<!DOCTYPE html>
<html>
<head>
    <meta charset="UTF-8">
    <title>文献通考 - 第 135 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 135 页/共 334 页</h1>
    <div class="content">    北齐太仆寺统骅骝（掌御马及诸鞍乘）、左右龙、左右牝（掌马）。骅骝署，又有奉乘直长二人。左龙署，有左龙局。右龙署，有右龙局。左牝署，有左牝局。右牝署，有右牝局。
    隋太仆寺有兽医博士员（一百二十人）。统骅骝、乘黄、龙厩等署，各置令。其後减骅骝署，入殿内尚乘局，改龙厩曰典厩署，有左右驭皂二厩，加置主乘、司库、司廪官。
    隋制，常以仲春，用少牢祭马祖於大泽，诸合祭官，於祭所致斋一日，积柴於坛，礼毕，就燎。仲夏祭先牧，仲秋祭马祖，仲冬祭马步，并於大泽，皆以刚日，牲用少牢，如祭马祖，埋而不燎。
    唐之初起，得突厥马二千匹，又得隋马三千於赤岸泽，徙之陇右，监牧之制始於此。其官领以太仆；其属有牧监副监；监有丞、有主簿、直司、团官、牧尉、排马、牧长、群头，有正，有副；凡群置长一人，十五长置尉一人，岁课功，进排马。又有掌闲，调习马上。又以尚乘掌天子之御。左右六闲：一曰飞黄，二曰吉良，三曰龙媒，四曰余，五曰是，六曰天苑。总十有二闲为二厩，一曰祥麟，二曰凤苑，以系饲之。其後禁中又增置飞龙厩。初，用太仆少卿张万岁领群牧。自贞观至麟德四十年，马七十万六千，置八坊：岐、豳、泾、宁，地广千里，一曰保乐，二曰甘露，三曰南普闰，四曰北普闰，五曰岐阳，六曰太平，七曰宜禄，八曰安定。八坊之田，千二百三十顷，募民耕之，以给刍秣。八坊之马为四十八监，而马多地狭不能容，又析八监列布河西丰旷之野。凡马五千为上监，三千为中监，馀为下监。监皆有左右，因地为之名。方其时，天下以一缣易一马，万岁掌马久，恩信行於陇右。後以太仆少卿鲜于匡俗检校陇右监牧。仪凤中，以太仆少卿李思文检校陇右诸牧监使，监牧有使自是始。後又有群牧都使，有闲厩使。使皆置副，有判官。又立四使：南使十五，西使十六，北使七，东使九。诸坊若泾川、亭川、阙水、洛、赤城，南使统之；清泉、温泉，西使统之；乌氏，北使统之；木硖、万福，东使统之。他皆失传。其後置八监於盐州，三监於岚州。盐州使八，统白马等坊。岚州使三，统楼烦、元池、天池之监。凡征伐而发牧马，先尽强壮，不足则取其次。录色、岁、虏地印记、主名送军，以帐驮之，数上於省。自万岁失职，马政颇废，永隆中，夏州牧马之死失者十八万四千九百九十。景二年，诏群牧岁出高品，御史按察之。开元初，国马益耗。太常少卿善晦乃请以空名告身市马於六胡州，率三十匹仇游击将军。命王毛仲领内外闲厩。九年又诏：“天下之有马者，州县皆先以邮递军旅之役，定户复缘以升之。百姓畏苦，乃多不畜马，故骑射之士减曩时。自今诸州民勿限有无荫，能家畜十马以上，不免站驿邮递征行，定户无以马为赀。”毛仲既领闲厩，马稍稍复，始二十四万，至十三年乃四十三万。其後突厥款塞，元宗厚抚之，岁许朔方军西受降城为互市，以金帛车马，於河东、朔方左右牧之，既杂胡种，马乃益壮。天宝後，诸军战马动以万计。五侯、将相、外戚牛驼羊马之牧布诸道，百倍於县官，皆以封邑号名为印自别；将校亦备私马。议者谓秦、汉以来，唐马最盛，天子又锐志武事，遂弱西北蕃。十一载，诏二京旁五百里，勿置私牧。十三载，陇右群牧都使奏：牛马驼羊总六十万五千六百，而马三十二万五千七百。安禄山以内外闲厩都使兼知楼烦监，阴选胜甲马归范阳，故其兵力倾天下而卒反。肃宗收兵至彭原，率官吏马抵平凉，监牧及私群，得马数万，军遂振。至凤翔，又诏公卿百僚以後乘助军。其後边无重兵，吐蕃乘隙陷陇右，苑牧畜马皆没矣。乾元後，回纥恃功，岁入马取缯，马皆病弱不可用。永泰元年，代宗欲亲击虏，鱼朝恩乃请大搜城中百官、士庶马输官，曰“团练马”。下制禁马出城者，已而复罢。德宗建中元年，市关辅马三万实内厩。贞元三年，吐蕃、羌浑犯塞，诏禁大马出潼、蒲、武关者。元和十年伐蔡，命中使以绢一万市马河曲。其始置四十八监也，据陇西、金城、平凉、天水、员广千里，繇京度陇，置八坊为会计都领，其善水草腴田厩，旋以给贫民及军吏，及赐佛寺、道馆几千顷。十二年，闲厩使张茂宗举故事，尽收岐阳坊地，失业者甚众。十三年，以蔡州牧地为龙陂监。十四年，置临汉监於襄州，牧马三千二百，费田四百顷。穆宗即位，岐人叩关讼茂宗所夺田，事下御史按治，悉予民。太和七年，度支盐铁使言：“银州水甘草丰，请诏刺史刘源市马三千，河西置银川监，以源为使。”襄阳节度使裴度奏停临汉监。开成二年，刘源奏：“银川马已七千，若水草乏，则徙牧绥州境。今绥南二百里，四隅险绝，寇路不能通，以数十人守要，畜牧无他患。”乃隶银川监。其後阙，不复可纪。
    林氏曰：“唐府兵之制，当给马者，官与其直市之，每匹钱二万五千。刺史、折冲、果毅岁周不任战者鬻之，以其钱更市，不足则府供之，此给钱以市也。至府兵渐坏，兵贫难致，乃给以监牧之马，此给马以用也。大抵唐之马政，皆给於官，民无与焉（《唐兵志》：自高宗、武后府兵之法更号曰“广骑”，诏诸州府马阙乏，官私共补之。今兵贫难致，乃给以监牧马。馀见《兵志》）。始唐接周、隋乱离之後，承天下征伐之馀，鸠括残骑，仅得壮牝三千匹於赤岸泽，徙之陇右，始命太仆张万岁葺其政焉。
    “肇贞观讫麟德，四十年，马至七十万馀匹。於时天下以一缣易一马，秦、汉之盛，未之有也。垂拱以後，马耗大半。开元始命王毛仲为内外闲厩，使牧养有法，锦成群，复与麟德马数相等尔。此唐牧於官而给於民之制也。”
    ◎唐开元礼
    △仲春祀马祖仪
    将祀，有司筮日如别仪（以下先牧、马社、马步皆筮日）。前祀三日，应享之官散斋二日、致斋一日如别仪。前祀二日，守宫设祀官次於东外道南，北向西上。陈馔幔於内外。郊社令积柴於燎坛，方高五尺。太官令具特牲之馔。其日未明二刻，太史令、郊社令升设神座於坛上，席以莞，南向。奉礼、设献官位於坛东南，西向；执事位又於东南，俱西向北上。设奉礼位於献官西南，赞者二人在南差退。又设奉礼赞者位於燎坛东北，俱西向北上。望燎位当柴坛北，南向。设祀官等门外位於东外道南，西上。郊社令设酒樽於坛上东南隅，北向。洗於坛东南，北向，执樽篚者如常，币篚於樽所。未明一刻，太祝、献官等各服其服，郊社令与良酝令入实樽及币。质明，谒者引献官以下俱就门外位。奉礼郎帅赞者先入就位。赞引引太祀与执樽篚幂者入，当坛南重行，北面西上。立定，奉礼曰：“再拜。”赞者承传，太祀以下俱再拜。太祀与执樽者，升东阶，至樽所，执、洗、篚、幂者各就位。谒者引献官以下入就位。立定，奉礼曰：“再拜。”在位者俱再拜。谒者进献官之左，白：“有司谨具，请行事。”退复位。太官令出诣馔所，太祝跪取币於篚，兴，立樽所。谒者引献官诣神座前，北面立。太祝奉币东向授献官，献官受币，进，北面跪奠於神座，免伏，兴，少退，北面再拜，谒者引献官还本位。太官令引馔入，升南陛，太祝迎，引於坛上，设於神座前讫，太官以下降复位，太祝还樽所。谒者引献官诣洗，盥手洗爵讫，谒者引献官升自南陛，诣酒樽所，执樽者举幂，献官酌酒，谒者引献官进神座前，北向跪奠爵，亻免伏，兴，少退北向立。大祝持版进於神座之右，东面跪读祝文曰：“维某年岁次月朔日，天子谨遣具官臣姓名，昭告於马祖天驷之神：爰以春季，游牝於牧，祗荐制币牺齐，粢盛庶品，明荐於马祖天驷之神，尚飨。”讫，兴。献官再拜。太祝进，跪奠版於神座，亻免伏，兴，还樽所。太祝以爵酌福酒，进献官之右，西向立。献官再拜，受爵，跪祭酒，遂饮卒爵。太祝进受爵，复於坫。献官亻免伏，兴。太祝帅斋郎进俎，减神前胙肉，以授献官。献官受以授斋郎。谒者引献官降自南陛，还本位。太祝进，跪彻豆，亻免伏，兴，还樽所。奉礼曰：“再拜。”在位者皆再拜（己饮福受胙者不拜）。奉礼又曰：“再拜。”在位者俱再拜。谒者引献官就望燎位，南向立。奉礼又帅赞者退立於燎坛东北位。太祝进神座前，跪取制币、祝版、爵酒，又以俎载牲体、稷黍饭、兴，降自南陛南行，当柴坛东南行，自南陛登柴坛，以币、酒、祝版、馔置柴上讫。奉礼曰：“可燎。”东西面各二人以炬燎，火起，以炬投坛上。火半柴，谒者进献官之左，曰：“礼毕。”遂引献官以下出。奉礼赞者还本位。赞引引太祝以下俱复执事位。立定，奉礼曰：“再拜。”太祝以下皆再拜，赞引引出。
    仲夏享先牧仪（仲秋祭马社、仲冬祭马步附）。
    前享三日，应享之官散斋二日於正寝，致斋一日於享所。右校扫除坛之内外，为瘗坎於坛之壬地，方深取足容物。卫尉设享官次於东外道南，北向西上。太官令具特牲之馔。其日未明二刻，以下至设赞者位於瘗西南，同马祖仪。设瘗位於坛之西南，北向。设享官以下门外位，以下至读祝文，如马祖仪。祝文曰：“昭告於先牧之神，肇开牧养，厥利无穷，式因颁马，爰以制币”云云，尚飨。讫，兴，献官再拜。太祝进跪彻以下，至燔版，如马祖仪。其土东西各二人（祭马社祝文曰：“惟神肇教人乘，用赖於今，式因肆仆，爰以制币云云，尚飨。马步祝文曰：惟神为国所重，在於闲牧，神其屏兹隐慝，使无有害，载因献校，爰以制币云云，尚飨。”）
    後梁开平四年，颁夺马令，冒禁者罪之（先是，梁师攻战，得敌人之马必纳官，故出令命获者有之）。
    後唐同光三年，下河南、河北诸州和市战马，官吏除一匹外，匿者有罪（时将伐蜀）。
    长兴四年，敕：“沿边藩镇，或有藩部卖马，可择其良壮者给券，具数以闻。”
    先是，上问见管马数，枢密使范延光奏：“天下常支草粟者近五万匹。见今西北诸蕃卖马者往来如市，其邮传之费，中估之直，日四十五贯。以臣计之国力十耗其七，马无所使，财赋渐销，朝廷甚非所利。”上善之，故有是敕。
    清泰三年，敕：“诸道州府县镇，宾佐至录事参军、都押衙、教练使己上，各留马一匹乘骑。及乡村士庶有马者，无问形势，马不以牝牡，尽皆钞借。但胜衣甲，并仰印记，差人管押送纳。其小弱病患者，印退字，本道以管。节度防御团练等使、刺史，除自己马外，不得因便影占。管军都将，除出军及随驾外，见逐处屯驻者，都指挥使旧有马许留五匹，小指挥使两匹，都头一匹，其馀凡五匹取两匹，十匹取五匹，更多有者，并依此例抽取。在京文武百官、主军将校、内诸司使已下、随驾职员，旧有马者任令随意进纳，不得影占人私马。各下诸道，准此。”
    按：清泰之距长兴才数年耳。长兴时，枢密使范延光奏陈方患官马太多，刍秣耗用，曾几何年，而括马之令复如此。岂长兴之马，已俱不复存邪？
    晋天福九年，发使於诸道州府，括取公私马（以备御契丹）。
    ●卷一百六十 兵考十二
    ○马政
    宋初，有左、右飞龙二院，以左、右飞龙使各二人分掌之。时诸州监牧多废，国马无复孳息。
    太祖始置养马二务，又兴葺旧马务四，以为放牧之地。分遣中使诣边州，岁市马，自是闲厩之马始备矣。
    先是两河入虏界盗马，边吏籍数以闻，官给其直。上方镇抚，不容私掠，乃诏禁之，悉还所盗马，戎人悦服。
    太宗太平兴国四年，诏市吏民马十七万匹，以备征讨。是岁，平太原，观兵於幽州，得汾、晋、燕、蓟之马四万二千馀匹，国马增多，内皂充刃，始分置诸州牧养之。
    国子博士李觉上言，曰：“夫冀北燕代，马之所生，胡戎之所恃也。故制敌之用，实兵骑为急。议者以为欲国之多马，在乎扌致戎以利，使重译而至焉。然市马之费，岁益而厩牧之数不加者，盖失其生息之理也。且戎人畜牧转徙，旅逐水草，腾驹游牝，顺其物性，由是浸以蕃滋也。暨乎市易之马至於中国，则絷之维之，饲以枯槁，离析牝牡，制其生性，元黄虺ㄨ，因而减耗宜然矣。又有不同中国之马，服习成性，食枯刍，处华厩，率以为常，故多生息而无耗失。古者田赋之法，六十四井出戎马四匹，兵车一乘，牛十二头。天子畿方千里，提封百万井。除山川、城池、邑居、苑囿，凡三十六万井不输赋外，六十四万井出戎马四万匹，兵车万乘，此赋马之数也。诸侯大者马四千匹，兵车千乘，故称千乘之国。卿大夫者马四百匹，兵车百乘，故称百乘之家。则天下之广，诸侯之众，戎马之赋多矣。是以唐尧暨晋，皆处河北，而北虏不能为患，由马之多也。此并取於田赋，不闻市马於戎也。洎秦坏井田，汉兴阡陌，兵车不取田赋，戎马悉从官给，是以匈奴历年为患，由马之少也。故晁错说文帝劝农功，令民有车骑、马一匹者复卒三人，谓免三人甲卒之赋也。至武帝七十年，众庶街巷有马，阡陌之成群，乘牝者摈而不得会聚，此则马皆生於中国，不闻市之於戎也。今军伍中牝马甚多，而孳息之数尤鲜者，何也？皆云官给秣饲之费不充，又马多产则羸弱，驹能食则侵其刍粟，马母愈瘠，养马之卒有罪无利，是以驹子生，乃驱令嗅灰而死。其後官司知有此蠹，於是议及养驹之卒，量给赏缗，其如所赐无几，而尚习前弊。今窃揣量国家所市戎马，直之少者匹不下二十千，往来资给赐与，复在数外，是贵市於外夷，而贱弃於中国，非理之得也。国家纵未暇别择之牝马，以分畜牧，宜且减市马之半直，赐畜驹之将卒，增为月给，俟其纳马则止焉。则是货不出国，而马有滋也。大率牝马二万，而驹收其半，亦可岁获万匹。况复牝以生牝，驹以生驹，十数年，马必倍矣。昔猗顿，穷士也，陶朱公教以畜五。乃西河，大畜牛羊於猗顿之南，十年之，其息无算。况以天下之马而生息乎？”上览奏，嘉之。
    淳化二年，通利军上《十牧草地图》。上虑畜牧之地，多侵民田，乃遣中使检视，画其疆界。又从内侍赵守伦之请，於诸州牧龙坊畜牝马万五千匹，逐水草放牧，不费刍秣，所生驹子，可资用，自是诸牧马颇蕃息。
    真宗咸平元年，别置佑马司，掌戎人驱马至京师，辨其良驽，平直以市，分给诸监牧养。
    三年，置制置群牧使。以内臣勾当制置群牧司，京朝官为判官。
    景德二年，改诸州牧龙坊悉为监，赐名，铸印以给之。四年，以知枢密院陈尧叟为群牧制置使，又置群牧使、副、都监，增判官为二员。凡厩牧之政，皆出於群牧司，自骐骥院而下，皆听命焉。其二院所管坊监仍旧。诸州有牧监，知通判兼领之，诸监各置勾当官二人。又有左、右厢提点，并以三班为之。其修创规制，纤悉备具。其後又诏左、右骐骥院诸坊、监监官，自今并以三年为满，如习知马事欲留者，群牧司保荐以闻，当徙莅他监。
    议者言罢兵之後，颇以国马烦耗，岁费缣缯，虽市得尤众，而损失亦多。尧叟谓群牧之设，国家巨防。今愚浅之说，以马为不急之务，则士卒亦当进而还农也。作监牧议以献，勒石大名监。自是率以枢臣专领，以重其事。
    凡市马之处，河东则府州岢岚军、陕西则秦渭泾原仪环庆阶文州镇戎军、川峡则益黎戎茂雅夔州水康军，皆置务遣官以主之。岁得五千馀匹，以布帛茶物物准其直（旧运铜钱给之。太平兴国八年，有司言戎人得钱，悉销铸为器，乃定此制。其後诸州市畜马，给直渐高，务增数以为课绩。景德中戎事已怠，因诏条约之）。招马之处，秦渭阶文之吐蕃、回纥，麟府之党项，丰州之藏才族，环州之白马鼻家保家名市族，洎泾仪延火山保安军唐龙镇制胜关之诸蕃。每岁皆给以空名敕书，委沿边长吏择牙吏入蕃招募，给券诣京师，至则估马司定其直，自三十五十至千，凡二十三等。旧选三岁至十七岁者，景德二年诏止市四岁至十三岁者，馀听私市。其蕃部又有直进者，自七十五千至十七千，凡三等。有献尚乘者，自百一十千至六十千，亦三等。
    凡畜马处有两院，曰左、右骐骥；四监，曰天、驷左右第一、第二；二坊，曰、左右天厩。皆在京师。在外有十四监：大名（大名）、广平（州）、淇水（卫州），并分第一第二，洛阳（河南）、原武（郑州）、沙苑（同州）、安阳（相州）、镇宁（澶州）、安国（邢州）、淳泽（中牟）、单镇（许州）。又有牧养上下监，以养疗京城诸坊、监病马。
    其孳生之所，即大名、、卫、相州凡七监，多择善马为种，牝牡为群，岁遣判官一人巡行点印，二岁巳上者岁约八千馀匹，凡京城诸州饲马兵校一万六千三十八人，坊监及诸军马二十馀万匹，每岁京城草六十六万六千围，麸料六万二千二百四石，盐、药、油、糖九万五千馀斤、石、枚，诸州诸军不预焉。左右骐骥院、六坊上留马二千馀匹，皆季春出就放牧，至秋冬而入。其尚乘之马，唯备用者在焉（诸班不自出马，寄两院）。其牧地始自畿田及於近郡，皆遣使分行水草善地而标占之。诸坊监总四万九千四百馀顷，诸班诸军又三万九百九十顷，皆有凉棚井泉，所属县令检校之外，坊监亦有四时逐水草以肆游牝者。
    凡御马有三等，其次给用，又有十六等，曰简中马，曰不得支使马，曰添价马，曰国信马，曰臣僚马（景德四年，诏群臣常赐厩马者，命中使简定六十匹赐之。赐毕复增，常足其额。又内职受命出使者多求赐马，大中祥符三年，以其例或不均，诏枢密院定群臣出使赐马条例），曰诸班马，曰御龙直马，曰捧日、龙卫马，曰拱圣马，曰骁骑马，曰武马，天武龙猛马，曰杂配军马，曰杂使马，曰马铺马（国初诸州厩置，阙马取民马补之。开宝五年，诏罢）。自恩赐外，皇族及内臣伎术官要司职掌皆给借之。凡马以府州为最，盖生於子河汊有善种，次环、庆，次秦、渭，虽骨格稍大，而蹄薄多病，文、雅诸州为下，止给本处兵。契丹马骨格颇多河北孳生谓之本群马，盖因其水土服习而少疾焉。又泉福州、兴化军亦有洲屿马，皆低弱不胜具装，以给本道厢军及江浙驿置之用（福州四牧：曰水峭、龙胡、沥畸、海澶。泉州二牧：曰浯州、列屿。兴化军二牧：曰东越侯屿。旧十一牧。大中祥符二年废湄州透屿南匿三牧，每牧置群头、牧户以主之，每岁孳育，本县籍其数，以使臣一人提点）。
    大中祥符元年，立牧监赏罚之令，外监息马，一岁终以十分为率，死一分以上勾当官罚一月俸，馀等第决杖牧。倍多而死少者，给赏缗有差。凡生驹一匹，兵校而下赏绢一疋。
    是岁於京师置卖马务，掌受退马而出市之。
    天禧初，宰相向敏中言：“国马之数，方先朝倍多，广费刍粟，若令群牧司度数出卖，散於民，缓急取之，犹外厩耳。”是秋，乃诏十三岁以上配军马估直出卖。
    仁宗景二年，诏民无以马数升户等。
    康定初，陕西用兵，马骑不足。诏京畿、京东西、淮南、陕西路括市战马，自四尺六寸至四尺二寸，其直自五十千至二十千，凡五等，敢辄隐者重之法。
    皇五年，丁度上言：“天圣中，牧马至十馀万，其後言者以为天下无事，而事虚费，遂废八监，然而秦渭环阶麟府州、大山、保德、岢岚军岁市马二万二百，才能补京畿塞下之阙。自用兵四年，而所市马才三万，况河北、河东、京东、京西、淮南籍丁壮为兵？请下令有能畜一战马者免二丁，仍不升户等，以备缓急，如此国马蕃矣。”言不果行。
    至和二年，群牧使欧阳修言：“今之马政，皆因唐制，而今马多少与唐不同者其利病甚多，不可概举。至於唐世牧地，皆与马性相宜，西起陇右金城、平凉、天水，外洎河曲之野，内则岐、豳、泾、宁，东接银、夏，又东至於楼烦，此唐养马之地也。以今考之，或陷没夷狄，或已为民田，皆不可复得。惟闻今河东路岚石之，山荒甚多；及汾河之侧，草地亦广，其草软水甘，最宜牧养，此乃唐楼烦监地也，可以兴置一监臣。以为推迹而求之，则楼烦、元池、天池三监之地，尚冀可得。又臣往年奉使河东，尝行威胜以东及辽州、平定军，见其不耕之地甚多。而河东一路山川深峻，水草甚佳，其地高寒，必宜马性。及京西路唐汝之，久荒之地其数甚广，请下河东、京西转运司，遣官访草地有可以兴置监牧，则河北诸监有地不宜马处，可行废罢。至於估马一司，利害易见，若国家广捐金帛，则券马利厚，来者必多。若有司惜费，则蕃部利薄，马来浸少。然而招诱之方，事非一体，请遣群牧司或礼宾院官一人至边，访蕃部券马利害。以此三者参酌商议，庶不仓卒轻为改更。”天子下其奏相度，牧马所奎等请如修奏。
    神宗即位，留意马政，於是枢密副使邵亢请以牧马馀田修稼政，以资牧养之利。而群牧司言：“马监草地四万八千馀顷，今以五万为率，一马占地五十亩。大名、广平四监馀田无几，宜且仍旧。而原武、单镇、洛阳、沙苑、淇水、安阳、东平等监，馀良田万七千顷，可赋民以收刍粟。”从之。又诏河南、北分置监牧使，以刘航、崔台符为之。又置都监各一员，其在河南者为孳生监。凡外诸监并分属两使，各条上所当施行者。诸监官吏若牧田县令、佐，并委监牧使举劾，专隶枢密院，不隶於群牧制置。
    二年，诏括河南监牧司总牧地。旧籍六万八千顷，而今籍五万五千，馀数皆隐於民。自是，请以牧田赋民者纷然，而诸监寻废。是岁，天下应在马凡十五万三千六百有奇。
    五年，废太原监。
    七年，废东平、原武监，而合淇水两监为一。
    八年，废河南、北八监，惟存河苑一监，而两监牧司亦罢。
    沙河苑监先以隶陕西提举监牧，至是复属之群牧司云。
    时诸监牧田，大抵皆宽衍，为人所冒占，故议者争请收其馀资，以佐刍粟。言利者乘之，始以增广赋入为务。始议监时，群牧制置使文彦博言：“议者欲赋牧地与民而敛租课，散国马於编户而责孳息，非便。”诏元绛、蔡确较其利害上之。於是中书枢密院言：“河南、北十二监，起熙宁二年至五年，岁出马一千六百四十匹，可给骑兵者二百六十四，馀仅足配邮传。而两监牧吏卒杂费及所占地租，岁为缗钱五十三万九千有奇，计所出马为钱三万六千四百馀缗而已。今九监见马三万，若不更制，则日就损耗。”於是卒废之，以其善马分隶诸监，馀马皆斥卖，收其地租，给市易本钱之外，寄籍常平出子钱，以为市马之直。监兵五千，以为广固指挥，修治京城焉。後遂废高阳、真定、太原、大名、定州五监。凡废监钱归市之外，又以给熙河岁计。诸监既废，游田司请广行淤溉，增课以募耕者。而河北制置牧田所继言：牧田没於民者五千七百馀顷。乃严侵冒之法，而加告获之赏，是利入增多。元丰三年，收废监租钱，遂至百十六万，自群牧使而下，赐赉有差。
    河北察访使者曾孝宽言：“庆历中，尝诏河北民户以物力养马，备非时官买，乞参考申行之。”而户马法始此。
    自诸监既废，仰给市马，而义勇保甲马复从官给，议者常患国马未备。元丰三年春，以王拱辰之请，乃召开封府界京东西、河北、陕西、河东路州县户，各计资产市马，坊郭家产及三千缗，乡村五千缗。若坊郭乡村通及三千缗以上者，各养一马，增倍者马亦如之，至三匹止。马以四尺三寸以上，齿以八岁以下为断。齿及十五岁，则更市如初，提举司籍记之。於是诸道各以其数来上。开封府界四千六百九十四，河北东路六百一十五，西路八百五十四，秦凤等路六百四十二，永兴路一千五百四十六，河东路三百六十六，京东东路七百一十七，西路九百二十二，京西南路五百九十九，北路七百一十六。时初立法，帝虑商贾乘民期会高马直以专利，命出群牧司骁骑以上千匹与养马户交市，以平其价。先是熙宁中，尝令德顺军蕃部养马，帝问其利害。王安石对：“今坊、监以五百缗乃得一马，若委之熙河蕃部，决当不至重费。蕃部以畜牧为生，且其地宜马，诚为便利。”既而得驹庳劣，亡失者责偿。蕃部苦之，其法寻废。至是环庆路经略司复言已诱劝诸蕃部令养马。诏阅实及格者，一匹支五缣，延秦凤泾原路准此。养马之令，复行於蕃部矣。已而西方用兵，颇调户马以给战骑，借者给还，死者偿直。七年六月，遂诏河东延环庆路，各发户马二千以给正兵，河东就给本路，延益以永兴军等路及京西坊郭马，环庆益以秦凤等路及开封府界马。户马既配兵，後遂不复补。京东、西既更为保马，而诸路养马指挥至八年四月乃罢。然其後行给地牧马，则犹本於户马之意云。
    五年五月，诏开封府界诸县保甲愿养马者听，仍以陕西所市马选给之。六年，又诏司农寺立养马法。於是曾布等上其条约，凡五路义勇保甲愿养马者，户一匹，物力高者愿养二匹者听，皆以监牧见马给之，或官予其直令自市，毋或强予。府界毋过三千匹，五路无过五千匹，袭逐盗贼之外，乘越三百里者皆有禁。在府界者，免输粮草二百五十束，加给以钱布；在五路者，岁免折变缘纳钱。三等以上，十户为一保；四等以下，十户为一社；以待病毙补偿者。保户马毙，马户独偿之；社户马毙，者社人半偿之。岁一阅其肥瘠，禁苛留者。凡十有四条，先从府界颁焉。五路委监司、经略司、州县更度之。於是保甲养马行於诸路矣。
    先是中书、枢密院保甲养马事，文彦博、吴充言：“三代有邱乘出马，有国马，国马宜不可阙。且今法欲令马死备偿，恐非民愿。”而王安石以为令下之初，京畿百姓，多自以为便，愿投牒者已千五百户，决非有所驱迫，力请行之。时河东骑军有马万一千馀匹，岁蕃戌边，率十年而一周，议者以为费廪食而多亡失，乃行《五路义勇保甲养马法》。继而兵部言：“河东正军马九千五百匹，请权罢官给，以义勇保甲马五千补其阙，合万匹为额，俟正军不及五千始行给配。”事下中书，枢密院。枢密院以为：“车骑，国之大计，不当专以一时省费，轻议废置。且官养一马，岁为钱二十七千。民养一马，才免折变缘纳钱六千五百。计折米而输其直，为钱十四千四百，馀皆出於民，决非所愿。若刍秣失节，或不善调习，缓急无以应用，况减马军五千匹，即异时当减军正数九千九百人，又减分数马三千九百四十匹，边防事宜，何所取备？若存官军马如故，渐令民从便牧养，不必以五千匹为限，於理为可。”而中书谓：“官养一马，以中价率之，为钱二十三千；募民养牧，可省杂费八万馀缗。且使入中。刍粟之家无以邀厚利。计前二年官马死，倍於保甲马。而保甲有马，可以习战御盗，公私两利。”上竟从枢密院议。河东骑军得不减耗，而民马不至甚病者，由帝独断之审也。
    八年，置熙河路买马坊六，而原、渭、德顺诸场皆废。又以麟府所市马羸直多，罢之。岢岚、火山军所产马，亦以敌境言边人多盗马越界趋利，寻皆罢之。自是，国马专仰市於熙河、秦凤矣。
    九年，提举开封府界蔡确言：“比赋保甲以国马，免所输草，赐之钱布，民以畜马省於输稿，虽不给钱布，而愿为官养马者甚众。请增马数，岁止免输稿一百五十У。”诏：“毋过五千匹。”於是京畿罢给钱布而增马数矣。元丰六年，提举河东路保甲王崇拯言：“请令本路保甲十分取二，以教骑战。每官给二十五千，令市一马，限以五千，当得马六千九百十有八匹，为缗钱十七万二千九百有五十。”诏以京东盐息钱给之，令崇拯月上所买数。於是保甲皆兼市马矣。
    七年，京东提刑霍翔请募民养马，蠲其赋役。乃诏京东、西路保甲免教阅，每一都保养马五十匹，匹给十千，限以京东十年、京西十五年而数足。置提举保马官，京西吕公雅，京东霍翔并领其事，而罢乡村先以物力养马之令，尚养户马者免保马，凡养马免大小保长、税租、支移，每岁春夫、催税、甲头、盗贼、备赏、保丁、巡宿，凡七事。於是京东、西户马更为保马矣。
    公雅、翔又请以常平息钱赏马之充肥及孳生者，且请愿以私马印为保马者听。养至三匹，蠲除之外，每匹各次下一人许赎杖罪。公雅又令每都岁市二十匹，初限十五年者乃促为二年半。京西地不产马，民又贫乏，甚苦之。翔又奏本路马已及万匹，请令诸县弓手各养马一匹，听赎非捕盗之罪。
    按熙宁五年所行者户马也，元丰七年所行者保马也，皆是以官马责之於民，令其字养。户马则是蠲其科赋，保马则是蠲其征役。史志言户马之将行也，王介甫以为京畿百姓投牒，愿应募者巳千五百户；保马之将行也，霍翔以为禹城一县，愿应募者为马已四百四十八。盖法行之初，民皆乐从，初非官府抑逼。夫乐从之说，出於建议者之口，未必有是事实。然所谓投牒应募之数，未必全虚，盖民本非乐为官养马也。当时科赋征役必是繁重，故苟有一役於官而得以自免，则亦不暇详虑顾而靡然从之。正柳子厚所谓“吾蛇尚存，则弛然而卧，时而献之，退而甘食其土之所有，以尽吾齿。”是也。及其久也，马之毙者赔偿不訾，且奉行之吏，务为苛峻，於是数之少者增之，期之宽者促之，始重为民病矣。
    八年，提举茶场李杞言：“卖茶易马，固为一事，乞同提举买马。”诏如其请。其後群牧判官郭茂恂言：“承诏议专以茶市马，以金帛市，而并茶马为一司。臣闻顷时以茶市马，兼用金帛者，亦听其便。近岁事局既分，始专用银绢钱钞。非蕃部所欲，且茶马二事，事实相须。”乃诏专以雅州之名山茶为易马之用。自是蕃马之至者稍众。久之，买马司复罢兼茶事。自李纪建议，始於提举茶事兼买马，其後二职分合不一。
    哲宗嗣位，议者争言新法保马之不便，乃下诏以两路保马分配诸军，馀数发赴太仆寺，不堪支配者斥还民户而责官给元价。翔、公雅皆得罪，保马遂罢。
    元初，朝廷方议兴废监，复祖宗之旧。於是诏陕西、河东相视所当置监。又下河北、陕西按行河、渭、并、晋之牧田以闻。时已罢保甲，教骑兵，而还户马於民。左司谏王岩叟上疏，极言其事。自是洛阳、单镇、原武、淇水、东平、阳等监皆复。
    岩叟疏言：“兵所恃在马，而能蕃息马者，牧监也。昔废监之初，识者皆知十年之後天下当乏马。已而不待十年，其弊已见，此甚非国之利也。乞收还户马三万，复置监如故，监牧事委之转运官，而不专置使。今郓州之东平，北京之大名、元城，卫州之淇水，相州之安阳，州之广平监，以及於瀛、定之棚基草地疆画具存，使臣牧卒大半犹在，稍加招集，则指顾之措置可定，而人免纳钱之害，国收牧马之利，岂非计之得哉？又废监以来，牧地之在民者，处处为害，愚民利於一时请地之易，不虞後日输送之难，投牒之初，争立高课，有司复重估其价，计租为钱，力皆不胜，岁益增欠，转运司迫於群牧督责之严，虽水旱不在蠲放，禁锢鞭挞，无日无之，设欲还官，岂复听许？今若因复置监牧，收地入官，则百姓戴恩如释重负矣。”
    绍圣三年，始行给地牧马之政。
    先是知任城县韩筠等建议，於邢州请以牧田募民受田一顷者，为官牧一马而蠲其租。县籍其所养之高下、老壮、毛色，岁一阅，亡失者备偿，已佃人愿养马者除其租。於是知州张赴上其说，且以为陕西沿边弓箭授田不过一顷，既养一马，又役一丁，备边之日，岁居其半。今但牧一马而无身丁之役，若试之一监或一县，当有利而无害。枢密院是其请，乃言：“赴等所陈受田养马，既蠲其租，不责以孳息，而不愿之家无所抑勒。又限以尺寸，则缓急皆可用之马矣。”乃具为条画，下太仆寺，应有监牧州县悉施行之。
    殿中侍御史陈次升言：“近者募人给牧田养马，若牧田邻於居民，地复膏腴，宜有愿者。相去稍远，难就耕牧，则必非所愿。且一顷之地，所直不多，马或亡失，乃偿钱四五十千，恐人之非愿。”言竟不行。
    徽宗崇宁元年，有司较诸路田养之数，凡一千八百匹有奇，而河北西路占一千四百，他路自二百四以下，至河东仅九匹，而开封府界、京西南路、京东东路皆无应募者。盖法虽已具，而犹未力行也。
    大观元年，尚书省言：“元置监，马不蕃息，而费用不赀。今沙苑最号多马，然占牧马者九千馀顷，刍粟、官曹之费岁为缗钱四十馀万，而牧马止及六千。自元符元年至二年，亡失者三千九百。且素不调习，无以任骑乘。以九千顷之田，四十万缗之费，养马六千而不於用，又亡失如此，利害灼然可见。今以九千顷之田，计其瘠硗者三分去一，犹得良田六千顷。以见直计之，顷为钱五百馀缗。若以一顷募养一马，则人得地利，马得所养，可以绍述先帝隐兵於农之意。请下永兴军路提点刑狱司及同州详度以闻。俟见实利，六路新边闲田，当以次施行。”时熙河兰湟路牧马司又请兼募愿养牝马者，每收三驹，以其二归官，而一充赏，诏行之。是岁，臣僚言岷州应募养马者至万馀匹，於是自守贰而下，递赏有差。宣和二年，手诏曰：“给地牧马，议者本以蕃息国马为言，今损失动以千计，而自法行至今，皆无出驹之数，岁縻赏赉，蠲除租税科调，而赋敛日以不均，为害非一，其罢政和二年以来给地牧马条令，收见马以给军，应牧马及置监处并如旧制於。”是又复东平监。凡诸监兴罢不一，而沙苑监独不废。自给地牧马之法既罢，三年而复行。时牧田已多所给占，乃诏见管及已拘收牧田，如官司辄复请占者，以违御笔论。虽奉御笔者，皆许执奏。六年，又诏立赏格，应养马通一路及三千匹，州通县及一千，县及三百，其提点刑狱、守令各迁一官，倍之者更减磨勘年。於是诸路应募牧马者为户八万七千六百有奇，为马二万三千五百。既推赏如上诏，而兵部长贰亦以兼总八路马政迁官。然北方用兵，而马政益急矣。
    蔡绦《国史补》：“政和二年，诏於京东西、河北以旧牧地募人牧马，以次推行於诸路，其制以在官逃田若天荒凡二顷至三四顷度高下肥硗而授之，蠲其一顷之赋，而牧一马，牝则三年而出一驹，牧五年者诣官再易马，尽括泽潞、京西、山东、河北等田，即陕右军蕃羌马一分给之。鲁公既罢，於是诏以所牧马尽给赐童贯及补陕右诸军之阙马者，凡九万馀匹，既不加恤，道毙者十八九，遂尽收出以赐诸苑囿及道宫，若复苑八作、书艺局、艮岳、撷芳园、上清宝宫、龙德太一宫、神观、各一千或八百顷，他以差给赐。其後北事兴，郭药师在燕山，乃尽发河北诸军及系官马，听其所择，而国马尽矣。宣和末，金人且寒盟，始悟阙马，乃复给地牧马，既无马以给民，又不得元田。州县强民出马以牧取文具而已。属金人犯阙，诏尽括内外马，及取於在京骑军不及二万，且授内臣梁方平扼大河於州，至则大败，马复歼焉。”
    政和《五礼新仪》：仲春祀马祖，仲夏享先牧，仲秋祭马社，仲冬祭马步，并择日。马祖、先牧、马社、马步坛各广九步，高三尺四，出陛一二十五步。中兴後，以绍兴三十一年於行在昭庆寺设位行祭。
    高宗渡江以来，无复国马。绍兴二年，始命措置马监。後置於饶州，以守ヘ领之。择官田为牧地，复置提举，俄废。四年，又置监於临安之馀杭、南荡。
    上曰：“转臣进呈广马，几似代北所生。春秋列国不相通，所用之马皆取於其国中而已。申公巫臣使於吴，与其射御，教吴乘车，则是虽吴亦自有马。今必产马处求之，则是马政不修也。”
    十九年夏，诏：“马五百匹为一监，牡一而牝四。监分四群。岁生产驹三分及毙二分以上，有赏罚。”先是川路所买马，岁付镇江军中养牧。至是上以未见孳生之数，遂分江上诸军。後又置监於郢、鄂之，牡牝千馀。十有馀年才生三十驹，而又不可用，及已。故凡战马悉仰川、秦、广三边焉。
    川、秦马　秦马旧二万匹。乾道，川、秦买马之额，岁为万有一千九百匹有奇。川司六千，秦司五千九百。益、梓、利三路漕司，岁应副博马纟由绢十万四千疋。成都、利州路十一州，产茶二千一百二万斤，茶马司所收，大较若此。其後文州复隶秦司，而川司增珍州之额，共为四千八百九十六；秦司六千一百二十。合两司为万有一千十有六匹，此庆元初之额也。喜泰末，川司五场又增为五千一百九十六匹，秦司三场增为七千七百九十八匹，合两司为万有二千九百九十四。然累岁所市，多不及额，盖祖宗时所市马分而为二：其一日战马，生於西边，强壮阔大，可备战阵，今黎、昌峰贴峡文州所产是也。其二曰羁縻，马产於西南诸蛮，格尺短小，不堪行阵，今黎、叙等五州军所产是也。羁縻马每纲五十匹，其良驯不过三五匹，中等十许匹，馀皆下等，不可服乘。守贰贪於赏格，以多为贵。起纲远来，或死道路，其仅至者但存皮骨。茶马司以其将毙者责付诸路鬻之，至则随死。而计纲赴江上者，又为押纲卒校窃其刍粟，道毙相望焉。成都府马务，每年排发江上诸军马五十八纲，一月券食钱米二百贯，五十八纲，一年总计一万一千六百贯。押马官五十三员，每员六百贯，共计三万一千八百贯。兴元府马务，每年排养三衙马一百十二纲，所费称此。率未尝如数，盖茶马司靳吝钱帛，蕃蛮马至，多不即偿故也。或为守ヘ兵官有市马赏，茶司属官亦有，而都大主管官独无之，故至此。旧蕃蛮中马，高下良驽各有定价。绍兴中，张松为黎ヘ，欲马溢额以幸赏，高其直以市之。自是夷人所欲无厌，愈肆邀索。癸已变故之後，邛部川蛮邀功，赵彦博始以细茶、锦与之。至今夷人常以博马，茶锦不堪籍口。淳熙中，龚总为黎守，又与部蛮设席於ヘ厅之副价，犒以酒食，夷人益肆，稍不如欲，则诋诃官吏，牵马出场。宕昌马旧止三千，淳熙中始增其数。庆元中，金人既为蒙国所侵，冀之北土遂失，由是马至秦司者差罕矣。旧川、秦市马赴密院多道毙者。绍兴二十四年，始拨秦马付三衙，命小校往取之。三司取马，一岁再往，反用精甲四百四十人，州县颇惮其费。二十七年秋，又诏川马不赴行在，分隶江上诸军，镇江、建康、荆、鄂军各七百五十，江、池军各五百，殿前司二千五百，马步司各千，而以川马良者二百进御。凡以川、秦纲马皆遵陆。乾道初，吴为宣抚使，始议马纲劳费。又均、房一带多峻岭乱石，马多伤蹄道毙，请以舟载马而东。上命夔路造舟。明年夔路转运司主管文字任续上言：“造舟已毕，工役遂事，山程滩险，利害相当，在所不论，惟欲拨陆路之刍秣，以免沿流之烦费，辍四路之军兵，以免篙梢之追扰，四路厢禁军数目不少，若各辍五千人於沿流十郡充水军，其衣粮令元来处科拨，马纲行则迎送舟舡，马纲住则训习水战，莫此为便。”上大喜，令制置司拨厢禁军三千五百人如其请。王十朋、虞允文力论其扰人。其後言者又谓马纲所至，骚扰江村，而商贩米斛之舟，尤被其毒，况水路马数较之陆行存亡相若，而於籴场大有妨碍，乃诏川路马舡日下废罢，盖自建请之後，利夔两路沿江十馀郡之被其害者，三载而後得免焉。淳熙八年，新兴国军朱颜朝辞，奏：“四川茶马司岁於宕、昌、黎、文、阶、叙、南州、珍州等处买马一万子千馀匹，并四尺二寸以上，十岁以下，方许起纲。不合格者，虽骨相骁骏，驰骤超逸者，亦不收买，又不许民私买。臣愚以为弃之於化外，不若养之民，缓急收之，实朝廷之外厩，况沿边之地，去西北不远，风土水草相类，养之易以蕃息。而有愿中卖於官者，依所直之数与之，孰不乐归於官者？是则民之马，皆吾厩中物。乞於茶马司所买马外不堪排发起纲之马，令官用退印，不拘军民，并听从便收买，则不惟得夷人忄心，且俾沿边牧马，日以蕃息，可为缓急之备，是一举而数利也。”从之。信阳军守臣言：“秦司排拨纲马，兵士已至，而马数未足，官司每以多支日券为忧。马数已登，而兵士未至，官司复以多费草料为念。幸而人马俱集，则督促发遣，一不暇顾。且马产於深蕃，涉远而至，力犹未充，不问羸病，遽责之以经涉险阻，沿路倒毙，皆此之由。乞下秦司，今後纲马有羸瘠病患者，且须医疗饲养十分克壮。然後拨发。”从之。
    广马　建炎末，广西提举峒丁李或始请市战马赴行在。绍兴初，隶经略司。三年春，即邕州置司提举，市於罗殿、自杞、大理诸蛮。其後，又置买马司，以帅臣领其事。七年，胡舜陟为帅，岁中市马二千四百匹，诏赏之。其後马益精，岁费黄金五镒，中金二百五十镒，锦四百端，纟四千疋，廉州盐三百万斤，而得马千五百。马必四尺二寸以上乃市之，其直为银四十两，每高一寸，增银十两，有至六七十两者。土人云，其尤驵骏者，在其出产处，或博黄金二十两，日行四百里，但官价有定数，不能致此耳。然自杞诸蕃本自无马，盖又市之南诏。南诏，今大理国也。去自杞国可二十程，而自杞至邕州横山寨二十二程，横山寨至静江府又二十馀程，罗殿国又远如自杞十程。宜州溪峒巡检常恭赴阙，持南丹州莫延甚表来，乞就宜州市马，比之横山，可省三十程。产马地至南丹十程，南丹至静江府十三程。张说在枢，欲从其说，或谓：邕远宜近，人孰不知，前迂其涂，岂无意？况莫氏方横乃欲为之除道，而擅以互市之饶，误矣。小吏妄作，将启边衅。乃止。广马例以五十匹为一纲，每年纲许推赏，然吏为奸博马银多杂以铜，每银一两为握臂钏扑。盐百斤为一番，减至六十，所赢皆官吏共盗之。蛮觉知，不肯以良马来。所市率多老病驽下，且不能登数。帅范成大善为约束，增足盐畚，逮其去官之岁，市马乃六十纲，前此未有也。岭南自产小驷，匹直十馀千，与淮、湖所出无异。大理地连西戎，故多马，虽互市於广南，其实犹西马也。每选其良者赴三衙，而其他则付建康、镇江府池、鄂、太平州军中，皆有常数。旧广西十州民运盐至横山寨，民甚苦之。绍兴十九年，陈为经略使，以官钱募小校运送家属，遇阙失则部良马至行在以酬之，至今为例。
    淮马　隆兴初，张浚为江、淮都督，即淮上市之。浚言：“川广市战马，每匹不下三四百千，又道远多毙，今淮马每匹通不满二百千，且军中即日可得。”上从之。逮督府废乃止。然淮南马矮小，实不可用，其可用者，乃取之淮北耳。乾道以後，又诏於淮郡市马，於是多有越淮盗马来市者。时曾昭守濠州，至以其马起纲至行在，北人以为言。淮西帅臣赵善俊奏其事，大臣欲下令还之。孝宗以为失体，乃谕善俊执死罪囚付昭，令斩之，曰，此盗马者也。於是一纲己至，御马院命濠州以死损报，而次纲未至者，皆遣还之。昭坐追官放罢。自是不复买淮马矣。
    淳熙十五年，侍卫步军都虞候梁师雄言：“三衙每年取押纲马，全藉马驿办其草料，以时养饲。窃闻沿路驿舍，例皆损弊，及将合支草料，离驿安顿，每遇纲马到程，旋令官兵般担，以此失时，多致羸瘦，盖因提点驿程官吏，失於检察，乞行下所隶州县，相视驿舍，量加修葺，及时合用草料常切，应办各就马驿附近桩顿，纲马到日，随即支给，更乞令沿路都统司分定驿程，各差素有心力将官一员，从各司量给盘费，责令与诸州军所委官同共提点。自宕昌至兴州十五驿属兴州都统司；自大桃至汉阴十五驿属兴元府都统司；自衡口至千平十三驿属金州都统司；自梅溪至石墙十四驿属鄂州都统司；自边城至梅溪十一驿属江州都统司；自紫宕至广德军十二驿属池州都统司；自段村至临安府馀杭门六驿属殿前步军司。各令所差将官，往来用心巡视，务要馆舍草料应办齐整，违从提点将官申所差将官岁一更替，如见实有劳效，即支犒赏。”从之。
    嘉定六年，臣僚言：“将佐之马，往往取之马军，则马军虽合请三百，止得一百食钱，而主军者密收其三分之二。又统制官占马至四十五匹，名为料马，岂特占请马料，每二匹必有一卒以顶其名，而盗取其钱以入己者。今措置立为定额。诏统制官止许差破战马六匹，统领官差破四匹，马步军正副准备将各止差破两匹，其减下马拘收从公，拨付入队，官兵如法养饣畏约束，自後不得辄於官兵名下差拨换易。”从之。
    容斋洪氏《随笔》曰：“国家买马南边於邕管，西边於岷、黎，皆置使提督，岁所纲发者监逾万匹，使臣将校得迁秩转资，沿道数十州，驿程、券食、厩圉、薪刍之费，其数不赀。而江淮之，本非骑兵所能展奋，又三衙遇暑月，放牧於苏、秀，以水草亦为逐处之患，因读《五代旧史》云：唐明宗问枢密使范延光内外马数，对曰：“三万五千匹。”帝叹曰：“太祖在太原，骑军不过七千；先皇自始至终，马才及万。今有铁马如是，而不能使九州混一，是吾养士练将之不至也。”延光奏曰：“国家养马太多，计一骑士之费，可赡步军五人。三万五千骑，抵十五万步军。既无所施，虚耗国力。”帝曰：“诚如卿言，肥骑士而瘠吾民，民何负哉！”明宗出於蕃戎，犹能以爱民为念。李克用父子以马上立国制胜，然所蓄只如此，今盖数倍之矣。尺寸之功不建，可不惜哉！且明宗都洛阳，正临中州，尚以为骑士无所施，然则今虽纯用步卒，亦未为失计也。”
    ●卷一百六十一 兵考十三
    ○军器
    《周官》：鼓人掌教六鼓四金之音声，以节声乐，以和军旅，以正田役，以{卉鼓}鼓鼓军事（大鼓谓之{卉鼓}，长八尺）。凡军旅，夜鼓{鼓蚤}。（{鼓蚤}，夜戒守鼓也。《司马法》：“曰昏鼓四通为大{鼓蚤}，夜半一通为晨戒，旦鸣五通为发句”。句，伏其反）。军动则鼓其众（动旦行）。
    司常掌九旗之物名，各有属，以待国事。日月为常，交龙为，通帛为旃，杂帛为物，熊皮为旗，鸟隼为，龟蛇为，全羽为┸，析羽为旌（物名者，所画异物则异名也。属，谓徽识也，《大传》谓之徽号，今城门仆射所被及亭长著绛衣，皆其旧象。通帛为大赤，後周正色，无饰。杂帛者，以帛素饰，其侧白，殷之正色，全羽、析羽，皆五采，系之於┸旌之上，所谓注旄於干首也。凡九旌之帛，皆用绛）。及国之大阅，赞司马颁旗物，王建太常，诸侯建孤卿建旃，大夫士建物，师都建旗，州里建，县鄙建，道车载┸，ヵ车载旌（仲冬教大阅，司马主其礼。自王以下治民者，旗画成物之象。王画日月，象天明也。诸侯画交龙，一象其升朝，一象其下复也。孤卿不画，言奉王之政教而已。大夫士杂帛，言以先王正道佐职也。师都，六卿六遂大夫也。谓之师都，都，民所聚也。画熊虎者，乡遂出军赋，象其守猛莫敢犯也。州里、县鄙、乡遂之官，互约言之。鸟集象其勇捷也，龟蛇象其扑难辟害也。道车，象路也，王以朝夕燕出入。ヵ车，木路也，王以田以鄙。全羽、析羽，五色象其文德也。大阅，王乘戎路，建太常焉。玉路、金路不出）。皆画其象焉。官府各象其事，州里各象其名，家各象其号（事、名、号者，徽识所以题别众臣、树之於位，朝各就焉。《觐礼》曰：“公、侯、伯、子、男，皆就其而立，此其类也。或谓之事，或谓之名，或谓之号，异外、内也。三者，旌旗之细也。”《士丧礼》曰：“为铭各以其物。亡则以缁长半幅赭末，长终幅，广三寸，书名於末，此盖其制也。徽识之书，则云某某之事，某某之名，某某之号，今大阅礼，象而为之。兵凶事，若有死事者，亦当以相识也。”杜子春云：“画当为书，”元谓画，画气也。异於在国军事之饰。疏云：上云旌旗之大者，此言旌旗之细者，官府在朝，是内，州里家在外，故云异外、内也。某某之事，如《天官》大宰之下，某甲之事；某某名，如某乡之下，某甲之名某某号，如某家之下某甲之号也，在朝及在军缀之於身，亦如此。今大阅礼象而为之，此在军之旌缀其身，大小象铭旌及在朝者为之也）。
    司兵掌五兵、五盾，各辨其物与其等，以待军事（五盾，干橹之属。其名未尽闻也。等，谓功治上下。郑司农云：“五兵者，戈、殳、戟、酋矛、夷矛。”疏曰：“《祭统》：朱干、玉戚，以舞《大武》。”《秦诗》：“蒙伐有苑”注云：“伐，中干。”《左氏传》：“建大车之轮以为橹。”而当一队，则有朱干、中干及橹，闻其三者，二者未闻。善为上等，治谓粗恶者为下等）。及授兵，从司马之法以颁之。及其受兵输，亦如之。及其用兵，亦如之（从司马之法令，师、旅、卒、两，人数所用多少也。兵输，谓师还，有司还兵也。用兵，谓出给卫守）。军事，建车之五兵，会同亦如之（车之五兵，郑司农所云是也。步卒之五兵，则无夷矛，而有弓矢）。
    司戈盾掌戈盾之物而颁之（分与授用）。祭祀，授旅贲殳，故士戈盾，授舞者兵亦如之（亦颁之也。故士，王族故士也，与旅贲当事则卫王也。殳如杖，长寻有四尺）。军旅会同，授贰车戈盾，建乘车之戈盾，授旅贲及虎士戈盾（乘车，王所乘车也。军旅则革路，会同则金路），及舍，设藩盾，行则敛之（舍，止也。藩盾，盾可以藩卫者，如今扶苏欤）。
    司弓矢掌六弓四弩八矢之法，辨其名物，而掌其守藏与其出入（法曲直长短之数）。中春献弓弩，中秋献矢ゅ（弓弩成於和，矢ゅ成於坚。ゅ，盛矢器也，以兽皮为之）。及其颁之，王弓、弧弓，以授射甲革椹质者；夹弓、庾弓以授射犴侯鸟兽者；唐弓、大弓以授学射者、使者、劳者（王、弧、夹、庾、唐、大六者，弓异体之名。往体寡、来体多曰王、弧；往体多、来体寡曰夹、庾；往来体若一曰唐、大。甲革，革甲也。《春秋传》曰：“蹲甲而射之。”质，正也，树椹以为射正。射甲与椹，试弓习武也。犴侯五十步，及射鸟兽，皆近射也。近射用弱弓，则射大侯用王、弧，射参侯用唐、大矣。学射者弓用中，後习强弱则易也。使者、劳者弓，亦用中，远近可也。劳者勤劳王事，若晋文侯、文公受弓矢之赐者。椹，张林反。庾，或作庚），其矢ゅ皆从其弓（从弓数也。每弓一ゅ百矢）。凡弩，夹、庾利攻守，唐、大利车战、野战（攻城垒者与其自守者相迫近，弱弩发疾也，车战野战进退非强则不及。弩无王、弧，恒服弦，往体少者使矢不疾。疏曰：“服弦：若弓用则服弦，不用则弛弦，惟弩则用与不用，一张之後竟不弛，故云常服弦也。若然常服弦，用弱者以其强，弓久不弛则就弦，弱则随体不就弦也，又王、弧往体少、使之常服弦，则使矢不疾，故不用也。”）。凡矢：枉矢、矢利火射，用诸守城车战，杀矢、钅侯矢用诸近射田猎，矢、矢用诸弋射，恒矢、庳矢用诸散射（此八矢者，弓弩各有四焉。枉矢、杀矢、矢、恒矢、弓所用；矢、钅侯矢、矢、庳矢，弩所用也。枉矢者，取名变星，飞行有光，今之飞矛是也，或谓之兵矢。矢象焉，二者皆可结火以射敌。守城、车战，前微重，後微轻，行疾也。杀矢，言中则死，钅侯矢象焉，钅侯之言侯也。二者皆可以司侯。射敌之近者及禽兽，前尤重，中深而不可远也。结缴谓矢之。，高也。矢象焉。之言，弗刂也。二者皆可以弋飞鸟。弗刂，罗之也。前微重，後微轻，行不低也。《诗》云：“弋凫与雁。”恒矢，安居之矢也，庳矢象焉。二者皆可以散射也，谓礼射及习射也，前後订其行平也。凡矢之制：枉矢之属，五分二在前，三在後。杀矢之属，参分一在前，二在後。矢之属，七分三在前，四在後。桓矢之属，轩周中所谓志也。郑司农云：“庳矢读为人罢短之罢。”元谓庳读如Φ病之Φ，庳之言伦比。疏曰：“枉矢之属，以变星取名飞行有光也。矢同五分者，以物称镞在前重而後轻，故二在前，三在後。其发远，利火射，亦曰兵矢。田矢同杀矢之属，中而必毙。钅侯矢同。三分一在前，二在後，前尤重而发迟，利射近，矢之属，以弋高七分，三分在前，而四分在後，前虽重，後微轻、故发必高，利弋射。恒矢之属，以常服，矢庳矢同，四分均，其发必平，散射用之矣”）。天子之弓，合九而成规，诸侯之弓，合七而成规，大夫合五而成规，士合三而成规。句者谓之弊弓（体往来之衰也。往体寡，来体多则合多；往体多，来体寡则合少而圜。弊，犹恶也。句者恶，其直者善矣。疏曰：“此皆据角弓及张不被弦而合之。从合九、合七、合五、合三，降杀以雨，故言衰也。多合者，往体寡、来体多。据王、弧：合少而圜者、往体多，来体寡。据夹、庾、唐、大，在此二者中，故不言。句之至极无过合三。合三之外，虽别言句者，还指合三者言耳）。凡师役、会同，颁弓弩，各以其物从授兵甲之仪（物，弓弩、矢ゅ之属）。田弋，克笼ゅ矢。共矢（笼，竹ゅ也。矢不在ゅ者，为其相绕乱，将用乃共之），凡亡矢者，敕用则更（更，偿也。用而弃之则不责偿）。
    缮人掌王之用弓、弩、矢、ゅ、、弋、抉、拾（郑司农云：“抉者，所以纵弦也，拾者，所以引弦也。《诗》云：‘抉拾既次。’”元谓抉挟矢时所以持弦饰也，著右手巨指。《士丧礼》曰：抉用正王棘，若释棘，则天子用象骨与<韦鬲>著在臂里，以韦为之。疏曰：“弓矢选大善者入，缮人以共王用。《大射礼》：大射正授弓，小臣授矢，天子礼缮人授受之。”），掌诏王射（告王当射之节），赞王弓矢之事（授之，受之）。凡乘车，克其笼ゅ，载其弓弩（充笼ゅ以盛矢），既射则敛之（敛，藏之也），无会计（士败多少，不计，以王所用也）。
    槁人掌受财於职金，以赍其工（赍工者，给市财用之直。赍音咨，後同）。弓六物，为三等；弩四物，亦如之（三等者，上、中、下。人各有所宜，《弓人职》曰：“弓长六尺六寸谓之上制，上士服之；弓长六尺三寸谓之中制，中士服之；弓长六尺谓之下制，下士服之。”弩及矢ゅ长短之制未问）。矢八物，皆三等；ゅ亦如之。春献素，秋献成（矢ゅ，春作秋成），书其等以飨工（郑司农云：“书工功拙高下之等以制其飨食也。”元谓飨酒肴劳之也。上工作上等，其飨厚；下工作下等，其飨薄。劳，力报反）。乘其事，试其弓弩，以下上其食而诛赏（郑司农云：“乘，计也，计其事之成功也，故书试为考。”元谓考之而善，则上其食尤善，又赏之。否者反此。试音考，出注下。上，时掌反，注同也）。乃入功於司弓矢及缮人（功，成）。凡赍财与其出入皆在槁人，以待会而考之，亡者阙之（皆在槁人者，所赍工之财及弓弩、矢ゅ出入，其簿书人藏之。阙，犹除也。弓弩、矢ゅ弃亡者除之，计今见在者）。
    《考工记》：车有六等之数。车轸四尺，谓之一等；弋必六尺有六寸，既建而，崇於轸四尺，谓之二等；人长八尺，崇於戈四尺，谓之三等；殳长寻有四尺，崇於人四尺，谓之四等；车戟常崇於殳四尺，谓之五等；酋矛常有四尺，崇於戟四尺，谓之六等（此兵车之制。注，见《车战门》）。
    冶氏为杀矢，刃长寸，围寸；铤十之，重三垸（杀矢与戈戟异齐而同其工，似补脱误在此也。杀矢，用诸田猎之矢也。铤，读如“麦秀铤”之铤。郑司农云：“铤，箭足入中者也。”垸，量名，读为丸。铤，徒顶反。垸音丸。齐，才细反。，古老反）。戈广二寸，内倍之，胡三之，援四之（戈，今句孑戟也。或谓之鸡鸣，或谓之拥颈。内，谓胡以内接必者也，长四寸。胡六寸，援八寸。郑司农云：“援，直仞物也。”胡，其子：句，古侯反。下，句兵同。必音秘）。已倨则不入，已句则不决，长内则折前，短内则不疾（戈，句兵也，主於胡也。已倨，为胡微直而邪多也，以啄人则不入；已句，为胡曲多也，以啄人则创不决。胡之曲直，锋木必横，而取圜於磬折。前，谓援也。内长则援短，援短则曲於磬折。曲於磬折，则引之与胡并钩。内短则援长，援长则倨於磬折。倨於磬折，则引之不疾。邪，自嗟反。啄，丁角反。横，刘华孟反，又如字。折之设反）。是故倨句外博（博，广也。倨之外，胡之里也。句之外，胡之表也。广其本以除四病而便用也，俗谓之曼胡、似此。便，婢面反。曼，莫干反），重三锊（郑司农云：“锊，量名也，读为刷。”元谓许叔重《说文解字》云，锊，锾也，今东莱称或以大半两为钧。十钧为环，环重六两大半两，锾、锊似同矣，则三锊为一斤四两。，色劣反，又音劣，或音环。锾，户关反，又於眷反。称，尺证反），戟广寸有半寸，内三之，胡四之，援五之，倨句中矩，与刺重三锊（戟，今三锋戟也。内长四寸半，胡长六寸，援长七寸半。三锊者，胡直中短，言正方也。郑司农云：刺，谓援也。元谓刺者，著必直前，如蹲者也。戟胡，横贯之胡。中矩，则援之外句磬折。与，音余。疏云：“戈，二刃刺兵也。”郑云：“句兵者，言其句曲广二寸者，据胡宽狭；内倍之者，据胡下柄入处之长；胡三之据胡之长；援四之，据最上刺刃之长。”林云：‘广者，戈之通身必径二寸也。内者，胡以下接柄者也，其长四寸。胡者，旁出之一锋也，其长六寸。援者，刃之向上者也，其长八寸。’凡戟而无刃。秦晋谓之矛。汉时戈戟为一，故郑以戟解戈，以其胡之势曲似鸡鸣，故谓之鸡鸣，以其曲故谓之拥颈，此经论戈之所用主於胡，故言胡之四疾之事。已句，太直也，已倨，太曲也。皆论胡之势。已，皆为太。胡之下曰内。戈蹲处太长，则胡以上之援与胡句相病，如磬之折，则不可以刺也。前，即上也。胡之上亦曰前，故谓之折前言其前，磬折不可用也。内若太短，则胡以上之援必过长，过长则胡缩而援出多，下重上轻，则用之不快便。倨言胡之上，句言胡之下。倨与句皆有外广，上下近本处皆增之，使宽广自然合於磬折，而无上四疾矣。戟，铁身，广一寸半，内长四寸半，胡四之，则六十，援五之，则七寸半。”）。
    桃氏为剑，腊广二寸有半寸（腊，谓两刃。腊，力阖反。《疏》：“两面各有刃也。”），两从半之（郑司农云：谓两脊两面杀趋锷。疏云：“剑面通广二寸半，其两从中分各一半也。从自脊中而分两边也。”）。以其腊广为之茎围，长倍之（郑司农云：“茎，谓剑夹，人所握钅覃以上也。”元谓茎在夹中者，茎长五寸）。中其茎，设其後（郑司农云：“谓穿之也。元谓从中以，稍大之也，後大则於把易制），参分其腊广，去一以为首，广而围之（首围，其径一寸，三分寸之二。疏云：“茎，剑夹中人所把处，其围五寸，长一尺，以一尺茎之中分之，下一半稍大也。後者下一半也。首，剑把接刃处。其围得一寸，三分寸之二，首不圆，故曰广而围之。”）。身长五其茎长，重九锊，谓之上制，上士服之；身长四其茎长，重七锊，谓之中制，中士服之；身长三其茎长，五锊，谓之下制，下士服之（上制：长三尺，重三斤十二两；中制：长二尺五寸，重二斤十四两，三分两之二；下制：长二尺，重二斤一两，三分两之一，今匕首也。人各以其形貌大小带之。此士，谓国勇士之士，能用五兵者也。疏：“身者去剑柄而言之也。茎长一尺，上制之剑长五尺，中制长四尺，下制长三尺，上、中、下士，以人材之短长言之，非命士也。随人之短长服，欲人与器相得也。”）。
    函人为甲，犀甲七属，兕甲六属，合甲五属（属，读如灌注之注，谓上旅下旅札续之数也。革坚者札长。郑司农云：“合甲，削革里肉，但取其表合以为甲。”属，之树反，及注同，合，如字，旧音ト，注同）。犀甲寿百年，兕甲寿二百年，合甲寿三百年（革坚者又支久）。凡为甲，必先为容（服者之形容也。郑司农云：“容，谓象式”），然後制革（裁制札之广袤），权其上旅与其下旅，而重若一（郑司农云：“上旅，谓要以上；下旅，谓要以。”下，要於遥反，下亦同）。以其长为之围（围，谓札要广厚）。凡甲，钅不{手}则不坚，已敝则桡（郑司农云：“钅，钅革也。挚，谓质也。钅革大熟，则革敝无强，曲桡也。”元谓{手}之言，致也。锻，丁乱反。挚音至，大音太，刘：菟饿反。致，直置反，下同）。凡察革之道，视其钻空，欲其{宛心}也（郑司农云：“{宛心}，小孔貌，{宛心}，读为‘宛彼北林’之宛。”钻，作官反。空音孔，又如字，下同。{宛心}，於阮反，或云：司农云“郁”）；视其里欲其易也（无败也。易，以豉反，下同。音秽，本或作秽）视其朕，欲其直也（郑司农云：“朕谓革制。”朕，直忍反）；之欲其约也（郑司农云：“谓卷置中也。《春秋传》曰：‘甲而见见子南’音羔。刘，古道反，卷，眷勉反，下文同）；举而视之，欲其丰也（丰，大）；衣之欲其无<齿介>也（郑司农云：“<齿介>，谓如齿<齿介>。”衣，於既反。<齿介>，户界反）。视其钻空而{宛心}，则革坚也；视其里而易，则材更也；视其朕而直，则制善也；之而约，则周也；举之而丰，则明也；衣之无<齿介>则变也（周，密致也。明，有光耀。郑司农云：更，善也。变，随人身便利。”更，音庚。便，婢面反。疏曰：属，如注，取注著之意。上旅之中及下旅之中，皆有札续。一叶为一札。七节、六节、五节其数也。革坚者札长，即下文五属之合。甲寿三百年者也。老学曰：“革脆则札短而节多，七属是也。革坚则札长而节少，五属是也。寿之长短亦如之。疏：凡造衣甲，须称形大小长短而为之，故为人形容以制革也。上旅，腰以上为甲衣；下旅，腰以下为甲裳。据一札之上，先量上下之长。乃以长中围之一匝。如此，则长短广狭相称。挚，谓熟之至极。革恶则孔大，革善则孔小。人之齿<齿介>，前不齐，札叶参差，与之相似，故以为喻。锻，炼皮不至於熟，则不坚韧也。太熟，则桡曲软弱也。钻孔者，钻穿而为孔，孔小，则坚而难坏也。易者，皮里治去得净洁也。朕，缝也。缝路皆直，则制作之善也。，藏也。卷而藏之，约束易紧，则是制作密致而周也。举，举起也。丰，大也。卷时小，举起时大，札叶相续处皆分明可观也。衣之无<齿禺>不齐处，则於人便利也。变，便也。）
    矢人为矢，钅侯矢参分，矢三分：一在前，二在後（参订而平者，前有铁，重也。司弓矢职：“当为杀。”郑司农云：“一在前，谓箭中铁茎居三分杀一以前。”）。兵矢、田矢五分：二在前，三在後（铁差短小也。兵矢，谓枉矢、矢也，此二矢亦可以田。田矢，谓矢）。杀矢七分：三在前，四在後（铁又差短小也。司弓矢职：“杀当为。”）。参分其长而杀其一（矢长三尺，杀其前一尺，令趣镞也。疏曰：“三分其矢之前，以衡平之。一分在前，二分在後，则得其半。所以如此者，以镞在首，差重也。此欲镞头轻重得宜。或太重太轻，则於射时有节病也。以此推之，则镞箭之重，正得之重三分之一也。钅侯矢、矢皆然。兵矢、田矢以五分均之，其镞铁比钅侯矢、杀矢又少轻，杀矢比钅侯铁又差短小，之入镞处必减削少许，所谓杀其一也。”），五分其长而羽其一（羽者六寸），以其厚，为之羽深（读为，谓矢，古文假借字，厚之数未闻）。水之，以辨其阴阳（辨，犹正也。阴沈而阳浮），夹其阴阳，以设其比，夹其比以设其羽（夹其阴阳者，弓矢比在两旁，弩矢比在上下，设羽於四角。郑司农云：“此谓括也。”），参分其羽以设其刃（刃二寸），则虽有疾风，亦弗之能惮矣（郑司农云：“谓风不能惊惮箭也。”疏曰：“五分其长羽其一”，以下，论箭也。长三尺，设羽处六寸。为矢，其厚能几？况羽又设之四旁？若谓其深必如其厚，则无可容之处，亦言大略而已。竹有上下，上阳下阴。以水试之，浮者为上，沈者为下。比者，之两旁。阳左阴右，比在其左右。比必左上有一线稍高。羽有四夹，其比而置之四角也。比，括也。在之末，羽则设於四角，弓弩矢同。注：中分比之两旁上下者，以用时有横竖之别也。弓用时竖，则比见共两旁；弩用时横，则比见其上下，此就弦言之也。”）。刃长寸，围寸；铤十之，重三垸（刃长寸，脱二字。铤一尺。铤，直顶反）。前弱则亻免，後弱则翔，中弱则纾。中强则扬，羽丰则迟，羽杀则<走>（言羽之病，使矢行不正。亻免，低也。翔，回顾也。纾，曲也。扬，飞也。丰，大也。<走>，旁掉也）。是故夹而摇之，以视其丰杀之节也（今人以指夹矢卫是也）；桡之，以视其鸿杀之称也（桡，搦其。桡，乃孝反。称，尺证反。搦，女角反）。凡相，欲生而搏。同搏，欲重；同重，节欲疏；同疏，欲（相，犹择也。生，谓无瑕蠹也。搏，谓圜也。郑司农云：“欲，欲其色如也。”疏：“注：刃长脱二字。知脱二字者，据上三分其羽以设其刃。若刃一寸，则羽三寸，矢一尺五寸，便太短，明知脱二字也。”老学曰：“刃长寸之脱二字，即上文设其刃注云刃上二寸也。铤十之，注为一尺，即上文经云三分其长而杀其一，故为一尺也。”自亻免至<走>，既言羽与之病，故欲以两手指夹其羽而摇之，以知羽之病状：以手搦其，以知之病状。相，生则不用枯竹，搏则欲其圆。圆同，则择其重者用之；重同，则择其节之疏者用之；疏同，则择其坚栗者用之：此择之法也”）。
    庐人为庐器，戈必六尺有六寸，殳长寻有四尺，车戟常、酋矛常有四尺，夷矛三寻（必，犹柄也。八尺曰寻，倍寻曰常。酋、夷，长短名。酋之言。遒也。酋近夷长也。庐，力吴反，下同。必音秘。殳音殊。酋，在由反，或子由反。沈，悬有反）。凡兵无过三其身，过三其弗能用也，而无已，又以害人（人长八尺与寻齐。进退之度三寻，用兵力之极也。而无已，不徒止耳）。故攻国之兵欲短，守国之兵欲长。攻国之人众，行地远，食饮饥，且涉山林之阻，是故兵欲短；守国之人寡，食饮饱，行地不远，且不涉山林之阻，是故兵欲长（言罢羸宜短兵，壮健宜长兵。罢音皮，羸，劣皮反）。凡兵，句兵欲无弹，刺兵欲无，是故句兵卑，刺兵搏（句兵，戈戟属。刺兵，矛属。故书弹，或作但，或作绢。郑司农云：“但读为弹丸之弹。弹，谓棹也。绢，读为ぉ邑之ぉ。ぉ，谓桡也。卑读为鼓鼙之鼙。”元谓亦棹也，谓若井中虫之。齐人为柯斧柄为卑，则卑，隋圜也。搏，圜也）。兵同强，举围欲细，细则校；刺兵同强，举围欲重，重欲傅人，傅人则密，是故侵之（改句言，容殳无刃。同强，上下同也。举，谓手所操。郑司农云：“校读为绞而婉之绞。重欲傅人，谓矛柄之大者在人手中者，侵之，能敌也。”元谓校，疾也。傅，近也。密，审也，正也。人手操细以击则疾，操重以刺则正。然则为矜，句兵坚者在後，刺兵坚者在前）。凡为殳，五分其长，以其一为之被而围之。参分其围，去一以为晋围。五分其晋围，去一以为首围。凡为酋矛，参分其长，二在前、一在後而围之。五分其围，去一以为晋围。参分其晋围，去一以为刺围（被，把中也。围之，圜之也，大小未闻。凡矜、八觚。郑司农云：“晋，谓矛戟下铜也。刺，谓矛刃也。”元谓晋读如王大圭之。矜所捷也。首，殳上蹲也，为戈戟之矜。所围如殳。夷矛如酋矛）。凡试庐事，置而摇之，以视其也；灸诸墙，以视其桡之均也，横而摇之，以视其劲也（置，犹树也。灸，犹柱也。以柱两墙之，免而内之，本末胜负可知也。正於墙，墙た。柱，如主反，下同。た，所立反，本又作た，又作た同）。六建既备，车不反覆，谓之国工（六建，五兵与人也。反覆，犹轩周。覆，芳复反，注同。周音周。疏曰：此经所云，柄之长短，皆通刃为尺数。八尺曰寻。殳长寻有四尺，一丈二尺也。倍寻曰常。车戟常，一丈六尺也，酋矛常有四尺，倍寻为一丈六尺，加四尺为二丈也。夷矛三寻，三八二丈四尺也。夷为长，开口引声：酋为短，合口促声，害人自累也。句兵，戈戟之属，太长则执之而战掉也。刺兵，矛之属。欲无，者，桡弱而易折也。搏，训圜。捭训隋圜，谓侧方而去楞也。击，以殳长丈二而无刃可以击打人。同强者，本末俱坚也。举者，手执处，其围欲细，细即小，而滑用之快疾也。刺兵，手执处欲稍重，重，则大於上下矣，必上下稍轻，用之附人，附人则可侵刺也。殳长丈二尺五分，取一得二尺四寸，为把处而圜之也。殳於手把处，其柄之下有铜，是为晋。三分被之，围去一取二，为铜之围以插地而立也。首围，谓上头。上头宜稍细也。刺围，刺刃之围，二前一後，言其长也。柄之大小则不可知。三分其下，之四寸而去其一，则刺围有二寸六分以上也。矜，即柄，凡矜皆八觚，即柄也。植而摇之，则知其桡与否也，柱之墙，则知其强弱均与不均也。平执而摇之，知其劲与否也。六建，五兵与人建在车上）。
    弓人为弓，取六材必以其时（取以冬，取角以秋，丝漆以夏，筋胶未闻。疏曰：“仲冬斩阳木《月令》：‘仲冬，伐木取竹箭。’注云：‘坚成之极’，冬善於夏也。角，秋杀者厚，故用秋。夏时丝熟，夏漆犹良”）。六材既聚，巧者和之。（聚，犹具也。疏曰：“聚。巧者，弓人之工也。和，则液角治筋之类。”）也者，以为远也；角也者，以为疾也；筋也者，以为深也；胶也者，以为和也；丝也者，以为固也；漆也者，以为受霜露也（六材之力，相得而足。疏曰：“善则射可远；角善则去速。筋传束之则深固，非浅深之深；和者欲得其宜；固欲其不坏；受霜露则易坏，故漆必欲尽其善也。”）。凡取之道七：柘为上，意次之，桑次之，橘次之，木瓜次之，荆次之，竹为下（郑司农云：“意读如亿。《尔雅》曰：‘丑意，又曰桑，山桑。’《国语》曰：‘弧其服。’”疏曰：“意音益，今人不识此木）。凡相，欲赤黑而阳声，赤黑则乡心，阳声则远根（阳，犹清也。木之类近根者奴。疏曰：赤黑之色则不嫩，向心，不近皮也。阳声则清，近根则老，其声必不清；叩之而清，必不老也）。凡析，射远者用，射深者用直（郑司农云：“，谓形势。假令木性自曲，则当反其曲以为弓，故曰审曲面势。”元谓曲势则宜薄，薄则力少；直则可厚，厚则力多。疏曰：“析以下，说弓力多少之事。弓弱则宜射远，若夹庾之类，用势者弓弱也；弓直则宜射深，若王弧之类，用直者弓直也。”）。居之道，栗不，则弓不发（郑司农云：“栗，谓以锯剖析。读为移。谓邪行绝理者，弓发之所从起。”元谓栗读为裂。疏云：“居，谓居处解析弓之法，栗，皆谓以锯剖析弓之时不邪失理，则弓後不发伤也。，郑司农谓如之，，即耕也，取破之义。栗，郑谓如榛栗之栗，亦取破之义）。凡相角，秋<杀闪>者厚，春<杀闪>者薄，稚牛之角直而泽，老牛之角纟而昔（郑司农云：“纟读为扌，徒展反。昔读为错，谓牛角角理交错也。”<杀闪>，色黠反）。疾险中（牛有久病，则角里伤），瘠牛之角无泽（少润气），角欲青白而丰末（丰，大也）。夫角之本，蹙於[A103]而休於气，是故柔。柔故欲其也，白者，之徵也（蹙，近也。休，读为煦。郑司农云：“欲其形之自曲，反以为弓。”元谓色白则。[A103]，万老反，本又作脑。疏云：“凡相角：以秋对春，以老对稚。秋杀者角厚肉少，春杀者角薄肉多。稚牛角直而润泽，老牛角理粗错，然不润泽也。角欲青白而丰末者，此说角之势也，角之木近於[A103]，则得和煦之义於[A103]，是故柔，柔故欲其形之自曲，反是为也，然後以为弓）。夫角之中，恒当弓之畏。畏也者必桡，桡，故欲其坚也。青也者，坚之徵也（故书畏，或作威。杜子春云：“威，谓弓渊。角之中央，与渊相当。”元谓畏读如隈，乌回反。疏曰：“此说角之坚也。畏，为曲隈之义。角之中央其用於弓也，常在曲隈处隈处。张时必桡动也。若不坚则易折，故欲其色青。”）。夫角之末，远於[A103]而不休於气，是故脆。脆，故欲其柔也。丰末者，柔之徵也（末之大者，[A103]气及煦之。脆，七岁反）。角长二尺有五寸，三色不失理，谓之牛戴牛。（三色：本白、中青、末丰。郑司农云：“牛戴牛，角直一牛。”疏云：“末不丰则柔，柔则不脆。性生气所不及，则其角未尖小而脆矣。二尺五寸，大牛之角也。其三色不失常理，则此角之直又有一牛之用也，故曰牛戴牛。”）凡相胶：欲朱色而昔。昔也者，深瑕而泽，纟而搏廉。（搏，圜也。廉，瑕严利也。）鹿胶青白，马胶赤白，牛胶火赤，鼠胶黑，鱼胶饵，犀胶黄（皆谓煮用其皮，或用角。饵，色如饵），凡之类不能方（郑司农云：“谓胶善戾。”昵，为<黍日>。<黍日>，黏也。疏曰：“朱色，则惟牛胶火赤，自馀非纯赤，则牛胶为善。纟者，有纟理也。搏廉者，胶之性，皆搏圜也。廉、瑕二者俱是严利之状。诸胶惟鹿用皮，亦用角，自馀皆用皮，凡黏之物，皆不能比，此六胶，言他胶皆不可用也。比，方也”）。凡相筋：欲小简而长，大结而泽。小简而长，大结而泽，则其为兽必剽，以为弓，则岂异於其兽（剽，疾也。郑司农云：“简读为扌然登捭之扌。”元谓读如简札之简，谓筋条也）？筋欲敝之敝（嚼之当熟），漆欲测（测，犹清也），丝欲沉（如在水中时色），得此六材之全，然後可以为良（全，无瑕病。良，善也。　疏云：“小简者，竹简一片为一札，此筋条亦有简别也。此筋之兽剽疾，为弓亦剽疾，故云岂异於其兽。筋之椎竹嚼，欲得劳敝，故熟。测，从水，义取漆为良也。丝之乾燥时，还如在水氵东之色为善。”）。凡为弓，冬析，而春液角，夏治筋，秋合三材（三材：胶、丝、漆。液，读为驿）。寒奠体（奠，读为定。至冬胶坚，内之檠中。定，往来体。檠，音景），冰析氵爵（大寒中，下於檠中复纳之。氵爵，子召反）。冬析则易（理滑致。易，以豉反），春液角则合（合，读为洽），夏治筋则不烦（烦，乱），秋合三材则合（合，坚密也）。寒奠体则张不流（流，犹移也），冰析氵爵则审环（审，犹定也），春被弦，则一年之事（期岁乃可用），析必伦（顺其理也），析角无邪（亦正之），斫目必荼（荼，读为舒。舒，徐也。目，节目），斫目不荼，则及其大也，筋代之受病（，犹久也）。夫目也者必强，强者在内而摩其筋。夫筋之所由と，恒由此作（摩，犹隐也。と，读为车と之と。元谓と，绝起也，昌廉反。疏曰：上言弓之材，此言为弓之道。冬时坚凝，可取而分析之，破削以为用。春气融和，则渍液其角。夏气热则筋易柔，故以治之。、角、筋，须胶、漆、丝之三材乃合，则秋是作弓之时，故以合胶、漆、丝之三材也。冬寒胶坚而牢，故纳之檠中，定往来体。又以大寒冰盛之时析氵爵，而纳於檠中。氵爵，漆也。水寒凝之时，辨析其漆，虽其乾稍迟，而漆愈坚，则坚固也。体势既定，则张而用之，必不流动，犹谚云作走作审。环者，漆其四边，可以回环而审定也。自冬析，至寒定体、冰析氵爵之後，次年之春，方可被弦。则一弓之成，整整一年事也。如攻坚木，先其易者，後其节目，必徐之义也。筋在弓皆为角为力，必须筋相得。今弓有节目，角力不得其所，则不用力，故筋代角受病。凡有节目必坚强，削治不得其道，而以筋束之。在坚者在筋之内必摩动之，筋被摩动，则必绝起矣。と音苫，犹车之と帷，筋之绝起似之）。故角三液，而再液（重治之使相称）。厚其{如巾}则木坚，薄其{如巾}则需（需谓不充满。{如巾}，读为需，谓弓中裨）。是故厚其液而节其{如巾}（厚，犹多也。节，犹也），约之不皆约，疏数必侔（不皆约，缠之缴不相次也，皆约则弓{如巾}。侔，犹均也），斫挚必中，胶之必均（挚之言致也。中，犹均也）；斫挚不中，胶之不均，则及其大也，角代之受病。夫怀胶於内而摩其角，夫角之所由挫，恒由此作（不均，则角蹴折也。疏曰：“{如巾}为弓中裨者，造弓之法。弓虽用整木，仍於上裨之，乃得调也。其裨助者厚，则其木愈坚；其裨助者薄，则木易弱，视之亦不肥满也。约之，谓以丝胶横缠之，不次比为之。疏数必侔，约之多少，须稀疏必均也。斫Ａ２１厚薄必调均为之。施胶亦均，不得偏厚也。自此以下，说弓之隈里施胶之事。云摩其角，谓不均而有高下则摩其角。大甚久。若斫挚不得中，用胶不均节，则角常代一弓之材，而先受病也。胶在角内，若有厚薄，则角必为之摩动。角被摩动，则必挫折其角，蹴折常常因此而起也。”）。凡居角，长者以次需（当弓之隈也，长短各称其，短者居箫）。恒角而短，是谓逆桡，引之则纵，释之则不校（恒，读为ㄌ，或作恒，古邓反，桓，竟也。竟其角而短於渊，引之，角纵不用力者，若欲反挠然。校，疾也，既不用力，放之又不疾。校，古卯反）。恒角而达，譬如终绁，非弓之利也（达，谓长於渊，若达於箫头。绁，弓<韦必>。角过渊接，则送矢太疾，若见绁於<韦必>矣。弓有<韦必>者，为发弦时备顿伤。《诗》云：“竹<韦必>绲。”绁，息列反。疏曰：“角长二尺二寸为善，则造弓之工，必以次需而用之。需，求也。长短各称其。若短者居箫。箫，谓两头，则长者自然在隈内。恒，竟也。竟角而短者，谓充满弓之两傍，而不及两端，则桡其弓，而势必逆。挽弓之人欲引此弓，则其角纵而不受力，弛放而去，则不能校疾也。竟其角而充满渊之两旁，又达过於箫头，是角太长也。角既过长，则引发之时，譬於此弓长在绁中放不去也。绁，弓<韦必>，藏弓之物也。”疏云：“以竹为<韦必>，发弦时，裨於弓之背上，又绳横系之，使相著<韦必>，与弓为力，备顿伤也。”送矢太疾之说，《疏》无此义）。今夫茭解中有变焉，故校（郑司农云：“茭，读为敫，谓弓檠也。校，读为绞。”元谓茭读为，户卯反。茭解，谓接中也。变，谓箫臂用力异。校，疾也）；於挺臂中有付焉，故剽（挺，直也。付，侧骨。剽，亦疾也。郑司农云：“剽，读为漂。”拊，方辅反）。恒角而达，引如终绁，非弓之利（重明达角之不利，变譬为引，字之误。疏曰：“今夫，记人别起义端也。茭解中，谓弓隈与弓箫角接之处。变者，异也，谓弓箫与臂用力之异也。引之则臂中用力，放矢则箫用力，其用力各异，则矢去疾为绞，挺为直，直臂中，谓弓把处。有付，付谓侧骨在弓把处两傍，与弓为力，以骨坚强，故剽疾也。下文重明达角之不利。绁，藏弓者，别作一片竹向上，札以助弓，只短在弓隈间，不满两头。林云：上言角短者只四句，下言角长，则纟由绎发明，且重言之，谓茭解中之用力异。延中之有附，皆人用力处。若角长过於箫，则人用力，而弓为之引放之，如终年在弓绁之上为所牵制，而不可用，非弓之利也。故终绁非弓之利，凡再言之）。挢欲孰於火而无赢，挢角欲孰於火而无覃，引筋欲尽而无伤其力，鬻胶欲孰而水火相得。然则居旱亦不动，居湿亦不动（赢，过孰也。覃，炙烂也。不动者，谓弓也。桥，居兆反。覃，音潜。鬻，音章吕反）。苟有贱工，必因角之湿以为之柔。善者在外，动者在内。虽善於外，必动於内，虽善亦弗可以为良矣。（苟，愉也。湿，犹生也。愉，吐侯反。疏曰：“挢以下，明料理、角、筋、胶四者得与不得所之事，不言漆丝者，用力少故不言也。挢，矫揉也。筋以束缚之，牵引必尽者，谓其紧也。又不可至於伤损，损则无力也。煮胶於水，不可过多；火不可过猛。、角、筋、胶用火尽善如此，则弓在燥湿，皆不可伤动也。因角之湿者，谓其用火未熟也。未熟则角外虽乾，而内犹湿，即矫揉而用之，以此为柔而易揉也。善在外者，谓皮乾也。动在内者，里未熟也。外虽乾而易损，动者在内，虽弓成亦若尽善，而用之必易败，故曰弗可以为良也。”）凡为弓，方其峻而高其付，长其畏而薄其敝，宛之无已，应（宛，谓引之也。引之不休止，常应弦，言不罢需也。峻，谓肃也。敝，读为蔽，谓弓人所握持者。畏，乌回反。宛，於阮反。应读如应对之应）。下付之弓，末应将兴（末，犹萧也。兴，犹动也，发也。弓付卑，箫应弦，则付将动。卑音婢）。为付而发，必动於<杀闪>（<杀闪>，接，下色界反），弓而羽<杀闪>，末应将发（羽，读为扈。扈，缓也。接中动则缓，箫箫应弦则角将发。疏曰：“峻者，弓之箫头也。付者，手之中手把处也。箫头必方，手把处必高。畏者，弓之曲隈处也，必须稍长。敝与蔽同。手把处有物蔽之，不可太厚，故欲其薄。宛者，引而放之也。峻方付高，隈长敝薄，则随引而应，其应无已，谓其愈射愈好也。其不便利者，弓之付处若下而不高，则箫头每引而起。兴者，起也。弓隈未应，而箫头先应，则用之不便利也。弓之箫为付不高而先发，则於弓之接处必有伤动。<杀闪>者，弓之接中也。弓之接中若有伤动，则必有缓弱之病。接中既缓弱，所以引之则萧头常先应而发也。末，箫头也。上言将兴，此言将发。发，亦兴也）。弓有六材焉，维强之，张如流水（无难易也）。维体防之，引之中参（体，谓内之於檠中。定其体，防，深浅所止。谓体者定。张之弦居一尺，引之又二尺）。维角常之，欲宛而无负弦，引之如环。释之无失体，如环（负弦，辟戾也。负弦则不如环，如环，亦谓无难易。郑司农云：”常读如Ａ２２。”音，直庚反）。材美，工巧，为之时，谓之参均；角不胜，不胜筋，谓之参均。量其力有三均，均者三，谓之九和（有三，读为又参，量其力。又，参均者，谓若胜一石，加角而胜二石，被筋而胜三石，引之中三尺。假令弓力胜三石，引之中三尺。弛其弦，以绳缓擐之，每加物一石，则张一尺，故书胜或作称。郑司农云：“当言称，谓之不参均。”元谓不胜无负也。胜音升）。九和之弓，角与权，筋三侔，胶三锊，丝三邸，漆三<臾斗>，上工以有馀，下工以不足（权，平也。侔，犹等也。角既平，筋而又与等也。锊，锾也。邸、<臾斗>，轻重未闻。锊音劣。<臾斗>，羊主反。锾音环。疏曰：“六材惟以为强。外五材，当依而有，以为本，故指为强。得所，则以制五材，故强弱得所，而张如流水也。体，谓纳之檠中，而往来体定也。防，浅深所止者，王、弧，往体寡，来体多。弛之五寸，张之一尺五寸。夹庾，往体多，来体寡。弛之一尺五寸，张之五寸。唐、大往来体若一。弛之一尺，张之亦一尺也。此是防之深浅所止。云体定张之，弦居一尺，引之又二尺，此据唐大、中者而言。馀四者弛之张之虽多少不同，及其引之皆三尺，以其矢长三尺，须满故也。撑，正也。置角於隈中，既正，则引之，而弓体不辟戾，无负弦，而如环也。放矢後，无失体，得如环然。林云：“前言引之如环者，张开时也。此言体如环者，既弛之後，弓之全体复如环也。”参均注：“弓未成时，未有角，称之胜一石後，又按，角胜二石，後更被筋称之，即胜三石。引之中三尺者，初空後加角，後被筋。一石、二石、三石，引之皆三尺，也若不张之，别以一条绳系两箫，乃加物一石，张一尺，二石张二尺，三石张三尺，则与前三、角、筋，力各一石也。九和之弓，轻重相参，不可妄加减。与锊为一物，皆是六两太半两也。”林云：“角、、筋三者，并材美工巧为之，得三时，各有三均，为九和。角与和，即角不胜之意，角、、筋、胶、丝、漆等物，工之巧者用之而有馀，拙者物具而不足也。”）。为天子之弓，合九而成规；为诸侯之弓，合七而成规；大夫之弓，合五而成规；士之弓，合三而成规（材长则句少也）。弓长六尺有六寸，谓之上制，上士服之；弓长六尺有三寸，谓之中制，中士服之；弓长六尺，谓之下制，下士服之（人各以其形貌大小服此弓。疏曰：“此据角弓形不张而言。六弓为三等：王、弧往寡来多，当天子弓；唐、大往来若一，当诸侯弓；夹、庾往多来寡，当大夫弓。若士合三成规，则六弓之外，敝恶之弓也。通有四等：然大射与乡射，大夫、士同射，五十步侯又同用夹、庾，无事用合。三成规者，材良则句少，据王、弧及唐、大以上而言之也。以弓有长短三等，人亦有长短三等而，言取其弓与人称之事，长者为上士，次者为中士，短者为下士，非命士也。”）。凡为弓，各因其君之躬，志虑血气（又随其人之情性）。丰肉而短，宽缓以荼，若是者为之危弓，危弓为之安矢；骨直以立，忿以奔，若是者为之安弓。安弓为之危矢（言损赢济不足。危、奔，犹疾也。骨直，谓强毅。荼、读为舒，假借字。肉，如字。，音势）。其人安，其弓安，其矢安，则莫能以速中，且不深（速，疾也。三舒不能疾而中，言矢行短也，中又不能深。中，音丁仲反）。其人危，其弓危，其矢危，则莫能以愿中（愿，悫也。三疾不能悫而中，言矢行长也。长，谓过去。疏曰：“此经以下说君之躬与志虑，弓之所宜者也。危弓则夹、庾，为弱者而言；安弓王、弧之类，为强者而言。危矢据恒矢，安矢据杀矢者也。丰肉、宽缓是不足，则危弓济之；危弓为赢，则以安矢损之。骨直、忿执是赢，则安弓损之。安弓是不足，则以危矢济之。以安危损益，即於射事为可。此三安而无损益固不可，三危无损益亦不可。矢行长谓去者，危弓、危矢谓夹、庾恒矢之属，皆射远，兼人且危躁，故矢行长过去也。上文据人形为弓，此据人性志虑，据在心血气，据言与举动。”林云：“制弓而随人之身可也。今欲随其性之缓急而分之，此古人之事，其意未可晓，今无此法也。”）。往体多，而来体寡，谓之夹、庾之属，利射侯与弋（射远者用。夹庾之弓，合五而成规，侯非必远。顾执弓者材必薄，薄则弱，弱则矢不深中，侯不落。大夫士射侯，矢落不获。弋，缴射也。缴，诸若反）。往体寡，来体多，谓之王弓之属，利射革与质（射深者用直。此又直焉，於射坚宜也。王弓合九而成规，弧弓亦然。革，谓干盾。质，木椹。天子射侯，亦用此弓，《大射》曰：中离维纲，扬触困复，君则释获，其馀则否。“椹，张林反）。往体来体若一，谓之唐弓之属，利射深（射深用直。唐弓合七而成规，大弓亦然。疏曰：“射远者用，谓审曲面。夹、庚反张。多随曲势向外，弱则射远不能深，射近亦不能深，故射近侯用之但射侯不落而己弓材弱故也。按《大射》云：‘中离维纲，扬触困复，君则释获，众则否’，是以大夫士矢落不获，故不得用唐、大之等也。《司弓矢》云：‘夹、庾以授射犴侯鸟兽者’，犴侯鸟兽，则射侯与弋也。彼注近射用弱弓。如此，则射大侯者用王、弧。射大侯，天子诸侯用之；射参侯者，用唐、大，大夫用之。射犴侯者，用夹、庾，士用之。射深者，用直，此即《司弓矢》王、弧之弓，以授射甲革椹质者。注云：天子射侯，亦用此弓，不言者举射革与质，有上文弱弓射近可参考，故不言可知也。中，谓中侯也。离维纲，离，犹过也，丽也。维，谓射侯与左右舌一幅。两相及角，亦以纲维持之，而系於柱。纲谓左右舌上畔下畔，以一大纲绳各系於其柱上以射侯。其纲皆出布一幅一寻，谓之为纲。扬触，谓中他物扬而触侯。困复，谓矢至不著而还复之反也。如此五者，君则释获，馀则否。臣不得获，惟中乃可释获。射深用直，此即《司弓矢》唐、大之属以授学射者、使者、劳者。”林曰：“往者，弛放时也；来者，开张时也。夹、庾，往体多者弛时直，来体寡者张时甚曲也。此弓必劲，故可射栖鹄之侯，而射鸟雀。往寡，弛时曲也；来多，张时弦长也。此弓性不劲，只可射革质而已。往来若一，则张弛之时，勾曲之体相似，不劲不缓。”老学曰：“今按：注疏家以夹、庾为弱弓，林乃以为劲弓，不可晓。盖注疏解往来体不明，今详上疏语，注体多处为夹、庾反张，多随曲势向外，弱则射远不能深，如此，则反张谓往体也，多谓曲多也。今林氏乃谓往体多者，弛时直正与疏说相反，并与经文夹、庾之本说而反之。上注云，材良则句少，亦谓劲弓也。今林於王弓之属章内，以为此弓不劲，如此，则天子射王弓，而反得不材之弱弓也，可乎？当考。愚意：往谓向外，来谓向内。多寡恐是曲之多寡，凡弓向外曲多，则向内曲少，必不能满引及矢之长三尺为弱弓矣。是谓往体多、来体寡。其强者反是。未知然否。”）。大和无氵爵，其次，筋力皆有氵爵而深；其次，有氵爵而疏；其次，角无氵爵（大和，尤良者也。深，谓氵爵在中决，两边无也。角无氵爵，谓隈里）。合氵爵，若背手文（弓表里氵爵合处，若人合手，背文相应。郑司农云：“如人手背文理也。”背，补内反）。角环氵爵，牛筋ナ氵爵糜筋斥蠖氵爵（ナ，实也。斥蠖，屈虫也　疏曰：“九和之弓，六材俱善，其体，故无氵爵，不用漆也。其次，筋角有氵爵而深者，筋在背，角在隈，皆有氵爵，但深在中央，两边无也。其次，有氵爵而疏者，以上参之，此谓两边亦有，但疏之不皆有也。其次，角无氵爵，谓隈里无氵爵，箫头及背有之。合氵爵，谓弓表里氵爵漆相合之处，若人合手，背上文理相应。角环氵爵，谓隈里氵爵文如环然。牛筋ナ氵爵者，谓弓背用牛筋之漆如麻子文，若用糜筋，其氵爵文一如斥蠖也）。和弓击摩（和，犹调也。击，拂也。将用弓，必先调之，拂之，摩之。《大射礼》曰：“小射正授弓，大射正以袂顺左右隈，上再下一。”上，时掌反）覆之而角至，谓之句弓（句，於三体材敝恶，不用之弓也。覆，犹察也，谓用射而察之。至，犹善也。但角善则矢虽疾而不能远。覆，孚服反。句，九具反，或音钩）；覆之而至，谓之侯弓（射侯之弓也。又善，则矢疾而远）。覆之而筋至，谓之深弓（射深之弓也。筋又善，则矢既疾而远又深。疏曰：“和弓，《大射》云：‘大射正以袂顺左右隈’，谓以左手横之时，上隈向右，下隈向左，而上再下一，拂去尘乃授与君也。覆弓，谓弓有六材，角、、筋，用力多，特言之。若二者全善，则为尤良。若一善者为敝、二善者为次，今此先察一善者。至谓若筋不善，直角可以为句弓，此敝恶不用之弓，弓尤弱，虽疾不能射远也。察次弓者，非直角至兼善谓之射侯之弓，则上。夹、庾利近，射与弋言矢疾而远，对上句弓疾而不远以及侯者也筋至则三善者也。上文：唐、大射深，王、弧三善亦射深，举中以是上也。”）。
    秦始皇二十六年，初并天下，收天下兵聚咸阳，销以为钟钅、金人十二。
    汉高帝时，萧何治未央宫，立武库，以藏兵器。
    中尉属官有武库令丞，少府属官有若卢、考工室令丞（《百官表》注云：“若卢，主藏兵器；考工主作器械。”）。武库精兵所聚，故以丞相子为令。
    《地理志》：河南、南阳、济南、泰山、颍川、河内、蜀、广汉等郡，皆有工官。
    徐氏曰：“按汉时工官虽在外郡，而所作器械，实输京师，故武帝边兵不足，乃发武库工官兵以赡之也。”
    八年，令贾人毋得操兵乘骑马。
    文帝时，从晁错之说，募民徙塞下，以便为之高城深堑，且蔺石，布渠答（如淳曰：“蔺石，城上雷石也。”苏林曰：“渠答，铁蒺藜也。”）。
</div>
    <div class="pagination">
<a href="文献通考_page134.html">上一页</a><span>...</span><a href="文献通考_page130.html">130</a><a href="文献通考_page131.html">131</a><a href="文献通考_page132.html">132</a><a href="文献通考_page133.html">133</a><a href="文献通考_page134.html">134</a><span class="current-page">135</span><a href="文献通考_page136.html">136</a><a href="文献通考_page137.html">137</a><a href="文献通考_page138.html">138</a><a href="文献通考_page139.html">139</a><a href="文献通考_page140.html">140</a><span>...</span><a href="文献通考_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
