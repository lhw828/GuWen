<!DOCTYPE html>
<html>
<head>
    <meta charset="UTF-8">
    <title>大明会典 - 第 245 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 245 页/共 713 页</h1>
    <div class="content">皇帝服皮弁。备牲犊币帛、行三献之礼 【仪见祠祭司】 
○一所过山川、有司具牲币、
皇帝服皮弁行一献礼 【仪见祠祭司】 
○一凯还、
皇帝率诸将以凯乐俘馘陈於
庙社门外。伺告毕。以俘馘付刑部。协律郎导乐以退。其告祭行三献礼、仪与出师同
○一宣露布、
皇帝服通天冠、絳纱袍、陞午门楼上。以露布詔天下。百官具朝服听詔、仪与开读詔赦同
○一论功行赏、中书省移文大都督府兵部、具诸将功绩。吏部具勋爵职名。礼部、户部、具赏格。中书集六部论定功赏。奏取
圣裁。至日、
皇帝服袞冕、御奉天殿。百官朝服宣
制。大賚。詔告天下 【仪见后】 
○一诸将受赏、具表笺称谢

论功行赏仪

前期内使监陈
御座香案於
奉天殿、如常仪。尚宝司设宝案於殿上正中。侍仪司设
詔书案於宝案之前。设
誥命案於丹陛正中之北。设
皇太子诸王侍立位於殿上之东北。设承制官承制位於殿上之东、及宣制位於
丹陛
誥命案之北。吏部尚书、户部尚书、礼部尚书位於殿上之东南。设大都督府、兵部尚书位於殿上之西南。应受赏官拜位於丹墀之中。异位重行。序立位於丹墀之西南。受赏位於
誥命案之南。受赏执事位於受赏官序立位之西。 【每受赏官、用捧誥命捧礼物者、各一人】 知班二人位於受赏官拜位之北。赞礼二人位於知班之北。典仪二人位於丹墀上之南。文武官侍立位於丹墀之北。俱东西相向。侍从班起居注、给事中、殿中侍御史、尚宝卿、侍仪司官位於殿上之东。悬刀武官位於殿上之西。殿前班指挥司三人位於
丹陛西、东向。光禄寺三人位於
丹陛上之东、西向。拱卫司二人位於殿中门之左右。典牧所官二人位於仗马之前。宿卫镇抚二人位於
丹陛下、设卫千户二十八人位於宿卫镇抚之南稍后、俱东西相向。护卫千户八人位於
奉天殿东西门之左右。将军二人位於殿上帘前之东西。将军六人位於
奉天殿门之左右。将军四人位於
丹陛上之四隅。将军六人位於
奉天门之左右。俱东西相向。鸣鞭四人位於
丹陛之南、北向。是日击鼓初严。金吾卫列旗帜器仗。拱卫司设仪仗车輅。典牧司陈仗马虎豹。内使监擎执。乐工陈乐。皆如正会之仪。礼部陈设
詔书。吏部陈设
誥命。户部陈设礼物。陈设执事各立於案之左右。殿前班纠仪典仪知班赞礼宿卫镇抚护卫将军各入。就位。舍人催受赏官及侍立文武官、各具朝服。击鼓次严。侍从班文武官入迎车驾。舍人引受赏官齐班於
午门外之南、文武官齐班於
午门外之北、俱东西相向。击鼓三严。侍仪版奏中严。御用监官奏请
皇帝於谨身殿袞冕。
皇太子诸王於
奉天殿门东耳房具冕服。舍人引文武官入就丹墀侍立位。引受赏官入就丹墀序立位。侍仪版奏外办。
皇帝御舆以出。仗动。乐作。侍卫导从如常仪。陞
御座。捲帘鸣鞭。乐止。司晨报时鸡唱讫。引进引
皇太子诸王自
奉天门东门入。乐作。由东陛陞殿东门入至侍立位。乐止。舍人引受赏官入就拜位。知班唱班齐。赞礼唱鞠躬。乐作。拜、兴、拜、兴、拜、兴、拜、兴、平身。乐止。承制官前跪承
制。由殿中门出中陛、降至宣制位。吏部尚书、户部尚书、礼部尚书、由西门出西陛、降立於
誥命礼物案之东。承制官南向、称有
制。赞礼唱跪。受赏官皆跪。承制官宣
制曰、朕嘉某等、為国建功。宜加爵赏。今授某以某职。赐以某物。其共承朕命。 【受赐员数。不拘多少、载在其中】 宣毕。赞礼唱俯伏、兴。乐作。拜、兴、拜、兴、平身。乐止赞礼唱行赏。舍人引受赏官第一人诣案前。赞礼唱跪。搢笏。吏部官捧
誥命。礼部官捧礼物。各授受赏官。受赏官受
誥命礼物、以授左右。左右跪受於受赏官之左。兴。退復位。赞礼唱出笏。俯伏。兴。復位。舍人引受赏官復位。引以次受赏官诣案前。皆如常仪。承制官、吏部尚书、户部尚书、礼部尚书、由西阶陞西门入跪
上位之西。奏承
制讫。兴。各復位。赞礼唱鞠躬、乐作。四拜、平身。乐止。赞礼唱搢笏。鞠躬。三舞蹈。跪。山呼。万岁。山呼。万岁。再山呼。万万岁。乐工军校齐声应之。出笏。俯伏、兴。乐作。拜、兴、拜、兴、拜、兴、拜、兴、平身。乐止。赞礼唱礼毕。侍仪跪奏礼毕。鸣鞭。
皇帝兴。乐作。警蹕侍从导引至
谨身殿。乐止。引进引
皇太子诸王还宫。舍人引受赏官及文武官以次出。至
午门外、以
誥命礼物置龙亭、用仪仗鼓乐、各送还本第

献俘 【宣捷附】

永乐四年定
前期兵部官以露布奏闻。礼部告示文武百官。具朝服、并坊厢里老人等、行庆贺礼。先一日、内官设
御座於午门楼前楹正中。是日早、锦衣卫设仪仗於
午门前御道之东西。教坊司陈大乐於
御道南东西、北向。鸿臚寺设赞礼二人於
午门前、东西相向。承制官一员位於
午门前、东立西向。设宣制位於
午门东、稍南西向。设文武官及诸蕃使客人等侍立位於楼前
御道南、文东武西相向。设露布案於
午门前御道东。设宣露布官一员。展露布官二员。及刑部献俘官位於
午门前御道东、稍南西向。设献俘将校位於
午门前御道西、稍南北向。设进露布官位於
御道南稍东。引礼引文武官东西序立。引进露布官捧露布置於案。退就位、献俘将校引俘列於
午门前西边武班之后以候。
上位常服御奉天门。鐘声止。鸿臚寺跪奏请
上乘舆。乐作。至午门楼、
上陞座。乐止。鸣鞭讫。赞礼赞进露布官四拜。乐作。平身。乐止。赞进露布。乐作。执事者举案置於中道。乐止。赞宣露布官跪。宣露布官、与展露布官、诣案前取露布跪宣讫。仍置於案、退。赞俯伏。兴。乐作。四拜。平身。乐止。执事者举案復置於
御道东。引礼引进露布官退。赞献俘。献俘将校引俘至献俘位、北向。立定。俘跪於前。刑部官诣楼前中道跪奏云。具官臣某奏云。某官以某处所俘献。请付所司。伺
旨。有合受刑者、立於西厢东向、以付刑官。若
上释罪。承制官诣
御道、跪、请
制。由东街南行至宣制位、西向立。称有
制。所获俘囚、咸赦其罪。宣
旨曰。有
敕释缚。所释之俘叩头讫。将校引俘起。引礼赞文武百官入班。北向立。唱排班。班齐致词官诣中道跪致词云云贺讫。赞鞠躬。乐作。五拜。三叩头。兴。平身。乐止。鸿臚寺跪奏礼毕。乐作。
驾兴。乐止。百官以次退。次日行开读礼、如常仪。第三日。文武百官上表。行庆贺礼、如常仪
万历二年定
前期、礼部告示文武百官具朝服、诣
午门前行庆贺礼。先一日、内官设
御座於午门楼前楹正中。是日早、锦衣卫设仪仗於
午门前。
上位常服。御皇极殿。鐘声止。鸿臚寺跪奏请
上乘舆。乐作。至午门楼。
上陞座。乐止。鸣鞭讫。鸿臚寺官宣奏毕。赞献俘。将校引俘至献俘位。北向立定。俘跪於将校之前。刑部官诣楼前中道跪奏云。具官臣某奏云。某官以某处所俘献。请付所司。候
旨。传下。刑部官承
旨讫。即同将校押出施行。文武百官入班。北向立。唱排班。班齐。致词官诣中道跪、致词称贺讫。赞鞠躬。乐作。五拜。三叩头。兴。平身。乐止。鸿臚寺跪奏礼毕。乐作。
驾兴。乐止。百官以次退

宣捷

</div>
    <div class="pagination">
<a href="大明会典_page244.html">上一页</a><span>...</span><a href="大明会典_page240.html">240</a><a href="大明会典_page241.html">241</a><a href="大明会典_page242.html">242</a><a href="大明会典_page243.html">243</a><a href="大明会典_page244.html">244</a><span class="current-page">245</span><a href="大明会典_page246.html">246</a><a href="大明会典_page247.html">247</a><a href="大明会典_page248.html">248</a><a href="大明会典_page249.html">249</a><a href="大明会典_page250.html">250</a><span>...</span><a href="大明会典_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
