<!DOCTYPE html>
<html>
<head>
    <meta charset="UTF-8">
    <title>通典 - 第 80 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 80 页/共 149 页</h1>
    <div class="content">　　　　奔丧
　　　　　　后奔父母祖父母丧
　　本司散下其礼，所司随职供办。尚舍先设行宫便殿于主人大门内之右，南向。又于便殿之后及左右厢，量设六宫以下陪从者便次。又于丧寝前设障幔，为六宫以下拜哭次。主人五属之亲，于车驾未至之前，并集列于主人第。
　　其日，出宫前四刻，尚仪版奏：「请中严。」出宫前三刻，诸卫等备列常行仗卫卤簿所出宫门外内如常仪。出宫前二刻，内谒者监于主人第丧寝尸西，若殡西。设荐席为后哭位，东向。其奔祖父母丧则户内之西，南厢北面。又于丧寝庭幔下，北面重行设六宫以下拜哭位次，北向西上。鸿胪于丧寝北张帏幕，为主人五属妇人哭位。其六宫以下从者各素服集列以俟，陪从如例程。已成服则服缞服。内仆进垩车，其仗卫之属应充卤簿者，并以次整列于所出宫门外内如常仪。未出宫前一刻，其六尚以下应陪从者，并以次进迎如例程。小舆进于中庭。
　　至时，尚仪版奏：「外办。」后仍举哀之服，升舆出，已成服则服缞服。三面周以白布行帏。至合外，后降舆，升垩车。内仆执御，其内侍以下前导夹引舆，六尚以下乘车陪从如常仪，六宫等应从者乘车以次序从如常，仗卫夹引。后哭，从临者随哭不绝声。于后未至之前，司仪赞主人内外五属之亲，各出就前堂哭位，五属妇人出就后幕下位，俱如丧寝之仪。内谒者监一人升立于丧寝东楹之南，内给使二人立于阶下，并西面。
　　后至主人第降车所，尚仪跪奏：「请降车入。」后降车，仍哭，入自闱门，三面周以行帏。从临者仍哭从不绝声，六尚以下哭从如初，侍者夹扶。主人降诣东阶之南，仍立哭；其奔祖丧，则主人仍立哭以待。众主人并降立于主人之后，西面北上立哭。以服精麤为序。后至丧寝庭，主人哭止，再拜，仍立哭。女侍者扶引后哭，升自西侧阶，进尸西，跪凭尸，抚心哭，从临者皆哭。于后之升也，内谒者监及司宾引六宫以下从奔者各权舍于便次，其仗卫卤簿屯列于外内如例程。主人以下应升者升，各即位哭。后哭，尽一哀，仍扶引即位哭，从临者仍哭。若已殡，则先引进灵前，跪凭灵哭，尽哀，奏引退，西面再拜，乃即位而哭。内谒者监及司宾引六宫以下入即班位，内谒者监称拜，给使承传，唱「可拜」，凡内谒者监有词，给使皆承传。六宫以下皆再拜；内谒者监称哭，六宫以下在位者皆哭；十五举声，内谒者监称止，六宫以下在位者皆止；若已成服，则引行首升拜慰如常礼。内谒者监称拜，六宫以下在位者皆再拜。内谒者监及司宾引六宫以下退还便次。尚仪跪奏：「请哭止。」后止，从临者皆止。后降即便殿，内侍版奏：「解严。」将士仍不得辄离部伍。
　　其成服已，则百官应奉慰者皆赴奉慰如常礼。自后，后依时哭临如常礼。其为父若祖父丧，则自后奏引哭于后寝次。其未成服而奔，则至成服日，即与主人俱成服。其奔父母之丧，则成服而还宫。其有别饬令还宫，则随旨期。其未即还宫也，则诸卤簿仗卫及六宫以下应还者先还；其六宫以下之留者，与后依时哭临及成服如后之礼。
　　于后还宫日之朝，诸应奉迎之官及仗卫卤簿等，并赴主人第奉迎如式。于还宫日，车从未发前三刻，尚仪版奏：「请中严。」诸卫整列仗卫卤簿于还途如来仪。至时，尚仪版奏：「外办。」后哭拜讫，六尚夹引后降出，常侍从者夹引左右如初。主人拜送如常礼。后出内门，奏哭止，升车，从临者皆止，三面周以行帏，六宫以下各乘其车，序从如初。至合外，尚仪跪奏：「请降入。」后降车，升舆入，内侍以下陪从至合如初。内侍版奏：「解严。」诸列卤簿者各还其所。自后赴葬及练祥则出入如初礼。
　　皇太后、皇后于父母若祖父母之丧，比葬已还而不赴葬，则于启日之朝，与六宫以下服缞服，奏引各即上下位次，哭临拜慰如初。若父在若祖父在为母若祖母之丧，十一月而小祥，则与六宫以下，于位次行变除之礼，易以练总，除腰绖，哭临受慰如常礼。其禀旨行公除之礼，则十三日而除，其行除礼如别条。
　　　　临丧
　　　　　　后临外祖父母丧
　　并与奔祖父母丧礼同。其异者，乘犊车，其仗卫羽仪之属则如平常，而位于丧寝中闲之西，北壁下，南面。即位乃哭，其主人内外五属之亲并哭于前堂，妇人哭于后庭。应升者待令乃升。皇太后、皇后每出临，若须严鼓，并须准所临远近及卤簿备略，禀旨在于当时。
　　　　　　临内命妇丧
　　后临内命妇丧，本司散下其礼，所司随职供办。降临前二刻，尚仪版奏：「请中严。」尚寝先于命妇以下寝中闲北厢，设素下床席，为后哭位，南向。小舆进于内庭。降临前一刻，尚仪版奏：「外办。」后服素服升舆，出，常侍从者侍卫如例程。至内命妇以下丧寝，降舆即位哭，侍卫如例程。于后之将至也，女侍者启引亡者所生皇子，降东阶之南，西面再拜；已成服则去杖。又女侍者启引亡者所生皇女，出北户，降寝北，南面再拜。引并升，复位，哭如初。尚仪跪奏：「请哭。」后哭，从临者皆哭，十五举声，尚仪跪奏：「请哭止，抚慰皇子等。」后止。女侍者引皇子就后前跪哭，后抚慰，皇子兴，再拜，仍立哭。又引皇女进，抚慰如抚慰皇子之礼。尚仪跪奏：「请还。」后升舆，引降还，侍卫如初。于后之降也，侍者启引皇子降拜，引升复位哭，女侍者启引皇女降拜，引升复位哭，并如初。
　　　　除服
　　　　　　后除父母祖父母丧服
　　本司散下其礼，所司随职供办。尚服先制后及六宫以下素服。内谒者监先于宫别殿合外，整设六宫以下便次如初；又于别殿前整设障幔，为六宫以下拜哭次如初。以十三月而除服。于除服前之夕，后晡临已，有司除其故位次，而设新下床席焉。
　　其日，平明后而除服。于除服前三刻，尚仪版奏：「请中严。」六宫以下各其司启严。女侍临者升列于别殿上，哭临如初。除服前二刻，司赞于别殿前幔下，整设六宫以下位次如初；又于堂上后位前设席，为跪奉慰位如初。六宫以下仍缞服，集列于合外便次。女侍者以箧奉素服进授，仍赞变除焉。司赞一人升，立于堂上东楹之南，掌赞二人立于堂下，并西面。尚服以箧奉素服升，东闲北面立。前一刻，尚仪版奏：「外办。」
　　后仍服缞服出，升，即位次，侍卫如初。后哭，从临者皆哭，十五举声，尚仪跪奏：「请哭止，从礼制除服。」后止。尚服以箧奉素服进，跪授，兴，仍赞变除焉。于变服则权设步障，已而去之。其侍临者亦从变除。变除已，尚仪又跪奏：「请哭。」后哭。司宾引六宫以下入，即班位。司赞称拜，掌赞唱「可拜」，凡司赞有词，掌赞皆承传。六宫以下在位者皆拜。司赞称哭，六宫以下在位者皆哭；十五举声，司赞称止，六宫以下在位者皆止。司宾引六宫行首一人升，进后前席位，跪奉慰，兴，司宾引降还本位。司赞称拜，六宫以下在位者皆再拜。司宾引六宫以下出，各还宫寝如常。尚仪跪奏：「请哭止，还。」后哭止，从临者皆止。后降还内寝，侍卫如初。除外祖父母服，与祖父母同。其行公除之礼，则五日而除。
　　　　遣使吊
　　　　　　吊外祖父母丧
　　本司散下其礼，所司随职备办。内给事二人为使者。守宫先于主人第大门外之右，设使者次，南向。
　　其日，使者至，掌次者延入次。内外缞服。司仪引主人以下俱立哭于东阶下，妇人立哭于殡所如常仪。使者素服出次，内典引引使者立大门外之西，东面。内给使二人以案奉令书，立于使者之南，差退，俱东面。司仪入告，主人去杖免绖，司仪引出门，止哭，迎于大门外，见宾先入，立于门右，北面。内典引引使者以下入，内外止哭，使者入门而左，立于阶闲，南面；持案者立于使者西南，东面。司仪引主人进当使者前，北面。内给使以案进诣使者前，使者取吊书，持案者退复位。使者称：「有令吊。」主人哭拜稽颡，内外皆哭。司仪引主人进受吊书，退立于东阶下，西面哭。内典引引使者以下出，复门外位。主人以吊书授左右，司仪引主人出内门，止哭，拜送于大门外。使者还，主人杖哭而入，取吊书于阶下，升，奠于柩东。若使者须私吊，则通名，引入吊如常礼讫，引出。
　　　　　　吊诸王妃主丧及吊宗戚丧皆与遣使吊外祖父母丧礼同。凡葬及练祥使吊之礼并同。
　　东宫举哀
　　　　　　皇太子为诸王妃主举哀
　　本司散下其礼，所司随职供办。斋帅先于宜秋门外道东设皇太子次，南向，周以行帏，设素下床褥席。守宫于重明门外设宫臣七品以上便次。
　　其日，举哀前三刻，左庶子版奏：「请中严。」举哀前二刻，诸卫率列仗如常。掌仪于次前设宫臣五品以上哭位，文东武西，重行北面，相对为首；又设一品以下七品以上于帷宫门外，亦如之。又于次前设奉慰位。宫臣七品以上应陪慰者，并赴集便次，改服素服。前一刻，通事舍人引一品以下俱就门外位。文武侍卫之官并诣合奉迎如例程。左庶子版奏：「外办。」
　　皇太子服素服，升腰舆出合，从帷宫后门入，降舆，就哭位即坐，侍卫如常仪。左庶子跪奏：「请为某王若某公主，某王太妃。举哀。」俛伏，兴。皇太子哭。通事舍人引宫臣五品以上入，各就班位。立定，舍人赞拜，宫臣在位者皆再拜；舍人赞哭，宫臣在位者皆哭；十五举声，舍人赞止，宫臣在位者皆止。舍人引宫臣行首一人进诣奉慰位，跪奉慰，俛伏，兴，舍人引退，还本位。舍人赞拜，宫臣在位者皆再拜。舍人引宫臣等出。其六品以下位于门外者，典谒赞拜、赞哭、赞止、引退皆如门内之仪。左庶子跪奏：「请哭止。」俛伏，兴，还本位。皇太子止，升腰舆还，侍卫从至合如常。
　　其日晡哭，则晡前二刻奏严，一刻奏办，皇太子仍初服出即位次，哭如初。其宫臣等非近侍者，其日晡临不集。
　　皇太子于师保傅奉慰再拜，则左庶子奏：「兴受。」答再拜，乃坐哭。自后本服周者，三朝哭而止。本服大功者，其日晡哭而止。本服小功以下，一举哀而止。其有皇子皇孙应陪举哀者，皇子则位于皇太子之下，绝位，皇孙则位于东闲之南，北面，与皇太子俱哭。于引宫臣以下退已，乃赞止，引退。其应拜慰者，引进跪奉慰如常礼。自下皆然。为良娣举哀，则于内别殿，三朝哭而止。为良媛一举哀而止。师傅保与诸王同，宗戚与妃主同，宫臣与诸王同，并一举哀而止。宫臣通第三品以上，其余官随恩深浅。
　　　　　　为外祖父母举哀并成服、除服。妃父母附。
　　本司散下其礼，所司随职供办。斋帅先于东宫别殿北壁下设素下床席，为皇太子举哀成服位，南向。有司先制皇太子小功五月之服。其为妃父母，则制缌麻三月之服。所司先于重明门外之左右，量设宫臣以下次。其日，举哀前三刻，余与为诸王妃主举哀同。又设一品以下九品以上哭位于举哀殿门外，亦如之。又于阶下当举哀位，北向设奉慰位。宫臣应陪临者，并赴集便次服素服。斋帅以箧奉缞服，升立于殿东闲，北面立。典谒引一品以下九品以上俱就门外位。文武侍卫之官诣合奉迎。举哀前一刻，左庶子版奏：「外办。」至时，皇太子服素服升舆出，升别殿，降舆即哭位坐，侍卫如常。左庶子跪奏：「请为故某官若某郡君。举哀。」俛伏，兴。皇太子哭，十五举声，左庶子跪奏：「请哭止，成服。」俛伏，兴。皇太子止哭。斋帅以箧奉缞服进，跪授，兴，仍赞变服焉。于变服则权设步障，已而去之。成服，左庶子跪奏：「请哭。」俛伏，兴。以下至成服讫请哭止，如诸王妃主仪。皇太子止，升舆降还，侍卫从至合如常。其日晡哭，则晡前二刻奏严，一刻奏办，皇太子服缞服，出即位次，哭如初。宫官不集。自后朝晡凡三日而止。
　　将除服，本司散下其礼，所司随职供办。守宫先于重明门外之左右，设宫臣次如初。于除服前之夕，有司于别殿设下床席焉。其日平明而除服。外祖父母则五月，妃父母则三月，并先下旬之吉。其从朝制公除，则外祖父母五日，妃父母三日而除之。于除服前三刻，左庶子版奏：「请中严。」余与为外祖父母举哀礼同。宫官文武应陪临者并赴集便次，各改服素服，掌仪引就门外位。斋帅以箧奉素服吉履，升殿东闲，北面立。腰舆诣寝庭，侍卫之官诣合奉迎如例程。除服前一刻，左庶子版奏：「外办。」皇太子仍缞服御舆出，升堂，降舆即位。其近侍之官从升，侍卫夹引如常仪。左庶子跪奏：「请哭。」俛伏，兴。皇太子哭，十五举声，左庶子跪奏：「请哭止除服。」俛伏，兴。皇太子止。斋帅奉衣履进，跪授，兴，仍赞变服焉。于变服，权设步障，已而去之。于变除已，左庶子跪奏：「请哭。」俛伏，兴，还本位。余与为诸王妃主举哀同。皇太子于师傅保奉慰再拜，则左庶子奏：「兴受。」答再拜，乃坐哭。皇太子为外祖父母除服，则皇子等位于太子之下，差退。即位次哭，变服素服又哭，引退如皇太子之仪。其皇孙等服素服，侍者引即庭拜，引升位于东闲之南，北面，与皇太子俱哭。于皇太子变服已重哭，则引进皇太子前，跪奉慰，俛伏，兴，再拜，复位哭。于宫官等退，赞哭止，引复阶下位，拜退。
　　　　临丧
　　　　　　临诸王妃主丧
　　本司散下其礼，所司随职供办。守宫先于重明门外之左设三师等次；又于主人第大门外之右设皇太子便次，南向；又于大门之左右随便设陪从之官次。其所临者五属之亲先集列于主人之第。其执事先于寝北设障幔，为主人五属妇人拜哭次。
　　其日，出宫前四刻，左庶子版奏：「请中严。」出宫前三刻，搥一鼓为一严，三严时节，前一日左庶子奏裁。二卫率等备列常行仗卫卤簿于所出宫门外内如常仪。出宫前二刻，又搥二鼓为再严，奉礼于重明门外之左右设宫官从者位，文东武西，重行相向，皆以北为上。斋帅先于主人第大门外次内，设皇太子座，南向；又于主人堂上中闲近北设素下床席，为皇太子哭位，南向。掌仪于主人庭设从官之位，文东武西，重行北面，相对为首；又于皇太子座前阶下设奉慰位。主人执事于堂下设五属之亲位于东阶之东，重行，西面北上。以服精麤为序，而尊者差前。下皆准此。又设五属妇女位于堂北幔下：主女位于东厢，西面南上；妻妾位于西厢，东面南上；众妇人位于北厢，南面，诸妇在西，诸亲在东，相对为首。其五属内外，并陪临于此所。其陪从宫官以下皆常服赴集其位。有司整列皇太子四望车及副车仗卫之属应列卤簿者于外内如常仪。出宫前一刻，又搥三鼓为三严，诸侍卫之官俱诣合奉迎。左庶子版奏：「外办。」
　　皇太子服常服，升舆以出，扇盖及侍从如常仪。皇太子降舆升车，中允进，跪奏称：「中允臣某言，请车发。」俛伏，兴，退复位。凡中允奏请，皆进跪奏称「某官臣某言」，讫，俛伏，兴。车动，中允与赞者夹引以出。至侍臣上马所，中允奏称：「请车权停，令侍臣上马。」左庶子承令，退称：「令曰诺。」中允退称：「侍臣上马。」赞者承传，文武侍臣皆退，上马毕，中允奏：「请车发。」退复位。皇太子车动，鼓吹不作，三师乘车训导，三少乘车训从，宫臣文武应陪从者皆乘马以从如常。
　　至主人大门次前，左庶子进，跪奏：「请降车。」俛伏，兴，还侍位。皇太子降车，升舆入次。其车舆以下卤簿仗卫之属，列于次前之左右。皇太子变服素服，其陪从之官各就次变服素服，侍臣及文武官不变服。相者引主人内外五属之亲，各服缞服就堂下位次哭。掌仪一人立于堂下东阶东南，赞者二人立于其南差退，俱西面。皇太子变服讫，升舆出，侍卫左右如初。主人免绖去杖，相者引出门外，遥见舆，止哭再拜迎。仍引主人先入，门右西面立，不哭。若未殡，则通拜迎拜送于大门之内。相者赞众主人以下皆止哭。
　　皇太子至堂，左庶子跪奏：「请降舆，升。」俛伏，兴。于所临之丧非尊者，则仍舆升堂。皇太子降舆，升自东阶，即哭位。应拜者则奉引拜灵乃坐。侍臣夹引列于户内外及阶下之左右，其仗卫卤簿止列于门内外之左右，并如常仪。司仪引主人进中庭，北面。掌仪称拜，主人以下应拜者皆再拜。令引主人升。司仪引主人升，立于户内之东，西面。
　　左庶子跪奏：「请哭。」俛伏，兴。皇太子哭。掌仪称哭，赞者承传，唱：「可哭。」凡掌仪有词，赞者皆承传。主人以下及在位者皆哭。通事舍人引诸从官应陪位者入，即班位。立定，掌仪称拜，从官在位者皆再拜；掌仪称哭，从官在位者皆哭；十五举声，掌仪称止，从官在位者皆止。通事舍人引从官行首一人进诣奉慰位，跪奉慰，俛伏，兴，引退还本位。掌仪称拜，从官在位者皆再拜讫，舍人引从官出。左庶子跪奏：「请哭止，抚慰主人。」俛伏，兴。皇太子止，兴，就主人前执手讫，主人再拜，皇太子复位哭，又尽一哀。凡所临非本服五属之亲，则一哭而止。左庶子跪奏：「请哭止。」俛伏，兴。皇太子止。掌仪称止，主人以下在位者皆止。司仪引主人降立于庭中之东，北面。掌仪称拜，主人以下在位者皆再拜。
　　左庶子奏：「请还。」皇太子降，升舆出，侍卫如初。司仪引主人先出，俟于大门外，拜送。皇太子至次，降舆，即座服常服。司仪引主人哭还庐次。
　　皇太子停大次，未发前三刻，左庶子版奏：「请严。」有司依式先奏三严搥鼓如初。二卫率等整列仗卫卤簿于还途如来仪。奉礼设宫官陪从者位于皇太子次前道左，文武皆重行向道。陪从之官各于次变服讫，谒者各引就班位。三严已，左庶子又奏：「外办。」皇太子升舆出，升车还宫。左庶子奏请及宫官陪从、不鸣鼓吹皆如来仪。到重明门外，宫官文武皆下马，三师三少各还。皇太子至殿前，回车南向。左庶子跪奏：「请降车。」俛伏，兴。皇太子降车，乘舆入，侍臣从至合。左庶子奏请解严，将士各还其所，宫臣皆退。
　　　　　　临外祖父母丧
妃父母、师傅保、宗戚、宫臣并与诸王妃主礼同。
　　其临诸王妃主以下内丧，则并位于前寝次。其尊亲应就丧殡寝者，则临殡寝可。凡所临诸王妃主以下丧，若未殡，若已殡，或临启引，或练禫，皆以本服亲疏及恩赐深浅而为疏数之异。其亲临之仪及主人迎待之式，其礼如初。其所临者若邻宫阙，率尔往还，则容不备常行仗卫与严鼓，皆当时别旨而为仪注。其宫臣陪从文武之官，亦准临时备略。备之言警卫备也，略之言不备。皇太子每过太庙，则左庶子奏式，过乃复常。
　　　　遣使吊吊诸王妃主、外祖父母、妃之父母、师傅保、宗戚、宫官、上台贵臣，并与讣奏吊仪同。
　　　　赙赠其所吊宫臣丧葬，若有赙赠之礼，如讣奏赙赠，唯无马。
　　　　遣使致奠致奠外祖父母、妃之父母、师傅保、宫贵臣，并与讣奏致奠同。
通典卷第一百三十七　礼九十七　开元礼纂类三十二　凶礼四
　　东宫妃闻丧
　　　　　　闻父母祖父母丧　　　　　奔丧　　　　　　奔父母祖父母丧　　　　　临丧　　　　　　临外祖父母丧　临良娣以下丧　　　　　除丧　　　　　　除父母祖父母丧除外祖父母丧附
　　东宫妃闻丧
　　　　　　闻父母祖父母丧
　　皇太子妃为父母、祖父母举哀。
　　其日，赴丧者至，本司散下其礼，所司随职供办讫，举哀前三刻，司则版启：「请中严。」掌筵先于别殿东壁下设荐，为妃举哀位，西向。为祖父母则北壁下，南向。别殿前设幔，下北面设良娣以下位，西上。前二刻，女侍临者集列于合外便次。司则一人升立于殿上东楹之南，女史二人立于阶下，并西面。至前一刻，司则版启：「外办。」
　　至时，引妃出，升殿，侍卫如常。典内版启赴闻，司则传启，称「某官若某夫人。以某月日辰薨」。妃啼若哭，父母啼，祖父母哭。尽一哀；问故，又哭尽哀。妃改素服，良娣以下侍临者皆素服，哭又尽哀。女侍者以司闺下女史充之。引良娣以下入，各就位。司则称拜，女史承传，凡司则有词，女史皆承传。良娣以下在位者皆再拜；司则称哭，良娣以下在位者皆哭；十五举声，司则称止，良弟以下在位者皆止；司则称拜，良娣以下在位者皆再拜；司则称下，女侍者引良娣以下退。司则跪启：「请哭止。」妃止，从临者皆止。妃退舍别次，侍从者侍卫如常。于合哭临如常礼。
　　其日晡临，前二刻启严，良娣以下赴集。一刻启办。至时，引各复位。司则跪奏：「请哭。」妃哭临如初，良娣以下皆哭，十五举声，司则称止皆止，但无拜，其它如前仪。
　　妃为父母之举哀也，其妃女亦素服，引升位于户内之东，北面，与妃俱哭；于良娣以下之退也，赞止引退。自后奔赴如别礼。其有疾故未及奔，则自后朝晡赴集，启引即位哭临如初，以至成服。闻外祖父母丧，则于别宫次，其日晡临后，三朝哭临而止。为诸王妃主本服大功者，其日晡临而止，小功以下一举哀而止。为良娣、宗戚与诸王妃主同。良娣以下一举哀而止。其日内外应奉慰者，赴集、启引、即上下位次、哭临、抚慰及拜哭、奉慰如常礼。其日宫官等应奉慰者，赴集宫门奉慰如常礼。自后皆然。
　　三日成服。本司散下其礼，所司随职供办。掌筵先于妃举哀别殿东壁设素下床席，为妃成服位，西向。为祖父母则北壁下，南向。所司先制妃齐缞周之服，又制良娣以下服亦如之。
　　其日，成服前三刻，司则版启：「中严。」女侍临者升列于别殿上，哭不绝声。前二刻，司则于别殿前幔下整设良娣以下哭位如初；又于殿上妃位前设席，为奉慰位。良娣以下仍初服，集列于合外次。女侍者各以箧奉其缞服进授，仍赞变服焉。司则一人升立于殿上东楹之南，女史二人立于阶下，并西面。掌严以箧奉缞服升，东闲北面立。成服前一刻，司则版启：「外办。」
　　妃仍初服即位，侍卫如初。司则跪启：「请哭。」妃哭，从临者皆哭，十五举声，司则跪奏：「请止，成服。」妃止，掌严以箧奉缞服进，跪授，兴，仍赞变服焉。于变服则权设步障，已而去之。变服已，司则又跪启：「请哭。」妃哭。女侍者引良娣以下入即位，司则称拜，良娣以下在位者皆再拜；司则称哭，良娣以下在位者皆哭；十五举声，司则称止，良娣以下在位者皆止。女侍者引良娣行首一人升，诣妃前席位，跪奉慰，兴，女侍者引降，还本位。司则称拜，良娣以下在位者皆再拜。女侍者引良娣以下退。司则跪启：「哭止。」妃止，从临者皆止。妃退舍别室如常礼，侍从者侍卫如初，于妃哭临如初。其日晡临，晡前二刻启严，良娣以下赴集。一刻启办，引即位哭临如初。
　　其有妃女应成服者，则制小功五月之服，引升即位如初，与妃俱成服，哭临先拜慰如良娣之仪。于良娣以下退，赞止引退。自后朝晡哭临如初，以至卒哭。若公除则如别礼。其为曾祖高祖父母，则与良娣以下俱成齐缞三月之服如常礼。为外祖父母、诸王妃主、良娣、宗戚等举哀，并与祖父母闻丧礼同。其异者，于别宫次。其日晡临，后三朝哭临而止。诸王妃主以下一举哀而止。
　　　　奔丧
　　　　　　奔父母祖父母丧
　　本司散下其礼，所司随职供办。守宫先设行宫便殿于主人大门外之右，南向。又于便殿之后及左右厢，设良娣以下及诸陪从者便次如式。又于丧寝前设障幔，为良娣以下拜哭次。主人五属之亲于妃未至之前，集列于主人第。
　　其日，出宫前四刻，司则版启：「请中严。」出宫前三刻，诸率等备列常行仗卫卤簿于所出宫门外内如常仪。出宫前二刻，导客舍人于主人第丧寝尸西若殡西设荐席为妃哭位，东向。其奔祖父母丧，则户内之西，南厢，北面。导客舍人又于丧寝庭幔下，北面重行设良娣以下拜哭位次，北面西上。其良娣以下陪从者各服素服，集列以俟，陪从如常。已成服则服缞服。内厩尉进垩车，其仗卫卤簿并以次整列于所出宫门外内如常仪。出宫前一刻，司闺以下应陪从者，并以次进迎如常。小舆进于内庭。
　　至时，司则又版启：「外办。」妃仍举哀之服，升舆出，已成服则服缞服。三面周以白布行帷。至合外，妃降舆，升垩车，内厩尉执御，典内以下前导夹引与司闺以下乘车陪从如常仪。良娣以下应从者，乘车以次序从如常。仗卫夹引。妃哭，从临者随哭不绝声。于妃未到之前，司仪赞主人内外五属之亲并出就前堂哭，其位如殡堂之仪。导客舍人一人升立于丧寝东楹之南，内给使二人立于阶下，并西面。
　　妃至主人第降车所，司则启：「请降入。」妃降车仍哭，入自闱门，三面周以行帷，从临者仍哭从不绝声，司闺以下哭从如初，侍者夹扶。主人降诣东阶之南，仍立哭；其奔祖父母丧，则主人仍立哭以待。众主人并降立于主人之后，西面北上，立哭。以服精麤为序。妃至丧寝庭。主人哭止，再拜，仍立哭。女侍者扶引，妃哭升自西侧阶，进尸西，跪，凭尸抚心哭，从临者仍哭。于妃之升也，导客舍人引良娣以下从奔者，各权舍于便次，其杖卫卤簿屯列于外内如常。主人以下应升者升，各就位哭。妃哭尽一哀，仍扶引即位哭，从临者仍哭。若已殡，则先引进灵前，跪凭灵哭，尽哀，启引退，西面再拜，乃即位哭。导客舍人引良娣以下入即班位。导客舍人称拜，给使承传，唱「可拜」，凡舍人有词，给使皆承传。良娣以下在位者皆再拜；导客舍人称哭，良娣以下在位者皆哭；十五举声，导客舍人称止，良娣以下在位者皆止；若已成服，则引行首升慰皆如常礼。导客舍人称拜，良娣以下在位者皆再拜讫，导客舍人引良娣以下退还便次。司则跪启妃哭止，妃止哭，从临者皆止，妃退降，即便次。典内版启：「解严。」将士仍不得辄离部伍。
　　其成服已，则宫官等应奉慰者并赴奉慰如常礼。自后妃依时哭临如常礼。其为父若祖父丧，则自后启引哭于后寝次。其未成服而奔，则至成服日，即与主人俱成服。其奔父母之丧，则成服而还宫。其有别饬令还宫，则随旨期。其未即还宫也，其良娣以下及卤簿仗卫应还者先还；留者与妃依时哭临，及成服则如妃之礼。
　　于妃还宫日之朝也，诸应奉迎之官及仗卫卤簿等并赴主人第，奉迎如式。于还宫日，车发前三刻，司则版启：「请中严。」诸率等整列仗卫卤簿于还涂如来仪。至时，司则版启：「外办。」妃哭拜讫，主人以下各列本次，拜哭如初。其尊及长则不降拜。司闺扶引妃降出，侍从者如初。妃至中门，启哭止，升车，从临者皆止，三面周以行帷。良娣以下乘车序从如初。妃至合外，司则跪启：「请降入。」妃降车，升舆入，典内以下陪从至合如初。典内版启：「请解严。」诸列卤簿者各还其所。自后赴葬及练祥，则出入如初礼。
　　皇太子妃于祖父母若父母之丧不赴葬，则于启日之朝也，与良娣以下服缞服，启引各即上下位次，哭临拜慰如初。若父在若祖父在为母若祖母之丧，十一月而小祥，则与良娣以下，于位次行变除之礼，易以练总，除腰绖，哭临受慰如常礼。其禀旨行公除之礼，则十三日而除，其行除礼如别条。
　　　　临丧
　　　　　　临外祖父母丧
　　与奔祖父母丧礼同。其异者，乘常行之车，其仗卫羽仪之属则如平常，而位于丧寝中闲之西北壁下，南面，即位乃哭。其主人内外五属之亲，并哭于丧寝前后庭。应升者，如太子临外祖父母丧主人以下待之礼。皇太子妃每出临，若须严鼓，并须准所临远近及仗卫备略，备，如常。略，不备。禀旨在于当时。
　　　　　　临良娣以下丧
　　妃临良娣以下之丧，本司散下其礼，所司随职供办。降临前二刻，司则版启：「请中严。」掌筵先于丧寝中闲北厢设素下床席，为妃哭位，南向。腰舆进于内庭。降临前一刻，司则版启：「外办。」妃服素服，升舆出，常侍从者侍卫如常。至丧寝所，降舆，升丧寝，即位坐，哭，侍从者侍卫如常。于妃之将至也，女侍者启引亡者之子，降东阶之南，西面再拜。已成服则去杖。又女侍者启引亡者之女，出北户，降寝北，南面再拜。引并升，复位哭如初。司则跪启：「请哭。」妃哭，从临者皆哭，十五举声，跪启：「止，抚慰。」妃止。女侍者引亡者之子诣妃前跪哭，抚慰之，子兴，再拜，引退复位。又引亡者之女如上礼。司则跪启：「请还。」妃升舆，引降，还，侍卫如初。于妃之降也，侍者启引亡者之子降拜，引升，复位哭。女侍者启引亡者之女降拜，引升，复位哭并如初。
　　　　除丧
　　　　　　除父母祖父母丧除外祖父母丧附
　　妃除父母、祖父母丧服之制。本司散下其礼，所司随职供办。所司先制妃及良娣以下素服。导客舍人先于别殿合外，整设良娣以下便次如初。又于别殿前整设障幔，为良娣以下拜哭次。以十三月而除服。于除服前之夕妃晡临已，有司除其故位次，而设新下床席焉。
　　其日，平明后而除服。于除服前三刻，司则版启：「中严。」女侍临者升列于别殿上，哭临如初。除服前二刻，司则于别殿前幔下，整设良娣以下位次；又于殿上妃位前设席焉，为跪奉慰位。良娣以下仍缞服，集列于合外便次。女侍者以箧奉其素服进授，仍赞变除焉。司则一人升立于堂上东楹之南，女史二人立于堂下，并西面。掌严以箧奉素服升，东闲北面立。前一刻，司则版启：「外办。」
　　妃仍服缞服，引出，升，即位次，常侍从者侍卫如初。妃哭，从临者皆哭，十五举声，司则跪启：「哭止，从礼制除服。」妃止。掌严以箧奉素服进，跪授，兴，仍赞变除焉。于变服，则权设步障，已而去之。其侍临者亦从变除。变除已，司则又跪启：「请哭。」妃哭，女侍者引良娣以下入，即班位。司则称拜，女史承传，唱「可拜」，凡司则有词，女史皆承传。良娣以下在位者皆再拜。司则称哭，良娣以下在位者皆哭，十五举声，司则称止，良娣以下在位者皆止。女侍者引良娣行首一人升，进妃前席位，跪奉慰，兴，女侍者引降，还本位。司则称拜，良娣以下在位者皆再拜，女侍者引良娣以下出，各还宫寝如常礼。司则跪启：「请哭止，还。」妃哭止，从临者皆止，妃降还内寝，侍卫如初。除外祖父母服，与祖父母服同。其行公除之礼，则五日而除之。
通典卷第一百三十八　礼九十八　开元礼纂类三十三　凶礼五
　　三品以上丧上四品以下至庶人附
　　　初终　复　设床　奠　沐浴　袭　含　赴阙　敕使吊　铭　重　陈小敛衣　奠　小敛　敛发　奠　陈大敛衣　奠　大敛　奠　庐次　成服　朝夕哭奠　宾吊　亲故哭　州县官长吊　刺史遣使吊　亲故遣使致赙　殷奠　卜宅兆　卜葬日　启殡　赠谥　亲宾致奠
　　　　三品以上丧上四品以下至庶人附
　　　　　初终
　　有疾，丈夫妇人各齐于正寝北墉下，东首。墉，墙也。东首，顺生气。养者男子妇人皆朝服，齐。亲饮药，子先尝之。尝，度其所堪。疾困，去故衣，加新衣，为人来秽恶也。彻乐，清扫内外，为宾客来问。分祷所祀。尽孝子之情也。五祀及所封境内名山大川。四品五品祀中溜、门、户、灶、行。六品以下祀门及行。侍者四人六品以下俱四人也。坐持手足。为不能自屈伸。内丧则妇人持之。遗言则书之。属纩以候气，纩，新绵，置于口鼻。气绝，废床，寝于地。人始生在地，庶其生气反也。主人啼，余皆哭。哀有深浅者。男子易以白布衣，被发，徒跣。妇人青缣衣，被发，不徒跣，女子子亦然。父为长子、为人后者为其本生父母，皆素冠不徒跣。女子子嫁者髽。六品以下内外改着素服，妻妾皆被发徒跣，女子子不徒跣，出嫁者髽。出后人者为本生父母，素服不徒跣，主人主妇衣服无改，男女随事设帷幛。齐缞以下丈夫素冠，妇人去首饰。谓齐缞妇人也。内外皆素服。素服谓有服者白布十五升；无服者不服列彩，则常服素衣。主人坐于床东，啼踊无数。众主人在主人之后，兄弟之子以下又在其后，俱西面南上哭。妻坐于床西，妾及女子子在妻之后，哭踊无数；兄弟之女以下又在其后，俱东面南上，藉稿坐哭。六品以下又孙及兄弟孙在诸子之后，女孙及兄弟女孙在兄弟女子子之后。各依服精麤为坐先后，下准此。内外之际，隔以行帷。帷堂内门南北隔之。祖父以下于帷东北壁下，南面西上；祖母以下于帷西北壁下，南面东上：皆舒席坐哭。六品以下为嫡子三年者则草荐。外姻丈夫于户外之东，北面西上；妇人于主妇西南，北面东上：皆舒席坐哭。若舍窄则宗亲丈夫在户外之东，北面西上；外姻丈夫在户外之西，北面东上。诸内丧，则尊行丈夫、外亲丈夫席位于前堂，若户外之左右，俱南面，宗亲户东西上，外亲户西东上。凡丧位，皆以服精麤为序。国官位于门内之东，重行北面，以西为上，俱莅巾帕头，舒稿荐坐；参佐位于门内之西，重行北面，以东为上，俱素服，舒席坐哭。自国官以下，六品以下无。斩缞三日不食，齐缞二日不食，大功一日不食，小功、缌麻再不食。
　　　　　复始死则复
　　复于正寝。复者三人复谓招魂复魄。四品五品则二人。皆常服，以死者之上服左荷之，升自前东溜，六品以下则升自前东荣。荣，屋翼也。当屋履危，北面西上。危，栋。左执领，右执腰，招以左。每招，长声呼某复。男子皆称字及伯仲，妇人称姓，其复者人数依其夫也。六品以下男子称名。三呼而止，以衣投于前，承之以箧，六品以下以箱。升自阼阶，入以覆尸。若得魂魄返然。复者彻舍西北厞，降自后西溜。不由前降，不以虚返。因彻西北厞，若云此室凶，不可居然。自是行死事。所彻厞之薪，以充煮沐。六品以下西荣，余同。复衣不以袭敛。浴则去之。乃设床。
　　　　　设床
　　设床于室户内之西，去脚，舒簟，设枕，施幄。六品以下不施幄。去裙，迁尸于床，南首，覆用敛衾，去死衣。敛衾，大敛所用之衾，黄表素里也。死衣，病时所加新衣。楔齿用角柶。为将含也。缀足以燕几，校在南，缀犹拘也。校，几胫也。尸南首，几胫在南以拘足，则不使辟戾。侍者坐持之。其内外哭位如始死之仪。乃奠。
　　　　　奠六品以下于含而后奠，文与此同。
　　奠以脯、醢、酒，用吉器，无巾柶，升自阼阶，奠于尸东，当腢。鬼神无象，故设奠以凭依之。内丧，内赞者皆受于户外而设之。凡内丧，皆内赞者行事。既奠，赞者降出帷堂。初气绝，室内随事设帷，至此事小讫，故设帷堂。若有赴者遣赴，赴礼合在此。下含篇后为与饬使吊篇宜相近，故列在后也。
　　　　　沐浴自沐浴下至设重，其事皆可同时而兴。
　　掌事者掘埳于阶闲，近西，南顺，广尺，长二尺，深三尺，南其壤。为块灶于西墙下，东向，以俟煮沐。新盆、盘、瓶、六四品五品四，六品以下二。皆濯之，陈于西阶下。新此器者，重死事，块灶，累土为灶。盆以盛水，盘以承濡濯，瓶以汲也。，瓦罂，受二升，有盖。濯谓涤溉。沐巾一，浴巾二，用絺若绤，实于笲，巾所以拭也。浴巾二者，上体下体异。絺，细葛。绤，麤葛也。笲，竹器也。栉实于箱若箪，浴衣实于箧，浴衣，以浴所衣之衣，其制今之眠帕也。六品以下栉及浴衣各实于箱。皆具于西序下，南上。水淅稷米，六品以下淅粱米。取潘煮之。又汲为汤，以俟浴。以盆盛潘，及沐盘升自西阶，授，沐者执潘及盛入。主人皆出户外。象平生沐浴，子孙不在旁。主人出而袒箦，谓床箦去席。主人以下于户东，北面西上，主妇以下皆于户西，北面东上，俱立哭。其尊行者，丈夫于主人之东，北面西上，妇人于主妇之西，北面东上，俱坐哭。妇人权障以帷。主人以下既出，乃沐栉。栉，梳。束发用组，挋用巾。挋，晞也，清也。浴则四人六品以下则二人。抗衾，二人浴，拭用巾，挋用浴衣。设床于尸东，衽下莞上簟。浴者举尸，易床，设枕。剪发断爪如平常，须发爪盛以小囊，大敛内于棺。楔齿之柶、浴巾，皆埋于埳，窴之。着明衣裳，以方巾覆面，仍以大敛之衾覆之讫，内外入就位，哭。乃袭。
　　　　　袭
　　陈袭事于房内。袭衣三称，六品以下一称。西领南上，朝服一称，常服二称。凡陈衣者实之以箱箧，承以席。明衣裳；合用生绢单衫。舄一；六品以下履一。帛巾一，方尺八寸；充耳用白纩；面衣用玄，方尺，纁里，组系；六品以下里亦纁。握手用玄，纁里，长尺二寸，广五寸，削约于内旁寸，着以绵，组系。握手，手所握者。面衣及手衣皆通用余色。六品以下系手衣一具。执服者陈袭衣，庶襚继陈不用。庶，众也。不用，不袭也。多陈之为荣，少纳之为贵。将袭，具床席于西阶西，内外皆出哭于户外，其位如浴时。袭者以床升，入设于尸东，布枕席如初。自庶襚继陈以下，六品以下无。执服者陈袭衣于席。祝去巾，六品以下袭者去巾。加面衣，设充耳，着握手，纳舄若履。凡衣死者，左衽不纽。将袭辟奠，既袭则设。六品以下皆纳履，着手衣。既袭，乃覆以大敛之衾。始死时所覆衾。内外俱入，复位坐哭。诸尊者于卑幼之丧及嫂叔兄妐弟妇相哭，朝晡之闲非有事，则休于别室。
　　　　　含
</div>
    <div class="pagination">
<a href="通典_page79.html">上一页</a><span>...</span><a href="通典_page75.html">75</a><a href="通典_page76.html">76</a><a href="通典_page77.html">77</a><a href="通典_page78.html">78</a><a href="通典_page79.html">79</a><span class="current-page">80</span><a href="通典_page81.html">81</a><a href="通典_page82.html">82</a><a href="通典_page83.html">83</a><a href="通典_page84.html">84</a><a href="通典_page85.html">85</a><span>...</span><a href="通典_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
