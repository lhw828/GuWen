<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 28 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 28 页/共 61 页
  </h1>
  <div class="content">
   △嘉一

　　（臣）等谨按杜典嘉礼一门凡寇婚朝会之仪尊崇册封之典章服车辂之制节文度数靡不详备顾冠礼自宋明以来虽或考定其制而当世鲜有行之者伏惟国朝典章明备宜古宜今要皆崇实斥虚以为亿万世遵守冠礼今既不行自无庸纂述兹敬考册府所载列圣继承嘉庆迭臻彝章隆洽仪文之盛并敬谨纂纪焉至于冠服辇辂旗章之制悉经睿裁以次厘正汇为皇朝礼器图式一书谨稽图说详着于篇并从会典通礼之例按次编载于杜典名目条例亦多有增删更定仍各加案声明于后至杜典所载杂议各条多出臣下一时之论我朝礼典悉遵皇制所有杂论无待采辑兹不复编列云

　　元正冬至朝贺
　　圣节朝贺
　　皇太后三大节朝贺
　　皇后三大节朝贺

　　?元正冬至朝贺

　　（臣）等谨按杜典有元正冬至受朝贺一条列于服章名物之后今以朝会之仪典礼尤大谨首载于篇以为嘉礼之冠伏考国朝定制元正岁始临御正殿王公百官及外国陪臣庆贺行礼中外一家整齐严肃仪至隆也冬至朝贺则以南郊大祀岁必亲行用是改于次日行礼准古酌今允堪垂宪万世凡朝贺礼仪岁恒举行兹不胪述惟恭载始制及更定诸大端并祗奉谕旨遵行者以昭典则焉
　　天命元年正月丙辰朔太祖高皇帝御殿行庆贺礼始定朝仪
　　天聪元年正月己巳朔太宗文皇帝御殿受朝不作乐停筵燕六年正月己亥朔御殿受朝贺次日筵燕
　　崇德元年定元日长至进表行庆贺礼惟长至不设燕又定元旦前三日至第九日各官皆朝服
　　顺治元年正月庚寅朔世祖章皇帝御殿受朝贺停筵燕免上表并年例进献十一月戊申以南郊礼成御殿受朝贺二年十二月定元旦前后七日王公百官皆朝服凡元旦庆贺先御武英殿内大臣两翼护军统领护军参领侍卫等内三院都察院大臣及礼部执事各官行礼毕御太和殿众官跪迎及升座诸王贝勒贝子公等奉表于阶上行礼次两翼满洲蒙古汉军各官次汉文武百官次朝鲜国进贡使臣次外国诸王使臣次吐鲁番回回哈密卫人及栋苏固尔地方喇嘛等行礼八年四月定元旦冬至礼仪上诣皇太后宫行礼毕还宫御太和殿鸣钟鼓作乐诸王文武百官行庆贺礼又定长至节于次日御殿受贺如元旦仪九月颁庆贺表笺式于各藩王及督抚提镇等衙门又定元旦长至及万寿圣节为三大节在外直省文武官均设香案朝服望阙行礼与京朝官同
　　康熙六年十一月丁未冬至戊申圣祖仁皇帝御殿受朝贺以世祖章皇帝配天礼成颁诏大赦
　　雍正元年正月辛巳朔世宗宪皇帝诣寿皇殿行礼不升殿受贺礼部等奏言帝王即位首重元正元者岁之始正者月之始也故曰春王正月所以纪即位之始也雍正元年为龙飞之首岁皇上孝思罔极即不升殿受贺而羣臣奏表之礼断不可缺臣等请雍正元年元旦在京诸王百官恭进皇太后表文皇上表文仍照例呈览交内阁收贮将此表文式颁示朝鲜及直隶各省于雍正二年具奏冬至万寿节虽不受贺其表文亦照例具奏交内阁收贮从之十一月辛丑冬至壬寅御殿受朝贺以圣祖仁皇帝配大礼成颁诏天下先是谕大学士等曰朕惟圣祖仁皇帝大礼告成普天同庆朕升殿颁布恩诏盖以贺列祖之鸿禧慰万方之诚悃也然朕思念顾复深恩中心哀慕今未满三年不忍升殿受贺着内阁九卿等详察典礼酌古准今务期于理允协庶朕心得安寻大学士等奏言谨按汉礼仪云冬至之日宗祀明堂登灵台大赦百官称贺此冬至配天行庆之明文也自晋至唐宋皆隆其议宋仁宗皇佑二年以大庆殿为明堂合祭天地三圣并侑大庆礼成百官奉表上贺其后仍之名曰庆成礼明会典载大祀礼成次日御奉天殿受贺我朝会典载冬至南郊礼成次日御殿百官进庆贺表臣等伏思先王制礼原以节情巨典攸宜古今不易恳祈俯允礼臣所请以二十六日御殿诸王羣臣上表行礼颁圣祖仁皇帝配天恩诏诚于典礼符协得旨诸臣酌古准今详察典礼具奏朕今亦难固却但朕中心实甚不安着允诸臣所请行二年正月丙子朔御殿受朝贺宣表十二月谕大学士等曰朕即位之初诸王大臣奏请元旦升殿受贺至再至三朕无可如何准于次年受贺今年元旦升殿读表时朕听之不禁心伤凄然垂泪今尚未过三年着停止行礼诸王大臣复请升殿行礼又谕曰诸王大臣虽请朕俯顺舆情亦当思仰体朕意朕意以为行庆贺礼以示万国不若尽孝道以示天下二年元旦因行元年之礼故允所请去年允行长至之礼因圣祖仁皇帝配天大典朕不得巳勉从众请至于御殿进表受贺不比寻常之御殿谢恩行礼也朕降此谕旨诸王大臣着即遵行诸王大臣又奏孝经言天子之孝得万国之欢心以事其先王今元旦升殿受贺锡福兆人圣祖仁皇帝在天之灵必为欣慰与孝经之义相合得旨诸王大臣引据经典陈恳再三着准行礼其表文但行呈进不必宣读七年十二月谕元日朝贺凡三品以上之大臣年逾七十者不必随班行礼俟百官朝贺礼毕朕还宫后至干清门行礼八年正月元旦令节以逢祈谷斋戒日期改于初六日行朝贺礼十二年正月元旦令节遇祈谷斋期改于初九日行朝贺礼
　　乾隆元年正月丙申朔皇上御太和殿中和韶乐设而不作诸王公文武各官朝鲜使臣进表行庆贺礼表文不宣读十二月谕今岁元旦乃朕御极元年朝正大典礼制攸关且在皇考大事百日之外是以勉从诸王大臣所请御殿受朝明年元旦尚在二十七月之内升殿受贺朕心不忍不必升殿行礼三年十一月庚申冬至壬戌御殿受朝贺是以冬至次日恭遇圣祖仁皇帝忌辰改于后二日行礼十八年十一月谕元旦长至万寿三大节外省文官臬司以上武官副将以上例得随进表笺称贺朕思督抚提镇封疆大吏事皆专达表贺为宜藩司副将既不得专达章疏其由督抚附进表笺亦可不必且不过由部送阁存贮并不呈览此亦向来虚文陋习甚无取焉其概行停止二十四年十一月庚戌冬至辛亥御殿受朝贺以回部平定颁诏中外二十七年八月通政使司奏言此次贵州巡抚乔光烈庆贺本章面用黄绫内加黄签与各省督抚本章互异请钦定式样以昭画一得旨嗣后庆贺本章着照乔光烈之式二十八年二月通政使司奏言凡恭逢庆贺之期在京各部院衙门陈奏寻常事件俱用黄擢况庆贺本章事关大典请嗣后恭遇庆贺皇太后皇上本章及贴黄俱用黄几其面页仍用黄绫黄签本内及贴黄俱无庸另行加签从之四十五年礼部议奏东三省地方所进庆贺表文改用清文至各省凡有驻防处所庆贺表文俱改用清文以昭画一从之四十六年十二月谕明年元旦系上辛祈谷斋戒日期所有元旦应行拈香各处仍亲诣行礼初五日升殿受贺凡朝贺仪节具大清通礼

　　?圣节朝贺

　　（臣）等谨按杜典不载圣明朝贺而开元礼则有千秋节朝贺仪唐以后圣节上寿礼与元正等自应别立专条以昭盛典洪惟我朝定制万寿圣节进表庆贺与元正冬至并称三大节圣祖仁皇帝御极六十余年深仁厚泽沦浃人心恭逢圣节庆洽敷天康熙癸巳岁以六旬万寿特颁恩诏遐迩均沾至羣臣请上尊号则谦而不居详载万寿盛典一编世宗宪皇帝于万寿之年屡颁谕旨禁止庆贺我皇上仁寿凝禧诞膺景福自临御以来每遇旬庆之年皆先期谕止祝颂岁庚子七旬万寿亿兆臣庶愿効欢舞用申祝嘏之忱既有诏勿事恩泽覃敷凡庆典所宜举行咸秩维昭臣等恭纪大典仰见皇上以圣继圣行庆施惠寿宇熙洽纯嘏绵长为从古所未有自今以始亿万斯年盛典延洪曷胜无疆之颂云
　　崇德元年定万寿圣节进表朝贺仪与元日同
　　顺治八年四月万寿圣节卤簿大驾全设世祖章皇帝先诣太庙行礼次诣皇太后宫行礼毕御殿受朝贺
　　康熙元年三月万寿圣节圣祖仁皇帝率诸王大臣诣太皇太后仁宪皇太后慈和皇太后宫行礼毕御殿受朝贺自是恭遇万寿圣节皆诣两宫行礼如仪四十二年三月圣祖仁皇帝五十万寿诣皇太后宫行礼停止朝贺筵燕颁诏天下五十年三月万寿圣节前期诸王贝勒文武大臣等奏言今当五十年升平之会中外臣民喁喁引领恳祈诞受尊号以慰兴情我皇上德盛不居屡诏未允臣等不敢更请恭遇万寿圣诞乃敷天率土衢歌封祝之时仰祈御殿受贺以惬中外诸臣及士子兵民人等之望得旨朕于寿日停止朝贺巳三十余年该诸王羣臣以今岁当五十年升平之会特请御殿行礼以惬中外官员士子及兵民人等仰望之心公疏奏陈词意诚恳朕勉顺羣情应如所请届期亲率诸王贝勒贝子公内大臣大学士侍卫等诣皇太后宫行礼毕御殿王以上文武诸臣上表庆贺如仪停止筵燕五十一年十一月诸王贝勒贝子公文武诸臣等以明岁万寿六旬圣诞请上尊号诏不许五十二年三月直省官员绅士耆庶咸赴京分建彩棚自西直门至畅春园相属二十里礼部奏言每岁恭遇万寿圣节王以上文武各官朝服七日在畅春园蟒袍补服今岁恭遇万寿六旬大庆非寻常可比应自三月初一日至三十日咸朝服蟒袍补服嗣后每遇十年照此例行旨着自初一日至二十日前期亲奉皇太后御辇陈大驾卤簿由畅春园回宫直隶各省官员士庶夹道跪迎耆老等跪献万年寿觞赐老人等寿桃及食品皆徧诸王贝勒贝子公文武大臣官员兵丁皆于诵经处跪迎并赐以食品是日遣官祗告天地太庙社稷颁诏天下又命查八旗满洲蒙古汉军汉人大学士以下民以上年逾六十五岁者奏间择日赐燕再查七十以上老妇另日宣至皇太后宫赐燕 【 详见优老】至日亲率诸王公大臣等诣皇太后宫行礼毕御殿王以下文武各官及致仕官员行庆贺礼八旗兵丁直隶各省耆老士庶齐集午门外大清门内叩祝行礼驾回宫内大臣侍卫内阁翰林院礼部都察院詹事府等衙门侍直官员诣干清门行礼是日躬奉皇太后幸畅春园王以下满汉文武官员直隶各省耆老士庶于各诵经处跪送六十年三月万寿圣节诸王公大臣百官合词请上尊号曰圣神文武钦明浚哲大孝弘仁体元寿世至圣皇帝圣祖仁皇帝谦让不许并命停止庆贺直省老民等诣京叩祝并进土产诸物皆却之仍赏赉有差
　　雍正元年七月谕诸王大臣及内外文武各官朕惟自古帝王抚御寰区治化隆盛中外臣民纪功述德颂祷情殷故天保之诗卷阿之什拟升恒于日月期纯嘏之弥长祝厘之词形诸歌咏者往往有之我圣祖仁皇帝御极六十余年至治神功参两天地深仁厚泽超迈百王薄海内外无不食德饮和沦肌浃髓臣工黎庶无以致其感激爱戴之诚故每于万寿圣节京师暨直省各建道场诵经祝寿总因圣祖仁皇帝恩德及人者至久感人者至深诸臣于无可报答之中勉竭忱悃以普天同庆之心效华封称祝之意在诸臣亦藉以自尽其心耳今朕嗣位之初夙夜祗惧不敢少懈所以立政图治者安能及圣祖之万一尔诸臣于朕诞日倘仍照从前建立道场则自此以后将成定例在京王公以下及部院等官未免从事靡文稽迟公事在外文武大吏亦恐科派属员贻累地方且以有用之财供无益之费既非朕以勤俭励有位之心又非朕以康阜期海内之意尚虚文而无裨实政朕甚无取焉特宣布中外于朕诞日毋得建立祝寿道场但冀内外诸臣各殚厥心勉襄化理勤修职业利济苍生以慰朕宵衣旰食之焦劳即不啻天保卷阿之祝颂矣若不遵谕旨朕必加以处分不少宽贷五年闰三月谕内外诸臣曰朕闻会试举人感朕特恩以今年为朕五十万寿特于京城寺庙设立经坛以申颂祝之意此举甚为虚妄朕临御天下孜孜求治凡所行之事惟以循理为本诚以理之所在即天意所在感孚默应捷于影响若朕所行悉合于理则问心无愧之处即可以对越神明而舆情之颂祝与否皆可置之不问也朕儆戒干惕之功无时或释举人乃平日读书明理之人当效法古之圣贤岂可为此世俗妄诞之举且朕正念士子贫寒归途艰于资斧是以赏给路费今乃费于无用之地尤不能体朕之心矣其所设经坛即行禁止朕又闻各省督抚因朕今年五十万寿欲购觅玩好之物以为进献者此举尤为不可夫地方大吏偶有进献方物土产者不过借此以达其瞻仰之意而朕之酌量收纳则又复随便分赐廷臣者亦所以联君臣上下之情若今年亦只照每年之例备办尚准其奏达朕前倘别有玩赏之物则槩不寓目朕仰赖皇考福庇在藩邸数十年所蓄器玩颇有及即位后见宫中传贻古玩器皿皆质朴之物实无奇异为人所罕见者视朕藩邸所藏尚属不逮朕深用抱愧于怀当日二阿哥在东宫时广蓄奇巧珍贵之物数倍于皇考宫中之所有朕仰思皇考恭俭至德实可垂法万世钦服之诚切于五内益觉二阿哥之所为当为鉴戒也朕既深知二阿哥之非若此时复留心玩好广收进献则将来子孙之贤而有识者岂不以此为朕躬之累乎朕意欲俟暇时将宫中所有之物或为皇考传留或朕藩邸旧蓄一一分晰标记以明皇考之俭德俾世世子孙共知之又安肯多收玩好之滋朕心之愧乎朕澄清吏治令督抚诸臣共励兼隅即量予公费不过供其日用之需安有余资搜求玩器倘转索之于属员则又开下吏逢印奔竞之渐尚望其秉公督率整饬官方乎朕心惟以民安物阜为美荐贤举能为贵尚督抚等秉公察吏实心为国行一利民之政胜于献希世之珍也荐一可用之才胜于贡连城之宝也当年皇考五十万寿时朕再三恳请庆贺不蒙俞允今朕五十寿诞躬自举行于心实有未安至于设立经坛建立碑亭等事在皇考当日甚鄙而厌之因见诸臣吁恳之切随便听其举行乃朕所深悉者而其中羣下隐情在皇考实不能深知朕居子臣之位四十年与臣庶情形皆所亲见是以不肯复为内外诸臣其共体朕心祗遵朕谕殚极诚意屏绝虚文勉之勉之四月复谕曰朕今年五十巳有谕旨不行庆贺礼昨杨名时南天祥奏折俱称今年进京庆祝万寿朕思圣祖仁皇帝久道化成圣德神功际天蟠地当年五十圣寿之时尚未允行庆贺之礼朕临御以来虽时时有励精图治之念又安海宇之心而实在善政善教可以造福于社稷苍生者何事可以自信正当君臣交相儆勉期于有成又安可为此粉饰之事以滋烦扰乎朕之待下惟有一诚诸臣果矢诚恳之念于隐微寐寤之中尊君亲上如诗书所载元后父母之谊岂不胜于拜舞彤墀效称觞祝嘏之仪节乎外任诸臣俱不必具本奏请来京只照当年之例行若有因地方事务应来陛见者朕自另降谕旨其各省耆民等若有欲来京庆祝者地方官切止之高年之人长途跋涉未免劳顿非朕体恤之意倘违朕旨而来俱不许奏闻朕亦不加以恩赐伊等若果有感恩戴德之忱何不训诲子弟劝导乡人使各为善良各务本业而乃仆仆道路以为报効朝廷乎再各省地方若有指称万寿建立经坛或聚集梨园諠哗靡费者此皆生事不安本分之徒诱惑愚人希图财利尤宜严禁地方官不行禁止经朕访闻定照欺罔之律治罪将此通行各省并转各府州县咸使闻知
　　乾隆元年八月万寿圣节皇上诣雍和宫行礼毕还宫诣皇太后宫行礼停止庆贺谕诸臣曰朕前降旨三年之内不行庆贺礼今八月十三日为朕诞辰礼部循例题请巳降旨停止行礼并令朝臣勿穿蟒袍补服所有外省庆贺本章俱着内阁发还五年八月万寿圣节御殿受朝贺前期谕曰八月十三日为朕诞辰闻内外臣工以今年为三十万寿之期欲行庆贺贡献之礼朕甚不取今年春间外省督抚提臣中有请八月进京陛见者朕批谕此之盖朕年甫及壮不言庆贺且朕所望于内外臣工者总在实心实政为国家宣猷効力不在称觞祝嘏之仪文着即传谕内外臣工等仍照常年之例行若有在常例之外者即俱着停止六年八月万寿圣节上巡幸热河诣皇太后行宫行礼毕御行殿扈从诸王公文武大臣官员暨外藩蒙古王以下从庆贺礼先是礼部奏言万寿圣节恭遇圣驾巡幸扈从王大臣官员应于行宫前行庆贺礼其班位王公大臣在网城内三品以下官在网城外在京王公大臣官员于午门前行庆贺礼其筵燕应行停止从之自后每岁巡幸热河恭遇圣节庆贺之礼俱照此行十五年四月谕曰今年八月为朕四十寿辰阅督抚诸臣奏折有陈请来京庆祝者各省将军督抚皆有封疆重任岂有槩离职守来京庆祝之礼一处陈请他处从而效之若明知不能悉允所请而各缮本章往来批答徒成具文岂君臣间以至诚相乎之谊耶当年皇祖圣祖仁皇帝四十五十圣寿皇考世宗宪皇帝五十圣寿具未行庆贺礼皇祖寿登六十始允臣民之请举行庆贺今朕四十寿辰未届应行祝嘏之时何必遽事纷纷陈奏着传谕各省文武大臣不必具折奏请来京诸臣其明体朕意八月万寿圣节御殿受朝贺如常仪二十四年十月谕曰雍正五年恭值皇考五十万寿因会试举人请于京城寺庙设立经坛以申颂祝钦蒙颁谕禁止并敕各直省督抚毋得因万寿进献玩好圣训有云朕心惟以民安物阜为美荐贤举能为贵倘督抚等秉公察吏实心为国行一利民之政胜于献希世之珍举一可用之才胜于贡连城之宝仰见我皇考恭俭圣德实为万世训行朕嗣服以来屡谕各督抚等不得于方物之外别有进献谅内外大小臣工无不明体朕意开岁八月为朕五十诞辰惟恐臣僚中或以万寿圣节欲购觅珍奇共申祝嘏其各省士民或且有设立经坛建立碑亭之事非先期详悉传谕必将竞事浮华徒滋糜费甚非所以励官常惜物力也朕心深所不取其饬禁之至在籍年老诸臣如尚书沈德潜侍郎钱陈羣等若以随班叩祝跋涉远来亦非朕优礼老臣之意况辛巳恭遇圣母皇太后七十大庆以新春敬奉安舆时巡南服诸臣就近迎銮相见不远又何必仆仆道路为耶着将此通行传谕知之二十五年正月谕来岁恭遇圣母皇太后七旬万寿今年为朕五十诞辰仰荷上苍福佑西陲大武告成普天同庆着于本年八月举行恩科乡试来岁三月举行会试俾多士并得观光益宏嘉禧该部即遵谕行七月谕今年为朕五十诞辰巳降旨臣工等不得以合词庆祝踵事繁文至督抚等各进土宜方物朕不过以其封疆大吏藉联上下之情未可径斥若藩臬两司其位次本不宜贡献前庚午年早经传旨饬禁惟托庸等数人以兼管关差织造故不在遣却之列乃今日调任甘肃布政使许松佶具折进贡微特不悉朕意于体制亦属冒昧巳饬奏事处发还恐直省各员未能遍晓效尤之习不可不防其渐将此宣谕知之八月万寿圣节御殿受朝贺如常仪三十四年八月谕昔者朕五十诞辰恐直省臣民有启经坛立碑亭贡献称祝之事或致糜耗物力曾预敕禁止之明年八月届朕六十正诞意中外耆庶必有以周甲圣节非五旬大庆比欲申祝厘以抒爱戴者情固难却而非朕心所乐从用是明切宣示朕临御三十四年以来承恩洽重熙之盛海宇乂宁民气恬乐复仰荷上苍眷佑连岁屡丰方思上答鸿庥宏敷闿泽以嘉惠吾民益臻熙阜国家之瑞莫大于此且越岁辛卯即恭遇圣母皇太后八旬万寿璇闱庆典亘古稀逢胜将率天下臣民胪欢舞彩敬迓慈禧自当听衢巷讴歌共展尊亲之义又何必因朕躬庆辰频年祝嘏多此繁文缛节为哉其布告天下咸体朕意一切仍遵二十四年所降谕旨不必举行各省督抚亦不必以来京叩祝为请并不必进奉珍玩及细缎表里等物至在籍大臣中如尚书沈德潜寿届期颐钱陈羣亦年逾八袠不宜复以远涉劳筋力巳谆复传谕令其无庸亲诣京师叩祝俾黄发耆臣领袖江乡父老携杖呼嵩为熙朝盛事不亦美欤三十五年正月谕国家茂膺多福瑞祉骈臻思与海内同兹嘉庆粤在壬申辛巳两遇庆典再开万寿恩科今岁为朕六十诞辰明年恭逢皇太后八旬万寿仰惟慈禧光被欢洽敷天允宜申锡无疆汇征叶吉用彰行庆作人之盛着于本年八月举行恩科乡试来岁三月举行会试俾多士忭舞观光副朕锡类延厘至意该部即遵谕行六月谕向遇国家庆典衍圣公及五经博士俱有来京朝贺之例创思五经博士虽膺章服之荣究与各省绅士无异且其品秩不崇非若衍圣公之身膺显爵者可比伊等趋诣阙廷无由一体延见加恩徒令其跋涉往来致滋糜费甚无谓也嗣后五经博士凡遇庆典俱在各本籍随班行礼其来京朝见之例着永行停止至衍圣公孔昭焕昨巳传谕令其今年且不必来京将来遇有应行朝贺之事并着先期奏请候旨遵行着为令八月万寿圣节上率王公大臣等诣皇太后宫行礼毕御殿王公文武大臣官员行庆贺礼赐宗室王公内廷大臣及诸外藩回部等燕四十三年十月两江总督等以江浙臣民望幸甚殷恭恳于庚子春南巡并请举行庆典得旨该督等以庚子年适逢朕七旬万寿欲就近举行庆典则断不可朕本意以庚子年为朕七旬庆辰越岁辛丑恭逢圣母九旬万寿斯则敷天同庆自当胪欢祝嘏以抒万姓悃忱今既不能遂朕初愿尚复何心为己称庆况朕跸途所经老幼欢迎扶携恐后未尝不顾而乐之若经棚戏台侈陈灯彩点缀粉华饰为衢歌巷舞深所不取且非所以深体朕意也不特江浙臣民不当为祝厘之举即凡内外大小臣工于朕七旬万寿时亦均不得请行庆典以及进贡献诗若伊等谓欲藉以申其尊敬之诚是转增朕心之不悦尚得谓之忠爱乎但天下士民遇朕七旬皆不免望恩幸泽此则情理之常朕亦何肯因不举行庆典并靳恩施乎着于己亥年八月举行恩科乡试庚子年三月举行恩科会试以彰寿考作人之盛至各省漕运于乾隆三十一年普免一次兹蒙昊苍眷佑累洽重熙敬体天心爱养亿兆用是再霈恩膏着于庚子年为始复行普免天下漕粮一次俾藏富于民共享盈宁之福所谓敛福锡民庆莫大焉四十五年正月元旦御太和殿以七旬万寿颁诏天下赐王公文武大臣官员及外藩王公等燕八月万寿圣节恭逢驻跸避暑山庄御行殿扈从诸王公文武大臣官员暨外藩蒙古王以下行庆贺礼凡朝贺仪节具大清通礼

　　?皇太后三大节朝贺

　　（臣）等谨按礼莫大于尊亲典尤隆于锡类粤稽史册咸称媺焉钦惟我朝以孝治天下自列圣尊奉慈宁定为三大节庆贺之礼圣祖仁皇帝孝养重闱数十年间仪隆典备皇上尊奉皇太后虔恭色养者四十一载问安视膳典礼光昭恭逢慈寿庆辰掖辇称觞自六旬至八旬盛典频仍元正长至岁必躬率羣臣庆贺行礼推恩锡恺周浃寰区不可胜纪谨稽三大节朝贺典礼以补杜典之所未备云
　　顺治八年四月定皇太后三大节礼仪是日皇太后仪仗全设皇帝皇后诣皇太后宫皇太后升内殿皇帝皇后先行礼毕还宫公主和硕福晋以下都统尚书子命妇以上俱诣皇太后宫行礼十年二月甲辰世祖章皇帝率内大臣侍卫等诣慈宁宫预行庆贺皇太后圣寿礼乙巳公主和硕福晋以下一品命妇以上行庆贺礼赐燕是年以皇太后圣寿节在社稷斋期改于前一日行礼
　　康熙八年定元旦冬至庆贺礼仪是日太皇太后皇太后仪驾俱全设皇帝御礼服率王公内大臣侍卫暨都统尚书子以上咸朝服先朝于太皇太后宫毕次诣皇太后宫行礼次皇后御礼服率公主福晋命妇咸朝服朝于太皇太后宫毕次诣皇太后宫行礼十七年二月太皇太后圣寿节圣祖仁皇帝亲撰表文率王以下文武大臣侍卫等诣太皇太后宫上表行礼十八年二月太皇太后圣寿节懿旨以春分斋戒改于初十日行礼至日圣祖仁皇帝率诸王文武大臣侍卫等诣太皇太后宫行庆贺礼二十一年正月定太皇太后皇太后三大节庆贺行礼时令在京文武官员及直省进表官员于午门外行礼二十二年二月礼部议凡遇喜庆太皇太后皇太后宫行礼时王以下入八分公以上内大臣侍卫大学士等照常行礼八旗一品大臣及满汉尚书俱令在午门外众班内行礼从之又定宁寿宫行礼时置纠仪御史二人于宁寿门外二人于仪驾末二人于午门外监礼三十九年十月皇太后六十圣寿圣祖仁皇帝率王以下文武羣臣行庆贺礼四十九年十月皇太后七十圣寿仪与三十九年同六十一年十二月王大臣等奏请
　　雍正元年元旦诣皇太后宫行庆贺礼奉懿旨停止行礼
　　乾隆元年十二月谕内阁曰朕前降旨明年元日停止御殿受朝皇太后前照常行礼今奏知皇太后蒙降懿旨明年元日尚在世宗宪皇帝二十七月之内皇帝既不受朝其王大臣赴慈宁宫行礼亦着停止二年十一月礼部奏皇太后圣寿日皇帝诣皇太后宫进表仪注得旨每年用进表仪注遇大庆之年用宣表仪注五年十一月定皇太后万寿圣节大小臣工咸服蟒袍七日不理刑名著为例六年谕曰本年十一月二十五日恭遇皇太后五十万寿普天同庆伏查康熙四十二年圣祖仁皇帝五旬大庆曾经赏赉八旗年老人等今年朕亦欲将在京八旗官员及男妇太监等年六十以上者加以恩赏此等老人于皇太后自畅春园回宫之日欲瞻仰跪接者不必禁止其年老艰于步履者亦不必勉强十一月皇太后圣驾进宫皇上出西华门请安奉皇太后诣丰泽园进膳万寿圣节上率诸王公大臣等行礼文武百官于午门外行礼七年十月礼部奏本年十一月二十五日皇太后万寿圣诞次日适届冬至令节皇上先期躬诣斋宫所有庆贺典礼请于二十二日预为举行得旨是十二年礼部会议向例庆贺大典皇太后宫行礼公主福晋以下止及一品大臣命妇嗣后二品命妇亦准入班行礼从之十四年正月谕朕阅礼部所进仪注朝贺皇太后行礼之世职大臣止列入公侯伯子而男爵则未之及盖因男爵原系二品向例惟一品大臣在长信门外行礼后以人数过少增入侍郎副都统而礼部所进仪注仍循前例不及男爵是五等之班竟阙其一未为允协着一并增入十六年十一月皇太后六十圣寿豫建寿安宫为奉觞之所上亲制慈圣万寿九如颂一篇以献是月癸未皇上奉皇太后安舆自畅春园进宫上侍皇太后膳于寿安宫称庆凡九日乙酉上率王公大臣诣慈宁宫恭上崇庆慈宣康惠敦和裕寿皇太后徽号进册宝礼成颁诏天下戊子皇太后圣诞日上率王公大臣侍卫诣慈宁宫行礼宣表文文武百官等俱于午门外生监耆老于天安门门各行礼自是月十四日至二十八日王公百官咸蟒袍补服不理刑名二十六年十一月皇太后七十圣寿上亲撰圣母皇太后七旬万寿连珠词制围屏恭献是月己酉上奉皇太后安舆自畅春园回宫每日上侍皇太后膳于寿安宫甲寅上率王公大臣诣慈宁宫恭上崇庆慈康惠敦和裕寿纯禧恭懿皇太后徽号进册宝礼成御太和殿颁诏中外是日上诣慈宁宫侍皇太后燕上彩衣躬舞捧觞上寿皇子皇孙额驸等以次进舞丙辰上率王公大臣诣慈宁宫行礼宣表文文武百官俱于午门外行礼生监耆老于天安门外行礼自是月初八日至二十八日王公百官咸蟒袍补服不理刑名是年以二十五日巳未皇太后圣诞日适逢南郊斋期改于二十二日丙辰预行庆贺礼二十八年二月通政使司奏言各省督抚庆贺皇太后本章及贴黄俱请纯用黄纸其面页仍用黄绫黄签本内毋庸另行加签从之三十六年十一月皇太后八十万寿上亲制恭祝圣母皇太后八旬万寿鸿称积庆颂一篇以献是月丙辰上奉皇太后安舆自畅春园回宫是日上率王公大臣诣慈宁宫恭上崇庆慈宣康惠敦和裕寿纯禧恭懿安祺皇太后徽号躬进玉册玉宝行礼每日侍皇太后膳于寿安宫辛酉皇太后圣诞日上亲撰表文率诸王公大臣诣慈宁宫行庆贺礼宣表文文武百官暨原任候补候选人员俱于午门外行礼生监耆庶于天安门外行礼礼成御太和殿颁诏天下是日上诣慈宁宫侍皇太后筵燕上彩衣躬舞捧觞上寿皇子皇孙皇曾孙以次进舞王公百官自是月初八日至三十日咸蟒袍补服不理刑名三十七年十一月谕本月二十五日恭逢皇太后万寿庆节适当长至郊天斋戒之期礼部奏请予二十二日行庆贺礼兹朕敬拟先期二日诣寿安宫侍膳庆祝又奉谕奉皇太后懿旨向来每遇庆典令节皇帝诣慈宁宫朝贺至永康左门外即降舆步入今皇帝春秋巳逾六旬虽体气强健精力如常而礼数过劳之处亦宜随事撙节嗣后遇元旦行礼在慈宁门东阶下降舆万寿行礼在慈宁门西阶下降舆并就门旁着内监设便座以资小憩以示惓惓爱护之意钦此朕钦承慈命敢不祗遵着传谕各该衙门载入仪注敬谨遵照凡三大节皇太后宫朝贺仪具大清通礼

　　?皇后三大节朝贺

　　（臣）等谨按杜典载开元礼有皇后至正受贺仪注而历代则未详焉国朝定制皇后宫庆贺礼以元旦冬至千秋节为三大节敬稽会典所载着于篇中
　　顺治八年四月定皇后三大节礼仪是日皇后仪仗全设皇后诣皇太后宫行礼毕还宫公主和硕福晋以下都统子尚书命妇以上俱诣皇后宫行礼
　　康熙八年元日设皇后仪驾于太和殿前 【 时修　干清宫尚本竣工】 设丹陛大乐于中和殿前皇后诣太皇太后皇太后宫行礼毕公主福晋以下一品命妇以上咸朝服行礼冬至礼同十年定皇后仪驾丹陛大乐设于坤宁宫前十一年定皇后千秋节庆贺仪与元日同
　　雍正六年定皇后千秋节王公百官咸蟒袍补服
　　乾隆六年二月礼部奏皇后千秋节恭进庆贺笺文向未列班行礼于典礼未备嗣后文武各官拟于午门外齐集行礼得旨仍照旧例行二十八年二月通政使司奏言嗣后各省督抚庆贺皇后本章及贴黄请改用红纸其面页仍用红绫红签本内毋庸另行加签疏下大学士等集议应如所请惟面页面签亦用黄绫以昭画一从之凡三大节皇后宫朝贺仪具大清典礼

　　皇朝通典卷五十一

　　●皇朝通典卷五十二

　　礼十二

　　○礼十二

　　嘉二

　　△嘉二

　　御门听政
　　常朝
　　朝位
　　皇帝登极
　　上皇太后尊号徽号
　　尊封太妃太嫔
　　册立皇后　册封妃嫔一

　　?御门听政

　　（臣）等谨按国初定制每日听政必御正门九卿科道各员齐集启奏以为常典至雍正初始定御门之制凡部院折本下内阁者积如千件始得旨举行其仪至为整肃至每日召见大臣引对庶僚咨询政治披阅章奏皆临御内殿寒暑无闲仰见列圣相承敕几凝绩宵旰勤求有国史所不能尽书者兹恭纂御门典礼为一篇列于常朝之前
　　顺治二年定每日奏事吏户礼兵工五部轮流首奏刑部常列三班并令翰林科道同奏事官齐进侍班记注
　　康熙六年七月圣祖仁皇帝亲政行庆贺礼毕御干清门听政嗣后日以为常十三年令各部院汉司官照满司官例随堂官入奏十八年九月谕大学士等朕每日听政一切折出票签应商酌者皆国家切要政务得失所系今后起居注官除照常记注外遇有折本启奏俱令侍班记注二十一年九月谕朕御朝太早各官于三四鼓趋赴朝会殊为劳瘁自今以后朕每日御朝听政春夏以辰初初刻秋冬以辰正初刻为期启奏各官从容入奏九卿詹事科道原系会议官员仍每日于启奏时齐集午门如有年力衰迈及偶患疾病俱向本衙门说明免其入奏齐集此外各衙门及部院司属官员俱停其每日齐集着各赴本衙门办事每月常朝仍应照旧行二十三年五月谕御史卫执蒲奏请御门听政或以五日或以二三日为期其意盖欲君臣之间政事余暇稍得休息也朕躬亲庶政宵旰弗遑念致治之道务在精勤励始图终勿宜有闲二十余年以来于凡用人行政事无巨细罔不殚心筹划早夜孜孜有如一日郊庙禋享必躬执事闲有不亲诣之时皆甚非得已至于内殿斋居几微悉谨左右贽御咸所稔知在朕未明求衣辨色视朝日与大小臣工率作省成用熙庶绩近念尔诸臣奏事劳苦少展御门晷刻俾得从容入奏非图便安迩年海宇敉宁政事渐简顷复谕部院事务应得归并者酌量合奏期于简要清省从此民生日康刑清政肃部院章奏当不期省而自省若必预定三日五日以为奏事常期非朕始终励精之意也二十四年五月九卿议言大朝之期皇上视朝最早回宫进讲后仍御门听政恐圣躬太劳今四海升平政事简少请以后大朝之期及大雨雪俱停止启奏得旨朕御极以来孜孜图治罔有暇逸惟期裨益国家乂安兆甫用臻上理非不自知其劳但念庶政丛集一日万几若从所请未免始勤终怠且恐不及详察致有疏畧舛错于政事得失所关非细自后大朝之期一切章奏交送内阁遇大雨雪临时请旨其祁寒盛暑之时各部院果无应奏事宜方许暂止启奏朕始终不欲一念倦怠晏安自便也二十九年十月给事中何金蔺疏请酌定御门之期或三日或五日事应面奏者仍面奏请旨至寻常奏章俱交内阁照例送进谕曰朕惟致治务在精勤久道期于无斁朕躬亲庶政早夜孜孜靡敢暇逸冀与大小臣工共图熙绩据奏用人行政条例具举寻常奏章日烦临御臣谊难安请酌定御门之期等语朕三十年来每晨听政面见诸臣咨询得失习以为常今若行更改非励精求治初终罔闲之道且与诸臣接见稍疏朕衷亦深眷念此奏不准行三十二年十二月谕曰朕观近日政务简少每日启奏部院大臣中有年迈者甚属劳苦自后年逾六旬以外大臣令其量力闲二三日一来启奏至折本内遇紧要事朕有旨传进尔等方来请旨若无朕旨尔部将折本汇齐亦闲二三日一来启奏寻大学士等奏言皇上宵旰勤劳励精图治天下巳享太平政务亦极清简臣等敢请每日奏章交送内阁皇上隔三四日御门一次听理引见人员与绿头牌启奏诸事似于政事亦不致有悞谕曰朕听政三十余年巳成常规不日日御门理事即觉不安若隔三四日恐渐致倦怠不能始终如一矣此干清门乃朕宫中亦有何劳但念年老大臣黎明从家中入奏甚为劳苦故有此谕朕仍照常每日听政
　　雍正元年四月总理事务王大臣等奏请世宗宪皇帝御门听政得旨皇考梓宫尚在享殿安奉朕今即临御正门理事心实不忍应俟奉安地宫之后举行诸王大臣复援典礼恳请再三乃允之二年定吏部奏事在各部院衙门之后三年定听政日于翰林院编修检讨内按俸以四人侍班班在科道之上七年十二月谕内阁十五日御门办事奏事大臣及引见官员等俱着用补服嗣后朕临御前殿照常用朝服至御门理事祗用补服遇应服蟒袍之日亦着补服蟒袍永着为例
　　乾隆元年十一月皇上御门听政先是雍正十三年十二月谕曰据礼部奏请初十日御门办事朕查雍正元年四月闲诸王大臣奏请御门听政皇考圣意欲俟山陵礼成之后经王大臣再三恳请始降旨允行计已五阅月矣今百日甫过朕即临御正门理事心实不安朕受皇考付托之重所有国家政务在便殿随时办理不敢略有旷废其御门之典俟明春再行请旨至是年二月复奉谕曰礼部奏请二月十三日御门听政朕思百日之后虽阅两月但皇考梓宫现在雍和宫朕即御门听政心实不忍可俟梓宫奉移山陵后再行请旨十月世宗宪皇帝山陵礼成至是月皇上始御门理事如仪二年六月御门听政谕曰连日仰蒙上天降赐甘霖众心感庆朕今日御门听政复值澍雨再降更为优渥念诸臣衣服未免沾湿大臣等着赏纱二匹凡陪奏侍班引见执事官员及侍卫等俱着赏纱一匹十一月谕曰向来御门听政大学士等俱不设毡垫惟圆明园奉皇考特旨铺设而干清门尚仍其旧原定制之意盖以君尊臣卑豫防专擅之渐然亦不系乎此况古有三公坐论之礼大学士等皆年老大臣当此严寒就地长跪朕心特切轸念嗣后着铺毡垫以示优礼至意又谕曰朕御门听政之时翰林院修撰编检与科道一同侍班翰林班次在科道之上科道悬带数珠而翰林未有定制朕思侍从之臣理应画一嗣后修撰编检亦着一体悬带数珠以肃朝仪凡御门听政仪具大清通礼

　　?常朝

　　（臣）等谨按杜典以朔望朝参及常朝附入元正冬至受贺之内伏考我朝定制以每月五日十五日二十五日为常朝之期先期鸿胪寺奏请御殿王公百官应谢恩者及外国陪臣以次行礼若不御殿则王公列坐于太和门外百官列坐于午门外纠仪官察其失仪者移时乃退常朝之外八旗官员则于月朔及十日二十日坐班左右翼王公分日坐班上三旗领侍卫大臣侍卫等每日坐班盖即唐时朔望朝参之意兹立常朝一日汇着于篇与御门听政并彰巨典焉
　　崇德元年定凡王以下各官升赏或因事谢恩者于每月初五十五二十五常朝日行谢恩礼亲王郡王贝勒贝子等谢恩皆启奏进内行礼官员有功升赏谢恩者于大清门外行礼如革职官不许具朝服行礼外藩王贝勒贝子等及外藩官谢恩亦于常朝日行礼凡王以下文武官升迁谢恩者行三跪九叩礼赐银币等物谢恩行二跪六叩礼赐食于一跪三叩礼凡赏赉谢恩皆常服不赞八年定常朝之期王贝勒贝子公等一次不到者有罚若借称有事失误朝会者送法司治罪
　　顺治八年九月定王以下各官以上升级授官谢恩王贝勒贝子公大臣等出师凯旋受赏谢恩王以下文武官以上及喀尔喀贡使朝见俱设卤簿奏乐鸣钟鼓御太和殿鸣赞官唱赞行礼王以下官员以上钦命婚娶者或于中和殿或于位育宫俱朝服行礼不唱赞其不时赏赉谢恩常服行礼亦不唱赞九年二月定每月初五十五二十五日御太和殿在京文武百官俱朝服入朝行朝参礼凡升选起用及见朝鲜辞朝等官有应面者于太和殿前丹墀行礼其余俱于午门外行礼八月定凡朝期御太和殿卤簿全设奏中和丹陛乐鸣钟鼓鸣鞭内大臣侍卫列殿内两旁王以下辅国公以上集于朝房文武各官列午门外其谢恩辞朝陛见等官该部分别应在内在外行礼先期奏闻亲王以下文武官进爵升官及王贝勒贝子公大臣出征凯旋赏赉及谢恩赐俱于常朝日进内听唱赞行礼汉军汉人官员赴任及外省朝觐应行礼各官亦进内行礼应在外行礼各官俱于午门外行礼如是日不御殿赴任及朝见官员均在午门外行礼外藩王以下公台吉以上来朝及喀尔喀厄鲁特诸部落入贡使臣亦于常朝日行礼又定八旗武官除大朝常朝外每月初一初十二十日具公服于午门外分翼坐班如遇巡幸除朝期外每日于午门外坐班用常服十年定常朝日谢恩及见朝辞朝文武官四品以上太和殿前行礼五品以下午门外行礼十二年定朝期王以上公以上在午门内朝房齐集又定常朝御殿谢恩各客行礼诸王贝勒贝子公等应进殿两旁排立俟各官行礼毕赐茶候旨列坐俟驾回宫方出十八年定凡大朝及常朝亲王以下入八分公以上在丹陛上行礼不入八分公以上于丹墀内行礼又定常朝日如遇御殿文武升赏各官及京官外升外官来京应行礼者不论品职皆于殿前行礼
　　康熙九年谕都察院曰国家朝仪大礼所在贵于整肃严饬不止系堂陛之观瞻亦以见臣心之敬肆诸王大臣有踰越班行交相接语或轻佻嬉笑礼不踰阶而相与言又况其甚乎尔衙门监察御史侍班切近见而不纠岂目未之睹皆缘畏事狥情所以如此都察院职任重大朕躬有失尚尔指陈王及诸臣乃不参奏揆之事理实所未协今后有失仪毋得容隐十四年定每月常朝日御殿行礼后羣臣入内奏事止具补服如不御殿仍具朝服二十年设常朝纠仪御史满汉各二员吏部礼部亦各委满汉司官监察
　　雍正二年定常朝日遣侍卫四人监看如有越班失仪御史指示侍卫即指名拿参交刑部治罪又定御殿日未明以前鸿胪寺官左右各二人引左右翼官从两掖门入各就本班坐鼓严咸起立听唱赞由仗南引进依次排班行礼
　　乾隆元年三月谕曰每月逢五朝期鸿胪寺照例奏请御殿朕虽未准行而未经降旨晓谕盖此二十七月之内如遇国家重大典礼万不可巳者闲一御殿外此概不举行从前谕旨甚为明晰似此朝会常仪理应停止俟二十七月之后再行奏请二年定凡朝期除内廷行走各官外凡满汉文武大小官均于黎明齐集坐班如有事故先期于朝单内声明至期都察院吏礼二部官稽察有无故不到者指名参奏三年定每月八旗官员坐班日礼部兵部各派司官二人稽察又凡文武官选授之后吏兵二部开列名单知会鸿胪寺俟领凭领札十日之内鸿胪寺传集演礼四品以上于午门外五品以下于天安门外谢恩谕期不到者四品以上由鸿胪寺指名题参四品以下送吏兵二部察议汇奏七年六月谕内阁昨日升殿遇雨谢恩大臣官员及御前侍卫干清门侍卫内务府官员等冠服未免沾湿着各赏给正俸之半十六年七月谕此次升殿行礼时遇雨沾湿衣帽之大臣官员等着各赏给正俸半年御前侍卫干清门侍卫亦照此赏给十二月礼部奏上朝官员宜朝服亲投职名以便稽察常朝坐班各部院大臣宜董率庶僚按期到班毋许旷阙从之十七年礼部奏常朝坐班向无定时今定春冬以辰正夏秋以卯正届期各官依次列坐后至者指参又定各部院堂官惟实有事故不能到班方许于册内声明若遇本署奏事仍留一人率属就列毋得旷阙二十八年七月定文武月选官于给发凭札日齐集吏兵二部先期行知鸿胪寺派员率领谢恩其各省拣发升调荐举卓异豫行保举人员例应给照者由部汇齐人数定期知照鸿胪寺率领谢恩再行给照赴任二十九年六月定凡外任文武各官引见后仍令吏兵二部将职名咨送鸿胪寺由寺定期传示带领谢恩三传不到者鸿胪寺按季汇参凡常朝仪节具大清通礼

　　?朝位

　　（臣）等谨按杜典宾礼有朝位一条盖古者朝觐本列宾礼唐开元礼仍用其式杜典所载亦惟周及唐制而已今考大清会典朝贺班位定制加载嘉礼盖班位之礼所以昭仪度而辨品秩自应与朝贺典制同系一门又国朝定制大朝常朝行礼毕赐坐赐茶之仪兹着于朝位篇中以彰定制焉
　　顺治九年定大朝常朝行礼毕赐羣臣坐郡王以上进殿内贝勒以下在丹陛上百官在丹墀内均照班次跪行一叩礼坐皇帝进茶王公百官均就坐次行一叩礼光禄寺执事授羣臣茶羣臣受茶就坐次行一叩礼饮毕行一叩礼十一年定凡朝期御殿王以下公以上进殿内两旁序坐十八年定亲王世子郡王长子贝勒贝子入八分镇国公辅国公在丹陛上序立行礼赐坐进殿内序坐
　　康熙元年定凡大朝及常朝不入八分公民公侯伯镇国将军都统子尚书第一班辅国将军护军统领副都统前锋统领侍郎男步军翼尉大九卿第二班奉国将军一等侍卫护卫参领轻车都尉步军协尉小九卿郎中第三班奉恩将军二等侍卫护卫骑都尉左领员外郎科道官第四班三等侍卫护卫云骑尉鸣赞官主事步军尉第五班护军校骁骑校笔帖式第六班其次各照职衔不论加级违者察处十六年定凡大朝及常朝齐集满官公侯伯镇国将军都统尚书左都御史子及凡一品官第一班辅国将军护军统领前锋统领步军统领副都统侍郎学士左副都御史通政使司通政使大理寺卿詹事府詹事男凡二品官第二班奉国将军步军翼尉长史参领一等侍卫护卫太常寺卿太仆寺卿光禄寺卿祭酒通政使司副使大理寺少卿少詹事侍读学士侍讲学士侍读侍讲庶子洗马鸿胪少卿理事官郎中给事中监察御史太常寺少卿太仆寺少卿轻车都尉及凡三品官第三班奉恩将军步军协尉佐领司仪长二等侍卫护卫钦天监监正内阁侍读司业光禄寺少卿鸿胪寺少卿通政使司参议中允员外郎骑都尉及凡四品官第四班三等侍卫护卫云骑尉步军尉赞善钦天监副太常寺丞主事大理寺正光禄寺署正都察院经历及凡五品官第五班护军校骁骑校通政使司知事大理寺评事鸣赞司务司库等各职掌官及六品笔帖式第六班七品官及七品笔帖式第七班八品官八品笔帖式第八班九品官九品笔帖式第九班汉官尚书左都御史第一班侍郎学士左副都御史宗人府府丞通政使大理寺卿詹事第二班太常寺卿顺天府尹太仆寺卿光禄寺卿通政使司副使大理寺少卿少詹事读讲学士祭酒庶子侍读侍讲洗马鸿胪寺卿太常寺少卿顺天府丞第三班通政使司参议大理寺丞中允赞善司业光禄寺少卿鸿胪寺少卿修撰编修检讨庶吉士给事中御史吏部司官五部郎中第四班五部员外郎宗人府经厯顺天府治中钦天监正太医院使光禄寺丞第五班五部主事都察院经厯都事理藩院判大理寺正钦天监副太医院判太常寺丞京府通判京县知县兵马司指挥钦天监五官正鸿胪寺丞大理寺副光禄寺署正第六班大理寺评事太常寺博士中书科中书内阁典籍撰文中书办事中书各部司务大理寺司务通政使司经厯太常寺典籍京县丞兵马司副指挥銮仪卫经厯詹事府主簿正字录事翰林院典簿待诏京卫经厯钦天监五官灵台郎祠祭署奉祀等官第七班五经博士国子监丞博士典簿助教学正学录典籍理藩院知事钦天监主簿五官保章正太医院御医太常寺协律郎等八品官第八班理藩院副使太常寺赞礼郎鸿胪寺鸣赞等九品官第九班武职参将游击在三班守备等官在四班千总等官在五班随旗上朝官照在部院衙门职掌品级其降级上朝官照所降品级部院衙门官有兼衔则从其衔之大者二十二年定直省行庆贺礼将军总督加将军衔提督为一班巡抚副都统提督加左右都督衔 【 乾隆十八年裁加衔】总兵官为二班加都督同知以下衔 【 乾隆十八年裁加衔】总兵官协领参领巡盐御史织造郎中督关郎中布政使按察使各道为三班佐领督关员外郎知府副将参将为四班防御督关主事司库同知通判游击都司为五班骁骑校知州知县守备为六班有品级笔帖式有品级库使经厯州同州判县丞千总等官为七班满洲蒙古汉军官分两翼汉官分文东武西
　　雍正二年定朝期汉官以吏部礼部刑部宗人府通政使司翰林院詹事府太常寺光禄寺鸿胪寺国子监吏科礼科刑科内阁中书钦天监太医院列左班户部兵部工部都察院大理寺銮仪卫太仆寺四驿馆中书科户科兵科工科行人司 【 乾隆三十年裁】 顺天府五城兵马司三营 【 乾隆四十六年改设五营】列右班均立于銮驾之末听赞唱依次排班行礼六年定盛京文武各官朝贺照在京文武官品级序定班次
　　乾隆二年十二月谕朕御太和殿向来大学士皆立于殿外檐下即于殿外赐茶嗣后立位仍照旧例赐茶时令坐于殿内领侍卫内大臣之上又定汉官东西班位以吏部户部礼部列左班兵部刑部工部列右班六年定行在恭遇万寿圣节朝贺行礼班位王公大臣在网城内三品以下官在网城外 【 详见圣节朝贺】七年定外省文武官或入觐或奉调在京者遇御殿日一例入班行礼总督加尚书衔者列六部尚书之末巡抚加侍郎衔者列侍郎之末加副都御史衔者列副都御史之末布政使按察使列小九卿之未道府列部郎之末将军都统提督列都统之末副都统总兵官列副都统之末协领副将列参领之末八年谕嗣后御殿及筵燕日殿内止大臣赐坐侍卫等均着侍立不必赐坐赐茶时若侍卫轮流奉授不无舛错遗漏嗣后授茶时着礼部前期取应坐之王公大臣数目每一人令侍卫一人授茶仍依次接回庶不致舛错遗漏寻礼部议奏御殿日除文官三品武官二品以上照旧赐茶其四品以上官惟殿内之记注官丹墀内之外国使臣赐坐赐茶其余百官但赐坐停止赐茶从之十一年以六科班次随六部分别左右吏科户科礼科列左班兵科刑科工科列右班十五年奉旨嗣后大学士坐次仍着在领侍卫内大臣之上协办大学士事务尚书着在领侍卫内大臣之下署领侍卫内大臣之上十六年十二月礼部奏国家建官列品各有正从次第秩然顺治初文官阶未置一品惟加师保及宫衔者充之每常朝尚书左都御史以二品居第一班侍郎内阁学士副都御史通政使大理寺卿以三品居二班祭酒通政副使大理太常太仆少卿鸿胪卿以四品居三班其下五品居四班六品居五班位次率进本阶一等此旧典所载朝班之位也雍正八年改大学士为正一品尚书左都御史从一品侍郎内阁学士从二品乾隆十五年又改侍郎为正二品翰林院掌院学士为从二品是今尚书左都御史之居一班侍郎学士之居二班适与本班相称而副都御史以下班位仍旧实为越次臣愚以为官品既巳更改则朝班亦尝厘定嗣后恭遇御殿日及每月常朝百官班次请旨依品序列正从一品为一班二品为二班递至九品分为九班毋许越次至翰林詹事为文学侍从之臣体统视庶僚为优但旧典以五品列三班六七品列四班亦为太过今拟少詹事侍读学士侍讲学士仍旧列三班庶子侍读侍讲洗马国子监祭酒改列四班中允赞善司业修撰编修检讨庶吉士改列五班其京营武职朝班及外省提镇等官遇事入朝者请照康熙二十二年所定直省行礼班位提督二班总兵官三班副将参将四班游击五班守备六班千总等七班均附于右翼各班之末从之二十二年礼部奏升殿日仗外百官班次恐有舛错不齐应于仪仗之后昭德贞度二门阶下东西各设满汉御史二人礼部司官二人侍卫二人严行稽察从之二十四年七月礼部议覆御史史茂条奏凡大朝之期百官仗外侍立各有品级班次但从前未经标示一定地位恐百官站立不无舛错嗣后遇升殿日交鸿胪寺于仪仗之外照常朝坐班例设立红漆本牌预先按次排班如有参差断续错综者令纠仪官查参从之

　　?皇帝登极

　　（臣）等谨按杜典不载登极仪然天子临莅万国体元居正乃兵礼之最距者讵宜从略洪维皇朝肇兴东土太祖建元受朝式剙受命之规太宗嗣位益扩丕基建有天下之号曰大清筑坛告天诞受尊号世祖定鼎燕京告天即位遂成万年一统中外之业圣祖世宗继体践阼统御寰区皇上寅承眷顾之隆绍登大宝祗告几筵御殿受朝所定仪注斟酌古今之宜至孝至仁超越千古兹按实录起居注及大清会典敬谨编载以垂万禩云
　　天命元年正月壬申朔太祖高皇帝即皇帝位建元天命贝勒羣臣上尊号曰覆育列国英明皇帝贝勒大臣率羣臣跪进贺表侍臣接表宣读太祖高皇帝率贝勒羣臣告天行三跪九拜礼毕御宝座贝勒大臣各率本旗官员行庆贺礼十一年九月庚午太宗文皇帝嗣皇帝位届日卤簿大驾全设太宗文皇帝率贝勒羣臣告天行三跪九拜礼毕御宝座贝勒羣臣庆贺行三跪九叩礼礼成颁诏大赦
　　天聪十年四月乙酉建国号曰大清改元崇德和硕贝勒羣臣上尊号曰宽温仁圣皇帝前期筑坛于天坛之东设宝座于坛上设卤簿大驾于坛前届期太宗文皇帝率贝勒以下文武百官出德盛门诣天坛祗告天地礼成文武各官奉御宝先至天坛之东导引官二人恭导太宗文皇帝由中阶升坛御宝座贝勒大臣等行三跪九叩礼毕皆跪和硕贝勒等奉御宝跪献太宗文皇帝受宝授内院官羣臣复行三跪九叩礼毕皆跪宣读官奉满洲蒙古汉字三体表文立于坛东以次宣读羣臣复行三跪九叩礼毕复位乃列仪仗奏乐还宫次日行庆贺礼太宗文皇帝御殿乐作贝勒大臣率满洲各官行三跪九叩礼毕奉表跪进侍臣接至御前跪宣羣臣复行三跪九叩礼毕退次外藩贝勒大臣进表行礼次汉官进表行礼均如前仪次执事各官行三跪九叩礼毕赐贝勒羣臣等燕礼成颁诏大赦
　　崇德八年八月丁亥世祖章皇帝嗣皇帝位前期遣宫祗告天地太庙届日王公百官朝服齐集笃恭殿前世祖章皇帝乘舆由左翊门出羣臣跪迎世祖章皇帝御宝座王以下文武百官行三跪九叩礼次外藩王以下官属行三跪九叩礼毕众复跪乃颁恩诏大学士诣案前奉诏书至丹陛上立宣毕复行三跪九叩礼复位世祖章皇帝乘舆还宫王公百官跪送不设卤簿不作乐不设燕
　　顺治元年十月乙卯朔世祖章皇帝定鼎燕京祗告天地受朝贺前期设宝座于郊坛之东南向设宝案于座前届日遣官祗告太庙社稷卤簿大驾全设世祖章皇帝御祭服由大清门出亲诣南郊祗告天地行礼毕内院大学士跪奏礼成礼部堂官恭导至天坛之东御幄次更礼服御宝座王以下文武百官皆跪礼部堂官引大学士一人由东阶升正中北面跪学土一人自案上奉宝授大学土大学士奉宝致辞云皇帝君临万国诸王文武羣臣不胜欢忭奏毕奉宝授学士学土跪接陈案上退复位羣臣行三跪九叩礼毕驾还宫踰时鸿胪时设御座于皇极门正中设表案于檐东诸王贝勒贝子公序立于内金水桥之北文武各官序立桥南均东西面作乐世祖章皇帝御宝座乐止鸣鞭内大臣侍卫内院礼部都察院鸿胪寺执事各官先于阶上行三跪九叩礼毕各就执事位王以上文武百官跪进表内院大学士奉王等所进表跪设案上鸣赞官赞宣表宣表官诣案前奉表大学士二人跪展表宣表官跪宣毕仍设案上行三叩礼复位诸王文武羣臣行三跪九叩礼毕鸣鞭驾还宫礼成颁诏天下十八年正月己未圣祖仁皇帝嗣皇帝位遣官祗告天地太庙社稷圣祖仁皇帝衰服诣世祖章皇帝几筵前行三跪九拜礼祗告受命诣侧殿更礼服乃诣圣祖母太皇太后宫行三跪九拜礼次诣圣母仁宪皇太后宫圣母慈和皇太后宫各行三跪九拜礼先御中和殿内大臣侍卫内院礼部都察院执事各官行礼乃御太和殿即皇帝位王公百官上表行礼不宣表不作乐赐茶不设燕驾还宫反丧服就苫次以登极礼成颁诏天下
　　康熙六十一年十一月辛丑世宗宪皇帝嗣皇帝位礼仪与顺治十八年同惟免赐茶届日内监下干清宫帘銮仪卫于干清宫丹陛中设金舆奏请世宗宪皇帝乘舆由干清门中门出奉旨干清宫虽下帘朕何忍于皇考前乘舆出中门朕从干清门左旁门出外乘舆心中始安礼成颁诏天下
　　雍正十三年九月己亥皇上嗣皇帝位礼部遵照康熙六十一年礼议具奏奉旨是停止宣表免赐茶此奏内称奉舆于干清门正中今皇考梓宫见安奉干清宫朕曷敢于干清门中乘舆着安舆于左旁礼成颁诏天下凡登极仪具大清通礼
  </div>
  <div class="pagination">
   <a href="清朝通典_page27.html">
    上一页
   </a>
   <span>
    ...
   </span>
   <a href="清朝通典_page23.html">
    23
   </a>
   <a href="清朝通典_page24.html">
    24
   </a>
   <a href="清朝通典_page25.html">
    25
   </a>
   <a href="清朝通典_page26.html">
    26
   </a>
   <a href="清朝通典_page27.html">
    27
   </a>
   <span class="current-page">
    28
   </span>
   <a href="清朝通典_page29.html">
    29
   </a>
   <a href="清朝通典_page30.html">
    30
   </a>
   <a href="清朝通典_page31.html">
    31
   </a>
   <a href="清朝通典_page32.html">
    32
   </a>
   <a href="清朝通典_page33.html">
    33
   </a>
   <span>
    ...
   </span>
   <a href="清朝通典_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
