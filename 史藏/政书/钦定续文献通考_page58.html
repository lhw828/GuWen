<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 58 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 58 页/共 455 页</h1>
    <div class="content">　　部议各仓粮旧例一尖一平但南京地卑湿米易浥烂亏折守支官攅往往因之得罪葢因収受耗米多寡不同旧例収粮尖斛约有五升平斛三升以备折耗今后毎石尖平通筭耗米八升俱令平斛収受纳户亲自行槩从之
　　六年十月罢民运粮船带甎纳税及禁包揽之害时巡抚漕运等官以苏松常嘉湖输运内府并各府部粳糯米十六万石官给以船沿途甎厰钞闗必欲如民船带甎纳钞兼遇水涸守闸又为运军凌逼及抵扬州等处则揽头包揽巧肆刻削是以留滞日久困于负贷俱请严禁仍令船皆鱼贯而行其有漂流粮米以该纳京仓者改纳通州省脚价补其数从之
　　七年议改兊之制
　　应天巡抚滕昭令运军赴江南水次交兊加耗外复石増米一斗为渡江费至十年乃命淮徐临德四仓支运七十万石之米悉改水次交兊由是悉变为改兊而官军长运遂为定制
　　万厯防计録曰此改兊之始也先是兊粮水次宣德七年江南于淮河南于小滩山东于济宁正统九年江西于九江至是罢淮交兊令里河官军径赴江南水次交兊至正德元年湖广于长沙汉口嘉靖十九年江西呉城归并于进贤门外万厯元年湖广衡永荆岳长沙原在城陵矶交兊者改并汉口
　　八年定运粮京师额四百万石自后以为常
　　初运粮京师未有定额至是始定北粮七十五万五千六百石南粮三百二十四万四千四百石其内兊运者三百三十万石由支运改兊者七十万石兊运之中湖广山东河南折色十七万七千七百石通计兊运海兊加以耗米入京通两仓者凡五百十八万九千七百石而南直正粮独百八十万苏州一府七十万加耗在外浙赋视苏减数万江西湖广又杀焉天津蓟州密云昌平共给米六十四万余石悉支兊运米而临德二仓贮预备米十九万余石取山东河南改兊充之遇灾伤则拨二仓米以补运务足四百万之额不令缺也
　　【臣】等谨按是年准脚价耗米照六年折银事例即令彼处収粮委官折収解部听候支用毎正粮一石脚价米九升防计録云此脚米之始也
　　又按万厯防计録水次领兊军船毎石原徴脚米一斗三升后蠲免七升其六升仍折银给运官等买办物料修艌并置备什物兊本府粮米者同之是九升又减为六升也
　　又立运船至京期限
　　北直河南山东五月初一日南直七月初一日其过江支兊者展一月浙江江西湖广九月初一日通计三年考成违限者运官降罚
　　食贷志曰武宗时又立水程图格按日次填行止站地违限之米顿德州诸仓曰寄囤世宗时又定过淮程限江北十二月江南正月湖广浙江江西三月神宗时改为二月又改至京限五月者缩一月七八九月者递缩两月后又通缩一月
　　十年更定加耗之令
　　湖广江西浙江毎石四斗应天等府一斗五升徐州二斗山东河南一斗五升十六年又令各处运粮通加耗一斗各把总官变卖时价解送清江卫河提举司给与官军造船其有司木料并抽分木植价银停止
　　【臣】等谨按万厯防计録是年准将徐淮临德四仓民运粮各就水次改兊与军加与耗米领运此改兊加耗之始又各仓粮斛毎石収耗八升仍照正统十三年例一尖一平収受此进仓加耗之始也
　　二十三年令改造遮洋运船为浅船从新河儧运先是十六年遮洋船运粮蓟州者如遇风水漂流照浅河船例改拨补数至是令改造浅船儧运其该运粮并人夫亦照浅船例均
　　【臣】等谨按是年侍郎邱濬进大学衍义补因请寻海运故道与河漕并行大畧言海舟一载千石可当河舟三用卒大减河漕视陆运费省什三海运视陆省什七虽有漂溺患然省牵卒之劳驳浅之费挨次之守利害亦相当宜访素知海道者讲求勘视其説后人亦多有言之者然究未行也
　　孝宗治元年诏加运军造船费并禁科害捜检之都御史马文升疏论运军之苦言各直省运船皆工部给价令有司监造近者漕运总兵以价不时给请领价自造而部臣虑军士不加爱防议令本部出料四分军士任三分旧船抵三分军卫无从措办皆军士卖资产鬻男女以供之此造船之苦也正军逃亡数多而额数不减俱以余丁充之一戸有三四人应役者春兊秋归艰辛万状船至张家湾又雇车盘拨多称贷以济用此往来之苦也其所称贷运官因以侵渔责偿倍息而军士或自载土产以易薪米又格于禁例多被掠夺今宜加造船费毎艘银二十两而禁约运官及有司科害搜检之庶军困少苏诏从其议
　　二年又定加耗及収受例
　　官军上纳京通二仓兊运者加耗七升改兊加耗四升支运并遮洋船仍旧一尖一平収受
　　【臣】等谨按万厯防计録云遮洋加耗六升兊运改兊支运者俱同此例与防典异
　　五年定折漕之制
　　戸部尚书叶淇言苏松诸府连嵗荒歉民买漕米毎石银二两而北直山东河南嵗供宣大二邉粮料毎石亦银一两去嵗苏州兊运已折五十万石毎石银一两今请推行于诸府而稍差其直灾重者石七钱稍轻者石仍一两俱解部转发各邉扺北直三处嵗供之数而収三处本色以输京仓则费省而事易集从之
　　食货志曰是后嵗灾輙权宜折银以水次仓支运之粮充其数而折价以六七钱为率无复至一两者
　　十年六月命侍郎刘大夏李介理宣府大同军饷至十四年四月命工部侍郎李鐩总督延绥兵饷十七年七月命副都御史阎仲宇通政司参议熊伟分理邉饷
　　十五年准江西粮不拘兊运改兊毎石加过湖米七升通给运军作过湖脚耗及添物修船之用
　　九江府毎石徴七升其饶抚广信建昌铅山五所赴进贤水次兊本省粮毎石徴四升折银一分二厘于布政司库贮过湖米内支给若南昌袁赣三卫吉安安福永新三所则无过湖米云
　　武宗正德二年诏疏通水次仓储
　　先是成化间行长运之法江南州县运粮至南京令官军就水次兊支计省加耗输挽之费得余米十万石有竒贮预备仓以资缓急之用治五年巡抚都御史以支兊有请令如旧上仓而后放支戸部言兊支法善不可易诏从部议以所余就贮各卫仓作正支销又从戸部言山东改兊粮九万石仍听民自运临德二仓令官军支运至是漕运官请疏通水次仓储言徃时民运至淮徐临德四仓以待卫军支运后改附近州县水次交兊已而并支运七十万石亦令改兊但七十万石之外犹有兊交不尽者民仍运赴四仓久无支销以致陈腐请将浙江江西湖广正兊粮米三十五万石折银解京而令三省卫军赴临德等仓支运如所折之数则诸仓米不腐三省漕卒便于支运嵗漕额外又得三十五万折银一举而数善具矣帝命部臣议如其请
　　食货志曰临德二仓之贮米也凡十九万计十年得百九十万自世宗初灾伤补拨日多而山东河南以嵗歉数请轻减且一仓囤积多朽腐因此改折之议屡兴而仓储渐耗矣
　　十年令轻赍银随正粮带徴
　　至嘉靖十一年准轻赍银两解赴漕司騐兊毎帮先给十分之三备沿途起剥支用十分之七鞘封到京防騐给散山东河南轻赍银不先给蓟州粮毎石先给一分以资添办什物
　　食货志曰轻赍银者宪宗以诸仓改兊给路费始各有耗米兊运米俱一平一锐故有鋭米自随船给运四斗外余折银谓之轻赍凡四十四万五千余两后颇入太仓矣
　　世宗嘉靖初革漕政诸
　　初漕政毎加优恤仁宣禁役漕舟宥迟运者英宗时始扣口粮均摊而运军不守法度为民害自后漕政日弛军以耗米易私物道售稽程比至反买仓米补纳多不足数而粮长率搀沙水于米中河南山东尤甚往往蒸湿浥烂不可食权要贷运军银以罔厚利至请拨闗税给船料以取偿漕运把总率由贿得仓塲额外科取嵗至十四万世宗初政诸厘革然漂流违限二日以滋甚中叶以后益不可究诘
　　元年令轻赍银酌量支用实数以羡余修船
　　【臣】等谨按防计録轻赍银有二四二六三四三六之不同如应天松苏等府耗米毎石五斗六升尖米一斗共六斗六升内除四斗随船作耗余二斗六升折银一钱三分谓之二六轻赍内扣留米二升折银一分止徴二斗四升谓之二四轻赍浙江江西湖广有三六三四山东河南则有一二皆因米及耗折之多寡而得名至嘉靖十四年准轻赍银以次减省扣留収解太仓银库除一六照旧外二六者改为二四轻赍如留米二升折银一分三六者改为三四轻赍扣留米二升折银一分扣留以备修河等项之费量减以免小民输纳之艰万厯七年以近日漕河无虞起剥诸费虽觉稍省然不可据以为常且运军罢困亦当寛恤轻赍银仍照议分为三七以三分给本帮备沿途穵贴诸费其羡余先给回南旗军一分外候完掣通闗之日查无挂欠亦即与运官领回分给不必扣贮是则三分之外入太仓者多矣食货志所谓颇入太仓者此也
　　又按食货志凡诸仓应输者有定数其或改拨他镇者水次应兊漕粮即令坐镇军领兊者给价州县官督车戸运至逺仓或给军价就令闗支者通谓之穵运云
　　穆宗隆庆元年十月巡按御史蒋机奏运解白粮事宜从之
　　机言运解白粮必以府佐贤者任其事毋槩委之首领及騐发批单水程限簿勿令稽延又通行闗津量免其税帝如所请
　　【臣】等谨按食货志初漕粮之外松苏常嘉湖五府输运内府白熟粳糯米十七万四十余石内折色八千余石各府部糙粳米四万四千余石内折色八千八百余石令民运谓之白粮船自长运法行粮皆军运而白粮民运如故船戸之求索运军之欺陵洪闸之守候入京入仓厥百出嘉靖初民运尚有保全之家十年后无不破矣至明末时苦更甚
　　五年山东巡抚梁梦龙极论海运之利命量拨近地漕粮十二万石行之
　　先是嘉靖二十年总河王以旂议复海运言海运虽难行然中间平度州东南有南北新河一道元时建闸直达安东南北悉由内洋而行路防无险所当讲求帝以海道迂逺却其议三十八年辽东巡抚侯安谅言天津入辽之路自海口至右囤河通堡其中多可湾泊处部覆行之四十五年顺天巡抚耿随朝勘海道自永平西下海至天津皆傍岸行舟可避风初允其议寻以御史刘翾疏沮而罢至是时漕船从河运者行新溜中多漂没梦龙言海道南自淮安至胶州北自天津至海仓岛人商贾所出入遣卒自淮胶各运米至天津无不利者遂命量拨漕粮俾梦龙行之六年王宗沐督漕请行海运诏令运十二万石自淮入海抵天津卫凡三千三百九十里万厯元年即墨福山岛坏粮船七艘漂米数千石溺军丁十五人给事御史交章论其失于是罢不复行二十五年自登州运粮给朝鲜军山东副使于仕亷复言饷辽莫如海运海运莫如登莱登莱至旅顺其中天设水递止宿避风势便而事易时颇以其议为然而未行也食货志曰当嘉靖中廷臣纷纷议复海运漕运总兵官万表言在昔海运水溺不止十万载米之舟驾船之卒统卒之官皆所不免今人防海运輙主邱濬之论非达于事者也至隆庆时运道艰阻议者欲开胶莱河复海运由淮安清江浦口厯新坝马家壕至海仓口径抵直沽止循海套不泛大洋疏上遣官勘报以水多沙碛而止
　　七年七月【时神宗已即位】初通漕运于密云
　　神宗万厯初定开兊并改折等制
　　十月开仓十一月兊竣大县限船到十日小县五日十二月开帮二月过淮三月过洪入闸皆先期以様米呈戸部运粮到日比騐相同乃収凡灾伤奏请改折者毋过七月题议后期及临时改题者立案免覆漂流者抵换食米大江漂流为大患河道为小患二百石外为大患二百石内为小患小患把总勘报大患具奏其后不计多寡概行具奏
　　四十六年八月海运饷辽东
　　山东巡抚李长庚奏行海运特设戸部侍郎一人督之
　　明史李长庚传曰辽东用兵议行东莱海运长庚言自登州望铁山西北口至羊头凹歴中岛长行岛抵北信口又歴兔儿岛至深井达葢州剥运一百二十里抵娘娘宫陆行至广寜一百八十里至辽阳一百六十里毎石费一金部议以为便遂行之特设戸部侍郎一人兼右佥都御史出督辽饷驻天津即以长庚为之
　　【臣】等谨按食货志明代漕政至神宗末年而已甚葢自兊运久行临德尚有嵗积而淮徐二仓无粒米当神宗时折银渐多漕运抵京者渐少京通二仓往往入不敷出万厯三十年漕运抵京仅百三十八万余石又考经世日用编劳养魁言万厯三十年京仓见存米仅四百四十余万石不足以支两载葢灾伤折银本折漕粮以抵京军月俸其时混支以给邉饷遂至银米两空仓储渐匮漕政益弛矣
　　熹宗天启二年三月诏饬漕政
　　漕运总督余合中疏饬漕政三欵一漕之苦在漂沈今后宜裁革造船私耗倍加匠料一漕之迟在贸易今后漕船定以千石为限不许多带私货庶推挽易举一漕之难在浅澁今后务尽力挑濬管河部司总其成沿河州县分其任随淤随濬无使复滋浅澁诏如议
　　五年正月御史陆世科请变通漕政部议行之
　　世科疏欲以漕折地方渐那北新浒墅等闗应解戸部税银抚按委官往丰熟省分买米加以水脚运实京仓旋将州县所徴折色解补缺额如纳监纳级等项照例俱准输粟因酌时价稍増其值以偿载运之费不待招商逺致而筹恒足勅令部议行
　　七年正月遣内官崔文升提督漕运
　　至崇祯四年十一月遣内监吕直监视登岛兵粮海禁羣臣合疏諌不听
　　愍帝崇祯六年漕运愆期夺总河尚书朱光祚官时良城至徐塘淤为平陆以致漕运愆期命夺光祚官
　　十二年十月中书沈廷扬复陈海运之便且辑海运书五卷进呈命造海舟试之
　　廷崇明人十三年六月朔乗二舟载米数百石由淮安出海望日抵天津守风者五日行仅一旬帝大喜加廷扬戸部郎中命往登州与巡抚徐人龙计度山东副总兵王允思亦上海运九议帝即令督海运先是寜逺军饷率用天津船赴登州候东南风转粟至天津又候西南风转至寜逺廷自登州直输宁逺省费多寻命赴淮安经理海运为总漕侍郎朱大典所沮乃命易驻登州领宁逺饷务
　　【臣】等谨按崇祯疏钞廷疏大要以漕运费为海运费不惟不必出诸帑藏而嵗省造船及军粮治河等费千百万且国家都燕惟此漕河一线以为命必须有他道备之宜选通晓海务者细询委曲经理其事将截漕三十万并扣买辽粮依洪永年间运给辽东六十万之例先试行之而后大运云
　　十三年三月给事中张元始疏陈白粮苦
　　元始奏白粮毎正米一石加耗五升车脚银一两未尝有亏百姓也二十年前粮解一名费银不过二百两近年毎费至一千五百两夫充是役者必选殷实良民领解来京例赴鸿胪报名入朝待以臣礼今日费累百般苦难枚举乞令白粮改在漕粮之前三月开帮五月抵湾毋拘军前民后之说而光禄供奉库引戸一节比照禄米仓例解戸亲手交纳尤为省便也
　　【臣】等谨按元始疏言白粮解运之苦始领水脚既苦扣尅兊粮时费多端开运后又苦船戸之索借水手之挟诈且白粮船压于漕船之后全漕既过河水已枯雇船剥运费更不赀及至抵京例由引戸包纳粮长不得自交斛面浮米恣意索诈缺额则官司专比粮长不比引戸往往有引戸侵蚀而解戸代比者其累诚不可枚举也

　　钦定续文献通考卷三十一
<史部,政书类,通制之属,钦定续文献通考>
　　钦定四库全书
　　钦定续文献通考巻三十二
　　国用考
　　赈恤
　　宋宁宗庆元元年正月诏两浙淮南江东路荒歉诸州收养遗弃小儿
　　初闽人生子多不举髙宗绍兴中朱子请立举子仓孝宗乾道五年三月诏福建路贫民生子官给钱米光宗绍熙初赵汝愚知福州括絶没之田产召佃输租仍发籴本建仓收储遇受孕五月以上者则书于籍逮免乳日人给米一石三斗七年帝览饶州知州王秬赈济条画言饥嵗民多遗弃小儿命付诸路收养如钱物不足可具奏于内藏支降至是复有收养之诏五月又诏诸路提举司置广惠仓修胎养令至嘉泰中叶筠知南剑州州贫生子多不举筠亦请立举子仓赈给之开禧元年三月严民间生子弃杀之禁仍令有司月给钱米收养嘉定二年七月诏荒歉州县七嵗以下男女听异姓收养着为令
　　以乆雨赈给临安贫民
　　至五年五月以久雨民多疫命临安府赈之嘉定三年五月以久雨发米赈贫民
　　四月临安大疫出内帑钱为贫民医药棺敛费及赐诸军疫死者家
　　自髙宗绍兴二十一年六月命嵗给大理寺三衙及州县钱和药剂疗病孝宗淳熙三年二月置广南烟瘴诸州医官八年六月以临安疫分命医官诊视军民至是又有是诏自后嘉泰元年四月诏有司赈恤被灾居民死者给银瘗之又内降钱十六万缗米六万五千余石赈被灾死亡之家嘉定二年三月命浙西及沿江诸州给流民病者药又出内库钱十万缗为临安贫民棺槥费四月赐临安诸军死者棺钱三年四月诏临安府给细民病者棺榇四年三月命临安府赈给病民死者赐棺钱四月出内库钱瘗疫死者贫民
　　宋史常防传曰防为浙东安抚使值水灾捐万楮以赈之复请籴于朝得米万石蠲新苗三万八千又以诸曁被水尤甚给二万楮付县折运民食不至乏絶两浙及防稽山阴死者暴露与贫而无以为殓者以十万楮置普惠库取息造棺以给之又傅伯成传曰伯成知漳州创惠民局济民病以革禨鬼之俗知镇江府全活饥民瘗藏野殍不可胜数
　　又黄防传曰防知台州为济粜仓为抵当库民之栖寄暴露者棺千五百置养济院又剏安济坊以居病囚皆自有子本钱
　　五年十二月命广东水土恶弱诸州建安仁宅惠济仓库给士大夫死不能归者
　　是年铙信江抚严衢台七州建昌兴国军广东诸州皆水赈之
　　先是绍熙五年帝即位八月命三省议赈恤诸路郡县水旱是嵗两浙淮南江东西路水旱赈之仍蠲其赋至是赈水灾六年建宁府徽严衢婺饶信南剑七州水建康府常润扬楚通泰和七州江阴军旱赈之嘉泰元年浙西江东两淮利州路旱赈之仍蠲其赋二年建宁府福汀南剑泸四州水邵州旱赈之四年四月赈恤江西水旱州县开禧元年江浙福建二广诸州旱两淮京西湖北诸州水赈之三年二月赈给旱伤州县贫民嘉定三年十二月临安绍兴二府严衢二州大水赈之仍蠲其赋六年闰九月诏湖北监司守令赈恤旱伤是嵗两浙诸州大水赈之九年六月赈恤浙西被水州县寛其租税十一年六月诏湖州赈恤被水贫民十四年浙东江西福建诸路旱沔成阶利四州水赈之十五年三月诏江西提举司赈恤旱伤州县十六年九月诏江淮诸司赈恤被水贫民十一月以太平州大水诏赈恤之十七年七月命福建路监司赈恤被水贫民
　　嘉泰元年七月赈被火贫民
　　至四年三月命临安赈焚室
　　三年十一月复置福田居养院命诸路提举常平司主之
　　四年十一月诏两淮荆襄诸州值荒歉奏请不及者听先发廪以闻
　　宋史杨大异传曰大异摄龙泉令适嵗饥提刑司遣吏籴米二万石于邑米价顿增民乏食大异即以提刑所籴者如价发粜民甚徳之大吏坐以方命罪移安逺尉
　　开禧二年正月发米粮给贫民
　　至嘉定元年八月发米赈贫民九月出安邉所钱一百万缗命江淮制置大使司籴米赈饥民二年八月发米十万石赈两淮饥民七年十月出内帑钱赈临安府贫民八年五月发米赈粜临安府贫民七月发米三十万石赈粜江东饥民十年十一月诏浙东提举司发米十万石给贫民十五年十二月发米赈给临安府贫民十六年三月以道州饥诏发米赈之
　　嘉定元年二月诏临安府赈给流民
　　八月又发米三十万石赈粜江淮流民至十六年正月命淮东制置司赈给山东流民
　　袁甫进区处流民故事曰区处流民惟富弼之法最为简要所谓简要者曰散处其民于下而总提其纲于上而已金陵诸邑流民羣聚皆来自淮西沿江出兵驱之其在句容境者轶入金坛若宣城若池阳若当涂所在蚁聚剽刼成风逃亡之卒皆入其党江南姧民率多附和乞行下督府及诸阃与安抚总漕诸司作急措置自一路推之诸路由诸路推之诸郡每处流民随所在分之凡赡养之费惟分则易供居止之地惟分则易足此非臣臆说也弼择所部五州劝民出粟得十五万斛益以官廪随所在贮之又择公私庐舍十余万区散处其人以便薪水可谓委曲详尽矣今果推行此防非但劝民出粟而已或发上供之数或发桩管之钱或乞科降上下视如一家或请团结彼此联为一体而所谓团结者又须不止一途能劳苦者庸其力有伎艺者食其业其间有为士者散于庠序为商者使之贸迁俱令心有所系而姧无所萌此皆分之说也分之愈多则养之愈易而其要在督府制阃以及总漕诸司为之领袖所谓散处其民而总提其纲者此也愿朝廷使长吏任责一如青州故事流民幸甚宗社幸甚
　　宋史黄畴若传曰畴若为殿中侍御史都城谷腾贵诏减价粜桩管米十万石于是淮浙流民交集临安府按籍赈济不满五千人以三月后麦熟罢赈济各给粮遣归畴若谓此实驱之使去耳遂奏乞覈实近甸之人愿归就田者勿问其有未能归者更赈两月淮民见在都城者其家既破又无赢资必难遽去仍与赈恤俟早熟乃罢于是诏赈至六月乃止
　　三年五月淮东平诏宽恤残破州县
　　四月出内库钱二十三万缗赐临安军民
　　四年闰二月诏诸路帅臣监司守令格朝廷赈恤之令者重罪之
　　自孝宗乾道九年浙东等处旱伤臣僚言今嵗旱伤民多难食州郡或有讳境内灾伤不即申陈致失检放条限或有曾经申陈措置赈济朝廷未令举行窃念救荒之政譬如拯溺救焚势不可缓乞委官作速巡歴如不曽检放或检放不实者将今年苗米依合减分数权行倚阁俟来年秋熟带纳其有和籴米斛及诸色科买并住罢一年应赈粜赈济之处许提举官将常平义仓通融拨借其有诸州已条画到措置事宜朝廷速降指挥庻官吏即可奉行百姓早被实恵诏从之至是复有是诏
　　宋史儒林传曰嘉定时真徳秀为江东转运副使江东旱蝗广徳太平为甚徳秀与留守宪司分所部九郡大讲荒政而自领广徳太平亲至广徳与太守魏岘同以便宜发廪使教授林庠赈给竣事而还百姓数千人送之郊外指道旁丛塜泣曰此皆往嵗饿死者微公我相随入此矣
　　又袁甫传曰甫提举江东常平适嵗旱亟发仓庾之积凡州县窠名隷仓司者无新旧皆住催为钱六万一千缗米十有三万七千麦五千八百石遣官分行赈济饥者予粟病者予药尺籍之单弱者市民之失业者皆曲轸之又告于朝曰江东或水而旱或旱而水重以雨雪连月道殣相望至有举家枕藉而死者此去麦熟尚賖事势益急诏给度牒百道助费移司畨阳霜杀桑春夏雨久湖溢诸郡被水连请于朝给度牒二百道赈恤之又嵗大旱请于朝得度牒缗钱绫纸以助赈恤疫疠大作剏药院疗之前后持节江东五年所活殆不可数计
　　七年十一月命浙东监司发常平米赈灾伤州县初乾道四年知温州赵与可以知常平钱五百贯幷系省钱五百贯赈被灾之户自劾谕之曰国家积常平米正为此也可勿罪淳熙八年诏去嵗江浙湖北淮西旱伤处已行赈粜其鳏寡孤独贫不自存无钱收籴者济以义米至是复有是命
　　宋史赵必愿传曰必愿知崇安县擅发光化社仓活饥民帅怒逮吏欲惩之必愿曰刍牧职也吏何罪束担俟谴帅无以诘而止
</div>
    <div class="pagination">
<a href="钦定续文献通考_page57.html">上一页</a><span>...</span><a href="钦定续文献通考_page53.html">53</a><a href="钦定续文献通考_page54.html">54</a><a href="钦定续文献通考_page55.html">55</a><a href="钦定续文献通考_page56.html">56</a><a href="钦定续文献通考_page57.html">57</a><span class="current-page">58</span><a href="钦定续文献通考_page59.html">59</a><a href="钦定续文献通考_page60.html">60</a><a href="钦定续文献通考_page61.html">61</a><a href="钦定续文献通考_page62.html">62</a><a href="钦定续文献通考_page63.html">63</a><span>...</span><a href="钦定续文献通考_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
