<!DOCTYPE html>
<html>
<head>
    <meta charset="UTF-8">
    <title>续通志 - 第 741 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 741 页/共 1359 页</h1>
    <div class="content">主簿苗舜臣等尝言土宿留参太白昼见诏日官同考定舜臣等坐妄言灾变被罚修古奏言日官所定希旨悦上未足为信今罚舜臣等其事 
甚小然恐人人自此畏避天变不告所损至大禁中以翡翠羽为服玩诏市于南越修古以谓重伤物命且真宗时尝禁采狨毛故事未远命罢 
之时颇崇建塔庙议营金阁费不可胜计修古极陈其不可出知歙州徙南剑州复为开封府判官厯殿中侍御史擢尚书刑部员外郎知杂司 
事权同判吏部流内铨会太后兄子刘从德死录其姻戚至于厮役几八十人修古与杨偕郭劝段少连交章论列太后怒命皆削一官以修古 
为工部员外郎同判杭州未行改知兴化军会赦复官卒修古立朝慷慨有风节当太后临朝权幸用事人人顾望畏忌而修古遇事辄言无所 
回挠家贫不能归葬宾佐赙钱五十万季女泣白其母曰柰何以是累吾先人也卒拒不纳帝思其忠特赠右谏议大夫 【按修古后因曹觐 
被害赠尚书工部侍郎见觐传】 修古无子以兄子觐为后觐知封州侬智高乱死之见忠义传弟修睦性廉介自立与修古同时举进士有声 
乡里致仕年五十一曹氏自修古以直谅闻其女子亦能不累于利至觐又能死其官而修睦亦恬于仕进不待老而归世以是贤之

　　△郭劝 【郭源明】

　　郭劝字仲褎郓州须城人举进士授寍化军判官累迁太常博士通判密州特迁尚书屯田员外郎梓州路转运判官以母老固辞复为博 
士通判莱州州民霍亮为仇人诬罪死吏受赇傅致之劝为辨理得免擢殿中侍御史时宋绶出知应天府杜衍在荆南劝言绶有辞学衍清直 
不宜处外又言武胜军节度使钱惟演迁延不赴陈州觊望相位弟惟济任观察使定州总管自请就迁留后胡则以罪罢三司使乃迁工部侍 
郎集贤院学士请趣惟演上道罢惟济兵权追则除命又论刘从德遗奏恩滥贬太常博士监维州税改祠部员外郎知莱州复为侍御史判三 
司盐铁勾院郭皇后废议选立陈氏劝谏郭氏非有大故不当废陈氏非世阀不可以俪宸极疏入后巳废而陈氏议遂寝迁兵部员外郎兼起 
居舍人同知谏院马季良自贬所求致仕朝廷从之劝言致仕所以待贤者岂负罪贬黜之人可得请追还敕诰又言发运使刘承德献轮扇浴 
器请付外毁之以戒邪佞赵元昊袭父位劝为官告使所遗百万悉拒不受还兼侍御史知杂事权判流内铨迁工部郎中度支副使拜天章阁 
待制知延州元昊将山遇率族来归且言元昊将反劝奏却之是冬元昊果反遣伪官来劝视其表函犹称臣因奏元昊虽僭名号然尚称臣可 
渐以礼屈之遂落职知齐州改淄州数月移磁州元昊益侵边关陕扰攘言者犹指劝不当绝山遇事又降兵部员外郎知凤翔府寻复待制召 
权户部副使以龙图阁直学士知滑州再迁兵部郎中徙沧州又徙成德军盗起甘陵徙知郓州既而知成德军韩琦言劝所遣将张忠刘遵平 
贼功皆第一特诏奖谕未几召为翰林侍读学士复判流内铨改左谏议大夫权御史中丞迁给事中辞不受而请赠其祖莱阳令寍遂以为尚 
书祠部员外郎卫士有阴置刃衣箧中从勾当皇城司杨景宗入禁门为阍者所得景宗不以闻劝请先治景宗罪遂贬景宗复为侍读学士同 
知通进银台司劝性廉俭居无长物及再为侍读曰吾年七十可以归矣章上不得谢后二年卒子源明治平中为太常博士会御史知杂事吕 
诲等奏弹中书议追崇濮安懿王典礼非是被黜以源明补监察御史里行源明乞免除命请追诲等遂听免后以职方员外郎知单州卒

　　△段少连

　　段少连字希逸开封人倜傥有识度举服勤词学为试秘书省校书郎知崇阳县崇阳剧邑自张咏为令有治状其后惟少连能继其风迹 
累迁太常博士论刘从德遗奏恩滥降秘书丞监涟水军酒税复为博士通判天雄军仁宗亲政召为殿中侍御史与孔道辅等伏阁言郭皇后 
不当废少连坐赎未几除开封府判官改尚书刑部员外郎直集贤院为三司度支判官出为两浙转运副使 【按东都事畧作转运使】 所 
至吏胥不能为奸有过能自改者犹保任之秀州狱死无罪人时少连在杭吏畏恐谋伪为死者服罪欵未及缀属少连己入城讯狱吏具服请 
罪是时郑向守杭无治才讼者不服往往自州出径趋少连少连处决莫不尽其理徙使淮南兼发运司事加兵部员外郎又徙陕州驸马都尉 
柴宗庆知陕州纵其下挠民少连劾奏之入兼侍御史知杂事为三司度支副使擢工部郎中天章阁待制知广州时元昊反范仲淹荐少连才 
堪将帅迁龙图阁直学士知泾州改渭州命未至而卒子仲坚 【按宋史本传不载少连有子据隆平集补】 少连通敏有才遇事无大小决 
遣如流不为权势所屈既卒仁宗叹息之

　　△彭乘

　　彭乘字利建益州华阳人少以好学称州里进士及第以亲老乞侍养居数日授汉阳军判官遂得请以归久之有荐其文行者召试除馆 
阁校勘固辞还家后复除凤州团练推官天禧初用寇准荐为馆阁校勘预校正南北史隋书改秘书省著作佐郎迁本省丞集贤校理恳求养 
亲得知普州蜀人得守乡郡自乘始普人鲜知学乘为兴学召其子弟为生员教育之乘父卒既葬有甘露降于墓柏人以为孝感累改夔州路 
转运使会土贼田忠霸诱下溪州蛮将内寇乘适按郡至境大集官吏勒兵下山以备贼贼遁去因遣人间之其党斩忠霸夷其家召修起居注 
擢知制诰累迁工部郎中入翰林为学士领吏部流内铨三班院为羣牧使卒御史知杂何郯论请赠官不许诏一子给奉终丧初修起居注缺 
中书舍人而乘在选中帝指乘曰此老儒也雅有恬退名无以易之及召见谕曰卿先朝旧臣久补外而未尝自言对曰臣生孤远自量其分安 
敢过有所望帝颇喜之乘质重寡言性纯孝不喜事生业聚书万余卷皆手自刊校蜀中所传书多出于乘云

　　△嵇颖

　　嵇颖字公实应天宋城人父适尝为石首主簿民有父子坐重系府檄适按之抵其父于法而子获免父死假人言曰主簿仁人也行且生 
贤子后必大明年颖生天圣中进士及第授蔡州团练判官王曾知青州徙天雄军皆辟为从事后用曾荐迁太子中允为集贤校理同修起居 
注擢知制诰累迁尚书兵部员外郎召入翰林为学士未及谢卒诏以诰敕衣带鞍马赐其家颖举进士时王曾张知白相继为南京留守见颖 
谨厚笃学谓其子弟曰若曹师表也张尧封尝从颖学所为文多留颖家其后尧封女入禁中为修媛甚被宠幸令其弟化基诣颖求编次其父 
稾为序以献之颖不答亦不以献

　　△梅挚

　　梅挚字公仪成都新繁人进士起家大理评事知蓝田上元县徙知昭州通判苏州 【按东都事畧作举进士稍迁太常博士知苏州】  
二浙饥官贷种食己而督偿颇急挚言借贷本以行惠乃重困民诏缓输期庆厯中擢殿中侍御史时数有灾异引洪范上变戒谓宜躬责修德 
以回上帝之眷佑徙开封府推官迁判官僧常莹以简札达宫人辇官郑玉醉殴巡卒挚请悉杖配之改度支判官进侍御史 【按东都事畧 
作为御史权知谏院】 论石元孙不死行陈系缧还国之辱也不斩无以厉边臣再奏不报李用和除宣徽使加同中书门下平章事挚言国初 
杜审琼亦帝舅也官止大将军李继隆累有战功晚年始拜使相祖宗慎名器如此今不宜急授无功以户部员外郎兼侍御史知杂事权判大 
理寺言权陕西转运使张尧佐非才繇宫掖以进恐上累圣德又奏减资政殿学士员召侍御官同议政复百官转对帝谓大臣曰梅挚言事有 
体以为户部副使会宴契丹使紫宸殿三司副使当坐殿东庑下同列有谓典宴例坐殿上而大宴当止殿门外尔因不即坐趋出降知海州徙 
苏州入为度支副使初河北岁饥三司益漕江淮米饷河北后江淮饥有司尚责其数挚奏减之擢天章阁待制陕西都转运使还判吏部流内 
铨进龙图阁学士 【按东都事畧及欧阳修有美堂记俱作龙图阁直学士】 知滑州州岁备河调丁壮伐滩苇挚奏用州兵代之河大涨将 
决夜率官属督工徒完堤水不为患诏奖其劳勾当三班院同知贡举请知杭州帝赐诗宠行累迁右谏议大夫徙江寍府又徙河中卒挚性淳 
静不为矫厉之行政迹如其为人平居未尝问生业云

　　△司马池

　　司马池字和中自言晋安平献王孚后征东大将军阳葬安邑澜洄曲后魏析安邑置夏县遂为县人池少丧父家赀数十万悉推诸父而 
自力读书时议者以蒲版窦津大阳路官运盐回远闻乃开■〈山含〉口道自闻喜逾山而抵垣曲咸以为便池谓人曰昔人何为舍径而求 
迂殆必有未便者众不以为然未几山水暴至盐车人牛尽没入河众乃服举进士当试殿庭而报母亡友匿其书池心动夜不能寐曰吾母素 
多疾家岂无有异乎因语其友友止以母疾告遂号恸而归后中第 【按隆平集载池登第在景德二年】 授永寍主簿厯建德郫县尉蜀人 
妄言戍兵叛蛮将入寇争逃山谷间池摄县事会上元张灯纵民游观凡三夕民心遂安调郑州防御判官知光山县禁中营造诏诸州调竹木 
州符期三日毕输池以土不产大竹转市蕲黄非三日可致乃更与民自为期约过不输者罪之既而输竹先诸县盛度荐于朝改秘书省著作 
佐郎监安丰酒税徙知小溪县枢密使曹利用奏为羣牧判官辞不就朝廷固授之利用尝委括大臣所负进马价池曰令之不行由上犯之公 
所负尚多不先输何以趣他人利用惊曰吏绐我已输矣亟命送官数日而诸负者皆入利用贬其党畏罪从而毁短者甚众池独称利用枉朝 
廷卒不问会诏百官转对池言唐制门下省诏书之出有不便者得以封还今门下虽有封驳之名而诏书一切自中书以下非所以防过举也 
内侍皇甫继明领估马司自言估马有羡利乞迁官事下羣牧司阅无羡利继明方用事自制置使以下皆欲附会为奏池独不可除开封府推 
官敕至阁门为继明党所沮罢知耀州擢利州路转运使知凤翔府召知谏院上表恳辞仁宗谓宰相曰人皆嗜进而池独嗜退亦难能也加直 
史馆复知凤翔有疑狱上谳大理辄复下掾属惶遽引咎池曰长吏者政事所繇非诸君过乃独承其罪有诏勿劾岐阳镇巡检夜饮富民家所 
部卒执之俾为约不敢复督士卒而后释其缚池捕首恶诛之巡检亦坐废累迁尚书兵部员外郎兼侍御史知杂事尝言陕西用兵无宿将刘 
平好自用而少智谋必误大事后平果败更户部度支盐铁副使岁满中书进名帝曰是固辞谏官者擢天章阁待制知河中府徙同州又徙杭 
州池性质易不饰厨传剸剧非所长转运使江钧张从革劾池决事不当十余条及稽留德音降知虢州初转运使既奏池会吏有盗官银器械 
州狱自陈为钧掌私厨出所卖过半又越州通判载私物盗税乃从革之姻遣人私请或谓池可举劾以报池曰吾不为也人称其长者徙知晋 
州卒 【按苏轼撰司马光神道碑载池终兵部郎中赠太师温国公】 子旦光光自有传从子里

　　司马旦
　　司马里
　　司马朴

　　 司马旦

　　旦字伯康清直敏强虽小事必审度以父任为秘书省校书郎厯郑县主簿郑有妇蔺讼夺人田者家多金钱市党买吏合为奸谩十年不 
决旦取案一阅情伪立见黜吏十数辈冤者以直又井元庆豪欺乡里莫敢谁何旦擒致于法时旦年尚少上下易之自是惊服吏捕蝗因缘搔 
民旦言蝗民之仇宜听自捕输之官后着为令知祁县岁大旱人乏食羣盗剽敓富家巨室至以兵自备旦召富者开以祸福于是争出粟减直 
以粜犹不失其赢饥者获济盗患亦弭举监在京杂物库知宜兴县其民嚚讼旦每狱必穷根株痛绳之校系县门民稍以诋冒为耻时王安石 
守常州开运河调夫诸县旦言役大而亟民有不胜则其患非徒不可就而巳令诸县岁递一役虽缓必成安石一听秋大霖雨民苦之多自经 
</div>
    <div class="pagination">
<a href="续通志_page740.html">上一页</a><span>...</span><a href="续通志_page736.html">736</a><a href="续通志_page737.html">737</a><a href="续通志_page738.html">738</a><a href="续通志_page739.html">739</a><a href="续通志_page740.html">740</a><span class="current-page">741</span><a href="续通志_page742.html">742</a><a href="续通志_page743.html">743</a><a href="续通志_page744.html">744</a><a href="续通志_page745.html">745</a><a href="续通志_page746.html">746</a><span>...</span><a href="续通志_page742.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
