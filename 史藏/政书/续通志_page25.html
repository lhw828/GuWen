<!DOCTYPE html>
<html>
<head>
    <meta charset="UTF-8">
    <title>续通志 - 第 25 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 25 页/共 1359 页</h1>
    <div class="content">南观察使桂管防御观察使郑亚贬循州刺史追夺李绅告身夏五月巳未朔日有食之崔元式罢以兵部侍郎判度支周墀刑部侍郎盐铁转 
运使马植并同中书门下平章事己卯太皇太后郭氏暴崩秋七月己巳续图功臣于凌烟阁九月再贬李德裕为崖州司户冬十一月韦琮罢
　　三年春正月丙寅泾原节度使康季荣奏吐蕃以秦原安乐三州及石门等七关归于有司 【考异曰实录泾原节度使康季荣奏吐蕃 
宰相论恐热杀东道节度使奉表以三州七关来降献祖纪年录亦云杀东道节度使奉表国史叙论恐热事甚详至五年五月始来降此际未 
降也又不云杀东道节度使且恐热若以三州七关来降朝廷必官赏之何故但赏边将而不及恐热葢三州七关以吐蕃国乱自来降唐朝廷 
遣诸道应接之非恐热帅以来实录误耳】 诏灵武节度使朱叔明邠寍节度使张景绪各出本道兵应接之以太常卿封敖为兴元尹山南西 
道节度使三月乙卯诏待制官与刑法官谏官次对马植罢夏四月乙酉周墀罢以御史大夫崔铉为中书侍郎兵部侍郎判户部事魏扶并同 
中书门下平章事卢龙节度使张仲武卒其子直方自称留后五月武寍军乱逐其节度使李廓以义成军节度使卢宏止为武寍军节度使讨 
平之六月戊申以张直方为卢龙节度使康季荣奏收复原州及石门驿藏木峡制胜六盘石峡等六关秋七月丁巳朱叔明复安乐州甲子张 
君绪取萧关甲戌凤翔节度使李玭复秦州诏于萧关置武州改安乐州为威州八月己丑帝御延喜门楼抚慰河陇老幼没蕃复归者共赐绢 
十五万匹诏募百姓垦辟秦威原三州及七关土田五年不租税凤翅邠寍灵武泾原四镇将士能于镇戍之地营田者官给牛及粮种其三州 
七关镇戍之卒皆倍给衣粮仍二年一代剑南西川沿边没蕃州郡亦令量力收复冬十月西川节度使杜悰奏收复维州十二月甲戌以克复 
河湟追谥顺宗曰至德弘道大圣大安孝皇帝宪宗曰昭文章武大圣至神孝皇帝 【谨案通鉴辑览　　御批唐自肃代以后河西陇右尽 
没吐蕃及是虽因蕃乱请降版籍徙隶强藩而田税未归司计则所云克者亦虚有其名而已】 己未崖州司户参军李德裕卒于贬所 【以 
上二条俱据旧书但旧书不系日此据通鉴系之然通鉴是月为闰十一月而甲戌己未相距四十五日是年又无十二月事当有误】 山南西 
道节度使郑涯奏收复扶州
　　四年春正月庚辰朔大赦夏四月壬申以霖雨诏京师关辅虑系囚免度支盐铁户部逋负六月戊申魏扶薨以户部尚书判度支崔龟从 
同中书门下平章事八月卢龙军乱逐其节度使张直方兵马使张允伸自称留后 【考异曰实录九月幽州大将表请押衙张允伸知留后 
事旧书允伸传曰大中四年戎帅周琳寝疾表允伸为留后朝廷可其奏案新书张允伸传直方出奔以都知兵马使为众立为留后天子报可 
无周琳为留后事故新书于三年十二月不载周琳为留后于此月亦不言允伸为周琳表荐也】 九月以河阳三城节度使李拭为太原尹北 
都留守河东节度使冬十月辛未以翰林学士承旨令狐绹为兵部侍郎同中书门下平章事十一月党项寇邠寍十二月以李拭及凤翔节度 
使李业并兼招讨党项使 【新书李业作李安业】 
　　五年春二月以右谏议大夫李福为夏绥节度使三月以白敏中为司空充招讨党项行营都统制置等使兼邠寍节度使夏四月敏中及 
党项战败之党项平辛未给复邠寍鄜坊等道灵夏盐三州五岁五月以李拭为凤翔节度使李业为太原尹北都留守河东节度使六月封子 
润为鄂王秋七月宰相监修国史崔龟从续成柳芳唐厯二十二卷上之八月南山党项降冬十月沙州人张义潮以瓜沙伊肃鄯甘河西兰岷 
廓十一州归于有司以义潮为瓜沙伊等州节度使 【考异曰唐年补录旧纪义潮降在五年八月献祖纪年录及新纪在十月案实录五年 
二月壬戌天德军奏沙州刺史张义潮安景旻及部落使阎英达等上表请以沙州降十月义潮遣弟义泽以本道瓜沙伊肃等十一州地图户 
籍来献河陇陷没百余年至是悉复故地十一月建沙州为归义军以张义潮为节度使河沙等十一州观察营田处置等使新书三州七关降 
之明年沙州首领张义潮奉十一州地图以献擢义潮沙州防御使俄号归义军遂为节度使参考诸书盖二月义潮使者始以得沙州来告除 
防御使十月又遣义泽以十一州图籍来上除节度使也新传云三州降之明年误也】 戊辰以户部侍郎魏謩同中书门下平章事白敏中罢 
都统十一月崔龟从罢以沙州置归义军以张义潮为节度使十二月盗斫景陵门戟
　　六年春正月戊辰以陇州防御使薛逵为天雄军使兼秦成阶经畧使夏四月甲辰以白敏中为剑南西川节度使六月癸酉以刑部侍郎 
毕諴为邠寍节度使闰月庚子以太子少师卢钧为河东节度使徙李业为义成军节度使秋七月丙辰李珏卒八月甲子以礼部尚书诸道盐 
铁转运等使裴休同中书门下平章事九月獠寇昌资二州
　　七年春正月戊申有事于南郊大赦夏五月左卫率府仓曹张戣集律令格式为刑法统类上之冬十月尚书左仆射崔铉进续会要四十 
卷
　　八年春正月丙戌朔日有食之二月南蛮进犀牛还之三月以旱虑囚夏五月以户部侍郎翰林学士承旨苏涤为江陵尹荆南节度使秋 
八月以司农卿郑助为夏绥银宥等州节度使九月封子洽为怀王汭昭王汶康王
　　九年春正月甲申成德军节度使王元逵卒其子绍鼎自称留后二月甲戌崔铉罢三月以吏部侍郎郑涯为义武军节度使夏闰四月辛 
丑禁岭外民鬻男女者五月丙寅以王绍鼎为成德军节度使秋七月浙东军乱逐其观察使李纳以旱遣使巡抚淮南减上供馈运免逋负发 
粟振之丙辰以尚书左仆射崔铉为淮南节度使庚申罢淮南宣歙浙西冬至元日常贡以代下户租税九月以昭义军节度使郑涓为太原尹 
北都留守河东节度使乙亥贬李讷为朗州刺史监军王宗景杖四十仍诏自后戎臣失律并监军坐之 【谨案通鉴辑览　　御批监军理 
不应设直撤之可耳乃不惩掣肘之弊而转定失律并坐之条是欲去其权而反加之权也非抱薪救火而何】 冬十一月以河南尹刘瑑为宣 
武军节度使
　　十年春正月丁巳以御史大夫郑朗为工部尚书同中书门下平章事秋七月封子灌为卫王冬十月以毕諴为昭义军节度使桂管观察 
使令狐楚卒戊子裴休罢十一月壬辰以户部侍郎崔慎由为工部尚书同中书门下平章事
　　十一年春正月丙辰以京兆尹韦澳为河阳三城节度使以剑南西川节度使白敏中为江陵尹荆南节度使二月以夏绥银宥节度使郑 
助为邠寍庆节度使以右金吾卫将军田在宾为夏绥银宥节度使辛巳魏謩罢夏四月以凤翔节度使裴识为忠武军节度使以吏部侍郎卢 
懿为凤翔尹凤翔陇右节度使壬申以右千牛卫大将军宋涯为安南邕管宣慰使五月容管军乱逐其经略使王球六月癸巳以涯为容管经 
畧使甲午封子澭为广王秋七月庚子以兵部侍郎判度支萧邺同中书门下平章事八月成德军节度使王绍鼎卒其弟绍懿自称留后以昭 
王汭为成德军节度大使以王绍懿为成德军副使留后以义武军节度使郑涯为宣武军节度使以四镇北庭行军泾原渭武节度使卢简求 
为义武军节度使以盐州刺史陆耽为泾原节度使九月以秦州刺史李承勋为四镇北庭泾原渭武节度使以礼部侍郎杜审权为陕虢都防 
御观察使辛酉以太子太师卢钧为检校司空同中书门下平章事兴元尹山南西道节度使冬十月壬申郑朗罢遣中使迎道士轩辕集于罗 
浮山以王绍懿为成德军节度使十一月太子少师郑朗卒十二月以毕諴为太原尹北都留守河东节度使以太子少保分司东都裴休为昭 
义军节度使以刑部尚书蒋系为凤翔尹凤翔陇右节度使
　　十二年春正月以康王傅分司王式为安南都护经畧使轩辕集至京师帝召入禁中留之月余坚求还山以福州刺史杨发为岭南东道 
节度使戊午以户部侍郎刘瑑同中书门下平章事二月甲子朔废穆宗忌日停光陵朝拜及守陵宫人戊辰崔慎由罢三月盐州监军使杨元 
价杀其刺史刘皋夏四月庚子岭南军乱逐其节度使杨发戊申以兵部侍郎夏侯孜同中书门下平章事五月丙寅刘瑑薨庚辰湖南军乱逐 
其观察使韩琮辛巳以李承勋为岭南节度使讨乱军平之六月江西军乱逐其节度使郑宪秋七月丙寅宣州都将康全泰逐其观察使郑熏 
八月以崔铉兼宣歙观察使冬十月康全泰伏诛以光禄卿韦宙为江西观察使讨乱者诛之十二月甲寅以兵部侍郎蒋伸同中书门下平章 
事太子少保魏謩卒
　　十三年春正月戊午朔大赦免度支户部逋负放宫人夏四月以左金吾大将军田牟为武寍军节度使五月帝不豫秋八月壬辰立郓王 
温为皇太子癸巳皇帝崩于咸寍殿年五十谥曰圣武献文孝皇帝加谥元圣至明成武献文睿知章仁神聪懿道大孝皇帝庙号宣宗陵曰贞 
陵
　　宣宗大中十三年

　　○懿宗 

　　懿宗皇帝讳漼宣宗长子也母曰元昭皇后鼌氏会昌六年五月封郓王本名温宣宗爱夔王滋欲立为皇太子以非次故久不决大中十 
三年宣宗饵道士虞紫芝及山人王乐药疽发于背八月疾甚宰相及朝士皆不得见宣宗密以夔王滋属内枢密使王归长马公儒宣徽南院 
使王居方等而左神策护军中尉王宗实副使丌元实排闼直入至寝殿则宣宗已崩东首环泣矣宗实叱归长等责以矫诏乃遣使迎郓王壬 
辰下诏立郓王为皇太子权句当军国政事更名漼收归长公儒居方皆杀之癸巳宣遗诏以令狐绹摄冢宰丙申皇太子即皇帝位癸卯尊皇 
太后为太皇太后以王宗实为骠骑大将军虞紫芝王乐及医官李元伯皆伏诛九月庚申追尊鼌昭容为皇太后冬十月辛卯大赦赐文武官 
阶勋爵耆老粟帛以昭义军节度使裴休为太原尹北都留守河东节度使以河中节度使毕諴为宣武军节度使十一月戊午萧邺罢十二月 
甲申以翰林学士承旨杜审权同中书门下平章事丁酉令狐绹罢以荆南节度使白敏中为司徒门下侍郎同中书门下平章事是岁云南蛮 
陷播州
　　咸通元年春正月浙东人裘甫反观察使郑祇德战于剡西败绩二月丙申葬宣宗皇帝于贞陵三月辛亥以前安南都护王式为浙东观 
察使秋七月壬寅王式讨裘甫平之封宪宗子沔为信王八月己卯裘甫伏诛以裴休为凤翔尹凤翔陇右节度使以凤翔节度使卢简求为太 
原尹北都留守河东节度使冬十月安南都护李鄠复播州丁亥追复李德裕官爵己亥夏侯孜罢以户部尚书毕諴同中书门下平章事十一 
月丁丑有事于南郊大赦改元十二月戊申云南蛮寇安南癸亥福丁绾为司空
　　二年春正月诏发邕管及邻道兵救安南二月白敏中罢尚书左仆射判度支杜悰兼门下侍郎同中书门下平章事福王绾薨夏六月癸 
丑以盐州防御使王宽为安南经略招讨使秋七月蛮陷邕州八月以中书舍人卫洙为义成军节度使九月蛮寇巂州遣神策将军康承训率 
禁军及江西河南之兵援之
　　三年春正月庚午朔羣臣上尊号曰睿文明圣孝德皇帝大赦是月蒋伸罢 【宰相表系己酉日己酉当在庚午之前考通鉴正月作庚 
寅朔则是月不妨有己酉然于四月系己亥朔似正月又当是庚午朔也】 二月庚子杜悰为司空以湖南观察使蔡袭为安南经略招讨使三 
月戊寅张义潮克凉州夏四月己亥诏于两街四寺各置戒坛度人五月分岭南为东西道以邕管经略使郑愚为岭南东道节度观察处置等 
使将军宋戎为岭南西道节度使 【案通鉴云蔡京奏请分岭南为两节度使从之以韦宙为东道节度使以蔡京为西道节度使京为政苛 
惨遂为军士所逐以观察使郑愚为岭南西道节度使至四年七月以宋戎为经略使新书于三年九月亦云岭南西道军乱逐其节度使蔡京 
则郑愚宋戎此时尚未为节度使郑愚宋戎蔡京皆无传可考惟韦宙传云迁岭南节度使南诏陷交趾抚兵积备以干闻旧书云郑愚宋戎为 
节度使误】 秋七月武寍军乱逐其节度使温璋以浙东观察使王式为武寍军节度使讨诛之以前西川节度使夏侯孜为门下侍郎同中书 
门下平章事九月岭南西道军乱逐其节度使蔡京以户部侍郎李晦为兴元尹山南西道节度使冬十月丙申封子佾为魏王侹凉王佶蜀王 
杜悰为司徒十一月封顺宗子缉为蕲王宪宗子■〈忄责〉为荣王蛮寇安南诏发荆南湖南两道兵援之降囚罪免徐州秋税
　　四年春正月庚午有事于南郊大赦云南蛮陷安南蔡袭死之庚辰抚王纮为司空以昭义军节度使刘潼为太原尹北都留守河东节度 
使二月谒十六陵 【考异云拜十六陵非一日可了而旧史无还宫之日唐年补录云二月庚子一日拜十六陵尤难信也】 以左散骑常侍 
李荀为义成军节度使三月以户部侍郎李蠙为昭义军节度使夏四月毕諴罢以康承训为岭南西道节度使五月戊辰以翰林学士承旨杨 
收同中书门下平章事戊子杜审权罢闰六月杜悰罢以兵部侍郎曹确同中书门下平章事秋七月辛卯朔日有食之免安南户税丁钱二岁 
弛廉州珠池禁八月以兵部尚书毕諴为河中尹晋绛慈隰节度使加张允伸检校司徒冬十二月蛮寇西川乙酉昭义军乱杀其节度使沈询
　　五年春正月以京兆尹李蠙为昭义军节度使讨乱者诛之蛮寇巂州二月己巳以刑部尚书李福同平章事充成都尹剑南西川节度使  
【旧书此作牛丛又云徐州处置观察防御使语似不伦考牛丛传以干符中为西川节度使新书亦云咸通未拜西川节度使而李福传则云 
蛮侵蜀拜西川节度使同平章事则通鉴于此作李福者是也惟鉴作刑部尚书与新传作户部者不同】 三月蛮寇巂州康承训与战大败更 
</div>
    <div class="pagination">
<a href="续通志_page24.html">上一页</a><span>...</span><a href="续通志_page20.html">20</a><a href="续通志_page21.html">21</a><a href="续通志_page22.html">22</a><a href="续通志_page23.html">23</a><a href="续通志_page24.html">24</a><span class="current-page">25</span><a href="续通志_page26.html">26</a><a href="续通志_page27.html">27</a><a href="续通志_page28.html">28</a><a href="续通志_page29.html">29</a><a href="续通志_page30.html">30</a><span>...</span><a href="续通志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
