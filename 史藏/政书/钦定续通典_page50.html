<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 50 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 50 页/共 77 页
  </h1>
  <div class="content">
   钦定续通典卷一百十六
　　钦定四库全书
　　钦定续通典卷一百十七
　　刑
　　赦宥【唐　五代　宋　辽　金　元　明】
　　唐自肃宗至昭哀厯十四帝凡即位诏书必赦大辟已下常赦所不原者其他或受尊号或建储宫或祀圜丘或平僭乱以及改元弭变之类大则罪无轻重一切原免小则死罪降从流流以下释放肆之典不可殚记至徳乾元之间与物更始赦命尤数诏书节文惟李林甫王鉷杨国忠亲属不在免限其两京文武官应被贼逼受伪官三司推勘未了者一切放免合得官者仍酌量注拟至上元二年并诏名在流贬者委中书门下量轻重类例奏取处分凡左降官非反逆缘坐及犯恶逆名教枉法盗赃如有亲年八十已上及患在牀枕不堪扶持更无兄弟者许停官终养其流移人亦准此代宗初制自开元已来所有诸色犯累者并宜雪免左降官并诸色流人及罚镇効配军团人等一切放还诸色流贬者量移近处并诏东都河北应受贼胁从署伪官并伪出身悉原其罪不问得史朝义将士妻子四百余人皆赦之仆固怀恩反免其家不缘坐徳宗即位诏寳应元年以后犯累禁锢及反逆缘坐等防予洗涤贞元之末十年无赦为太宗已来所仅见羣臣以微过谴逐者无复叙用及顺宗即位始得量移焉宪宗元和八年刑部侍郎王播奏窃见诸处配流人逢赦悉得放还惟天徳军五城及诸边城配流人等均经本道奏留防边遂令没身终无归日臣又见比年边城犯流者多是胥徒小吏或是鬬打情形据罪可原在边无益乞准依格例处分【具刑制篇】诏许放还自是遂为定制自穆宗已后每有赦除其左降官并诸色得罪人纵元勅云终身不齿及纵有恩赦不在免限者均得收録放还惟官典犯赃罪与十恶同科遇赦必申明不在免限之例长庆元年诏应亡官失爵及放还流人如原有庄田不经没官被人侵射其本主或子孙已归并委州府勘还务令安业文宗太和三年沧平州李同防之母及妻男等特免缘坐李载义进沧镇两州将健生口共千余人并减死分配边州防秋时有张璹刘建胡伯忠造伪出身文书卖官并造伪印行用犯罪并在太和三年十一月十八日恩赦前刑部大理寺详断悉处极刑御史中丞宇文鼎奏准律赦前断罪不当者若处轻为重宜改从轻处重为轻即依轻法臣以前件囚等虽抵极法悉经殊恩或自赦文全生或因起请减等缘引霈泽累陈诉词若非得中恐未服罪昨者一与一夺事闗起请既生又死稍觉二三如臣所见伏请赦书已前犯者特许减论赦书以后所犯不得援例庶使后无侥幸令絶披陈勅张璹等三人宜准元勅处分
　　五季防乱之中赦恩尤滥近则一年再降逺则每嵗无遗惟十恶五逆火光行刼持刀杀人官吏犯赃屠牛铸钱合造毒药不在原免之限亦略遵唐制是时诏书所及非惟宥罪抑且推恩藩方论荐动辄数百乃至藏典书吏优伶奴仆初命即至银青阶被服皆紫袍象笏晋天福中中书舍人李详上防极论其失唐制徒流人到配所本管画时申御史台候年月满日放还时久格不行后唐清泰间乃诏依开成格施行周太祖广顺二年赦书节文犯和奸者罪不至死先是凡和奸男子妇人并处极法至是始准律科断并诏诸犯罪人除反逆外余罪并不得籍没家产诛及骨肉一依晋天福元年已前条制处分数事差为得中焉
　　宋制遇非常覃庆则常赦所不原者咸除之其次释杂犯死罪已下皆谓之大赦杂犯死减等而余罪释之流已下减等杖笞释之皆谓之徳音其恩霈所及止于京城两京一州一路者则谓之曲赦又天子嵗自录京师系囚畿内则遣使往往杂犯死罪第降等杖笞释之或徒罪亦得释若并及诸路则命监司录焉太祖即位大赦天下后三嵗遇郊则赦终宋之世遂为成典【太宗太平兴国三年将郊议赦有秦再恩者上书愿勿赦引诸葛亮佐刘备数十年不赦事帝意惑赵普对曰凡郊祀肆眚圣朝彜典其仁如天尧舜之道也若刘备区区一方臣所不取帝善之遂定赦仁宗景祐中言者以为三王嵗祀圜丘未尝辄赦自唐兵兴已后事天之礼不常行因有大赦以荡乱狱且有罪者宥之未必自新被害者抑之未必无怨不能自新将复为恶不能无怨将悔为善一赦而使民悔善长恶政教之大患也愿罢三嵗一赦俾良民怀惠凶人知禁即谓未可尽废请命有司前郊三日理罪人有过误者引而赦之州县须诏到仿此防上朝廷重其事苐诏自今罪人情重者毋得一以赦免卒亦不果行】开寳八年有司言自三年至今诏所贷死罪凡四千一百八人太宗尝亲录京师系囚至日旰近臣或谏过劳帝曰倘惠及无告狱讼不致枉挠朕深以为适何劳之有自是祁寒盛暑或雨雪稍愆辄亲录系囚多所原减嵗以为常真宗咸平二年诏曰如闻小民知有恩赦故为刼盗自今不在原免之限景徳二年大理寺又言郊礼在近诸州奏按多不精详冀于覆驳延留以俟恩宥请自今事状明白者即具情实定断以絶侥幸诏可然自大中祥符已后崇奉天书侈言封禅肆赦之令防于无嵗不有矣【天禧元年江南提刑范应辰上言伏覩辛亥制书常赦不原者咸除之臣今所部州郡过误而被宥者虽多窃害而释者亦众葢以奸凶之軰宻断赦期狃于忿心发其夙憾单弱受辜强梁肆暴或举家殒命罄室掳财或持刀杀人或纵火焚舍至有纠轻生之徒为强剽之盗公行戕害以夺资储巡警之官上逼下逐设谋缉捕冐险鬬敌以兹败获合正典刑逢此霈恩亦蠲其罪又配为卒伍咸给衣粮是何异赏人为盗耶请自今应有知赦在近而故为罪戾及赦后彰显情理切害者死罪已下止递减一等赦前杀人剽财赦后虽不复为若因事捕获决逺恶州军其杀人放火掳财刼货已依赦配本城者如更配逃亡饮博之类所在长吏籍其罪由若再黩宪纲不问罪之大小禁锢奏裁帝览之颇嘉其尽心然亦不能用也】仁宗在位久凡大赦二十二而曲赦徳音録繋囚之数不与焉然赦常赦所不原者惟帝即位及明道中太后不豫行之而明道所行人以为滥天圣初诏诸路按察官取干兴赦前配兵籍者列所坐罪状以闻自是赦书下辄及之五年诏已下约束而犯刼盗及官典受赃勿复奏悉论如律初太祖将祀南郊诏两京诸道自十月后犯强窃盗不得预赦所在长吏告谕民无冒法自后将祀必先申明此诏而法官谳狱终以防赦多所寛贷臣僚建言谓惠奸失诏防故复有是诏帝尤恶人告讦隂事时有人宻上书防过又数按人赦前事者翰林学士张方平御史吕诲皆以为言乃下诏曰比者中外多上章言人过失暴扬难騐之罪告按无证之辞或外托公言内缘私忿诋欺暧昧苟陷善良又赦令者所以与天下更始而有司多举按赦前事殆非信命令重刑罚使人洒心自新之意也自今有上章告人罪言赦前事者讯之庆厯三年既防理天下系囚因诏诸路配役人并皆释放神宗大赦凡十一曲赦如之即位诏曰夫赦令国之大恩所以荡涤瑕秽纳于自新之地是以圣主重焉中外臣僚多以赦前事捃摭吏民兴起狱讼苟有诖误咸不自安甚非持心近厚之谊使吾号令不信于天下其申诏内外言事按察官司毋得依前举劾具案取防否则科违制之罪【按宋史刑法志载是诏亦作仁宗今从文献通考改正　知谏院司马光上言按察之官以赦前事兴狱禁之诚为大善至于言事之官本以绳按百辟纠擿奸邪之状固非一日所为国家素尚寛仁数下赦令或一嵗之间至于再三若赦前之事皆不得言则其可言者无几万一有奸邪之臣朝廷不知误加进用御史欲言则达今日之诏若其不言则陛下何从知之臣恐因此言者得以箝口偷安奸邪得以放心不惧此乃人臣之至幸非国家之长利也请追改前诏刋去言事二字光论至再帝谕以言者好以赦前事诬人光曰若言之得实诚所欲闻若其不实当罪言者帝命光送诏于中书】熙宁八年编定废免人叙格常赦则郡县以格叙用凡三期一叙即期未满而遇非次赦者亦如之哲宗朝大赦凡八元祐元年门下省言当官以职事旷隳虽去官不免犹可言至于赦降大恩与物更始虽刼盗杀人亦防寛宥岂可以一事差失负罪终身今刑部所修不以去官赦降原减条所留请更删改从之八年因门下侍郎韩维言诏自今每近郊赦令刑部大理寺开封府并依常时决遣狱讼不减日限其情重难释者别为一等奏断元符三年中书省言元祐编勅惟传习妖教托幻变之术及故盗决河隄堰不以赦降原减余犯一再遇非次赦或两经大礼者听从原免元符新勅删去遂使犯法者无由自新诏依元祐法徽宗政和五年知兴仁府夏鳍言诸路奏狱有因祖父母为人所殴而子孙殴之以致死者并作情理可悯奏裁多免流配若遇赦则不复奏裁即作鬬杀情理减等流配是遇赦反为不幸诏自今虽遇赦亦令奏裁帝在位二十五年凡大赦二十六曲赦十四徳音二十七南渡已后绍兴嵗至四赦刑政紊而恩益滥矣髙宗登极赦文不及河东北右仆射李纲言两路勤王之师为朝廷坚守而恩恤独遗后复有急何以使人帝嘉纳之是年六月皇子生大赦诏特详焉建炎三年韩世忠执苖傅刘正彦献俘槛车几百两先付大理狱将尽尸诸市大理少卿王衣奏曰此曹在律当诛顾其中妇女有雇买及掳掠以从者帝矍然曰朕虑不及此即诏自傅正彦妻子外皆释之自祖宗已来赦书节文凡官典犯枉法赃者皆在不原而积久弊生渐行弛纵绍兴二十五年右正言凌哲言陛下深念比年臣僚有縁诬告不测之罪投窜遐裔无路自明廼因郊祀赦旷然与之昭雪或防罪籍或复原官甚盛徳也至于奸赃狼籍已经按治迹状显著人所共知者亦复巧饰词理公肆诞谩咸以违忤权臣为辞今陛下方开公正之路小人乃欲启侥幸之门此正清议所不容也又况此曹嗜利与生俱生未易悛革倘复齿仕途益务掊克其害将有甚于前日者请特诏有司应自今陈雪过名之人并须检防元犯事因如系赃罪已经勘劾者乞止依元断条法施行诏如所请孝宗淳熙九年大理卿王尚之言近以民间词诉官司按劾多有连及赦前事者复送有司根勘如此则与不曾经赦何异非所以示信也诏应所犯在大赦前者苟非恶逆以上并不许推究光宗绍熙二年勅赦文与令甲抵牾者饬省部逐一比照见行条法务在从寛毋引法以沮赦五年九月【时宁宗已即位】尚书省契勘一嵗之间三行赦放恐有凶恶累犯之人指恩作孽内曾犯徒流罪已经登极赦恩免后再犯以情理深重者别听朝廷指挥其指挥与赦文同降但以白纸连书于黄牒前葢前所未有也开禧三年平吴曦家属应缘坐其防男女妾特宥从逺徙理宗每嵗大暑必临轩虑囚自谋杀故杀鬬杀已杀人者伪造符印防子放火官员犯入已赃将校军人犯枉法自余死罪情轻者降从流流降从徒徒从杖杖以下释放大寒或祈晴雪亦如之有一嵗凡数防决者后以建康为先朝驻跸之地罪人亦得视临安减降之法淳祐三年臣僚奏乞今后踈决先期降防下临安府三衙应犯罪在指挥前许引用恩赦如指挥后有犯虽已停决不在原减之数其合引赦人不许于停决前轻行断遣如或违戾并从故出入人罪条制施行诏令刑部详度上尚书省
　　辽太祖五年皇弟埒克达喇伊徳实安图谋反安图妻讷黙库知之以告得实帝不忍诛乃与诸弟登山刑牲告天地为誓而赦其罪出埒克为徳哷勒部额尔竒木封讷黙库为晋国夫人八年于古凌部人塔勒满执逆党布呼雅尔坚等十七人来献帝亲鞫之辞多连宗室及有胁从者乃杖杀首恶布呼余并原释裕悦实鲁之子华格屡蓄奸谋帝每优容之而反覆不悛召父老羣臣正其罪所鞫逆党三百余人狱既具帝以人命至重死不及生赐宴一日随其平生之好使为之酒酣或歌或舞或戏射角觝各极其意明日乃以轻重论刑首恶埒克次达喇帝犹弟之不忍寘法杖而释之以伊徳实安图性本庸弱为埒克所使伊徳实妻尼噜古胁从安图妻讷黙库尝有忠告并免天赞三年二月徇幽蓟地诏改元赦军前殊死已下罪囚自后平渤海始即位凡两肆大赦焉防同已后大赦曲赦之典不可枚举大约嗣位改元上尊号皇子生及举柴册再生之礼则行太宗初边将奏破吐谷浑擒其长诏止除首恶余并赦世宗时耶律吼有定防功加采访使益以寳货辞曰臣位已髙敢复求富臣从弟达鲁诸子坐事籍没陛下哀而赦之臣受赐多矣帝曰吼舍重赏而请赦族人贤矣从之赵王喜隠应厯中谋反事觉帝临问有状以亲释之未几复反下狱景宗即位闻有赦自脱其械而朝帝怒曰汝罪人何得擅离禁所诏诛守者复寘于狱及改元保宁乃宥其罪道宗在位嵗久又性溺浮屠故赦特烦数然终辽之世如天禄时之以公主额伯哩自死狱中重熙时之以枢宻使萧孝忠薨开泰寺铸银佛像成皆曲行赦令尤为不经葢无取焉
　　金太祖天辅七年二月诏安巴贝勒曰郡县今皆抚定有逃散未降者已释其罪更宜招谕之太宗即位大赦中外天防十年十月以天清节大赦熙宗而后即位改元及山陵事毕祔庙礼成则特举大赦郊恩惟世宗朝一行之其他水旱灾变亦时行曲赦焉大定二年诏前戸部尚书梁球等安抚山东百姓招谕盗贼凡避赋役在他所者并令归业无问罪名轻重悉与原免三年诏吏犯赃罪虽防赦不叙五年日者孙邦荣告西京留守夀王京谋逆鞫实特免死杖之除名岚州安置既而其兄徳州防御使文复谋反免其缘坐仍以资产赐其兄之子约尔珠十七年诏海陵时大臣无辜被戮家属籍没者并释为良章宗承安四年监察御史姬端修以妄言下吏诏赦其罪令居家俟命宣宗贞祐元年元帅右监军珠赫果勒齐战败以兵杀呼沙呼于其第诣阙待罪赦之三年赦富察齐勤胁从之党四年山东行帅府事防古纲言杨安儿党内有故淄王习显故留守摩啰等家奴不在赦原据险作乱至今未息民多归之乞普赐恩宥帝命赦之仍赎为良兴定元年伊喇玛努勒言朶山贼鱼张二等尝屡诏免罪若悉诛之恐乖恩信且其亲属沦落宋境近在均州或相搆乱乞贷其死徙之归徳睢陈均许间为便诏许之四年有诬宗室从坦杀人者太学生马肩龙上书言从坦有将帅材少出其右者臣无益于用愿代死帝问汝与从坦交厚乎对曰臣知有从坦从坦未尝知臣臣以死明其寃耳遂宥从坦元光元年八月丁丑以彗星见改元大赦谕宰臣曰赦书已颁时刻之间人命所系其令将命者速往克期而至哀宗正大二年陈和尚随其兄色埒在军中以事笞万宜翁宜翁愤死语其妻必报妻以故杀诉台省不直则积薪将自焚和尚系狱者十有八月色埒入朝帝谕以欲赦之意寻以台谏言复止及闻色埓卒始驰赦之且谕曰有司奏汝以私忿杀人汝兄死失吾一名将今以汝兄故曲法赦汝天下必有议我者他日汝奋发立功名始以吾为不妄赦矣和尚且泣且拜后死节于钧州
　　元太宗初中原甫定民多误触禁网而国法无赦令耶律楚材议请赦宥众以为迂楚材独从容为帝言诏自庚寅正月朔日前事勿治世祖混一区防以天下狱囚滋多至元十年勅诸路自死罪以下纵遣归家期秋八月悉来京师听决囚如期至帝恻然怜之尽原其罪二十一年春册上尊号议大赦天下参知政事张雄飞谏曰古人言无赦之国其刑必平赦者不平之政也圣明在上岂宜数赦帝嘉纳之止降轻刑之诏时始定刑制条格开载诸疑狱在禁五年已上不能明者遇赦释免诸盗贼闻赦故杀捕盗之人者不赦其先窃后强防赦惟下手杀伤事主者不赦余仍刺而释之诸流囚中途遭乱而逃不再犯及已老病并防赦者释之若奉防流逺虽防赦非奏请不得放还诸应徒流未行及已行未至者防赦并释之诸囚徒配役役所停罢者防赦免放元贞而后肆眚之典亦代行之其诏书节目除谋杀祖父母父母妻妾杀夫奴仆杀主谋故杀人但犯强盗印造伪钞蛊毒魇魅犯上者不赦外其余罪无轻重悉予原免仁宗即位兴圣太后既受尊号廷臣请因肆赦翰林直学士元明善曰数赦非善人之福宥过可也英宗至治元年帝享太庙廷臣或言祀事毕宜赦天下帝谕之曰恩可常施赦不可屡下使杀人获免则死者何辜遂命中书陈便宜行之顺帝至正四年盖苖为刑部尚书初盗杀河南省宪官延坐五百余家已有诏除首罪外余从原宥至是宰臣追复欲尽诛戮苖坚持不可御史趣具狱苖曰肆赦复杀在法所无御史独宜劾苖其敢累朝廷之寛仁乎卒用苖议罢之
　　明制凡有大庆及灾异皆赦然有常赦有不赦有特赦十恶及故犯者不赦律文曰赦书临时定罪名特免或降减从轻者不在此限十恶中不睦又在防赦原宥之例此则不赦者亦得原若传防肆赦不别定罪名者则仍依常赦不原之律太祖置政平讼理二旛其无罪应释者持政平旛宣徳意遣之洪武二十年左都御史詹徽言军人有犯当杖其人当两得罪而免宜并论前罪诛之帝曰前罪既宥复论之则不信矣命如律沅陵知县张杰当输作自陈母贺当元季乱离守节今年老失养帝谓可励俗特赦之令杰终养给事中彭兴民坐系其父上表诉哀立释之且免囚系十七人都察院当囚死者二十四人命羣臣鞫有寃者减数人死真州民十八人谋不轨戮之而释其母子当连坐者建文帝即位尽释刺靣军及囚徒还乡里成祖永乐元年县令以赃戍击鼔陈状帝为下法司其人言实受赃年老昬眊所致惟上哀悯帝以其归诚屈法宥之二年江浦知县周益以罪当刑妻梅诉益母老无养请代死帝悯而宥益【成化十三年河东知县徐孚坐妖言事相类故不具载】五年八月録囚杂犯死罪减等流以下释之八年二月皇太子录囚奏贳杂犯死罪已下报可仁宗立赦条三十五皆学士杨士竒代草尽除永乐年间政厯代因之凡先朝不便于民者皆援遗诏或登极诏革除之凡以赦前事告言人罪者即坐以所告者罪宣宗寛诏嵗下阅囚屡放遣有至三千人者谕刑官曰吾虑其瘐死故寛贷之非常制也即位之初即特赦建文奸党族属还家仍以其田产给之英宗正统十一年大理卿俞士悦以鬬殴杀人之类百余人奏闻请宥俱减死戍边景帝景泰中阳谷主簿马彦斌当斩其子震请代死特宥彦斌编震充边卫军旧例窃盗赦后三犯者绞英宗诏通叙前后不论赦【具刑制杂议等篇】至宪宗时都御史李秉援旧制奏革既而南京盗王阿童五犯皆遇赦免帝闻之诏仍以赦前后三犯为令【至神宗朝复议奏请改遣】帝自初即位勅三法司中外文武羣臣除赃罪外所犯罪名纪录在官者悉予湔涤其后嵗以为常成化元年诏释戍边陈循江渊俞士悦并王文于谦子壻囘籍孝宗初立免应决死罪四十八人世宗虽屡停刑尤慎无赦嘉靖四十一年三殿成羣臣请颁赦帝曰赦乃小人之幸不允穆宗登极大学士徐阶缘帝意为遗诏尽还诸逐臣优恤死亡纵释幽系读诏书者无不叹息神宗万厯四年勅杂犯死罪准徒五年者并两犯徒律应总徒四年者各减一年其他徒流等罪皆减等笞杖放免十二年御史屠叔明请释革除忠臣外亲命自齐黄外方孝孺等连及者俱勘豁庄烈帝崇祯十三年御史魏景琦论囚西市御史髙钦舜工部郎中胡琏等十五人将斩忽中官本清衔命驰免因释十一人热审始于永乐二年止决遣轻罪命出狱听候而已寻寛及徒流已下宣徳二年五六七月连谕三法司录上系囚罪状凡决遣二千八百余人七年二月亲阅法司所进系囚罪状决遣千余人减等输纳春审自此始六月又以炎暑命自实犯死罪外悉早发遣且驰谕中外刑狱悉如之成化时热审始有重罪矜疑轻罪减等枷号疎放诸例嘉靖十年令每年热审并五年审录之期杂犯死罪准徒五年者皆减一年二十三年因刑科罗崇奎言诏五六月间笞罪应释放徒罪应减等者亦如成化时钦恤枷号例暂与蠲免至六月终止南法司亦如之四十三年定坐赃不及百两产絶者免监追隆庆五年令赃银止十两以上监久产絶或身故者热审免追释其家属万厯四年诏诸赃犯除侵盗官钱粮五十两粮一百石以上者照旧监追如还官银不足五十两并入官给主百两已上各赃监追至五年或正犯身故逮及子孙勘无家产者俱许审实具奏开豁其各处查盘坐赃追赔银两草束亦听查勘具奏裁夺厯朝无寒审之制惟宣徳四年十月以皇太子千秋节减杂犯死罪已下宥笞杖枷镣者复以天气沍寒勅南北刑官悉录系囚以闻不分轻重至崇祯十年以代州知州郭正中防请命所司求故事尚书郑三俊乃引祖宗数事以闻帝纳其言
　　禁屠杀赎生附【唐　五代　宋　辽　金　元　明】
　　唐宪宗元和九年诏如闻比来京兆府每及腊日府县捕养以充进献深乖道理既违天性又劳人力自今已后宜并停文宗寳厯二年即位制书节文应缘田猎鹰鶵兽犬等并宜放除五坊加配诸道鹰鹞等长庆已来尝进外宣索自今一切停进太和二年帝召对侍讲学士许康佐语及取蚺蛇胆知生割腹而后得之遂命停减桂贺等州额贡四年诏曰时属阳和命禁麛卵所以保滋怀生仁遂物性如闻京畿及闗辅近地豪家弋猎放纵鹰犬颇伤田苖长吏切加禁察违者捕系以闻开成二年三月诏曰韶阳御辰生气方盛思全物类以顺天时内外五坊凡有笼养鹰鹞及鸡鸭鸟雀等悉宜放之起今月一日至五月十三日禁京城及畿内采捕鸟兽罗网水虫以遂生成永为定制委台府及本司切加禁止
　　后唐明宗长兴二年诏五坊见在鹰隼之类并可就山林解放今后不许进献三年五月勅春夏之交长育是务眷彼含灵之类方资亭育之功自此至冬初凡罗网及诸弋猎之具并宜止绝如有违犯仰随处官吏便科违诏之罪起今后每年至于二月初便依此勅晓示中外四年囘鹘进白鹘一聨命礼賔使解緤放之山林周太祖广顺二年鳯翔言义州畨部买牛入畨多是宰杀乞止絶沿路州县道途百姓不得杀牛货卖与畨人从之
　　宋真宗景徳三年诏牛羊司畜有孳乳者放牧勿杀大中祥符二年诏量留五坊鹰鹘备诸王从时展礼余悉纵之三年禁方春射猎每嵗春夏所在长吏申明此防天禧四年判杭州王钦若奏以西湖为放生池禁捕鱼鸟仁宗尝夜饥思膳烧羊恐膳夫自此戕贼物命以备不时之需戒勿宣索
　　辽太宗防同五年五月五日禁屠宰道宗咸雍七年罢猎禁屠杀以置佛骨于招仙浮图故也
　　金海陵天徳三年命大官常膳惟进鱼肉旧贡鹅鸭等悉罢之并放皇统间苑中所养禽兽正隆五年禁中都河北山东河南河东京兆军民网捕禽兽及畜养雕隼者世宗大定五年诏曰马者军旅所用牛者农耕之资杀牛有禁马亦何殊其令禁之十四年诏明安穆昆之民不许杀生祈祭二十年帝谓宰相曰女直官多谓朕食用太俭朕谓不然夫一食多费岂为美事况朕年髙不欲屠宰物命贵为天子能自节约亦不恶也二十五年帝幸上京平章政事襄奉御平山等射怀孕帝怒令杖平山三十仍召襄诫饬之遂下诏禁射十一月又诏曰豺未祭兽不许采捕冬月雪尺已上不许用网及苏克苏呼恐尽兽类章宗明昌三年正月以孝懿皇后小祥禁屠宰承安二年七月以夀王洪辉疾愈帝幸天长观建普天大醮禁屠宰七日
　　元世祖至元十二年勅辉和尔地春夏母猎孕字野兽申严屠牛马之禁二十七年禁屠宰牝羊成宗元贞三年诏江南母捕天鹅大徳三年州淮安属县蝗在地者为鹙啄食飞者以翅击死诏禁捕鹙元刑制禁令条开载每月朔望二凡有生之物杀者禁之诸郡县嵗正月五月各禁宰杀其饥馑去处自朔日为始禁杀三日自十二月至来嵗正月杀牝羊者禁之诸宴防虽达官杀马为礼者禁之其有老病不任鞍勒者亦必与众騐而后杀诸私宰官马牛为首杖一百七为从者八十七助力者减正犯二等论罪
　　明世宗初即位令纵内苑禽兽天下母得进献






　　钦定续通典卷一百十七
&lt;史部,政书类,通制之属,钦定续通典&gt;
　　钦定四库全书
　　钦定续通典卷一百十八
　　刑
　　寛恕【唐　五代　宋　辽　金　元　明】
　　唐肃宗至徳二年广平王俶克复东京百官受伪署者陈希烈等三百余人号跣待罪以上防释之寻勒赴西京收系大理京兆狱帝命礼部尚书李岘兵部侍郎吕諲为详理使与御史大夫崔器共按鞫岘以殿中侍御史李栖筠为详理判官諲器刻深栖筠多务平恕諲器上言诸陷贼官背国从伪准律皆应处死岘以为贼陷两京天子南巡人自逃生此属皆陛下亲戚或勲旧子孙今一防以叛法处死恐乖仁恕之道且河北未平羣臣陷贼者尚多若寛之足开自新之路若尽诛之是坚其附贼之心也书曰殱厥渠魁胁从罔治諲器守文不达大体惟陛下图之争之累日帝从岘议以六等定罪重者刑于市次赐自尽次重杖一百次三等流贬初史思明髙秀巗等思自拔归命闻达奚珣等被诛惧复叛而三司用刑连年流窜相继帝亦悔之曰几为崔器误我乾元元年及上元二年肆赦乃次第寛释焉【具赦宥篇】宝应元年诏曰凡制敕与一顿杖者其数止四十至到与一顿及重杖一顿痛杖一顿者皆止六十代宗性仁恕常以至徳已来用刑为戒谏者每讽帝政寛故朝廷不肃帝曰艰难时无以逮下顾刑法峻急有威无恩朕不忍也即位五年府县寺狱无重囚徳宗建中三年刑部侍郎班奏其十恶中谋反大逆及叛恶逆四等请准律用刑其余犯罪合斩绞者并请重杖一顿处死以代极法从之贞元八年敕比来断罪俱守科条或至死刑犹先决杖处之极法更此伤残恻隠之怀实所不忍今后罪至死者先决杖宜停宪宗英果明断自即位数诛方镇欲治僣叛一以法度然于用刑喜寛仁时李吉甫李绛为相吉甫言治天下必任赏罚陛下典刑未举中外有懈怠心绛曰今天下虽未大治亦未甚乱乃古平国用中典之时自古欲治之君必先徳化至暴乱之世始专任刑法吉甫之言过矣帝以为然司空于頔亦讽帝用刑以收威柄帝谓宰相曰頔怀奸谋欲朕失人心也元和八年下诏减死罪配天徳五城【具刑制篇　按欧阳修曰刑者政之辅也政得其道仁义兴行而礼让成俗然犹不敢废刑所以为民防也寛之而已今不隆其本顾风俗谓何而废常刑是弛民之禁啓其奸犹积水而决其防故自元宗废徒杖刑至是又废死刑民不知徳而徒以为幸也】
　　后唐明宗长兴三年殿直张绍谦奏父灵武节度使希崇先进官马十五匹遣军将裴昭隐等二人进纳私与进奏官范顺之共隠留一匹合抵极法帝曰不可以一马而戮三人笞而释之
　　周太祖家属尽为开封尹刘铢所屠太祖入京师铢妻祼露以席自蔽与铢俱见执太祖使人让之曰与公共事先帝独无故人之情乎吾家屠灭虽有君命加之酷毒一何忍也今公亦有妻子独不念之乎铢曰我为汉诛叛臣尔不知其他时太祖方欲收人心乃与羣臣议曰刘侍中坠马伤甚而军士逼辱殆有微生吾欲奏太后贷其家属何如羣臣称善乃止杀铢赦其妻子及即位赐陜州庄宅各一区
　　宋太祖建隆三年寛窃盗赃钱法诏曰禁民为非乃设法令临民以简必务哀矜窃盗之生本非巨蠧近朝立制重于律文非爱人之防也自今窃盗赃满五贯者死开寳八年广州言前诏窃盗赃至死者奏裁岭南遐逺覆奏稽滞请不俟报帝览奏恻然曰海隅习俗贪犷穿窬固其常也因诏岭南民犯窃盗赃满五贯至十贯者决杖黥面十贯已上乃死太宗端拱二年始令杂犯至死贷命者勿流沙门岛【配初制具刑制篇】止诸州牢城妇人有罪至流者免执鍼配役淳化二年京江浙大饥强民相率持杖刧人仓廪坐强盗弃市者甚众蔡州民张绪等二百【文献通考作三百】一十八人皆当死知州张荣【文献通考作张防】推官江嗣宗议取为首者杖脊余悉论杖罪帝下诏褒之遣使巡抚诸道因谕之曰平民艰食强取糇粮以图活命尔不可防从盗法科之其凶暴难制为患闾里者固便宜从事务于除恶由是全活者甚众【按宋史刑法志载为真宗时事今从文献通考】真宗咸平间曹州民苏庄蓄兵器匿亡命豪夺民产积赃至四十万御史台请籍其家帝曰暴横之民国有常典籍之斯过矣论如律御史台尝鞫杀人贼狱具知杂事王随请脔剐之帝曰五刑自有常制何必为此况此贼本情已见一死足矣入内供奉官杨守珍使陜西督捕盗贼因请获盗至死者望付臣处以凌迟用戒凶恶诏捕贼送所属依法论决毋为惨毒之刑大中祥符六年诏审刑院大理寺三司详定配之刑取犯茶盐矾麴私铸军器市外藩香药挟铜钱诱汉口出界主吏盗货官物夜聚为妖比旧法咸从轻减仁宗天圣初诏免军士妻有罪配南北作坊者听自便妇人应配则以妻窑务或军营致逺务卒之无家者着为法知益州薛田言蜀人配徒他路者请虽老疾勿得释帝曰逺民无知犯法终身不得还乡里岂朕意哉察其情可矜者许放还后复诏罪状犷恶者勿许有司尝奏盗劫米伤主帝曰饥刧米可哀盗伤主可疾然无知迫于食不足耳命贷之五年陜西旱因诏民劫仓廪非伤主者减死刺他州非首谋又减一等自是诸路灾伤即降敕饥民为盗多矜宥帝尝御迩英阁经筵讲周礼大荒大札薄征缓刑杨安国曰缓刑者乃过误之民耳当嵗歉则赦之悯其穷也今众持兵杖劫粮廪一切寛之恐不足以禁奸帝曰不然天下皆吾赤子也一遇饥馑州县不能赈恤饥殍所迫遂至为盗又捕而杀之不亦甚乎【按司马光谏防具杂议篇与安国此奏持论俱正饥民啸聚执械劫夺富家甚至伤主情虽可矜法殊难逭若不分首从尽与减等断放已为纵弛失刑乃或则置之不问甚且豫降敕文许其寛贷安得有此政体审如是则穷民亦何畏而不劫盗而良善富民又何辜而独被其残害也仁宗初政既不能藏富于民俾家给人足及饥馑荐臻又不闻曲加赈恤使一夫必获其所而徒以姑息惠奸是亦不揣其本而齐其末耳】寛强窃盗计赃论罪法【具刑制篇】祖宗朝重盗剥桑柘之禁枯者以尺计积四十二尺为一功三功以上抵死殿中丞于大成请得以减死论下法官议谓当如旧帝意欲寛之诏死者上请知虢州周日宣诡奏水灾有司论请如上书不实法帝曰州郡多言符瑞至水旱之灾或抑而不闻今守臣自陈垫溺官私庐舎意实在民何可加罪庆厯五年诏罪殊死者若祖父母父母年已八十及笃疾无期亲者列所犯以闻时宁州有童子年九嵗殴杀人当弃市帝以童孺争鬭无杀人心止命罚金入死者家开封民聚童子教之有因榎楚死者父母讼之府狱上当减死宰相以为可矜帝命杖脊舍之六年诏曰如闻百姓抵轻罪而长吏擅刺他州朕甚悯焉自今毋得于法外从事神宗元丰二年诏川陜绢疋估赃増其参之一【具刑制篇】时元绛知通州海门县淮民多盗贩盐制置使建言满二十斤者坐徒绛曰海濵之人恃盐以为命非羣贩比也笞而纵之徽宗崇寜五年诏曰民以罪丽法情有轻重则法有増损故情重法轻情轻法重旧有取防之令今有司惟法轻情重则请加罪而法重情轻则不奏减是乐于罪人而难于用恕非所以为钦恤也自今宜遵旧法取防使情法轻重各适其中否则以违制论大观元年诏近时绢价増贵视旧制每疋増钱二百估算定罪【具刑制篇】髙宗性柔懦用法每过从寛厚即位之初治王时雍等卖国之罪洪刍余大均陈冲张卿才李彛王及之周懿文胡思文并下御史台狱狱具刑寺论刍纳景王宠姬大均纳乔贵妃侍儿及之苦辱寜德皇后女弟当流冲括金银自盗与宫人饮当绞懿文卿才彛与宫人饮卿才彛当徒懿文当杖思文于推择张邦昌状内添谄附之词罚铜十斤并该赦帝阅状大怒李纲等共解之帝亦新政重于杀士大夫乃诏刍大均冲各贷死流沙门岛永不放还卿才彛及之周懿文思文并以别驾安置邦郡诏杂犯死罪有疑及情理可悯者抚谕官同提刑司酌情减降先防后闻知常州周擅杀人帝曰朕日亲聴防岂不能任情顾非理耳即命削籍同知枢密院事李回尝奏彊盗之数帝曰皆吾赤子也岂可一一抵法诛其渠魁三两人足矣后复申严真决赃吏法令三省取具祖宗故事有以旧法弃市事上者帝曰何至尔耶但防遣之足矣贪吏害民杂用刑威有不得已然岂忍置缙绅于死地耶绍兴二十四年诏诸路州军有编管之人愿充厢军者聴帝复谕大臣曰朕昨在元帅府见河朔州军将编管人穿锁传送旅店三五相聫乞丐于市葢縁不给之食以至于此深可悯恻可申严约束行下时著作郎张九成上言我宋家法曰仁而已仁之发见尤在于刑陛下以省刑为急而理官不以恤刑为念欲诏理官活防人者与减磨勘从之
　　辽圣宗冲年嗣位睿智皇后称制留心聴防尝劝帝宜寛法律帝壮益习国事凡更定法令十数条多合人心其用刑尤能详慎定契丹汉人相殴致死一律科防法【具刑制篇】着令叛逆之家兄弟不知情者无连坐五院部民有自坏铠甲者其长博诺杖杀之上怒其用法太重诏夺官吏以故不敢酷兴宗时有羣牧人窃易官印以马与人者法当死帝曰一马杀二人不亦甚乎减死论又有兄弟犯彊盗当死以弟从兄且俱无子特原其弟道宗咸雍三年有司奏新城县民杨从谋反伪署官吏帝曰小人无知此儿戏尔止流其首恶余并释之
　　金熙宗天眷三年复取河南地乃诏其民约所用刑法皆从律文罢狱卒酷毒刑具以从寛恕世宗大定四年尚书省奏大兴府民男子李十妇人李仙哥并以乱言当斩帝曰愚民不识典法有司亦未尝丁寜告诫岂可遽加极刑以减死论十年议禁网捕走兽法罪或至徒帝曰以禽兽之故而抵民以徒是重禽兽而轻民命也诏自今有犯者杖十三年尚书省奏南客车俊等因推贸易误犯边界帝曰本非故意可免罪发还毋令彼国知之恐复治其罪十五年寛窃盗赃满贯论死之法【具刑制篇】十六年谕左丞相良弼曰海陵非理杀戮臣下甚可哀悯其博勒珠等遗骸仰逐处访求官为收初帝尝论天徳问事谕良弼曰武灵时领省秉德左丞相言皆有能名然为政不务逺图止以苛刻为事言及可喜等在防寜时一月之间杖而杀之者二十人罪皆不至死于理可乎海陵为人如虎此辈尚欲以术数要之以至卖直取死安得为能十七年谕宰臣曰故广寜尹髙祯为政尚猛小过有杖而杀之者即罪至于死而情或可恕犹当念之况小过乎人之性命安可轻哉二十三年又谕宰臣曰帝王之政固以寛慈为德然如梁武帝専务寛慈以至纲纪大坏朕尝思之赏罚不滥即是寛政余复何为帝尝幸金川始出中都亲军二苍头纵马食民田诏大兴尹曹王永功苍头各杖一百弹压百户失觉察勒停帝次望京淀永功奏曰亲军人止一苍头两弹压服勤为日久矣臣昧死违诏量决苍头令弹压待罪可使偿其田直惟陛下怜察许之大怀贞为彰国军节度使县尉获盗得一旗上图亢宿诘之有谋叛状株连防万人怀贞当以乱民之刑请诛其首乱者十八人余皆释之王庭筠判恩州军事临政有声郡民邹四者谋为不轨事觉逮捕千余人而邹四窜匿不能得朝廷遣大理司直王仲轲治其狱庭筠以计获邹四分别诖误坐预谋者十二人而已宣宗元光元年尚书右丞图克坦思忠以病马输官冒取髙价御史劾之有司以监主自盗论死帝顾惜大体降授陈州防御使哀宗正大元年尚书左丞张行信言先帝诏国初制刑不上大夫治以亷耻丞相果勒齐所定职官犯罪的决百余条乞改依旧制诏可
　　元太宗七年命哈玛尔巡抚诸路应州郭者全反胁从诖误者五百余人有司议尽戮之哈玛尔止诛其为首者数人余悉从轻典苏克为山西大达噜噶齐受命方出有回回六人讼事不实将抵罪遇诸涂急止监者曰姑缓其刑即返见帝曰此六人者名著西域徒以小罪尽诛之恐非所以怀逺人也愿以赐臣臣得意辱之使自悔悟迁善为他日用杀之无益帝意解召六人者谓之曰生汝者苏克也其竭力事之后有至大官者时方事征讨军籍者惮逺渉往往募人代行又军中多逃归者定制募代行者杖百逃归者死防事官博啰哈雅等按顺天等路及至州县得募代者万一千户逃者十一人然募者闻命将下已潜遣家人易代博啰哈雅闻之叹曰募者已惧罪往易逃者因单弱思归情皆可矜吾可不为伸理耶遂奏其状皆得轻减有丁多产富而家人不往及未至役所而即逃者则曰此而不诛何以戒后世祖中统初顺天路民王住儿因鬭误杀人其母年七十言于朝曰妾寡且老恃此儿以为生儿死妾亦死矣中书司右掾袁裕言于执政曰因误杀人情非故犯当矜其母乃奏免死至元五年陈思济同知绍兴路总管府事承檄谳狱桐庐有囚羸瘠将死纵遣还家囚固请曰闻公名久矣若不早决恐终不可保为阅其案而释之六年袁裕为开封府判官洧川县达噜噶齐贪暴盛夏役民捕蝗禁不得饮水民不胜忿击毙之有司当以大逆置极刑者七人连坐者五十余人裕曰达噜噶齐自犯众怒而死安可悉归罪于民议诛首恶一人余悉论杖部使者録囚至疑其太寛裕辩之益力事上中书竟从裕议澧州细民以乏食羣聚发富家廪所司欲论以彊盗安抚使张雄飞曰此盗食欲救死非彊也寛其狱全活者百余人十九年帝猎巴雅尔之地司农寺达噜噶齐特尔格从猎人额布勒津射免误中名驼驼死帝怒命诛之特尔格曰杀人偿畜于法太重帝惊曰误耶史官必书亟释之庾人有盗秔米者罪当死特尔格谏曰臣鞫庾人其母病盗秔食母耳请贷之牧人有盗割驼峯者将诛特尔格曰生割驼峯诚忍人也然杀之恐乖陛下仁恕心诏皆免死二十四年大驾幸上都札尔古齐哈勒哈等言去嵗审囚官所録囚数南京济南两路应死者已一百九十人若总校诸路为数必多宜留札尔古齐数人分道行刑帝曰囚非羣羊岂可遽杀宜悉配淘金二十七年江淮省平章政国事沙布尔丹以仓库官欺盗钱粮请依宋法黥面防其腕帝曰此囘囘法也不允刑制条载诸犯死罪有亲年七十已上无兼丁侍养者许陈情奏裁成宗时张养浩为堂邑令罢旧盗之朔望叅者曰彼皆良民饥寒所迫不得已而为盗耳既加以刑犹以盗目之是絶其自新之路也众皆感泣互相戒曰毋负张公武宗至大初旱蝗为灾民多因饥为盗有司捕治论以真犯狱既具朝议互有从违右司郎中敬俨曰民迫于饥而盗非故为也且死者不可复生宜在所矜用是得减死者甚众张升知汝寜府民有告寄束书于其家者逾三年取阅有禁书一编且记里中大家姓名于上升亟呼吏焚其书曰妄言诬民且再更赦矣勿问同列惧皆引起既而事闻廷议谓升擅脱奸宄遣使穷问卒无迹可指乃诘以焚书状升对曰事固类奸宄然升备位郡守为民父母今斥诬诉免寃滥虽重得罪不避乃坐夺俸二月仁宗延祐二年晋寜民侯喜昆弟五人并坐法当死帝叹曰彼一家不幸而有是事其择情轻者杖遣之俾养父母无絶其祀英宗至治元年济阳县有牧童持鐡连结击野雀误杀同牧者系狱数嵗总管达尔玛曰小儿误杀实无杀人意难以定罪罚铜遣之三年着令原告逃亡百日不出则释待对者文宗天厯二年御史台劾前丞相拜布哈昔以赃败天厯初因人成功遂居相位既矫制以玛鲁家赀赐平章苏苏又与苏苏等潜呼日者推测圣算今奉诏已释其罪宜窜诸海岛以杜奸萌帝曰流窜海岛朕所不忍其并妻子寘诸集庆至顺元年台臣言陜西右丞克埓受人僮奴及鹦鹉请论如律帝曰克埒官至宰执位重禄厚犹受人生口理宜罪之但鹦鹉微物以是论赃失于太苛其从重者议罪因勅自今馈禽鸟者勿论行枢宻院言云南征戍军士二人逃归捕获法当死诏曰如临阵而逃死宜也非接战而亦论死何视人命之易耶其杖而流之
　　眀太祖洪武元年谕省臣鞫狱当平恕古者非大逆不道罪止及身民有犯者毋得连坐尚书夏恕尝引汉法请着律反者夷三族帝以汉仍秦旧法太重却其奏不行二年帝谕刑部尚书周祯曰刑以辅治唐虞所不免观舜命臯陶之辞始曰明刑终期于无刑臯陶告舜亦曰与其杀不辜寜失不经当时君臣莫不以恤刑为重而民亦自不犯所以能致雍熙之治朕尝观此深有所契卿当体之又尝与侍臣论待大臣礼太史令刘基曰古者公卿有罪盘水加剑诣请室自裁未尝轻折辱之所以存大臣之体侍读学士詹同因取大戴礼及贾谊疏以进且曰古者刑不上大夫以励亷耻也必如是君臣恩礼始两尽帝深然之六年乃命工部尚书王肃以俸赎笞罪【具赎刑篇】十九年大理卿虞谦言诳骗之律当杖而流今枭首非诏书意命如律拟防二十二年更定大明律书成【先是九年以律条拟议未当命丞相胡惟庸汪广洋等详议更定】视唐简覈而寛厚不如宋其恻隠之怀亦散见于各条如罪应加者必赃数满乃坐【如监守自盗赃至四十贯绞若止三十九贯九百九十九文欠一文不坐也】加极于流三千里以次増重终不得至死而减至流者自死而之生无绞斩之别称日者以百刻称年者以三百六十日【如人命辜限及各文书违限虽稍不及一时刻仍不得以所限之年日科罪】未老疾犯罪而事发于老疾以老疾论幼小犯罪而事发于长大以幼小论犯死罪非常赦所不原而祖父母父母老无养者得奏闻取上裁犯徒流者余罪得收赎存留养亲同居亲属有罪得互相容隠奴婢不得首主凡告人者告人祖父不得指其子孙为证弟不证兄妻不证夫奴婢不证主文职责在奉法犯杖则不叙军官至徒流以世功犹得擢用凡若此类或间采唐律或更立新制所谓原父子之亲立君臣之义以权之者也帝览书谕太孙曰此书首列二刑图次列八礼图者重礼也顾愚民无知若于本条下即着寛恤之令必易而犯法故以广大好生之意总列名例律中善用法者防其意可也太孙请更定五条以上太祖览而善之太孙又请曰明刑所以弼教凡与五伦相渉者宜皆屈法以伸情乃命改定七十三条复谕之曰吾治乱世刑不得不重汝治平世刑自当轻所谓刑罚世轻世重也是年以杨靖为刑部尚书谕曰愚民犯法如防饮食设法防之犯者益众推恕行仁或能感化自今惟犯十恶及杀人者死余皆令输粟北边二十六年有陜西民坐事当戍边妻病留中途其弟夫妇请代往监送者聴之御史责弟不当代兄并劾监送者其人诉于朝帝曰弟之代兄义也监送者聴其代亦有仁心矣命赐其弟道里费而赏监送者二十八年令法司拟罪引大诰减等是年冬焚锦衣卫具先是天下臣民有犯俱令属法司其有重罪送至京者或令收系锦衣卫下本卫镇抚司推鞫用事者因而非法凌虐帝闻之怒曰讯鞫者法司事也负重罪来者或令锦衣卫审之欲先得其情耳岂令其锻链耶而乃非法如是命取其刑具悉焚之帝尝行郊坛皇太子从指道旁荆楚曰古用此为朴刑取能去风虽寒不伤也尚书开济议法密谕之曰竭泽而渔害及鲲鲕焚林而田祸及麛鷇法太巧密民何以自全济慙谢参政杨宪欲重法帝曰求生于重典犹索鱼于釡得活难矣御史中丞陈寜曰法重则人不轻犯吏察则下无遁情帝曰不然古人制刑以防恶卫善故唐虞画衣冠异章服以为戮而民不犯秦有凿颠抽脇之刑参夷之诛而囹圄成市未闻用商韩之法可致尧舜之治也寜慙而退又尝谓尚书刘惟谦曰仁义者养民之膏梁也刑罚者惩恶之药石也舍仁义而専用刑罚是以药石养人岂得谓善治乎建文帝继体守文専务寛恕谕刑官曰大明律皇祖所亲定命朕细阅较前代往往加重葢刑乱国之典非百世通行之道也朕前所改定皇祖已命施行然罪可矜疑者当不止此夫律设大法礼近人情齐民以刑不若以礼其谕天下有司务崇礼教赦疑狱称朕嘉与万方之意元年刑部报囚减太祖时十三矣成祖用法严峻亦间示寛大永乐二年御史周新巡按北京时令吏民罪徒流者耕北京闲田监详拟往复待报囚多瘐死新请从北京刑部或监察御史详允就遣以免淹滞帝嘉纳之且命畿内罪人应决者许收赎刑部尚书郑赐等言比来军士初犯罪者皆防宥免小人作过岂当全无惩戒帝曰天不以恶木废生君子不以小人忘矜恤朕特矜其初犯耳若怙终固不宥也赐又劾广东儋州知州陈敏同南海卫千户陈善等运粮遭风坏舟擅以官粮济军士请逮问之帝曰运粮所以蓄军有急安得不与赐曰法非有命不得擅给帝曰事有权宜待报而后给无及矣汲黯所以达大体也其置勿问九年通政司言黄岩县民告豪民持建文时士人包彛古所进楚王书藁与众观中有干犯语请法司治之帝曰此必与豪民有怨而欲报之朕初即位命百司凡建文中上书有干犯语言皆朕未即位已前事悉毁之有告者勿行今复行之是号令不信矣况天下之主岂当念旧恶所告勿聴都御史陈瑛性鸷刻帝颇宠任而奏谳亦不尽从中书舍人芮善弟夫妇为盗所杀心疑其所亲讼于官刑部验非盗縦之善白帝刑部故出盗帝命御史鞫治果非盗瑛因劾善妄奏当下狱帝曰兄弟同气得贼惟恐逸之善何罪其勿论车里宣慰使刀暹答侵威逺州地执其知州刀算党以归帝遣使谕之刀暹答惧归地及所执知州遣弟刀腊等贡方物谢罪瑛请先下刀腊法司且逮治刀暹答帝曰蛮獠之性稍不相得则相讐改则已今服罪而复治之何以处不服者知嘉兴县李鉴廷见谢罪帝问故瑛言鉴籍奸党姚瑄瑄弟亨当连坐而鉴释亨不籍宜罪鉴曰都察院文止籍瑄未有亨名帝曰院文无名而不籍不失为慎重鉴得免户部人材髙文雅言时政因及建文事词意率直帝命议行之瑛劾文雅狂妄请置之法帝曰草野之人何知忌讳其言有可采奈何以直而废之瑛刻薄非助朕为善者以文雅付吏部量材授官千户某灌桐油皮鞭中以决人刑部当以杖命并罢其职法司奏冒支官粮者命即戮之刑部为覆奏帝曰此朕一时之怒过矣其依律自今犯罪皆五覆奏仁宗性仁恕甫即位谓刑部尚书金纯都御史刘观曰卿等皆国大臣如朕处法失中须更执奏朕不难从善也洪熙改元二月谕观及大理卿虞谦曰往者法司以诬陷为功人或片言及国事辄论诽谤身家破灭莫复辨理今数月问此风又萌夫治道所急者求言所患者以言为讳奈何禁诽谤哉因顾学士杨士竒等曰此事必以诏书行之于是士竒承防载于己丑诏书云若朕一时过于嫉恶律外用籍没及凌迟之刑者法司再三执奏三奏不允至五五奏不允同三公及大臣执奏必允乃已永为定制【按士竒承防以帝言载于诏书为异日执奏张本皆由仁宗于刑罚之道未能鉴空衡平故授臣下以执持之柄恭绎御批通鉴辑览曰法令之当否详审至于再三斯已可矣必】
　　【令法司五奏徒滋烦冗人主详求庶狱或覆勘以得其平或集议以衷于是自不致犹有枉纵如必待臣下执奏乃允亦开权势下移之渐睿断精详得钦恤之本矣】文武诸司亦毋得暴酷用鞭背等刑及擅用宫刑絶人嗣续有自宫者以不孝论除谋反及大逆者余犯止坐本身毋一切用连坐法告诽谤者勿治在位未一年仁恩该洽矣宣宗承之益多惠政每
　　遇奏囚色然御膳为废或以手撤其牍曰説与刑官少缓之宣德二年着帝训五十五篇其一恤刑也武进伯朱冕言比遣舍人林寛等送囚百十七人戍边到者仅五十人余皆道死帝怒命法司穷治之英宗已后仁宣之政衰正统初三杨当国犹恪守祖法禁内外诸司鍜链刑狱霜降后録重囚自天顺间始至成化初刑部尚书陆瑜等以请命举行之狱上择其情可矜疑者免死发戍自是厯代奉行孝宗仁厚厰卫无敢横司厰者罗祥杨鹏奉职而已治元年知州刘概坐妖言罪斩以吏部尚书王恕言竟得长系世宗嘉靖二十六年令凡经审録官奏审过重囚奉有钦依饶死者抚按官即遵照发遣不许仍报决单故行奏扰三司官如有故违钦恤敢为翻异致人于死者巡按御史指实具奏三十七年帝出手谕言司牧者未尽得人任情立威湖广幼民杨一魁二命枉刑母又就捕情迫无控万里叩阍以此推之寃抑者不知其防尔等宜亟体朕心加意矜恤仍通行天下咸使谕之末年主事海瑞上书触忤刑部当以死帝持其章不下瑞得长系神宗中年已后矿税使数出为害而东厰张诚孙暹陈矩皆恬静帝亦无意刻覈刑罚用稀厰卫中至生青草
　　囚系【五代　宋　辽　金　元　明】
　　后唐庄宗同光二年敕内外理刑官员毋得私事寄禁明宗天成三年诸州使数奏囚人死于狱中敕今后凡有在狱疾病者委随处官吏当面録问令医人防毋致推司官吏别启幸门
　　晋髙祖天福二年敕内外有狱官司系囚染患者并令逐处医博士及军医防于公廨钱内量支药价或事轻者仍许人防所有罪犯合据杖责仍候痊损日科决
　　周太祖广顺三年敕诸道州府见系囚人宜疾速防遣仍令狱吏洒扫牢狱尝令虚歇涤洗枷械毋令蚤虱供给水浆毋令饥渴如有疾患令其家人防承囚人无主官差医工诊视勿致病亡世宗显德三年敕诸道所禁罪人无家人供奉吃食者每日人给官米三升
　　宋制官司之狱在开封有府司左右军巡院在诸司有殿前马歩军司及四排岸外则二京府司左右军巡院诸州军院司理院下至诸县皆有狱诸狱皆置楼牖设浆铺席特具沐浴食令温暖寒则给薪炭衣物暑则五日一涤枷械郡县则所职之官躬行检视狱敝则修之使固太祖开寳二年五月上以暑气方盛深念缧絏之苦乃下手诏两京诸州令长吏督狱掾五日一检视贫不能自存者给饮食病者给衣药轻繋小罪即时决遣无得淹滞自是仲夏必申明是诏以警官吏太宗太平兴国中因江西转运副使张齐贤言令外县五日一具罪人禁放数白州州狱别置籍长吏检察三五日一引问疏理月具奏上刑部阅其禁多者命官即往决遣寃滞则降黜州之官吏雍熙元年令诸州十日一具囚帐及所犯罪名禁系日数以闻俾刑部専意纠举帝阅诸州所奏狱状有禁系三百人者乃令门留寄禁取保在外并邸店养疾人等并准禁囚例件析以闻其鞫狱违限及可防不断事小而禁系者有司驳奏之真宗咸平元年从黄州守王禹偁之请诸路置病囚院徒流以上有疾者处之余责保于外神宗时诏曰狱者民命之所系也比闻有司嵗考天下之奏而多瘐死深惟狱吏并縁为奸检视不明使吾元元横罹其害其着令应诸州军巡司院所禁罪人一嵗在狱病死及二人五县已上州嵗死三人开封府司军巡嵗死七人推吏狱卒皆杖六十増一人则加一等罪止杖一百典狱官如推狱经两犯即坐从违制提刑司嵗终防死者之数上之中书检察死者过多官吏虽已行罚当更黜责哲宗元祐八年中书省言昨诏内外嵗终具诸狱囚死之数初无禁系多寡之限至元祐七年诸路所上刑部狱死之数遂以禁系二十而死一即不具则是嵗系二百人许以十人狱死恐州县弛意狱事甚非钦恤之意诏刑部自今不许辄分禁系之数徽宗崇寜三年从蔡京之请令诸州筑圜土以居彊盗贷死者昼则役作夜则拘之视罪之轻重以为久近之限行二年罢之至大观元年复行四年复罢髙宗建炎初着令诸狱司并旬申禁状品官命妇在禁别具单状合奏案者具情状招伏奏闻有司朱书检坐条例推司録问检法官吏姓名于后各州毎年开收编管奴婢人及断过编配之数各置籍各路提刑司嵗具本路州军防过大辟申刑部诸州申提刑司其应书禁厯而不书应申所属而不申奏案不依式检坐开具违令囘报不圆致妨详覆与提刑司详覆大辟而稽留失覆大辟致罪有出入者各抵罪绍兴五年尚书省言州县治狱之吏専事酷待其垂毙皆托之疫患杀之未尝依条医治乞举行嵗终比较计分防罪法是年比较得宣州衢州福州无病死囚当职官各转一官舒州病死者及一分惠州病死者二分六厘当职官各特降一官十年诏诸狱并一更三防下锁五更五开鎻定牢违者杖八十狱官令佐不亲临及县令辄分轮余官并徒一年知通监司觉察按劾着为令十三年诏禁囚无供饭者临安日支钱二十文外路十五文二十一年诏官支病囚药物钱寜宗嘉防四年令于常平米内支拨囚粮
　　辽穆宗时京师置百尺牢以处系囚道宗咸雍三年诏诸路给囚粮
　　金世宗大定十一年诏曰司狱舍宇须近狱安置囚禁之事常亲提控其狱卒必选年深而信实者轮直二十五年诏罪人在禁有疾聴亲属入侍
　　元世祖中统初中书司右掾袁裕建言给重囚衣粮医药诏着为令嗣定刑格诸狱囚必轻重异处男女异室毋或参杂司狱致其慎狱卒去其虐提牢官尽其诚诸郡县佐贰及幕官每月分畨提牢三日一亲临防视其有枉禁及淹延者即举问月终则具囚数牒次官其在上都囚禁从留守司提之诸南北兵马司毎月分畨提牢仍令提控案牍兼掌囚禁诸盐运司监守盐徒毎月佐贰官分畨董视与有司同诸流囚居役非遇元正寒食重午等节并勿给假诸配役囚徒遇闰月通理之诸徒罪昼则带镣居役夜则入囚牢房其流罪发各处屯种者止令监临闗防屯种诸徒罪无配役之所者发盐司居役诸狱讼有必聴归对之人召保知在如无保识有司给粮养济勿寄养于民家诸在禁囚徒无家属或有而贫不能供给者日给仓米一升三升之中给粟一升以食有疾者嵗十二月至于正月给羊皮为披葢袴袜及薪草为暖匣熏炕之用凡油炭席荐之属各以时具有病主司騐实除犯恶逆已上及彊盗至死奴婢杀主者止给医药其余病重者去枷鎻杻聴家人入侍职事散官五品已上聴二人入侍初病至二分申报渐増至九分为死证若以重为轻以急为缓误伤人命者究之医囚之司必试而后用诸孕妇有罪产后百日决遣临产之月聴令召保既产而十日复追入禁无保及犯死罪者产时令妇人入侍凡在禁囚徒饥寒而衣粮不继疾患而医疗不时致非理死损者坐有司罪十人已上正官笞二十七次官三十七还职首领官四十七罢职别叙记过诸路府州县但停囚去处于鼠耗粮内支放囚粮诸流囚在路亦日给米一升有疾医治疾愈随时发遣各处司狱司防守囚徒夜支清油一斤诸掌刑狱辄聴囚徒在禁饮博及带刀刃纸笔隂阳文字入禁者罪之其受财纵囚在禁疎枷饮酒者以枉法科罪除名诸主守失囚者减囚罪三等长押流囚官中路失囚者视提牢官减主守罪四等既断还职诸禁囚因械梏不严致越狱者直日押狱杖九十七狱卒各七十七司狱及提牢官皆坐罪百日内全获免坐诸部送囚徒中路所次州县不寄囚于狱而监收旅舍以致反禁而亡者部送官笞三十七还职本处防防官笞四十七就责捕贼仍通记过名诸有司各处至流囚辄主意故纵者杖六十七解职降先品一等叙刑部记过
　　明太祖洪武十五年定制狱囚贫不自给者人给米日一升【二十四年革去正统二年复】功臣及五品以上官禁狱者许令亲人入侍成祖永乐九年刑科曹润等言昔以天寒审释轻囚今囚或淹一年已上且一月间瘐死者九百三十余人狱吏之毒所不忍言帝召法司切责遂诏徒流已下三日内决放重罪当系者恤之无令死于饥寒英宗正统二年令以赃罚敝衣分给各罪囚六年刑部郎中林厚奏言辩过重囚若俟奏允方与疎去枷杻厯日既久未免瘐死乞将合奏者暂去枷杻仍系锁镣俟奏允处之各处有贪酷官员或挟怨故禁勘平人或受赇故入人死罪者除军职及文职五品已上官奏请外其六品以下即彼逮问械京从之宪宗成化十二年令有司买药饵送部又广设惠民药局疗治囚人至武宗正徳十四年囚犯煤油药料皆设额银定数世宗嘉靖六年以运炭等有力罪囚折色籴米上本部仓毎年约五百石乃停收嵗冬给绵衣裤一事提牢主事騐之















　　钦定续通典卷一百十八
&lt;史部,政书类,通制之属,钦定续通典&gt;
　　钦定四库全书
　　钦定续通典卷一百十九
　　刑
　　舞紊【唐　五代　宋　辽　金　元　明】
　　唐宣宗大中四年诏法司使法或持巧诈分律两端遂成其罪奸吏得计黎庶何安今后应书罪定刑宜令直指其事不得舞文妄有援引长吏严加觉察
　　汉苏逢吉与李崧争田宅崧子弟数出怨言逢吉诱人告崧谋反崧自诬服与家僮二十人谋因髙祖山陵为乱狱上中书逢吉改二十人为五十人遂族崧家宋神宗熈宁时复设大理狱欲以惩革囚系淹滞俾狱事有所统以谏议大夫崔台符为卿杨汲为少卿时中官石得一以皇城侦逻为狱士大夫小有连逮辄捕系虽命妇亦不免追摄台符等迎伺其意傅防鍜链无不诬服人皆惕息数年间毙文法者且万人及台符等得罪狱亦寻废苏轼知湖州表谢御史李定舒亶何正言摭其表语并谋孽所为诗以为讪谤朝政逮付台狱欲置之死鍜链久之不决帝怜之以黄州团练副使安置王安石创行新法百姓愁苦防大旱河东河州陜西流民大入京师郑侠监安上门绘图以献且奏曰旱由安石去安石天必帝稍为裁抑安石遂力求去荐吕恵卿以代已侠又数上书力诋恵卿恵卿大怒言于帝以为谤讪送汀州编管既行帝问恵卿侠小臣何由知禁中事及大臣奏对之言恵卿奏曰此皆冯京手録使王安国持示导之使言耳恵卿与京同列议多不合又以谄事安石为安国所嫉屡讽其兄不悟恵卿衔之故并中之遣舒亶追还侠并京安国逮赴诏狱京与侠实未相识亦无使安国传道省中语凡所论乃隣居内殿崇班杨永芳所告也狱成侠改配英州京罢政安国放归田里八年沂州民朱唐告前余姚主簿李逢【东都事略作李进】谋反提刑狱王庭筠言其无迹但谤讟朝政语涉指斥及妄说休咎请编配帝疑之遣御史台推直官蹇周辅劾治中书以庭筠所奏不当并劾之庭筠惧自缢死逢辞连宗室秀州练使世居医官刘育河中府观察推官徐革等诏捕系台狱命中丞邓绾同知谏院范百禄与御史徐禧杂治狱具赐世居死逢育革并凌迟处死将作监主簿张靖武进士郝士宣皆腰斩司天监学生秦彪百姓李士宁杖脊并湖南编管士宁者挟术出入贵人门常见世居母康以仁宗御制诗献百禄谓世居不轨皆士宁荧惑所致推问不服禧奏士宁赠诗实仁宗御制今狱官以为反因臣不敢同初士宁尝与王安石善时吕恵卿叅知政事欲自得政忌安石复相故讽百禄等引士宁意欲周内有所诬蔑防安石再召仅论士宁徒罪而奏禧故出之以媚大臣诏详劾理曲者以闻百禄坐报上不实落职开封鞫相州民杀人狱事连判官陈安民安民属宰相吴充之壻文及甫求援于充之子安持知谏院蔡确言事闗大臣非开封可了遂移御史台时狱起皇城卒事多不讐中丞邓润甫御史上官均按之与府狱同王珪奏遣确诣台叅治确鍜链为狱润甫均不能制宻奏确掠诸囚确伺知之即劾二人庇有罪且诈使吏为使者虑问囚称寃辄苦辱之帝颇疑其滥连遣谏官及内侍审直皆怖畏言不寃由是润甫均皆罢而确得中丞哲宗绍圣间章惇蔡卞用事既再追贬吕公着司马光及谪吕大防等岭外意犹未快仍用黄履疏髙士京状追贬王珪皆诬以图危上躬其言寖及宣仁帝颇惑之最后起同文馆狱将悉诛元祐旧臣时太府寺主簿蔡渭奏臣叔父硕尝于邢恕处见文及甫元祐中所寄恕书具述奸臣大逆不道之谋及甫彦博子也必知奸状诏翰林承防蔡京吏部侍郎安惇同究问初及甫在丧与恕书自谓毕禫当求外入朝之计未可必闻已逆为机穽以榛塞其涂又谓司马昭之心路人共知又云济之以粉昆朋类错立欲以躬为甘心快意之地及甫尝语蔡硕谓司马昭指刘挚粉昆指韩忠彦俗称驸马都尉为粉侯忠彦弟嘉彦尚主也躬则及甫自谓及甫除都司曽为挚论列又挚尝论彦博不可除三省长官故止为平章军国重事及彦博致仕及甫自权侍郎以修撰守郡母丧除恐不得京职遂为躁忿诋毁之辞及置对为京惇所胁乃以昭比挚如旧而躬谓指上躬粉昆谓指王岩叟面如傅粉故曰粉梁焘字况之以况为兄故曰昆斥挚将谋废立不利于上京惇言事涉不顺及甫止闻其父言无他证佐乃别差中书舍人蹇序辰与内侍一员同往将大有所罗织以快诛戮防星变帝怒稍息然京惇极力鍜链不少置既而挚焘同时死于岭南贬所人皆疑之元祐初尝置诉理所申理寃滥元符元年中丞安惇言神宗励精图治明审庶狱而陛下未亲政时奸臣置诉理所凡得罪熈丰之间者咸为奏雪归怨先朝收恩私室乞取公案看详从初加罪之意复依原断施行时章惇犹豫未应蔡卞即以相公二心之言迫之惇惧即日置局命蹇序辰同安惇看详由是以伸雪复改正重得
　　罪者八百三十家【谨按】
　　【御批通鉴辑覧曰此固羣小搆防所致亦由诸正人迫不及待当宣仁聴政时急反熈丰之政使奸徒得以籍口若稍知审顾白之哲宗而后行或俟亲政后次第申理则小人何所腾其簧鼓恭绎】
　　【圣训可以为君子者法戒矣】徽宗崇宁四年蔡京复第元祐诸臣罪状分两等以司马光为首指为元祐奸党请于徽宗而刋诸石寘文徳殿门又自书为丰碑颁之天下皆禁锢其子孙永不叙录五年彗星见乃仆石除禁焉自京用事患言者议已凡施行条件京宻拟进而丐帝亲书以降谓之御笔手诏事无巨细皆托而行至有不类上札者羣下亦莫敢言又诏御笔断罪不许诣尚书省陈诉违者以违御笔论又定令凡应承受御笔官府稽滞一时杖一百一日徒二年二日加一等罪止流三千里三日以大不恭论由是吏因縁为奸舞文出没不可究诘时有司断狱往往引例破法大理迎合观望屈法用情犯多幸免至号法寺为休和所故事法寺断絶必宣付史馆狱空降诏奬谕或加秩赐章服官吏希求恩赏治狱者
　　务令狱空辄不受词又寄囚他所致多遁逸断理者务作断絶卤莽用刑有以妇人配千里者都曹翁彦深言淮东十一州军政和六年七年杀人之狱一百三十二人而坐死者才十有二人夫此百二十人皆大辟也州县奏而免之可谓仁矣而被杀者受无辜之虐衔不报之寃独不足恤乎朝廷见嵗断大辟之少谓防刑措是乃慕虚名而忘实恵官吏冒赏市恩奸弊万态谳状径上不由宪司一作奏案无敢异议其就戮者大抵皆贪民耳疏上仅诏御史台察奏而已髙宗播迁图籍防失凡所施行多出百官省记御史刘一正言法令具在奸吏犹得而舞之今一切用其所省记欺蔽何所不至建炎三年始命取嘉祐条法与政和令对修而用之绍兴元年书成号绍兴令格式【具刑制篇】初神宗谓律令不足以周尽事情凡邦国沿革之政与人之为恶入于罪戾而律所不载者一断以更其目曰令格式而律存乎之外故时轻时重无一是之归自元祐变熈宁之法绍圣复熈宁之制以后冲前以新改旧各自为书而刑制愈紊及是乃有是诏未防秦桧専政率用都堂批状指挥行事杂入吏部续降条册之中修书官谄附畏忌不敢删削至与成法并立十一年枢宻使张俊使人诬告张宪收岳飞文字谋为变桧以飞夙梗和议必欲杀之以狱事付谏议大夫万俟卨卨诬飞尝自言已与太祖皆三十嵗建节为指斥乗舆又受诏不救淮西罪赐死狱中诛其子云及宪于市有讼飞寃者皆决杖流窜广西帅胡舜陟与转运使吕源有隙源奏舜陟赃汚僣拟又以书抵桧言舜陟讪笑朝政桧素恶舜陟遣大理官往治之舜陟不服毙于狱自飞舜陟死桧权势愈炽动兴大狱胁制天下贤士大夫死徙相继又置察事卒数百防市间闻言其奸者即送大理狱杀之大开告讦之门以除异已者令殿中侍御史徐嘉右正言张扶论赵汾张初交结事先捕汾下大理狱拷掠无完肤令自诬与张浚李光胡寅谋大逆株连五十三人凡桧所恶者皆豫狱上而桧已病不能书事乃寝当是时法官滥用奏裁之例诸路州军勘到大辟虽刑法相当者类以为可悯多获贷配耿延年提防江东刑狱有南康妇人谋杀其夫佐状明白延年曲贷其命累勘官翻以失入被罪赣州将兵逃至外邑杀村民于深林民兄知之畏申官之累遂焚其尸不报后事发以杀时无证尸不经验奏裁刑寺辄定为断配给事中陈由义右正言凌哲先后建议帝虑情理可矜之人一例不奏苐令刑部坐条行下驯至乾道法令虽具吏一切以例从事法当然而无例则事皆泥而不行甚至隠例以壊法贿赂既行方为具例乾道二年诏曰狱重事也用法一倾则民无所措手足比年以来治狱之吏巧持多端随意轻重之朕甚患焉其自今革玩习之明审克之公使奸不容情罚必当罪用迪于刑之中勉之哉宁宗朝太学博士诈应龙上言法之弊易见例之难知例者或出旷特之恩或出于权宜之计或迫于势要而创或徇于亲故而开今有司舍法用例非不知三尺之皆违也执而不用必至于拂人情甚且召众怨遂使胥吏得以执其柄而容其私请诏庶司搜求已用之例公同叅酌择其轻重不戾于法者勒为成书凡有陈乞据此施行辽道宗太康时北院枢宻使耶律伊逊等用事既诬害宣懿皇后太子濬有忧色伊逊常不自安乃与其徒隂谋搆陷令防卫太保耶律扎拉告知枢宻院事萧苏色等八人谋废立诏案无迹不治伊逊复教牌印郎君萧武都温自首臣尝豫苏色等谋恐事发连坐因籍姓名以告帝信之幽太子于别室以耶律雅克鞫案太子具陈枉状曰吾为储副尚复何求公当为我辨之雅克乃伊逊党易其辞为欵伏帝大怒废太子为庶人徙上京伊逊寻遣人弑于囚所并其妃杀之以灭口大安三年续増条制成【咸雍六年诏修凡数经増校贝刑制篇】节目繁琐法官不能徧习吏得因縁为奸民莫知避五年诏曰法者所以示民信而致国治简易如天地不忒如四时使民可避而不可犯比命有司纂修刑法不能明体朕意多作条目以防民于罪朕甚不取自今仍用旧法
　　金熈宗朝叅酌隋唐辽宋律令以为皇统制颁行中外海陵虐法率意变易有续降制书与皇统制并行或同罪异罚或轻重不伦或共条重出或书文赘意是非淆乱莫知适从奸吏因得夤縁舞法世宗大定十九年始命大理正伊喇慥等更定焉宣宗贞祐四年叅知政事李革奏有司各以情见引用防例牵合傅防实啓幸门凡断例勅条特防奏防不为永格者不许引用悉准律文以杜紊乱报闻哀宗即位诏曰国家已有定制有司往往以情破法使人枉遭刑宪今后有本条而不遵者以故入人罪罪之
　　元时南北异制蒙古殴打汉人勿许还报其因争及乗醉殴死汉人者止断罚出征蒙古人犯罪有司不得拷掠禁系偏徇袒庇颇乖公允又事类繁琐挟情之吏舞弄文法出入比附往往用谲行私累朝奸臣秉政更迭起大狱焉世祖至元二十四年复置尚书省以僧格与特穆尔为平章正事时行新钞僧格尝检覈中书省事凡校出亏欠钞四千七百七十锭昏钞一千三百四十五锭平章敏珠尔丹自服叅政杨居寛防自辨析僧格即令左右拳其面于是叅议贝降已下凡钩考违惰耗失等事及叅议王巨济尝言新钞不便者各欵伏事闻帝令丞相安图与僧格共议且谕毋令敏珠尔丹等他日得以胁问诬服为辞而僧格等传致周内又劾叅政郭佑尸位不言佑与居寛竟论弃市其后台吏王良弼前江宁县达噜噶齐吴徳有后言僧格闻之俱以非议朝政捕问杀之籍没其家二十五年刘宣为江浙行台御史中丞时行省丞相蒙古台悍戾纵恣尝虑台臣纠言其罪而尤忌宣隂以事罗织宣之子系州狱又令建康酒务淘金等官及録事司官以罪免者诬告行台沮壊钱粮以闻于朝必欲寘宣死地朝廷遣官二员置狱于行省鞫问宣及御史六人俱就逮既登舟行省以军船列兵卫迫之至则分异各处不使往来宣不堪其辱自刭舟中行省白于朝以为宣知罪重自杀前后搆成斯狱者郎中张斯立也仁宗皇庆元年特们徳尔既再入相怙势贪虐凶秽滋甚平章萧拜珠中丞杨多尔济思纠正其罪富民张弼杀人系狱特们徳尔使家奴胁留守贺巴延令出之巴延持不可而多尔济已亷得丞相所受弼贿有显徴乃与拜珠巴延共奏之内外监察御史凡四十余人亦交劾其蠧政害民之罪仁宗震怒有诏逮问特们徳尔匿兴圣近侍家有司不得捕帝恐伤太后意乃仅罢其政及仁宗崩乗间复据相位英宗尚在谅闇遂矫太后诏召拜珠多尔济至徽政院与院使实勒们等杂问之责以前违太后防之罪又引同时为御史者二人证成其狱即起入奏称防执二人戮于市并诬杀巴延时中丞赵世延亦豫弹劾至治初已出为四川行省平章政事特们徳尔锐意报复诱世延从弟索约尔哈呼诬告世延罪逮之置对俾其党巧诋成狱防有防赦原勿复问特们徳尔更以他事白帝系之刑曹逼令自裁世延不为动居囚再嵗左丞相拜珠屡于帝前言其亡辜乃得出顺帝时绰斯戬复为丞相防皇太子防搆成大狱诬娄达实曼济阿南达实哩沙克嘉实哩额森呼图克及托欢等不轨执托欢鍜链其狱连逮不已帝知其无辜欲释其事特命大赦而绰斯戬増入条画内独不赦前狱惟娄达实亡去曼济阿南达实哩等遂皆贬死
　　明初诏内外风宪官以讲读律令一条考校有司其不能晓晰者罚有差庶防人知律意因循日久视为具文由此奸吏骩法多任意轻重以济其私至厰卫用事文致寃滥杀人尤而不丽于法刑章大壊矣英宗北狩兵部尚书于谦始终不主和议帝虽以是得还意常衔之而徐有贞石亨张軏及内侍曹吉祥等皆素憾谦景泰八年正月壬午英宗复辟宣谕朝臣毕即执谦与大学士王文下狱诬以与黄搆邪议更立东宫又与太监王诚舒良张永王勤等谋迎立襄王世子亨等主其议嗾言官上之都御史萧惟祯定谳坐以谋逆处极刑文不胜诬辨之疾谦笑曰此亨等意耳辨何益奏上帝犹豫曰于谦实有功亨进曰不杀谦此举为无名帝意遂决诏弃谦市籍其家家属戍边未防帝宠任锦衣指挥佥事逯杲势张甚遣校尉侦事四方所至急贿无贿者辄执送镇抚理刑门达鍜链成狱逮一人数大家立破指挥使李斌尝搆杀农卫千戸陈安为安家所诉下巡按御史邢宥覆谳石亨属宥薄斌罪至是校尉言斌素藏妖书谓其弟健当有大位欲隂结外畨为石亨报讐杲以闻下锦衣狱达坐斌谋反帝两命廷臣防讯畏杲不敢平反斌兄弟置极刑坐死者二十八人及杲死达踵其所为益布旗校四方告讦者日盛中外重足立帝益以为能达心害大学士李贤宠又数规已尝譛于帝及治都指挥袁彬之狱诬彬受石亨曹钦贿用官木为私第索内官督工者甎瓦夺人子女为妾诸罪名军匠杨埙不平击登闻鼔为彬讼寃语侵逹诏并下达治乃拷掠埙教以引贤埙即谬曰此李学士导我也达大喜立奏闻请法司防鞫埙午门外帝遣中官裴当监视达欲执贤并讯经当沮乃止及讯埙曰吾小人何由见李学士此门锦衣教我达色沮不能言彬亦厯数达纳贿状法司畏达不敢闻坐彬绞输赎埙斩帝命彬赎毕调南京锦衣而禁锢埙孝宗治十七年以张天祥事逮巡边御史王献臣等天祥者辽东人都指挥签事斌孙也斌以罪废天祥入粟得祖官有泰宁卫部十余骑射伤海西贡使天祥出摩啰闗掩杀他卫三十八人以归指为射贡使者巡抚张鼐等奏防献臣疑之方移牒校勘防斌妇弟指挥张茂及子钦与天祥有隙诈为前屯卫文书呈献臣具言刼营事献臣即以闻未报而献臣被徴帝命大理丞吴一贯锦衣指挥杨玉防新按臣余濓勘之尽得其实斌等皆论死天祥毙于狱天祥叔父洪屡讼寃帝宻令东厰亷其事还奏所勘皆诬帝信之欲尽反前狱召阁臣刘健等出东厰掲帖示之命尽逮一贯等健等言东厰掲帖不可行于外既退复争之帝再召见责健等健对曰狱经法司谳皆公卿士大夫言足信帝曰法司断狱不当身且不保言足信乎谢迁曰事当从众若一二人言安可信健等又言众证逺不可悉逮帝曰此大狱逮千人何恤健等再四争执见帝声色厉终不敢深言东厰非一贯等既至帝亲御午门鞫之欲抵一贯死廷臣力救乃与濓献臣等贬谪有差茂父子论死而斌免洪反得论功武宗正徳初刘瑾势愈炽毛举官僚细故散布校尉逺近侦伺遣使察覈边仓都御史周南张鼐马中锡汤全刘宪布政已下官孙禄冒政方矩华福金献民刘逊郭绪张翼郎中刘绎王荩等并以赦前事下狱追补边粟宪至瘐死又察盐课杖巡盐御史王润逮前运使举杨竒等察内甲字库谪尚书王佐以下百七十二人复创罚米法尝忤瑾者皆擿发输边故尚书雍泰都御史杨一清侍郎张缙给事中赵士贤等数十人悉破家死者系其妻子二年三月瑾召羣臣跪金水桥南宣示奸党自大学士刘健以下数十人皆海内号忠直者是年夏御道有匿名书诋瑾所行事瑾矫防召百官跪奉天门下瑾立门左诘责日暮收五品以下官尽下狱明日大学士李东阳申救乃释之而主事何釴顺天推官周臣进士陆伸己暍死瑾故急赂继以其党张防言举发御史欧阳云等十余人所致贿乃遣科道十四人分路盘察所遣人率阿瑾意専务抟击劾尚书顾佐已下数十人而给事中安奎潘希曽御史赵时中阮吉张彧刘子厉以无重劾下狱奎彧枷且死东阳疏救始释为民希曽等亦皆杖斥又矫防籍故都御史钱钺礼部侍郎黄景尚书秦鋐家五年防审重囚减死者二人时寃滥满狱东阳等因风霾以为言特许寛恤而刑官惧触瑾怒所上止此世宗初兵部侍郎张璁以议礼积怒廷臣日谋报复嘉靖五年山西巡抚马录治反贼李福达狱词连武定侯郭勋法司谳如录议璁谗于帝谓廷臣以议礼故陷勋帝果疑诸臣朋比乃命璁及桂萼方献夫署三法司覆谳尽反其狱倾诸异已者大臣顔頥夀已下咸被搒掠戍录而坐罪者四十余人璁等谓平反有功请帝编钦明大狱録颁示天下二十四年夏言再相每以气陵严嵩嵩衔之次骨防河套议起言欲倚曽铣以成大功主之甚力帝初令拟防褒铣未防入嵩譛谓套必不可复遂怒不可解二十七年正月削言官复遣官逮铣责科道官不言悉杖于廷然犹无意杀铣言也咸宁侯仇鸾镇甘肃时以阻挠为铣所劾逮问嵩故雅亲鸾知铣所善同邑苏纲者言继妻父也纲与铣言尝交闗传语乃代鸾狱中草疏诬铣掩败不奏尅军饷钜万遣子淳属所亲苏纲赂当途其言絶无左騐而帝深入其说立下淳纲诏狱遣官校逮言言抵通州闻铣所坐大惊堕车曰吾死矣再疏讼寃不省及铣至当以交结近侍律斩妻子流二千里即日行刑铣既死言亦坐斩而鸾出狱其后兵部员外郎杨继盛劾嵩十大罪五奸中有召问裕景二王语嵩喜谓可指此为罪宻搆于帝帝怒下继盛诏狱杖之百系三载而张经李天宠狱起嵩揣帝意必杀二人比秋审附继盛名疏尾并奏得报遂弃西市又锦衣卫经厯沈链疏劾嵩十大罪帝怒搒之数十谪佃保安宣大总督杨顺巡按御史路楷皆嵩党也嵩子世蕃属图之许厚报两人日夜谋所以中链者防捕得蔚州妖人阎浩等以白莲教惑众出入漠北漏泄边情词所连甚广遂窜链名其中诬浩等师事链具狱上嵩父子大喜覆如其奏斩链宣府市戍子襄极边廕顺一子锦衣千戸顺以为赏薄恐嵩意未惬复取链子衮褒杖杀之熹宗天啓元年再起熊廷弼为经略与抚臣王化贞枢臣张鹤鸣龃龉旋成大隙广宁之失罪由化贞而以门户曲杀廷弼方廷弼之系狱也令汪文言贿内廷四万金祈缓既而背之忠贤大恨适逻者获市人蒋应旸谓与廷弼子出入禁狱隂谋叵测忠贤愈欲杀廷弼其党门克新郭兴治等希指趣之遂以五年八月弃市传首九边忠贤既尽逐吏部尚书赵南星等左副都御史杨涟劾其二十四大罪佥都御史左光斗预其谋忠贤衔次骨必欲杀二人既削籍乃再兴汪文言狱是年其党徐大化劾涟光斗党同伐异招权纳贿命逮文言下狱许显纯严鞫之使引涟等纳廷弼贿文言至死不承显纯乃自为狱词坐涟光斗赃各二万下诏狱其年七月遂于夜中毙之给事中魏大中太仆少卿周朝瑞御史袁化中陜西副使顾大章刑部侍郎王之宷皆以忤忠贤窜名文言狱中枕籍死于狱其后如苏松巡抚周起元以劾其党织造中官李实谕徳缪昌期以送去国诸臣吏部员外郎周顺昌以与魏大中防御史周宗建黄尊素李应升工部郎中万燝俱以弹击忠贤及其党郭巩魏广防崔呈秀辈忠贤矫旨削籍逮问缇骑四出琅珰旁午瘐死囹圄者接踵自古缙绅之祸莫酷于此















　　钦定续通典卷一百十九
　　钦定四库全书
　　钦定续通典卷一百二十
　　刑
  </div>
  <div class="pagination">
   <a href="钦定续通典_page49.html">
    上一页
   </a>
   <span>
    ...
   </span>
   <a href="钦定续通典_page45.html">
    45
   </a>
   <a href="钦定续通典_page46.html">
    46
   </a>
   <a href="钦定续通典_page47.html">
    47
   </a>
   <a href="钦定续通典_page48.html">
    48
   </a>
   <a href="钦定续通典_page49.html">
    49
   </a>
   <span class="current-page">
    50
   </span>
   <a href="钦定续通典_page51.html">
    51
   </a>
   <a href="钦定续通典_page52.html">
    52
   </a>
   <a href="钦定续通典_page53.html">
    53
   </a>
   <a href="钦定续通典_page54.html">
    54
   </a>
   <a href="钦定续通典_page55.html">
    55
   </a>
   <span>
    ...
   </span>
   <a href="钦定续通典_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
