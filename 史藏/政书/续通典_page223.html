<!DOCTYPE html>
<html>
<head>
    <meta charset="UTF-8">
    <title>续通典 - 第 223 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 223 页/共 410 页</h1>
    <div class="content">　　元阿珠既筑垒断襄阳粮道宋将夏贵范文虎复相继来援又分兵出入东岸林谷间阿珠谓诸将曰此张虚形不可与战宜整舟师备新堡诸将从之明日宋兵果趋新堡大破之

　　○敌降审察

　　唐

　　宋

　　辽

　　元

　　明

　　△唐

　　唐突厥阿史德温傅反与阿史那伏念合诏裴行俭总诸军讨之伏念密送降款请自效行俭不泄其事而密表以闻数日有烟尘涨天而至斥堠惶骇来白行俭召三军谓曰此伏念执温傅来降非他也然受降如受敌但须严备更遣单使仍前劳之少间伏念果率属缚温傅来军门请罪尽平突厥余党

　　△宋

　　宋夏州李继迁遁斤泽都巡检曹光实选精骑袭之继迁仅以身免获其母妻于是继迁复结婚于豪酋转徙伏匿浸以强盛使人给光实曰我数奔北势窘不能自存矣公许我降乎因陈舅甥之礼期某日于葭芦川降光实信之且欲擅其功故不与人谋至期继迁设伏止领十数人近城迎光实从百骑赴之继迁前导北行至其地忽举手挥鞭伏兵尽起光实被害又元昊遣高延德还延州与范仲淹约和仲淹自为书遗元昊反复戒谕令去帝号尽臣节以报累朝厚待之恩韩琦闻之曰无约而请和者谋也命诸将戒严而自行边至高平元昊果遣众寇渭州薄怀远城琦乃趋镇戎军尽出其兵以御之

　　△辽

　　辽韩匡嗣耶律沙伐宋以报围城之役耶律休格率本部兵从匡嗣等战于满城翌日将复战宋人请降匡嗣信之休格曰彼众整而锐必不肯屈乃诱我耳宜严兵以待匡嗣不听休格引兵凭高而视须臾南兵大至鼓噪疾驰匡嗣仓卒不知所为士卒弃旗鼓而走遂败绩休格整兵进击敌乃却

　　△元

　　元郭侃征西屡捷至大房其将珠苏尔致书请降左右以为信然易之侃曰军机多诈不可信也若中彼计耻莫大焉乃严阵以待珠苏尔果以兵来邀侃与战大破之巴尔苏勒坦降下其城一百八十五又李恒围隆兴宋转运使刘盘请降恒察其诈密为之备盘果以锐兵突至恒击败之杀获殆尽乃降又星节为湖广行省平章政事值汝颍妖贼起会僚属议之或曰有郑万户老将也宜起而用之星节乃命募土兵完城池修器械严巡警悉以其事属郑贼闻之遣其党二千人来约降星节与郑谋曰此诈也然降而却之则不可受而审之可也果得其情乃歼之械其渠魁数十人以待命适有旨召星节为大司农同僚受贼赂乃诬郑罪而释其所械者明日贼大至内外响应城遂陷又伊苏擒娄特穆尔布哈贼党程思忠等乞降于参政撤凌特穆尔为请命于朝诏许之命伊苏退师伊苏度贼必以计怠我师乃严备以侦之程思忠果弃城遁去亟追至瑞州杀获万计贼遂东走

　　△明

　　明邓愈驻兵于临江之平塘时邓克明据抚州遣使通款而实无献城之意愈知其情卷甲夜趋比日入城克明单骑遁

　　（臣）等谨按元刘元振为成都经略使宋泸州守将刘整密送款求降元振往受之诸将皆曰刘整无故而降不可信也元振曰宋权臣当国赏罚无章有功者往往以计除之是以将士离心且整本非南人而居泸南重地事势与李全何异此举无可疑者遂行其父哈玛尔戒之日刘整宋之名将泸乃蜀之重地今整遽以泸降情伪不可知汝无为一身虑事成则为国家利不成则当效死乃其分也元振至泸整开门出迎元振弃众而先下马与整相见示以不疑明日请入城元振释戎服从数骑与整联辔而入饮燕至醉整心服焉元振还宋泸州主帅俞兴率兵围泸州昼夜急攻城几陷左右劝元振曰事势如此宜思变通整本非吾人与俱死无益也元振曰人以诚归我既受其降岂可以急而弃之且泸之得失关国家利害吾有死而巳乃犒将士募善泅者赍蜡书至成都求援又权造金牌分赏有功未几援至元振与整出城合击兴兵大败之兴退走据此实与杜典之意互相为用夫敌情多诈受降者固不可不审察以烛其几然使过于疑则又无以服绛者之心而收实效观刘元振之处刘整可谓信义交至而刘整亦卒无叛意要惟能审察而后能不疑此又临敌者所当知也谨附识于此

　　钦定续通典卷九十四 

●钦定续通典卷九十五　兵四

　

　　间谍

　　行师先在台力不可穷兵

　　临敌易将

　　军政不一必败

　　军无政令败

　　推诚

　　示信

　　示义

　　○间谍

　　唐

　　宋

　　金

　　明

　　不信敌间附

　　△唐

　　唐郭元振为武卫参军会吐蕃乞和其大将论钦陵请罢四镇兵元振言吐蕃倦徭戍久矣咸愿和解以钦陵欲裂四镇专制其国故未归款陛下诚能岁发和亲使而钦陵不从则其下必怨斯离间之渐也如其计后吐蕃君臣相猜携卒诛钦陵又李晟逻得朱泚将姚令言等谍者令释缚饭饮之遣还敕曰为我谢令言等善为贼守勿不忠于泚乃引兵叩都门贼不敢出

　　△宋

　　宋太祖忌江南林仁肇威名赂其侍者窃取仁肇画像悬别室引江南使者观之问何人使者曰林仁肇也曰仁肇将来降先持此为信又指空馆曰将以此赐仁肇使者归白江南主江南主不知其间鸠杀仁肇又曹玮驭军严明尤善用间周知敌动静时李继迁叛徙玮知镇戎军继迁虐用其民玮知其下多怨即移书诸部谕以朝廷恩信以离诸羌由是康诺尔等族请内附渭州有告戍卒叛入夏国者玮方对客奕棋不听言者不巳遽曰吾使之往也未几夏人斩叛者投其首境上又种世衡居青涧城时夏元昊方强其贵人伊勒纲朗凌裕勒且兄弟有材谋亲信用事边臣欲以谋间之鄜延经略使庞籍两为保安军守刘拯书赂番部博绰以达伊勒兄弟而泾原路王沿葛怀敏亦遣人持书及金宝以遗裕勒且会纲朗凌令朗默特实奇默囊等三人诣世衡请降世衡知其诈曰与其杀之不若因以为间留使监商税出入骑从甚宠在僧王光信者趫勇善骑射习知番部出川道路世衡出兵常使为乡导数荡族帐奏以为三班借职改名嵩世衡为蜡书遣嵩遗纲朗凌言朗默特等己至朝廷知王有向汉心命为夏州节度使奉钱月万缗旌节己至趣其归附以枣缀画龟喻其早归之意纲朗凌得书大惧自所治执嵩归元昊元昊疑纲朗凌贰己不遣还所治且锢嵩穽中使其臣李文贵以纲朗凌旨报世衡且言不达所遗书意或许通和愿赐一言世衡以白籍时朝廷己欲招抚籍召文贵至谕以国家开纳意纵使还报元昊得报出嵩礼之甚厚使与文贵偕来自是继迁遣使者请降称臣如旧世衡闻伊勒兄弟诛为文越境祭之 【一云纲朗凌号伊勒王裕勒且号天都王世衡既以计诛伊勒欲并间天都因设祭境上书祭文于版述二将相结有意本朝悼其垂成而失其文杂纸币中伺敌至急爇之以归版字不可遽灭敌得之以献元昊天都亦以此得罪元昊既失心腹之将悔恨无及乃定和议】 又岳飞知刘豫结尼雅满而乌珠恶刘豫可以间而动会军中得乌珠谍者飞阳责之曰汝非吾军中人张斌乎前遣汝至齐诱致四太子何竟不报今齐使至尔乃来不亦缓乎谍冀缓死即诡服乃作蜡书若与豫诱四太子状谓谍曰姑贷汝图后效刲服纳书戒勿泄谍归以书示乌珠果疑豫驰白其主废之

　　△金

　　金世祖既平和诺克萨达富珠哩部布呼犹保萨阿宗村招之不出布呼之属曰舒噜舒噜之母嫁于图们部达尔罕贝勒而为之妾达尔罕与旅兄弟玛赛音贝勒俱事世祖世祖欲间舒噜于布呼谓达尔罕曰汝之事我不如玛赛音之坚固也盖谓舒噜母子一彼焉一此焉以此撼舒噜舒噜闻之遂杀布呼而降又赫舍哩志宁讨鄂斡大败之鄂斡入于奚中志宁获败将硕和卓弗杀许以官赏纵之归约以捕鄂斡自效硕和卓既去见鄂斡秘不言见获事乃反间奚人于鄂斡曰陷泉失利奚人有贰志不可不察当是时鄂斡屡败其下亦各有心硕和卓乃与贼帅实图根执鄂斡降又完颜霆改大名路提控取玉田三河香河三县徙屯滨棣淄留副将孙江守沧州江以沧州降于王檝而江将兵围观州霆乃诈作书与孙江约同取沧州者王檝得其书果疑孙江与霆有谋召江还杀之霆乃定观州而还

　　△明

　　明太祖驻建康陈友谅率兵六十万顺流攻取之遣使约张士诚同入寇太祖虑二人谋合为害益难支乃因康茂才与友谅旧知遣为间绐伪降约为内应招之速来绐告以虚实使分兵三道以弱其势遂令阍者至友谅军友谅得书甚喜问曰康公何在阍者曰见守江东木桥乃与酒食遣还谓曰吾至呼老康为验阍者还以告乃命李善长亟撤江东桥易以铁石友谅率舟师至太祖命冯胜常遇春伏于石灰山侧徐达于南门外杨璟于大胜港张德胜朱虎将艨艟出龙江关外自总大军于狮子山友谅以舟不得进径冲江东桥见大石惊呼老康无应之者即遣兵登岸立栅太祖下令诸军拔栅争战伏兵起大破之友谅走还又徐达攻平江不下时莫天佑为张士诚守无锡更相唇齿其将杨茂善泅数从水中为侦达获茂释而厚赏之使往来为间因尽得其虚实遂破之又王守仁勘事福建路经南赣值宸濠叛乱乃与县令顾泌约知府伍文定等起兵讨贼恐濠直趋南京遣谍四出投檄言京师湖广广东西江浙等处各发兵数十万以疑濠使其迟出远近闻风有备又密致书与贼心腹李士实刘养正及闵念四吴十三若有约内应者濠得致书人及密书遂疑士实等士实劝濠舍安庆直趋南京否则径出蕲黄趋京师濠不听以至于败又沈希仪为右江柳庆参将驻柳州时象州武宣融县猺反诏讨之希仪谓图胜算莫如得贼情得贼情莫如用谍间使官府人为之则贼生疑于是阴求得与猺通贩易者数十人释其罪而厚抚之使诇贼贼动静希仪无不知之虽肘腋亲近绝不得闻人皆以为神希仪初至令熟猺得出入城中无所禁因厚赏其黠者使为谍后渐令猺妇入见其妻赉以酒食缯布其夫常以贼情告者则阴厚之诸猺妇利赏争劝其夫输贼情或自入府言之以故贼益无所匿形多易面为熟猺自是柳城四旁数百里无敢攘敓者

　　△不信敌间附

　　唐李希烈反迁曹王皋镇江西至豫章大集将吏得裨校伊慎擢为大将治战舰裒兵二万以士二千五百委慎等教之初慎尝从希烈平襄州至是希烈惧为皋用乃遗慎七属甲诈为慎书行间焉德宗遣中使即军中斩之皋乃抗疏论雪上章未报会贼兵泝江来寇皋乃召慎勉之令战斩首数千朝廷始信其不二

　　（臣）等谨案用间之法我以间往敌亦以闲来惟我不信间而后可以用间杜典无此目谨仿其例增附于此

　　○行师先在台力不可穷兵

　　唐

　　宋

　　辽

</div>
    <div class="pagination">
<a href="续通典_page222.html">上一页</a><span>...</span><a href="续通典_page218.html">218</a><a href="续通典_page219.html">219</a><a href="续通典_page220.html">220</a><a href="续通典_page221.html">221</a><a href="续通典_page222.html">222</a><span class="current-page">223</span><a href="续通典_page224.html">224</a><a href="续通典_page225.html">225</a><a href="续通典_page226.html">226</a><a href="续通典_page227.html">227</a><a href="续通典_page228.html">228</a><span>...</span><a href="续通典_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
