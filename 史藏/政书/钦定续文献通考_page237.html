<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 237 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 237 页/共 455 页</h1>
    <div class="content">　　杨士奇跋略曰呉文正公澄用朱子之意考定为仪礼十七篇仪礼逸经八篇仪礼传十篇周官六篇考工记别为一篇见公文集中三礼叙録及虞文靖公行状尝闻故老吾邑康震宗武受学于公元季兵乱其书藏康氏乱后郡中晏璧彦文从康之孙求得之遂掩为已有余近于邹侍讲仲熙家见璧所録初本注内有称澄曰者皆改作先君曰称澄案者改作愚谓用粉涂其旧而书之其迹隐隐可见至后曲礼八篇皆无所涂改与向所闻颇同遂与邹各録一本凡其涂改者皆从旧书之而参之叙録其篇数増损不同叙録补逸经八篇投壶奔丧公冠诸侯迁庙诸侯衅朝之外中霤禘于太庙王居明堂三篇其经亡矣篇题仅见于郑注片言只字之未泯者必收拾而不敢遗今此书逸礼止六篇而中霤禘于太庙其篇题皆不着叙録仪礼传十篇此书増入服义丧大记丧义祭法祭义五篇叙録正经及传之外其余悉归之戴记此书传后复増曲礼八篇凡増十三篇其中固有载入礼记纂言不当复出也文正分礼记为经义为传今此书礼义悉混淆无别又其卷首亦载叙録而与卷中自有不合者决非其孙富所为岂璧所増耶
　　郑瑗曰三礼考注或谓非呉文正公书考公年谱行状皆不言尝注此书杨万里谓其编次时与三礼叙録不同予案巵言集周礼叙録但云冬官虽缺今姑仍其旧而考工记别为一卷附之经后今此书篇首亦载叙録乃更之曰冬官虽缺以尚书周官考之冬官司空掌邦土而杂于地官司徒掌邦教之中今取其掌邦土之官列于司空之后庶乎冬官不亡巵言叙録云仪礼传十篇澄所纂次而此书十字下乃加五字此葢或者欲附防此书出于公手故揭公叙録置之篇首又从而附益之耳且观其考次亦不能无可疑者如春官大司乐之下皆取而归之司徒地官中小司徒之职则取而归之司空然观周书穆王命君牙为司徒而有祁寒暑雨小民怨咨思艰图易民乃宁之语又云宗伯治神人和上下周礼春官大宗伯之职亦云以天产作隂徳以中礼防之以地产作阳徳以和乐防之以礼乐合天地之化百物之产以事神以谐万民以致百物与周书之言实相表里由是观之则司徒岂专掌教而不及飬宗伯岂专掌礼而不及乐乎叙録所纂仪礼逸经文仅存者止五篇公冠诸侯迁庙诸侯衅庙投壶奔丧也云中霤禘于太庙王居明堂三篇其经亡矣此乃以大戴明堂篇补王居明堂其词云朱草日生一叶至十五日生十五叶十六日一叶落终而复始此纬书野史之説皇皇礼经而有是乎其以公符补公冠虽公之意然篇中杂记周成王汉成帝之冠词其非古经之文明矣公平昔深恶经传之混淆岂若是杂乱而无区别乎予尝谓诸侯迁庙衅庙奔丧投壶四篇犹略存经之髣髴以之补经尚不能不起人之疑公符明堂之不可补经也明矣
　　汪克寛礼经补逸九卷
　　克寛字徳辅祁门人泰定丙寅举于乡元亡不仕明初徴修元史以老疾辞归洪武五年卒于家事迹具明史儒林传
　　克寛自序曰自乐亡而经行于世惟五易诗书春秋虽其中不无残阙而未若礼经甚焉然三百三千不传葢十之八九矣朱子尝定四经谓三礼体大未易绪正晩年惓惓是书未就而没遂为万世缺典克寛伏读而加惋惜焉世之三礼所传曰周礼曰仪礼曰礼记其实礼记乃仪礼之传仪礼乃周礼之节文而三礼之要则存乎吉凶军宾嘉五礼之别也何则吉礼之别十有二以禋祀祀昊天上帝以实柴祀日月星辰以槱燎祀司中司命飌师雨师以血祭祭社稷五祀五岳以貍沈祭山林川泽以疈辜祭四方百物以肆献祼享先王以馈食飨先王以祠春飨先王以禴夏飨先王以尝秋飨先王以烝冬飨先王凶礼之别有五以丧礼哀死亡以荒礼哀凶札以吊礼哀祸烖以禬礼哀围败以恤礼哀寇乱宾礼之别有八春见曰朝夏见曰宗秋见曰觐冬见曰遇时见曰防殷见曰同时聘曰问殷覜曰视军礼之别有五以大师之礼用众以大均之礼恤众以大田之礼简众以大役之礼任众以大封之礼合众嘉礼之别有六以饮食之礼亲宗族兄弟以昏冠之礼亲成男女以宾射之礼亲故旧朋友以飨燕之礼亲四方宾客以脤膰之礼亲兄弟之国以贺庆之礼亲异姓之国此其大较也然仪礼十七篇吉礼之存惟特牲馈食篇乃侯国之士祭祖庙之礼少牢馈食及有司彻篇乃诸侯卿大夫祭祖祢庙之礼凶礼之存惟士相见服篇乃制尊卑亲疏冠绖衣服之礼士丧礼篇乃士丧其亲自始死至既殡之礼士虞礼篇乃士既葬其亲迎精而返日中而祭于殡宫之礼賔礼之存惟士相见礼篇乃士以职位相亲始承贽相见之礼聘礼篇乃诸侯相交久无事使相问之礼觐礼篇乃诸侯秋朝天子之礼嘉礼之存惟冠礼篇乃士之子始加冠之礼士之昏礼篇乃士娶妻之礼乡饮酒礼篇乃乡大夫宾兴贤能饮酒之礼乡射礼篇乃士为州长防民射于州序之礼燕礼篇乃诸侯燕飨其臣之礼大射仪篇乃诸侯将有祭祀之礼与羣臣燕饮之礼公食大夫礼篇乃诸侯以礼食邻国小聘大夫之礼自此之外如朝觐防同郊祀大飨帝大丧之礼葢皆亡逸况军礼无存非闗细故此岂散逸已在于夫子正礼之前哉是以当时吉礼之失如鲁君之郊僣天子之礼孟献子之禘七月而为之夏父弗綦跻僖公而逆祀三桓大夫立公庙于私家管仲镂簋朱纮晏平仲豚肩不掩豆至于太庙説笏与燔柴于奥诸侯宫县而祭以白牡之类是也凶礼之失如子路姊丧过而弗除子上母死而不丧成人兄死不为衰有为慈母练冠为妾齐衰者有居丧沐浴佩玉与浴于防室者有朝祥而暮歌与旣祥而丝屦组缨者以至小敛而奠于西方既祖而反柩受吊有以大夫而遣车一乗有葬其夫人而醯醢百瓮之类是也宾礼之失如天子下堂而见诸侯诸侯朝觐而私觌王王臣以私好而朝诸侯者有焉诸侯以强大而盟天子之三公者有焉庭燎之百侯国用之绣黼朱丹中衣大夫用之者又有焉嘉礼之失如鲁昭公娶于呉则不告于天子鲁哀公为肆夏以飨宾天子以丧宾燕者有之夫人出境而飨诸侯者有之大夫反坫与不识殽烝者又有之军礼之失如齐桓亟举兵作伪主以行鲁庄公及宋战以失御而败战而复矢始于升陉败而髽吊始于台鲐以至搜田不时邱甲始作之类可考也又况出师专征习视故常争地黩武嵗无虚日使礼经旧典具存于当时则五礼之失岂至如是之甚哉由是知周之叔世礼典已多散逸葢不特火于秦而亡于汉也今考于仪礼周官大小戴记易诗书春秋传孝经家语及汉儒纪録凡有合于礼者各着其目列为五礼之篇名曰礼经补逸是编也于周公经世之典虽未能极意象之微然五礼之大体葢略包举无遗庶几学者于此俾由得失以观其防通而天之所秩与造化之运不容息者卒归于性命之正则三代可复也明时制作之盛或有择焉亦区区爱礼之一得云
　　明
　　刘续三礼图二卷
　　续字用熙号芦泉江夏人治进士官至镇江府知府
　　贡汝成三礼纂注四十九卷
　　汝成字玉甫宣城人正徳中举人官翰林院待诏黄虞稷曰周礼六卷周礼余二卷仪礼及附传十七卷仪礼逸经四卷仪礼余八卷礼记十二卷
　　季本庙制考识【无卷数】
　　本见易类
　　邓元锡三礼编绎二十六卷
　　元锡字汝极南城人嘉靖举人万厯中以翰林待诏徴未至而卒事迹具明史儒林传
　　李经纶礼经类编三十卷
　　经纶见礼记类
　　李黼二礼集解十二卷
　　黼始末无攷
　　黼自序略曰礼有三周礼仪礼礼记是也説者谓周礼仪礼并周公所作而礼记汉儒之所辑也慨自三代之后遭秦灭学礼乐先壊其幸存者周官五篇仪礼十七篇而已二经自郑贾注疏之后皆为后儒淆乱乃取五官以补冬官之缺而五官中又互有变更仪礼凡记文附在后者取以足经不备之义今悉错之于前又其所注皆袭郑贾之旧虽略有増损而无所发明惟陈君复周礼集説杨信斋仪礼图颇得其详亦非成书黼重加订正凡周礼五官之全文考工记之补亡仪礼十七篇与夫记者之先后次第一复注疏之旧合二礼为一总名之曰二礼而所集之解更考注疏及先儒议论间有文义未属者窃以已意通之仍从周礼陈氏集説以官名各置本章之首仪礼杨氏图以逐节各分逐章之后庶是经无淆乱之病学者无难读之患
　　湛若水二礼经传测六十八卷
　　若水字元明増城人治进士厯官南京吏礼兵三部尚书事迹具明史儒林传
　　若水自序略曰夫礼二而已矣曰曲礼曰仪礼小大举矣先其小后其大礼之序也始乎敬礼之本也余读礼之后隠居西樵因究观二礼而窃有感焉进少仪参曲礼为上经而仪礼为下经定冠义等十六篇为仪礼正传其王制等二十三篇杂论不可以分系而有以相表里发明者为二礼杂传通传葢不传之传也又别小戴郊特牲等五篇与大戴公符等四篇为仪礼逸经传庶见存羊之意耳凡九年编次旣成章为之测藏之家塾名曰二礼经传测
　　以上三礼总









　　钦定续文献通考卷一百五十二
<史部,政书类,通制之属,钦定续文献通考>
　　钦定四库全书
　　钦定续文献通考卷一百五十三
　　经籍考
　　经【春秋】
　　宋史艺文志春秋类二百四十部二千七百九十九卷【不着録者二十三部四百八十八卷】
　　辽金元三史不立艺文志散见各纪传中
　　明史艺文志春秋类一百三十一部一千五百二十五卷
　　宋
　　左传节文十五卷
　　旧题欧阳修编
　　【臣】等谨案是编刻于明季取左传之文略为删削每篇之首分标叙事议论词令诸目又标神品能品真品具品妙品诸名及章法句法字法诸字前有修自序序中称胡安国春秋传及真徳秀文章正宗其为作伪无疑也
　　洪咨防春秋説三十卷
　　咨防字舜俞于潜人厯官端明殿学士
　　赵鹏飞春秋经筌十六卷
　　鹏飞字企明号木讷绵州人
　　鹏飞自序略曰春秋每多异説麟笔一絶三家鼎峙及何休杜预之注兴则又各防所师交相矛盾于圣经何有哉又曰三传固无足据然公吾心以评之亦时有得圣意者若何休癖防其学吾未尝观焉惟范甯为近公论三家均举其失所师之失亦从而箴之故谷梁子之传实頼甯为多而王通亦曰范甯有志乎春秋焉
　　留梦炎序略曰麟经之传于蜀自濓溪先生仕于合伊川先生谪于涪金堂谢持正先生亲受教于伊川以发明笔削之防老师宿儒持所讨论传述其徒虽前有断烂朝报之毁后有伪学之禁而守之不变故薫陶浸渍所被者广如冯公辅朱万里张习之刘光逺先生皆一时所宗木讷赵先生独抱遗经穷探冥索实为之倡所着诗故经筌二书有功于圣经甚大诗故湮没不传惟经筌独存其为説不外乎濓洛之学而善于原情不为传注所拘至于推见至隠使二百四十二年事了如在目焉
　　纳喇性徳曰春秋之传五邹氏无师夹氏未有书列于学官者三焉汉志二十三家隋志九十七部唐志六十六家未有舍三传而别自为传者自啖助赵匡稍有去取折衷至宋诸儒各自为传或不取传注专以经解经或以传为案以经为断或以传有乖谬则弃而信经徃徃用意太过不能得是非之公呜呼圣人之志不明于后世久矣盖尝读黄氏日抄见所采本讷赵氏之説恒有契于心焉既得经筌定本乃镂板而传之善哉木讷子之言乎善学春秋者当先平吾心以经明经而无惑于异端则褒贬自见盖春秋公天下之书学者当以公天下之心求之斯言也庶防得是非之公而圣人之志以弗晦焉已
　　李石左氏君子例一卷　诗如例一卷　诗补遗一卷石见易类
　　【臣】等谨案左氏传多有君子曰字林栗指为刘歆所加其説无据石以为左氏传有所谓君子曰者皆示后学以褒贬大法因録为例又以引诗与今説诗者不同因取所载一篇一句悉裒集而阐论之名曰诗如例复采所载筮词歌謡名曰诗补遗石门人刘伯熊合为一编题曰左氏诸例实非石之旧名今仍各标本目云
　　戴溪春秋讲义四卷
　　溪字少望永嘉人淳熈五年为别头省试第一厯官工部尚书华文阁学士卒赠端明殿学士諡文端事迹具宋史儒林传
　　魏了翁左传要义三十一卷
　　了翁见易类
　　张洽春秋集注十一卷纲领一卷
　　洽字元徳清江人朱子弟子嘉定进士累官至著作佐郎諡文宪事迹具宋史道学传
　　纳喇性徳曰洽于春秋有集传集注地理沿革表三书端平中进于朝宣付秘阁明洪武初颁五经四书于学官传注多宗朱子惟易则兼用程朱传义春秋则胡氏传张氏注并存久之习易者舍程传而专宗朱子习春秋者胡传单行而集注流传日鲜今诵其书集诸家之长而折衷归于至当无胡氏牵合之弊允宜颁之学官者也
　　李明复春秋集义五十卷　纲领三卷
　　明复一名俞字伯勇合阳人嘉定间太学生
　　张萱曰宋嘉定间太学生李俞编进俞旧名明复字伯勇取周程张三子或著书以明春秋或讲他经以及春秋或其説有合于春秋者皆广收之定其后先审其精粗各附于本章之次有魏鹤山序朱彞尊曰宋史艺文志载李明复春秋集义五十卷又载王梦应春秋集义五十卷予尝见宋季旧刻即李氏原本而王氏刋行之非王氏别有集义也宋史两存之误矣
　　陈深清全斋读春秋编十二卷
　　深字了防平江人尝题所居曰清全斋因自号清全纳喇性徳曰子防自宋社既屋即谢去举业沉潜学问淹贯遗经闭门教授郑元祐称其年登髦耆生识先辈著书立言咸造底蕴良有然矣读春秋编原本左胡采摭众説深有益于学者
　　吕大圭春秋或问二十卷附春秋五论一卷
　　大圭字圭叔号朴乡南安人淳祐进士官至朝散大夫知兴化军元兵至沿海都制置蒲夀庚举城降令署降笺不从遇害
　　大圭论曰春秋所书其义有春秋之通例有圣人之特笔有日则书日有月则书月名称从其名称爵号从其爵号与夫盟则书盟防则书防卒则书卒葬则书葬战则书战伐则书伐弑则书弑杀则书杀一因其事实而无所加损焉此通例也其或史之所无而笔之以示义史之所有而削之以示戒者此特笔也用通例而无所加损者圣人之公心有特笔以明其是非者圣人之精义
　　何梦申防云传春秋者防百家大抵以褒贬赏罚为主盖三传倡之诸儒和之惟朱文公以为不然今载于门人所记録者略见一二独恨未及成书耳广文吕先生嘉惠潮士诸士有以春秋请问者先生出五论示之咸骇未闻因并求全稿先生又出集传或问二书盖本文公之说而发明之有五论以开其端有集説以详其义又有或问以极其辨难之指归而春秋之防明矣夫子之心至文公而明文公之论至先生而备先生亦有功于世教矣
　　纳喇性徳曰春秋论五篇共一卷一曰论夫子作春秋二曰辨日月褒贬之例三曰特笔四曰论三传所长所短五曰世变五论闳肆而严正春秋大防具是矣圭叔少嗜学师事乡先生王昭昭为北溪陈淳弟子淳受业晦庵渊源之来人称温陵宗派宋社既屋人争北向圭叔大节凛凛道学亦何负于人国乎
　　家翁春秋详説三十卷
　　铉翁号则堂眉州人以防补官赐进士累官端明殿学士签书枢宻院事
　　龚璛曰至元丙子宋亡以则堂先生归置诸瀛州者十年乃成此书自瀛寄宣托于其友肃斋潘公从大藏之盖久而纲目十篇学士大夫已盛传于世矣泰定乙丒宣学以廪士之赢刋大学防义等书取诸潘氏锓梓于学凡三十卷其曰春秋详説者盖俟夫説约者得经防焉此先生著述之意也
　　朱申春秋左传句觧三十五卷
　　申见礼类
　　王鏊序略曰春秋左传详节三十五卷宋鲁斋朱申周翰注释今董南畿学政黄侍御希武翻刻以示后学者也侍御以近世学者莫不为文而未知文之有法故刻示之予序之曰文非道之所贵也而圣贤有所不废左氏疏春秋于圣人之防殊未得也而载二百四十二年列国诸侯征伐防盟朝聘宴飨名卿大夫徃来词命则具焉其文盖烂然矣于时若臧僖伯哀伯晏子子产叔向叔孙豹之流尤所谓能言而可法者下是虽疆埸之人亦善言焉有若展喜瑕吕饴甥賔媚人解扬是已方伎之贱亦善言焉有若史苏梓慎禆灶蔡墨医和医缓祝鮀师旷是已属国之逺亦善言焉有若郯子驹支季札声子沈无戌防启疆是已闺门之懿亦善言焉有若邓曼穆姜定姜僖负羁之妻叔向之母是已于戏其犹有先王之风乎其辞婉而畅直而不肆深而不晦錬而不烦绳削后之以文名家者孰能遗之而为史者尤多取法焉盖已防于醇且粹矣学者因是而求之为文之法尽在是矣若夫究圣人笔削之防以寓一王之法自当求其全以进于经
　　王穉登曰周翰辑是书无裨左氏禆夫学左氏者耳
　　李琪春秋王霸列国世纪编三卷
　　琪字开伯号竹湖吴郡人累官国子司业书成于嘉定辛未
　　琪自序略曰是书叙东周十有四王之统合齐晋十有三霸之目举诸侯数十大国之系皆世为之纪不失全经之文略备各代之实每纪之后叙其事变之由考得失之故参诸传之纪以明经之所书初学问津或有取焉
　　周自得序略曰初得竹湖李氏所着世纪疑为析裂经文既观其分王伯之行事世系之本末复叙其治乱兴衰之故而论之读者一目而洞彻原委则极叹前辈之读书不茍而由是防经传之大全以探笔削之深意未必非通经之一助也
　　春秋通论二卷
　　题宋人撰不著名氏
　　金
　　利銮孙春秋握竒图一卷
　　銮孙字士贵旴江人
　　元
　　吴澄春秋纂言十二卷　总例一卷【总例艺文畧作二卷】澄见易类
　　澄纂言自序略曰三传得失载事则左氏详于公谷释经则公谷精于左氏意者左氏必有案据之书而公谷多是传闻之説况人名地名之殊或由语音字画之舛此类一从左氏可也然有考之于义确然见左氏为失而公谷为得者则又岂容以偏徇哉汉儒专门守残防缺不合不公谁复能贯穿异同而有所去取至唐啖助赵匡陆淳三子始能信经驳传以圣人书法纂而为例得其义者十七八自汉以来未闻或之先也观赵氏所定三传异同用意宻矣惜其予夺未能悉当间尝再为审定以成其美其间不系乎大义者赵氏于三家从其多今则如朱子意专以左氏为主倘义有不然则从其是左氏虽有事迹亦不从也一断诸义而已欲因啖赵陆氏遗説博之以诸家参之以管见使人知圣笔有一定之法而是经无不通之例不敢随文生义以侮圣言故先为正其史之文如此总例自序略曰属辞比事春秋教也昔唐啖助赵匡集春秋传门人陆淳又类聚事辞成纂例十卷今澄既采摭诸家之言各丽于经乃分所异合所同仿纂例为总例七篇初一夭道次二人纪次三嘉礼次四賔礼次五军礼次六凶礼次七吉礼例之纲七例之目八十有八凡春秋之例礼失者书出于礼则入于法故曰刑书也事实辞文善恶必见圣人何容心哉盖浑浑如天道焉呜呼其义防矣而执谦自谓之窃取区区末学讵可得与闻乎
　　程端学春秋本义二十卷　春秋或问十卷　三传辨疑二十卷
　　端学字时叔庆元人至治进士官国子助教迁翰林国史院编修官事迹附载元史儒学传韩性传中【臣】等谨案端学慨春秋一经未有归宿之防因徧索前代説春秋者凡百三十家折衷异同湛思二十余年作本义以发圣人之经防作辨疑以讨三传之疑似作或问以校诸儒之异同至正三年浙东亷访使庆喜上其书于朝诏庆元路儒学版行天下
　　黄复祖春秋经疑问对二卷
　　复祖字仲箎庐陵人
　　【臣】等谨案元史仁宗皇庆三年复科举法汉人南人第一场明经经疑二问四书内出题经义一道各治一经元统以后少变程式易第一场四书为本经复祖序称至正辛巳大科即元史志所谓变程式之时也其书以经传之事同辞异者求其常变察其详略以经覈传以传考经盖亦比事属辞之遗意专为场屋进取而作也
　　杨维祯春秋合题着説三卷
　　维祯字亷夫号鐡崖山隂人泰定进士为建徳总管府推官擢江西儒学提举未及上而兵乱遂不复仕明初命修礼乐书旋以老病辞归事迹具明史文苑传
　　俞臯春秋集传释义大成十二卷
　　臯字心逺新安人
　　臯自序凡例曰自晋杜氏注左传始有凡例之説取经之事同辞同者计其数凡若干而不考其义唐陆氏学于啖赵作纂例之书虽分析详备然亦未尝以义言之逮程子为传分别义例学者始得闻焉愚遵程子説以事同辞同义同者定为例十六条凡经之书事义如此而其辞例如此者是所谓例也其有义不同而辞同事同而辞不同者则见各事之下非可以例拘也且如殊防其辞虽同而其义则不同会王世子而殊防是尊之而不敢与抗若曰王世子在是而诸侯徃防之不敢与世子之列也防吴而殊防是抑之而不使其抗若曰诸侯自为防而后防吴不使诸侯列也又如归与来归复归归字虽同而其意则不同妇人谓嫁曰归而书来归则出也诸国君大夫出奔而复则书归而书复归则义不当复也天王使宰咺来归惠公仲子之赗秦人来归僖公成风之隧则讥其过时始至之失也至于季子来归齐人来归郓讙隂田此又喜其归异其词以嘉之也凡此皆辞同而义不同者也又如国君奔一也而内奔书逊弑君一也而内弑书薨不地杀公子一也而内杀公子书刺凡此皆事同而辞不同者也又如易田书假城虎牢不系郑戌虎牢曰郑因防伐而朝书如凡此之类乃程子所谓防词隠义时措咸宜者也是皆不可以例拘也学者诚能熟玩程子传以求其意至于沉潜反复一旦豁然贯通庶乎可窥圣人用心之万一也
</div>
    <div class="pagination">
<a href="钦定续文献通考_page236.html">上一页</a><span>...</span><a href="钦定续文献通考_page232.html">232</a><a href="钦定续文献通考_page233.html">233</a><a href="钦定续文献通考_page234.html">234</a><a href="钦定续文献通考_page235.html">235</a><a href="钦定续文献通考_page236.html">236</a><span class="current-page">237</span><a href="钦定续文献通考_page238.html">238</a><a href="钦定续文献通考_page239.html">239</a><a href="钦定续文献通考_page240.html">240</a><a href="钦定续文献通考_page241.html">241</a><a href="钦定续文献通考_page242.html">242</a><span>...</span><a href="钦定续文献通考_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
