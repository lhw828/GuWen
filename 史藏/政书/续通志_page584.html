<!DOCTYPE html>
<html>
<head>
    <meta charset="UTF-8">
    <title>续通志 - 第 584 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 584 页/共 1359 页</h1>
    <div class="content">征边备空屈又摉私牧责将家以出兵籍马夫私牧者元勋贵戚之门也将家者统率岳牧之后也其复除征徭旧矣今夺其畜牧事其子孙丐 
假以给资装破产以营卒乘元臣贵位孰不解体方且税侯王之庐算稗贩之缗贵不见优近不见异羣情嚣然而关畿不寍矣陛下又谓百度 
弛废则持义以掩恩任法以成治断失于太速察伤于太精断速则寡恕于人而疑似不容辨也察精则多猜于物而亿度未必然也寡恕而下 
惧祸故反侧之衅生多猜而下防嫌故苟且之患作由是叛乱继产忿讟并兴非常之虞亿兆同虑惟人主独不闻耳至使凶卒鼓行白昼犯阙 
重门无结草之御环卫无谁何之人陛下虽有股肱之臣耳目之佐见危不能竭诚临难不能效死所谓致今日之患是羣臣之罪岂徒言欤陛 
下方以兴衰诿之天命亦过矣臣闻天所视听皆因于人纣之辞曰我生不有命在天此舍人事推天命必不可之理也人事治而天降乱未之 
有也人事乱而天降康亦未之有也自比兵兴物力耗竭人心惊疑如居风涛汹汹靡定族谋聚议谓必有变京师之人固非悉通算术皆晓古 
书则致寇之由岂运当然夫治或生乱乱或资治有以无难而亡多难而兴今生乱失序之事则既往不可复追矣其资治兴邦之业在刻励而 
谨修之舍己以从众违欲以遵道远憸佞亲忠直推至诚去逆诈斯道甚易知甚易行不耗神不劬力第约之于心耳何忧乎乱人何畏乎厄运 
何患乎不寍哉帝又问贽事切于今者贽劝帝羣臣参日使极言得失若以军务对者见不以时听纳无倦兼天下之智以为聪明帝曰朕本好 
推诚亦能纳谏往谓君臣一体推信不疑至憸人卖为威福今兹之祸推诚之敝也又谏者不密要须归曲于朕以自取名朕嗣位见言事多矣 
大抵雷同道听质问则穷故顷不诏次对岂倦于接纳哉贽因是极谏曰臣闻人之所助在信信之所本在诚一不诚心莫之保一不信言莫之 
行故圣人重焉传曰诚者物之终始不诚无物匹夫不诚无复有事况王者赖人之诚以自固而可不诚于人乎驭以智则诈示以疑则偷接不 
以礼则徇义轻抚不以情则效忠薄上行则下从之上施则下报之不尽于己而责尽于人必怠而不从矣不诚于前而望诚于后必绐而不信 
矣故诚与信不可斯须去身愿陛下慎守而力行之恐非所以为悔也人之行己必有过差上智下愚俱所不免智者改过而之善愚者耻过而 
遂非太宗有躬行仁义之德洎致太平之功可谓盛矣然而人到于今以从谏改过为称首是知帝王之美莫大于斯陛下谓谏官论事引善自 
予归过于上者信非其美然于盛德未有亏焉陛下若纳练不违则传之适足增美陛下若违谏不纳又安能禁之勿传不宜以此梗进言之路 
也圣人为治务询众心奓言无验不必用质言当理不必违逊于志不必然逆于心不必否异于人不必是同于众不必非辞拙而效迂者不必 
愚言甘而利重者不必智考之以实惟善所在则可以尽天下之心矣陛下又以雷同道说质问则穷臣谓陛下虽穷其辞而未穷其理能服其 
口而未服其心且下之情莫不愿达于上上之情莫不求知于下然而下常苦上之难达上常苦下之难知若是者何九弊不去也所谓九弊者 
上有六下有三好胜人耻闻过骋辩给衒聪明厉威严恣强愎上之弊也谄谀顾望畏懦下之弊也好胜而耻过必甘佞辞忌直言则谄谀者进 
而忠实之语不闻矣聘辩而衒明必折人以言虞人以诈则顾望者自便而切摩之益不尽矣厉威而恣愎必不能降情接协引咎在已则畏懦 
者至而情理之说不申矣人之难知尧舜所病胡可以一酬一诘而谓尽其能哉夫欲治天下而不务得人心则固不治矣务得人心而不勤接 
下则心固不得矣务接下而不辨君子小人则下固不可接矣务辨君子小人而恶直嗜谀则君子小人固不可辨矣趋和求媚人之甚利存焉 
犯颜冒祸人之甚害存焉居上者易其言而以美利利之犹惧忠告之不暨况疏隔而猜忌者乎转考功郎中依前充职尝从容奏曰此时诏书 
陛下宜痛自引过以感人心昔禹汤以罪己勃兴楚昭以善言复国陛下诚能不恡改过以言谢天下俾臣草辞无讳庶几羣盗革心帝然之故 
行在诏书如下虽武人悍卒无不挥涕激发及通京师李抱真来朝奏曰陛下在山南时山东士卒闻书诏之辞莫不感泣思奋臣节臣知贼不 
足平也 【谨按通鉴辑览　　御批兴元下诏四方人心大悦者葢以太宗之德在人者深而当时人心亦皆厌乱故其感动之速所谓饥易 
为食渴易为饮而赦胁从以销羽翼尤不失权变机宜耳无识者乃云德宗反正全由文诰动人不知反正而措施乖方藩镇横逆如故浸淫以 
至于唐亡所谓感人者安在孟子云仁言不如仁声信矣】 帝欲明年遂改元而术家上言数锺百六宜有所变革示天下复始帝乃议更益大 
号贽曰尊号之兴本非古制行于安泰之日巳累谦冲袭乎丧节之时尤伤事体贽奏言若以术数须有变更与其增美词而失人心不若黜旧 
号以祗天戒帝从之但改年号而巳会兴元赦令方具帝以稾付贽使商讨贽知帝执德不固欲激之使强其意即上言以为动人以言所感巳 
浅言又不切人能肻怀今兹德音悔过之意不得不深引咎之辞不得不尽使天下闻之人人得其所欲何有不从然臣窃以知过非难改过为 
难言善非难行善为难惟陛下先断厥志以施其辞度可行者而宣之不可者措之无苟于言以重取悔帝纳之始帝播迁府藏委弃卫兵无褚 
衣至是天下贡奉稍至乃于行在夹庑署琼林大盈二库别藏贡物贽谏以为师旅方殷创痛呻吟之声未息遽以珍贡私别库恐羣下有所觖 
望请悉出以赐有功帝悟即撤其署李怀光有异志欲怒其军使叛即上言兵禀薄与神策不等难以战李晟密言其变因请移屯帝遣贽见怀 
光议事贽还奏怀光寇奔不追师老不用羣帅欲进辄沮止其谋此必反宜有以制之因劝帝许晟移军初贽与怀光语及晟怀光妄诧曰吾无 
所藉晟贽即美其强雄使不得翻覆至是请下诏书如其意者且无辞归短于朝又遣李建徽阳惠元与晟并屯东渭桥托言晟兵寡不足支贼 
俾为犄角怀光虽不欲遣且辞穷无以沮解帝犹豫晟徙营不阅旬怀光果夺两节度兵建徽挺身免惠元死之行在震惊遂幸梁道有献瓜果 
者帝嘉其意欲授以试官贽谓名器宜重慎止可赐以钱帛不当酬以官帝曰试官虚名无损于事贽奏言诱人之方惟名与利名近虚而于教 
为重利近实而于德为轻员外试官虽止虚名然而突铦锋排祸难者以是酬之可谓重矣今献瓜果者亦以酬之则彼必相谓曰吾之躯命乃 
同瓜果视人如草木谁复为用哉 【谨按通鉴辑览　　御批惟名与器不可以假人民献瓜果不过循野人芹曝之分钱帛赉予巳足相酬 
遽欲授以试官其昧于轻重实甚陆贽谓虚名滥施将无以为立功者之劝非惟深中当时情弊抑亦千秋为君者所当留意者也】 俄以劳迁 
谏议大夫仍为学士时凤翔节度使李楚琳杀张镒得位虽数贡奉议者颇言其挟两端有所狙徇帝亦不能容使至皆不得召欲以浑瑊代之 
贽谏曰楚琳之罪诚旧但今勤王之师悉在畿内急宣亟告景刻是争商岭既回远而骆谷又为贼所扼通王命者惟褒斜尔使楚琳逞憾敢为 
猖狂南塞要冲东与贼合则我咽喉梗而心膂分矣岂不病哉今顾望两端是乃天诱其衷通归涂济大业也帝释然尽召见其使优诏存慰之  
【谨按通鉴辑览　　御批楚琳戕节使附逆泚当戡定之初明正其罪为反侧子示警所谓名正义顺而德宗乃欲因势胁代近于诡谲即陆 
贽欲羁授官职亦失之养奸岂当时势有不得不然者乎】 帝欲以内外从官普号定难元从功臣贽曰宫官具寮恪居奔走劳则有之何功之 
云难则尝之何定之云今与奋命者齿恐沮战士之心结勋臣之愤帝乃止京师巳平帝欲召浑瑊访奔亡内人给装使赴行在贽谏以为巨盗 
始平疲瘵之甿疮痍之卒尚未循拊而首访妇人非所以副惟新之望帝不复下诏犹遣使谕瑊资遣初刘从一姜公辅等材下不逮贽远徙以 
单言暂谋建位台宰而贽孤立一意为左右权幸沮短又言事无所回讳阴失帝意久之不得宰相还京但为中书舍人俄以丧解官客东都诸 
方赗遗一不取惟韦皋以布衣交先以闻故所致辄称诏受之服除以权知兵部侍郎复召为学士入谢伏地哽泣帝为兴改容慰抚眷遇弥渥 
天下属以为相而窦参素不平忌之贽亦数言参罪失贞元七年罢学士以兵部侍郎知贡举明年参黜乃以中书侍郎同中书门下平章事帝 
始任杨炎卢杞引树私党排忠良天下怨疾贞元后惩艾其失虽置宰相至除用庶官反复参诘乃得下及贽秉政始请台阁长官得自荐其属 
有不职坐举者帝初许之或言诸司所引皆亲党招赂遗无实才帝复诏宰相自择贽奏言台省长官皆久当朝选陛下择辅相多出其中今乃 
谓不能进一二属吏岂后位宰相则可择天下材乎帝竟不行旧制吏部选以岁集自干元巳后兵兴率三年一调吏员稽壅至十年不被调者 
缺员或累岁不补案牍丛淆吏缘为奸贽乃请以内外员三分之每岁计阙集人检柅吏奸天下便之当是时贾耽卢迈赵憬同辅政凡有司关 
白三人者更相顾不肻判贽又请如故事每旬一人秉笔所咨辄判河南北江淮荆襄陈许等四十余州大水贽请遣使振抚帝曰闻所损殊少 
即议优恤恐生奸欺贽又上疏极陈乃许 【谨按通鉴辑览　　御批水连四十余州溺死二万余计振抚惟恐不逮犹虞或遗且灶鼃泽鴈 
皆按验可得奸欺何自而生此而尚欲屯膏民困将谁恤乎况德宗昔日朔方从逆之将士尚议并给冬衣而此惟西罹患之灾黎独靳恤之升 
斗前后自相剌谬亦巳甚矣】 又以西北边岁调河南江淮兵谓之防秋士不素练战数败将统制不一亡以应敌乃上陈其弊曰自禄山构乱 
肃宗始撤边备以靖中原借外威寍内难于是吐蕃乘衅回纥矜功中国不振四十余年西输贿币北偿马资尚不足满其意于是调敛四方以 
屯疆陲犹不能制故小入则驱略黎庶深入则震惊邦畿时有议安边之策者皆务所难忽所易勉所短略所长行之而要不精图之而功靡就 
夫势有难易事有先后力大而敌脆则先所难是谓夺人之心也力寡而敌坚则先所易是谓观衅而动也顷属多故财匮人劳而欲广发师徒 
深践寇境复其侵地攻其坚城前有胜负未必之虞后有馈运不继之患万一挠败适所以启戎心挫国威也以此安边可谓不量势而务所难 
矣天之授有分地之产有宜勉所短而敌长者殆用所长而乘短者疆且以水草为取射猎为生便于驰突不耻败亡此戎狄之所长中国之所 
短也而欲益兵搜乘争驱角力交锋原野之上决命寻常之间以此御寇可谓勉所短而校其长矣务所难勉所短劳费百倍终无成功虽果成 
之不挫则废诚以越天授违地产亏时势反物宜者也若乃择将吏修纪律耀德以佐威能迩以柔远禁侵暴以彰吾信抑攻取以昭吾仁彼求 
和则善待而勿与盟彼为寇则严备而不求报此当今之所易也贱力贵智好生恶杀轻利重人忍小全大安其居而后动俟其时而后行修封 
疆守要害蹊堑隧列屯营谨禁防明斥候务农足食非万全不谋非百克不鬬寇小至则遏其入寇大至则邀其归据险以乘之多方以误之使 
其勇无所加众无所用掠则靡获攻则不能进有腹背支敌之虞退有首尾难救之患是谓乘其弊不战而屈人兵此中国之所长也我之所长 
戎狄之短也我之所易戎狄之难也以长制短则用力寡而见功多以易敌难则财不匮而事速成舍此不务而反为所乘斯谓倒持戈矛以鐏 
授寇者也今则皆务之矣尚且守封未固寇戎未惩者葢又有六失焉王者欲备封疆御戎狄则选镇守之兵以置之古之善选置者必量其性 
习辨其土宜察其技能知其好恶用其力不远其性齐其俗不易其宜引其善不责其所不能禁其非不处其所不欲而又类其部伍安其室家 
然后能使之乐其居定其志奋其气势结其恩情以惠则感而不骄以威则肃而不怨靡督课而自用弛禁防而不携故守则固战则强其术无 
它便于人情而巳矣今者远调屯士分戍边陲邀其所不能强其所不欲广其数不考其用责其力不察其情斯可为羽卫之仪而无益备御之 
实也何者穷边之地千里萧条寒风裂肤惊沙惨月昼则荷戈以耕夜则倚烽而觇有剽害之虑无休暇之娱非生其域习其风幼而视焉长而 
安焉则不能寍居而狎其敌也关东百物阜殷士忲温饱比诸边隅不翅天地闻绝塞荒陬之苦则辛酸动容聆强蕃寇虏之名则慑骇夺气而 
乃使之去亲族舍园庐甘所辛酸抗所慑骇将冀为用不亦疏乎矧又有休代之期无统制之善资奉若骄子姑息如倩人进不邀之以成功退 
不处之以严宪屈指计归张颐待饲侥幸者犹患还期赊缓恒念戎丑充斥乘其乱离布路东溃平居殚资储以奉浮冗临难弃城镇以摇疆场 
其弊岂特无益哉固亦将有所挠也谪徙之人本以增户实边立功自赎既无良之人而思乱幸灾又甚于戍卒适有防卫之烦而无立功之益 
虽前代行之固非可遵者也帅臣身不临边而以偏师戍守大抵士之犀锐悉选以自奉委其疲羸乃配诸镇寇至而不支则劫执芟蹂恣所欲 
得比都府闻知虏巳旋退治兵若此斯可谓措置乖方一失也赏以存劝罚以示惩以懋有庸以威不恪故赏罚之于驭众譬輗轨所以行车衔 
勒所以服马也令将之号令不能行之军国之典刑不能施之将上下遵养以苟岁时欲褒一有功虑无功者反侧欲责一有罪畏同恶者震惊 
罪以隐忍而不彰功以嫌疑而不赏故使忘身效节者获诮于等夷偾军缓救者不怀于愧畏况又公忠者直己而不求诸人反罹困厄败挠者 
行私而苟媚于众例取优崇此义士勇夫所以痛心解体也又如遇敌而守不固陈谋而功不成责将帅将帅曰资粮不足责有司有司曰须给 
无乏更相为解而朝廷含糊未尝究诘故抱直者吞声而靡诉诬善者罔上而不惭驭众若此可谓课责亏度二失也课责亏度措置乖方将不 
得竭其才卒不得尽其力屯集虽众无施战陈虏常越境横行若涉无人之地递相推倚莫敢谁何虚张贼势上闻惟曰兵少不敌朝廷莫之省 
则又调发益师无裨于备御而有弊于供亿闾井日耗敛求日繁倾家析产榷盐税酒无虚所入半以事边制用若此可谓财匮于兵众矣三失 
也今四夷最强盛者莫如吐蕃举吐蕃众未当中国十数大郡而内虑外备与中国不殊其能寇边者无几且又器不犀利甲不精完材不趫敏 
动则中国惧其众不敢抗静则惮其强不敢侵何哉良以我之节制多而彼之统帅一也且节制多则人心不一人心不一则号令不行号令不 
行则进退难必进退难必则疾徐失宜疾徐失宜则机会不及机会不及则气势自衰斯乃勇废为尫众失为弱开元天宝时制西北二蕃则朔 
方河西陇右三节度而巳尚虑权分或诏兼领之中兴巳来未遑外讨则侨四镇隶安定以陇右附扶风所当二蕃则朔方泾原陇右河东四节 
度而巳以关东戍卒属之虽任未得人而措置之法存焉自贼泚乱以诱泾原怀光反以污朔方则分朔方为三节度其镇军且四十皆特诏任 
之各有中人监军咸得相抗莫能禀属边书告急方使关白用兵是谓从容拯溺揖让救焚矣兵以气势为用者也气聚则盛散则消势合则威 
析则弱今之边戍势弱气消建军若此可谓力分于将多矣四失也治我之要最在均齐故军法无贵贱之差军实无多少之异所以同其志尽 
其力也穷边之地长镇之兵皆百战伤夷终年勤苦角所能则练习度所处则孤危考其服役则劳察其临敌则勇为衣禀止于当身又为家室 
所分居常冻馁而关东戍士岁月更代怯于应敌懈于服劳然衣禀优厚继以茶药资以蔬酱丰寡相县势则远甚又有以边军诡为奏请遥隶 
神策者禀赐之饶遂有三倍之益此士类所以忿恨经费所以褊匮夫事业未异给养顿殊人情所不甘也不为戎首则巳可嘉而欲使协力同 
心以攘寇臣知其必不能焉养士若此可谓怨生于不均矣五失也凡任将帅必先考察行能然后指以所授之方语以所委之事令自揣可否 
</div>
    <div class="pagination">
<a href="续通志_page583.html">上一页</a><span>...</span><a href="续通志_page579.html">579</a><a href="续通志_page580.html">580</a><a href="续通志_page581.html">581</a><a href="续通志_page582.html">582</a><a href="续通志_page583.html">583</a><span class="current-page">584</span><a href="续通志_page585.html">585</a><a href="续通志_page586.html">586</a><a href="续通志_page587.html">587</a><a href="续通志_page588.html">588</a><a href="续通志_page589.html">589</a><span>...</span><a href="续通志_page585.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
