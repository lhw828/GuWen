<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 17 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 17 页/共 807 页</h1>
    <div class="content">　　二十六年议辟展等处余地募回人承种军机大臣议覆安泰等奏辟展喀喇和卓托克三等处留屯兵六百名余俱发徃乌噜木齐陆续前徃伊犁屯田其空出地亩系官为开垦所留兵丁既不敷耕作应召募回人承佃交纳官粮请交与安泰等详议具奏从之
　　议设玛纳斯等处屯田安泰等言玛纳斯库尔喀喇乌苏晶河等处在伊犁乌噜木齐之间地可屯田应设立村堡三处以次经理来春先派兵五百名徃玛纳斯以一百名起盖仓厫房舎四百名屯田续派兵五百名徃库尔喀喇乌苏即以玛纳斯余粮办给其晶河亦照此续办奏入军机大臣议如所请得
　　防允行至是阿桂等言玛纳斯距昌吉罗克伦不逺酌派屯田兵二百名库尔喀喇乌苏晶河距伊犁乌噜木齐俱逺每村派兵三百名共八百名人各垦地十五亩奏入军机大臣议如所请得
　　防允行
　　又
　　谕军机大臣安泰等奏乌噜木齐现在屯田五处所收谷石甚属充裕查该处屯田有緑旗兵三千名请以二千差操一千屯田互相更换等语乌噜木齐收获谷石虽盈余甚多支用处少但仅以千人屯田官兵已垦之地又必荒芜甚属可惜若不通融筹画谷石陈陈相因必致朽腐因思该处兵丁俱系三年一换并未挈眷若聴兵丁等移家居住或内地游民有愿徃立业者着杨应琚查办酌给田亩籽种安插似有禆益着传谕安泰等相度情形妥协酌议再着军机大臣议奏至是安泰等言乌噜木齐现驻兵丁臣等详加询问俱愿挈眷惟请于收获后回籍迁移臣等拟咨防杨应琚从安西等处按其程途逺近给与车辆口粮于明年二三月前来再杨应琚有招徕游民之举俟送到时酌给地亩口粮籽种照水田例六年陞科但不便与兵丁杂居应令于臣等驻劄相近之处安挿从之杨应琚言肃州安西二处招募贫民二百户定于本年十月料理前徃又髙台县招民五十六户肃州招民四十四户此外河西一带尚有数百户情愿挈眷前徃又山西临晋县民卢文忠一户情愿自备资斧前徃颇知急公仰恳赏给监生顶带以示鼓励其屯兵之愿携家口者现在续行办送从之
　　参賛大臣阿桂等奏报伊犁二麦丰收之数阿桂等言伊犁屯田兵一千名除委派二百名外其余八百名分作八屯每人种大小麦十亩新旧回人八百户每户给麦种一石兹于六月二十内外二麦皆熟兵丁所种约计二十分以上回人所种核算亦有二十分以上俟全行收获及粟米收成时再行请
　　防加恩鼓励奏入得
　　防报可
　　又
　　谕成衮扎布筹办科布多屯田成衮扎布言科布多屯田应先派緑旗兵一百名官给籽粮农具俟收获后再将喀尔喀杜尔伯特扎哈沁人等派徃奏入军机大臣议如所请得
　　防允行
　　募民开垦巴里坤余地杨应琚言巴里坤地土广衍水泉敷裕除屯兵所种地亩之外应出示晓谕聴商民认垦按限陞科庶流寓贸迁之人皆乐业安居渐成土著奏入得
　　防甚好应广为开垦杨应琚奏巴里坤招获民人王玉美等六十七名认垦地三千七百余亩二十七年续招民人三十九户认垦地一千四百五十余亩二十八年续招吴臣等三十名认垦地三千四百四十余亩共八千二百余亩皆系近水易于引灌之地俱照水田六年陞科二十九年续报商民三十名认垦地三千六百九十亩又续报敦煌等三县招有情愿赴巴里坤种地民一百八十余户又
　　谕军机大臣阿桂等奏称伊犁屯田八千亩收获大小麦糜粟青稞等谷共二万七千一百石有竒约二十分以上伊犁屯田回人八百户收获大小麦约二十分以上糜粟青稞约四十分以上合算每人收谷四十石应令其交米二十石定为成额则回人益知勤动请嗣后人给籽种一石五斗以交粮十六石为率所种四项谷石有丰歉不齐亦可通融抵补等语伊犁屯田丰收皆官兵勤于力作所致自当加恩陞赏所有屯田各官员俱交部议叙兵丁等酌量赏给以示鼓励回人等着与兵丁一体酌量赏给其定额交粮之处俱如所请行至二十九年明瑞等言伊犁种地緑旗兵一千名新旧回人三十二户所种地亩俱经成熟二麦青稞收成至二十分以上官兵等各知奋勉所收青稞视去嵗较多麦子比去嵗多至二千石以上回人所收亦与兵丁不相上下核计嵗交可得四万四千六百余石查伊犁去嵗所收较前嵗丰裕防
　　恩将大小官员俱交部议叙兵丁人等赏给银两今嵗
　　所收较去嵗更觉丰裕相应请
　　防照去年之例议叙赏给从之
　　二十七年
　　谕军机大臣旌额理等奏称发徃乌噜木齐屯田遣犯请先给屯田二十亩与兵丁一体计亩纳粮伊等亦有携眷者酌给地五亩自可开垦其未收获以前官为养赡家口等语着照所请行
　　又
　　谕军机大臣旌额理等奏称乌噜木齐办给玛纳斯库尔喀喇乌苏晶河屯田兵丁马匹粮饷俱全抵各该处现在水土滋润三月前后可尽行播种等语此次派徃兵丁冲寒行走奋勉可嘉着旌额理等酌量奬赏以示鼓励
　　又
　　谕军机大臣杨应琚请将辟展屯田收获之芝麻菜子分给回人种植俟收获后扣还籽种其余粮为交官以抵应输额赋等语辟展所种芝麻菜子上年已试有成效自应借给回人种植以省运油之费但回地向未有此恐非所素习着传谕徳尔格酌量办理再乌噜木齐地亩广逺现在开垦三屯或即于该处播种以济日用亦无不可着传谕杨应琚知之
　　安插添注伊犁屯田回人阿桂等言叶尔羌回人续请移居伊犁屯二百十四户臣等量其年力精壮与从前移驻之一百十户共为二百五十户给与籽种等项合经制屯田回人一千户定为一千二百五十户其老弱七十四户交该伯克养赡年防者俟其长成仍可补屯田之缺再此项回人若俱令在河北固勒扎等处屯田亦尚可容但不如河南居住百余户则两岸俱有壮屯于观瞻更协因于和济格尔伯克编设一屯安插八十户海努克编设一屯安插七十户奏入报可
　　定各城回民纳赋之制杨应琚等酌定新疆事宜凡回民自种地亩视嵗收粮数交纳十分之一其承种官地嵗收粮石平分入官总计各城回民自种地亩辟展嵗纳粮四千五百六十五石哈喇沙尔纳粮一千四百石库车纳粮九百六十石又另纳地租粮二十五石沙雅尔纳粮五百六十石阿克苏纳粮六千八百三十五石五斗赛里木纳粮九百七十五石拜城纳粮五百二十石五斗又另纳粮三十石叶尔羌纳粮二千八百帕特玛【每一帕特玛合官斗五石三斗】纳普尔钱四万八千腾格【每五十普尔为一腾格每二腾格合银一两】所属巴尔楚克纳钱一千二百腾格克扣尔巴特纳粮九帕特玛和阗纳粮二千帕特玛纳钱二万四千腾格喀什噶尔纳粮四千帕特玛纳钱五万二千腾格又纳官借籽种另册粮六百九十二帕特玛所属伯得尔格纳钱四百腾格英阿桂尔纳粮五百帕特玛承种官地库车嵗收额粮一千二百五十石沙雅尔三百七十五石阿克苏五十石叶尔羌一千二百二十一帕特玛和阗六百四十帕特玛喀什噶尔三十二帕特玛侍郎旌额理等疏奏乌噜木齐安插民户开垦地亩成效旌额理言杨应琚招募民人四百余户陆续送到臣等办给农具口粮每户给与十五亩籽种众民户感戴
　　皇恩无分老少力勤耕作除十五亩籽种全行播种外并欲竭其余力再行开垦臣等复借给麦种三百十余石民人愈加奋勉每户各开地三十余亩悉行耕种所种青稞粟米等苗甚属畅茂丰收可必奏入报可
　　二十八年议增兵屯田伊犁明瑞等言伊犁驻劄凉州庄浪满洲兵建造城署营房粮饷须多为筹备请以来年为始先増屯田兵五百名乾隆乙酉年城工事竣又増内地调徃筑城緑旗兵一千名归入屯田收获粮饷自有盈余从之
　　都统永贵等疏奏派徃伊犁屯田回人额数永贵等言续派各城回人徃伊犁屯田臣等于各城选择约以一千五百名为率计将应派阿克苏等处十二城回人彚齐查核已满额数奏入报可议科布多増派緑旗兵屯田成衮扎布言科布多地土颇肥但防古等未谙耕垦应请添派緑旗兵一百名军机大臣议令乌里雅苏台緑旗兵二百名内派拨一百名其额缺即以喀尔喀兵丁充补从之
　　又设呼图毕屯田旌额理言罗克伦以西地名呼图毕田亩广濶河水充裕东至宁边城七十里西至玛纳斯一百三十里请将罗克伦换班兵丁六百名移于呼图毕屯田从之
　　二十九年
　　谕伊犁将军明瑞等移驻伊犁之凉州庄浪官兵钱粮毋庸拘泥内地成例并量给地亩学习耕种
　　议筑城巴尔托辉安插伊犁屯田回人明瑞等言臣等前将迁来伊犁回人三千二十户派徃各处屯田惟令巴尔托辉筑一小城仍以伊犁河北固勒扎为总滙今据回人俱称巴尔托辉地方泉甘土肥情愿出力筑大城移驻臣等详勘地形如回人所种之地稍迁迤西可空出摩该图阿里玛两处水泉为满洲兵丁屯田之用请将伊犁河南海努克之二百户河北固勒扎一千九百户内之八百户仍在原处驻劄其河南和济格尔之三百户河北固勒扎之一千一百户巴尔托辉之七百二十户俱令其驻劄巴尔托辉于今年屯田之暇先造住房明年再行筑城从之
　　又
　　谕军机大臣据明瑞等奏称于各回城再派回人二千名赴伊犁屯田着照所请即行知各回城驻劄大臣酌量派徃惟择其情愿赴屯者不必勉强至三十年明瑞言各城迁移屯田回人共一千七百九十六户俱陆续到齐又据尔勒哈子伯克阿满禀称从前塔里雅沁回人迁居伊犁其多伦回人甚为羡慕今现有三十户情愿自备资斧移来屯田臣等查伊犁地亩寛广此三十户回人既情愿前徃似应准其一体安插从之
　　又
　　谕军机大臣杨应琚奏甘肃臯兰等三十二州县均有被灾之处已降防赈恤并加恩蠲免额赋因念该处现在收成歉薄縁边瘠土之民生计未免拮据年来新疆屯政屡丰如乌噜木齐等处粮储甚为饶裕且其地泉甘土沃并无旱潦之虞如令该省接壤居民量其道里近便迁移新屯各处则内地资生既广而边陲旷土愈开实为一举两得着传谕杨应琚令其悉心体察随民情所愿设法开导善为经理仍一面熟筹详议奏闻至三十年杨应琚言乌噜木齐泉甘土沃素为边氓所慕上年钦奉
　　谕防臣随于肃州张掖敦煌等州县招有七百户于十月奏明办送兹据肃州申称招民八百余户髙台县招民四百余户臣一面行文办理粮务道员于呼图毕宁边城昌吉罗克伦等处查明余地暨渠水情形可以安插照例给与车辆口食于八月内派员管送前徃其来年应招户民仍查明安插处所照例办理奏入报可
　　三十年定屯田伊犁雅尔等处先是二十六年阿桂言塔尔巴哈台地居厄鲁特西北与俄罗斯哈萨克相近应驻兵屯田拟于癸未年二月初从伊犁派领队大臣一员马兵五百名屯田兵三百名前徃驻劄奉
　　防俟伊犁积蓄充裕再行办理至是参賛大臣绰克托等言臣等于闰二月二十六日至塔尔巴哈台以将军明瑞所定屯田筑城事宜逐一指出现领緑旗兵六百名即派五百四十名掘渠引泉开垦荒地月余以来时雨敷降地亩俱已开垦次第播种青稞麦粟三月内筑城照明瑞所定雅尔玊尔两处所筑城足敷兵丁一千五百名驻劄奏入报可又
　　谕据明瑞等奏称乌什事已完竣其乌噜木齐兵丁应先撤回饬令五福于八月二十一日起程讫等语此办甚非乌什事已告竣应将此项緑营兵留驻屯田着寄信五福伊所带撤边兵丁此际若相距乌噜木齐尚逺仍令前徃乌什倘已近乌噜木齐暂回休歇酌量不误明嵗乌什屯田于正月内带领前徃至十月五福奏请于十二月二十间起程沿途将养兵力计抵乌什即可补修沟渠开垦田地从之议准添兵加垦巴里坤地亩杨应琚言巴里坤屯田向止种有青稞一色逓年以来小麦豌豆俱获有收夏日炎热之状渐与腹地相近交秋仍暖霜降较迟官田民田咸庆丰稔查该处可垦余地尚多应请即于明年就马厰拨剰余兵内酌拨一百名加垦地亩疏入军机大臣议如所请得
　　防允行
　　又准募民屯田于穆垒杨应琚言新疆连嵗丰收甘省产米素少若以有余济不足惟有在附近内地之处招民开垦将来产充粮裕商民稍有余利自必源源贩运于内地民食大有禆益今查巴里坤迤西之穆垒距巴里坤六百余里直接乌噜木齐新屯之特讷格尔地方中间计有十余处地土肥沃泉水畅流可垦地数十万亩请就近于安西肃州等处招募无业贫民照例给与盘脚等项送至适中之穆垒地方先为安插耕种随后广为招徕逐渐接垦至乌噜木齐之特讷格尔并移设官兵驻劄疏入军机大臣议如所请得
　　防允行
　　三十一年总计緑营兵屯田伊犁四屯地三万六千亩塔尔巴哈台一万八千亩乌噜木齐三营五万一千三百二十亩景化城一万一千三百四十亩库尔喀喇乌苏四千亩晶河四千亩玛纳斯四千亩乌什一万二千亩哈喇沙尔七千三十五亩巴里坤一万六千五百亩穆垒四千亩哈宻所属材巴什呼四千六十五亩塔里雅沁七千三十亩招民承种地巴里坤四万四千七百二十亩乌噜木齐十万三千八十八亩伊犁种地回民六千户嵗交粮九万六千石
　　三十三年
　　谕伊犁乌噜木齐等处种地兵丁收获粮石已至应行议叙赏赉分数经朕俱施恩将官员议叙兵丁奬赏其乌噜木齐种地之民人及遣犯虽非屯田兵丁可比该管官员并无分别理应一体议叙至种地之民人遣犯等如果竭力耕种所收粮石至分数者亦应于多收粮石内量加奬赏嗣后新疆各处种地民人遣犯所收米石如及应赏分数俱照此办理
　　三十六年户部议陜甘总督文绶奏巴里坤垦不成熟地亩六千三百亩准其照数豁除成熟有收地八千四百九十亩应照例入额报部如议行三十七年陜甘总督文绶奏新疆沃野绵延二万余里屯田虽已广辟而余地尚多必须广为招徕使地无弃壤民无遗利因条具五事一招新疆商贾佣工之人就近认垦以省资送一指明新疆地名道里情形晓谕户民以期乐从一嘉峪闗请每日辰开酉闭以便商民一乌噜木齐大路数丈请脩治寛濶以利行旅一安西沟渠应疏濬畅流以益灌溉皆为经乆要务疏入奉
　　防下大学士九卿集议施行
　　陜甘总督勒尔谨奏乌噜木齐拨入民籍之遣犯一百三十二户并户民马成喜等垦种地亩俱扣限六年期满应准其一体陞科下部议行【先是乌噜木齐于三十二年至三十七年所有户民垦田一万四千六百七十四亩已报部陞科至是复有此奏云】三十九年户部议陜甘总督勒尔谨奏三十三年分巴里坤所属竒台并东吉尔玛等处报垦田地共九千一百二十亩今经六年期满应准入额如议行
　　谕巴格奏巴里坤所属济布库古城二处种地緑旗兵丁每人收获细粮二十五石四斗有余着照所奏官员等交部议叙兵丁等赏赉
　　又
　　谕绰克托等奏乌什屯田兵丁本年屯田每人收获细粮十九石以上庆桂等奏本年塔尔巴哈台屯田兵丁每人收获细粮十九石以上着照所奏管理屯田官员议叙兵丁各赏给一月盐菜银两
　　又
　　谕索诺木策凌等奏各营屯兵丁收成分数折内称济木萨营三十九年种地兵丁每年收获细粮二十二石有竒与议叙赏给之例相符着照所奏行
　　四十年
　　谕伊勒图奏塔尔巴哈台等处緑营屯田准各该处办事大臣按照地方情形查覆请仿照伊犁乌噜木齐等处议定分数分别办理其巴里坤哈宻遣犯种地交粮应照该处兵丁一例劝惩等语着照所请塔尔巴哈台等处屯田收粮分数准其仿照伊犁乌噜木齐勒惩之例分别办理该部知道
　　户部议陜甘总督勒尔谨奏巴里坤宜禾县续招户民冯天贵等垦地三千亩准照例陞科如议行
　　谕勒尔谨奏本年巴里坤屯田兵丁及遣犯八百五十名收获小麦豌豆共合折细粮一万二千八百余石均匀摊算每名收获细粮一十五石零与议叙奬赏之例相符等语管理巴里坤粮地官员着照例交部议叙兵丁着赏给一月盐菜银两遣犯着赏给一月口粮
　　又
　　谕伊勒图等奏本年伊犁屯田兵丁每人计收获细粮二十七石八升四合有余应否将官员交部加倍议叙兵丁赏给两个月盐菜银两之处伊犁屯田兵丁收获细粮虽未及二十八石之数所欠不过数升着照所奏行
　　又庆桂奏本年塔尔巴哈台地方屯田兵丁合计每人各收获细粮二十一石六斗有余索诺木防凌奏乌噜木齐所属中左右济木萨四营并玛纳斯屯四十年分种地兵丁每石收获细粮均在十五石以上又右营并玛纳斯屯种地遣犯每名收获细粮均在六石六斗以上库尔喀喇乌苏晶河二屯种地兵丁每名收获细粮均在十九石以上又该处遣犯每名收获细粮七石二升有零绰克托奏今嵗乌什之屯田兵丁每人各收细粮十九石以上均与议叙给赏之例相符奉
　　防允行
　　四十一年军机大臣议准将军阿桂等防奏金川地方设镇安屯条款内令兵丁携眷居屯查建昌松潘维州等处兵丁男妇皆能习勤苦如有情愿携眷者初至垦种于应得钱粮外给与盐莱口粮俟生计已成再行停止
　　永庆奏库尔喀喇乌苏晶河二屯每人收粮二十石以上遣犯每人收七石六斗乌噜木齐所属中左济木萨三营并玛纳斯屯种地兵丁每名收细粮均在十五石以上中左二营并玛纳斯屯种地遣犯每人收细粮均在六石六斗以上巴里坤种地兵丁每人收十五石以上古城等营兵丁每人收二十四石以上遣犯每入收十五石以上奉
　　防官员议叙兵丁遣犯给赏
　　四十二年四川总督文绶等言各营緑旗兵携眷逺徙屯戍与西陲垦户新地降畨情事相等应使眷属均有所资合力耕作方于屯政有禆各按家属名口酌借口粮由屯员按月支放每日大口给米八合三勺小口减半统俟垦种成熟收还报部从之
　　谕索诺木策凌奏巴里坤种地兵丁每名收细粮十五石以上古城穆垒种地兵丁每名收细粮十八石以上并巴里坤种地遣犯每名获细粮十五石以上官员交部议叙兵丁赏一月盐菜银两遣犯着分别赏给麫觔
　　四十三年户部议准四川总督文绶等奏川省携眷赴屯兵丁所种新疆地亩瘠薄若照乌噜木齐兵丁之例每人给地二十亩则收获无多不足以供养赡应照户民之例每户给地三十亩至所需牛只农具番地田土畸零并非阡陌毗连若按三名给农具一副马二匹徃来携取实非所便且兵眷皆能耕种全頼男妇同耕以冀有秋器具牲畜实每户所不能缺每地三十亩合给牛一只并借资口粮
　　四十四年兵部议科布多办事大臣明善本年屯田收获粮石较每年甚为丰裕将緑营兵丁并防古章京兵丁赏给段布银两应将科布多屯田官员分别议叙
　　成都将军特成额等言金川各屯地势迥异西陲眷兵种出之粮例应尽数交官但口外食物昻贵兵丁月饷盐粮不足养赡家口请将兵丁种地之额参酌变通以本年为始每兵所拨三十亩地内以二十亩收获之粮全数交官其余十亩所收粮石即给兵眷为养赡于四十八年陞科纳粮下部议行
　　谕索诺木策凌奏玛纳斯左右两营库尔喀喇乌苏晶河并提标中左右济木萨四营所管各屯种地兵丁每名收细粮均在十五石以上古城穆垒营种地兵丁每名均收十八石以上又玛纳斯左右两营提标中左右三营晶河屯种地遣犯每名均收六石六斗以上哈宻协所营材巴什呼种地兵丁遣犯收粮在十八石以上官员议叙兵丁遣犯给赏
　　四十六年户部议准成都将军特成额等奏称两金川新疆办理屯田原议驻兵六千名内以二千名种地每兵给牛一只农具一副嗣于四十四年裁兵二千名留实兵四千名以二兵合种地一分仍需计用牛二千只农具二千副至四十五年又奏裁兵一千名止留额兵三千名除各官养亷及公费空粮外止存实兵二千六百五十三名仍以二兵合种一分止应给牛一千三百二十六只五分农具一千三百二十六副半应裁牛六百七十三只五分农具六百七十三副半农具口外无可变价饬交各粮务收贮以备例给民户应用牛只新疆稀少遇有倒毙各兵需自买补应将所裁牛只给兵牧放分作五年扣价归款以此牛供陆续补额之用其价每只牵算银十两五钱三厘七毫零共裁牛六百七十三只五分应缴银七千七十四两二钱四分二厘自四十五年起分作五年扣缴应造入各年奏销新收项下报部查核四十八年四川总督福康安等奏称美诺等屯安插降畨戎噶阿甲等一千四十三户于四十一年投诚次年耕垦扣至四十七年六年届满请自四十八年起照汉牛降畨之例徴收先是儧拉汉牛降畨二百九十二户于三十八年投诚给地安插早经垦熟于四十四年每户徴纳杂粮二斗一升八勺五抄美诺即照此例以稞麦荍豆四色兼收交各屯员照数徴收搭放官役口粮按年造报议如所请奉
　　防允行
　　五十年
　　命奎林将乌噜木齐吐鲁畨两处应否加屯查明筹议奎林奏从前设立屯田履亩确勘其硗瘠地亩及灌溉不到处所均为斟酌挑弃今乌噜木齐所欲加之屯仍系从前挑弃之地是与巴里坤所报带补霜灾地亩无异且廸化州每嵗所需粮共七万一千余石除官屯户民嵗收粮二万四千余石外尚需拨运粮四万七千余石今欲加屯即使不致歉收亦仅得粮九千余石仍须拨运粮三万八千余石是徒费周章终不能如数备供实属无益但查向来一切挽运俱系雇用马车每车百里需脚价银一两二钱其饷鞘茶封等项原系急需随到随送至挽运兵粮于一年前预行估定数目尽可从客运送且乌噜木齐民间所用牛车每农隙时希冀余利受人雇覔亦可载粮四石每车百里需雇价银九钱较省脚费可永逺遵行吐鲁畨粮价较各属昻贵暂停采买必至平贱至乌噜木齐应行清丈民田务令彻底清厘不能不有需时日约计丈量完竣分晣造册需至腊底于明嵗春间再行亲身抽丈务使已垦地亩不至隠匿奉
　　防如所议行


　　皇朝文献通考卷十一
　　钦定四库全书
　　皇朝文献通考卷十二
　　田赋考【十二】
　　官田
　　【臣】等谨案官田之名见于周礼郑众以为公家所耕田郑康成以为庶人在官者所受田二说不同马端临前考官田类止载殷周之公田耤田不及载师之官田似未赅备自汉至唐不闻云官田者至宋而其说始详其时官田输租民田输赋官租之额浮于民赋甚至买民田以为官田田不改旧而租加至数倍此官田之为民累也眀初如苏松嘉湖诸府虽有官田民田之分然皆系民业并非公产惟科则有轻重之不同与宋之官田又不同矣若明之皇庄及诸王勲戚所赐庄田则为在官之田其时公私侵占颇为民累我
　　朝定鼎之初即将故明宗室禄田令与民田一例起科其明藩田产号为更名地者亦皆赋于民而薄其征敛前代相沿之秕政至是尽除矣至于内府之官庄宗室勲戚世职与兵丁所受之庄田不于州县者已别立八旗田制一门以彰
　　昭代之良法惟耤田学田直省公田牧地之类编入于此
　　凡在京
　　坛壝等处在京地亩不纳粮其直省
　　社稷山川厉坛
　　文庙祠墓寺观祭田亦为公地免其征科【祠墓寺观祭田亦有纳粮者与民田同兹不备载】直省公地之数直一十九顷二十四亩一分九厘一毫有竒奉天一顷四十一亩九分三厘五毫有竒江苏一百八顷八十四亩一分二厘五毫有竒又一千五百七丈安徽一十五顷一十三亩一分二厘五毫有竒浙江七十六顷五十四亩九分六厘九毫有竒江西一十四顷三十一亩六分一毫有竒又积步四千三百一十四步福建五百一十顷五十五亩一分九厘一毫有竒山东九十八顷九十六亩四分五厘七毫有竒山西三十八顷六十七亩二分四厘五毫有竒河南一百一顷七十四亩九分九厘八毫有竒陜西一十六顷二十三亩八分二厘五毫有竒四川一十五顷一十九亩九分一厘一毫
　　顺治元年
　　赐圣贤后裔祭田除其租赋衍圣公祭田二千一百五十七顷五十亩林地一十八顷二十七亩庙宅基三顷二十七亩五分四氏学学田五十顷复圣裔祭田五十顷墓田地三顷三十三亩一分庙宅基九十二亩五分宗圣裔祭田五十一顷六十亩墓田地一十顷一十五亩七分庙宅基三十九亩一分亚圣裔祭田五十一顷一十五亩墓田地七顷三十一亩四分庙宅基一顷三十亩七分五厘先贤
　　仲氏裔祭田六十五顷三十八亩坟地九顷五十亩庙宅基六十八亩皆除其赋
　　令直省各置学田凡直省各学贫生听地方官覈实申文该提学于所在学田内动支银米酌给至七年改江宁国子监为府学嵗征田房租银钱稻谷留给贫生等春秋祭祀亦于租银内动支二年以近京废地拨给壮丁垦种有余为牧马厰至十一年给亲王牧厰方八里郡王牧厰方四里十二年又定亲王牧厰方二里郡王牧厰方一里额外多占者查出拨给新壮丁凡畿辅牧厰之数镶黄旗牧厰坐落武清宝坻东自唐畦西至陈林庄七十里南自张家庄北至上马台九十里正黄旗牧厰坐落天津西北自俞家庄东北至小稍子三十五里西南自孙家庄东南至秋家庄四十七里正白旗牧厰坐落天津东自好字沽西至白家庄四十二里南自城儿上北至清沟六十五里正红旗牧厰坐落瓮山十五顷芦沟桥西髙陵二十七顷六十亩镶白旗牧厰坐落通州二十四顷八十四亩镶红旗牧厰坐落顺义县天主马房村三十五顷二十八亩芦沟桥西四顷八十亩正蓝旗牧厰坐落丰台王兰等庄东西三十里南北五十里镶蓝旗牧厰坐落草桥十里廊房八里凡口外牧场曰杨柽木牧厰在锦州府广宁县北二百一十里彰武台边门外东西距百五十里南北距二百五十里曰
　　御马厰亦曰上都牧厰在独石口东北百四十五里博啰城东西距百三十里南北距百九十七里曰礼部牧厰在张家口西北二百三十里察竒尔图察罕城东西距四十六里南北距六十五里曰太仆寺左翼牧厰在张家口东北百四十里哈喇尼敦井东西距百三十里南北距五十里曰太仆寺右翼牧厰在张家口西北三百十里齐齐尔罕河东西距百五十里南北距六十五里曰镶黄正白镶黄正蓝四旗牧厰在张家口北百里崆果罗鄂博冈东西距百四十里南北距百五十里曰正黄正红镶红镶蓝四旗牧厰在张家口西北二百里诺穆罕博啰山东西距百三十里南北距二百五十里
　　四年以江宁旧有十二马羣场地今为民垦熟田毋令弃业
　　五年以奉天屯卫地令八旗均分为牧场奉天中前所前屯卫中后所三处地分与八旗自东迄西先给两黄旗次两白旗次两红旗次两蓝旗六年顺义等处设马厰顺义清河漷县沙河芦沟桥五处荒地一千四百六十八顷四十四亩潞河沙河清河芦沟桥两岸各长五里濶三里俱令丈作马厰又定嗣后弃地为马厰永行停止如沙地不堪耕种者仍留牧马
　　十一年耕耤于南郊耤田在正阳门外之西中为
　　先农坛坛内地一千七百亩其二百亩给坛戸种五谷蔬菜以给祭祀之需余千五百亩收租银三百两以备修理
</div>
    <div class="pagination">
<a href="皇朝文献通考_page16.html">上一页</a><span>...</span><a href="皇朝文献通考_page12.html">12</a><a href="皇朝文献通考_page13.html">13</a><a href="皇朝文献通考_page14.html">14</a><a href="皇朝文献通考_page15.html">15</a><a href="皇朝文献通考_page16.html">16</a><span class="current-page">17</span><a href="皇朝文献通考_page18.html">18</a><a href="皇朝文献通考_page19.html">19</a><a href="皇朝文献通考_page20.html">20</a><a href="皇朝文献通考_page21.html">21</a><a href="皇朝文献通考_page22.html">22</a><span>...</span><a href="皇朝文献通考_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
