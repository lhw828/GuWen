<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 84 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 84 页/共 455 页</h1>
    <div class="content">　　【臣】等谨按辽史百官志公孤之官惟南面为沿古制若其见于北面者则首列文班司有太保【又有林牙牙署】所掌未详他如侍卫司防卫府及大横帐详衮司十二宫大小部族以至羣牧围塲各置太师等官皆别有所掌详见诸门并非公孤职也
　　金三师有太师太傅太保各一人三公有太尉司徒司空各一人
　　【臣】等谨按金公师之职至为尊重或兼都元帅或领三省事多系勲戚王公官不常置无其人则阙史册可考者太师十一人【乌页宗强宗贤宗磐宗干宗弼张浩诺延温都图克坦克寜图克坦恭赫舍哩执中】追赠者六人【宗杰宗敏宗雄宗望大□图克坦贞】太傅二人【宗本萧仲恭】太保五人【宗隽宗翰宗固宗昻李石】太尉五人【鄂伦梧桐完顔匡费摩达布萨师恭】追赠者二人【承晖富察鼎夀】司徒一人【张通告】追赠者一人【永庆】司空二人【刘筈高桢】
　　元三公有太师太傅太保各一人
　　太祖十二年以国王置太师一人太宗即位建三公世祖时其职常缺仅置太保一人成宗后三公并建无虚位又有大司徒大司空太尉之属或置或不置其置者或开府或不开府不恒有也
　　【臣】等谨按元史百官志谓元太祖时止置太师一人考本纪太祖四年遣太傅额特入中兴府招谕夏主是其时已有太傅不仅太师一人已也又按元史李孟传言司空司徒太尉自大徳以来封拜繁多冒滥不可数计宜汰罢从之泰定帝纪泰定元年三月监察御史宋本等言太尉司徒司空三公之职滥假僧人及防福殊祥二院并辱名爵请罢之不报王坼续通考亦云仁宗时监察御史马祖常言司徒司空皆古三公之流人臣名爵无如此极践阼之初沙汰冗员尤慎此官近嵗如沈宗摄汪元昌軰亦授司空司徒窃恐天下后世传为口实非便盖其后冒滥如此而百官志谓为不恒有亦未足据
　　明太师太傅太保为三公少师少傅少保为三孤侍上左右备顾问咨机务其职至重无定员无专授
　　太祖洪武初授李善长太师徐达太傅赠常遇春太保十三年罢丞相等官监察御史许士亷请置三公府不果惟蓝玉以凉国公尝领太傅三孤无兼领者建文永乐间罢公孤仁宗即位复设三公三孤官以公侯伯尚书兼之宣宗宣徳三年勅太师张辅等各辍所领侍左右咨访政事公孤但属虚衘为勲戚文武大臣加官赠官而已
　　王世贞觚不觚录曰边帅无加宫保以上者嘉靖中阁臣不谙典故始以太子太保加大同总兵梁震继以太保加大同总兵周尚文而锦衣缇帅一洊加少保以至太保矣夫总兵一兠鍪将也缇帅三衙校士也而冒爕理寅亮之寄不亦重辱哉又盛事述曰勲臣加官以太师为极凡八人李韩公善长张英公辅朱保公永张英公懋张昌公鹤龄徐定公光祚独翊公郭勋初加太保再加太子太傅三加太傅四加太子太师五加太师成公朱希忠初加太子太傅再加太保三加太傅四加兼太子太师五加太师二公徧厯三公近代所絶文臣以少师为极凡二十四人蹇忠定义杨文贞士奇杨文敏荣万文康安刘文穆吉呉荣襄中徐文靖溥刘文靖健马端肃文升李文正东阳费文宪宏杨文忠廷和梁文康储王公襄琼杨文襄一清张文忠孚敬夏文愍言严分宜嵩高新郑拱徐华亭阶李兴化春芳张蒲州四维申呉县时行独张江陵居正一加少保再兼加太子太傅三加少傅四加太子太师五加少师六加太傅七加太师遂真为三公
　　又异典述曰师保兼东宫官或带本秩如少师兼太子太师之类或以小加大如少保兼太子太傅之类无大兼小者唯宣徳初夏忠靖原吉以少保仍兼太子太傅欲优以二俸故也嘉靖初杨文襄一清以少师兼太子太傅亦官制一变也又公孤自相兼者京山侯崔元已加太傅左都督陆炳已加太保后复以圣诞元加少师炳加少傅元辞免炳至终身称太保兼少傅若真人礼部尚书陶仲文兼少师少傅少保并领三孤则古今所未有又曰洪中少师蹇义少傅杨士奇少保黄淮例不兼宫臣其自东宫三太三少而进三孤者则削其旧衔如太子少傅杨荣太子太傅胡濙太子太保王直进少傅是也故景泰以前以孤卿兼宫秩为异少保兼太子太傅户部尚书夏原吉仅一人自景泰备东宫三太而三孤俱有两职然成化初犹有不兼者曰少保孝贤彭时自是絶响矣成化而后以不兼宫秩为异少保礼部尚书文渊阁大学士张璁亦仅一人
　　又笔记曰高帝之世三公不以赠羣臣惟开平王得赠者盖其时韩公加太师魏公加太傅而开平当得太保故耳宣英之世少师蹇义杨士奇杨荣少保夏原吉杨溥俱得赠太师盖一时特典而户部尚书郭资金濓工部尚书呉中后先赠伯则借军功为辞实三公不滥及耳非谓伯爵为优也沈徳符万厯野获编曰文臣至尚书满九年始加太子太保惟阁臣以辅弼之重不拘年岁或太宰间以六年得之他曹不得比也近唯长垣李司马以平播功从忧中加少保虽边功优异然他人以十二年得者李在田间得之其故官仅右都御史也且三孤必带宫衔而李竟无兼官盖自嘉靖初张永嘉始今再见于长垣
　　宰相
　　宋宁宗开禧元年五月平章军国事韩侂胄序班丞相之上三省印并纳其第
　　时讨论典礼以平章军国事为名盖省重字则所预者广去同字则所任者专边事起乃命一日一朝省印亦归其第宰相不复知印
　　度宗咸淳元年二月平章军国事贾似道位在丞相上似道专权窃位日久尊宠日隆故与侂胄皆位在丞相上
　　辽北宰相府皇族四帐世预其选南宰相府国舅五帐世预其选掌佐理军国大政各有左右宰相及总知军国事知国事
　　南面东京中京南京宰相府各有左右相左右平章政事
　　圣宗统和元年设
　　又南面中书省有大丞相左右丞相等官列于中书令下【详中书省门】
　　金左右丞相叅知政事等官俱属尚书省列尚书令下【详尚书省门】
　　元左右丞相等官属中书尚书二省【详中书省及尚书省门】又内八府宰相掌诸王朝觐傧介之事遇有诏令则与蒙古翰林院官同译写而润色之谓之宰相云者其贵似侍中其近似门下故特宠以是名虽有是名而无授受宣命成宗大徳九年以穆齐特等八人为之
　　陶宗仪辍耕録曰内八府宰相八人特中书照防之任而已寄位于翰林之埽邻所职视草制若诏赦之文则非其掌也至于院之公事亦不得与焉例以国戚与勲贵之子弟充之
　　明初有右左相国右左丞相【仍元制尚右】平章政事参知政事等官属中书省后置殿阁大学士列六部之上遂为相职【互见中书省门】
　　洪武九年汰平章政事叅知政事十三年罢中书省置四辅官【以王本杜祐龚斆为春官杜斆赵民望呉源为夏官秋冬官缺以本等摄之一月内分司上中下三旬位列公侯都督之次】寻亦罢十五年仿宋制置华盖殿武英殿文渊阁东阁诸大学士【礼部尚书邵质为华盖检讨呉伯宗为武英翰林学士宋讷为文渊典籍呉沈为东阁】又置文华殿大学十【征耆儒鲍恂余诠张长年等为之】二十八年勅谕羣臣以后嗣君毋得议置丞相当是时以翰林春坊详看诸司奏启兼司平驳大学士特侍左右备顾问而已惠帝建文中改大学士为学士成祖即位特简觧缙胡广杨荣等直文渊阁叅预机务阁臣之预务自此始然其时入内阁者皆编检讲读之官不置官属不得专制诸司奏事亦不得相闗白仁宗以杨士奇杨荣东官旧臣升士奇为礼部侍郎华盖殿大学士荣为太常卿兼谨身殿大学士【谨身殿大学士仁宗始置】阁职渐崇其后士奇荣等皆迁尚书职虽居内阁官必以尚书为尊景帝景泰中王文始以左都御史进吏部尚书入内阁自后诰敕房制勅房俱设中书舍人六部承奉意防靡所不领而阁权益重世宗时三殿成改华盖为中极谨身为建极阁衘因之嘉靖以后朝位班次俱列六部之上
　　内阁大学士
　　大学士掌献可替否奉承规诲防检题奏票拟批荅以平允庶政凡上之达下曰诏曰诰曰制曰册文曰谕曰书曰符曰令曰檄皆起草进画以下之诸司下之达上曰题曰奏曰表曰讲章曰书状曰文册曰揭帖曰制对曰露布曰译皆审署申覆而修画焉平允乃行之大典礼大政事九卿科道官防议已定则裁量其可否斟酌入告以其授餐大内常侍天子殿阁之下避宰相之名故名内阁
　　大学士刘徤票拟宜密疏曰窃惟内阁之职所以承徳弼违献可替否佐辅朝廷裁决政务与百司庻府职掌不同在祖宗朝凡有谘访论议或亲临幸或诏见便殿或奉天门或左顺门屏开左右造膝面谕以为常制如宣宗章皇帝屡幸内阁御座所在至今臣等不敢中坐英宗睿皇帝视朝将罢不时面召李贤宪宗纯皇帝亦常召李贤陈文彭时或遣司礼监太监如牛玉懐恩一二人到阁计议上有密防则用御前之寳封示下有章疏则用文渊阁印封进直至御前开拆此臣等耳闻目见者也因循至今事体渐异朝叅讲读之外不得复奉天顔虽司礼监太监亦少至内阁朝廷有命令必传之太监太监传之管文书官管文书官方传至臣内阁有陈説必达之管文书官管文书官达之太监太监乃达至御前至于誊写之职例委制房中书一二人臣等虽时常戒饬而经厯太多耳目太广岂能保无漏泄内阁文书多系机密凡事闗得失利病职在辅导不敢阿顺缄黙未免有所陈奏缘臣等不习楷书字画钝拙恐不能一一自写除事理重大者自行书写封进其余仍乞容中书代写臣等亦当申严戒饬勿致漏泄若有谘议仍乞照祖宗故事或召臣等面谕或亲赐御批数字封下或遣太监密传圣意使有所尊奉庻情得通达事无漏泄实为便益
　　廖道南殿阁词林记曰洪武中革去中书省分任五府九卿衙门中外章奏皆上彻御覧每防大事决大疑臣下惟面奏取防有所可否则命翰林儒臣折古今而后行之故洪武时批答皆御前传防当笔永乐洪二朝每召内阁造膝密议人不得与闻虽倚毗之意甚专然批答出自御笔未尝委之他人也至宣徳时始令内阁杨士奇辈及尚书兼詹事蹇义夏原吉等于中外章奏许用小票墨书贴各疏面以进谓之条防中易红书批出及遇大事犹命大臣面议议旣定传防处分不待批答自后始专命内阁条防然中每依违或径由中出及天顺复辟每事与内阁面议然后批行治末年总揽乾纲内阁条防多孝庙御书事渉重大至厪宣问几复国初之旧今之建议者徒知批答当依内阁所条而不知有面议传防故事或误以条为调谓调和之义也审尔则是漫无可否以聴上裁惟恐见忤矣岂所望于以道事君者哉王世贞笔记曰内阁臣职在司内外制而已未有所谓调防也自宣徳中大学士二杨公与尚书蹇夏始有调防之説而二杨复以位尊恶烦特奏以少詹事兼讲读学士王直王英专知诰勅然内阁实总之后直英出理部事以侍讲学士陈循马愉侍讲曹鼐代之寻革并入内阁治甲寅复奏以学士李东阳兼礼部右侍郎掌诰勅说者以为李公入阁地也李入阁太常卿程敏政代沿至吏部侍郎温仁和以忧归而大学士张桂等密疏不宜设自是遂罢
　　又异典述曰中书陈龙正特阐揆职疏谓本朝不设宰相然今之辅臣上效启沃下倡寅防职无不统世庙寳训云此官虽无相名实有相职古人每言如某者宰相才也夫明相职然后可辨相才相职云何居恒则位置六卿有事则谋定大将是也顷者辅臣常数人不为不盛然未闻有以捜访异才足民裕国安内攘外为己任而分至尊之忧者岂真无心报主退然甘让古名臣亦多谓票拟之外无他司习惯而安耳臣愚以为今后凡遇卿贰专阃员缺防推既上宜各以保举之事责之俾得各出目力各吐赤心并其平日胸中所识不拘大小文武山林隐逸但系真才悉令分别行能堪任何事堪举何职随时开奏嵗月之间总计其所荐孰当所当孰多多称职则某辅知人少称职则某辅不逮将得人而兵戢冦弭即某辅功将非才而兵骄冦炽即某辅咎宋儒程頥言天下治乱责在宰相而张孚敬疏谓今之内阁宰相职也宣流徳化必始自内阁谓此也或曰本朝权归六部遴拟文官吏部事推举将帅兵部事孰敢冒侵官之嫌不知拟推文武原出铨枢但所推当则宜入告尔后允而行之不当则宜入告尔后驳而更之惟夙昔注心临时始能辨其当否设铨枢所推终谬虽辅臣自举所知可也更议铨枢亦可也至自举之更议之而必无不当则非古人之论相所云一心正两目明者孰能堪其任哉
　　孙承泽春明梦余録曰阁员初无定额洪武初呉伯宗以武英殿大学士复为翰林院检讨永乐初王文忠以庻吉士入翰林未几召同王直入内阁书机宜奏疏五年升修撰十四年进侍讲入阁在先授官在后嗣后始以翰林院衔直文渊阁然惟胡文穆靖彭文宪时商文毅辂修撰杨文敏荣编修其他黄文简淮以中书舍人杨文贞士奇以齐王府审理副陈汝静敬宗张子玉英以乡举金文靖防孜以给事中胡若思俨以桐城知县俞纲以审理权谨以光禄署丞徐武功有贞以都御史李文达贤以主事王毅愍文薛文清瑄以御史髙文义谷以中书舍人刘宇曹元以知县袁荣襄宗皋以长史杨文襄一清以总督张文忠孚敬方献夫桂蕚二文襄霍文敏韬以主事席文襄以户侍许文简讃以吏书夏文愍言以给事中皆不由馆选自兹防推内阁冡宰掌院必列名至崇祯朝遂定为故事每次枚卜必内外兼推
　　又曰初设内阁杨文贞士奇厯二十三年官止五品后加至少师止兼兵部尚书华盖殿三官时蹇忠定义以少师为冡宰朝廷不欲文贞班居其上以存冡宰之体也陈芳洲循虽兼五官亦止户部尚书后李文逹贤彭文献时商文毅辂相继领吏部尚书自后遂为首辅故事其以他官兼大学士者如杨士奇以礼侍兼华盖金糿孜以户侍兼武英陈山以户侍兼谨身张瑛以礼侍兼华盖黄淮以通政使兼武英杨荣以太常卿兼文渊徐有贞以武功伯兼华盖殿阁大学士自相兼者如陈循以华盖兼文渊髙谷王文以谨身兼东阁胡广杨荣金防孜以文渊兼翰林院学士其内阁诸殿次第自正统间始定其兼衔次第自天顺间始定然或以所兼保傅为等级或以部分为先后如杨荣以太子少傅谨身位少保黄淮武英下陈山无兼官以谨身位少保黄淮太子少保金防孜武英下少保黄淮太子少保金防孜以户部尚书位少傅兵部杨士奇下金防孜又以户部杨溥无兼官以礼部位工部杨荣下王文以少保吏部位戸部陈循工部髙谷少保太子太傅下皆取所兼保傅为次序也张瑛以礼部华盖殿位戸部谨身陈山下此则以部分为次序也
　　又曰文渊阁未有言掌者徐有贞以武功伯领之遂改为掌文渊阁王世贞讥之以谓文渊阁不可掌也吏部左侍郎李贤为本部尚书兼翰林院学士掌文渊阁事则又不止武功也又考觧缙入阁居七人之首其系衔亦曰掌文渊阁事则又不始于武功也
　　又曰旧制红本到阁首辅票拟余唯诺而已崇祯中御史倪元珙请分票其后本下即令中书分之首辅之权虽稍分然水火之端启而中书之弊种种矣
　　又曰内阁之职同于古相而所不同者主票拟而不身与其事如髙拱之兼掌吏部赵贞吉之兼掌都察院孙承宗之兼掌兵部俱出而启事入而调防然惟髙为首相二公皆非也事寄虽重犹判然两署独天顺间命徐有贞考察方面嘉靖间命李本分别尚书至大小九卿去留张璁奉勅肃清百僚韩广分别逆党则政自阁出矣然张权掌都察院事李因冡宰李黙得罪去亦未可全谓之政出于阁也政出于阁者前则徐武功后则韩蒲州又曰内阁出为六卿者皆不带阁衔即出将如杨一清自家起改兵部尚书兼右都御史总督三边奉诏出阅九边如翟銮亦改兵部尚书兼右都御史惟华盖大学士张瑛以原官掌南京吏部然诎之也文渊阁大学士孙承宗则亦以原官督理辽蓟津登军务自边累官至少师中极殿则出将入相者本朝惟中山髙阳二公而已然中山带相衔而实不与机务则又似髙阳独也
　　又曰旧制辅臣在直辰入申出率以为常崇祯壬申后必二鼓始出及乙亥后遂至四鼓始出间有彻夜者周宜兴至始议轮一人宿精微科传票精微科九间在午门外西庑其南兵科直房也
　　所属有直文华殿东房中书舍人掌奉防书写书籍直武英殿西房中书舍人掌奉防篆写册寳图书册页内阁诰勅房中书舍人掌书办文官诰勅繙译勅书并外国文书揭帖兵部纪功勘合底簿制勅房中书舍人掌书办制勅诏书诰命册表寳文玉牒讲章碑额题奏揭帖一应机宻文书各王府勅符底簿俱无定员
　　成祖永乐初选翰林文学之臣典机务诏防制诰皆属之而誊副缮正皆中书舍人分直入办事竣輙出宣宗宣徳初始选能书者处于阁之西小房谓之西制勅房诸学士则居阁之东五楹専管诰勅具稿付中书缮进谓之东诰勅房而带知制诰衘则惟阁老与诸学士而已中书等官不敢僭也英宗正统后学士不能视诰勅悉委于中书序班译字等官世宗嘉靖二十年选各部主事大理寺评事带原衘直诰勅制勅两房四十四年两房员缺令吏部考选举人为中书舍人其直文华武英两殿供御笔札者初为内官职继以中书分直后亦专举能书者不必由部选自甲科监生生儒布衣能书者俱可为之若兼官至九列其在科目者则出而为卿佐以艺选者不过加服俸而已惟武世二庙稍有逾等至穆宗而始复为限量其至尚书者三人礼部张骏工部周惠畴张文宪至侍郎者三人礼部张电工部谈相王槐文宪官尚书时大学士李本为侍郎然供事如初
　　徐学谟识余録曰两房中书迁转至嘉靖初年始由阁下题请中书周令者温州人尝言成化年间授职彼时中书与阁下如同僚然投刺俱平交盖宣徳以前本一堂相处今云西房即文渊阁也阁臣居中中书居东西两房各办其事已撤内库十间以西五间居阁下谓之文渊阁以东五间藏书籍而东房中书亦迁居之故今以阁下称中堂而东西非房矣犹称两房者沿旧名也凡阁下到任尚之两房答揖若六部之于各司无是体矣门下省
　　宋南渡后不置门下省
　　辽南面设门下省有侍中常侍散骑常侍给事中门下侍郎等官
　　所属起居舍人院左諌院符寳司【已上设官详见各门】通事舍人院有通事舍人东上閤门司有东上閤门使副使【太宗防同元年置】西上閤门司有西上閤门使副使东头承奉班有东头承奉官西头承奉班有西头承奉官通进司有左通进右通进登闻鼓院有登闻鼓使匦院有知匦院使诰院有诰院给事
　　金门下省
　　【臣】等谨按金史百官志太宗天防四年有三省之制海陵正隆元年罢门下省是其初置之而旋罢也
　　元门下省
　　【臣】等谨按元史髙鸣传世祖至元七年议立三省鸣为侍御史上封事曰臣闻三省设自近古其法由中书出政移臣下议不合则有驳正或封还诏书议合则还移中书中书移尚书尚书乃下六部郡国方今天下大于古而事益繁取决一省犹曰有壅况三省乎且多置官者求免失政也但使贤俊萃于一堂连署参决自免失政岂必别官异坐乎故曰政贵得人不贵多官不如一省便帝深然之议遂罢而董文忠传云至元时礼部尚书谢昌元请立门下省封驳制勅以絶中书风晓近习奏请之弊帝鋭意欲行之诏廷臣杂议三日奏以文忠为侍中及其属数十人今考百官志无门下省殆亦甫设而旋罢者耶
　　明不设门下省
　　【臣】等谨按马端临考门下省后附以侍中侍郎给事中散骑常侍谏议大夫起居拾遗补阙典仪城门郎符寳郎文馆等官葢皆以类而及也以今考之明既不设门下省矣若侍中侍郎散骑常侍则金元明俱所不设典仪则应并入鸿胪寺城门郎则应并入留守司文馆则应并入文院故以给事中谏院【拾遗补阙附】起居符寳郎载于门下省后
　　给事中
　　辽给事中属门下省【已见门下省门】
　　金给事中为内侍寄禄官属宣徽院【互见宣徽院门】
　　元给事中为修起居注之职【详见起居门】
　　明吏户礼兵刑工六科给事中掌侍从规谏补阙拾遗稽察六部百司之职各科都给事中一人左右给事中各一人给事中吏科四人户科八人礼科六人兵科十人刑科八人工科四人洪武二十四年定
　　凡制勅定行大事覆奏小事署而颁之有失封还执奏凡内外所上章疏下分类抄出叅署付部驳正其违误吏科凡吏科引选则掌科【即都给事中以掌本科印故名六科同】同至御前请防外官领文凭皆先付科画字内外官考察自陈后则与各科具奏拾遗纠其不职者户科监光禄寺嵗入金谷甲字等十库钱钞杂物与各科兼涖之皆三月而代内外有陈乞田土隐占侵夺者纠之礼科监订礼部仪制凡大臣曾经纠劾削夺有玷士论者纪录之以核赠諡之典兵科凡武臣贴黄诰勅本科一人监视其引选画凭之制如吏科刑科毎嵗二月下旬上前一年南北罪囚之数嵗终类上一嵗蔽狱之数阅十日一上实在罪囚之数皆凭法司移报而奏御焉工科阅试军器局同御史巡视节慎库与各科稽查寳源局而主徳阙违朝政得失百官贤佞各科或单疏专达或公疏连署奏闻事虽分隶六科其重大者各科皆得通奏但事属某科则列某科为首凡日朝六科轮一人立殿左右珥笔记防凡题奏日附科籍五日一送内阁偹编纂其诸司奉防处分事目五日一注销覈稽缓内官传防必覆奏复得防而后行朝防门籍六科流掌之登闻鼓楼日一人与锦衣衞官轮直监涖受牒则具题本封上遇决囚有投牒讼寃者则判停刑请防凡大事廷议大臣廷推大狱廷鞫六掌科人皆预焉
　　太祖甲辰嵗统设给事中后数更其秩【与起居注同】洪武六年设给事中十二人始分为六科科二人以年长者一人掌印九年定给事中十人十年属承勅监十二年改属通政司十三年置谏院左右司谏各一人左右正言各二人十五年又置谏议大夫寻皆罢二十二年改给事中为源士增至八十一人【初魏敏卓敬等凡八十一人为给事中帝以适符古元士之数改为元士至是又以六科为士之本源改为源士】未几复为给事中二十四年更定科员【各科分设员数共四十人如前所列】建文时革左右给事中増设拾遗补阙成祖初革拾遗补阙仍置左右给事中寻改六科置于午门外直房涖事【六科衙门旧在砖门内尚寳司西永乐中灾移午门外东西毎夜一科直宿】都北京后南京亦设六科给事中各一人宣徳八年增户科给事中一人专理黄册神宗万厯九年裁兵科五人户刑二科各四人礼科二人十一年复设户兵刑三科各二人礼科一人
　　给事中夏言请考选六科疏曰六科额设都左右给事中给事共五十八人中间事有繁简故官有增损然以司谏诤偹献纳则六科之职均也祖宗以来额员俱备后来乃有不尽补者然遇都左右给事中缺五人以上则必奏请升补各科给事缺十五六人以上则必奏请选补永着为例在先朝五十八人一时补足当时侈为美谈葢増置谏垣自是盛代之事今六科在任止二十一人不及额数之半除都左右给事中之外惟给事中四人而已供事趋走日不暇给欲求优防侍从以尽文墨论思之长从容退食以致寅恭谋议之实不可得矣考之祖宗旧规凡给事中有缺止于进士年三十以上者考选奏补治间始以行人博士兼选正徳间始以在外推官知县照御史例选补正徳末年大臣畏忌新进敢言乃尽废进士考选之例陛下登极之诏依旧例给事中有缺于进士考选奏补御史有缺进士与行取人员相兼考选然应诏一行而旋复寝吏部亦尝奏请大臣阴行格阻徃徃以未尝经厯世故借口是不过欲得脂韦媕婀爱身固禄之流取其不为已害而已司马光曰凡择言官当以三事为先一不爱富贵次则重惜名节次则晓知治体今当用光言以为取人之则将现在各衙门办事进士及厯俸二年以上行人博士幷推官知县三年考满到部者查照旧规及见行事例具奏从公考选
　　吏科都给事中钟羽正科中事宜疏曰吏科之不振甚矣辞受取予士人之大节也文选以当铨扄戸诚重之矣吏科即不闗黜陟而是非之权在焉交通逢迎坦然不忌请一如文选杜门谢客可也饮食徴逐经明禁者屡矣近出差者以此得罪圣朝寛大原非以醉饱之过绳人要之非正务也请一切谢絶息交省费可也大臣之去留一惟宸断而恒置疏保留保留非謏也而有时乎为謏继自今如岳正李贤之被诬刘健谢迁之被逐不妨偶议留之非是罢保留之举可也人材遗佚诚为可惜乃无故发端而突为荐扬之举荐扬非私也而有时乎为私继自今惟梦卜之求拊髀之叹奉防公举者举之非是杜荐举之端可也至科中内外之转原非选择而一升之后低昻顿隔内者不数年而卿貮外者栖迟藩臬或至数十年鞅掌浮沉请循内迁之典两司之卓荦者时时入为京卿而为卿寺者亦使回翔南北少迟其转使内外久速畧相等可也升转之途本缘资俸而少有更变则訾议丛生有将转而告疾先期而给假者请自今掌印者非有真疾不许告病即告吏部于覆本中径云以今资俸合是某官回日不问接补何科升时止照今时之次使其真病何暇计官使或假托不堕其术以杜侥幸而安义命可也是皆科中事体之当议者臣又闻衙门先进曰吏科失职掌者二其一堂上赴官科画本此累朝旧例也各科能守之即各部亦不以为屈而吏科独废其一大选事完科臣与部堂比肩而受赐此自来旧礼也兵科能守之兵部亦不以为亢而吏科独下坐二者宜复其旧可也
　　春明梦余録曰昔言官察官截然二项如宋时亦尚如此监察御史初亦言事后惟察事至谏院左右谏议大夫左右司谏左右正言此专为拾遗补阙之官凡奏疏渉弹击上即戒谕而不纳故唐宋言官奏疏绰有可观后世有纠劾而鲜规正葢以言官察官浑之为一也
　　又曰洪武十七年九月给事中张文辅言自九月十四日至二十一日八日之间内外诸司奏劄凡一千一百六十计三千二百九十一事帝谕廷臣曰朕日总万几岂能一一周徧茍政事有失宜岂惟一民之害将为天下之害卿等能悉心封驳则庻事自无不当此稽查号件封驳奏章之例也正统中给事中张固言六科都左右给事中员缺乞选各科年深者以次升补英宗曰给事中乃近侍之官凡政令得失军民休戚百官邪慝举得言之况都左右给事中为之领袖非识达大体者不可畀也顾乃欲循资而用之不亦舛乎此都科不循资俸之例也治六年谕凡百官考满如有不公许其伸理其科道官必待吏部考察后有失当方许指名纠劾此计后拾遗之例也崇祯二年谕六科迩来戎马倥偬机务烦剧明防非不森严奉行尚多迟慢欲令计时集事法当委任责成尔等表里六曹旧有注销之规各委给事中一人查理六曹应行事务勒限奏报少有违玩立付白简定行责治尔等玩忽不遵或议论纷嚣掣肘误事一并究处此六科注销之例也
　　顾炎武日知録曰明代虽罢门下省长官而独存六科给事中以掌封驳之任防必下科其有不便给事中驳正到部谓之科防六部之官无敢抗科防而自行者故给事中之品卑而权特重万厯之时九重渊黙泰昌以后国论纷纭而维持禁止往往頼抄防之力今人所不知矣
　　谏院
　　辽左谏院有左谏议大夫左补阙左拾遗属门下省有右谏院右谏议大夫右补阙右拾遗属中书省
　　金谏院有左右谏议大夫左右司谏左右补阙左右拾遗等官
　　金史髙汝砺传曰承安二年汝砺为左谏议大夫时遇奏事台臣亦令回避汝砺乃上言国家置谏臣以备侍从葢欲周知时政以叅得失非徒使排行就列而已故唐制凡中书门下及三品以上入閤必遣谏官随之俾预闻政事兾其有所开説今省台以下遇朝奏事则一切回避与诸侍衞之臣旅进旅退殿廷论事初莫得闻及其已行又不详其始末遂事而谏斯亦难矣若曰非材择人可也岂可置之言责而疏逺若此乞自今以徃有司奏事谏官得以预闻庻望少补从之
　　元不设谏院
　　明太祖洪武十三年置谏院左右司谏各一人左右正言各二人十五年又置谏议大夫以兵部尚书唐铎为之寻皆罢
　　春明梦余録曰唐制谏官随宰相入閤此最得为政之要至明革中书省乃并谏官裁之惟设六科以掌封驳宣徳中廷臣请设谏官不允于是谏无专职此为缺典
　　起居院
　　辽起居舍人院有起居舍人知起居注起居郎属门下省
　　金记注院修起居注掌记言动章宗明昌元年诏毋令谏官兼或以左右衞将军兼宣宗贞祐三年以左右司首领官兼为定制左右司属尚书省
　　大定十二年十一月世宗屏侍臣与宰臣议事记注官亦退帝曰史官记人君善恶朕之言动及与卿等所议皆当与知其于纪録毋或有隐可以朕意谕之金史石琚传曰修起居注伊喇杰上书言朝奏屏人议事史官亦不与闻无由记录帝以问右丞相石琚等琚对曰古者史官天子言动必书以儆戒人君庻几有畏也周成王剪桐叶为圭戏封叔虞史佚曰天子不可戏言言则史书之以此知人君言动史官皆得记録不可避也帝曰朕观贞观政要唐太宗与臣下议论始议如何后竟如何此正史臣在侧记而书之耳若恐泄漏机事则择慎密者任之朝奏屏人议事记注官不避自此始矣完顔守贞传曰守贞为右谏议大夫时与修起居注张暐奏言唐中书门下入閤谏官随之欲其预闻有所开説又起居郎起居舍人毎皇帝视朝左右对立有命则临堦俯聼退而书之以为起居注自来左司上殿谏官修起居注不避或侍从官除授及议便遣始令避之比来一例令臣等回避及香閤奏陈言文字亦不令臣等侍立则凡有圣训及所议政事臣等无缘得知何所记録何所开説似非本设官之义乞仍旧制从之
　　元起居注掌随朝省台院诸司凡奏闻之事悉记録之世祖至元六年置起居注左右补阙
　　先是中书省臣言前代朝廷必有起居注故善政嘉谟不致遗失即以和尔果斯图古勒充翰林待制兼起居注至是年始置左右补阙其后十五年改升给事中兼修起居注左右补阙改为左右侍仪奉御兼修起居注仁宗延祐时定置给事中兼修起居注二人左右侍仪奉御同修起居注各一人
　　元史本纪曰英宗至治二年十一月御史李端言朝廷虽设起居注所録皆臣下闻奏事目上之言动宜悉书之以付史馆从之
　　明初置起居注【时甲辰嵗太祖呉元年】虽设官而无定员洪武九年定起居注二人后革十四年复置寻罢万厯间命翰林官兼摄之已复罢
　　国朝典彚曰洪武五年以儒士杨训文为起居注谕之曰起居之职非专事纪録而已要在输忠纳诲致主于无过之地而后为尽职也寻礼部尚书陶凯言汉唐宋皆有防要纪载时政以资稽考今起居注记言记事及奏事簿籍记载时政可以法当时训后世者宜依防要编类成书使议事者有所稽考从之
　　春明梦余録曰万厯初大学士张居正请复修史职讲官日轮一人记注起居
　　符寳司
　　辽符寳司有符寳郎属门下省
　　金符寳郎掌御寳及金银等碑属殿前都防检司元典瑞院掌寳玺金银符牌有院使四人同知佥院同佥院判经厯都事各二人照磨兼管勾承发架阁库一人
　　世祖中统元年始置符寳郎二人至元十六年立符寳局十八年改典瑞监二十年省卿二人二十九年仍置监卿二人成宗大徳十一年升典瑞院定置官如前
　　元史本纪曰成宗大徳十一年十二月时武宗已即位中书省臣言旧制金虎符及金银符典瑞院掌之给则由中书事已则复归典瑞院今出入多不由中书下至商人结托近侍奏请以致泛滥出而无归请自后除官及奉使应给者非由中书勿给从之
　　明尚寳司掌寳玺符牌印章而辨其所用有卿一人少卿一人司丞一人后增至三人
　　太祖初设符玺郎呉元年改尚寳司以侍从儒臣勲衞领之非有才能不得调勲卫大臣子弟奉防乃得补丞其后多以恩廕寄禄无常员都北京后南京亦设尚寳司卿一人
　　中书省
　　宋度宗咸淳九年三月置机速房于中书省
　　时襄城旣失贾似道复上书言事势如此非臣下驰驱聨络气势将有大可虑者帝曰师相岂可一日离左右乃建机速房以革枢密院漏泄兵事稽迟边报之
　　辽南面中书省有中书令大丞相左右丞相知中书省事中书侍郎同中书门下平章事叅知政事
　　中书省初名政事省太祖置官世宗天禄四年建政事省兴宗重十三年改中书省定置官如前又有堂后官主事守当官令史
　　所属中书舍人院有中书舍人【亦名政事舍人】右谏院有右谏议大夫右补阙右拾遗
　　金中书省
　　【臣】等谨按百官志宗颁新官制大率循宋辽之旧海陵正隆元年罢中书省是其初固常有之也
　　元中书省有中书令一人
　　太宗以相臣为之世祖以皇太子兼之【裕宗纪中统三年封燕王守中书令】至元十年立皇太子行中书令【即裕宗】大徳十一年武宗已即位以皇太子【仁宗时为皇太子】领中书令延祐三年【英宗时为皇太子】复以皇太子行中书令置属监印二人
　　辍耕録曰国朝故事正六品以下官中书奉勅署牒以命之牒具中书官位最重者令也署牒者自丞相以下而不敢以烦令惟皇太子立必带中书令枢密使皇太子既受册即中书上日独署一牒明日省臣以其名闻天子即以宣拜超授五品官其人非素亲近有誉望取信于羣臣不得也
　　右丞相左丞相居令之次令阙则总省事左右各一人国初职名未创太宗始置左右丞相各一人世祖中统元年置丞相一人二年复置右左丞相各二人至元二年增置丞相五人七年立尚书省置丞相二人八年罢尚书省乃置丞相二人二十四年复立尚书省其中书省丞相二人如故二十八年再罢尚书专任一相武宗至大二年复置尚书省丞相二人中书丞相二人四年尚书省仍归中书丞相凡二人自后因之不易文宗至顺元年专任右相其一或置或不置顺帝元统三年七月中书省奏请自今不置右丞相十月命巴延长台司诏天下至元五年十月加右丞相巴延为大丞相六年十月命托克托为右丞相复置左丞相至正十三年六月命皇太子领中书令如旧制二十七年八月以太尉特哩特穆尔为添设左丞相
　　元史顺帝纪曰至元四年安图言比者省官员数平章左丞各一人今丞相五人素无此例臣等议设二丞相臣等防古人三人惟陛下所命诏以安图为长史天泽次之其余防古汉人叅用勿令员数过多
　　续简録曰文宗至顺元年以雅克特穆尔有功欲独相以尊异之谕省臣曰昔世祖尝以宰相一人总庻务故政治出于一今雅克特穆尔为右丞相左丞相其勿复置
　　平章政事掌机务貮丞相官四人
　　中统元年置平章二人二年增置四人至元七年置尚书省设尚书平章二人八年尚书并入中书平章复设三人二十三年诏清冗职平章汰为二人二十四年复尚书省中书尚书两省平章各二人二十八年罢尚书省増中书平章为五人而一人为商议省事三十年又増为六人元贞元年改商议省事为平章军国重事至大二年再立尚书省平章三人中书五人四年罢尚书省归中书平章仍五年至顺元年定置四人自后因之至正七年置议事平章四人二十七年八月以枢密知院曼济为添设第三平章
　　右丞左丞副宰相号左右辖各一人
</div>
    <div class="pagination">
<a href="钦定续文献通考_page83.html">上一页</a><span>...</span><a href="钦定续文献通考_page79.html">79</a><a href="钦定续文献通考_page80.html">80</a><a href="钦定续文献通考_page81.html">81</a><a href="钦定续文献通考_page82.html">82</a><a href="钦定续文献通考_page83.html">83</a><span class="current-page">84</span><a href="钦定续文献通考_page85.html">85</a><a href="钦定续文献通考_page86.html">86</a><a href="钦定续文献通考_page87.html">87</a><a href="钦定续文献通考_page88.html">88</a><a href="钦定续文献通考_page89.html">89</a><span>...</span><a href="钦定续文献通考_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
