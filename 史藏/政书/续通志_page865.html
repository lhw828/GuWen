<!DOCTYPE html>
<html>
<head>
    <meta charset="UTF-8">
    <title>续通志 - 第 865 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 865 页/共 1359 页</h1>
    <div class="content">乎】 寻为言者所论责授单州团练副使泉州安置吴玠始为裨将未知名子羽独奇之言于浚浚与语大悦使尽护诸将至是除川陕宣抚副 
使上疏论子羽之功请纳节赎其罪诏听子羽自便明年复原官提举江州太平观张浚还朝议合兵大举乃请召子羽令谕旨西帅以集英殿 
修撰知鄂州未几权都督府参议军事与主管机宜文字熊彦诗同抚谕川陕还言金人未可图宜益兵屯田以俟机会时张浚以刘光世骄惰 
密奏罢之而以其兵属子羽子羽辞乃以岳猷阁待制知泉州张浚罢相御史常同论子羽十罪上批出白州安置同疏再上以散官安置漳州 
十一年张浚荐子羽复原官知镇江府兼沿江安抚使金人入侵子羽建议清野淮东之人皆徙镇江抚以恩信虽兵民杂居无敢相侵者既而 
金人不至浚问子羽子羽曰异时金人入飘忽如风雨今久迟回必有他意葢金人以柘皋之败欲急和也未几果遣使议和复徽猷阁待制秦 
桧风谏官论罢之复提举太平观十六年卒子珙自有传

　　△吕祉

　　吕祉字安老建州建阳人宣和初上舍释褐建炎二年为右正言以论事忤执政通判明州绍兴元年为荆湖提刑招捕羣盗有方进直秘 
阁寻召赴行在韩世忠辟祉议军事除直徽猷阁充参议官辞不行三年升直龙图阁知建康府祉到官与通判府事吴若等共议作东南防守 
利便三卷上之大略谓立国于东南者当联络淮甸荆蜀之势今临安僻在海隅移跸江上然后可以系南北离散之心四年冬金人攻淮江左 
戒严独韩世忠统锐卒在高邮金既陷涟水破山阳盱眙遂攻承州祉上章言宜遣兵为世忠援既而援兵不至世忠退保镇江祉再上言置江 
北于度外非命帅宣抚两淮之意且恐失中原心唯当急遣诸将且乞亲御六师庶几上下协心可以不战而胜于是降诏亲征车驾至平江金 
人退师五年召为中书门下省检正诸房文字寻除兵部侍郎兼户部侍郎给事中六年迁刑部侍郎都督府参议军事俄迁吏部侍郎刘豫分 
道入寇时车驾驻平江或请回临安且令守江防海祉独抗言当振士气以挫敌锋不可遽退以示弱刘麟众十万已次濠寿刘光世在合肥欲 
移屯太平州军已行乃命祉驰往军前督其还七年迁兵部尚书升督府参谋军事往淮西抚谕诸军浚以刘光世骄惰罢之乃命王德为都统 
制郦琼副之琼与德素不协祉还朝琼与德交讼于都督府及御史台乃命德还建康以其军隶督府八月复命祉往庐州节制之祉至庐州琼 
等复讼德祉谕之曰若以君等为是则大相诳然张丞相但喜人向前傥能立功虽有大过亦阔略况此小嫌乎当力为诸公辨之保无他虑琼 
等感泣事小定祉乃密奏乞罢琼及统制官靳赛兵权其书吏漏语于琼琼令人遮祉所遣邮置尽得祉所言大怨怒会朝廷命张俊为淮西宣 
抚使置司盱眙杨存中为淮西制置使刘锜为副置司庐州召琼赴行在琼惧遂叛诸将晨谒祉坐定琼袖出文书示中军统制官张璟曰诸兵 
官有何罪张统制乃以如许事闻之朝廷邪祉见之大惊欲返走不及为琼所执璟及兵马钤辖乔仲福统制刘永衡皆死之琼遂率全军四万 
人渡淮降刘豫拥祉次三塔距淮三十里祉下马曰刘豫逆臣我岂可见之死则死于此又语其众曰军中岂无英雄乃随郦琼去从逆乎众颇 
感动凡千余人环立不行琼恐摇动众心急策马先渡祉遇害时有得祉括发之帛归吴中者其妻吴氏持帛自缢以徇葬闻者哀之庆元间诏 
立庙赐额以旌其忠云

　　△胡世将

　　胡世将字承公常州晋陵人宿之曾孙登崇寍五年进士第范汝为寇闽以世将为监察御史福建路抚谕使入境韩世忠已平贼迁尚书 
右司员外郎又迁起居郎中书舍人赐三品服兼修政局坐言者落职奉祠未几除徽猷阁待制知镇江府入为礼部侍郎改刑部出知洪州兼 
江西安抚制置使建昌兵变杀守臣刘滂婴城以叛世将以便宜发兵讨平之除兵部侍郎复知镇江未几召为给事中兼侍讲直学士院复迁 
兵部侍郎寻以枢密直学士出为四川安抚制置使兼知成都府宣抚吴玠以军无粮奏请踵至世将既入境约玠会议蜀之饶运遡嘉陵江千 
余里半年始达于是奏用转般折运之法军储稍充公私便之绍兴九年玠卒以世将为宝文阁学士宣抚川陕时关陕初复朝廷分军移屯熙 
秦鄜延诸道明年夏金人陷同州入长安诸路皆震蜀兵既分声援几绝时世将在河池吴璘请以百口保破敌世将壮之指所居帐曰世将誓 
死于此乃遣大将吴璘田晟出凤翔郭浩出奉天杨政由赤谷归河池不数日璘捷于石壁又拔扶风金人逡巡不敢度陇分屯之军得全师而 
还诏除端明殿学士十一年秋朝廷复用兵会母丧命起复遂复陇州破岐下诸屯又取华虢兵威稍振未几疡发于首除资政殿学士致仕卒 
年五十八命有司给葬事

　　△郑刚中

　　郑刚中字亨仲婺州金华人登进士甲科累官监察御史迁殿中侍御史刚中由秦桧荐桧主和议刚中不敢言移宗正少卿请去不许改 
秘书少监金归侵疆桧遣刚中为宣谕使参谋官及还除礼部侍郎复使宣谕川陕谕诸将罢兵寻充陕西分画地界使金使乌凌阿赞谟入境 
欲尽取阶成岷凤秦商六州刚中力争不从欲姑取商秦于大散关立界刚中又坚不从继除川陕宣抚副使乌珠遣人力求和尚原刚中恐败 
和好割秦商之半弃和尚原以与金刚中治蜀颇有方略宣抚司旧在绵阆间及胡世将代吴玠就居河池馈饷不继刚中奏利州在潭毒关内 
与兴洋诸关声援相接乞移司利州自是省费百万刚中始至即欲移屯一军大将杨政不从呼政语之曰刚中虽书生不畏死声色俱厉政即 
听命都统每入谒必庭参然后就坐吴璘升检校少师来谢语阍吏乞讲钧敌之礼刚中曰少师虽尊犹都统制耳傥变常礼是废军容行礼如 
故奏蠲四川杂征又请减成都府路对籴及宣抚司激赏钱时刚中于阶成二州营田抵秦州界凡三千余顷岁收十八万斛又请分利州为东 
西路以兴元府利阆洋巴剑州大安军七郡为东路治兴元命杨政为安抚以兴阶成西和文陇凤七州为西路治兴州命吴璘为安抚而命郭 
浩为金房开达州安抚诸裨将领安抚者皆罢从之弛夔路酒禁复利州钱监为绍兴监秦桧怒刚中在蜀专擅令侍御史汪勃奏置四川财赋 
总领官以赵不弃为之不隶宣抚司不弃颇求刚中阴事言于桧桧阳召不弃归因召刚中刚中语人曰孤危之迹独赖上知之耳桧闻愈怒遂 
罢责桂阳军居住再责濠州团练副使复州安置再徙封州卒

　　钦定续通志卷三百七十四

　　●钦定续通志卷三百七十五　列传一百七十五

　　列传

　　宋 【七十九】

　　○宋七十九

　　白时中　　　徐处仁　　　冯澥　　王伦　　　　宇文虚中　　汤思退　　朱倬　　　　王纶　　　　尹穑　　王之望　 
　　徐俯　　　　沈与求　　翟汝文　　　王庶　　　　辛炳

　　白时中
　　徐处仁
　　冯澥
　　王伦
　　宇文虚中
　　汤思退
　　朱倬
　　王纶
　　尹穑
　　王之望
　　徐俯
　　沈与求
　　翟汝文
　　王庶
　　辛炳

　　△白时中

　　白时中字蒙亨寿春人登进士第累官为吏部侍郎坐事降秩知郓州已而复召用政和六年拜尚书右丞中书门下侍郎宣和六年除特 
进太宰兼门下封崇国公进庆国始时中尝为春官诏令编类天下所奏祥瑞其有非文字所能尽者图绘以进时中进政和瑞应记及赞及为 
太宰表贺翔鹤霞光等事圜丘礼成上言休气充应前所未有乞宣付秘书省时燕山日告危急而时中恬不为虑金人入攻京城修守备时中 
谓宇文粹中曰万事须是涉历非公尝目击守城之事吾辈岂知首尾邪钦宗即位召大臣决策守京师问谁可将者李纲言朝廷高爵厚禄蓄 
养大臣葢将用之有事之日时中辈虽书生然抚将士以抗敌锋乃其职也时中勃然曰李纲莫能将兵出战乎纲曰陛下欓使臣当以死报于 
是以纲为右丞充守御使时中寻罢为观文殿学士中太一宫使御史劾时中孱懦不才诏落职未几卒

　　△徐处仁

　　徐处仁字择之应天府谷熟县人中进士甲科为永州东安县令蛮人叛处仁入峒开示恩信蛮感泣誓不复反知济州金乡县以荐召见 
徽宗问京东岁事处仁以旱蝗对问邑有盗贼乎曰有上谓处仁不欺除宗正寺丞太常博士时初置算学议所祖或以孔子赞易知数处仁言 
仲尼之道无所不备非专门比黄帝迎日推策数之始也祖黄帝为宜擢监察御史迁殿中右正言给事中摄开封府裁决如流囚系常空进户 
部尚书继拜中大夫尚书右丞丁母忧免丧以资政殿学士知青州徙知永兴军童贯使陕西欲平物价处仁议不合曰此令一传则商贾弗行 
而积藏者弗出名为平价适以增之转运使阿贯意劾其格德音倡异论侵辱使者诏处仁赴阙寻改知河阳落职知蕲州久之以显谟阁直学 
士知颖昌府民有得罪宫掖者虽赦不原处仁为奏上童贯乘是挤之夺职提举鸿庆宫复延康殿学士知汝州再奉鸿庆祠知徐州召为醴泉 
观使徽宗访以天下事处仁对曰天下大事在兵与民今水旱之余赋役繁重公私凋敝兵民皆困不及今谋之后将有不胜图者除侍读复言 
</div>
    <div class="pagination">
<a href="续通志_page864.html">上一页</a><span>...</span><a href="续通志_page860.html">860</a><a href="续通志_page861.html">861</a><a href="续通志_page862.html">862</a><a href="续通志_page863.html">863</a><a href="续通志_page864.html">864</a><span class="current-page">865</span><a href="续通志_page866.html">866</a><a href="续通志_page867.html">867</a><a href="续通志_page868.html">868</a><a href="续通志_page869.html">869</a><a href="续通志_page870.html">870</a><span>...</span><a href="续通志_page866.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
