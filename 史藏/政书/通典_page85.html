<!DOCTYPE html>
<html>
<head>
    <meta charset="UTF-8">
    <title>通典 - 第 85 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 85 页/共 149 页</h1>
    <div class="content">　　铜鼓，铸铜为之，虚其一面，覆而击其上。南夷扶南、天竺类皆如此。岭南豪家则有之，大者广丈余。西戎有吹铜角者，长可二尺，形如牛角。
　　　　　　石二磬　毊
　　磬，世本云：「叔所造。」不知何代人。又曰：「无句作磬。」古史考曰：「尧时人也。」礼记曰：「叔之离磬。」周礼冬官考工记：「磬氏为磬，倨句一矩有半，必先度一矩为句，一矩为股，而求其弦。既而以一矩有半触其弦，则磬之倨句也。磬之制有大小，此假矩以定倨句，非用其度耳。其博为一，博，谓股博也。博，广也。股为二，鼓为三。参分其股博，去一以为鼓博，以其一为之厚。郑众云：「股，磬之上大者。鼓，其下小者，所当击也。」郑玄谓：「股外面，鼓内面也。假令磬股广四寸半者，股长九寸也，鼓广三寸，长尺三寸，厚一寸。」已上则摩其旁，郑众云：「磬声太上，则摩鑢其旁。」玄谓：「太上声清也。薄而广则浊。」已下则摩其端。」太下声浊也。短而厚则清。磬师掌教奥磬，教视瞭也。磬亦编。教缦乐、燕乐之钟磬。郑玄云：「缦，谓杂声之和乐者。学记曰：『不学操缦，不能安弦。』燕乐，房中之乐，所谓阴声。二乐皆教其钟磬。」
　　毊，虚娇反。尔雅注云：「形似犁錧，以玉石为之。」书云「泗滨浮磬」，言泗滨石可为磬。近代出华原也。
　　　　　　土三埙　缶
　　埙，许袁反。世本云：「暴辛公所造。」亦不知何代人。周畿内有暴国，岂其时人乎？宋均曰：「为埙久矣，此掌其官也。」尔雅注曰：「烧土为之，大如鹅子，锐上，平底，形似秤锤，六孔。小者如鸡子。」大者曰嘂音。
　　缶，说文曰：「瓦器也。所以盛酒浆。秦人鼓之，以节歌也。」尔雅云「盎谓之缶」，注云：「盆也。」「坎其击缶」。渑池会，秦王为赵王击缶是也。李斯云：「击瓮扣缶，真秦之声。」
　　　　　　革四鼓　齐鼓　担鼓　羯鼓　都昙鼓　毛员鼓　荅鼓　鸡楼鼓　正鼓　节鼓　抚拍　雅
　　鼓，世本云：「夷作鼓。」以桴击之曰鼓，以手摇之曰。周礼地官：「鼓人掌教六鼓四金之音声，以节声乐，以和军旅，以正田役。音声，五声合和者。教为鼓，而辨其声用：教为鼓，教击鼓者大小之数，又别其声而用事也。以雷鼓鼓神祀，雷鼓，八面鼓。神祀，祀天神也。以灵鼓鼓社祭，灵鼓，六面鼓。社祭，祭地祇也。以路鼓鼓鬼享，路鼓，四面鼓也。鬼享，享宗庙也。以鼖鼓鼓军事，大鼓谓之鼖鼓。鼖鼓，长八尺。鼖音扶云反。以鼛鼓鼓役事，鼛鼓，长丈二尺。鼛音古刀反。以晋鼓鼓金奏。」晋鼓，长六尺六寸。金奏，谓乐作击编钟。冬官考工记：「韗人为皋陶，郑众云：「韗，书或为●。皋陶，鼓木也。」郑玄谓：「●者，以皋陶名官。●，从革耳。」韗音运，●音陶。长六尺有六寸，左右端广六寸，中尺，厚三寸，板中广头狭为穹隆。郑众云：「谓鼓木一判者，其两端广六寸，而中央广尺，如此乃得有腹。」穹者三之一，郑众云：「穹读为志无空邪之空，谓鼓木腹穹隆者居鼓三之一。」郑玄：「读如穹苍之穹。穹隆者居鼓面三分之一，则其鼓四尺者，版穹一尺三寸三分寸之一，倍之为二尺六寸三分寸之二，加鼓四尺，穹之径六尺六寸三分寸之二，此鼓合二十版也。」上三正，郑众云：「谓两头一平，中央一平。」郑玄谓：「三读当为参，正，直也。参直者，穹上一直，两端又直，各居二尺二寸，不弧曲也。此鼓两面，以六鼓差之。贾侍中云，晋鼓大而短，近晋鼓也。以晋鼓鼓金奏。」鼓长八尺，鼓四尺，中围加三之一，谓之鼖。中围加三之一者，加于面之围以三分之一也。面四尺，其围十二尺，加以三分一四尺，则中围十六尺，径五尺三寸三分寸之一也。今亦合二十版，则版穹六寸三分寸之二。大鼓谓之鼖。以鼖鼓鼓军事。郑众云：「鼓四尺，谓革所蒙者广四尺。」为皋鼓，长寻有四尺，鼓四尺，倨句磬折。以皋鼓鼓役事。磬折，中曲之不参正也。中围与鼖鼓同，以磬折为异。凡冒鼓，必以启蛰之日，启蛰，孟春之中。蛰虫始闻雷声而动，鼓所取象也。冒，蒙鼓以革也。良鼓瑕如积环。革调急也。鼓大而短，则其声疾而短闻；音问。下同。小而长，则其声舒而远闻。」礼记云：「夏后之鼓足，殷楹鼓，周悬鼓。」足，谓四足也。楹，谓之柱贯中上出也。悬，悬之簨。诗殷颂曰：「植我鼓。」周颂曰：「应朄悬鼓。」朄，以刃反。应鼓在大鼓侧，以和大鼓。小鼓有柄曰鼗，音桃。大鼗谓之鞞，月令「仲夏修鼗、鞞」是也。然则鼗、鞞，即类也。帝王世纪曰：「帝喾命垂作鞞。」又有鼍鼓焉。近代有腰鼓，大者瓦，小者木，皆广首而纤腹。
　　齐鼓，如漆桶，大一头，设齐于鼓面如麝齐，故曰齐鼓。
　　担鼓，如小瓮，先冒以革而漆之。
　　羯鼓，正如漆桶，两头俱击。以出羯中，故号羯鼓，亦谓之两杖鼓。
　　都昙鼓，似腰鼓而小，以槌击之。
　　毛员鼓，似都昙而稍大。
　　荅腊鼓，制广羯鼓而短，以指揩之，其声甚震，俗谓之揩鼓。
　　鸡楼鼓，正圆，而首尾可击之处，平可数寸。
　　正鼓、和鼓者，一以正，一以和，皆腰鼓也。
　　节鼓，状如博局，中开圆孔，适容其鼓，击之以节乐也。节，不知谁所造。傅玄节赋云：「黄唱歌，九韶兴舞。口非节不咏，手非节不拊。」此则所从来亦远矣。音横。
　　抚拍，以韦为之，实之以糠，抚之以节乐也。
　　雅，周礼春官：「笙师掌教雅，以教祴乐。」教，教视瞭也。郑众曰：「雅状如漆筩而弇口，大二围，长五尺六寸，以羊韦鞔之，有两纽疏画之。」贾公彦云：「长疏而画之，宾醉而出奏祴夏，以此器筑地为之行节，明不失礼。」祴，鼓来反。
　　　　　　丝五琴　瑟　筑　筝　琵琶　阮咸　箜篌
　　琴，世本云：「神农所造。」琴操曰：「伏羲作琴，所以修身理性，反其天真。」白虎通曰：「琴，禁也，禁止于邪，以正人心也。」广雅曰：「琴长三尺六寸六分，象三百六十六日；五弦象五行。大弦为君，宽和而温；小弦为臣，清廉不乱。文王、武王加二弦，以合君臣之恩也。」琴操曰：「广六寸，象六合也。」又：「上曰池，言其平；下曰滨，言其服。前广后狭象尊卑，上圆下方象天地。」一弦琴十有二柱，柱如琵琶。击琴，柳恽所作。恽尝为文咏，思有所属，摇笔误中琴弦，因为此乐。以管承弦，又以片竹约而束之，使弦急而声亮，举以击之，以为节曲。杨雄琴清英曰：「舜弹五弦之琴，而天下化；尧加二弦，以合君臣之恩。」桓谭新论曰：「五弦，第一弦为宫，其次商、角、征、羽，文王、武王各加一弦，以为少宫、少商。」说者不同。又琴之始作，或云伏羲，或云神农，诸家所说，莫能详定。尔雅曰：「大琴谓之离。」二十七弦。今无其器。齐桓公曰「号钟」，楚庄曰「绕梁」，相如曰「绿绮」，伯喈曰「焦尾」，而傅玄琴赋云非伯喈也。一云「焦尾」，蔡邕琴。
　　瑟，世本云：「庖羲作，五十弦。黄帝使素女鼓瑟，哀不自胜，乃破为二十五弦，具二均声。」尔雅曰：「大瑟谓之洒。」礼图旧云：「雅瑟，长八尺一寸，广一尺八寸，二十三弦。其常用者，十九弦。颂瑟，长七尺二寸，广尺八寸，二十五弦，尽用之。」易通卦验曰：「人君冬至日，使八能之士，鼓黄钟之瑟，瑟用槐木，长八尺一寸；夏至日，瑟用桑木，长五尺七寸。」槐取气上也。桑取气下也。
　　筑，不知谁所造也。史籍唯云高渐离善击筑，汉高祖过沛所击。释名曰：「筑，以竹鼓之也。」似筝，细项。按今制，身长四尺三寸，项长三寸，围四寸五分；头七寸五分，上阔七寸五分，下阔六寸五分。
　　筝，秦声也。傅玄筝赋序曰：「代以为蒙恬所造。今观其器，上崇似天，下平似地，中空准六合，弦柱拟十二月，设之则四象在，鼓之则五音发，斯乃仁智之器，岂蒙恬亡国之臣能关思哉！」今清乐筝并十有二弦，他乐皆十有三弦。轧筝以片竹，润其端而轧之。弹筝用骨爪，长寸余，以代指。
　　琵琶，傅玄琵琶赋曰：「汉遣乌孙公主嫁昆弥，念其行道思慕，故使工人裁筝、筑，为马上之乐。今观其器，中虚外实，天地象也；盘圆柄直，阴阳叙也；柱十有二，配律吕也；四弦，法四时也。以方俗语之曰琵琶，取其易传于外国也。」风俗通曰：「以手琵琶，因以为名。」释名曰：「推手前曰批，引手却曰把。」杜挚曰：「秦苦长城之役，百姓弦而鼓之。」并未详孰实。其器不列四厢。今清乐奏琵琶，俗谓之「秦汉子」，圆体修颈而小，疑是弦之遗制。傅玄云：「体圆柄直，柱有十二。」其它皆充上锐下，曲项，形制稍大，本出胡中，俗传是汉制。兼似两制者，谓之「秦汉」，盖谓通用秦、汉之法。梁史称侯景之害简文也，使太乐令彭隽赍曲项琵琶就帝饮，则南朝似无曲项者。五弦琵琶，稍小，盖北国所出。旧弹琵琶，皆用木拨弹之，大唐贞观中始有手弹之法，今所谓搊琵琶者是也。风俗通所谓以手琵琶之，知乃非用拨之义，岂上代固有搊之者？手弹法，近代已废，自裴洛儿始为之。
　　阮咸，亦秦琵琶也，而项长过于今制，列十有三柱。武太后时，蜀人蒯朗于古墓中得之，晋竹林七贤图阮咸所弹与此类同，因谓之阮咸。咸，晋世实以善琵琶、知音律称。蒯朗初得铜者，时莫有识之。太常少卿元行冲曰：「此阮咸所造。」乃令匠人改以木为之，声甚清雅。
　　箜篌，汉武帝使乐人侯调所作，以祠太一。或云侯晖所作。其声坎坎应节，谓之坎侯，声讹为空侯。侯者，因乐工人姓耳。古施郊庙雅乐，近代专用于楚声。宋孝武大明中，吴兴沈怀远被徙广州，造绕梁，其器与箜篌相似。怀远亡，其器亦绝。或谓师延靡靡乐，非也。旧说一依琴制。今按其形，似瑟而小，七弦，用拨弹之，如琵琶也。
　　竖箜篌，胡乐也。汉灵帝好之。体曲而长，二十二弦，竖抱于怀中，用两手齐奏，俗谓之擘箜篌。凤首箜篌，颈有轸。
　　　　　　木六柷敔　舂牍　拍板
　　柷、敔，不知谁所造。乐记曰：「圣人作为椌、楬。」谓柷、敔也。椌，苦江反。楬，苦八反。柷如漆桶，方二尺四寸，深一尺八寸，中有椎柄，连底，旁开孔。内手于中击之，以举乐。敔状如伏虎，背上有二十七鉏铻。碎竹以击其首而逆戛之，以止乐。
　　舂牍，周制，春官笙师掌教舂牍，以教祴乐。郑众曰：「舂牍，以竹大五六寸，长七尺，短者一二尺，其端有两空髹画，以两手筑地。宾醉而出，以节之。」髹音许牛反。虚中如筒，无底，举以顿地如舂杵，亦谓之「顿相」。相，助也，以节乐也。或谓梁孝王筑睢阳城，击鼓为下杵之节。睢阳操用舂牍，后代因之。
　　拍板，长阔如手，重十余枚，以韦连之，击以代抃。抃，击其节也。情发于中，手抃足蹈。抃者，因其声以节舞。龟兹伎人弹指为歌舞之节，亦抃之意也。
　　　　　匏七笙　竽
　　笙，世本云：「随作笙。」未知其何代人也。礼记曰：「女娲之笙簧。」说文云：「笙，正月之音。物生，故谓之笙。十三簧，象凤之身。」列管匏内，施簧管端。宫管在中央。三十六簧曰竽，宫管在左旁。十九簧至十三簧曰笙。其它相似也。「大笙谓之巢，小笙谓之和」。诗传云「吹笙则簧鼓矣」，盖笙中之簧也。周礼春官大司乐：「笙師掌教竽笙。」郑众云：「竽三十六簧，笙十三簧。教，教视瞭也。」音吹。尔雅曰：「笙十九簧者曰巢，十三簧者曰和。」汉章帝时，零陵文学奚景于舜祠得笙，白玉管。后代易之以竹耳。释名曰：「笙，生也，象物贯地而生。竹之贯匏，以匏为之，故曰匏。」
　　竽，亦笙也。今之笙竽，以木代匏而漆，殊愈于匏。荆梁之南，尚仍古制。南蛮笙则是匏，其声甚劣。
　　　　　　竹八箫　管　篪　七星　钥　笛　筚篥　笳　角
　　箫，世本曰：「舜所造。」其形参差，象凤翼，十管，长二尺。尔雅曰：「編二十三管，長一尺四寸者曰；音言。十六管，长尺二寸者曰筊。」音交。凡箫一名籁。前代有洞箫，今无其器。蔡邕曰：「箫，编竹有底。大者二十三管，小者十六管。长则浊，短则清。以蜜蜡实其底而增减之，则和。」然则邕时无洞箫矣。
　　管，尔雅曰：「长尺，围寸，并漆之，有底。」「大者曰簥。音娇。中者曰篞。乃结反。小者曰篎。」音妙。古者以玉为管，舜时西王母献白玉管是也。月令：「均琴、瑟、管、箫。」蔡邕章句曰：「管者，形长尺，围寸，有孔无底。其器今亡。」说文曰：「管如篪，六孔，十二月之音。」诗云：「嘒嘒管声。」周礼：「孤竹之管，于圆丘奏之；孙竹之管，于方丘奏之；阴竹之管，于宗庙奏之。」郑玄云：「孤竹，竹特生者也。孙竹，竹枝根之末生者。阴竹，生于山北者。」
　　篪，世本云：「暴新公所造。」旧志云一曰管，非也。虽不知暴新公何代人，而非舜前人明矣。舜时西王母献管，则是已有此器，新公安得造篪乎？尔雅曰：「大篪谓之沂。」音银。篪，以竹为之，长尺四寸，围三寸，一孔，上出寸三分，名曰翘，横吹之。小者尺二寸。广雅云「八孔」。今有胡吹，非雅器也。蔡邕月令章句云：「篪，竹也，六孔，有距，横吹之。」诗云：「仲氏吹篪。」
　　七星，不知谁所作。其长盈寻。
　　钥，不知谁所造。按礼记「苇钥，伊耆氏之乐」，则伊耆已有钥矣。周礼有钥师，掌教国子秋冬吹钥。历代文舞之乐所执羽钥是也。盖诗所谓「左手执钥，右手秉翟」。尔雅云：「钥如笛，三孔而短小。」广雅云：「七孔。大者曰产，中者曰仲，小者曰箹。」中音丁仲反。箹音握。
　　笛，马融长笛赋「此器起于近代，出于羌中，京房备其五音」，又称「丘仲工其事」，不言所造。风俗通曰：「丘仲造笛，长尺四寸，七孔，武帝时人。后更有羌笛。」二说不同，未详孰实。今横笛去觜。其加觜者，谓之义觜笛。按横笛，小篪也。汉灵帝好胡笛。宋书云「有胡篪出于胡吹」，即谓此。梁胡吹歌云：「快马不须鞭，拗折杨柳枝。下马吹横笛，愁杀路旁儿。」此歌词元出于北国，知横笛是北名也。
　　筚篥，本名悲篥，出于胡中，其声悲。或云，儒者相传，胡人吹角以惊马。后乃以笳为首，竹为管。
　　笳，杜挚有笳赋云：「李伯阳入西戎所造。」晋先蚕仪注：「车驾住，吹小箛；发，吹大箛。」箛即笳也。又有胡笳。汉书筝笛录有其曲，不记所出本末。
　　角，书记所不载。或出羌胡，以惊中国马。马融又云出吴越。
　　　　　　八音之外又有三
　　一、桃皮。东夷有卷桃皮，似筚篥也。二、贝。大蠡也，容可数升。并吹之以节乐。亦出南蛮。三、叶。衔叶而啸，其声清震。橘柚尤善。或云卷芦叶为之，形如笳首也。
　　　　乐悬周　汉　魏　宋　梁　隋　大唐
　　周礼春官：「大司乐掌凡乐事，大祭祀宿悬，遂以声展之。」叩听其声，具陈次之，以知完不。小胥「正乐悬之位，王宫悬，诸侯轩悬，卿大夫判悬，士特悬，辨其声。乐悬，谓钟磬之属悬于笋者。郑众云：「宫悬四面悬，轩悬去其一面，判悬又去其一面，特悬又去其一面。四面象宫室四面有墙，故谓之宫悬。轩悬三面，其形曲，故春秋传曰「请曲悬繁缨以朝」，诸侯之礼。玄谓：「轩悬去南面，避王也。判悬左右之合，又空北面。特悬悬于东方，或于阶间而已。」凡悬钟磬，半为堵，全为肆。」钟磬者，编悬之，二八十六枚而在一，谓之堵。钟一堵，磬一堵，为之肆。半之者，谓诸侯之卿大夫士也。诸侯之卿大夫半天子之卿大夫，西悬钟，东悬磬。士亦半天子之士，悬磬而已。郑众云：「以春秋传曰歌钟二肆。」故孔子之堂，闻金石之音；魏绛之家，有钟磬之乐。
　　汉丞相田蚡，扶粉反。前庭罗钟磬，置曲旃。光武又赐东海恭王钟簨之乐，即汉代人臣尚有金石乐。汉乐歌云「高张四悬，神来燕飨」，谓宫悬也。汉仪云「高庙撞千石之钟十枚」，即上林赋所谓「撞千石之钟，立万石之」也。钟当十二，而此十枚，未识其义。议者皆言汉代不知用宫悬。按汉章、和代实用旋宫，汉代群儒备言其义，牛弘、祖孝孙所由准的，知汉代之乐为最备矣。后汉则亡矣。
　　魏杜夔修雅乐，稍备。遭晋丧乱，江左金石不具。本史云，至孝武帝太元中，破苻坚，获乐工杨蜀等，正四厢乐，金石始备。
　　宋文帝元嘉中，锺宗之更调金石。十四年，奚纵之又改之。晋及宋、齐，悬钟磬大准相似，皆十六架。黄锺之宫：北方，北面，编磬起西，其东编钟，衡大于镈，不知何代所作，其东镈钟。太蔟之宫：东方，西面，起北。蕤宾之宫：南方，北面，起东。姑洗之宫：西方，东面，起南。所次皆如北面。设建鼓于四隅，悬内四面，各有柷敔。诸家着晋史者，皆言太元四年，四厢金石大备。其实乐府止有黄锺、姑洗、蕤宾、太蔟四格而己。六律不具，何谓四厢？备乐之文，其义焉在？
　　梁去衡钟，设十二镈钟，各依辰位，而应其律。每一镈钟，则设编钟磬各一，合三十六架。植建鼓于四隅。元正大会备用之。
　　隋参用仪礼及尚书大传，为宫悬陈布之法。北方北向，应锺起西，磬次之，黄锺次之，林锺次之，大吕次之，皆东陈。一建鼓在其东，东鼓。东方西向，太蔟起北，磬次之，夹锺次之，姑洗次之，皆南陈。一建鼓在其南，东鼓。南方北向，中吕起东，黄锺次之，蕤宾次之，磬次之，林锺次之，皆西陈。一建鼓在其西，西鼓。西方东向，夷则起南，锺次之，南吕次之，磬次之，无射次之，皆北陈。一建鼓在其北，西鼓。大射，则彻北面而加钲鼓。又准仪礼，宫悬四面设镈钟十二，各依辰位。又甲、丙、庚、壬位各设钟一，乙、丁、辛、癸位各陈磬一。共为二十。其宗庙殿庭郊丘社并同。树建鼓于四隅，以象二十四气。依月为均，四厢同作，盖取毛诗传曰「四悬皆同」之义。古者镈钟据仪礼击为节检，而无合曲之义。又大射有二镈，皆乱击焉，乃无成曲之理。依后周以十二镈相生击之，声韵克谐。
　　大唐造蓬莱宫成，充庭七十二架。武后还东都，乃省之。皇后庭、诸后庙及郊祭并二十架，同舞八佾。先圣庙及皇太子朝庙并九架，舞六佾。悬间设柷敔各一，柷于左，敔于右。錞于、抚拍、顿相、铙、铎次列于路鼓南。舞人列于悬北。登歌二架，登于堂上两楹之前。编钟在东，编磬在西。登歌工人坐堂上，竹人立堂下。殿庭加设鼓吹于四隅。燕享陈清乐、西凉乐。架对列于左右厢，设舞筵于其间。旧皇后庭但设丝管，隋大业尚侈，始置钟磬，犹不设镈钟，以镈磬代。武太后称制，用钟，因而莫革。
　　开元中太乐曲制：凡天子宫悬，太子轩悬。宫悬之乐，镈钟十二，编钟十二，编磬十二，凡三十有六。宗庙与殿庭同。郊丘社稷则二十，面别去编钟磬各二。东方西方，磬起北，钟次之；南方北方，磬起西，钟次之。镈钟在于编悬之间，各依辰位。四隅建鼓，左柷右敔。又设笙、竽、笛、箫、篪、埙，系于编钟之下；偶歌琴、瑟、筝、筑，系于编磬之下。其在殿庭前，则加鼓吹十二案于建鼓之外，羽葆之鼓、大鼓、金錞、歌箫笳置于其上焉。又设登歌钟、磬、节鼓、琴、瑟、筝、筑于堂上，笙、笳、箫、篪、埙于堂下。宫悬登歌工人，皆介帻，朱连裳，革带，乌皮履。鼓人阶下工人皆武弁，朱衣，革带，乌皮履。若在殿庭，加白练裆，白布袜。鼓吹工人亦如之轩悬之乐，去其南面镈钟、编钟、编磬各三，凡九，设于辰丑申之位，三建鼓亦如之，余如宫悬之制。凡宫悬、轩悬之作，奏二舞以为众乐之容：一曰文舞，二曰武舞。宫悬之舞八佾，轩悬之舞六佾。文舞之制，左执钥，右执翟，二人执纛以引之。文舞六十四人，供郊庙，服委貌冠，玄丝布大袖，白练领褾，白纱中单，绛领褾，绛布大口葱，革带，乌皮履，白布袜。其执纛人衣冠各同。文舞谓之九功。武舞之制，左执干，右执戚，二人执旌居前，二人执，二人执铎，四人持金錞，二人奏之，二人执铙以次之，二人执相在左，二人执雅在右。武舞六十四人，供郊庙，服平冕，余同文舞。若供殿庭，服武弁，平巾帻，金支绯丝布大袖，裲裆，甲金饰，白练裆，锦腾蛇起梁带豹文，大口布葱，乌布。其执旌人衣冠各同当色舞人，余同工人也。武舞谓之七德。凡簨，饰以崇牙、旒苏、树羽。宫悬每架则金五博山，轩悬则金三博山。鼓承以花趺，覆以华盖。乐悬横曰簨，曰，饰簨以飞龙，饰趺以飞廉，钟簨以鸷兽，磬以鸷鸟。上列树羽，旁悬旒苏，周制也。悬以崇牙，殷制也。饰以博山，后代所加也。凡乐器之饰，天地之神尚赤，宗庙及殿庭尚彩，东宫亦赤。凡中宫之乐，则以大磬代钟鼓，余如宫悬之制。凡磬，天地之神用石，宗庙及殿庭用玉。凡有事于天神用雷鼓、雷，地神用灵鼓、灵，宗庙及帝社用路鼓、路，皆建于宫悬之内。凡大燕会，设十部之伎于庭，以备华夷：一曰燕乐伎，有景云之舞，庆善乐之舞，破阵乐之舞，承天乐之舞；二曰清乐伎；三曰西凉伎；四曰天竺伎；五曰高丽伎；六曰龟兹伎；七曰安国伎；八曰疏勒伎；九曰高昌伎；十曰康国伎。其十部所用工人、乐器，在清乐及四方乐篇中。每先奏乐三日，太乐令宿设悬于庭。其日，率工人入居次。协律郎举麾，乐作；仆麾，乐止。文舞退，武舞进。
通典卷第一百四十五　乐五
　　歌　杂歌曲　舞　杂舞曲
　　　　歌
　　释名曰：「人声曰歌。歌者，柯也。所歌之言，是其质也。以声吟咏，其上下如草木之有柯叶。」说文曰：「咏，歌也，从言，永声也。」尔雅曰「徒歌谓谣」，齐歌也。
　　虞书曰：「九功惟序，九序惟歌。六府三事之功有次序，皆可歌乐，乃德政之致也。劝之以九歌，俾勿坏。」歌以劝之，使政勿坏，在此三者而已。又：「帝庸作歌曰：『敕天之命，惟时惟几。』用庶尹允谐，故作歌以戒之，安不忘危也。敕，正也。奉天命以临民，惟政在顺时，在慎微。乃歌曰：『股肱喜哉，元首起哉，百工熙哉。』元首，君也。股肱之臣，喜乐尽忠，君之治功乃起，百官之业乃广。乃赓载歌曰：『元首明哉，股肱良哉，庶事康哉。』赓，续。载，成也。帝歌归美股肱，乃安以成其美。赓音加孟反。又歌曰：『元首丛脞哉，股肱惰哉，万事堕哉。』」丛脞，细碎无大略也。君如此，则臣懈惰，万事堕废，其功不成，歌以申戒。
　　帝王世纪曰：「舜恭己无为，歌南风之诗。诗曰：南风之时兮，可以阜吾人之财兮；南风之熏兮，可以解吾人之愠兮。」
　　禹省南土，涂山之女令其妾候禹于涂山之阳，女乃作歌，始为南音。昔有娀氏二女居九成台，天帝使燕夜往，二女覆以玉筐，既而视之，遗二卵，五色，北飞不反。二女作歌，始为北音。夏后孔甲田于东阳萯山，天大风，晦冥，迷入人室，主人方乳，或曰：「后来是良日也，必大吉。」或曰：「不胜之子，必有殃。」后乃取以归，曰：「以为余子，谁敢殃之！」后析橑，斧破断其足。孔甲曰：「呜呼！有命矣。」乃作破斧之歌，始为东音。周昭王南征，殒于汉中，王右辛余靡，长且多力，振王北济，周公乃封之西翟，徙宅西河，追思故处，作歌，始为西音。此盖四方之歌也。
　　夏太康失道，畋游十旬弗反。其弟五人，待于洛汭，述大禹之戒，作五子之歌。
　　周礼春官，太师，大祭祀帅瞽登歌。小师，掌教弦歌。教，谓教瞽蒙。弦，谓琴瑟。歌，依咏诗也。乐师，帅学士而歌彻。于有司彻而歌雍也。
　　乐记：「师乙曰：『夫歌者，直己而陈德也。宽而静、柔而正者，宜歌颂；广大而静、疏达而信者，宜歌大雅；恭俭而好礼者，宜歌小雅；正直而静、廉而谦者，宜歌风；肆直而慈爱者，宜歌商；温良而能断者，宜歌齐。故商者，五帝之遗声也，商人识之，故谓之商；齐者，三代之遗声也，齐人识之，故谓之齐。』又曰：『歌者，上如抗，下如坠，曲如折，止如槁木，倨中矩，句中钩，累累乎端如贯珠。言歌声之着，动人心之审，有如此事也。郊特牲曰：「歌者在上，匏竹在下，贵人声也。」注云：「匏，笙也。」故歌之为言也，长言之也。说之，故言之；言之不足，故长言之；长言之不足，故嗟叹之；嗟叹之不足，故不知手之舞之，足之蹈之也。』」长言，引其声也。嗟叹，和续之也。不知手足舞蹈，欢之至也。
　　周衰，有秦青者，善讴，而薛谈学讴于青，未穷青之伎而辞归。青饯之于郊，乃抚节悲歌，声振林木，响遏行云。遂留不去，以卒其业。
　　又有韩娥，东之齐，至雍门，匮粮，乃鬻歌假食，既而去，余响绕梁，三日不绝，左右谓其人不去也。又过逆旅，逆旅人辱之，韩娥因曼声哀哭，一里老幼悲愁，垂涕相对，三日不食。遽而追之，韩娥还，复为曼声长歌，众皆喜跃抃舞，不能自禁，遗向之悲也。乃厚赂遣之。故雍门之善歌哭，效韩娥之遗声也。许慎曰：「曼声，长声也。」
　　卫人王豹处淇川，善讴，河西之人皆化之。齐人绵驹居高唐，善歌，齐之右地亦传其业。
　　汉有虞公，善歌，能令梁上尘起。
　　武帝时，李延年善歌，为协律都尉。
　　但歌，四曲，出自汉代。无弦节，作伎最先，一人唱，三人和。魏武帝尤好之。时有宋容华者，清彻好声，善唱此曲，当时称妙。自晋以来不复传，遂绝。
　　齐有朱顾仙，善声读曲，齐武朱子尚又善歌，二人遂俱蒙厚赉。
　　梁有吴安泰，善歌，后为乐令，精解声律。方改西曲别江南、上云乐，内人王金珠善歌吴声西曲，又制江南歌，当时妙绝。令斯宣达选乐府少年好手，进内习学。吴弟，安泰之子，又善歌。次有韩法秀，又能妙歌吴声读曲等，古今独绝。
　　大唐贞观中，有尚书侯贵和，妾名丽音，特善唱行天，清畅舒雅，含嚼恣态，有喉牙吐纳之异。后改号方等。女亦传其母伎。方等卒后，有郝三宝亦善歌行天。有人引三宝歌之，诸女隔帘听之，发声便笑。三宝初不知，怒曰：「亦堪女郎终身仿效，何忽嗤笑。」女曰：「上客所为，殊有乖越，请一听之。」始发一声，三宝便拜伏曰：「真方等声也，诚远所不及也。」
　　　　杂歌曲
　　白雪，周曲也。平调、清调、瑟调，皆周房中之遗声也。汉代谓之三调。大唐显庆二年，上以琴中雅乐，古人歌之，近代以来，此声顿绝，令所司修习旧曲。至三年十月，太常寺奏：「按张华博物志云：『白雪，是天帝使素女鼓五弦琴曲名。』以其调高，人和遂寡。自宋玉以来，迄今千祀，未有能歌白雪者。臣今准敕，依琴中旧曲，定其宫商，然后教习，并合于歌。辄以御制雪诗，为白雪歌辞。又，乐府奏正曲之后，皆有送声，君唱臣和，事彰前史。辄取侍中许敬宗等奏和雪诗十六首，以为送声，各十六节。」上善之，仍付太常，编于乐府。
　　明君，汉曲也。汉元帝时，匈奴单于入朝，诏以待诏王嫱配之，即昭君也。及将去，入辞，光彩射人，悚动左右，天子悔焉。汉人怜其远嫁，为作此歌。晋石崇妓绿珠善舞，以此曲教之，而制新歌曰：「我本汉家子，将适单于庭。昔为匣中玉，今为粪土英。」晋文王讳昭，故晋人谓之明君。
　　相和，汉旧曲歌也。丝竹更相和，执节者歌。本一部，魏明帝分为二，更递相夜宿。本十七曲，朱生、宋识、列和等复合之为十三曲。
　　吴歌杂曲，并出江东，晋、宋以来，稍有增广。凡此诸曲，始皆徒歌，既而被之弦管。又有因弦管金石，造歌以被之，魏世三调歌辞之类是也。魏晋之代，有孙氏善弘旧曲，宋识善击节唱和，陈左善清歌，列和善吹笛，郝素善弹筝，朱生善琵琶，尤发新声。故傅玄著书曰：「人苦钦所闻而忽所见，不亦惑乎。设此六人生于上代，越古今而无俪，何但夔牙同契哉。」按此说，则自兹以后，皆孙、朱等之遗则。
　　凤将鶵，汉代旧歌曲也。应璩百一诗云：「为作陌上桑，反言凤将鶵。」然则凤将鶵其来久矣。特由声曲讹变，以至于此矣。
　　碧玉歌者，晋汝南王妾名。宠好，故作歌之。
　　懊垄歌，石崇绿珠所作「丝布涩难缝」一曲而已。东晋隆安初，人间讹谣之曲云：「春草可揽结，女儿可揽撷。」齐高帝谓之中朝歌。
　　子夜歌者，有女子曰子夜，造此声。晋孝武帝太元中，琅琊王轲之家有鬼歌子夜。殷允为章郡，侨人庾僧虔家亦有鬼歌子夜。殷允为章郡，亦是太元中，则子夜此时以前人也。
　　长史变者，晋司徒左长史王廞临败所制。
　　阿子歌、欢闻歌者，晋穆帝升平初，童子辈或歌于道，歌毕辄呼「阿子，汝闻否」，又呼「欢闻否」，以为送声。后人演其声，以为此二曲。宋、齐时用「莎乙子」之语，稍讹异也。
　　桃叶歌者，是晋王子敬妾名，缘于笃爱，所以作歌。
　　前溪歌者，晋车骑将军沈玩所制也。
　　团扇歌者，晋中书令王与嫂婢有情，爱好甚笃。嫂鞭挞婢过苦，婢素善歌，而好持白团扇，故云：「团扇复团扇，持许自遮面。憔悴无复理，羞与郎相见。」
　　督护歌者，彭城内史徐逵之为鲁轨所杀，宋武帝使内直督护丁音五收殡殓之。逵之妻，帝长女也，呼至合下，自问殓送之事，每问辄叹息曰：「丁督护。」其声哀切，后人因其声广其曲焉。歌是宋武帝所制，云：「督护上征去，侬亦恶闻许。愿作石尤风，四面断行旅。」
　　读曲歌者，人为宋彭城王义康所制也。其歌云：「死罪刘领军，误杀刘第四。」
　　乌夜啼，宋临川王义庆所作也。元嘉十七年，徙彭城王义康于章郡，义庆时为江州，至镇，相见而哭，为文帝所怪，征还。义庆大惧，伎妾闻乌夜啼声，叩斋合云：「明日应有赦。」其年更为兖州刺史，因作此歌。故其和云：「笼不开，乌夜啼，夜夜忆郎来。」今所传歌似非义庆本旨，辞曰：「歌舞诸年少，娉婷无种则。昌蒲花可怜，闻名不相识。」
　　石城乐，宋臧质所作也。石城在竟陵，质尝为竟陵郡，于城上眺瞩，见群少年歌谣遒畅，因作此曲。云：「生长石城下，开门对城楼。楼中美年少，出入见依投。」
　　莫愁乐者，出于石城乐。石城女子名莫愁，善歌谣，且石城乐中有「忘愁」声，故歌云：「莫愁在何处，莫愁石城西。艇子打两桨，催送莫愁来。」
　　襄阳乐者，刘道彦为襄阳太守，有善政，百姓乐业，人户丰赡，蛮夷顺服，悉缘沔而居，由此有襄阳乐歌也。随王诞又作襄阳乐。诞始为襄阳郡，元嘉末仍为雍州刺史，夜闻群女歌谣，因而作之。所以歌和中有「襄阳来夜乐」之语也。其歌云：「朝发襄阳城，暮至大堤宿。大堤诸女儿，花艳惊郎目。」
　　寿阳乐者，南平穆王为荆河州作也。
　　栖乌夜飞者，荆州刺史沈攸之所作也。攸之举兵发荆州来，未败之前，思归京师，所以歌云：「日落西山还去来。」
　　三洲歌者，诸商客数由巴陵三江口往还，因共作此歌。又因三洲曲而作采桑。
　　估客乐者，齐武帝之所制也。布衣时，常游樊、邓，登祚已后追忆往事，而作歌：「昔经樊邓后，假楫梅根渚。感昔追往事，意满情不叙。」使太乐令刘瑶教习，百日无成。或启释宝月善音律，帝使宝月奏之，便就。敕歌者常重为感忆之声。梁改其名为商旅行。
</div>
    <div class="pagination">
<a href="通典_page84.html">上一页</a><span>...</span><a href="通典_page80.html">80</a><a href="通典_page81.html">81</a><a href="通典_page82.html">82</a><a href="通典_page83.html">83</a><a href="通典_page84.html">84</a><span class="current-page">85</span><a href="通典_page86.html">86</a><a href="通典_page87.html">87</a><a href="通典_page88.html">88</a><a href="通典_page89.html">89</a><a href="通典_page90.html">90</a><span>...</span><a href="通典_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
