<!DOCTYPE html>
<html>
<head>
    <meta charset="UTF-8">
    <title>续通志 - 第 1214 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1214 页/共 1359 页</h1>
    <div class="content">
　　△戴溪

　　戴溪字肖望永嘉人少有文名淳熙五年为别头省试第一监潭州南岳庙绍熙初主管吏部架阁文字除太学录兼实录院检讨官正录 
兼史职自溪始升博士奏两淮当立农官若汉稻田使者括闲田谕民主出财客出力主客均利以为救农之策除庆元府通判未行改宗正簿 
为兵部郎官开禧时师溃于符离溪因奏沿边忠义人湖南北盐商皆当区画以销后患会和议成知枢密院事张岩督师京口除授参议军事 
召为资善堂说书累迁太子詹事兼秘书监景献太子命溪讲中庸大学溪辞以讲读非詹事职惧侵官太子曰讲退便服说书非公礼毋嫌也 
复命类易诗书春秋论语孟子资治通鉴各为说以进权工部尚书除华文阁学士嘉定八年以宣奉大夫龙图阁学士致仕卒赠特进端明殿 
学士绍定闲赐谥文端溪久于宫僚以徽婉受知立朝建明多务秘密云

　　△蔡幼学

　　蔡幼学字行知温州瑞安人年十八试礼部第一是时陈傅良有文名于太学幼学从之游月书上祭酒芮华及吕祖谦连撰拔辄出傅良 
右皆谓幼学之文过其师孝宗闻之因策士将寘首列而是时外戚张说用事宰相虞允文梁克家皆阴附之幼学对策其略曰陛下资虽聪明 
而所存未大志虽高远而所趋未正治虽精勤而大原不立即位之始冀太平旦墓至柰何今十年风俗日坏将难扶持纪纲日乱将难整齐人 
心益摇将难收拾吏慢兵骄财匮民困将难正捄又曰陛下居名相之不正更制近古二相并进以为美谈然或以虚誉惑听自许立功或以缄 
默容身不能持正盖指虞允文梁克家也又曰汉武帝用兵以来大司马大将军之权重而丞相轻卫青用事公孙弘为相苟合取容相业无有 
宣元用许史成帝用王氏哀帝用丁傅率为始元之祸令陛下使姨子预兵柄其人无一才可取宰相忍与同列曾不羞耻按其罪名宜在公孙 
弘上盖指张说也帝览之不怿虞允文尤恶之遂得下第教授广德军再调潭州执政荐于朝帝许之且问年几何矣何以名幼学参政施师点 
举孟子幼学壮行之语以对帝伫思慨然曰今壮矣可行也除敕令所删定官首言大耻未雪境土未复陛下睿知神武可以有为而苟且之议 
委靡之习顾得以缓陛下欲为之心孝宗喜曰卿意欲令朕立规模尔光宗立累迁校书郎时光宗以疾不朝重华宫幼学上封事略曰陛下身 
体发肤寿星所与宗社人民寿皇所命则畴昔慈爱有感乎心可不独出圣断复父子之欢弭宗社之祸疏入不报宁宗即位诏求直言幼学又 
奏为君之道其要有三事亲任贤宽民而其本莫先于讲学比年小人谋倾君子为安靖和平之说以排之故大臣当兴治而以生事自疑近臣 
当效忠而以忤旨摈弃自非圣学日新求贤如不及何以作天下之才自熙宁元丰而始有免役钱有常平积剩钱有无额上供钱自大观宣和 
而始有大礼进奉银绢有赡学籴本钱有经制钱自绍兴而始有和买折帛钱有总制钱有月椿大军钱至于茶盐酒榷税契头子之属积累增 
多较之祖宗无虑数十倍民困极矣幼学既论列时政其极归之圣学帝称善将用之时韩侂冑方用事指正人为伪学异论者立黜幼学遂力 
求外补特除提举福建常平陛辞言今除授命令径从中出而大臣之责始轻谏省经筵无故罢黜而多士之心始惑或者有以误陛下至此耶 
侂冑闻之不悦既至官日讲荒政时朱熹居建阳幼学每事咨访遂为御史刘德秀劾罢奉祠起知黄州有劝侂冑以收召海内名士者乃召为 
吏部员外郎入见言高宗建炎闲减婺州和买绢折罗事因谕辅臣曰一日行得如此一事一年不过三百六十事而已陛下除两浙丁钱视高 
宗无闲然而兵事既开诸路罹锋镝转饷之艰江湖以南有调募科需之扰惟陛下以爱惜邦本为念迁国子司业宗正少卿皆兼权中书舍人 
侂冑余诛余党尚塞正路幼学次第弹缴窜黜尤众号称职迁中书舍人兼侍讲故事合门宣赞而下供职十年始得路都监若钤辖侂冑坏成 
法率五六年七八年即越等除授有已授外职犹通籍禁闼者初学一切厘正嘉定初同楼钥知贡举时正学久锢士专于声律度数其学支离 
幼学始取义理之文士习渐复于正兼直学士院内外制皆温醇雅厚人多称之除刑部侍郎改吏部仍兼职赵师■〈睪上廾下〉除知临安 
府师■〈睪上廾下〉辞故事当有不允诏幼学言师■〈睪上廾下〉以媚权臣进官三尹京兆狼籍无善状诏必出褎语臣何辞以草命遂 
寝改兼侍读师■〈睪上廾下〉命乃下除龙图阁待制知泉州徙建康府福州进福建路安抚使政主宽大惟恐伤民福建下州例抑民买盐 
以户产高下均卖者日产盐以交易契纸钱科敷者曰浮盐皆出常赋外久之遂为定赋幼学力请蠲之不报提举司令民以田高下藏新会子 
不如令者籍其赀幼学曰罔民而可为乎因言钱币未均称提无术力求罢去遂升宝谟阁直学士提举万寿宫召权兵部尚书兼修玉牒官寻 
兼太子詹事先是朝廷既遣岁币入金境适值其有难不果纳则遽以兵叩边索之中外汹汹皆言当亟与幼学请对言玉帛之使未还而侵轶 
之师奄至可不伸大义以伐其谋乎于是朝论奋然始诏与金绝幼学因请固本根以弭外虞示意向以定众志公汲引以合材谋审怀附以一 
南北帝称善寻卒幼学早以文鸣于时而中年述作益穷根本器质凝重莫窥其隙终日危坐一语不妄发及辨论义理纵横阖辟沛然如决江 
河虽辩士不及也尝绩司马光公卿百官表年厯大事记备忘辨疑编年政要列传举要凡百余篇传于世

　　钦定续通志卷五百四十七



 


　　●钦定续通志卷五百四十八　儒林传十一

　　儒林传

　　宋 【九】

　　○宋九

　　陈亮　　　　　郑樵　　　　程迥　　刘清之

　　陈亮
　　郑樵
　　程迥
　　刘清之

　　△陈亮

　　陈亮字同父婺州永康人才气超迈喜谈兵论议风生下笔数千言立就尝考古今用兵成败之迹着酌古论郡守周葵奇之请为上客及 
葵为执政朝士白事必指令揖亮因得交一时豪俊尽其议论授以中庸大学曰读此可精性命之说遂受而尽心焉隆兴初与金人约和天下 
忻然幸得苏息独亮持不可婺州方以解头荐因上中兴五论不报退修于家学者多归之益力学著书先是亮尝圜视钱塘喟然叹曰城可灌 
尔盖以地下于西湖也至是当淳熙五年孝宗即位盖十七年矣亮更名同诣阙上书略曰南师之不出于今几年矣岂无一豪杰之能自奋哉 
其势必有时而发泄矣苟国家不能起而承之必将有承之者矣不可恃衣冠礼乐之旧祖宗积累之深以为天命人心可以安坐而久系也皇 
天无亲惟德是辅民心无常惟惠是怀自三代圣人皆知其为甚可畏也今金源之植概既久不可以一举而遂灭国家之大势未张不可以一 
朝而大举而人情皆便于通和者劝陛下积财养兵以待时也臣以为通和者所以成上下之苟安而为妄庸两售之地宜其为人情之所甚便 
也自和好之成十有余年凡今日之指画方略者他日将用之以坐筹也今日之击球射鵰者他日将用之以决胜也府库充满无非财也介冑 
鲜明无非兵也使兵端一开则其迹败矣何者人才以用而见其能否安坐而能者不足恃也兵食以用而见其盈虚安坐而盈者不足恃也而 
朝廷方幸一旦之无事庸愚龌龊之人皆得以守格令行文书以奉陛下之使令而陛下亦幸其易制而无他也徒使度外之士摈弃而不得骋 
日月蹉跎而老将至矣臣故曰通和者所以成上下之苟安而为妄庸两售之地也今和好一不通朝野之论常如敌兵之在境惟恐其不得和 
也虽陛下亦不得而不和矣然使朝野常如敌兵之在境乃国家之福而英雄所用以争天下之机也执事者胡为速和以惰其心乎晋楚之战 
于邲也栾书以为楚自克庸以来其君无日不讨国人而训之于民生之不易祸至之无目戒惧之不可以怠在军无日不讨军实而申儆之于 
胜之不可保纣之百克而卒无后晋楚之弭兵于宋也子罕以为兵所以威不轨而昭文德也圣人以兴乱人以废废兴存亡昏明之术皆兵之 
由也而求去之是以诬道蔽诸侯也夫人心之不可惰兵威之不可废故虽成康太平犹有所谓四征不庭张皇六师者此李沆所以深不愿真 
宗皇帝之与辽和亲也况南北角立之时而废兵以情人心使安于忘君父之大雠而置疆土于度外徒以便妄庸之人则执事者之失策亦甚 
矣陛下何不明大义而慨然与金绝也贬损乘舆欲御正殿痛自克责誓必复雠以励羣臣以振天下之气虽未出兵而人心不敢惰矣东西驰 
骋而人才出矣盈虚相补而兵食见矣狂妄之辞不敢而自息懦愚之夫不欲而自退缩矣当有度外之士起而惟陛下之所欲用矣是云合响 
应之势而非可安坐所致也臣请为陛下陈国家立国之本末而开今日大有为之略论天下形势之消长而决今日大有为之机唐自肃代以 
后上失其柄藩镇自相雄长擅其土地人民用其甲兵财赋官爵惟其所命而人才亦各尽心于其所事卒以成君弱臣强正统数易之祸艺祖 
皇帝兴四方次第平定藩镇拱手以趋约束使列郡各得自达于京师以京官权知三年一易财归于漕司而兵各归于郡朝廷以一纸下郡国 
如臂之使指无有留难自筦库微职必命于朝廷而天下之势一矣故京师尝宿重兵以为固而郡国亦各有禁军无非天子所以自守其地也 
纪纲总摄法令明备郡县不得以一事自专也士以尺度而取官以资格而进不求度外之奇才不慕绝世之隽功天子蚤夜忧勤于上以义理 
廉耻婴士大夫之心以仁义公恕厚斯民之生举天下皆由于规矩准绳之中而二百年太平之基从此而立然契丹遂得与俄国抗衡俨然为 
南北两朝微澶渊一战则我国之势浸微根本虽厚而不可立矣故庆厯增币之事富弼以为朝廷之大耻而终身不敢自论其劳盖契丹征令 
是主上之操也天子供贡是臣下之礼也契丹之所以卒胜我国者其积有渐也立国之初其势固必至此故我祖宗常严庙堂而尊大臣宽郡 
县而重守令于文法之内未尝折困天下之富商巨室于格律之外有以容奖天下之英伟奇杰皆所以助立国之势而为不虞之备也庆厯诸 
臣亦尝愤中国之势不振矣而其大要则使羣臣争进其说更法易令而庙堂轻矣严按察之权邀功生事而郡县又轻矣岂惟于立国之势无 
所助又从而朘削之虽微章得象陈执中以排沮其事亦安得而不自沮哉独其破去旧例以不次用人而劝农桑务宽大为有合于因革之宜 
而其大要巳非矣此所以不能洗契丹平视南朝之耻而卒发神宗皇帝之大愤也王安石以正法度之说首合圣意而其实则欲籍天下之兵 
尽归于朝廷别行教阅以为强也括郡县之利尽入于朝廷别行封椿以为富也青苗之政惟恐富民之不困也均输之法惟恐商贾之不折也 
罪无大小动辄兴狱而士大夫缄口畏罪矣西北两边致使内臣经画而豪杰耻于为役矣徒使神宗皇帝见兵财之数既多锐然南征北伐卒 
乖圣意而天下之势实未尝振也彼盖不知朝廷立国之势正患文为之太密事权之太分郡县太轻于下而委琐不足恃兵财太关于上而重 
迟不易举祖宗惟用前四者以助其势而安石竭之不遗余力不知立国之本末者真不足以谋国也元佑绍圣一反一覆而卒为金人侵侮之 
</div>
    <div class="pagination">
<a href="续通志_page1213.html">上一页</a><span>...</span><a href="续通志_page1209.html">1209</a><a href="续通志_page1210.html">1210</a><a href="续通志_page1211.html">1211</a><a href="续通志_page1212.html">1212</a><a href="续通志_page1213.html">1213</a><span class="current-page">1214</span><a href="续通志_page1215.html">1215</a><a href="续通志_page1216.html">1216</a><a href="续通志_page1217.html">1217</a><a href="续通志_page1218.html">1218</a><a href="续通志_page1219.html">1219</a><span>...</span><a href="续通志_page1215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
