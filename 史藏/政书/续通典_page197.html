<!DOCTYPE html>
<html>
<head>
    <meta charset="UTF-8">
    <title>续通典 - 第 197 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 197 页/共 410 页</h1>
    <div class="content">　　宋

　　宋品官丧大敛礼以小敛之明日 【按次日小敛三日大敛乃礼经之常夷盘设冰用以备暑所谓秋凉而止者是也然士不用冰已难与卿大夫同例而炎方盛夏又有地鲜藏冰者则陈龙正所称三日而殡当暑宜先之说正所以通礼经之变耳】 夙兴陈衣于东序十称 【朝服公服各一称余皆常服不足者随所有】 西岭南上内丧则具花钗馔于堂东阶下如初掘殡坎于西阶之上棺入内外哭止升棺于殡所 【灰炭枕席之属皆预设于棺内】 升讫内外皆哭熬黍稷六箱皆加鱼腊烛俟于馔东赞者彻小敛之馔降出乃适新馔所敛者盥讫与执服者以敛衣入内外皆少退立哭敛者敛讫覆以夷衾卒敛开帷主人以下凭哭如初退复位诸亲以次凭哭敛者四人举床男女从奉尸敛于棺乃加盖覆以夷衾内外皆复位如初庶人大敛礼以小敛之明日夙兴陈衣三称于东序西领南上馔于堂东阶下掘殡坎于西阶之上棺入内外哭止升棺于殡所升讫内外皆哭熬黍稷二箱加鱼腊烛俟于馔东赞者彻小敛之馔降出乃适新馔所敛者盥讫与执服者以敛衣入内外皆少退立哭敛者敛讫覆以夷衾卒敛开帷主人以下凭哭敛者四人举床男女从奉尸敛于棺乃加盖覆以夷衾内外皆复位如初

　　元

　　元武宗至大元年十二月涂全周呈尝观圣经有曰葬也者藏也藏也者欲人之勿得见也衣足以饰身棺周于衣椁周于棺土周于椁又观汉史则曰仲尼孝子延陵慈父其葬骨肉皆微薄矣非苟为俭诚便于体德弥厚者葬弥薄知愈深者葬愈微切见江南流俗以侈靡为孝凡有丧葬大其棺椁厚其衣衾有将宝钞藉尸敛葬习以成风非惟甚失古制于法似有未应今后丧葬之家除衣衾棺椁依礼举葬外不许辄用金银宝玉器玩装敛违者以不孝坐罪以望无起盗心少全孝道惜生者有用之资免死者无益之祸奉旨尽行禁断

　　明

　　明品官丧大敛之礼以小敛之明日夙兴陈衣于东序馔于堂东阶下如小敛之仪举棺以入置于堂中少西侍者先置衾于棺中与子孙妇女俱盥手掩首结绞共举尸纳于棺中实生时所落发齿及所翦爪于棺角又揣其空缺处卷衣塞之务令充实不摇动以衾先掩足次掩首次掩左次掩右令棺平满丧主主妇凭哭尽哀乃召匠匠加盖下钉彻床覆柩以衣庶人丧礼略同

　　大敛奠【宋　明】

　　宋

　　明

　　宋

　　宋司马光书仪大敛祝帅执事者盥手举新馔自阼阶升置于灵座前祝焚香洗盏斟酒奠之卑幼再拜哭皆如小敛奠之仪 【土丧礼卒涂乃奠设于奥注自是不复奠于尸既夕礼燕养馈羞汤沐之馈如生日注孝子不忍一日废其事亲之礼于下室日设之如生也开元礼奠于室之西南隅六品以下设于灵座前席上殡于外者施盖讫设大敛之奠于殡东既殡设灵座于下室西闲东向施床几案屏幛服饰以时上膳羞及汤沐皆如平生下室者谓燕寝无下室则设灵座于殡东　按古者室中牖在西户在东故设神席于西南隅东面得其宜也今士大夫家既不可殡于听事则正室之外别无燕寝又朝夕之奠何常不用饭而更设灵座于下室西闲东向两处馈奠甚无谓也又灵座若在殡而奠于殡东亦非礼也今但设奠于灵座前庶从简易】 朱子家礼大敛设灵床于柩东乃设奠 【如小敛之仪】

　　明

　　明品官丧大敛毕设灵床于柩东赞者以馔升入室西向奠于席前内外皆就位哭如初丧主以下各归丧次庶人礼大敛毕设灵床于柩东乃奠丧主以下各归丧次

　　殡【设熬附　宋　明】

　　宋

　　明

　　宋

　　宋品官丧掘殡坎于西阶之上棺入内外哭止升棺于殡所设熬首足各一箱以木覆棺上乃涂卒涂乃设帟于殡上祝取铭置于殡赞者盥手以馔升入室西面设于殡前降出下帷内外皆就位哭如初既殡设灵座于下室西闲东向施床案屏幛服饰以时上饮膳及汤沐如平生大功以下异门者各归其家庶人礼设熬谷首足各一箱以木覆棺上乃涂卒涂乃设帟赞者以馔入设于殡前降出下帷内外皆就位哭如初既殡设灵座于殡东施床案屏幛服饰以时上饮食及汤沐如平生大功以下异门者各归其家

　　明

　　明王廷相答赵生家礼疑问问有若丧次之居殡侧之居二者不知居孰为宜三日而敛敛而即殡殡于堂中少西盖疾病迁居正寝已在堂中记曰尸未设饰故帷堂观此则丧次与殡侧一而已矣自丧者言之谓之丧次自死者言之谓之殡侧

　　将葬筮宅【卜日附　宋　明】

　　（臣）等谨案开元礼有卜宅卜日之仪而政和礼无之但云墓兆葬日皆前期择之不知其所择者用何法也若用龟蓍必备详其仪如开元礼矣今但曰择之而不载其仪则用地师之术可知也盖唐之世相地择日之书虽已行于时而儒臣之议礼犹知依仿古人至宋则并此虚文而亡之矣司马光书仪古意尚存谨备录于右

　　宋

　　明

　　宋

　　宋司马光书仪卜宅兆葬日 【开元礼五品以上卜六品以下筮今若不晓卜筮止用杯珓可也若葬于祖茔则更不卜筮】 既殡以谋葬事 【檀弓曰既殡旬而布材与明器今但殡毕则可以谋葬事】 既择地得数处执事者掘兆四隅外其壤掘中南其坏 【按将为圹之地掘其四隅与中央略以识之而已以神之从违未可必也】 莅卜或命筮者 【择远亲或宾客为之】 及祝执事者皆吉冠素服 【杂记大夫卜宅与葬日有司麻衣布衰布带因丧履缁布冠不蕤古者皮弁如筮则史练冠长衣以筮占者朝服注曰麻衣至缁布冠非纯凶也皮弁则纯吉之尤者也长衣练冠纯凶服也朝冠服纯吉服也今从简易依开元礼皆非纯吉亦非纯凶素服者但彻去华采珠玉之饰而已】 执事者布卜筮席于兆南北向主人既朝哭适兆所立于席南当中壤北向免首绖 【按免首绖除首绖也以对神不可纯凶故去绖而不用与袒免之免不同】 左拥之莅卜筮者立于主人之右北向卜筮者东向执龟筴进南面受命于主人莅卜者从旁命之曰孤子姓名为父某官 【为母则称哀子为母某封】 度兹幽宅无有后艰卜筮者许若右旋就席北面坐述命 【士丧礼不述命士礼略也开元礼则既受命而申言之】 指中封而卜筮 【中封中央壤也】 占既得吉则执龟筴东向进告于莅卜筮者及主人曰从主人绖哭若不从更卜筮他所如初仪兆既得吉执事者于其中壤及四隅各立一标当南门立两标祝帅执事者入设后土氏神位于中壤之左南向 【古无此开元礼有之】 置倚卓盥盆帨架盏注脯醢 【不能如此只常食两三味】 皆如常日祭神之仪 【但不用纸钱】 告者与执事者皆入 【卜者不入】 序立于神位东南重行西向北上立定再拜告者盥手洗盏斟酒进跪酹于神座前俯伏兴少退北向立搢笏执词进于神座之右东面跪念之曰维年月朔日子某官姓名敢昭告于后土氏之神今为某官姓名 【主人也】 营建宅兆神其保佑俾无后艰谨以清酌脯醢祗荐于神尚飨讫兴复位告者再拜出祝及执事者皆西向再拜彻馔出主人归殡前北面哭卜筮葬日于三月之初 【若墓远则卜筮于未三月之前命曰某月日】 主人先与宾议定可葬日三日 【谓可以办具及于事便者必用三日备不吉也】 执事者布卜筮席于殡门外闑西北向主人既朝哭与众主人 【谓亡者诸子】 出立于殡门外之东壁下西向南上阖东扉主妇立于其内主人进立于门南北向免首绖左拥之莅卜筮者立主人东北西向卜筮者执龟筴东向进受命于莅卜筮者命之曰孤子某将以今月某日 【先卜远日不吉再卜近日】 卜葬其父某官考降无有近悔 【考上也降下也言卜此日葬魂神上下无得近于咎悔者乎　按近悔如两不克葬之类筮宅为久远之计故虑有后艰卜日乃目前之事故期无近悔】 卜筮者许诺右旋就席西向坐述命卜筮不吉则又兴受命述命再卜占既得吉兴告于莅卜者及主人曰某日从主人绖与众主人皆哭又使人告于主妇主妇亦哭主人与众主人入至殡前北向哭遂使人告于亲戚僚友应会葬者 【若孙为祖后则莅卜葬者命之曰孤孙某卜葬某祖某官夫曰乃夫某卜筮其妻某氏兄弟及他亲为丧主者各随所称曰某亲某卜葬某亲某】

　　明

　　明会典载品官礼三月而葬前期择地之可葬者盖地有美恶地之美者则其神灵必安其子孙必盛地之恶者则反是所谓美者土色之光润草木之茂盛他日不为道路不为城郭不为沟池不为贵势所夺不无耕犁所及即所谓美地也古人所谓卜其宅兆者正此意而非若后世阴阳家祸福之说也既得地丧主帅执事者于所得地掘兆四隅外其壤掘中南其壤各立一标当南门立两标庶人礼三月而葬择地之可葬者土色光润草木茂盛之处即为美地又须慎五患使他日不为道路不为城郭不为沟池不为贵势所夺不无耕犁所及乃可世人多徇俗师阴阳之说既择年月日时又择山水形势以为子孙贫贱富贵寿夭贤愚尽系于此至有终身不葬者悖礼伤义无过于此既得地乃择日开茔域

　　启殡朝庙【宋】

　　宋司马光书仪启殡之日执事者迁灵座及椸于旁侧 【为将启殡也】 祝凶服 【无服者则去华盛之饰】 执功布止哭者北向立于柩前抗声三告曰谨以吉辰启殡既告内外皆哭尽哀止 【既夕礼商祝袒免执功布入升自西阶尽阶不升堂声三启三命哭开元礼祝三声噫嘻今恐惊俗故但用其辞】 妇人退避于他所 【为役者将入】 主人及众主人辑杖立视启殡祝取铭旌置灵座之侧役者入彻殡涂及墼埽地洁之祝以功布拂去棺上尘覆以夹衾 【既夕礼祝取铭置于重今以魂帛代重故置于灵座侧】 役者出妇人出就位立哭执事者复设椸及灵座于故处乃彻宿奠置新奠如常日朝夕奠之仪朝祖 【按仪礼记有朝祢一节礼毕乃适祖今但言朝祖者祖祢共庙举祖以包尔也】 役者入妇人退避主人立视如启殡役者举柩诣影堂前祝以箱奉魂帛在前执事者奉奠及倚卓次之铭旌次之柩次之 【未明则柩前后皆用二烛照之】 主人以下皆从哭男子由右妇人由左重服在前轻服在后各以昭穆长幼为序侍者在末无服之亲男居男之右女居女之左不与主人主妇并行妇人皆盖头 【为有役者在前故也役者出则去盖头】 至影堂前置柩于席北首 【吕氏家范按书仪置柩于席北首不唯于事不便亦于理不合据仪礼既夕礼迁于祖正柩于两闲用夷床是则古礼朝祖置柩于床不于席也今世俗置柩用凳亦夷床之遗意】 役者出祝帅执事者设灵座及奠于柩西东向 【若影堂前迫隘则置灵座及奠于旁近从地之宜】 主人以下就位 【位在柩之左右前后如在殡宫】 立哭尽哀止役者入妇人避退祝奉魂帛导柩又旋主人以下哭从如前诣听事置席上南首设灵座及奠于柩前南向余如朝祖主人以下就位坐于柩侧藉以荐席如在殡宫乃代哭如未殡之前 【吕氏家范按仪礼启殡夙兴设盥于祖庙门外陈鼎皆如殡东方之馔亦如之是陈鼎及馔皆在庙而不在殡所也迁于祖正柩于两楹闲质明乃奠如初升降自西阶是行奠礼在朝庙之时而不在启殡之时也然启殡动柩略无奠祭似于人情未尽故书仪从开元礼设启奠而朝祖之时不设迁祖奠今从书仪】 朱子家礼发引前一日因朝奠以迁柩告 【设馔如朝奠祝斟酒讫北面跪告曰今以吉辰迁柩敢告俯伏兴主人以下哭尽哀再拜盖古有启殡之奠今既不涂殡则其礼无所施又不可全无节文故为此礼也】 奉柩朝于祖又语类问朝祖时有迁祖奠恐在祖庙之前祖无奠而亡者难独享否曰不须如此理会礼说有奠处便是合有奠无奠处便合无奠更何用疑 【按仪礼注疏之说分朝祢与朝祖为二日敖氏则谓同在一日朝祢日并无别事何须历终日之久觉敖说为长】

　　荐车马明器及饰棺【五代　宋　元　明】

　　五代

　　宋

　　元

　　明

　　五代

　　五代丧葬制三品以上輀车用开辙车油幰朱丝络网两厢画龙虎庶人丧车用合辙车工商诸色人吏无官者诸人无职掌者无合辙车三品以上明器九十事四神十二时在内不得过二尺五寸余五品以上明器六十事四神十二时在内九品以上明器四十事四神十二时在内不得过一尺余同光三年敕断轝用锦绣祗使例程素车不定人数使素紫白绢带额遮帏轝上使白粉埽木珠节子上使白丝五品六品升朝官使二十人舁轝车竿高七尺长一丈三尺阔五尺以白绢全幅为带额妇人以紫绢为带额并画云气周回遮蔽上安白粉埽木珠节子二十道七品八品升朝官使一十六人舁轝车竿高七尺长一丈三尺阔五尺以白绢全幅为带额妇人以紫绢全幅为带额周回遮蔽上安白粉埽木珠节子二十道六品至九品不升朝官使一十二人舁轝车竿高六尺长一丈一尺阔四尺以白绢全幅为带额妇人以紫绢为带额周回遮蔽上安白粉埽木为珠节子一十六道周太祖广顺元年葬故枢密使杨邠等楯车魂车仪椁车买道车志石车各一

　　宋

　　宋太常因革礼诸輀车三品以上油幰朱丝络网施襈两厢画龙幰竿诸末垂六旒苏七品以上油幰施襈两厢画云气垂四旒苏九品下无旒苏司马光书仪明器刻木为车马仆从侍女各执奉养之物象平生而小多少之数依官品下帐 【为床帐茵席倚卓之类皆象平生所用而小也】 既夕礼苞二注所以裹奠羊豕之肉檀弓曰国军七个遣车七乘杂记曰遣车视牢具或问曾子曰君子既食则裹其余乎曾子曰大享既飨卷三牲之俎归于宾馆父母而宾客之所以为哀也晋贺循用脯一箧以代所苞牲体今遣奠既无牲体又生肉经宿则臭败不若用循礼得事之宜然遣奠之时亦当设脯既奠苞以蒲箧或箱或竹掩耳或席簟之类包之可也既夕礼筲三黍稷麦今但以竹器或小罂贮五谷各五升可也既夕礼瓮三酰醢屑郑注屑姜桂之屑也今但以小罂二贮酰醢 【按朱子曰苞筲瓮以盛羊豕五谷酒酰醢虽古人不忍死其亲之意然实非有用之物且脯肉腐败生虫聚蚁尤为非便虽不用可也】

　　元

　　元顺帝至元七年十二月尚书刑部奉尚书省札付该准中书省咨十一月十八日奏民闲丧葬多有无益破费略举一节纸房方相等近年起置有每家费钞一两定钞底至甚无益其余似此多端奉旨纸房子无疑禁了其余商量行都省议得除纸钱外据纸糊房子金钱人马并彩帛衣服帐幙等物钦依圣旨进行禁断咨请照验施行定丧事体例棺上贴画灵马走唱孝车前承应合用的依体例行

　　明

　　明丧葬之制太祖洪武五年定墙翣公侯六三品以上四五品以上二明器公侯九十事一品二品八十事三品四品七十事五品六十事六品七品三十事八品九品二十事引者引车之绋也披者以纁为之系于輀车四柱在旁执之以备倾覆者也五品以下二引二披左右各二铎羽旛竿长九尺五品以上一人执之以引柩六品以下不用功布品官用之长三尺方相四品以上四目七品以上两目八品以下不用柳车上用竹格以彩结之旁施帷幔四角垂流苏 【按饰柩在旁为墙墙有帷在上为柳】 初洪武二年敕葬开平王常遇春于钟山之阴给明器九十事纳之墓中钲二鼓四红旗拂子各二红罗盖鞍笼各一弓二箭三灶釜火炉各一俱以本色为之水罐甲头盔台盏杓壶瓶酒瓮唾壶水盆香炉各一烛台二香盒香匙各一香筯二香匙筯瓶茶锺茶盏各一筯二匙一匙筯瓶一椀二楪十二槀二俱以锡造金裹之班剑牙仗各一金裹立瓜骨朵戟响节各二交椅脚踏马杌各一■〈革延〉马六枪剑斧弩食卓床屏风柱杖箱交床香卓各一櫈二俱以木为之乐工十六执仪丈二十四控士六女使十青龙白虎朱雀元武神四门神二武士十并以木造各高一尺杂物翣六璧一筐笥楎椸衿鞶各一苞二筲二粮浆瓶二油瓶一纱厨暖帐各一束帛青三段纁二段每段长一丈八尺后定制公侯九十事者准此行之余以次减杀

　　祖奠【宋　明】

　　宋

　　明

　　宋

　　宋司马光书仪祖奠执事者具祖奠酒馔如殷奠其日晡时 【祖礼用日昃谓日过中时今宜比夕奠差早用晡时可也】 主人以下卑幼皆立哭祝帅执事者设酒馔于灵前祝奠讫退北面跪告曰永迁之礼灵辰不留谨奉柩车式遵祖道俯伏兴余如朝夕奠仪主人以下复位坐代哭以至于发引 【按仪礼既夕礼称奠者有四葬前一日柩迁于祖质明乃奠如初所谓迁祖奠也日侧乃载布席乃奠如初所谓祖奠也宾赗者将命兄弟赗奠可也者所谓有服之亲奠也葬日厥明陈鼎馔乃奠者所谓大遣奠也则是葬前一日先迁祖奠次祖奠次乃有服亲之奠书仪亲宾奠乃在祖奠之前似未合古】

　　明

　　明品官礼启之夕发引祝帅执馔者设祖奠于柩东祝以酒奠讫诣馔南北面跪曰永迁之礼灵辰不留谨奉旋车式遵祖道尚飨少顷彻之庶人礼日晡时设祖奠祝斟酒讫北面跪告曰永迁之礼灵辰不留今奉柩车式遵祖道俯伏兴厥明舆夫纳大舆于中庭执事者彻祖奠祝北面跪告曰今迁柩就舆敢告遂迁灵座置旁侧

</div>
    <div class="pagination">
<a href="续通典_page196.html">上一页</a><span>...</span><a href="续通典_page192.html">192</a><a href="续通典_page193.html">193</a><a href="续通典_page194.html">194</a><a href="续通典_page195.html">195</a><a href="续通典_page196.html">196</a><span class="current-page">197</span><a href="续通典_page198.html">198</a><a href="续通典_page199.html">199</a><a href="续通典_page200.html">200</a><a href="续通典_page201.html">201</a><a href="续通典_page202.html">202</a><span>...</span><a href="续通典_page198.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
