<!DOCTYPE html>
<html>
<head>
    <meta charset="UTF-8">
    <title>续通志 - 第 513 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 513 页/共 1359 页</h1>
    <div class="content">
　　论弓仁本吐蕃族也父钦陵世相其国圣厯二年弓仁以统吐浑七千帐自归授左玉钤卫将军封酒泉郡公神龙三年为朔方军前锋游 
奕使时张仁愿筑三受降城弓仁以兵出诺真水草心山为逻卫开元初突厥九姓乱弓仁引军渡漠踰白柽林收火拔部喻多真种落降之■ 
〈夹〉跌思太叛战赤柳涧弓仁骑才五百自新堡进时贼四环之众不敌弓仁椎牛誓士自若再宿溃围出人服其壮凡阅大小战数百未 
尝负赐宝玉甲第良田等同列莫与比累迁左骁卫大将军朔方副大使会病玄宗遣上医驰视卒年六十六赠拨川郡王谥曰忠孙惟贞

　　论惟贞

　　  论惟贞

　　惟贞名瑀以字行志向恢大开元末为左武卫将军肃宗在灵武以卫尉少卿募兵绥银阅旬众数万从还凤翔迁光禄卿为元帅前锋讨 
击使战陕州以功进殿中监史思明攻李光弼于河阳周挚以兵二十万阵城下惟贞请锐卒数千凿数门出自旦及午苦战破之光弼表为开 
府仪同三司光弼讨史朝义以惟贞守徐州贼将谢钦让据陈乃假惟贞颍州刺史斩贼将降者万人封萧国公实封百户光弼病表以贞代擢 
左领军卫大将军为英武军使卒

　　△尉迟胜

　　尉迟胜本王于阗国天宝中入朝献名玉良马玄宗以宗室女妻之授右威卫将军毗沙府都督归国与安西节度使高仙芝击破萨毗播 
仙累进光禄卿禄山反胜使弟曜摄国事身率兵五千赴难国人共留胜胜以少女为质而行肃宗嘉之拜特进兼殿中监广德中进骠骑大将 
军遣还固请留宿卫加开府仪同三司封武都郡王实封百户胜请授国于曜诏可胜既留乃穿筑池观厚宾客士大夫多从之游从德宗之兴 
元为右领军将军厯睦王傅贞元初曜上言国中以嫡承嗣今胜让国请立其子锐帝欲遣锐袭王胜固辞以曜久行国事人安之锐生京华不 
习其俗不可遣当是时兄弟让国人莫不贤之睦府除徒原王傅卒赠凉州都督

　　△尚可孤

　　尚可孤字可孤东郡鲜卑宇文之别种世处松漠闲天宝末隶范阳节度使安禄山复事史思明上元中自贼所归累受左右威卫大将军 
封白水县伯为神策大将以功试太常卿徙封冯翊郡王食实户一百五十鱼朝恩主卫兵器其勇养为子名智德使将兵三千屯扶风武功厯 
十余年队伍闲整朝恩死诏赐氏李名嘉勋李希烈叛擢为招讨应援荆襄使复本姓名累战有功朱泚之难召可孤可孤率兵三千道襄邓而 
西属贼锐乃壁七盘伪将仇敬忠等来寇可孤击却之遂收蓝田德宗将迁梁州命引兵守灞上拜神策京畿渭南商州节度招讨使敬忠拒战 
可孤急击斩之进军与李晟收长安为先锋以功加检校尚书右仆射封冯翊郡王食实户二百又会诸军进讨李怀光次沙苑卒于军赠司空  
【旧书作司徒】 可孤性谨审沈壮既有勋劳未尝自谕功御众公严晟数称之

　　△裴玢

　　裴玢五世祖纠本王疏勒武德中来朝拜鹰扬大将军封天山郡公留不去遂籍京兆玢初事金吾将军论惟明为傔力德宗在奉天以功 
封忠义郡王从惟明镇鄜坊署牙将后节度使王栖曜卒中军将何朝宗夜纵火作乱玢独匿不出迟明禽朝宗以待命有诏并军司马崔略斩 
之以同州刺史刘公济领节度擢玢为司马踰年公济卒乃授玢节度使元和三年徙山南西道玢为治严棱畏远权势不务贡奉蔬食敝衣居 
处取避风雨而已仓库完实百姓安之当世将帅未有及者以疾辞位入朝不事驺仗妻乘竹舆二侍婢黄碧缣服七年卒赠尚书左仆射谥曰 
节

　　钦定续通志卷二百十七

　　●钦定续通志卷二百十八　列传十八

　　列传

　　唐 【十八】

　　○唐十八

　　郭孝恪　　　张俭　　　　王方翼【珣】苏定方　　　辥仁贵【讷　嵩平　从】程务挺王孝杰　　　唐休璟　　　张仁愿 
王晙

　　郭孝恪
　　张俭
　　王方翼
　　苏定方
　　辥仁贵
　　程务挺
　　王孝杰
　　唐休璟
　　张仁愿
　　王晙

　　△郭孝恪

　　郭孝恪许州阳翟人少有志节隋乱率少年数百附李密密喜谓曰世言汝颍多奇士不谬也使与李绩守黎阳密败绩遣孝恪送款封阳 
翟郡公拜宋州刺史诏与绩经略武牢以东所定州县委以选补窦建德之援洛也孝恪上谒秦王进计曰王世充力竭计穷其面缚可跂足待 
建德悉众远来粮饷阻绝殆天亡时也若固守武牢以军泛水逐机应变禽殄必矣王然之贼平置酒大会洛阳宫语诸将曰孝恪策禽贼王长 
先下漕功固在诸君右迁上柱国厯真赵江泾四州刺史所至有能名改左骁卫将军累加金紫光禄大夫贞观十六年拜凉州都督改安西都 
护西州刺史其地高昌旧都流徙罪人与镇兵杂处限以沙碛隔绝中国孝恪推诚抚御尽得其欢心初王师灭高昌诏以所虏焉耆生口七百 
还焉耆王王叛归欲谷设可汗孝恪请击之即拜西州道行军总管率步骑三千出银山道夜袭其王龙突骑支虏之帝悦降玺书褒劳俄拜昆 
邱道副大总管进讨龟兹破其国城乃自留守遣余军分道进龟兹国相那利遁去孝恪以余部未平出营于外国人有谓孝恪曰那利得士心 
今亡在外势必为变城中颇有异志愿公备之孝恪忽其言不设备那利果率众阴与城内胡为应薄城鼓噪始觉之乃率千余人合战城中举 
应那利孝恪殊死鬬中流矢卒子待诏亦殁将军曹继叔进兵复拔其城太宗责孝恪斥堠不明至颠覆夺其官后愍死战更为举哀高宗即位 
追还官爵赠待诏游击将军赙物三百段次子待封官左豹韬卫将军咸亨初副辥仁贵讨吐蕃战大非川败绩贷死为民

　　△张俭

　　张俭字师约京兆新丰人隋相州刺史皖城郡公威孙父植车骑将军连城县公俭高祖从外孙也 【旧书作从甥】 高祖起俭以功除 
右卫郎将迁朔州刺史时颉利可汗方强每有求取所遗书辄称诏敕边吏奉承不敢却及俭独拒不受大教民营田岁收谷数十万斛虽霜旱 
劝百姓相振赡免饥殍州以完安李靖既平突厥有思结部者穷归于俭俭受而安辑之其在碛北者亲戚私相过省俭不禁示羁縻而已俭徙 
胜州后将不察其然遽奏思结叛朝廷议进讨时俭以母丧夺服为使者抚纳之俭单骑入其部召酋帅慰谕推腹心咸匍匐归命因举徙代州 
遂检校代州都督俭劝垦田力耕岁数稔私蓄富贵俭恐虏易骄乃建平籴法入之官虏悦喜由是储斛流赢迁营州都督兼护东夷校尉坐事 
免诏白衣领职营州部与契丹奚霫靺鞨诸蕃切畛高丽引众入寇俭率兵破之俘斩略尽复拜营州都督太宗将征辽东遣俭率蕃兵先进略 
地至辽西川涨久未渡帝以为畏懦召还见洛阳宫陈水草美恶山川险易并久不进状帝悦拜行军总管使领诸蕃骑为六军前锋时高丽候 
者言莫离支且至帝诏俭自新城路邀击虏不敢出俭进度辽趋建安城破贼斩数千级累封皖城郡公后改东夷校尉官为都护府即以俭为 
都护永徽初加金紫光禄大夫卒年六十谥曰密俭兄大师太仆卿华州刺史武功县男弟延师左卫大将军范阳郡公性谨畏典羽林兵三十 
年未尝有过卒赠荆州都督谥曰敬陪葬昭陵俭兄弟三人门皆立戟时号三戟张家

　　△王方翼

　　王方翼字仲翔并州祁人祖裕隋州刺史尚同安大长公主官开府仪同三司卒谥曰文方翼早孤哀毁如成人时号孝童母李为主所斥 
居凤泉墅方翼尚幼杂佣保执苦不弃日垦田植树治林垠塈完墙屋燎松丸墨为富家主薨还京师尝夜行见长人丈余引弓射仆之乃朽木 
也太宗闻擢右千牛高宗立而从祖女弟为皇后调安定令诛灭大姓奸豪胁息徙瀚海都护司马坐事下迁朔州尚德府果毅岁余代还居母 
丧哀瘠甚帝遣侍医疗视其友赵持满诛死尸诸道亲戚莫敢视方翼曰栾布哭彭越义也周文王掩骼仁也绝友义蔽主仁何以事君遂往哭 
其尸具礼收葬金吾劾系帝恕之不罪再迁肃州刺史州无隍堑寇易以攻方翼乃发卒建楼堞厮多乐水自环烽逻精明仪凤闲河西蝗独不 
至方翼境而它郡民或馁死皆重茧走方翼治下乃出私钱作水硙簿其赢以济饥瘵构舍数十百楹居之全活甚众芝产其地裴行俭讨遮匐 
奏为副兼检校安西都护徙故都护杜怀宝为庭州刺史方翼筑碎叶城面三门纡还多趣以诡出入五旬毕西域胡纵观莫测其方略悉献珍 
货未几徙方翼庭州刺史而怀宝自金山都护更镇安西遂失蕃戎之和永淳初十姓阿史那军簿啜叛围弓月城方翼引军战伊丽河败之斩 
</div>
    <div class="pagination">
<a href="续通志_page512.html">上一页</a><span>...</span><a href="续通志_page508.html">508</a><a href="续通志_page509.html">509</a><a href="续通志_page510.html">510</a><a href="续通志_page511.html">511</a><a href="续通志_page512.html">512</a><span class="current-page">513</span><a href="续通志_page514.html">514</a><a href="续通志_page515.html">515</a><a href="续通志_page516.html">516</a><a href="续通志_page517.html">517</a><a href="续通志_page518.html">518</a><span>...</span><a href="续通志_page514.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
