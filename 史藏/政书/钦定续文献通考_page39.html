<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 39 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 39 页/共 455 页</h1>
    <div class="content">　　五月广平府吏王允道请开磁州铁冶杖而流之允道言磁州临水镇地产铁元时尝于此置铁冶都提举司总辖沙窝等八冶鑪丁万五千戸歳收铁百余万斤请如旧置鑪冶铁帝曰朕闻治世天下无遗贤不闻天下无遗利各冶铁数尚多军需不乏而民生业已定若复设此必重扰之是又欲驱万五千戸于铁冶中也命杖之流海外
　　日知録曰太祖尝黜言利之御史谓侍臣曰君子得位欲行其道小人得位欲济其私行道者心存于天下国家济私者心存于伤人害物【十三年五月御史周姓实録不载其名】此即唐太宗责权万纪之遗意也若杖允道流岭南其不肩好货之意可谓至深切矣
　　十二月罢济南青莱三府采铅
　　三府奏歳役民二千六百六十户采铅三十二万三千四百余斤及今年久凿山愈深而得铅愈少乞停其役从之
　　十八年罢各布政司铁冶
　　既而工部言山西交城产云子铁旧贡十万斤缮治兵器他处无有乃复设之二十六年八月复置武昌府兴国铁冶二十七年正月复置吉州丰国富国二铁冶二十八年二月复置袁州府分宜铁冶至闰九月以库内储铁已多复诏罢各处铁冶令民自采而歳输课程三十分取其二三十年四月以山西交城之大通吉州之丰国富国江西临江之新喻袁州之分宜湖广武昌之兴国河南之钧州新安四川蒲江之新市凡九冶采链病民悉革罢之至永乐时又设四川龙州辽东都司三万卫铁冶景帝时办事吏请复陜西宁逺铁矿工部劾其违法下狱给事中张文质以为不宜塞言路乃释之
　　二十年增福建银屏山银课额
　　延平府尤溪县银屏山尝设塲局煎链银矿置鑪冶四十二座嵗办银二千一百两至是増其额时又有请开陜西银矿者帝曰土地所产有时而穷岁课成额徴银无已言利之官皆戕民之贼也不许至永乐间有河池民言采矿亦斥之
　　二十六年十二月令云南丽江府土民以马代所输白金
　　西平侯沐春奏丽江府土民毎嵗输白金七百六十两皆摩些洞所产土民以马易金不谙真伪请令以马代输为便许之
　　成祖初遣中官采珠于广东
　　令于珠池起取蜑户采之毎户给与口粮
　　永乐十二年遣提督官采办湖广辰州贵州铜仁等处金银塲课
　　时又开陜西商县鳯凰山银坑八所福建浦城县马鞍等坑三所设贵州太平溪交趾宣光镇金塲局葛溪银塲局云南大理银冶其不产金银者亦屡有革罢
　　十九年遣御史及监生等办浙江福建银课
　　自后各省提督银课及巡察开采布政司则参议主之按察司则佥事主之废置不一其御史中官亦时遣焉
　　仁宗时命坑冶官设守禁者悉予民
　　至宣徳三年閠四月广东奏采番禺铅砂六年九月河南奏开嵩县银矿八年九月四川奏开梁山铜冶始皆诏行之寻以所得不偿所费而止
　　宣宗宣徳三年九月免江西徳兴铅山浸铜丁夫杂役二县铜塲嵗浸铜得五十余万斤所用铁炭丁夫自备其差徭科徴皆不免嵗额累亏因诏有司悉免杂役税粮附近输纳仍令广信饶徽等府办纳铁炭之家免杂役之半税粮则运输南京淮安又令增设县丞各一员专管纳课递年所欠铜课悉予蠲免
　　四年三月命巡禁四川防川所属诸矿
　　黔国公沐晟言东川府防川卫所属山内产青緑银铜诸矿军民徃往潜取之其地与云南武定府金沙江及外夷接境恐生边患乞令四川云南三司巡禁从之
　　五年十一月命审浙江温处二府银冶实弊
　　布政司王泽言平阳丽水等七县银冶自永乐间遣官闸办共嵗额八万七千八百两至今十年各塲所产有仅足额者有不足者有矿尽絶者闸办官督令坑首冶夫纳课不敢稍失嵗额赔累之民富者困敝贫者逃亡他处坑冶其害亦然乞暂停其役因命户部遣官审其实弊或减额或罢役不可重困吾民
　　十年正月【时英宗已即位】诏各处金银硃砂铜铁等课悉停免坑冶封闭其闸办内外官员即赴京
　　时命金银硃砂办收在官者俱即觧京铜铁所在寄库惟系洪武年旧额嵗办课银并差发金不在停免之例至八月管银坑太监山寿奏云南新兴等七塲及四川宻勒山塲以封闭坑冶铅矿在库旁近盗起毎至焚燬藏库戕害守者劫掠铅矿乞严禁捕令总兵三司捕诛之明年正月又罢贵州铜仁金锡局明史食货志曰嵗办皆洪武旧额也闸办者永宣所新增也
　　英宗正统三年定私煎银矿罪
　　凡福建浙江等处军民私煎银矿者处以极刑家口迁化外其遁逃不服追问者调官军勦捕至五年又定聚众偷穵者发云南边卫充军成化元年九月从巡抚陜西御史项忠言勅陜西河南及有矿处几窃取者依律治罪仍枷号示众若三犯则奏请裁处其伤人或聚众不散者处死六年又令偷掘银矿初犯照例枷示仍充发辽东其有资给衣粮噐具及走报事情者照初犯例
　　九年闰七月命户部侍郎王质往浙江福建重开银塲洪武间福建各塲嵗课银二千六百七十余两浙江税课二千八百余两永乐间福建増至三万二千八百余两浙江增至八万二千七十余两宣徳间福建又増至四万二百七十余两浙江又増至九万四千四十余两自是地方竭而民不堪矣帝初即位下诏封坑冶民大苏息至是有盗矿脉相鬬杀者御史孙毓福建叅政宋彰浙江参政俞士悦各言复开银塲则利归于上而盗无所容事下二处三司议浙江按察司轩輗等奏复开银塲虽一时之利然凡百器具皆出民间恐有司横加科敛人心揺动其患甚深为今之计莫若择官典守严加禁捕则盗息矣朝廷是輗言己而给事中陈复请开塲中官与言利之臣相与附和乃命质往经理合福建嵗课银二万一千一百二十余两浙江四万一千七十余两虽较宣徳时减半而较洪武时已増十倍矣至内外官属供亿费殆过公税厥后民困而盗益众至十三年八月遂有邓茂七之乱
　　十年令各银塲额课不敷不许民包纳
　　凡额数不敷皆许于别坑有矿处煎补又不敷者具奏处置其提督官吏及诸坑首匠作称课不及额掊敛民财侵盗官银者依律治罪
　　景帝景防元年二月复罢采浙江福建诸处银课先是福建贼邓茂七以开矿作乱正统十四年正月免浙江福建银课二月御史丁瑄等斩茂七于延平民始安戢至是从御史毕鸾等奏取回闸办官令都布按三司巡矿官提调各府县防守坑塲又从佥都御史陈诏言以浙江处州银课二万五千二百两即留本处赏给有功民快人等
　　六年十二月擢献寳石屠宗顺屠芝官
　　升宗顺为副千户芝为百户仍于御用监办事
　　英宗天顺二年仍开浙江福建等处银矿
　　自景防元年封闭银塲后寻以盗矿者多从兵部尚书孙原贞请开浙江银塲因并开福建至是各遣内使一员办事官一员照旧煎办令各镇守太监提督至四年命中官罗永之浙江罗珪之云南冯譲之福建何能之四川课额浙闽大畧如旧云南十万两有竒四川万三千有竒总十八万三千有竒
　　四年命云南杂犯死罪以下无力者俱发新兴等塲充矿夫采办银课
　　七年复诏封闭各处坑塲停止煎办银课取回内外官员
　　八年遣内使一员监守广东平江珠池
　　自成祖初遣中官采珠后宣宗时有请令中官采东莞珠池者系之狱景防中尝遣中官采珠于雷亷平江等珠池至是复有采珠之役因遣中官监守之至成化九年令监守亷州杨梅珠池奉御兼营永安珠池二十年又遣中官一员守雷州乐民珠池二十三年令取回广东新添守珠池官治七年又遣中官一员监守杨梅青莺平江三珠池兼廵捕亷琼二府带管永安珠池
　　梁斗辉曰按粤通志珠池率十年一采守池中官并参随人员毎嵗供应等费银万余两计十年则为数十万余而临采复费以万计虽有所得不偿所失矣
　　宪宗成化三年仍遣内使提督浙江福建银课四川云南令镇守中官提督采办
　　时又开湖广金塲武陵等十二县凡二十一塲嵗役民夫五十五万死者无筭得金仅五十三两于是复闭而浙江银矿以缺额量减云南屡开屡停
　　九年三月减云南银课十之五
　　巡按御史胡泾等奏云南所属楚雄大理洱海临安等卫军全充矿夫嵗给粮布采办之初洞浅矿多课额易完军获衣粮之利未见其病近日洞深利少军士多以瘴毒死煎办不足或典妻鬻子赔补其数甚至流徙逃生哨聚为盗以致军丁消耗乞行停免诏减银课之半矿夫称之
　　十七年定云南私贩铜货罪
　　自成化五年定四川军民偷采白铜者为首枷示依律治罪至是因封闭云南路南州铜塲免徴铜课乃定路南凡私贩铜货出境本身处死全家发烟瘴充军二十年又定云南宁州等处军民客商有偷采铜矿私煎及潜贩出境者照路南州例究治
　　孝宗治五年诏豁减浙江福建诸处嵗办银课仍填塞矿穴取回诸添设廵矿官
　　时云南减二万两温处万两余罢浦城废坑银冶四川山东矿穴亦先后封闭十八年二月又禁宻云私开银塲
　　大学衍义补曰圣王取民之赋无所谓金银铜铁之征者岂不以山泽之利取之有穷而生之不继乎我朝坑冶之利比前代不及什之一二间或有之随取随竭曩者浙之温处闽之建福开塲置官内臣守之宪臣督之而所得不偿所费乃多行革罢均其课于民赋中然今不徒无其利而又受其害各处不逞之徒往往以竞利起乱焉所冝严守捕法筑塞之栅堑之庶不至聚众争夺贻祸于一方生灵耳
　　十二年罢广东监守珠池中官
　　十三年四月申定盗掘矿砂罪着为例
　　凡盗掘银铜锡水银等矿砂但系山洞捉获曾经持杖拒捕者不论人之多寡矿之轻重及聚众至三十人以上分矿至三十斤以上者俱不分初再犯发边卫充军若不及数人不拒捕初犯枷号发落再犯免枷号亦发边充军其私家收藏道路背负者止理见获照常发落不许巡捕人员逼令展转攀指违者叅究治罪
　　十一月免云南判山等塲银课
　　巡抚都御史李士实奏云南银塲凡九近年矿脉甚微各卫俱以矿夫口粮赔纳嵗折银三万四百三十四两名曰矿夫口粮余丁或三五人朋当一名嵗办银二万一千九百四十五两名曰夫丁干认今判山窝村广运寳泉四塲矿脉久絶赔纳无己乞自十二年为始将四塲银课暂免军丁退还各卫备操口粮移文有司收贮以备军饷则减者少而增者多矣部覆从之
　　十四年定盗珠人罪例
　　除将军器下海为首真犯死罪外但系在珠池盗珠驾黑白艚船专用扒网持杖拒捕聚至二十人以上盗珠至十两以上者俱照盗矿例发云南广西边卫充军其不及数不拒捕者初犯枷号再犯充军如系附海居民用手拾蚌取珠所得不多者免枷示照常发落
　　十七年二月广东民因开鐡冶作乱旋讨平之
　　归善县清溪等处山产铁矿有巫琮招古三仔等就山煽鐡因啸聚为盗官军捕之获三仔等防畨禺民张文俊等奏请立官鑪纳课土人唐大鬓者亦率其党与焉文俊等于课外索赂大鬓等憾之入乌洋潭为盗三仔遂逸去与大鬓合徒党日盛佥事徐纮等督军捕之不克总督刘大夏驰榜招降之既而赍榜者索贿不已大鬓复叛调兵防勦始平之
　　武宗正徳三年令封闭河南宜阳等县洞穴
　　宜阳之赵保山唤乡洼永宁之秋树坡卢氏之髙觜儿嵩之马槽山等洞俱照旧封闭时又从中官秦文等奏复开浙闽银矿既而浙江守臣言矿脉已絶乃令岁进银二万两刘瑾诛乃止
　　六年封闭云南银塲九处免其课
　　至九年军士周达又请开云南诸银矿并铜塲青緑诏可遂次第开采十五年又令云南银矿新兴塲及新开处所一并封闭以后不许妄开嘉靖初又命闭云南大理矿塲
　　十四年六月置广东鐡税厰以盐课提举司领之厰一所置省城外以盐课副提举专管鐡课其惠潮掲阳三处及雷琼等行铁地有走税夹带漏报诸弊者俱依盐法事例施行
　　世宗嘉靖八年八月提督两广侍郎林富谏采珠不从珠池自天顺采珠后治十二年又采嵗久珠老得最多费银万余获珠二万八千两遂罢监守官十五年十一月又以广东守臣言停南海采办正徳九年复诏采办嘉靖五年又采之珠小而嫩亦甚少至是又复诏采富因上言祖宗时率数十年而一采未有隔两年一采者五年之役死者五十余人得珠仅八千八十两天下谓以人命易珠恐今虽以人易珠亦不可得给事中王希文亦言雷亷珠池祖宗设官监守不过防民争夺正徳间逆防用事传奉采取流毒海濵陛下御极革珠池少监未久旋复驱无辜之民蹈不测之险以求不可必得之物而责以难足之数非圣政所宜有皆不听
　　【臣】等谨按经世实用编梁斗辉谓嘉靖元年谕广东看守珠池太监不许干预亷琼髙雷等地方事严其防也至八年又纳张璁胡世宁言罢各镇守中官并采珠间欲用珠则发银贸于商为数有限百年大患一旦扫除是八年采珠即于本年罢也与志异斗辉广东新防人亲歴见闻自当有据
　　九年令兰州等处获盗矿者照腹里例治罪
　　兰州等隘口凡渡黄河出境入境赍有矿砂及烧成银两并穵矿噐具者不分人之多寡矿之轻重及初再犯或持杖拒捕者俱依腹里盗矿例充发其把隘官兵纵放与守备官不严隄防者俱防究治罪
　　十六年命广开山东等处银矿
　　山东巡按李松言沂州寳山开矿七十八所得白金一万一千三百两宜将龙爬山石井山以次开采帝责户部推诿命抚按力任之至十九年又令四川建昌卫并防川宻勒山矿塲及陜西甘州大黄山等矿洞俱照旧封闭自后蓟豫齐晋川滇所在复进矿砂金银俱议开采以助大工既获玉旺峪矿银又谕阁臣广为开采户部尚书方钝等请令四川山东河南抚按严督所属一一搜访以称天地降祥之意于是公私交骛矿利天下渐多事矣
　　三十四年开建宁延平诸府铁冶
　　自后铁冶率因旧制无特开者
　　四十三年二月始命广采云南寳石
　　时云南进寳石七百六十余两帝嫌其碎小命采青红色二寸黄色径寸并紫英等石以献至十月又谕户部发银五万两买黄金香料四十五年二月户部又进黄白玉五百余斤仍命多行访买黄玉并采大小珠一号至十号者以进三月户部进珠一百三十两有竒仍再命取五号者五千颗九号者二万颗五月又命户部催买云南九成金二千八成七成金三千银万两幷催广东云南珠石未至者
　　食货志曰世宗中年以后营建斋醮采木采香采珠玉寳石吏民奔命不暇用黄白蜡至三十余万斤沈香降香海漆诸香至十余万斤又分遣购龙涎香十余年未获使者因谓海舶入澳久乃得之方泽朝日坛爵用红黄玉求不得购之陜西边境遣使覔于阿丹去土鲁番西南二千里太仓之银颇取入承运库办金寳珍珠于是猫儿眼祖母碌石緑撒孛尼石红刺石北河洗石金刚钻朱蓝石紫英石甘黄玉无所不购云
　　三月浙江江西矿贼作乱命设兵备官禁闭山塲时开化徳兴矿贼劫掠徽宁诸处其势日炽二月终乃突入婺源焚烧县治大掠而去兵部议设兵备副使一员于浙江驻劄衢州以杜盗源其云雾山矿洞宜严加封闭从之
　　穆宗隆庆二年九月谕买猫睛琭宝石从给事中魏时亮言罢之十二月复谕收买珠宝石
　　时亮言猫睛无用物也而一颗价至百金孰非生灵之膏血乎天下旱荒不言赈恤外夷方强不言防秋而急急于珠宝之妄费何倒置如此帝命罢之至十二月复谕收买时亮又上防谏帝切责之又尚衣太监崔敏以急缺年例黄金命严徴以进给事中李已劾敏假公用以充私槖误国欺君速宜罢斥不听下已狱时又有给事陈吾徳亦谏购珠宝削籍六年诏云南进宝石二万块广东采珠八千两
　　神宗万厯四年六月承运库内监请采买金珠宝石从之
　　帝初即位停罢云南进宝石广东采珠至是太监崔敏等以大婚用金珠宝石等引例请行户部采买给事中光言事关君徳虽微必矜费出民膏虽公必惜顷各边年例约于古而倍于今而议修河开海蠲赈无虚日且两广军兴捉襟露肘乃忽责办金珠宝石夫器用财贿燕私等物内府所掌大司农则典邦计以供军国之需者也俾之货买金珠等岂可为训帝不允御史张宪翔亦疏请停止仅报闻而已自后以太后进奉诸王皇子公主册立分封婚礼令歳办金珠宝石二十七年六月以采买珠石典礼所需顺天府坐视玩法夺府尹诸臣官有差仍督商人随买随进于是户部月进珍珠香料并琥珀等珠宝价増旧二十倍尚书陈蕖言库藏已竭宜加撙节中防切责至末年至移济边银供采造焉
　　二十二年九月令抚按官勘报各处矿洞
　　自隆庆初罢蓟镇开采南中诸矿山亦勒石禁止矿弊稍息万厯十二年奸民屡以矿利中帝心诸臣立陈其弊帝虽从之意怏怏至是复有开矿之议户部议以开矿所系重大廷臣得之耳闻抚按得之目覩应令亲勘情形获利而又能弭害方可举行乃下是诏寻以抚按玩视夺俸二月
　　二十四年诏开各处矿冶
　　指挥王允中奏开山东青州府沂水等州县矿百户吴应麒奏开山西平阳府夏县等处矿指挥陈永寿等奏开河南等处矿千戸郑一麟等奏开横岭路矿千戸余润奏开涞水房山银矿百戸李方春奏开永平银矿千戸陶寿等奏开房县等矿指挥袁友松等奏开山东文登县矿千戸李纶奏开房山县矿指挥曽守约奏开山东青州临朐县七宝山等处矿百戸王果等奏开山西太原平阳潞安盂曲沃翼城平陆夏等处矿百户叚大奎等奏开陜西西安等处矿百户邱继勲等奏开蓝田等处矿百户曲守正奏开信阳等处矿太监田进奏开蓟永等处矿皆诏行之山西巡抚魏允贞奏停开矿之役曰开矿一事大约武臣谓其有利部臣科臣谓其无利有害利少害多陛下乃从其言开者而不从其言罢者岂在廷皆不达国计独此武弁数言可信耶臣窃谓矿自开辟以来即有古圣帝明王不闻开采良以所宝者常在善人不在珠玉且陛下亦安用此开矿为也今富有四海米帛则取诸吴越绒防则取诸秦晋金则取之滇扇则取之蜀磁器则取之江西太仓为库太仆为廐光禄为厨何求不得而必以开矿为利乎即大工肇兴户兵工三部自足给之其有不敷四方且开例百官且开俸必无借于矿也况歳征多咎水旱告灾天鼓时鸣地震不已流星无度冦儆日至小民嗜利而不惮为盗若天性然今言开矿者皆利臣絶无亷节逺识所用皆矿徒习于作奸亡命安保无事于异日万一关中有急山西近河诸处皆属可虑而内地素少兵马当此时内外东西将何以防御乎且物产有限民欲无穷计开矿近不可过终年逺不过二三年彼时差官已去矿徒犹在此軰岂能归故里事农业者正恐不知所终矣乞将倡议之人置诸法即停其役如必以开矿为足国裕民大计请先开一方以騐之如果有利然后尽开由河南而北直山东山西未晩也倘以诸武臣为必可信以臣愚闇书生不知大利乞即罢去别遣有心计善变通者使抚山西与阉人武弁言利之臣共事可耳
　　二十五年二月又命开采续报矿洞
　　山西开矿太监张忠奏进夏县三岔等洞様银及砂并开各洞事理及官民续报矿洞命开采之五月百戸王遇桂奏开宁国池州等处银矿百户张杰奏开山东济宁等处金银铅矿百户韩应桂奏开湖广徳安等处银矿及大青铜锡诸物嗣是百户刘心泽奏开浙江衢州等处产金银矿百户张钦奏开河南彰徳等处矿洞三十二所俱命内官一并开采是年浙江巡抚刘元霖奏全浙地方半滨江海即有山塲石多土少前曽开采得不偿失正统时矿盗叶宗留等交结福建剧贼邓茂七聚众作乱杀伤官兵此皆往事有可征者况今倭谋叵测大汛戒严将备内则外忧岛羙之乗虚将防外则内虞奸徒之启衅乞念两浙为财赋重地防汛届期亟停开矿或待倭欵既坚采木巳竣年岁丰稔方议奉行巡按方元彦亦奏两浙开采之矿利杭严所属不足偿所费十之二湖衢所属不足偿十之三金华所属不足偿司矿一日之费乞权其得失河南巡按姚思仁亦言开矿大可虑者八俱不报
　　姚思仁疏曰中原八郡实天下枢机臣自入境以来巡行郡邑问民病苦其开矿之大可虑者有八矿盗啸聚召乱可虑一也矿头累极土崩可虑二也矿夫残害流亡可虑三也雇民粮缺噪呼可虑四也矿洞徧开浪费可虑五也矿砂银少逼买可虑六也民皆开矿失业可虑七也奏官强横激变可虑八也今矿头以赔累死平民以逼买死矿夫以倾压死以争鬬死自初开至今已逾八月而所解不过四千及今不止恐祸起萧墙变生肘腋虽倾府库之藏竭天下之力亦无济于存亡矣
　　二十六年六月开采雷亷琼三府珠池
　　兵仗局内使王朝奏开珠池命中官李敬督原奏人采办之两广总督陈大科上疏谏止不允至二十七年五月敬进大珠三中珠一千一百十两六月又进珠五百二十七两有竒二十八年七月中官李鳯又进珠二千四百七十三两给事中包见防力谏不纳
　　二十九年三月湖广开矿内官陈奉激民变命囘京先是开采矿银中使四出昌平则王忠真保蓟永房山蔚则王虎昌黎则田进河南之开封彰徳卫辉怀庆叶县信阳则鲁坤山东之济南青州济宁沂州滕费蓬莱福山栖霞招远文登则陈増山西之太原平阳潞安则张忠南直之宁国池州则郝隆刘朝用湖广之徳安则陈奉浙江之杭严金衢孝丰诸暨则曹金后代以刘忠陜西之西安则赵鉴赵钦四川则邱乘云辽东则高淮广东则李敬广西则沈永寿江西则潘相福建则高寀云南则杨荣皆给以关防并偕原奏官往矿脉微细无所得辄勒民偿之而奸人假开采之名乘传横索民财陵轹州县有司防民者罪以阻挠逮问罢黜暴横酷虐帝纵不问至是奉在湖广参逮佥事冯应京激变地方杀伤多命百姓喧哗甘心于奉奉避匿楚府得免又疑巡抚支可大庇防焚其公廨科道连章奏请未下寻以湖口征税太监李道奏始令巡抚遣官送奉囘京处分而以守备内官杜茂兼理矿税至七月巡抚湖广赵可怀疏论奉不报
　　赵可怀疏曰楚地困苦极矣以矿言之初议四六分而山不皆出矿矿不皆出银年年开穵生长难继是以不能四六分而买砂而赔银矣既而赔矿产尽遂令合县包赔复有奸人乘机借势指富家大族则曰因私开矿取其赀入官不从祸立至良宅好坟则曰下有矿取其赀方免不从即掘穵再抗祸立至矣此皆土著者报复嫌怨或诬告家主或其亲朋小民径拏绅士胁以防奏家家破碎人人受怨而羣奸犹未厌也或执砂地名定岁纳金若干或发零银买金若干或指称有金银二窖欲掘之而诈银二千两又或指家有金帛有竒玩或墓金以百人围而搜之有司睥睨不敢救男子幸脱而缚其妇女甚至断人手足没之江流夫奉固一虎耳委官之为虎者又百人防随各役之为虎者又千数百人楚人几何日受吮嚼至年久也乞念根本重地曲加哀怜即罢矿税则无疆之福也
　　三十二年停广东珠池采珠
　　先是广东巡按李时华奏防池事宜雷亷西海珠池错落地之南岛孤悬名曰涠州峙屹中央内有腴田千余亩又有港澳可容数百舟沿海盗珠者皆视为窟宅先年添设游击扎守之数年来贼稍屏迹近因内臣李敬于白龙厰设立厰舎受珠之际官私船只云集人众易以生变议为两全之策从之乃命游击移守白龙厰封池后仍囘涠州是年始停采珠梁斗辉曰采珠以船官造船计费不赀遂转取民间彼民俯仰所资者独此船一报船戸里井骚然巧者或贿吏胥而漏网愚者仅以身待命则掳船之害也采珠之人裹粮扬帆曽无约束掠乡村劫客商民房被烧民被打伤而总兵防将等虽经目击莫可谁何则纵劫之害也珠池市舶各有分任乃市舶中使瞰重利欲兼收之必至相角不下延蔓无已茫茫大海杀人如麻则互争之害也始议官四民六皆称便矣然□子有包藏督哨有搜括防随有背手至中使前仅循资交纳而中使复大半归已槖朝廷无实利而受空名则骗匿之害也私贩虽有禁而逺方来贩者率市井无頼之人一入其手视为得赢有飘然遁耳乃今不问之若軰而听棍徒妄指富户曰是曽市珠者也假威凌虐何求不得则嫁祸之害也夫国家采珠本以待用讵意为害至此哉
　　又曰亷州志载郡无耕稼所资珠玑然曩之采珠祗沿海蜑户以铜艚凌万顷入寻丈采之人犹畏其难而不敢自招抚李茂始以竹为□维以绋纚投之海中顺风遡流力不劳而得甚奢自鲛人荡子至闾巷小民皆安然为之然瀁险隈之区狂颷乍发翦焉倾覆害一或属有天幸得返故里身利两全华衣甘食适长其奢淫僭逾之习害二若珠船到岸债主填门取偿胥徒乘机吓噬又分珠多者或能自爱惜犹以羡补拙否则三五为羣未抵家而赀财已尽矣放辟邪侈何所不为害三且名为采珠实则行劫此等不逞之徒居恒犹攘臂攫金探囊胠箧况岛屿无人之境何所顾忌害四又其甚者洋海一带东达日本西接安南万一夷情叵测与狡狯者援引为奸乗潮击桨瞬息千里重为内地忧害五五害如此则虽听民自采亦有所不可者
　　三十三年二月大同巡抚张悌请矿课归税使不报时以矿使弗戢有广昌之变悌因言岁包矿课业有定应归并税使为便疏留中至六月礼部以陵寝风雹郊坛雷火言第一阙失莫如矿税每迷惑圣心以致诸事阻遏不行乞先罢采以应天变亦不报
　　十二月谕户工二部凡矿差内外官并令囘京其矿洞悉令封闭
　　自二十五年至是年诸珰所进矿税银几三百余万羣小借势诛索不啻倍蓰至是以矿砂微细不偿所费始停免焉
　　罢采广东珠池云南宝井
　　时以皇长孙生诏广东珠池蜃蚌日虚不宜竭泽即令封闭云南宝井干渉夷方易乱难安今矿洞既闭一体停止至四十一年以指挥倪英言复开广东珠池
　　熹宗天启三年正月顺天巡抚岳和声请设冶局从之和声奏滦州所辖偏山铅矿堪以采链查遵化旧亦有铁矿后竟封闭宜各设一厰采铸以佐军需更闻滦州有铜矿一所质粗脉微工价稍费当铜绌之日堪为铸钱之资宜专委兵工司官一员刻期采铸铅铁随给局匠打造盔甲刀铳诸器及铅弹等物以济宝源阜财之用命议行之至七年七月太监杨潮奏一片石西界忽有铅矿可资火器帝命防同督抚道臣开采务严杜军民侵盗其安鑪煆法啓闭委官俱如议行
　　七年三月丰城侯李承祚请开珠池铜矿不许
</div>
    <div class="pagination">
<a href="钦定续文献通考_page38.html">上一页</a><span>...</span><a href="钦定续文献通考_page34.html">34</a><a href="钦定续文献通考_page35.html">35</a><a href="钦定续文献通考_page36.html">36</a><a href="钦定续文献通考_page37.html">37</a><a href="钦定续文献通考_page38.html">38</a><span class="current-page">39</span><a href="钦定续文献通考_page40.html">40</a><a href="钦定续文献通考_page41.html">41</a><a href="钦定续文献通考_page42.html">42</a><a href="钦定续文献通考_page43.html">43</a><a href="钦定续文献通考_page44.html">44</a><span>...</span><a href="钦定续文献通考_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
