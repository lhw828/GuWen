<!DOCTYPE html>
<html>
<head>
    <meta charset="UTF-8">
    <title>清朝通志 - 第 94 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 94 页/共 121 页</h1>
    <div class="content">　　在京旗员养廉 
　　在外文官俸银 
　　在外武职俸薪 
　　直省文武官员养廉 
　　致仕官禄 
　　 世职俸银禄米 
　　一等公至闲散公岁给银七百两至二百二十五两有差米三百五十石至一百二十七石五斗有差一等侯又一云骑尉至闲散侯岁给银六百三十五两至五百六十两有差米三百一十七石五斗至一百十五石有差一等伯又一云骑尉至伯品级官岁给银五百三十五两至二百五两有差米二百六十七石五斗至一百二石五斗有差一等子又一云骑尉至三等子岁给银四百三十五两至三百六十两有差米二百一十七石五斗至一百八十石有差一等男又一云骑尉至三等男岁给银三百三十五两至二百六十两有差米一百七十六石五斗至一百三十石有差一等轻车都尉又一云骑尉至三等轻车都尉岁给银二百三十五两至一百六十两有差米一百一十七石五斗至八十石有差骑都尉又一云骑尉岁给银一百三十五两米六十七石五斗骑都尉岁给银一百一十两米五十五石云骑尉岁给银八十五两米四十二石五斗恩骑尉岁给银四十五两米二十二石五斗
　　 在京满汉文武官员俸薪禄米 
　　正从一品岁给银一百八十两俸米九十石正从二品岁给银一百五十五两俸米七十七石五斗正从三品岁给银一百三十两米六十五石正从四品岁给银一百五两米五十二石五斗正从五品岁给银八十两米四十石正从六品岁给银六十两米三十石正从七品岁给银四十五两米二十二石五斗正从八品岁给银四十两米二十石正九品岁给银三十三两有奇米一十六石有奇从九品及未入流岁给银三十一两有奇米一十五石有奇
　　 盛京五部及守护陵寝文武各官俱照京官正俸 
　　内府及王公府属佐领照八旗佐领一体颁给奉禄又笔帖式岁支俸银三十八两至二十一两有差米亦如之 【初制汉文武官有柴薪银满洲蒙古汉军大小各官俸银俸米亦参错不一俱顺治十三年议定文武俸禄不论满汉一例照品支给并裁汉官柴薪银两】 
　　 在京官员恩俸 
　　（臣）等谨按凡官员于正俸外加倍给赏曰恩俸其数与正俸同无庸备载
　　 在京旗员养廉 
　　领侍卫内大臣养廉银九百两满洲都统养廉银七百两蒙古汉军都统前锋护军统领各养廉银六百两满洲副都统步军统领养廉银五百两蒙古汉军副都统步军翼尉内大臣散秩大臣銮仪使内三院卿各养廉银四百两参领养廉银六十两副参领前锋侍卫印房官各养廉银四十两
　　 在外文官俸银 
　　直省大小官俸银俱照在京文官正俸按品支给 【初制在外文职又有薪苑四项银各有等差先后俱裁】 
　　 在外武职俸薪 
　　正从一品俸银九十五两八十一两各有奇薪银各一百四十四两正从二品俸银六十七两五十三两各有奇薪银与一品同正从三品俸银三十九两有奇薪银一百二十两正从四品俸银二十七两有奇薪银七十二两正从五品俸银一十八两有奇薪银四十八两正从六品俸银一十四两有奇薪银三十二两正从七品俸银一十二两有奇薪银与六品同 【初绿营有以小衔加品食俸后改照衔支给一例更定将提督定为从一品总兵官定为二品副将以下各官俱照品级给俸如额又绿旗武职俸薪外又有蔬菜烛炭心红纸张等项银两俱按品有差】 
　　 直省文武官员养廉 
　　（臣）等谨按直省文职养廉之设自各省耗羡存公以备公用即其赢余定为养廉世宗宪皇帝次第举行规制之善实前古所未有我皇上复定武职养廉俾得整饬戎兵小廉大法仰见加惠臣工及杜止贪墨之至意若夫酌耗羡之多寡分差务之繁简同一省而官有等差同一官而数有区别自督抚提督以至佐杂弁员为数递减不等皆核其籍于户部兹不具载
　　 致仕官禄 
　　致仕官之给俸禄始于唐沿于宋至于有明唯宰执致仕在籍者或赐羊酒或赐文绮尚书以下未之闻焉我朝优礼臣工超轶前古皇上御极之元年即奉恩谕满汉大学士及曾为部院尚书子告在家俱按品给与全俸三年奉诏凡大臣遇京察自陈准其原品致仕者令该旗该部查明酌量给予半俸至八旗告木勒休武职由兵部分别军功按其品秩或给全俸或给半俸请　旨以行茂典煌煌至优极渥矣
　　△官品 
　　国朝官制分为九品品有正从太师太传太保殿阁大学士 【初定满洲一品汉人二品后俱改为正二品兼各部尚书衔今定正一品】 领侍卫内大臣为正一品少师少傅少保太子太师太子太傅太子太保各部院尚书 【初定满洲一品汉人二品后俱改为二品康熙中复改满洲为一品后俱改为正二品今定从一品】 都察院左右都御史 【初正二品今定从一品】 内大臣八旗满洲蒙古汉军都统驻防将军驻防都统提督为从一品太子少师太子少傅太子少保各省总督 【加尚书衔者从一品】 各部院左右侍郎 【初定满洲二品汉人三品后俱改为正三品今定正二品】 内务府总管 【初定三品今定正二品】 銮仪卫銮仪使副都统前锋统领护军统领提督九门步军统领总兵官为正二品内阁学士 【初定满洲汉军二品汉人三品后俱改为正五品以兼礼部侍郎衔从侍郎品级为正三品今定从二品】 翰林院掌学士 【正五品以兼礼部侍郎衔从侍郎品级为正三品今定正二品无专员以阁部大臣翰林出身者领之】 各省巡抚布政使司布政使散秩大臣副将为从二品都察院左右副都御史宗人府府丞通政使司通政使 【满洲初系二品后改为三品复改为二品后定为正三品】 大理寺卿 【满洲初系二品后改为三品复改为二品后定为正三品】 詹事府詹太常寺卿顺天奉天二府府尹武备院卿上驷院卿奉宸苑卿孔庙三品执事官按察使司按察使一等侍卫銮仪卫冠军使骁骑参领前锋参领护军参领步军左右翼总尉圆明园营总健锐营翼领内府三旗护军统领火器营翼长步军翼尉鸟鎗营总围场总管陵寝总管黑龙江总船炮水手察哈尔总管王府长史游牧总管参将为正三品光禄寺卿太仆寺卿都转盐运使司运使圆明园包衣营总包衣护军参领包衣骁骑参领吉林参领黑龙江参领察哈尔参领王府一等护卫驻防城守尉驻防协领游击 【初系正三品后改为从三品】 宣尉使指挥同知为从三品通政使司副使 【满洲初系三品后改为正四品】 大理寺少卿 【满洲初系三品后改为四品复改为三品后定为正四品】 詹事府少詹事太常寺少卿太仆寺少卿鸿胪寺卿 【满洲初系三品后定为正四品】 顺天府府丞奉天府府丞四品太庙尉陵寝掌关防官陵寝尚茶正陵寝尚膳正孔庙四品执事官各省守巡道二等侍卫銮仪卫云麾使副骁骑参领佐领前锋侍卫副护军参领步军协尉城门领健锐营副前锋参领白塔信炮总管南苑总尉圆明园内府三旗护军营总副鸟鎗护军参领围场翼长商都达布荪诺尔达里岗叆总管太仆寺马厂驼厂总管防守尉贝勒府司仪长陵寝副总管陵寝翼领陵寝司工匠官吉林黑龙江四品管水手官都司 【初系三品后改从三品复改正四品复改从三品今定正四品】 指挥佥事为正四品内阁侍读学士 【初系三品后改为从五品兼太常寺卿街寻停兼衔后定为从四品】 翰林院侍读学士 【初系从五品后定为从四品侍讲学士同】 翰林院侍讲学士国子监祭酒 【满洲初系三品后定为从四品兼太常寺少卿衔后停兼衔】 都转盐运使司同知各府知府城门领包衣副护军参领包衣副骁骑参领包衣佐领 【原列正四品查包衣副参领系四品佐领与副参领体制相等乾隆五十一年改正】 察哈尔副参领 【原列正四品查察哈尔参领系从三品副参领应列从四品以符体制乾隆五十一年改正】 察哈尔佐领 【原列正四品乾隆五十一年改正】 王贝勒府二等护卫亲王府从四品典仪宣抚使为从四品左右春坊左右庶子通政使司参议 【满洲初系四品后定为正五品】 光禄寺少卿 【满洲汉军初系四品后定为五品】 六科给事中 【满洲初系四品后改为五品复改为四品复改为七品后定正五品】 宗人府理事官 【初系三品复改为四品后定为正五品】 各部院郎中 【满洲初系三品后改为五品复改为四品复改为三品后定为正五品】 五品坛尉五品太庙尉顺天奉天二府治中内务府内管领钦天监盛正 【满洲初系四品后改为三品复定为五品】 太医院院使陵寝副掌关防官孔庙五执事官盛京凤凰城迎送官各府同知盐运监掣同知三等侍卫銮仪卫治仪正步军副尉步军校监守信炮官南苑门章京陵寝防御陵寝管理烧造砖瓦官分管佐领盖州平庄二处满洲掌印防御关口守御防御黑龙江吉林等处管水手五品官守备 【初正四品后改为五品】 千户为正五品翰林院侍读 【初系六品后定为从五品侍讲同】 翰林院侍讲司经局洗马各道监监察御史 【满洲汉军初系三品后改为七品后改为四品后复改为七品今定为五品】 鸿胪寺少卿内阁侍读 【初系四品今改为从五品】 宗人府副理事官 【初系从四品后定从五品】 各部院员外郎 【满洲初系四品后改为五品复改为四品后定为从五品】 盐运使司副使盐课提举司提举各州知州四等侍卫委署前锋参领委署护军参领委署鸟鎗护军参领守御所千总王公府三等护卫王贝勒府从五品典仪驻防防御宣抚副使安抚使副千户为从五品左右春坊左右中允国子监司业各部院主事 【满洲初系四品后改为六品复改为五品后定为正六品】 宗人府经历 【初系四品后改为五品后定为正六品】 都察院经历都察院都事大理寺左右寺丞 【满洲汉军初系四品后改为六品后改为五品今定为正六品】 内务府副内管领内务府司俎官武备院掌盖武备院库掌奉宸苑六品苑丞奉宸苑六品库掌太常寺寺丞六品坛尉钦天监监副 【满洲初系三品后改为四品今定为正六品】 钦天监春夏中秋冬官正太医院院判王府管领孔庙六品执事官京府通判京县佑县兵马司指挥神乐署署正六品朝鲜通事盛京管官屯六品官盛京管千丁六品官盛京管理琉璃窑官各府通判蓝翔侍卫銮仪卫整仪尉吉林黑龙江六品管水手官亲军校前锋校护军校鸟鎗护军校骁骑校监造火药官陵寝祭祀供应官太仆寺马厂驼厂翼长门千总营千总长官百户为正六品左右春坊左右赞善翰林院修撰光禄寺署正 【初系四品改为六品复改为五品后定为从六品】 钦天监满洲五官正王府典膳王府马羣牧长布政使司经历布政使司理问盐运司运判各州同知王贝勒子府从六品典仪委署步军校内务府六品翎长卫千总安抚副使为从六品翰林院编修通政使司知事 【初系四品后定为正七品】 通政使司经历大理寺左右评事 【满洲汉军初系四品改为七品复改为五品后定为正七品】 内阁典籍 【满洲汉军初系正五品后改为从八品今定正七品】 皇史成尉太常寺博士太寺典籍七品堂子尉国子监监丞太仆寺满主簿各部寺内务府司库武备院司弓武备院司幄上驷院廐长上驷院牧长奉宸苑七品苑丞奉宸苑七品苑副奉宸苑七品库长孔颜曾孟四氏儒学教授孔庙七品执事官孔庙司乐孔庙管勾孔庙典籍京府儒学满汉教授京府儒学满训导兵马司副指挥京县县丞各部院衙门七品笔帖式七品朝鲜通事盛京管理驿站官盛京管千丁七品官按察使司经历各县知县各府儒学教授城门吏弓匠固山达盛京游牧正尉太仆寺马厂驼厂固山达七品荫监生把总副长官为正七品翰林院检讨内阁撰文办事中书舍人中书科中书舍人 【满洲初系四品后定为从七品】 国子监助教国子监博士詹事府主簿光禄寺典簿光禄寺各署署丞 【初系六品康熙九年定为从七品】 銮仪卫经历顺天府经历奉天府经历京府儒学汉训导太常寺各祠祭署奉祀钦天监五官灵台郎王府司库布政使司都事盐运司经厯各州州判卫经厯盛京游牧副尉贝子公府从七品典仪为从七品翰林院五经博士国子监学正国子监学录钦天监主簿各部院衙门八品笔帖式八品朝鲜通事太常寺协律郎太医院御医八品堂子尉内务府司匠武备院司矢武备院司匠奉宸苑八品苑丞奉宸院八品苑副孔庙八品执事官布政使司库大使按察使司知事各府经厯同知经厯各县县丞各州儒学学正各县儒学教谕盐课司大使盐运司批验所大使各部院司务 【初系从九品后定为正八品】 盛京养息左右翼长八品荫监生外委千总为正八品翰林院典簿国子监典簿鸿胪寺主簿钦天监五官挈壶正太常寺各祠祭署祀丞神乐署署丞太医院八品吏目王府司匠王府牛羣牧长王府羊羣牧长布政使司照磨盐运司知事各府州县儒学训导委署亲军校委署前锋校委署护军校委署骁骑校副护军校公府从八品典仪为从八品礼部太常寺盛京读祝官 【初系五品后定为正九品】 内务府太常寺盛京赞礼郎 【满洲初系四品改为九品后改为六品复改为五品后定为正九品】 各部院九品笔帖式宝泉宝源局大使会同馆大使钦天监五官监候钦天监五官司书孔庙九品执事官按察使司照磨各府知事茶马司大使各县主簿各营蓝翎长外委把总为正九品翰林院待诏国子监典籍四驿馆正教序班太常寺司马鸿胪寺鸣赞鸿胪寺序班工部内务府制造库司匠 【初系七品后定为从九品】 钦天监博士钦天监五官司晨刑部司狱京府照磨京府司狱太医院九品吏目府宣课司大使布政司仓大使按察司司狱道库大使各府照磨同知照磨各州吏目府税课司大使各府司狱通判司狱巡检司巡检太仆寺委署固山达额外外委为从九品翰林院孔目内务府库掌内务府署库掌内务府监造奉宸苑未入流苑丞奉宸苑未入流苑副礼部铸印局大使兵马司吏目崇文门副使各府检校各县典史府库大使盐茶大使驿丞批验所大使盐运司库大使州县税课司大使闸官递运所大使河泊所所官道仓大使州库大使州仓大使县仓大使营仓大使长官司吏目为未入流
　　（臣）等谨按国初所定官品满洲汉军汉人每有参差如大学士满洲初定一品汉人二品各部院上书初定满洲一品汉人二品侍郎初定满洲二品汉人三品内阁学士初定满洲汉军二品汉人三品等类后皆更定满汉画一备见班秩维均规模宏远他如前卑而今崇前大而今小者亦皆斟酌得宜俾其长知所统率其属知所遵循上下相维朝制益昭整肃焉
　　皇朝通志卷七十一
《清朝通志》　选举略凡三卷（072～074）/一百二十六卷　（清）高宗 敕撰 
　　●皇朝通志卷七十二 
　　选举略一 
　　○选举略一 
　　（臣）等谨按选举之义昉自虞周汉以前举士举官类出一途自唐以试士属礼部以选官属吏部而科举铨选乃判为两事厯代言考续者或六条或四善或置审官院考课院或立三任二任之等或定考满考察之程言学校者有博士弟子之员数有京都学州县学之设有外舍内舍上舍之升有教授学正山长学录教谕之官有国学府州县学之规此皆可以考证异同而得失因之互见者也我朝监往代以立隆文治武功重熙累洽简任贤才未有如此其众也赏罚黜陟未有如此其公也师儒讲习未有如此其也钦惟我皇上缵列圣之鸿规文武并进劝惩化导法制相维颁钦定四库文为艺林标准亲幸贡院赐以宸章增建辟廱亲临讲学太和翔洽远近同风斯诚伊古以来莫与比隆者矣宋郑樵仿杜佑通典撰选举略首厯代制次考绩次杂议论而增学校于其后臣等纂辑通志太学巨典已载礼略吉礼门中兹不具述若郑志杂议论一卷不过沿杜典体例未足垂远模而示法守伏读钦定五朝续通志辨其原委于简端不复立为门类兹谨遵奉删除其余仍以郑志为叙道选举制二卷次考绩学校一卷
　　选举制 【举士】  
　　△选举制 【举士】  
　　（臣）等谨按古之取士周官以三物宾兴载记有选士俊士进士之名论定后官无所谓考试也至西汉始有设科射策东汉试以经学章奏其为考试所由昉乎魏晋专尚门第隋唐以后虽官人不一其途而进士为特重夫乡举里选意非不善而循名则是核实已非选举之为考试固因时制宜之权衡也我朝稽古定制文武科举并重所以待多士者固至优极渥而剔弊厘奸之道又备极详明总期得真才以为国家之用我皇上缵隆列圣藐重抡才文艺以清真雅正为宗武科以骑射娴习为要于一切考试之中期以致用之实渊乎懿哉葢棫朴千城之盛驾三代而上之矣谨依例条次着于篇
　　天聪三年八月敕诸贝勒府以下及满汉蒙古家所有生员俱令考试分别优劣八年四月考试汉人生员又考试习满汉书中式者为举人宴于礼部
　　崇德三年八月授中式举人及一等至三等生员品级六年七月考取中式满汉蒙古举人生员赏赉各有差
　　顺治元年恩诏开科 【二年八月乡试三年二月会试定乡试中额顺天一百六十八名内贝字号一百十五名北皿字号四十八名旦字号三名夹字号二名江南一百六十三名内南皿字号三十八名浙江一百七名江西一百十三名湖广一百六名福建一百五名河南九十四名山东九十名广东八十六名四川八十四名山西七十九名陕西七十九名广西六十名云南五十四名贵州四十名又定南国子监既裁应将监生中额归并国子监嗣经各省以及各字号屡经增减不一至乾隆九年通行裁减各省中额议准酌定满字唬二十七名合字号十二名共加五经遗额二名来字号四名旦字号四名贝字号一百二名南皿三十六名北册三十六名共加五经遗额四名中皿无定额每二十卷取中一名山东六十九名山西六十名河南七十一名江南一百十四名浙江九十四名江西九十四名福建八十五名湖北四十七名湖南四十五名外一名南北轮中陕西六十一名四川六十名广东七十一名广西四十五名云南五十四名贵州四十名揭晓后中式士子顺天赴府尹衙门各省赴学政衙门会试赴礼部填写亲供以备磨对笔迹中式举子乡试每名给牌坊银二十两会试每名给牌坊银三十两又举人会试近省三科后远省一科后呈明吏部拣选注册以知县用】 二年正月定直省额中举人一名取应试诸生三十名 【康熙二十九年覆准江南浙江每举人一名送应试诸生六十名三十年加至百名乾隆九年议定直隶江南浙江江西湖广福建大省八十名山东河南山西广东陕西西川中省六十名广西云南贵州小省五十名十二年议定直隶改照山东省例取六十名又　　敕加恩每副榜一名应试诸生大省加取四十名中省加取三十名小省加取二十名】 提学考试精通三场者方准应试凡在籍贡监生愿就本省乡试者许一体考试又直省现任教职准提学考送应试二月礼部请令直省选拔文行兼优者大学二名小学一名送国子监肄业仍以贡监名色应试从之又定乡会试三场试题初场四书三题五经各四题士子各占一经二场论一道判五道表一道三场经史时务策五道乡会试同六月定乡会试期 【乡试以子午卯酉年八月初九日第一场十二日第二场十五日第三场会试以辰戌丑未年二月三场日期与乡试同雍正五年以会试春季遇闰场期改至三月嗣后会试遇闰先期奏闻乾隆九年　　敕改三月举行会试】 又定主考房官同堂阅卷去取专在主考又定乡会试卷有文理优长限于额数者取作副榜九月定磨勘试卷礼部会同科道磨勘首严弊幸次简瑕疵三年三月宴诸进士于礼部并赏给银两 【嗣又加给缎匹】 八年三吏部疏请满洲蒙古汉军各旗子弟有通文义者提学考取入顺天府学开科乡试各衙门无品笔帖式亦同箐员应试十一年十二月奏准汉洲蒙古会试止准举人应试其各部寺院衙门博士笔帖式等不准会试十二年三月敕殿试读卷大臣不必书各官姓名以除师生陋习十四年上谕乡会试考官所取士及殿试读卷廷试阅卷学道考试优等督抚按荐举属吏俱不许袭师生之号十五年定会试四书题请旨颁发五经论表判策考试官出题文敕殿试士子于太和殿前丹墀考试十六年七月敕颁孝经衍义于学宫命考官二场以孝经命题
　　康熙二年停止八股文体上谕满洲蒙古汉军生员俱准乡试 【先是顺治十四年停止八旗考试】 三年更定科场试题 【乡会试自甲辰年为始头场策五篇二场用四书本经题作论各一篇三扬表一篇判五道】 四年三月仍复三场旧制九年五月奏准二甲三甲进士俱以知县用十年奏准八旗满洲监生识满汉字者考试翻译止识满字考试缮写优者授为正八品以部院笔帖式补用其汉军监生识满汉字者照满洲监生例考试取用止识汉字者照汉监生考职例以州同等官用十一年敕顺天乡试及会试用满汉御史料理场务十八年三月召试博学鸿词钦取五十人以翰林官分别授职先是十七年诏举博学鸿儒备顾问著作之选令在京三品以上及科道在外督抚布按各举所佑嗣经内外诸臣保荐送部旋奉谕旨先令户部月给俸廪及柴炭银两至是集诸人于体仁阁考试钦命试题赋一篇诗一首上亲览试卷大学士掌院学士参阅分为四等曰上上曰上曰中曰下以彭孙遹为第一共取五十卷 【以上上卷二十作一等上卷三十作二等中下卷不录】 又于上卷中拆去一卷上特取严绳孙卷补之俱授为翰林院官充明史馆纂修二十四年正月奏准自乙丑科以后会试及顺天乡试四书题目俱乞钦定其五经及二三场题目仍令考试官拟出三月定会试三场毕主考等官遴选试卷十本缮写进呈恭侯钦定以后顺天乡试同二十六年敕八旗同汉人一体考试 【顺治八年题准八旗开科乡试满洲蒙古同列一榜汉军汉人同列一榜其会试　殿试俱照此例至是八旗汉人一体考试合为一榜】 二十八年覆准满洲蒙古汉军应文闱乡试之监生生员均由兵部验射马步箭能射者准其入场二十九年题准奉天满洲蒙古汉军应乡试之监生生员由奉天将军等验射马步箭能射者方准移送入场又以孝经论题甚少将性理太极图说通书西铭正蒙一并命题三十六年敕宗室子弟与满洲诸生一体应试三十九年五月定各省正副主考将侍郎学士京堂翰林科道部属等官由进士举人出身者无论巳未典试通行开列六月敕停止宗室子弟乡会试十一月遵旨议定嗣后直隶乡试在京三品以上及大小京堂翰林科道吏礼二部司官在外督抚提镇藩臬等官子弟俱编入官字号取中四十一年九月礼部奏言本年乡试监生庄令与俞长策试卷作五经文字与例不合得旨俱准作举人寻经议定嗣后乡试作五经文字者应于额外取中三名 【顺治初以土子博雅不在多篇禁止五经卷中式至康熙三十六年京闱乡试有五经二卷　　　特旨授为举人后不为例至是复准作举人并议定其制五十年增五经中额顺天二名外省一名会试增中三名五十四年停止雍正二年议准每额中十九名加中五经一名乾隆十八年停止】 五十年十月遵旨议定会试揭晓宽于三月十五日内乡试揭晓大省宽于九月十五日内五十一年三月敕新中文武归班进士留京学习行走四月诏开万寿恩科 【于五十二年月举行乡试八月举行会试】 五月敕考取进士不必预定额数临时该部将各省到部举人及八旗满洲蒙古汉军应考举人名数奏请按省酌定中额考官照各定数取中五十二年十月敕闱中出题不得拘忌讳十一月敕文生员举人内愿就武场武生员举人内愿就文扬者各听互考五十四年敕科场毋出熟习拟题五十五年议定二场论专用性理
　　六十一年十一月世宗宪皇帝登极命八旗详察孝行素著者以闻
　　雍正元年正月奉恩旨开科 【本年四月乡试九月会试】 二月遵旨议准满洲蒙古能翻译者三年之内考取生员二次举人一次进士一次乡试于子午卯酉年二月举行会试于辰戌丑未八月举行又敕论题仍用孝经又覆准候补天文生及补用天文生之监生生员俱令入皿字号乡试又覆准官卷内佳文不敷中额以民卷佳者补之十二月议定学政科考生员增用经题文一篇 【各省学政科考生员旧用四书题文二篇至是增经题文一篇三冬晷短减四书文一篇】 二年二月上论此番系雍正元年特恩开科士予有因回避不曾应试者即令派出大臣拟题奏请于内阁考试取中十月敕今年殿试天气已寒诸贡士着在太和殿内两傍对策再传谕太监多置火炉使殿内和暖诸贡士得尽心作文写卷又特恩赏给会试举人银两 【直省会试举人例于地丁贡下编支路费此次系奉　　　特恩加赏又云贵会试举人官给驿马着为例】 又敕乡会试三场毕主考遴选佳卷会进三场喝晓后刊刻试录登科录进呈试录并载三场中式文择其尤者每题一篇三年二月定应考试差之翰林及进士出身官员人等于太和殿试以四书题文二篇又定试差各官专用由进士出身之人其由举人出身者概不与试又上谕内外帘官子弟志切观光仍着一体应试另派大臣校闵遴选又命会试及顺天乡试元魁三场试卷缮录进呈十月敕选举八旗汉军孝友读书人士十一月敕定考试翻译举人条例不必分作三场亦不必派汉大臣着选笔帖式誊录中式之卷进呈定额十二月上谕进士题名之典始于唐时本朝自顺治丙戌科起至康熙丙戌科止稽之会典诸生释菜后礼部题请工部给建牌银一百两交国子监立石题名康熙三年辅政大臣裁省科目一途实关用人取士之要题名之典岂宜缺焉着工部动用正项钱粮令国子监将雍正癸卯甲辰两科题名碑速行建立康熙辛丑科亦宜补建嗣后每科仍照旧例题请以励士子潜修上达之志四年敕各省学政三年任满将生员中实在人品端方有猷有为有守之人大省举四五人小省二人送部引见亲加考试酌量擢用十月敕各省取中副榜内有两次中副榜者亦准作举人一体会试此系特典后不为例五年三月上论八旗举人生员着于会试后查明人数考试四月敕州县会同教官于诸生内核具孝友端方有才能文者各举一人八旗满洲蒙古每佐领各举一人寻经吏部带领各省荐举人员引见以知县用者三人余以国子监助教学正学录用十二月敕直省学臣科考时于府学生员拔取二名州县学各一名令其来京廷试后入监肄业嗣后六年撰拔一次 【顺治】 【初题准直省选贡来京专由廪生拔取康熙十年题准于一二等生员内考充拔贡二十九年议准以陪贡充停止选拔六十一年再行选拔一次至是定为六年一次】 六年八月敕浙省士子照旧乡会考试 【雍正四年停止浙江乡会试至是两浙士子省愆悔过因有是　　　旨】 九月敕各省学政考取拔贡不拘一二等生员俱准收考酌量试以时务策论须文行兼优以昭国家广揽人材之典七年议准有本系官卷而已经出继者不准编入官号又敕准各省拔贡来京及从前有外省生员在馆効力者俱令送顺天府乡试又敕八旗凡由贡监生员考取小京官笔帖式者俱准其与举子等一同入场考试九月奏定汉军义学肄业子弟愿考翻译者俱准赴吏部考取笔帖式十月敕赐大臣之子乡试未经中式年二十以上文厘通顺者蒋溥等准作举人其刘俊邦因病未应乡试亦准作举人一体会试八年十一月朝考湖北应山县拔贡杨可镜文理荒疏部议革去选拔上谕杨可镜乃明臣杨涟之元孙昔顺治四年杨涟之子杨之易为江南松江府同知遭提督吴胜兆之叛捐躯殉难凛然忠节此即杨可镜之曾祖也杨涟父子两世忠义其后嗣子孙若稍能自立品行无亏虽文艺不工亦当格外迼就杨可镜准作选拔赴国子监肄业仍着礼部带领引见十二年议准凡实系旗下家奴开户者但许别途出身其本身及子孙禁止一体考试十三年覆准论题仍参用性理是年八月皇上登极恩诏开科 【乾隆元年八月举行乡试乾隆二年二月举行会试】
　　乾隆元年正月议准会试与顺天乡试内帘主考同考官除同姓无服者与郎舅中表等戚不必回避外其有服之同姓与翁婿甥舅皆令回避如将应回避之人不行开出者革职 【乾隆三年覆准内帘官子弟及无服之本族俱照例回避其虽系同姓并非本族者不得开入回避十七年议准乡会试内场监试及提调知贡举等官子弟俱令一体回避十八年议覆两翼副都统参领章京同内场监视提调等官之子弟一体回避二十一年议准受卷弥封誊录对读各所及顺天委员子弟姻族一体回避二十七年议准凡遇有郎舅应试者俱令回避四十二年年　　旨副都统参领章京砖门御史及供给巡绰等官其子弟亲族应试者俱不令回避】 又奉旨内外帘官子弟应行回避者着另行考试三月敕于会试遗卷内加恩增中大学士鄂尔泰等遵旨于会试未经取中之荐卷内续取三十卷年老举人试卷内选出五卷二并进呈敕交礼部照取拟名次出榜又礼部议准翻译科乡会试题主考于性理精义及小学内选择数页进呈钦定其考试生员井于性理小学内出一题考试其蒙古翻译乡会试及考试生员亦于清文性理小学内出题主考会同房官每一题后括其大义总论数语令士子一同翻译五月议准顺天乡试分南皿北皿中皿字号取中如云南贵州四川广东广西人数不及十五名仍附南皿无庸另编中皿字号 【顺天乡闱分编朱卷字号满洲蒙古曰满汉军曰合直隶生员曰贝其内宣化府别曰旦承德府别曰承天津商籍曰卤奉天曰夹凡贡盛皆曰皿直隶山东山西河南陕西曰北皿江南江西浙江福建湖南北曰南皿云南贵州四川广东西曰中皿官生卷曰满官曰北贝官曰北皿官曰南皿官若外省乡闱朱卷字号不分皿贝其中山东省孔颜曾孟四裔卷号曰耳陕西省之甘肃卷号曰聿宁夏府卷号曰丁福建省台湾府卷号曰至】 十月考试博学鸿词钦取十五人分别选授翰林院官先是雍正十一年上谕朕惟博学鸿词之科所以待淹通之士俾之膺著作之选备顾问之任在京着满汉三品以上各举所知汇送内阁在外督抚会同该学政悉心体访遴选考验保题送部转交内阁朕将临轩亲试优加录用至是内外诸臣保荐陵续到部如康熙十八年例考试经大学士等拟取十五人引见一等五名授翰林院编修二等十名内由科甲出身者授翰林院检讨以诸生入选者授翰林院庶吉士 【次年又补试博学鸿词一等一名二等三名分授检讨庶吉士】 二年四月诏地方有才品优长山林隐逸之士着之士着该督抚核实具奏酌子录用三年四月议准翻译乡会试钦定翻译一题外再于清文四书内钦命一题令士子作清文一篇四年三月敕入场士子除照例赏给氅衣姜汤茶饼外着按名给与木炭许其携带手炉以温笔砚又敕士子入场给与粥饭提调官监场御史副都统等留心查看又申殿试贡士呈送颂联之禁其策问试题恭请钦命所对之策但取敷陈切当不得沿用四六颂联亦不必泥于成格字数六年七月敕顺天乡试同考官南省人回避南皿卷北省人回避北皿卷边省人回避中皿卷满洲汉军回避满字合字卷 【嗣经覆准直隶人回避贝卷其南人冒北籍仍改归原籍者南北皿贝字概令回避又议准南北两籍者不得专阅中皿卷】 七年二月敕选拔贡生十二年举行一次四月议准文武乡会互试永行停止九年八月敕停回避生一体考试之例 【嗣于十七年定考试回避卷永行停止】 十年正月停止皮衣去面毡衣去里之例三月敕定殿试之期于四月二十六日五月初一日传胪 【嗣于二十六日奏准四月二十一日殿试二十五日传胪】 十三年二月上幸阙里谕广入学名数并令学臣考取十三氏子孙文行兼优者贡入成均其引驾官孔继汾以内阁中书用十六年二月上南巡江浙召试献赋人员进士举人授为内阁中书遇缺即补诸生准作举人在内阁中书上学习行走 【乾隆三十六年四十一年　　驾幸山东二十二年二十七年三十年四十五年四十九年　　驾幸江浙三十八年四十一年　　驾幸天津凡进献诗赋人员皆考试选取分别录用】 闰五月大学士九卿等遵旨保举经学人员疏上奉上谕保举经学之陈祖范吴鼎梁锡玙顾栋高既据大学士九卿公同复核众论佥同其平日研穷经义必见之著述将亲盐之以觇实学在京者交送内阁进呈其人着该部带领引见在籍者行文该督抚就近取之朕观其著述另降谕旨或愿赴部引见或年老不能来京者听寻赏给陈祖范顾栋高国子监司业职衔授吴鼎国子监司业梁锡玙额外司业是年恭逢圣母皇太后六旬万寿敕壬申年举行万寿恩科三月乡试八月会试 【乾隆二十六年三十六年四十五年迭开乡会恩科并挑选下第举子加惠年老应试诸生有差】 十九年三月停止翻译乡会试四月敕将钦定四书文一部存贮内帘二十一年十月敕磨勘试卷官于卷面填写衔名由覆勘大臣详核进呈草率者议处十一月敕定乡会第一场试四书文三篇第二场经文四篇第三场策五道其旧试论表判概行裁去至会试第二场仍加试表文一道以乾隆丁丑科会试己卯科乡试为始其会试中式之卷于庚辰科春榜后一体磨勘二十二年正月敕会试第二场表文易以五言八韵唐律一首以丁丑科为始又议准乡试自乾隆己卯科为始第二场经文外加试五言八韵唐律一首二十三年议准乡会试第一场四书文外仍加试性理论一篇二十四年敕满洲蒙古现任三品以上大臣之子孙及亲兄弟子侄应试者俱令自行奏闻国语骑射皆有可观方准入场二十五年五月敕传胪前一日读卷官公同拟取前列十卷进呈并预传该贡士引见候定甲第名次又遵旨议定廷试士子参核文字俱佳者尽登上选文不甚工而援据典确晓畅时务者亦应列为上卷若对策全无根据即书法可观亦不得充选进呈其读卷官及监察之王大臣科道收掌官于文华殿两廊传心殿之前后一同住宿向例读卷官十四人减用八员以两日阅卷第三日进呈二十六年四月敕殿试读卷无庸增派监试三十年正月敕八旗大臣子弟果能于国语骑射外兼习文艺者仍准一体入闱毋庸奏明请旨七月敕中式士子默写闱中首艺七八行由覆勘大臣校勘十一月遵旨议定磨勘条例文体不正者或系显违皮式或系引用怪僻或系书理全讹自属易见其疵蒙谬戾四项多有影响近似者应令磨勘官虚衷办理并将卷尾填写添注涂改之例停止 【但涂改仍不得过百字】 又敕嗣后覆勘大臣议叙之例不必行三十四年六月敕学政举报优生会同督抚考核四十年二月派出验看八旗会试举人骑射之王大臣等奏言应考举人内报近视者七十三人已拣令二十人照常骑射其余实属不能之五十三人俱未令其骑射奉上谕马步骑射系旗人根本所有不能骑射之五十三人俱着停其考试又覆准经头名目永行革除 【向例乡会场誊录所每经设经头领司其事多因之舞弊至是禁革】 四十一年诏复翻译科场四十二年敕乡会同考试官不必拘泥五经分房其每经中数仍照原额六月敕乡会试第一场主考官酌定书文三篇内承题起讲起处应用虚字刊印一纸随题分给举子通场遵用违者贴出 【承题如夫字葢甚矣等字起讲如今夫尝思等字】 四十三年敕乡会试场及学臣取士每文一篇俱以七百字为率违者不录四十四年敕严文体不正之禁又敕热河士子乡试加恩另编字号每科取中举人一名二月监试翻译之王大臣等奏言应考人员内步箭尚可者仅四十七人人数不足应否准其考试奉谕旨仍行考试并敕嗣后各都统务必严行教训又议准直隶等省卤字号卷令与商籍同籍之考官回避阅卷该督抚预期查明应试者原籍何省临场行知内帘并申报礼部于磨勘时查核四十六年敕嗣后举行考试翻译举人进士临时候旨遵行四十七年七月奏准乡会试二场排律诗移置头场制艺后其头场性理论移置二场经文后四十八年十二月覆准殿试策冒无论八九行十数行皆为合式必于发端处即切策题本义立论不许宽泛无着至数行后例用钦惟字样向来准用颂语亦须关照本题其有泛写套语者不得滥置前茅违者听察看标识大臣指参议处并申明定例不拘字数短者以一千字为率毋泥从前陋例又士子内有由中书及誊录等中式者试日不得在内阁诰敕房国史馆等处住宿违者治罪五十年议准嗣后乡会试论题仍将孝经与性理二书兼出 【以上文科举士之制】 
　　顺治元年十月定武会试于辰戌丑未年举行乡试于子午卯酉年举行凡京卫武学官生一体准赴乡试十二月定武进士出身授官一甲一名授参将二名授游击三名授都司二甲授守备三甲署守备二年六月定各直省武闱乡试千十月举行三年九月定会试事宜 【初九日试骑射十二日试步射十五日试策论】 又定武进士衣顶之制 【第一甲一名武进士　赏甲冑撒袋弓刀矢鞾带等物诸武进士衣顶照文进士一体穿戴并　　　赏给银两】 十二年九月上谕国家选举人材共襄治理文武允宜并重今科中式武举应照文进士例一体殿试朕亲行阅视先视马步箭后视策文永作为例届期举人各于天安门就试毕以卷送午门外东直房读卷官公阅进呈候御批一甲三名毕各赴内院公同填榜十月上亲试武进士选取于国柱等以初行殿试宜力优异第一名授副将品级二名授参将品级三名授游击品级四名至二十三名授以应得品级俱令在京学习骑射先行照品级给俸禄顶带俟满一年题请实授 【其归班武进士　　　钦派大臣拣选一二等者注册以营守备用三等者以卫守备用嗣因卫守备人多缺少于乾隆元年十六年三十六年四十八年俱经兵部奏明另派大臣将以卫用之武进士复行拣选其有年力精壮弓马可观者拔置以营缺选用又武举会试后　　钦派大臣会同兵部拣选考试骑射分别一二三等以卫千总用】 十六年九月敕于明年令天下武举再行会试十月部议武殿试读卷传胪俱照文场例十七年正月敕停止武科技勇二月兵部再举行会命内大臣及大学士监射永着为例三月敕乡会考试马箭用满洲例射帽步箭亦照满洲射寻常小把十八年十月奏请殿试天下武举得旨武闱己考过步箭及策论及经内试选定着停止殿试
　　康熙二十三年议定乡会试竖立大把射马步箭外再试开弓舞刀掇石验其技勇三场考试策论二十八年三月敕武乡试考试马箭以中四箭为合式步箭以中一箭为合式三十二年奉旨步箭大把以八十步为则太远善射之人多致遗弃嗣后着改为五十步中二箭为合式三十三年九月敕武闱应重外场十月上阅视武举骑射技勇并谕不合式举人许其效力再试三十六年十月上御瀛台紫光阁阅武举骑射上谕今科落卷内安知无骑射俱佳而被遗者乎如其回籍则己若有留此者令兵部察明复试四十八年五月遵旨议定直省绿旗营兵有通文艺愿就武乡试者于充伍地方该营将弁申送巡抚一体乡试不中者仍令归伍又各营千把总及年满千把总卫所千总有愿应会试者该督抚提镇给咨赴部一体会试不中者仍归原职凡乡会试中式各员愿归职伍者听六月遵旨议定八旗汉军内务府无品笔帖式等有愿考武生者该旗移送顺天府考取移送乡试四十九年九月太原总兵马见伯疏言武经七书批注互异请选定一部颁行经部议驳请嗣后考试武生武童论二篇一题出论语孟子一题出系子吴子及司马法旧例乡会试论一篇策二篇今改出论题二策题一从之五十一年十二月覆准如有本省现任官员子弟临期顶食兵粮冒滥入场中式者察出将保送出给文武官议处五十二年十一月上御畅春园内西厂阅视武举骑射技勇谕大学士等近见宜隶各省考取武进士额数或一省偏多一省偏少皆因不知弓马武艺止凭文章取中以致骑射娴熟谙悉韬略之人多有遗漏嗣后考取武进士不必拘定额数俟天下会试齐集京师令该部将各省到部武举照例考试弓马将合式武举等实数查明预行奏明朕计省之大小人之多寡照考取文进士例按省酌定取中额数则学习武艺弓马优长者不致遗漏矣十二月覆准各省武乡试系巡抚专责嗣后到京会试之武举内从前中式武举不议外自康熙五十三年乡试为始如新中式武举内弓马不堪人材不及弓刀不能者将监试取中巡抚等官比照文科场例处分五十六年十一月覆准嗣后武乡试照会试例于初七日为始考试外场十三日入闱十四日编号点名十五日考试策论
　　雍正元年十二月奉旨今科武进士系元年所取状元授一等侍卫榜眼探花授二等侍卫二甲十三名授三等侍卫令带孔雀翎三甲记名三十六人俱授蓝翎余照例拣选补用二年五月议覆嗣后直省武乡试将弓马按勇汉仗好者另编好字号移送内帘先于好字号选取如不足额数将余卷选取足额得旨依议考试武举议编字号在京武乡试朕派信任大臣考试嗣后各省武乡试或以好字号取中或以文章好取中之处于解部武乡试录内注明以便会试查对五年三月定武进士一甲照元年例补授侍卫二甲选十名授三等侍卫三甲选十名授蓝翎侍卫其余三甲进士钦点大臣会同兵部拣选一等二等以营守备注册三等以卫守备注册十二月奉上谕今科广为加恩未选侍卫之满洲蒙古进士授为蓝翎汉军进士以骁骑校用汉进士分发各省给千总俸督抚提镇试看壮勇勤谨者以守备题补七年闰七月定满洲武进士武举授官例九月奏准八旗副骁骑校前锋护军骁骑人等有愿应武乡试者准其乡试又敕各省督抚考试武举时着就近省城之提督总兵一员同考外场九年三月敕各省督抚于所属地方召募拣选人材壮建技勇可观者百余人咨送兵部奏明候拣派官员训练教习以备军旅之用武生童生及乡勇民壮等俱可入选十年三月敕该部通行各省将技勇可用之武举令其充补经制马粮其不愿留营及骑射生疎才力不及者令其回籍自行学习不得留营虚作额粮之数四月兵部覆准外省武乡试均由巡抚会同提镇校阅外场其总督同城省分外场则督抚兼往监临内场仍由巡抚主试七月敕武进士科分不及不得题补守备十一月议准八旗武举愿在旗当护军前锋者听十一年十月覆准会试武举令亲斋文批投部兼取同省同考五人互结方准入场十一月上谕武场乡会两试原期逸俊储材所以人材壮健技勇兼优者外场考试另编好字号并分别双单令入内场再考试文艺比较取中以杜冒滥幸进诸弊本年武会试有顶替进场作弊者当经查出交部治罪又有人材技勇皆属平常而考试大臣滥列好字号入场取中者现在查参黜革议处俾各知儆戒至于各省学臣考试间有弓马平庸文理粗通之人混入内场越号换卷传递代笔贿嘱代倩揆厥所由总由府州县考试时每以广收溥取市宽大之名遂令技艺不堪汉仗猥琐之辈混入内场种种作弊嗣后有似此滥行录送者着该学政题参议处其学政校阅外场若将不常儒弱之人滥列好字号入场取中亦着督抚查参十二年四月敕停止满汉考试武场之例 【蒙古一例停止惟汉军仍准应武乡会试】 
　　乾隆元年八月奏准武闱大省人数多者展限于初五日开弓十三日入闱二年九月奏准嗣后考试外场马步箭各缺一箭者不准合式如马箭缺一箭步箭合式者及步箭缺一箭马箭合式者俱准再试技勇如弓刀石三项俱能胜头号者准与合式缺一者即不准合式其中果有勇力过人技艺杰出者仍准挑选好字号三年十二月覆准武闱三场点名册按围分造式会试有五名互结之例武生乡试亦仿此例行四年八月覆准武乡会试令提调监试各官将外场较射册带入内场于举子出场交卷时弓刀石覆验一二项如与原填技勇全不相符者严查治罪五年敕兵丁中式武进士愿回营効力者仍留本身马粮准一体酌量委署六年六月覆准武乡会试取中之卷于填榜时查对原册如有合式卷悞印双单好字号者概不取中或有原系双单好字号悞印合式者仍准取中七年四月奏准停止文武互试之例九年二月覆准武生捐监仍准入文闱应试不得更入武闱十一月议准武闱乡试举子年届六十者不准入场十三年奏准捐纳职官之武生需次未选愿与武乡试者准其入闱二十一年十一月覆准武乡会试外场合式者印面之印改印于左右小臂二十四年十一月覆准武闱考试凡弓刀石三项技勇必有一二样头二号者准以合式入内场其皆系三号者不准合式凡挑双单好字号者列内场甬道东号舍合式字号列内场甬道西号舍所试文艺减试四书论一篇止试五经论一篇策一道二十五年三月覆准武场考试马箭止射二回共射六箭再射地球一回总以中三箭为合式缺一者不准试步箭其五十步步把改为三十步各射六箭以中二箭为合式缺一者不准试弓刀石凡步把以高五尺宽二尺五寸为程马弓以三力为率步弓以五力为率不及三力五力者不准合式令考试诸生于投文时报明弓力注册临时抽验如弓力不符原报或不及三力五力者亦不准合式若三力五力外有能加重者听二十六年十月覆准武举中式后无故三科不赴会试特有护符在家生事者该学政查明咨革二十七年十月覆准武乡会试裁汰合式字号三十一年九月覆准武乡会试外围监试大臣阅定双好单好字号毕将原册封送内场外帘其卷面箭弓刀石数目弓力觔重俱由监试御史亲笔填注并亲用双单字印凡内场执事人员俱俟发榜后放出三十六年二月覆准武员子弟概不准就现任本省应试三月议准武乡会试阅卷房考官用紫笔主考官用赭黄笔四月覆准直省马兵不准径赴乡试有情愿考试者由营结送与武童一体考取武生再准乡试三十七年十月敕武进士毋庸另派大臣拣选即于紫光阁较阅时分别营卫录用三十八年十月敕嗣后武生有烦入伍食粮者准其兼充毋庸将武生注销又奏准马兵考取武生者准仍留原粮乡试年一体送考四十年八月覆准武会试前期一日兵部堂官率同提调按人数多寡分为四册何省派入何围临场掣签又中式武举殿试前奏派大臣按会试原册所填弓刀石觔重号数令该武举逐一演试有前后参差者照文会试磨勘例处分并将原挑之监射大臣议处四十四年十一月覆准在营食粮武生拔补外委后仍准一体乡试由本营该管官结报送考四十五年九月敕向来武场硬弓以十二力为头号近来士子每多填注十七八力及至较试类多勀强嗣后硬弓以满足入壳为度有能过头号弓十二力以上者亦不得过十五力着为令 【以上武科举士之制】 
　　皇朝通志卷七十二
　　●皇朝通志卷七十三 
　　选举略二 
　　○选举略二 
　　选举制 【举官】  
　　△选举制 【举官】  
　　（臣）等谨按举士举官分为二途肇始于唐文职武职之分选于吏部兵部亦自唐分之盖以荐举征辟失实徇私朝廷未收得人之益已不胜门户党援之习诚不若归于画一之制其道简而易操故自宋以来踵而行之未之或易也我朝列圣相承加意旁求片善徽微长悉邀甄录诏王公贝勒满汉诸大臣各举所佑以副立贤无方之至意而部例所定永为法守者又复至精至密皇上道隆继述金鉴独操权衡铨典因时损益务使官称其职无滥无滞以大公至正之心为因材器使之用凡铨选保举文武员弁一经引见才具优劣烛照无遗臣工皆不得守其柄而行其私法良意美立万世举官之极则彼前代之专凭选部为进退徒视举劾为黜陟者固未足语于用人之道矣谨以铨选保举条目详列于篇
　　太祖高皇帝乙卯年十一月敕廷臣举贤授职随地旁求俾列庶位
　　天命十年八月敕大臣举劾属员辨别善恶
　　天聪三年四月选用儒臣分班侍直八年十二月以朱延庆荐举人才并加擢用九年二月敕满汉蒙古各官荐举人才呈送吏礼二部崇德七年七月设汉军八旗选官补用
　　顺治元年六月敕廷臣各举所知并严连坐蔽贤之罚六年正月定保举人员得失赏罚之例四月察议各直省督按举劾异同五月准直省道府州县酌量升迁九年十一月敕吏部铨选务矢公忠慎择才能选授十一年三月敕部臣推补内外大小员缺厘剔胥吏弊端十二月起用废弃官员十二年正月定吏部科道内升外转及司道升迁例又定慎选要缺守令例三月定荐举州县官例九月敕内外官员交互升转十月敕定内院中书不准考选科道十一月敕考选巡按及科道升转悉请上裁十四年十月行取近科进士出身官员来京考选十六年九月吏部议定翰林官侍读以下每年外转二员又敕定隆处各官遇缺即补不必仍论出身资格十七年四月议准俸满中行评博应升主事者与行取推知一体考选御史十八年六月奏定巡按已经停差其地方事务俱交巡抚管理七月议定选官停止赴部点卯之例吏部查照年月先后挨次掣选发凭各省巡抚摧令赴任
　　康熙二年五月敕定大选急选各员 【双月为大选单月为急选】 仍令亲身赴部每月初一日投供到部后隔一选方准铨选三年二月议定官员较俸推升闰六月议准汉缺内院大学士六部尚书以下各项汉军汉人一体升转无庸分别得旨堂官员缺汉军每衙门不得过一员四年八月议准截留官员照例挨次取选令于单月初一日亲身赴部投递互结七年三月谕在京部院满汉官员论资俸升转虽系现行之例但才能出众者常以较量资俸超擢无期此后遇有紧要员缺着不论资俸将才能之呗选择补用又敕今后科道缺出移文督抚就有司内举贤能夙著者咨部行取来京八年十月谕满洲汉军都统副都统等于轻车都尉以下云骑尉以上有明习满文或通晓汉文夙具才干堪任部院者从公选择咨送吏部俟各旗缺出与应升者并题补用十年七月停止会推 【推升之法顺治九年议准尚书侍郎都御史副都御史宗人府府丞通政使大理寺卿内阁学士掌院学士等官俱由会推至是停止将应升转各官开列具题凡九卿京堂翰林吏部科道内阁中书及在外布按盐运使各官遇缺当补即行单题凡部寺属官及方尚有司佐贰杂职缺出掣签逐月汇题是时惟外省藩臬间一奉　　　旨推举至五十一年尽行停止】 十二年八月敕督抚咨访告病人员才品据实保奏擢用十九年五月敕停止督抚坐名题补人员凡员缺皆归部铨补二十年五月上谕行取官员吏部已经引见其各部主事等汉官朕尚未知其人科道为耳目之司选择不可不慎尔等即传谕九卿科道令各举所知缛居官洁清办事才能者尽公保举不可以同年同乡亲党徇情私保即督抚所举不当亦着指陈勿隐二十三年四月敕六部保举清廉有守之官二十四年九月敕九卿会推宜虚公持论其亲朋门生同年同乡不得彼此互荐二十九年五月吏部以行取知县奏请上谕行取知县以科道用者甚多科道职任关系紧要着九卿各以平昔所知学问优长品行可用者面同举奏寻经举出彭鹏邵嗣尧陆陇其赵苍璧等得旨俱准行取三十二年四月谕九卿各将居官贤能者敬慎公举科道官职司耳目贤者从公推荐不肖者立行参劾三十九年五月奏定各省举人就中书者人多缺少内有愿知县教职之人听其具呈改注汉军举人无铨用之处酌议于举人班次内每选过三班后选汉军举人一人五十三年四月敕教官掣选应取至京师令大臣面试其补授州同亦应令九卿面试补用五十七年敕教官不必来京惟令督抚考试可用者补用年老不堪者罢之六十一年三月遵旨议定河工官员关系紧要台湾远属海疆广西之南宁太平庆远思恩四府云南之元江开化广西广南四府俱在边远此等地方官员仍令该督抚题补其余增添保题各缺概行停止十一月世宗宪皇帝登极谕廷臣各举所知又命王以下闲散宗室以上于属下人员内各保举一二人十二月上以内廷各执事人员俱系随侍皇考之人其中亦有大臣官员子弟着各该处总管拣选保奏引见有晓满汉文者着声明
　　雍正元年正月上以满洲进士举人出身之翰林无升转之途着吏部议寻议嗣后翰林院侍读侍讲谕德洗马国子监司业缺出将由庶吉士授职编检之翰林论俸推升一员将由进士举人出身之中允等升补一员讲读学士少詹庶子等缺出将现任之讲读谕洗司业推升一员之后将进士举人出身之科道等官升补一员从之又议定新进士除选取庶吉士外拣选学问好者令为内外官学教习年满照科分名次以中书补用八月上谕国家分理庶绩务在得人道府州县等官尤属要职其才干素着廉节自持者饬令督抚等将所知者密封保奏不得会同商酌亦不得将特用之人塞责如保奏不当将保奏上司一并治罪十月敕大学士会同翰林院掌院教习将编检庶吉士等秉公别择具奏十一月敕清书散馆之翰林不可令其荒废或在翰林或在部曹即令与满员一同翻译文敕新科进士于引见之前先行考试庶人才不至遗漏将诗文四六各体出题视其所能或一篇或二三篇或各体俱作悉听其便 【嗣后每科举行名曰朝考】 十二月分别录用本科新进士未经馆选之员二年十二月敕拣选满汉编修检讨庶吉士等有愿在刑部学习办事者二十三员带领引见分在各司办事办事明白实在效力者酌量题补三年六月定外任回避例 【督抚两司及统辖全】  【省之道员其族人回避者赴京别补若分巡数府之道员及知府同知通判知州等官所辖之地无几回避官员即于本省内调补】 四年三月遵旨议定八旗汉军人员不得补刑部司官并应照汉人回避本省之例凡直隶道府州县等缺于铨选时扣除布按两司缺亦停其开列得旨布政按察使仍行开列七月因督抚等密举各员俱极庸陋谕仍于道府州县中各明举一人如有挟私任情草率滥举者从重治罪八月上谕拣选命往各省官员及奉旨特用之员皆不过取拔临时并未曾试验于平日饬各督抚等于此等人员倘居官不善即据实参奏五年三月谕吏部将会试举人拣选引见并问九卿将所知者举出再举人内有伊等同乡素日推服之人亦着举人公举或数人共举一人或十数人共举一人俱将姓名注明务须有猷有为有守之人方可推荐不得冒滥十二月特谕内外诸臣等京官翰林院科道郎官以上外官自知府道员学政以上武官自副将以上旗员自参领以上皆令各举一人满洲官员保举满洲汉军官员保举汉军汉人官员保举汉人文职官员许保武职武职官员许保文职务须有猷有为有守品行才具足备国家之用者即亲戚子侄等亦可据实荐奏但京官如尚书侍郎外官如督抚提镇两司皆朕已经深知简任者不必入所荐之列六年四月起复府厅州县废员七月上谕督抚等带往各省委用人员在地方不甚相宜除已经到任之后因本地要缺奉旨题补不必解任外如杨文干陈时夏莽鹄立及各省督抚大吏从前所请带往之人目今现在属下者俱着回京请旨另用十月特谕京官大学士以下主事以上之满洲汉军汉人外官督抚以下知县以上之满洲汉军汉人每人各举一人除现任知县以上官员不必保举外或系举贡生监或系山林隐逸果有品行才猷可备任使者即亲戚子弟亦不必引避嫌疑至外官所辖之现任佐贰杂职等属员亦准举七月敕京官自学士侍郎以上外官自藩臬以上着各密保一人将其人或可胜督抚之任或可胜藩臬之任据实奏明不必拘定满汉亦不限定资格若一时无深知可举之人准其从容采访不得草率塞责有负谘诣五月敕嗣后凡江苏安徽湖北湖南陕西甘肃诸处府州县以下官员得本省之缺不在本籍巡抚统辖之内者不必令其回避其相隔五百里之内者仍照隔省回避之例一体遵行八年六月敕定新进士在六部额外主事上学习行走三年后如能称职该部堂官题补如不能称职该部奏闻其内若果有才猷出众明练政治之员于一年之后该堂官将情由声明保奏带领引见请旨此各部行走之员俱照额外主事之例给与俸禄文谕今科外用进士交与各该督抚分派藩臬衙门令其学习三年之后委署试用一年约计四年后题补实授若果有才具出众平日熟练吏治不待学习者着该督抚格外委署题补即于本内声明若才具庸常情愿改教者不拘三年之期准其具题改补其学习之员并酌量给与公费九年议准沿海沿河曲疆烟瘴等缺无论四页或全或兼或专均令督抚遴选具题其同知通判知州知县冲繁疲难四项三项相兼者该督抚于现任属员内拣选调补二项一项者归月分铨选十三年四月上谕县令为亲民之官凡选用知县者类多举人进士出身之人若系拣选命往到任后不胜县令之任准该督抚以教职奏请改补如系月选之员或年力衰迈或才识庸愚该员即掌于未选之先临选之际呈请改教若仍铨选知县到任后该督抚留心察看或以才力不及或以溺职分别题参不得奏请改教如果为人勤慎学问优通者着该督抚将应否改补教职之处具本声明送部引见请旨六月敕在京三品以上满汉官员于现任科道部属及知府同知知州通判知县内各举一人或胜道员之任或胜知府之任填注明白于三日内交送内阁汇齐奏闻
　　乾隆元年三月尚书兼管国子监事务杨名时奏荐庄亭阳等七人得旨以国子监所属员缺补用四月议准保举孝廉方正给以六品顶带其中果有德行才识兼优堪备任用者准破格保荐又议准道府员缺冲繁疲难四项三项者开列请旨简用二项一项者归月分铨选二年三月敕各省督抚藩臬保举堪胜道府等官三年三月敕九卿保举堪胜道府之员又敕科道为朝廷耳目之司将例应考选之翰林部属通行引见候旨补授四月敕现任教谕中进士者仍回原任以教授衔管教谕事现任训导中举人副榜者仍回原任以教谕管训导事十二月敕督抚于苗疆要缺慎选贤员以居其任四年三月敕廷臣照康熙二十九年例举治行卓越县令以备科道之选五年十一月敕大学士九卿各举所知六年二月敕满洲进士依甲第名次选用知县九月敕定行取知县准兼以同知补用七年三月敕各督抚于行取人员务将有守有为声名卓越者举出其有参罚者亦准入选七月上谕言官为风纪所关着大学士九卿择其素所深知其人骨鲠朴直复明通内外政治者不句资格列名封奏外而督抚于各属员中有深知灼见可备纠绳之任者亦准列名封奏十年正月敕停止榜后预行拣选举人分别去取之例三月敕礼部于会试榜发后将落卷封贮请旨派大臣秉公阅看选取发往各省界以司铎之任其有年逾八十以上者带领引见十二年四月定守令久任例十三年七月敕满汉大学士等保举应升三品京堂人员十四年六月敕大学士尚书侍郎等各举能胜任侍郎及三品京官人员十二月特申起用废员之令十六年五月敕停止知县行取内升之例定科道三年一次内升外转十二月遵旨议定各省此次甄别教谕训导各缺即将癸酉科拣选引见之拔贡选补授训导者以教谕衔管训导事十八年二月敕各督抚保举堪胜知府人员七月上谕蒙古旗分人用部院者员缺本少是以外任未经议及现在满洲司员升用道府既经暂行停止其文职同知以下着将蒙古人员举满洲一体拣选引见选用武职副将以下着就满洲应得缺内酌予十分之二其分班轮选之处下吏部兵部议行十九年三月敕于翰林科道部属内拣选堪胜道府人员二十一年奏准在学肄业宗室年满考列一二等择其人去得省授为宗人府贴写笔帖式二三年后如果行赴勤慎办事好者引见以笔帖式坐补二十五年敕督抚保举知府未用人员许其重列荐剡三十年十月上念举人需次知县动至三十余年应筹所以疏通壅滞之法敕于明岁丙戌春闱后派大臣分别拣选引见录用寻经议定嗣后截取举人督抚秉公验看其堪膺民社者给咨赴部候选如精力巳还情愿就教准其在本省呈改至年七十以上自问不堪倛职者免其调取騇看督抚核实查明年岁造册具题请旨赏给中书科中书大理寺评事太常寺博士三项职衔至明岁大挑扣除近二科自庚辰科以上俱准赴挑 【明年三月又奉　　谕旨此次挑选以二千人为额寻挑取一等八百余人以知县等官分发试用二等一千一百余人以教职铨选未入选之年七十以上者即给与中书等项职衔】 三十四年七月奉旨此后若朕在京月选州县有掣签后告病者准附于下月引见如下次尚未病痊该部即行开缺至遇朕巡幸之前两月有托病不即引见冀下月騇放者一经具呈告病即扣除开缺将来另选得缺仍着该部于带领引见时将该员原选缺分之远近繁简字样一并注明候朕定夺着为令三十七年正月敕春闱后拣选下第举人分别录用扣除近四科不入选以疏壅滞三十八年二月覆准商籍中式改归原籍之员照寄籍之例于铨选时一体回避商籍省分又覆准月选各官俱饮吏兵二部堂官代掣缺签以杜撞骗之弊四十一年二月敕各部院司员补放御史非实系练习部务必不可少之人不得奏留兼部又遵旨议定郎中俸满保送知府如不能胜任者将原保之堂官议处四月奏定嗣后笔帖式截取知县六部理藩院都察院各保送二员其余各衙门各保送二员吏部会同大学士拣选二十员引见请旨记名注册按班论俸升用但升用后有以不胜外任题参者将保送之堂官议处六月遵旨议定督抚题参知县改教人员若由教职保举知县者将原保之督抚学政议处七月遵旨议定奉天州县应选之缺于满洲回旗原任州县及汉员补班县内共拣选二三员引见补用如回旗人员不敷知州则于记名同知内拣选知县则于记名知县之笔帖式内拣选又敕吏部凡满洲蒙古人员由道府同知通判州县丁忧回旗己满百日在部行走者每年十月引见一次候旨简用九用遵旨议定六部主事反提督衙门主事仍照向例准其保举直隶州知州其太仆寺等衙门主事及与主事升转相同之经历都事寺丞署正等官不准保送直隶州如京察保荐准其一等者以六部主事调补四十二年六月敕各部司员俸满截取奏明绍任者毋庸引见七月议准月选各员寄籍祖籍俱令声明一体回避铨选得缺后在部责令验看之九卿科道在籍在馆责令督抚提调查核朦混者治罪并将滥行出结及不行详查之各官议处十二月议准嗣后遇有请旨道府缺出查系曾任繁缺道府或经卓异者准其开列其原任简缺未经调繁卓异者俱毋庸开列四十三年六月奏准各省州县以上各缺繁简不得妄请改更如同知通判州县之缺应请改繁者即于同知通判州县缺内改简互换其佐杂之缺于佐杂内酌改不准仍以州县以上之缺与佐杂互易又遵旨议定在京堂司各官外姻亲属中母之父兄弟妻之父兄弟姊妹之夫己之女壻嫡甥同衙门令官小者回避同官令后进者回避其儿女姻亲中表兄弟妻之姊妹夫子妇之亲兄弟仍毋庸回避 【旧例止于亲祖孙父子伯叔兄弟回避】 闰六月议定此次直省一二等入选拔贡奉旨以部员用者分派各部在七品小京官上学习行走扣满三年留部者授为七品小京官食俸办事倘部务未能识习满员以七品笔帖式用汉员以直隶州州判复设教谕二项铨补至授七品小京官后历俸三年果能始终夺勉熟习部务准其遇有本部主事缺出保题升用其或行赴中平奏请以各衙门之正从七品小京官改补四十四年二月奏准四库馆効力誊录人员年满议叙后派员重加考试再予录用四十五年五月奏停员外郎俸满截取知府之例九月敕嗣后教职截取选授知县到任未届五年以衰老甄别者将原验之督抚大臣议处十月奏准地方佐杂首领遇题调州县缺出先尽曾卓异保荐及俸满即升人员拣选题补如该省现无卓荐及俸满即升之员亦必须历俸五年以上者方准题升十一月敕各部院司员升调别处俱不准仍兼原衙门行走至刑部必得谙悉律例之员理藩院有外藩事件须习蒙古文语其奏留者引见钦定方准仍兼行走着为令又奏准嗣后钦奉特旨即用人员仍照旧例遇缺即补其修书优叙即用之员请与正班人员分缺轮流间用又敕缘事降革人员呈请捐复该部核明情即准捐与否具奏请旨准捐人员并带领引见 【佐杂仍无庸引　　见】 十二月奉谕嗣后各督抚题请实授人员有与例不符者吏部议驳外将该督抚随本议处四十七年二月奏准嗣后理事同知通判推升员外郎照外任推升京职之例于签掣具题后即开除同知通判员缺另补又覆准嗣后庶吉士散馆改部人员以到部之日为始捐纳议叙与学习期满人员以奏留之日为始同较行走年分浅深按次题补四十八年十二月敕嗣后刑部理藩院亦概不准兼科道其果能始终出力堂官奏准引见以四五品京堂酌量补用仍可兼部行走四十九年十一月奏准各部院满汉蒙古笔帖式向例按旗分用考取一人捐纳一人缮本一人降调一人遇有议叙即用者俱先尽补用今请更定议叙即用一人后用正班三人其议叙正班缺后用者应定为正班五缺后用一人理藩院蒙古笔帖式向例用正班贴写二人考取一人议叙一人应请更定用议叙即用人员一人后将正班三项各用一人再准用议叙先用者一人正班三项各用一人轮流间用以昭平允外任从六品以下佐杂至从九品未入流等官向例议叙即用一人后用正班一人轮流间用今查汉员议叙向系各积各缺正班止用一人各项议叙皆得到班计正班用一人而议叙者竟至倍蓗正班竟无得缺之日今请凡议叙班次相同者并作一班到班时统较奉旨日期先后止准各用一人俾议叙与正班不至偏枯至从九品款项繁多吏目最优向定为专项选用而供事议叙从九品兼选吏目未为平允今请照捐纳从九品之例不得选用吏目嗣后各馆奏称另立班次补用者即照此办理不准搀越侵占五十年九月上谕翰詹等官因大考隆职其应补之缺本少嗣后俱着对品以部属补用十月议准月选官巳选告病限一个月病痊若至次月截缺日不痊即开缺另选该员病痊后令俟原缺坐补其有一月内暂告病痊旋复称病规避开缺者亦视此办理十二月议准将主事选法内现空学习进士一班 【旧例有学习进士一班闱改归各本部补手选法内遂虚悬一班】 改为翰詹大考改部人员正班与各项正选主事按次轮用 【以上文职选用之制】 
　　康熙二年三月上谕武官职任紧要居家候选悬缺迟久仍令单月投供双月选授如投供不到者虽名次在前不准选授六年十一月奏准将外委效力等项与武进士武举等较人数多寡仿二八分缺之例使科目人员量行先选其外委各弁须有战功及捕盗实绩不可止凭该衙门一概咨送选补八年三月奉旨提督及总兵官缺出将应补授官员兵部册内所载功绩逐一开列着九卿科道会推六月停止阿思罕尼哈番 【即男爵】 阿达哈哈番 【即轻车都尉】 补授提镇九年四月奏准嗣后副将以下守备以上缺出实系近海沿边岩疆人地相宜方准题补其余员缺概行入选二十二年十月议准卫官缺出于汉军汉人世职并武进士内选择轮用二十七年十二月议定武进士推选不拘营缺卫缺挨次补用二十八年十二月各省情愿效力武举分发督抚提镇标下效用如果骑射娴熟以千把总题补五十二年七月奏准督抚提镇保送武弁先尽出兵效力之人如无论俸选保五十七年七月议准各衙门效力武职人员推选时于单月考騇弓马病者勒令休致曾经军功带伤之员虽年老仍行推用五十九年三月奏定兵部效力人员停取武生及官员子弟专用武举其进士内有情愿效力者亦准收录三年期满考试分别推用六十一年三月遵旨议定副参游都守各官仍遵定例内应保题之缺拣选衔缺相当者题补其余不论题补调补之缺及有事故并越衔保题等项概行停止督抚提镇违者降三级调用
　　雍正二年三月敕禁各省督抚提镇题留升任官员其水师营紧要员缺仍许题请五月敕督抚提镇保送游击以上人员引见三年二月敕调取青海等处兵弁来京录用四年八月议定佐领不准兼散骑郎五年十月改定武职部选之缺准督抚提镇将所属人员预行保举备用十一月定拔补千总把总就近调补例又敕禁自备鞍马军前效力之请六年十月镶黄旗蒙古副都统宗室满珠锡礼奏言京营参将以下千总以上应参用满洲不宜专用汉人奉上谕为治之道在开诚布公遐迩一体自太祖高皇帝开国之初即将满汉兼用是以规模宏远中外归心且满洲人数本少今将中外紧要之缺补用巳足办理若参将以下员弁悉将满洲补用则人数不敷势必有员缺而无补授之人朕临御以来以四海为一家万物为一体于用人之际必期有济于国计民生总无分别满汉之见中外诸臣宜同寅协恭交相为济则国家深有倚赖久安长治之道必由于此也七年正月敕各省提督保举堪用游击之员七月敕嗣后随标差操学习之武举等令该抚等看其材技优娴晓习营伍者照年满千总例送部考验分发别省遇有千把缺出即行补授十年闰五月议准军前效力人员指缺补授十一月议准八旗文职补选人员愿就武职者拣选补用十一年七月敕补授骁骑校如本佐领下不得其人即于合旗通行拣选如一佐领下人材果好即可多补码员八月敕满洲蓝翎侍卫着仍在侍卫内行走拣选都司守备时不必带来引见十一月敕各省提镇等保题将弁务重弓马兼选汉仗以重武备十二年十二月敕各省将军于所属协领内保举堪胜外省副都统人员
　　乾隆六年九月敕定满洲官员补用绿旗员缺许总督提督保题升用七年十一月敕申严督抚提镇滥举年满千总之禁八年七月上谕武举有随帮效力年满人员应以卫千总用者一等人数无多选期尚速其二等三等楮每年选用不过三四人甚为壅滞所当酌量疏通着该部详议具奏寻议卫千总班内设有二捐班选用捐纳之人应别设一班移于二捐班之上选用二等随帮人员所有二捐班均请借与三等随帮人员选用其捐班人员倘有赴部投供者仍先尽本班人员补用九年十一月敕各督抚验看曾经出师之病休武弁送部引见十四年八月谕督抚等保举堪胜总兵人员十五年五月上谕前令督抚提臣保举堪胜总兵人员今于引见时观其人材弓马勇力颇少当意即如年满千总一项类多猥琐不足入目国家擢用武职营伍实为正途折冲御侮之用必预筹于升平无事之日不可视为缓图漠不经意也十七年六月敕保举副都统会同公荐不得自行题奏 【如领侍卫内大臣于该旗侍卫内公同保举都统副都统于该旗参领内公同保举左右翼及护军统领按翼于前锋章京护军参领内公同保举】 十八年七月敕停武职兼衔之例止就见在官职论俸升转 【向来升衔升任功加大衔小衔条例纷繁恐致吏胥高下其手故有是　　旨】 二十二年十二月上谕前经降旨令各省督提将堪胜总兵之副将各保数员以备简用年来渐次升擢所余无几再着各省总督提督于现任副将内历俸五年以上胜任总兵之员各保一人或二人亦可其游参都守等官如果才畧出众足膺专阃之寄不拘资格并各保举一人一体送部引见以储将材三十四年四月敕东三省人员不必补用绿营将弁永着为例仍交兵部将现在各省绿营官员内东三省人员有若千之处查明具奏十月兵部请将各省绿营现在所有东三省人等俱行撤回上以办理甚属拘泥敕八旗嗣后东三省人移住京城者仍照前旨毋庸升用绿营若移住后在京城所生之子既历二代与京城久住之旧满洲蒙古无异即一体拣选升用外任官员十二月上谕昨经作煟奏将截取举人徐廷槐改用教职一折曾降旨允行并令各督抚诣明其中如有自不服老不甘废弃者即照大计六法官例送部引见嗣后督抚验看推升武弁亦照彼画一办理着为令三十六年十月敕嗣后巡幸时遇有预保千总咨送到部王大臣即行验看分别注册令其回任毋庸在京守候三十七年四月奏准八旗汉军武举如有祖父伯叔兄弟在巡捕营为官者准其入营效力五年之后咨部支给千总半俸与千总把总一体较拔八月敕巡捕三营官员现有降级停升处分者遇应行拣选时仍准其一体拣选 【三营嗣改五营】 三十八年九月议准出征员弁遇军营所出缺归军营升用遇本省应题应拔缺与存营官较升凯旋补行引见凡出征员弁功绩由军营咨明各该省存案以备较核若副将以上缺出由兵部将出征得有功牌功加各员夹单进呈恭候钦简又奏准河南山东江南江西湖广等省俱系腹地闽浙两广等省半系水师凡武职均停拣发甘肃四川云贵等省遇应拣选时定以限制副将参将不得过二员游击都司不得过四员守备一项有候补候推人员足资差遣不得请拣四十年二月覆准卓异卫千总遇双月所出之缺与在部候补各班相间轮用又谕八旗各营大臣等凡保送应用绿旗人员务须遴选年壮技优堪为表率者带领引见其五十五岁以上骑射技艺平常者不得保送五月遵旨议定满洲人员恤荫绿营都司守备千总把总等官引见奉旨以内用者照例以旗员对品补用以外用者发交巡捕营学习三年分别等第引见凡学习人员俱赏给马甲钱粮又奏准捐纳卫所武职准君捐发标学习试用又议定加捐分发之守御所千总 【旧例均系部选之缺】 遇部选三缺之后行文漕运总督题补一人其捐复人员照此办理七月敕此次满洲引见人员步箭甚属不堪在京挑选引见人员之都统副都统等俱交部议处嗣后若仍有似此者必将伊等从重治罪九月奏准难荫千把总俱发标营学习停其推用卫缺又议准汉员难荫都司守备焄汉世职分发学习之例带令引见俱发本省随营学习三年后保送引见或由部选用或发回本省题补恭候钦定难荫千总把总发营学习期满即在外拔补毋庸送部闰十月议准拣选三等武举有年力壮盛愿入伍效力者由兵部呈明刀发各督抚提镇标下给食马粮三年后弓马可观准一体较拔把总缺
　　四十一年八月敕八旗各营保送绿营外任有不情愿者即在京呈明如巳至外任后概不准其具呈并严行参处四十二年二月奉上谕旗员向无终养之例其有亲老情愿回京者准其具呈督抚奏明送部引见文员以部属用武员或用侍卫或用旗职候酌量降旨又谕兵部将武职满员副将以下丁忧俸满病痊等事回京改用京职者仿照吏部之例于每年年终带领引见一次酌量记名简用外任其不记名者下次即毋庸再行引见六月覆准銮仪卫冠军使云麾使治仪正应用汉军十缺拨出三缺归满洲蒙古人员补用四十三年二月覆准汉侍卫行走年满由该管大臣出具考语保送引见一等以副将参将二等以参将游击三等以游击都司蓝翎以都司守备分别录用遇应得之缺与候补候选人员一同掣签 【二月分参将游击缺用一等二等侍卫每年止用一人四月六月八月分游击都司缺用三等侍卫每年止用三人单月每年止用五人】 六月奏准卓异人员与候补人员不必拘定月分 【向例补班归双月如遇军政年二四六十此四月专用卓异八十二此两月专用候补】 凡双月用卓异二月用候补一人又覆准嗣后选拔外委把总于补用三缺后选拔精习鸟鎗者一人其步兵果能精习鸟鎗虽弓马未能纯熟亦准于三缺后拔补马兵一名十月议准嗣后八旗汉军人员历俸三年方保送外任兵部拣选引见如无历俸巳满三年之员即将应选之缺扣除归部另行铨选四十七年十月奏准兵部效尹期满差官以营守备用者谓之劳班归于双月选用壅滞嗣后单月分发班轮用无人以劳班扺补四十八年三月奏准蓝翎侍卫以守备用者按科分名次归于双单月科班内铨选又奏准历科以卫用之武进士每届十年奏派大臣拣选其拔置以营用者带领引见交兵部归入本班选用其弓马不常者仍以卫用如年力衰老弓马平庸饬令回籍将卫缺选用处注销十二月遵旨议定旗员简用绿营向定副将一缺于銮仪卫满洲蒙古汉军三项应升人员拣选补放今请与侍卫处满洲蒙古汉军应升人员一体轮用其用满洲蒙古之参将一缺都司一缺守备一缺向于銮仪卫满洲蒙古应升人员拣选补放今请与侍卫处满洲蒙古应升人员一体轮用其用汉军参将一缺游击一缺都司二缺守备二缺向于侍卫銮仪卫及护军营行走世职人员拣选补放今请与八旗汉军世职及应升章京一体轮用得旨此项銮仪卫应用绿营人员所议额缺内着将守备三缺拨归绿营由部铨选共余俱着分年轮用四十九年四月敕绿营人员年届六十以上因老病乞休曾经打仗受伤者俱着照旗员之例给与全俸九月奏准候选卫守备情愿赴漕标委用由兵部拣选引见发往准以调繁所遗之简缺题补 【以上武职选用之制】 
　　皇朝通志卷七十三
　　●皇朝通志卷七十四 
　　选举略三 
　　○选举略三 
　　考绩 
　　△考绩 
　　（臣）等谨按三载考绩列于虞书六计弊吏详于周官诚巨典也西汉以六条察二千石东汉掌于三公委晋考课之制芜而不备唐之课最条目纷如宋承五代之后民乐便安吏易为治故其时节目疎阔亦各因其势而然也元之六事专尚简要明世责归部院多循资格其甄别去取奉行文具而己我朝法制详密黜陟严明列圣训谕皆殷殷以察吏安民为首皇上澄清吏治凡属考课卓异之员声名既悉于平时才具又得诸引见所由吏饬廉隅将娴军旅内外百司莫不恪供厥职谨按我朝体制考课之人六部卿寺官属则尚书侍郎卿监主之侍卫及护军官属则领侍卫内大臣主之满洲蒙古汉军八旗则各都统主之直省文武职则督抚提镇主之考课之期内外文职定以三年武职期以五年考课之名则有京察大计军政法制厘然至精极备谨条分缕析载诸令典为万世法守云
　　天聪五年六月教定考课黜陟等差六年二月定城守官员三年任满者赴沈阳考察功过八年考察管辖汉民各官
　　崇德八年十二月申三年考察之命
　　顺治二年五月覆准有司殿最宜以守已端洁实心爱民者为上考若仅干理簿书惠鲜无策虽有才能止注中考三年七月奏准朝觐考察首重五花册部臣即照旧式颁发各抚按令其趱造赍送册内叙明朝觐官员姓名起程日期限十日到部其应朝觐官员俱限十二月到京贤否考语亦惟抚按定注考语止用才守政年四格须按人指事明白直书四年二月上谕天下人民困苦极矣朝廷之德意时勤郡邑之阻格如故优游日月夤觊升迁虽婪墨间有纠弹而奸猾每多贿脱朕甚愤愤兹当大计己严饬诸司贪酷重惩阘茸罔贯尔等姑准留任仍服旧官尚思祓濯前愆勉图后效涤秽浊以清廉易烦苛为宽大于以助流恺泽永保治安庶称朕奉天子民至意嗣是每遇大计入觐之年必严切训谕之十月奏准计典定期 【时吏部奏请以三载考绩为定制凡大计处分官员不准还职】 八年二月甄别科道又敕吏部具列各部院堂官职名上亲行裁定闰二月敕部严行甄别直省地方官九年四月奏准朝觐计典令藩臬各一员各府佐一员代觐 【朝觐计典三年一行旧例府州县正官入觐至是更定其例】 五月吏部奏言京察应以皇上亲政辛卯年为始六年一次遇寅申年举行从之 【兵部举行军政年分亦即于是年六月奏准与京察同】 十年正月敕各衙门事件依限注销又定大计年科道纠拾例二月考试翰林各员分别升调有差三月考试吏礼二部翰林侍郎及三院学士詹事府以下分别去留 【嗣是翰詹各员考试谓之大考皆分别优劣升调降革各有差乾隆二年八年十三年十七年二十三年二十八年三十三年五十年迭加试分别黜陟】 四月甄别在京官员十一考核直省督抚分分别加衔降革有差十一年十二月上谕吏部近来言官未见有建白切当及纠参显要者皆因惧被论之人反唇仇讦遂尔缄口自今以后凡被论者如有辩处止许就所参事款据实剖白不许反唇仇讦有乖法纪言官亦不得挟私诬揑自取咎戾其参奏公私当否或现任或升任考察京官之时该部分别核奏以为劝惩尔部即行严饬十二年正月考选军政照文官例卓异者赐服旌劝四月敕定满汉庶土士同一甲翰林每岁面试六次七月议定官员考满分别议叙有差十三年二月谕部院官三年俸满者三品以上自行具疏吏部分别议奏四品等官各衙门咨呈吏部分别议奏其六年一次会行京察之例三品以上自陈四品等官各衙门咨呈吏部吏部会同都察院察议具奏考核之时加升者有罪者及才能不及老疾等项详细开列永为定例四月奉上谕朕所与共图治安者惟监司守令是赖朕亲政六载于兹励精图治不敢懈逸振饬官方未尝宽假今又当大计之年已严饬所司重惩贪酷俱如例降革外姑准尔等仍服原官毋谓涂饰可以久施毋谓侥幸可以常恃宜各正直存心清廉持己勉图后效十五年五月定督抚按臣举劾例 【督抚按举劾各官其庸碌者许不时查参其荐举者大省不过十人小省不过三四人不得充数滥举其有举无劾者不准注考】 十七年二月上谕在京各衙门官员宜力澄叙以励官常大学士尚书等俱者自陈侍郎以下俱着开列职名候朕亲行甄别嗣吏部甄别京官开列各衙门职名进呈得旨三品以上各官开列职名候朕亲加甄别四品以下各官吏部甄别具奏旋以外省各督抚任内功过称职与否敕该部详加甄别十八年七月停止满郎中京察考满自陈例
　　康熙元年三月停直省藩臬两司大计入觐之例五月敕京察考满各官俱照考语等次先后升转六月停止京察以考满举劾分别去留武职亦如之三年十一月上谕内外大小文武各官除今年考满外以后每三年汇考一次其到任未经三月者不必考向来自陈等官仍照旧例自行陈奏候旨定夺寻议在外各官每人一本具题事务繁多今定考一等二等三等及办事不及不称职者各一疏每省会齐具题其办过事件功过亦造册送部院部院官仍照例覆考从之四年正月停止考满例六年二月遵旨议覆仍举行京察大计军政例又定举行军政事宜 【各属武官今该管官填注考语一曰操守一曰才能一曰骑射一曰年岁及有无在军前得功受伤之处分别去留】 三月敕各省提督听总督注考四月议准卓异官以清操为首列十一月议准复行荐举 【卓异荐举原系并行因举行考满将荐举停止今停止考满故复荐举】 七年九月停总兵军政自陈例十二年七月奏准各省大计年分仍令藩臬亲身朝觐二十三年三月甄别州县遇事不结者罢之二十四年九月禁止大计举报藩臬卓异二十五年二月直隶各省朝觐官员行礼毕奉上谕国家三载考绩原以崇奖廉善摈斥贪残今当大计己严饬所司重惩贪酷余俱如例降革其有众论不孚是非失实者特黜一二以警积玩外姑准尔等仍服原官嗣后务须洗涤肺肠勉图自新毋貌承心违蹈常习故国宪具存决不尔货三月覆准嗣后大计各省藩臬及各府佐贰官员入觐之例通行停止照庆贺万寿表章例每省委道官一员赍册入觐至官员贤否去留止以督抚文册为凭造五花册三本分送吏部都察院吏科其藩臬二司所造册籍俱行停止二十六年四月奉旨直隶巡抚于成龙着加太子少保衔以为廉能称职者劝三十一年十一月议准河官大计如系管理河务兼有钱粮之责者总河浚抚各行考核其专系河官令总河考核四十四年五月敕嗣后荐举卓异务期无加派无盗案无亏空民生得所日有起色据实注考其它虚文不必开入
　　六十一年十二月遵奉世宗宪皇帝谕旨议定在京武职官员如领侍卫内大臣八旗都统前锋统领护军统领副都统步军统领等俱系近御大臣不必令其自陈遇五年考选军政时各将属员详核填注考语照外省荐举及八法例分别具奏各省驻防将军都统副都统等照提镇例自陈其属员俱照京城之例举行至德州等处之城守尉协领派大臣前往考选其属员即会同城守尉协领等详核填注考语具奏
　　雍正元年二月敕嗣后卓异官员有不合例者将何人保举并与例不符情由另行开明具奏又敕甄别翰詹衙门官员六月敕大计军政年分平等官员亦注明考语报部 【大计军政年分向例惟举行卓异八法至是遵　　　旨奏准凡平等官员文职知县以上武职守备以上俱令督抚提镇注明考语送部察核】 十一月举行军政兵部奉上谕此系初次考选尔等秉公考验内有出兵效力行走年老俸深者诸事尚能坐理仍着留任再人虽年老衰颓不宜留任而出兵效力之处甚多时伊即行革退致令无以度日深属可悯应另行分晰具奏朕自加恩其虽无效力行间之处而供职年久者伊身逢太平之世何由经历战阵尔等亦宜留心验看二年三月敕大计军政革职人员即令解任若具题之后或应免其革职者仍可再行补授七月敕文官在军前效力者即着兵部议叙又敕各省副将以下游击以上官员轮流引见三年三月左右两翼军政卓异官员引见管旗大员奉上谕保举卓异乃该旗大员要务非升进官阶可比其人平常不应保者伊等或受请托入于其间朕必将徇情荐举之人治罪又谕部院官之兼武职者但由该旗保举其在部院衙门行走如何之处该旗大臣并不得知俱令部院衙门于京察时察核八月敕于满汉御史内拣选贤员稽察各省盗贼九月敕降级留任官员遇有恩诏加级及议叙加级者俱准扺销至于降级后捐纳加级者不得扺销前案四年正月敕部院司官将本司笔帖式分别勤惰优劣据实奏明所举当否许笔帖式公同面质三月定计典举劾官员引见例 【计典荐举卓异官员吏部会同都察院考核令例者引　　　见如果才品兼优准卓异注册回任候升降级罚俸者不准卓异又参劾等官除贪酷外俱准其交代清楚给咨赴部引　　　见】 四月敕嗣后遇京察之年着内阁满汉大学士吏部都察院吏科河南道公同阅看着为例六月吏部兵部奉旨被参开复人员皆特恩超拔若居官仍有贪酷不法之事从重治罪捐复者亦如之又定随征护卫官员令领兵将军将功绩据实报部分别等次照出征官兵议叙七月申谕各直省督抚布按等官安民察吏兴利除弊之道九月敕旗人外任骑射生疎者劾之十月敕各部堂官将所属各司详加甄别有材具平常目前不能办事将来不堪升用者尽行举出与应留办事人员一同带来引见请旨各部堂官不得瞻徇情面稍有容隐又定革职留任之员四年无过该督抚等题明准其开复五年二月敕沙汰千把总选择拔补三月敕嗣后凡遇御门理事之日着满司官四员汉司官四员一体轮流侍班引见若有条奏之事即于侍班时密封具奏止许条陈一事不得以数事并奏八月敕各省副将参将着该省之督抚提镇会同分别列为一等二等三等出具考语密咨兵部添写履历年齿乡贯缮写进呈其副将参将中有曾经特用及该上司题升者亦仍分别等次出具考语一体咨部十月敕嗣后由京补授盛京满汉司官历俸三年方行升转如三年内遇应升之时尔部奏闻以升衔留任仍以升衔较俸六年五月山西太原总兵袁立松奏平垣营守备梁玉年巳六十八岁虽千八法而精力不衰且操守廉洁办事敏练奉上谕八法内开列年老者葢谓其衰老不能办事故令罢斥并非限定年逾若干即入于八法之内况年老谙练事务之人尤为难得今袁立松将伊填入八法参劾之内并非体朕受惜人材之意梁玉着仍留原任并令袁立松酌量梁玉既年老历练若可胜游击之任遇有缺出着即题补又遵旨议定嗣后文武卓异之员原任内有肆行贪酷不法处原荐举卓异之上司不行揭报题参者督抚提镇降五级调用司道府副将游击等均行革职若文武官员卓异之后或复回本任或升转他省别犯贪赃不法之款其原荐举之各上司分别降级调用不准抵销八月上谕知府一官管理通郡有察吏之摃内有循分供职不能察吏而又素无过犯不至于参劾者着各省督抚甄别具题以在京部属改补仍令该员暂留本任办事一面拣选能胜知府之任者保题引见如所保人员可用准其补授俟伊到任后着前任知府交代清楚来京以部属之缺改用若所保人员到京引见时察其材具亦属平常则仍将前任知府留于原任九月定湖广南北二省千把总人员分隶考试八年三月敕在京文武各官有因公诖误至于降革而任内无钱粮不清及治罪之案者准照外员之例令该堂官该旗大臣出具考语奏闻带领引见或将该员仍留原任或另行试用或照例降革候朕降旨定夺十二年四月上谕各省卓异人员俱有现任地方之责每当大计之年理应先行具本候旨敕交部院查议其与例相符应准卓异者奏闻令其进京引见其与例不符不准卓异者候朕酌量引见可否再降谕旨如此则地方事务不致废弛而与例不符之员亦不徒费往返将此永着为例
　　乾隆元年二月敕掌院学士以下编检以上各以己意拟写上谕一道陆续进呈嗣后庶吉士散馆后即照此例行六月定各省卓异官回任候升例 【正途出身之知县例以主事升补有数平不得缺者故有是　　旨】 二年二月敕定亲老改近人员坐补原缺后若在任三年无过准通算前俸升转十月定军政年老之出兵效力武弁分别优恤例十一月遵旨议定嗣后京察之年应行考察官奏准引见例为一等者准其加一级注册至盛京五部等衙门三年期满调回之时准列一等者引见并加一级三年六月敕各督抚将属员贤否随时奏闻四年三月敕各省道府来京引见五月覆准嗣后京察六法官员照外省大计例今各该衙门咨送吏部引见 【向例年老有病浮躁不谨罢软无为才力不及并贪酷为八法嗣以贪酷二者不应待三年参劾定为六法】 五年十月敕大学士九卿留心考察督抚贤否六年五月甄别各省知府六月遵旨议定各部院派往军营办理粮饷人员三年期满更换回京令该将军初具考语保题分别等第至派往坐台官员并照此例十一月敕各省督抚提镇分别副将参将等第五年举行一次八年六月敕督抚以务农本计察核属员十月敕大臣自陈乞罢斥者各举德行才能堪以自代之人十一月定四五品京堂京察送吏部都察院过堂注考之例又敕外官罚俸处分准以加级改作纪录抵销十一年十一月上谕察核司员惟堂官最为亲切如上次定以一等者三年中行走平常即当改为二三等上次原列二三等者三年以来知所奋勉即当列为一等明岁又届京察之期特先行传谕各部院堂官知之十二年五月敕京察之年自陈大臣举贤自代本省督抚不得举本省藩臬本省缙绅不许举本省官员十三年五月定郎中俸满外补道府分别繁简选用之例八月罢大臣举人自代例十五年三月敕御前大臣领侍卫内大臣御前侍卫干清门侍卫等兼理阁部及八旗事务者遇大计军政俱着不必自陈余仍照旧例行又敕京察年分凡四五品京堂吏部请派王大臣秉公验看分别一二三等应留及应去之员折奏引见以定黜陟十七年六月敕京察大计凡部院大臣各省督抚自陈之例着停止武职五年军政视此十八年二月敕吏部于京察时将三品京堂开列事实另册进呈九月敕甄别六年俸满教职凡保题及留任者俱送部引见衰迈者休致二十二年六月定甄别年满千总送部引见以六年举行一次二十三年正月敕各省提督慎选水师员弁二十四年二月敕嗣后京察人员因新任年例未满移咨前任注考列为一等者于引见时另分一班仍不得因此分班之旨转增各部向来一等定额又敕嗣后吏部于京察时将在京尚书侍郎以下三品京官以上及在外总督巡抚分别二本兵部于军政时将在京都统副都统在外驻防将军都统副都统及各省提督总兵官分列三本兼缮简明履历清单进呈九月定各省道府六年引见之例二十八年二月定凡各营千总六年甄别留任其后即以三年甄别一次二十九年二月敕甄别六年俸满教职留任者无庸引见四月遵旨议定凡各省大计荐举官员因有钱粮处分及别故降革留任未经开复止与附荐者吏部议覆时必查系现任兼三兼四繁缺历俸又满五年之员方以可否引见声请钦定简缺官不在此例此等附荐人员题本到部而其处分案适届开复即与正荐官一例调取引见凡正荐卓异官俸次以本省三年为满其别省历俸不准接算又奉上谕缘事降调人员应行送部引见者例由督抚具考其离任候补人员仍着原隶之督抚具考送部十月复奉谕旨官员离任请咨回籍时该督抚即具切实考语咨明本籍俟赴部时由本籍督抚查叙原咨无庸前赴原隶衙门注考三十年四月敕各省送部引见历俸六年之道员副将其胜否臬司总兵之处该督抚折内不必声叙三十二年四月奏准大计之年藩臬二司令该督抚出具考语随本进呈七月覆准翰林院学士及詹事府庶子遇京察之年俱入四五品京堂内一体请旨归王大臣验看分别等次引见三十三年二月敕嗣后京察二三等人员内凡年至六十五岁以上者并令使部另行带领引见三十五年七月覆准嗣后各省大计无论正附荐举之员历俸未满三年该督抚违例列入将该督抚照越次保题例议处三十六年二月覆准凡陵寝笔帖式京察照部院之例办理又覆准京察一等人员擢用外任或升补京职犯赃者原保之堂官一例议处又敕停庶吉士保列一等之例又敕嗣后满洲翰詹各员兼部行走列在一等者即入各该部保送数内比较其仍归本衙门别班声叙之例不必行所有各部院官到任未满半年仍由原衙门注考之例永行停止至无衙门人员在翻书房行走列为一等者吏部另行引见嗣后读祝鸣赞等官升任后兼本寺行走者仍由该寺堂官注考保送着为令三十八年二月敕大计之年督抚等将藩臬考语另折具奏声明毋庸随本夹单三十九年二月奏准嗣后部院官适届京察离任续补别衙门者仍由原衙门注考列为二等三月奏准到任未及半年人员由原衙门保送得缺者京察时列为二等其年满高京得缺者列为三等嗣后京察视此例十月奏准六法人员情愿赴部者于部覆到日限六个月请咨走部引见过期毋庸送部十一月敕各省绿营旗员弓马生疎废弛营伍者着即解任回京十二月议准军营升用人员如系本案立功升擢者即将此次议叙扣除其非本案升擢者不扣四十年二月吏部遵旨议定京察大员凡由别衙门升调新任及由外任升补京职在现任内历俸己满一年者准其一体保荐又兵部覆准应升都司之卫守备如有正杂钱粮经征不及一分至一二分以上者俱于推升本内声明扣除令其离任协同新任官征收完日开复赴部引见恭候钦定四十一年八月敕派出考试世职之大臣等必令各员俱射三箭加意详阅再定等第拣选其军政等处特派王大臣考试步射者俱照此尊行四十二年五月敕京察一等人员吏部引见进呈比较清单着将上两次数目一并开列若此次比上届多一人而较之再上次数仍相仿即可毋庸裁减十月敕督臣将所属总兵亦照副参之例出具切实考语分别等次每届五年密为陈奏一次其无总督省分即着兼提督之巡抚遵照办理又敕伊犁等处协领等项官员遇军政之年皁异者奏明注册俟伊等升缺引见时将卓异之处一并声明十一月奏准嗣后缘营卫所武职荐举后尚未升转再逢军政列入平等者即将上次卓异加级注销不准升用四十四年五月议准营卫年满千总回任候升者至二次甄别仍令督抚给咨送部引见四十八年三月敕京察时满汉内阁学士副都御史仍着吏部开列题本外其余大小三品京堂俱着吏部一体带领引见五十年三月遵旨议定凡现任官员亲年八十以上并独子之亲年七十以上在籍者通饬自行呈明级养其迎养任所者遇皁异俸深俸满应升时令预先呈明督抚咨部暂停引见推升候可以升用时再行引见升转不预呈明者严加议处候补候选人员均视此例九月议准各省保题卓异佐杂人员由吏部核覆准具题主册候升毋庸送部引见俟升至知县以上等官再行引见如有才具不能胜任者原保之督抚司道分别议处十一月遵旨议定各省正荐卓异员数并裁去附荐之名一并归入正荐定数之内
　　学校
　　（臣）等谨按学校之设所以广造士乐育才也周兼四代于古为隆汉兴太学始置博士魏晋以后琐琐无足言者至唐而国子监置六学生徒至八千余人称盛一时宋苏湖教术犹有三代遗风金元迄明京师至于州县莫不有学要之选择师儒丰其廪饩期以通经致用固不仅词章之未也我朝列圣加意培养恩施至渥我皇上寿考作人多方奖劝广励官学儒术昌明薄海内外道德同而风俗一顾以京师地称首善元明以来辟雍之制阙而未讲皇上参稽古制创建宏规亲举临雍之典讲示经义圜桥观听者皆若振蒙发瞶泽躬于笙簧锺鼓彬彬郁郁诚非汉唐以来所得而比伦矣其制详见礼典兹不重出谨考学校规制以及列圣造育巨典鳞次部居列于篇
　　顺治元年定每岁春秋仲月上丁日直省府州县各行释奠于先师之礼以地方正印官主祭二年准满洲子弟就学肄业分为四处每处用十人教习每十日赴国子监考课一次又定酌取京省生员教习八旗子弟八年准该管有司官于诸生进见设立门簿九年定提学官按临之日考试儒学教官学行分别劝惩又定每乡置社学一区又题准各提学官督率教官令诸生将所习经书义理讲求寔践不许别创书院及号召游食之徒空谈废业又刊置卧碑于明伦堂之左晓示生员十年题准生员犯小事者府州县行教官责惩犯大事者申学政黜革然后定罪又定每旗各设宗学凡宗室子弟十岁以上俱入宗学教习清书其汉书听自延师教习十二年停生员考取八旗教习令礼部会同国子监于监生中考试选补十四年敕八旗满洲汉军每佐领送官学生一名读书蒙古两佐领送官学生一名读书十六年上谕士习不端结社订盟把持衙门关说公事相煽成风着严行禁止以后有犯者该学臣即行黜革参奏学臣徇隐事发一体治罪又题准教习既改用监生今后考选教习令本监自行取用十七夫议准考选教习止用恩拔副岁贡生其准贡例贡不准考取十八年敕满洲汉军每佐领各增官学生一名共送子弟二人一习清书一习汉书止许武官及甲兵子弟开送文学子弟不准开送
　　康熙元年定八旗官学生每月赴监讲书一次五日射箭一次二年议准学臣考试文武生员衡文之外分别实行优劣劝惩四年停止恩拔副岁贡考取教习于官荫准例监生内未经考职者考试补用六年以教习阙人先尽取恩拔副岁官荫等生如无此项仍将准例监生考取又举人愿就教习者一体与考又定官学生除国子监考课外每年礼部严考一次十二年议准八旗教习仍令恩拔副岁贡生考充其举人官荫准例监生停其考用二十二年议准各省学租及米量给廪生贫士以助膏火二十四年遵旨议定北上门两旁设立清汉书官学 【即　景山官学】 清书三房每房各设教习三人于内府执事人及闲散人内选取老成可为师范者补授汉书三房每房设教习四人移咨礼部于生员考取文理优通者补授凡内府人有家颁不能读书者听其入学肄业二十五年议准直省武官协领副将以上周文庙祭祀并令陪祀行礼二十七年议定给赡贫士学租每年造册报部二十九年议定学宫关系文教凡官民等经过者皆下车马并禁于学宫内放马污践又敕景山学简选内阁善书射之中书三人补授满教习令教清书照常食俸其内府选取之教习给以执事人钱粮三十年定盛京左右两翼各设官学二所满学教读满书汉学教读汉书均教习马步箭幼童十岁以上者每佐领内各选一人满洲汉军旗分学习清书国语蒙古旗分兼习满洲蒙古语三十九年议准恭请御制教条发直省学宫每月朔望令教官传集生员宣读训饬四十一年京师崇文门外设立义学颁赐御书广育羣才匾额五城各设一小学延师教育成材者选入义学又御制训饬士子文颁行直省各学四十三年遵旨议定部选教职令抚臣考试考居一二三四等者令其赴任五等者令归学习六等者革职四十四年议定贵州各府州县设立义学教习士司承袭子弟及其族属人等曲民子弟愿入学者亦令送学四十九年敕直省府州县致察先师凡同城大小武官均入庙行礼五十二年议准直省府州县各立义学五十四年上谕每年春行幸水淀近见民生粗安但移风易俗莫过读书况畿辅之地王化所先宜令穷乡僻壤皆立义学该抚即遍示庄村俾知朕崇文好学深意五十九年议准广西土属共十五处各设义学一所土属子弟有文义者令就近流官州县附考取进六十年准以新进士考补教习
　　雍正元年敕各直省现任官员自立生祠书院令改为义学延师授徒以广文教又议准州县于大乡巨堡各置社学择生员学优行端者补充社师于学臣按临之日申报查考分别去取又定新进士除选庶吉士外拣选学问好者令为景山官学教习又定归化城土默特两旗每旗设学一处教习兵丁子弟满洲蒙古翻译又定八旗蒙古护军领催骁骑内通晓经籍明白翻译熟练国语蒙古语者选取蒙古教习十六人分旗赴学典助教同教蒙古官学生二年议准八旗左右两翼各设觉罗官学满汉教习各二员觉罗子弟不能延师情愿读书者准入肄业又议准圣庙音乐佾舞大典攸关圣祖仁皇帝颁发中和韶乐非常异数关里所奏音节未谐令衍圣公选人赴太常寺演习订正转相传授又设立宗学左右两翼满汉学各一择宗室内分尊齿长者令掌教习奉上谕朕惟睦族敦宗务先教化特立义学简选尔等教习随其资质劝学兴行从来立教之术莫要于奖善惩恶善不奖不能使之劝恶不惩不能使之改尔等既膺简任务期勤慎黾勉恪恭厥职以副朕笃厚宗亲殷勤教育之至意三年奏准将文庙祭器乐器式样刊刻颁行直省画一制造又议准王公将军及闲散宗室子弟十八岁以下愿就学读书者均令入宗学分习清汉书兼习骑射又汉教习缺将举人及恩拔副岁优贡生由礼部奏请钦命大臣考取充补 【考试　景山觉罗教习俱与此同】 又申严士子纠众结社之禁又议准刊布圣谕广训万言谕御制朋党论俾各学官朔望宣读四年上谕满助教一官有教训士子之责传谕各部院衙门将满洲笔帖式内为人老成有行止者保举引见其应考翻译者仍照例考试五年议准贡监令学臣约束照依生员之例令州县官设立门簿凡贡监出入衙门逐一填造每月申报督抚学政严加查核 【嗣定门簿由学臣钤印将诸生二字易为贡监生员照式刊刻交知府转发州县遇事登记州县于年底申送知府转呈学政衙门查核至乾隆二十年停止】 又奏准翻译举人准与八旗文举人副榜页生一体考取助教又议定每旗额设官学生满洲六十人蒙古汉军各二十人满洲额内以三十人习清书三十人习汉书凡学生缺额该旗不拘佐领择聪秀者申送都统验看交国子监考录送入官学幼者令习清文长者令习汉文每旗设汉教习五人教习汉文每人月廪银二两米二斛每年人给夏秋衣一袭二年人给冬衣一袭给官学生满洲蒙古每月银一两五钱汉军每月银一两又议准各省城春秋上丁祀文庙督抚学政率司道府州县官齐集致祭学政考试各府即于考试处文庙行礼府州县守土正印官各就所隶率属行礼如仪六年议准府学生员所居巨学百里以外者其月课在州从州在县从县令州县带理府学生员千犯学规亦许州县学教官约束又议准直省儒学每年十一月取具生员并无抗粮包讼五人互结汇送学臣查核监生视此例七年议准觉罗八旗按旗各择官房一所立为衙署旁设满汉学各一又议准觉罗读书子弟令该管王公等每年春秋二季考验三年后钦命大臣会同宗人府考试优者记名奖劝次者留学教训劣者黜退学成与旗人同应岁科及乡会试并考用中书笔帖式等官又议准设立咸安宫官学满书十二房每房设汉教习一人清书三房每设满教习一人再设教射三人教国语三人又议准满洲蒙古每参领下各设学舍一所十二岁以上幼丁均准入学习清文国语蒙古语又议准八旗汉军子弟学习清文令各在本旗就近地方设立学舍一所每佐领下简选一二人专教习清文又议准直省地方官各将钦定卧碑御制训饬士子文敬谨刊刻装潢成帙奉藏各学尊经阁遇督抚到任及学臣按临祗谒先师之日该教官率生员贡监诣明伦堂行三跪九叩礼毕教官恭奉宣读令其拱听又恭遇圣节元旦冬至丁祭各期凡优等生员并贡监等皆令分班陪列行礼督抚到任学臣按试祇谒文庙一体遵行又敕嗣后教官沽名淭誉纵容劣生不行举报者经学臣察出立即指参将教官照溺职例革职若学臣瞻徇情面不行纠察者一经发觉将学臣照徇庇例降级调用十年奏准奉天八旗汉军每两旗合立一学共设四义学每学设清文教习一员专司训课又敕赐各省会书院帑金各一千两又定宗学各以翰林官二人分日入学讲解经义指授文法又议准凡府州县修理文庙学宫动支学租令该教官敬谨守护交代十二年议准直省文庙祭器该管官离任交代又议准咸安宫官学诸生五年一次派官考试优劣分作三等劝惩 【　景山官学生考试同】 又议准咸安宫原设清话骑射步射教习九缺以三缺改补翻译教习五年期满议叙乾隆元年议准八旗世职年二十以下者分拨各旗官学教习三年期满该旗大臣考试分别引见录用每学各增汉教习一人各拨教射教习一人又上谕教职乃师儒之官有督课士子之责查旧例教职两官同食一俸未免不敷养廉着从
　　乾隆元年春季为始照各员品级给与全俸永着为例又敕举贡生员等着概免杂差俾得专心肄业俏于本户外别将族人借名滥充仍将本生按律治罪又议准咸安宫教习于新科进士内拣选引见充补又奏准八旗废员精于翻译人品老成者与翻译进士举人生员并恩拔副岁贡生一体考取满教习又议准停止生监缘事被禠不许出境及生监岁终互结生员赴学挂号戳记之例又议准生员有犯应戒饬者地方官会同教官具详学臣批准后方许在明伦堂扑责又奉上谕书院之制所以导进人材广学校所不及我世宗宪皇帝命设之省会发帑金以资膏火恩意至渥也该部即行文各省督抚学政凡书院之长必选经明行修足为多士模范者以礼聘请负笈生徒必择乡里秀异沈潜学问者肄业其中其恃才放诞佻达不羁之士不得滥入书院中酌仿朱子白鹿洞规条立之仪节以检束其身心仿分年读书之法予之程课使贯通乎经史有不率者则摈斥勿留学臣三年任满谘访考核如果教术可观人材兴起各加奖励六年之后着有成效奏请酌量议叙诸生中材器尤异者准令荐举一二以示鼓舞二年奏准咸安宫教习于进士举人内考试选支充补又定盛京照京师例宗室觉罗共设一学分清汉书肄业兼习骑射又议准盛京官学读书之宗室觉罗等交将军府尹每年会同宗学总管稽考分等注册三年议准宗学设总稽课程各二人钦命满汉京堂充之每月试经义翻译及射艺各一次又议准宗学生徒每岁秋季试翻译及经义时务策各一道分别去取又敕凡遇地方赈贷之时着该督抚学政饬令教官将贫生等名籍开送地方官核实详报视人数多寡即于存公项内量拨粮米移交本学教官均匀散给资其饘粥如教官开报不实给散不均及为吏胥中饱者交督抚学政稽察即以不职参治至各省学租务须通融散给极贫次贫生员俾沾实惠又奏准官学八旗年幼子弟三年后择其材质聪颕习通汉文者归汉文班教习年齿已长愿学翻译者归满文班教习又奏准学生归汉文班者每三年监臣录其可以应考者奏请钦点大臣来监考騇取其明通者授为监生由官学而升太学期满择尤异者保举考选录用又定八旗世职在官学学习三年期满考试引见录用其虽满三年而未及二十岁者仍留学读书竢满二十岁然后请旨考试又敕浙江敷文书院力赐帑金一千两五年钦颁太学训饬士子文八年钦定文庙乐章颁发曲阜及天下学宫又奏准考取八旗义学翻译教习务择其年逾三旬行无匪僻者具结送部验明考试其国语教习亦照此例送考九年议准书院诸生宜严加甄别令驻省道员专司稽察又议准宗学五年奏请钦命大臣合试左右翼学生凡本年考取一二等及往年考取一等并在家肄业愿观光者咸准与考拔取佳卷进呈御览由宗人府引见以会试中式注册俟礼部会试之年习翻译者与八旗翻译贡士同引见赐进士以府属额外主事用习汉文者与天下贡士同殿试赐进士甲第又议准直省文武大员及各属正印官于朔望恭诣文庙行香礼毕后亲诣崇圣祠行礼十年议准书院肄业士子令院长将经学史学治术诸书留心讲贯再以余功兼及对偶声律之学至每月月课仍以八股为主或论或策或表或判酌量兼试又钦颁训饬士子文通行天下学宫同圣祖仁皇帝圣谕广训世宗宪皇帝御制朋党论令教官于朔望日一体宣讲永远遵行十一年奏准满洲助教员缺除举人及恩拔副岁贡生仍照旧考试外其现任笔帖式等止准举人及恩拔副岁贡生生员出身之笔帖式坐补至于考试如果清汉兼优方准录取引见充补教习十五年奏定考试满助教准多取数人咨呈吏部引见俟记名后遇缺挨补十六年奏定官学汉教习员缺嗣后先期请命大臣一二人至监会同监臣公同考取十七年议准八旗未及岁之世职于八旗两翼各设官学二所简命一二品大臣专管教训并设教习国语及骑射之人三年期满管学大臣请旨特简王公大臣考试分别办理又奏准八旗世职既经于两翼设立官学教导将现在官学肄业之世职子弟咨回各旗所有八旗官学各增设之汉教习一人亦行裁汰教射教习亦咨回本旗行走教射教习既经咨回则每学教射未有专员嗣后将蒙古教习之每学二人以一人教习字话以一人教习骑射行文该旗遴语音娴熟弓马可观者充补二十年重申地方官约束生监之命二十一年奏准裁宗学汉教习九人改为翻译教习其教习骑射每翼各止二人应各增一人其教导尽心者咨各旗于应升处列名懒惰者参奏治罪二十二年议定咸安宫满教习凡各部院衙门现任笔帖式准与应考之翻译进士举人一体应考取用后仍食原俸无庸开缺二十二年上谕国家设立学校原欲教育人材乃自设立义学以来不过仅有设学之名无教育人材之实且既设有咸安宫国子监官学复加恩于左右两翼各设教训世职官学则八旗有志读书者尽可于此等官学内肄业似此有名无实之义学适足为贻悞旗人之地所有义学着即行裁去二十八年考试宗学觉罗学满教习准令各部院衙门笔帖式与翻译生员一体考试补用仍食原俸无庸开缺三十年上谕杨应琚奏甘肃兰山书院于去岁延请丁忧在籍之府丞史荿来主讲席此甚非是浚抚有维持风教之责缙绅中积学砥行足备师资者京不乏人何必令丁忧人员腼居讲席是应聘者固不能以礼自处而延请也方大吏亦复不能以礼处人于风化士习颇有关系恐他省不无类此者特为明切晓示通谕知之三十一年议准官学生肄业统以十年为率习汉文者不能进学习翻译及清文者不能考取中书笔帖式库使概令咨回本旗另挑差使其现在在学诸生即令该监查明办理三十四年敕嗣后学政举报优生照选拔贡生之例会同该督抚一体考核果属文行兼优者准其会衔保题其报劣之例照旧加意核实办理又议准乌鲁木齐设立学额其文童考试令陕甘学政封题送驻札大臣严行局试试毕封送学政按额取进武童外场仍用双好单好字样区别取进三十六年议准盛京学宫需用乐舞等器按照钦定皇朝礼器图如式制造其额设乐舞生酌选稍通音律者送太常寺肄业俟熟谙时咨回本学令其转相传授三十八年议准廪生报劣先停支廪粮怙过不悛者即行斥革如果改悔自新俟报部核准后再行开支三十九年敕宗人府查明王公等子弟内如尚能延师之家仍各任其在家学习其不能延师者俱令入宗学加意教训着宗人府王公不时详察仍每月考察一次若此后尚有不能清语者经朕察出其在学读书者将宗人府王公及教习等一并治罪其在家读书者将伊父兄一并治罪并着宗人府王公等详察在学勤惰一年之内何人常到学何人不到学其不到学几月并因何不到缘由俱着注明照稽察王公等祭礼斋戒朝期之例缮写清单于每年冬汇奏一次四十年议覆廪生考列四等停廪不开缺限六月送考定夺四十一年奏准廪生出贡各该学政当堂填给贡单其赴监肄业者取本籍地方官文结并亲赍贡单投验倘无单呈验除驳回外将遗漏给单之学政参处是年敕热河添设学交加广庠额寻议准热河本无土著凡流寓民人身家清白寄籍二十年者俱准考试令各厅取定名数申送道考由道转送学政考取入学并令每厅各设义学一处延请品学兼优之士分司训课四十九年六月议覆官学教习报满令其仍居学中训课俟应补之人到学再令离学其新补教习以部文到学之日起算违限十日不到者照京官赴任违限十日例议处至管学衙门嗣后于教习报满先期一月咨会礼部俾早传应补之人及期接替
　　皇朝通志卷七十四
《清朝通志》　刑法略凡六卷（075～080）/一百二十六卷　（清）高宗 敕撰
　　●皇朝通志卷七十五 
　　刑法略一 
　　○刑法略一 
　　（臣）等谨按刑者政之一端所以辅德礼而行者也德礼之所不格则刑以治之而立法垂制要不越乎德礼之本意其用之之道则宽严轻重协中为难我大清肇造东方民湻法简大辟而外设以鞭笞自世祖章皇帝统有万邦礼明乐备爰敕廷臣详绎明律参以国制定为律例成书列圣相承因时制宜复加损益揆理准情缘情定法有司于是知所遵守罔敢弗钦矣伏考列情实录所载诏旨事迹明慎用刑义裁仁育莫不适于大中而衷于至当甄陶训迪德义精详皇上体上帝之生监列祖之成宪矜慎庶狱建中于民自御极以来凡遇奏谳章疏反复研究务得事理之平每岁秋朝审招册先期推勘再三临勾时又复与阁臣法司官虚公讲论罪囚之情真罪当者固不能废法以曲全苟有一线可原则必为求其可生之理其或案情相类而用法悬殊其闲细微同异之故铢两权衡不使稍混于疑似葢圣人之心鉴空衡平惟以一理为断法司以及封疆大吏虽莫不兢兢执法不免偶有轻重之失每一诏下一令设而后晓然帖然于圣主之执两用中仁之至而义之尽也至于宽缘坐以存国体严侵贪以儆官邪重服制以扶伦常辨冤诬以抑勋贵实与吏治官方人心风俗相为表里弼教之道止辟之义胥在是焉臣等续纂皇朝通志体例一本郑樵考郑志刑法畧惟刑制肉刑议赦宥三门我朝法制详明会典所载凡列刑制律纲听断秋朝审钦恤五门今以肉刑附于刑制之后其律纲听断秋朝审钦恤四门各自为卷仍标以刑制原题而分别子目于钦恤门析出赦宥而以放生终焉期于克备昭代之宪章而复不紊郑樵之体例至于实录记注所书诏谕凡论列刑名而垂为令甲者俱敬谨备载圣谟洋洋超轶二典允足以昭万世之法守云
　　刑制 【肉刑附】  
　　△刑制 【肉刑附】  
　　凡五刑之制一曰答自一十至五十凡五等用小荆杖决责臀受后改小竹板一十折四板二十折五板三十折十板四十折十五板五十折二十板旗人及旗奴犯笞者以鞭代不折责杖罪同二曰杖自六十至一百凡五等用大刑杖决责臀受后改大竹板六十折二十板七十折二十五板八十折三十板九十折三十五板一百折四十板凡行杖之数不得过一百罪重于杖者枷示自一月至三月皆枷满日折责三日徒自一年至三年凡五等一年杖六十一年半杖七十二年杖八十二年半杖九十三年杖一百各依年限应役役满回籍若犯迁徒者准徒二年杂犯流罪准徒四年杂犯斩绞准徒五年并杖一百均于充徒之所折责军流同旗人旗奴犯徒者折枷示一年折枷二十日一年半折二十五日二年折三十日二年半折三十五日三年折四十日准徒二年者与徒二年同准徒四年者折五十日五年折六十日各按杖数鞭责惟汉军家如问拟实徒不准折枷四曰流流之远方终身不返析二千里二千五百里三千里为三等三流并杖一百惟缘坐者不杖旗人犯流二千里者折枷五十日二千五百里者折五十五日三千里者折六十日并鞭一百惟殴死有服卑幼罪应杖流者如情节惨忍发往黑龙江三姓等处旗员中有诬告讹诈行同无赖不顾行止者亦如之其实系寡廉鲜耻有玷旗籍者无论满洲蒙古汉军均削去本身户籍依律发遣不在折枷完结之例旗仆有犯发驻防兵丁为奴罪重于流者为军附近发二千里近边发二千五百里边远发三千里极边及烟瘴皆发四千里五军均发卫所改设州县者则发各州县惟奉天直隶不安置军流至戌所并杖一百旗人犯附近军折枷七十日近边七十五日边远八十日极边及烟瘴九十日并鞭一百旗奴犯军者亦如流例罪又重于军者为发遣强盗免死减等及强盗已行而不得财者造谶纬妖书惑人不及众者叛案缘坐应给兵丁为奴者诱取良人子女勒卖为从者一应左道惑人为从者聚众十人以上贩私拒捕伤人为从者俱发黑龙江等处给披甲人为奴余俱改发云贵两广极边烟瘴地方安置其军流情重者亦令加至黑龙江等处为止旗人正身当差旗仆为奴罪又重者发新疆伊犁乌噜木齐等处人犯共二十二项除情节尚非积猾凶徒易于约束六项仍发新疆外其余十六项又益以抢夺伤非金刃平复一条为十七项此十七项人犯在新疆须人种地耕屯则发新疆若遣犯过多虑难约束则仍照原例改发内地其情罪重大加不至死者发新疆给厄鲁特为奴凡改发新疆人犯旗人曾任职官及另户正身民人举监生员以上并职官子弟俱当差余均为奴当差不刺为奴刺外遣者面刺外遣由新疆改发内地者面刺改遣各字样凡此皆流之属五曰死刑曰斩曰绞皆下三法司核拟罪当者监候秋后处决其罪应立决者三法司奏上得旨乃行刑若罪大恶极者枭首示众凌迟处死皆决不待时应凌迟人犯病故者戮尸大逆者锉骨杨灰凡刑具板以竹篦为之小竹板重一斤八两阔一寸五分大竹板重二斤阔二寸梢各减五分长各五尺五寸枷以干木为之长三尺阔二尺九寸重二十五斤惟在长安门外等处妄呌冤枉辱骂原问官者例用百斤重枷余非奉特旨不得滥用绁颈以钳以铁为之承以贯索 【俗名炼】 长七尺重五斤轻重囚皆用械手以杻以干木为之 【俗名手靠有以铁代者式与镣同】 长一尺六寸厚一寸死罪及重囚用人之绁足以钛铁为之 【俗名镣】 连环重一斤徒罪以上用之夹棍用木三根中梃木长三尺四寸旁木各长三尺上圆径一寸八分不方各阔二寸自不而上度至六寸于三木四面相合处各凿圆窝径各一寸六分深各七分重案不输实情始酌用之不得过二次拶指用圆木五根各长七寸径圆各四分五厘妇人犯重案不得实用之凡监禁死囚禁内监军流以下禁外监其强盗十恶谋故杀及奉特旨拏问之犯手足颈各绁三道窃盗鬬殴人命及军流徒犯之情重者手足颈各绁一道情轻各犯及罪止杖笞与妇人犯轻重罪者止总颈一道老幼废疾者散禁妇人犯罪应禁者皆别置一室以年老残废隶卒在室门外监之官员犯公罪自流以下私罪自杖以下皆散禁并责令禁卒看守轻重不许混杂锁杻常须洗涤席荐常须铺置冬设暖床夏设凉浆狱囚日给仓米一升冬给锦衣一袭看犯支更禁卒夜给油灯患病者令医官胗视给药并酌宽刑具禁卒为主守犯有逸则裶之凡赎刑曰纳赎曰赎罪曰收赎纳赎分有力稍有力为二等若军民有力若举人监生生员冠带官犯非奸盗诈伪者若官员革职有余罪及革后别犯流以下罪者并听纳赎受赃者不准有力者笞罪二钱五分每等如数递加杖罪起三两每等五钱递加徒罪起七两五钱每等二两五钱递加三流总徒为一加数各二十两杂犯五年加五两数止二十五两稍有力者笞罪起三钱杖罪起一两每等各一钱五分递加徒罪起三两六钱每等一两八钱递加三流总徒为一加杂犯五年又一加各加三两六钱数止一十八两赎罪若官员正妻若妇人有力及例难的决者笞罪起一钱每等如数递加至满杖为正罪徒以上为余罪徒起七分五厘流起三钱每等各三分七厘五亮递加杂犯斩绞再加七分五厘数止四钱五分数赎若老幼废疾天文生及妇人犯非奸盗不孝者笞罪起七厘五毫每等如数递加至满杖而止徒起一钱五分流起三钱七分五厘每等各三分七厘五毫递加迁徒准徒二年同杂犯斩绞加七分五厘数止五钱二分五厘其过失杀伤人罪皆得收赎各按致伤轻重所得罪名定为等差至杀人绞罪数止十有二两四钱二分并给付被杀伤之家以为医药营葬之费凡刺字犯逃盗者刺谋故及拒捕杀人者刺死囚决不待时者刺旗人另户刺臂奴仆刺面民徒罪以上刺面杖罪以下刺臂再犯者亦刺面旗人有犯窃盗者销去本身旗档亦照民人初犯论罪刺臂面刷臂在腕之上肘之下刺面在鬓之下颊之上逃犯刺左余犯刺右初犯刺左者再犯累犯刺右初犯刺右者再犯罗犯刺左罪名刺左者地名刺右罪名刺右者地名刺左 【地名谓犯所应遣地方】 字方一寸五分画阔一分有半并不得过限立决者狱成即刺监候者奉旨始刺余犯悉于起解责释前刺之凡律例言以者刺言准者不刺职官不刺举贡生监不刺妇女不刺逃军流遣遇赦及自首发原配者不刺初次一年内投回不刺二次半年内投回不刺三次三月内投回不刺宗室以上家下庄头户部官庄头光禄寺圜头有犯均不刺庄头家下壮丁刺犯窃年未及岁不刺惟在京十三岁以上犯二次者刺国初定制重罪有斩刑轻罪用鞭责
　　顺治元年谕各衙门应责人犯悉遵用鞭责不许用杖寻议以三鞭折一板又奏准我朝法制罪应死者止用斩刑嗣后丽重典者仍分斩绞按律定拟三年除割脚筋法又旧例犯重辟减等者鞭一百贯耳鼻奏旨耳鼻在人身最为显著此刑永革除之四年定凡民人犯杖罪用竹板折责旗人旗奴以鞭代不折责八年谕天下罪囚死于囹圄者何限有死于疾病有死于饥饿有死于刑拷有死千官吏虐害囚徒之阴谋诸如此类未可悉数朕心恻然在良有司济以医药给以口粮非刑有禁凌虐有禁内外交通毒谋阴害有禁督抚巡按时加申饬该道府亲为稽察州县有犯前弊分别参处庶狱囚不致无故枉死用昭朝廷法外之仁十八年定审问官有擅用匣床捕获强盗有妄用脑篐毛竹连根大板及竹签烙铁等刑肆行酷虐致毙人命者从重治罪
　　康熙二十年谕闻刑部所用枷有大小板有厚簿所带铁鎻亦轻重不一发在各衙门罪犯辄受门军污秽吓诈此等情弊着稽察严禁三十七年奉旨各监口有刑具曰大镣与匣床无异又短夹棍止长尺许大枷重百三十斤瓦样重板此皆酷虐之刑着严行禁止
　　雍正三年定各省监狱高筑墙垣以资防范其地势低洼者改造高臬狭隘者酌量宽展其枷示暂覊之处亦必缮治完固该管官不时稽察毋令狱官禁卒任意凌虐弛懈疎防
　　乾隆二年谕汉军犯军流等罪者其亲族坟墓尽在京师边方远土风俗顿殊平时不习生计类难存活且与百姓错处不无滋扰仍照例枷责完结十八年谕禁卒典守监狱乃干斩绞重犯受财故纵此非寻常因事受财者可比自应按照本律与囚同罪但则例又载有拟绞缓决候逃囚得获审豁之条未免法轻易犯嗣后监犯脱逃该督抚审出柰卒得贿情节即视其囚犯之罪全律科断如本犯应入秋审情实者亦入情实应绞决者亦拟绞决应斩决以上者亦即拟以斩决着为例二十年谕旗人犯罪充徒例得折鞭枷号者原指常犯而言若告主旗奴则当有别嗣后奴告主应问徒者着予实徒不准鞭枷完结又定凡内务府所属庄头鹰户人等如犯军遣流徒等罪俱照民人一律定拟不得与在城居住当差之旗人一体折枷完结二十五年定嗣后斩绞军流人犯覊禁在监及解审发遣俱给衣赭色布服与鎻杻互为标示易于识认
　　（臣）等谨按国初有割脚筋贯耳鼻之法乃即古刖劓之刑世祖章皇帝诏除之而天下自是无肉刑诚不忍其断肢体剥肌肤至仁极厚之隆典也至于腐刑自汉文革除以来历代未举而有时罚所难宥恩有必加则我皇上法外之仁适符协中之治又有为亘古之所不逮者乾隆四十八年钦奉谕旨刑部议覆陕西省杀死一家六命凶犯赵成长子赵友谅次子赵进财俱拟斩决原以此等凶恶之徒己绝人之嗣自不应复使其尚留余孽固属准情酌理罪所应得但详核此案情节赵友谅因伊父欺奸伊妻即行携眷迁避及伊父犯案后复代为认罪若据律置之重辟情又可悯然赵成杀死一家六命绝其后嗣残忍已极今因赵友谅情节可矜即行宽释是赵成淫恶凶犯转得有后于情理未为允协朕酌之情理着将赵友谅从宽免死但改为宫刑俟百日平复再发遣乌噜木齐以示法外施仁之至意余依议仰见我皇上权衡精当圣慈与国宪并行于惩凶戢暴之中寓执两用中之准汉魏以来区区诏除肉刑与议复肉刑皆未喻仁至义尽之旨者也至若自宫之犯旧法问拟斩监候数年之后往往加恩释放派拨于阉寺处所当差葢古者宫者守内宫闱给事若辈在所必需求其净身之故率因贫困所致非他作奸犯科者比今奉圣谕以旧例未为允当删除自宫斩候一条其有别故者仍于本罪上加一等是又协经权之妙用所谓因其然而然而宫廷使令不乏腐余之人其有以杜亿万年复肉刑之议矣
　　皇朝通志卷七十五
　　●皇朝通志卷七十六 
</div>
    <div class="pagination">
<a href="清朝通志_page93.html">上一页</a><span>...</span><a href="清朝通志_page89.html">89</a><a href="清朝通志_page90.html">90</a><a href="清朝通志_page91.html">91</a><a href="清朝通志_page92.html">92</a><a href="清朝通志_page93.html">93</a><span class="current-page">94</span><a href="清朝通志_page95.html">95</a><a href="清朝通志_page96.html">96</a><a href="清朝通志_page97.html">97</a><a href="清朝通志_page98.html">98</a><a href="清朝通志_page99.html">99</a><span>...</span><a href="清朝通志_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
