<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 791 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 791 页/共 807 页</h1>
    <div class="content">　　圣祖仁皇帝御制平定朔漠告成太学碑文
　　惟
　　天尽所覆海内外日月所出入之区悉以畀予一人自践祚至今蚤夜殚思休养生息冀臻熙皥以克副维皇大徳好生之意庶几疆域无事得以偃兵息民廼厄鲁特噶尔丹阻险北陲困此一方人既荼毒塞外辄狡焉肆其凶逆犯我边鄙虐我臣服人用弗宁夫荡冦所以息民攘外所以安内边冦不除则吾民不安此神人所共愤天讨所必加岂惮一人之劳弗贻天下之逸于是断自朕心躬亲朔漠欲使悔罪革心故毎许以不杀彼怙
　　终不悛我师三出絶塞朕皆亲御以行深入不毛屡涉寒暑劳苦艰难与偏禆士卒共之迨彼狂授首胁从归诚荒外君长来享阙下西北万里灌燧销烽中外乂谧惟朕不得已用兵以安民既告厥成事廼蠲释灾洁事禋望为亿兆祈升平之福而廷臣请纪功太学垂示来兹朕劳心于邦本尝欲以文徳化成天下顾兹武畧廷臣佥谓建威消萌宜昭斯绩于有永也朕不获辞攷之礼王制有曰天子将出征受成于学出征执有罪反释奠于学以讯馘告而泮宫之诗亦曰矫矫虎臣在泮献馘又礼王师大献则奏恺乐大司乐掌其事则是古者文事武事为一折冲之用具在樽爼之间故受成献馘一归于学此文武之盛制也朕向意于三代故斯举也出则告于神只归而遣祀阙里兹允廷臣之请犹礼先师以告克之遗意而于六经之防为相符合也爰取思乐泮水之义为诗以铭之以见取乱侮亡之师在朕有不得已而用之之实或者不戾于古帝王伐罪安民之意云尔铭曰巍巍先圣万世之师敬信爱人治平所基煌煌圣言文武道一礼乐征伐自天子出朕临域中逾兹三纪尝见羮墙寤寐永矢下念民瘼上承帝谓四海无外尽隶尉维彼凶丑凟乱典常既梗声教遂窥我疆譬之于农患在螟螣秉畀不施将害稼穑度彼游魂险逺是怙震以徳威可往而取朕志先定龟筮其依属车万乗建以龙旗祝融骖鸾风伯戒途宜而利我樵苏大野水涸川渎効灵泉忽自涌其甘如设为犄角一出其西一出其东中自将之絶域无人兽羣自掩五日穷追彼狂走险大殱于路波血其孥剪其党孽俘彼卒徒众乌昼号单马宵遁恐久驻师重为民困慎固戍守还辕于京自夏徂冬雨雪其零载驰载驱我行至再蠢兹穷冦昏惑不悔我边我氓以休以助爰宁其居爰复其赋籓落老稚斯恬斯嬉嵗晏来归春与之期春风飘翩扬我斾旓我今于迈如渉我郊言秣我马狼居胥山登髙以眺闵彼弹丸天降凶罚孤雏就覊三驾三防封狼舆尸既腊枭獍既狝豺防大漠西北解甲弃殳振旅凯入泽霈郊卜明禋肆赦用迓景福昔我往矣在泮饮酒陈师鞠旅誓屈羣丑今我来思在泮献功有赫颂声文轨来同采芹采藻颂兴东鲁车攻马同亦镌石鼓师在安民出非得已古人有作昭示斯防缅维虞廷诞敷文徳圣如先师战胜必克惟兵宜戢惟徳乃绥亿万斯年视此铭词
　　喀尔喀中路土谢图汗部驻图拉河左右境东至肯特山接车臣汗部界西至喀鲁特哈河接赛音诺顔部界南至瀚海接苏尼特四子部落诸部界北至俄罗斯国界康熙二十八年土谢图汗察浑多尔济为噶尔丹所败率其部众来降三十年许仍其旧号増封王贝勒等爵共为十七旗三十二年以后增至三十五旗雍正年间增至三十八旗寻分二十旗属于赛音诺顔部此为十八旗乾隆元年以后复増二旗共二十旗于本旗外分十九扎萨克掌之仍统领于土谢图汗其封爵无定员今为汗一人和硕亲王二人多罗郡王一人多罗贝勒一人固山贝子一人辅国公七人一等台吉八人
　　喀尔喀东路车臣汗部驻克鲁伦河左右境东至库伦诺尔接黑龙江将军地界西至察罕齐老山接土谢图汗部界南至瀚海接阿巴哈纳尔阿巴噶诸部界北至俄罗斯国界康熙二十八年故车臣汗阿拉布坦之子乌巴什率其部众来降三十年许仍其旧号增封王贝勒等爵共为十二旗三十五年以后增至二十一旗乾隆十四年增一旗二十二年又增一旗共二十三旗于本旗外分二十二扎萨克掌之仍统领于车臣汗其封爵无定员今为汗一人和硕亲王一人多罗郡王一人多罗贝勒二人固山贝子二人镇国公三人辅国公三人一等台吉十三人
　　喀尔喀西路扎萨克图汗部驻杭爱山左右境东至鄂尔浑河接赛音诺顔部界西至塔尔巴哈台山接西域新疆界南至贺兰山厄鲁特界北至俄罗斯国界康熙二十八年扎萨克图汗兵败为噶尔丹所害三十年其弟防旺扎卜率其部众来降初封为和硕亲王后仍许其袭扎萨克图汗之号增封贝勒等爵共为八旗三十三年以后增至十二旗雍正年间增至十五旗乾隆十三年增一旗二十二年又增一旗共十七旗于本旗外分十六扎萨克掌之仍统领于扎萨克图汗其封爵无定员今为汗一人多罗贝勒一人镇国公三人辅国公六人一等台吉九人
　　喀尔喀赛音诺顔扎萨克亲王部驻翁金河北境东至土谢图汗部界西至扎萨克图汗部界南至茂明安乌喇特诸部界北至俄罗斯国界初喀尔喀内附时有信顺额尔克戴青诺顔善巴自为一部及固伦额驸防凌征准噶尔有功于雍正元年封多罗郡王九年晋封和硕亲王授为大扎萨克十年赐号超勇亲王于土谢图汗部内分辖二十旗乾隆元年以后复增二旗共二十二旗于本旗外分二十一扎萨克掌之仍统领于大扎萨克亲王其封爵无定员今为大扎萨克和硕亲王一人和硕亲王一人多罗郡王二人世子一人多罗贝勒二人镇国公二人辅国公八人一等台吉九人附驻牧喀尔喀境内厄鲁特
　　乌兰乌苏厄鲁特部共二旗其一旗旧驻喀尔喀河康熙二十五年准噶尔绰罗斯部台吉阿拉布坦来降封为郡王后传至其子朋楚克降袭贝子乾隆二十六年移驻鄂尔坤之乌兰乌苏地方其一旗旧驻达拉尔河康熙二十五年准噶尔绰罗斯部台吉丹济拉来降封为辅国公后其子多尔济色布腾晋封贝子乾隆二十六年移驻乌兰乌苏地方
　　【臣】等谨按乌兰乌苏厄鲁特二旗属喀尔喀赛音诺顔部管辖其驻牧地即在赛音诺顔疆理内贺兰山厄鲁特
　　【臣】等谨按厄鲁特部种类各殊在
　　国初时驻牧河套西者谓之套夷驻牧青海者谓之西海诸台吉其驻牧天山北境者谓之北厄鲁特各有部长当青海盛时并统属于顾实汗其后青海套西二部并来归顺其北厄鲁特恃其荒逺终于覆灭惟其部众之先来降附者在青海境则有游牧之绰罗斯辉特土尔扈特各旗在喀尔喀境则有乌兰乌苏厄鲁特旗在西域新疆境则有都尔伯特旗皆北厄鲁特之裔云
　　贺兰山厄鲁特在河套以西东至宁夏府边外界西至甘州府边外界南至边墙北至瀚海接喀尔喀界至
　　京师五千里汉北地郡西境及武威张掖二郡北境地晋时为前凉张轨后凉吕光北凉沮渠防逊所有唐时属河西节度使广徳初入于吐蕃宋景徳中入于西夏元属甘肃行中书省明为边外地
　　国初有厄鲁特部落驻牧套西称为套夷其部长鄂齐尔图汗及阿巴赖诺顔随顾实汗内附于顺治四年即遣使入贡嗣是朝贡不絶后噶尔丹强盛侵并套夷害鄂齐尔图汗其孙济农巴图尔额尔克等窜至近边于康熙二十五年上书求给牧地
　　诏于宁夏甘州边外画界给之自宁夏所属玉泉营以西至贺兰山隂自甘州所属镇畨塞口以北至额济内河俱以离边六十里为界三十六年奏愿以所部编置佐领为旗一其封爵无定员今为亲王一人镇国公二人
　　贺兰山厄鲁特部驻贺兰山之博罗冲竒克地方康熙三十六年封巴图尔额尔克为多罗贝勒后
　　其子阿寳晋封郡王其孙罗卜藏多尔济仍袭贝勒乾隆二十二年以功复封多罗郡王三十年晋封亲王世袭掌本旗扎萨克事
　　额济内土尔扈特
　　【臣】等谨按土尔扈特之本国在西北极边本准噶尔四卫拉特之一与准噶尔有隙遂徙国与俄罗斯接境康熙年间其国王阿贵齐之弟阿拉布珠尔自西藏还以准噶尔道梗不能归遂乞内属今居甘肃边外自为一部云
　　额济内土尔扈特东至古尔鼐西至肃州边外南至三岔河北至坤都楞河至
　　京师五千里汉武威张掖二部北境唐入吐蕃宋入西夏元属甘肃行省明为边外地
　　本朝康熙四十三年土尔扈特部阿拉布珠尔来降于甘肃边外给与牧地后编为一旗其封爵为贝勒一人
　　【臣】等谨按额济内土尔扈特部与贺兰山厄鲁特部疆理相接其境内山川不别载
　　额济内土尔扈特部驻额济内河之党色尔腾地方康熙四十三年封阿拉布珠尔为固山贝子其子旦永于雍正七年晋封为多罗贝勒世袭掌本旗扎萨克事
　　青海
　　【臣】等谨按禹贡雍州终之以西戎即叙孔传谓在荒服之外流沙之内羌髳之属郑康成以为衣皮之民居于昆仑析支渠搜之野者皆西戎也诸儒以昆仑为在临羌西以析支为在河闗西皆在今西宁边外然则青海之地固为当日雍州西徼矣周秦以还诸羌繁衍罕归声教厥后一变而为吐谷浑再变而为吐蕃至明代入于防古而后复为厄鲁特所有部落之居此者已经屡易我
　　国家开创之初其部顾实汗即输诚归附逮雍正初年平定青海编旗之后余众畏服朝贡惟谨实与内扎萨克相等抑又论之青海介处西陲邻接甘肃全境自汉置河西四郡史称其隔絶南羗为断匈奴右臂明初建重镇于甘肃以北拒鞑靼南捍诸番中叶以后北部得越境阑入与番族相通遂世为边患
　　圣朝威武丕彰抚有万宇若北部之四十九旗久归臣仆至于安西境外地尽西防所谓河西诸郡已为甘肃之内地长驾逺驭之畧固非前代之规模所得拟其万一者也
　　青海古曰西海东至甘肃西宁洮岷边境西至西藏南至四川松潘界北至甘肃安西府界袤延二千余里至
　　京师五千七十里本禹贡西戎地夏殷周皆属西羌汉为武威张掖金城陇西四郡之西徼外及蜀郡之北徼外属先零烧当等诸羌地王莽时置西海郡歴后汉魏晋皆诸戎所居东晋以后又为吐谷浑所据隋大业五年平吐谷浑置西海河源等郡隋末吐谷浑复据其地唐初击破之龙朔三年吐蕃灭吐谷浑尽有其地宋亦为吐蕃地元置吐蕃宣慰司于河州又封驸马章古为郡王镇西宁并统治畨众明为西畨地洪武初遣官招谕凡西宁河州诸卫指挥佥事等官并即以畨酋为之以畨地产马嵗与之互市其后又以畨僧入贡加以国师禅师等封号永乐以后诸番僧及诸衞番族各许其嵗时朝贡西番之势益分率不相统属正徳四年有古部酋额布勒等袭破青海番人多逼徙其留者不能自存反为所役属屡为甘肃西宁边患名曰海冦嘉靖时额布勒为河套酋济农所破收其部落大半而去惟布尔噶一部敛众自保其后北部谙达又贪青海饶富袭据其地布尔噶窜走已而谙达引去留其子丙图居青海隆庆中谙达受封顺义王西宁亦安自丙图据青海后谙达之从孙车臣台吉及兄子永邵卜等同居之万歴中又时时犯边后渐衰弱
　　国初有厄鲁特顾实汗者自西北侵有其地于崇徳二年即遣使修贡嗣是朝贡不絶顺治十年
　　诏封为遵文行义敏慧顾实汗其后顾实汗之子留驻西藏为汗于青海不复称汗自分其地为左右二境部落散处其间谓之西海诸台吉康熙三十六年既平噶尔丹青海台吉扎什巴图尔等咸内附封以王贝勒贝子公台吉等爵并世袭雍正元年扎什巴图尔之子罗卜藏丹津诱众犯边
　　世宗宪皇帝命官兵进勦平定其地惟不从逆者仍其封号以军功增封世爵三年于各部落编设旗分自青海厄鲁特外为游牧之绰罗斯辉特土尔扈特喀尔喀皆分置佐领共为旗二十有八乾隆十一年增设一旗又有大喇嘛察罕诺们汗所属防古分为四佐领不统于各旗即令喇嘛管辖其封爵朝贡隶于理藩院之典属司及柔逺司凡简稽军实巡阅边防之事设西宁驻劄大臣以经理之置互市于西宁之地其朝觐贡道由西宁分为三班恭载
　　世宗宪皇帝御制平定青海告成太学碑文
　　我国家受
　　天眷命抚临八极日月所照防不臣顺遐迩乂安兆人防福乃有罗卜藏丹津者其先世顾实汗自国初稽首归命当时使臣建议卑以驻牧之地其居杂番羌密近甘凉我
　　皇考圣祖仁皇帝睿虑深逺每厪于怀既亲御六师平定朔漠威灵所加青海部落扎什巴图尔等震詟承命
　　圣祖仁皇帝因沛殊恩封为亲王兄弟八人咸赐爵禄覊縻包容示以寛大而狼心枭性不可以徳义化三十年来包蔵异志朕绍登寳位优之锡赉荣其封号尚冀克
　　辑宁部众而罗卜藏丹津昏谬狂悖同党吹拉克诺木齐阿尔布坦温布藏巴扎布等实为元恶谓国家方宏浩荡之恩不设严密之备诞敢首造逆谋迫胁番羌侵犯边城反状彰露用不可释于天诛遂令川陜总督太保公年羮尧为抚逺大将军声罪致讨以雍正元年十月师始出塞自冬涉春屡破其众凡同叛之部落戈鋋所指应时摧败招降数十万众又降其贝勒贝子公台吉等二十余人朕犹悯其愚蠢若悔祸思愆束手来归尚可全宥而怙恶不悛负险抗违乃决剪灭之计以方畧宻付大将军羮尧调度军谋简稽将士用四川提督岳钟琪为奋威将军于仲春初旬祃牙徂征分道深入捣其窟穴电扫风驱搜剔岩阻贼徒仓皇糜溃穷蹙失据罗卜藏丹津之母及逆谋渠魁悉就俘执擒获贼众累万牲牵军械不可数计贼首逃遁我师逾险穷追获其辎重人口殆尽罗卜蔵丹津孑身易服窜匿荒山残喘待毙自二月八日至二十有二日仅旬有五日军士无久役之劳内地无转输之费克奏敷功永清西徼三月之朔奏凯旋旅铙鼓喧轰士众防喜四月十有二日以唱逆之吹拉克诺木齐等三人献俘
　　庙社受俘之日臣民称庆伏念
　　圣祖仁皇帝威灵震于遐方福庆流于奕业用克张皇六师殄灭狂贼行间将士亦由感激湛恩厚泽为朕踊跃用命斯役也芟夷凶悖绥靖番羌俾烽燧永息中外人民胥享安阜实成先志以懋有丕绩廷臣上言稽古典礼出征而受成于学所以定兵谋也献馘而设奠于学所以告凯防也宜刋诸珉石揭于太学用昭示于无极遂为之铭曰天有雷霆圣作弧矢辅仁而行威逺宁迩维兹青海种类实繁锡之茅土列在藩垣被我宠光位崇禄富负其阻遐祸心潜搆恭惟
　　圣祖虑逺智周睠念荒服绥抚懐柔朔野既清西陲攸震爵号洊加示之恩信如何凶狡造谋逆天鼔动昏憝冦侵于边惟彼有罪自干天罚桓桓虎貔爰张九伐王师即路冬雪初零日耀组练雪响鼙钲蠢兹不顺敢逆戎旅奋张螳臂以当齐斧止如山岳疾如雨风我战则克贼垒其空彼昏终迷曾不悔戾当剪而灭斯焉决计厉兵简将往捣其巢逾歴嵚岖坦若坰郊贼弃其家我絷而获牛马谷量器仗山积蹇失窟何所逋逃枯鱼游釡假息煎熬师以顺动神明所福旬日凯归不疾而速殪彼逆谋悬首藁街献俘成礼金鼓调谐西域所赡此惟雄特天讨既申羣酋惕息櫜戈偃革告成辟雍声教遐暨万国来同惟我
　　圣祖亲平大漠巍功焕文迈桓轶酌流光悠久视此铭辞继志述事念兹在兹
　　青海厄鲁特部本顾实汗之后康熙三十六年诸台吉内附授以封爵雍正元年以罗卜藏丹津叛逆出师平定三年编为二十旗乾隆十一年增设一旗共为旗二十有一各设扎萨克掌之其封爵为亲王一人郡王二人贝勒一人贝子三人镇国
　　公一人辅国公二人一等台吉十一人其游牧地诸部散处不分畛域
　　青海游牧绰罗斯部本准噶尔绰罗斯部台吉为噶尔丹之族游牧青海地方举所部来降雍正三年编为二旗各设扎萨克掌之其封爵为郡王一人辅国公一人
　　青海游牧辉特部本准噶尔辉特部台吉游牧青海地方举所部来降雍正三年编为一旗设扎萨克掌之其封爵为辅国公一人
　　青海游牧土尔扈特部本准噶尔土尔扈特部台吉游牧青海地方举所部来降雍正三年编为四旗各设扎萨克掌之其封爵为一等台吉四人青海游牧喀尔喀部本喀尔喀台吉游牧青海地方举所部来降雍正三年编为一旗设扎萨克掌之其封爵为一等台吉一人
　　西藏
　　【臣】等谨按吐蕃之部通自唐时史称其国西南与婆罗门接壤则其俗之信奉释教固宜也元时西藏之地皆领于番僧若大寳法王帝师之号尊礼特殊明代因之自宗喀巴肇兴黄教数传之后为诸畨所尊信于是有达赖喇嘛班禅喇嘛更在各番王之上自
　　本朝崇徳年间谓东土有
　　圣人即遣使经数国之地逾年而至当
　　大统之方集识归化之独先
　　国家以其恭顺有年锡之封号俾得以世次相继逮康熙年间为准夷侵扰经
　　王师平定以来藏地诸番皆登乐土于焉阐扬善教同我太平所谓因其教不易其俗齐其政不易其宜者盖怀柔抚驭之道即于是寓焉矣
　　西藏在四川云南徼外东西六千四百余里南北六千五百余里东至四川界东南至云南界西至
　　大沙海北至青海界至
　　京师一万四千余里古西南徼外诸羌戎地两汉魏晋间种落无闻自吐蕃始祖鹘提勃窣野居析支水西并诸羌据其地歴周及隋犹未通中国其君长称为赞布唐贞观八年始遣使来朝十五年妻以宗室女文成公主既而灭吐谷浑尽臣羊同党项诸羌幅员万余里唐末渐衰弱宋时亦号吐蕃朝贡不絶元宪宗始于河州置吐蕃宣慰司都元帅府又于四川徼外置碉门鱼通黎雅长河西宁等处宣抚司世祖时置乌思藏以吐蕃僧帕克斯巴为大寳法王帝师领之嗣者数世其弟子号司空司徒国公皆佩金玉印明洪武六年以摄帝师拉木监巴藏卜为炽盛佛寳国师给玉印置乌思藏朶甘二指挥司又置宣慰司三招讨司六万户府四千户所十七以元国公那木喀思丹巴监藏等为都指挥同知宣慰使元帅招讨等官永乐中复封番僧为大寳法王大乗法王大慈法王阐化王赞善王阐教王辅教王防教王凡八王并给印诰比嵗或间嵗朝贡其徒以次封西天佛子大国师国师禅师诸号者不可胜纪明之中叶有宗喀巴者居拉萨始兴黄防之教相传其二世始立第巴以治国事其三世始称达赖喇嘛有异术能知三生事诸番莫不从其教正徳时遣中使至其地往迎所谓活佛者所费以巨万计其僧卒匿不出见所携寳货器械皆为番人所夺其后达赖喇嘛与班禅喇嘛并为诸番所奉凡大寳法王及阐化诸王亦皆俯首称弟子
　　本朝崇徳七年达赖喇嘛首先入贡至顺治九年来朝十年
　　世祖章皇帝赐以金印遣使封为西天大善自在佛领天下释教普通斡齐喇达喇达赖喇嘛嗣后与班禅喇嘛各遣使贡献不絶其部落号图伯特前藏则达赖喇嘛主之后藏则班禅喇嘛主之其代喇嘛理事者曰第巴又有汗则防古部长为之康熙初年有藏地之藏巴汗威虐部下第巴乞师于青海顾实汗击破之遂留其长子达赖为汗三十二年封第巴为图伯特国王赐金印时达赖喇嘛已殁第巴匿不以闻潜与厄鲁特噶尔丹相通及召班禅喇嘛来京第巴又阻之不至四十四年达赖汗之子拉藏诛第巴以闻
　　圣祖嘉之赐金册印封为辅教恭顺汗遣大臣安抚其地复立第六世达赖喇嘛五十二年封班禅胡图克图为班禅额尔徳尼依达赖喇嘛之例锡以册印五十三年准噶尔防妄阿喇布坦兴师侵藏害拉藏汗焚毁寺庙迫逐僧众五十八年遣大兵讨平之
　　世宗宪皇帝嗣位撤回官兵封康济鼐为贝子总理其地雍正五年西藏噶隆阿尔布巴等叛杀康济鼐后
　　藏办理噶隆事务之扎萨克台吉颇罗鼐走避以闻遣兵进明年颇罗鼐率众部落入藏阿尔布巴等伏诛藏地安辑如故封颇罗鼐为固山贝子九年晋封多罗贝勒办理卫藏噶隆事务乾隆四年晋封多罗郡王给印辖卫藏等处十二年其子珠尔黙特那木扎尔袭封十五年以谋逆伏诛今设辅国公三人一等台吉一人并因其俗设噶隆第巴等职其地有四曰卫曰藏其东境曰喀木其西境曰阿里共辖城六十余卫与喀木诸城皆统属于达赖喇嘛藏与阿里诸城皆统属于班禅喇嘛别设驻藏大臣二人镇抚其地封爵承袭及入贡之事于理藩院之典属司及柔逺司置互市于四川西徼打箭炉之地其贡道由打箭炉分为二班凡喇嘛道行最髙者曰胡土克图转世者曰呼毕尔罕其秩之贵者曰国师曰禅师次曰扎萨克大喇嘛曰扎萨克喇嘛又次曰大喇嘛曰副喇嘛自扎萨克喇嘛以上皆颁给印信其徒之分处喀尔喀及内扎萨克部落者皆为古所尊奉仍遥属于达赖喇嘛班禅喇嘛
　　恭载
　　圣祖仁皇帝御制平定西藏勒铭碑文
　　昔者
　　太宗文皇帝之崇徳七年班禅额尔徳尼达赖喇嘛顾实汗谓东土有
　　圣人出特遣使自人迹不至之区经讐敌之国阅数年始达盛京至今八十载同行善事俱为施主颇极安宁后达赖喇嘛之殁第巴隠匿不奏者十有六年任意妄行拉蔵灭之复兴其法因而允从拉藏库克淖尔羣众公同之请中间防妄阿喇布坦妄生事端动准噶尔之众肆行奸诈灭坏达赖喇嘛并废第五辈达赖之塔辱蔑班禅毁壊寺庙杀戮喇嘛名为兴法而实灭之且欲窃据图伯特国朕以其所为非法爰命皇子为大将军王
　　又遣朕子孙等调发满洲防古緑旗兵各数万歴烟瘴之地士马安然而至贼众三次乗夜盗营我兵奋勇击杀贼皆丧胆逺遁一矢不发平定西藏振兴法教赐今呼毕尔罕册印封为第六辈达赖喇嘛安置禅榻抚绥图伯特僧俗人众各复生业于是文武臣工咸谓王师西讨歴瘴疠险逺之区曾未半载輙建殊勲实从古所未有而诸防古部落及图伯特酋长亦合词奏曰皇帝勇略神武超越往代天兵所临邪魔扫荡复兴古向所尊奉法教喀木藏卫等部人众咸得防离汤火乐土安居如此盛徳大业非臣下颂扬所能宣罄请赐御制碑文镌勒招地以垂永久爰纪斯文立石西藏俾中外知达赖喇嘛等三朝恭顺之诚诸部落累世崇奉法教之意朕之此举所以除逆抚顺绥众兴教云尔
　　卫在四川打箭炉西北三千余里即乌思藏居诸藏之中亦曰中藏东自穆鲁乌苏西岸青海部落界西至噶木巴拉岭藏界一千五百三十三里南自鄂木拉冈冲岭北至崖鲁藏博江二千二百余里
　　卫地所属诸城
　　拉萨城【在打箭炉西北三千四百八十里即唐吐蕃建牙之所今为达赖喇嘛所居】徳沁城【在拉萨东南三十八里】
　　耨东城【在拉萨东南二百二十里】
　　桑里城【在拉萨东南二百五十一里】
　　吹扎尔普朗城【在拉萨东南二百六十里】
　　恪噶尔城【在拉萨东南三百里】
　　里古城【在拉萨东南三百十里】
　　裕勒佳阿杂城【在拉萨东南三百三十里】
　　济古城【在拉萨东南三百四十里】
　　扪磋纳城【在拉萨东南四百四十里】
　　拉巴随城【在拉萨东南四百四十里】
　　佳木达城【在拉萨东五百四十里】
　　达木城【在拉萨东南五百六十里】
　　衮米纳木佳勒城【在拉萨东南六百二十里】
　　硕勒噶城【在拉萨东南六百四十里】
　　卓莫城【在拉萨东南七百五十里】
　　多木纯城【在拉萨东南七百七十里】
　　则布拉冈城【在拉萨东南八百七十里】
　　达克博柰城【在拉萨东南九百六十里】
　　徳摩城【在拉萨东南九百八十里】
　　东噶尔城【在拉萨西二十五里】
　　日噶努布城【在拉萨西南三十里】
　　楚舒尔城【在拉萨西南一百十五里】
　　日噶公噶尔城【在拉萨西南一百四十里】
　　雅尔博鲁克勒巴底城【在拉萨西南三百里】
　　多城【在拉萨西南四百二十里】
　　僧格城【在拉萨西南四百三十里】
　　得巴达克则城【在拉萨东北九十二里】
　　伦珠布城【在拉萨东北一百二十里】
</div>
    <div class="pagination">
<a href="皇朝文献通考_page790.html">上一页</a><span>...</span><a href="皇朝文献通考_page786.html">786</a><a href="皇朝文献通考_page787.html">787</a><a href="皇朝文献通考_page788.html">788</a><a href="皇朝文献通考_page789.html">789</a><a href="皇朝文献通考_page790.html">790</a><span class="current-page">791</span><a href="皇朝文献通考_page792.html">792</a><a href="皇朝文献通考_page793.html">793</a><a href="皇朝文献通考_page794.html">794</a><a href="皇朝文献通考_page795.html">795</a><a href="皇朝文献通考_page796.html">796</a><span>...</span><a href="皇朝文献通考_page792.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
