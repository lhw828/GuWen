<!DOCTYPE html>
<html>
 <head>
  <meta charset="utf-8"/>
  <title>
   建炎杂记 - 第 10 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   建炎杂记 - 第 10 页/共 20 页
  </h1>
  <div class="content">
   四川酒课
　　四川酒课在建炎中合官民之入总为缗钱百四十万三年十月张魏公为宣抚使承制以赵应祥总领财赋应祥商曰蜀民已困惟酒尚有赢余遂大变酒法自成都始令罢公帑卖供给酒即旧采买坊埸所置隔酿设官主之民赖酿者米一斛输钱二千眀年遂徧四路行其法于是嵗课逓増至六十九万余缗凡隔槽四百所场店不与焉然法之始行聼民就务分槽醖卖官计所入之本而收其课行之旣乆醖卖亏欠则责入米之家认定月额不复覈其米而苐取其钱民始以为病二十六年二月知荣州安仁费廷直入对为上言之上谓辅臣曰此张浚赵开以军兴财溃济一时之急耳今休兵旣乆内外无事自当更改遂命总漕司措置时汤侍郎允恭总计言若改为官监应用米本至多无从应副王瞻叔为潼州漕独请罢三州官监隔漕二百三十余毋许采买省官吏冗食以便民眀年诏许之其后采买又改为官监今四川酒课屡减之余犹为缗钱四百一十余万
　　防路酒
　　防路自祖宗以来亦不酒赵应祥为大漕建炎四年始之旧一路塲店一百四所应祥増为六百余所岁收钱四万三千九百余引绍兴十六年郑亨仲为宣抚副使奏除之









　　建炎杂记甲集卷十四
　　钦定四库全书
　　建炎杂记甲集卷十五
　　宋　李心传　撰
　　财赋二
　　常平苖役之制【耆戸长雇钱】
　　常平苗役之政自熙宁始建炎初遂罢之其二年冬吕元直叶少蕴张达眀孙仲益在从班奉诏讨论常平法元直等以为此法不宜废如免役坊场亦可行惟青苖当罢上曰青苖敛散永勿施行遂置诸路主管官追还籴本绍兴八年冬李泰发参政复为上言常平法本于汉耿夀昌岂可以王安石而废之九年遂复提举官使掌其政然自军兴后常平漕往往拨以赡军无复如曩时之封桩矣免役钱自熙寕以来已有寛剰之数建炎元年既増射士【六月乙亥】议者恐费不给眀年夏乃诏官戸役钱勿复减半而民戸役钱槩増三分【五月庚戌】三年复减之赵直阁善飬议诏品官子孙名田减父祖之半余同编戸差役其诡名寄产皆并之【三月丁丑】乾道二年李侍郎若川复请令官戸全纳役钱【二月辛未】上初不可旣而卒行【其年六月】耆戸长雇钱者旧以免役钱给之建炎四年广西漕司请罢戸长而用熙丰法每三十戸逐料输甲头催租【八月辛未】绍兴初遂尽取其庸钱提刑司【元年五月戊午】既而以差甲首不便者五乃不复行而耆戸长雇钱因不复给五年诏其钱分季起发赴行在【正月壬戌】后遂为总制窠名焉
　　义仓
　　义仓创始于庆歴元年其法令民上三等每税米二斗输一升以备水旱后亦废熙宁初神宗尝欲复之会王介甫主青苖因为上言人有余粟藏之于家何害而顾乃使之输官非良法也乃止【二年七月】熙宁末王尚书古为司农簿奏复行之仍聼就县仓输自是义仓入县仓矣【十年九月】元丰八年又罢之绍圣初复立然议者谓义仓当留诸乡以备水旱可也今并入县仓悉为官吏移用后又命上三等戸输郡仓转充军仓或资他用故防年无以救民之死失古立法之意矣绍兴末赵郡王令服在戸部言州县义仓多陈腐请嵗以三之一出陈易新又请水旱伤灾检放不及七分即许赈济沈守约丞相持不可上独许之【二十八年九月乙酉】眀年浙西提举吕广问言诸道常平义仓名存实无请遣使核实除其虚数禁其移用【二十九年六月壬寅】遂命司农寺丞韩元龙往浙西覈实得籴米钱六十余万缗诏别行收籴今成都一路义仓岁额二万七百斛有竒除赈给贫丐人外所余无几绍兴五年髙平续为提举遂刷本道义仓钱及金银总为七万五千余缗别除米于彭汉蜀三州以备籴济饥庆元六年宣城孟论为提举又欲取本道抵当本钱六十余万缗以市义仓米朝廷不从近岁制置司又有广会仓乃丘宗卿所创凡为米三十余万石制司自掌之防岁颇资用惟闽中魏元履处士朱元晦先生尝置于里社每岁以待乡民至冬而取有司不与焉今若以义仓米置仓于乡社令乡人之有行谊者掌之则合先王之遗意矣
　　经制钱
　　经制钱者宣和末郑亨仲资政所剏也时方腊初平用度百出徽宗命亨仲以发运兼经制使亨仲乃创比较酒务及头子钱头子钱者唐德宗除陌钱之法也五代国初亦取之以供州用其数甚鲜康定元年始令其数申省不得擅支政和四年又令给纳系省钱物每贯收五文及亨仲为经制遂令凡公家出纳每千收二十三文共可供十三州县及漕计支用而已所谓经制钱者其始行东南后又行之京东西河北岁入钱数百万缗靖康初废建炎二年冬上在维扬四方贡赋不能如期至行在戸部尚书吕元直翰林学士叶少蕴乃请复之于是先取钞旁定帖钱命提刑司掌之仍禁不得擅用【十月壬戌】三年冬遂命东南八路提刑司收五色经制钱赴行在一茶酒钱二量添卖槽钱三増添田宅牙钱四官贠等请受头子钱五楼店务添收三分房钱【十月戊戌】绍兴十七年二月又増头子钱十三文充经制迄今东南经制钱岁入凡六百六十余万缗而四川不与焉凡公家出纳每千经总二制共五十六钱视宣和时过倍
　　总制钱
　　总制钱绍兴初孟富文参政所创也五年春髙宗在平江命富文提领措置财用富文请以总制司为名専察内外官司隐漏遗欠从之【闰三月己丑】于是首増头子钱三十文【四月乙未】其十五文充经制窠名七文充总制窠名六文提转两司二文公使支用既又请收耆戸长庸钱抵当四分息钱转运司移用钱勘合朱墨钱常平司七分钱【四月癸亥】人戸合零就整二税钱免役一分寛剰钱官戸不减半民戸増三分役钱【四月辛未】常平司五分头子钱【八月己酉】并令诸州通判诸路提刑催充总制至十一年浙东一路收总制钱一百八十九万总诸路准此乾道元年十月又増头子钱每贯十三文充总制是时戸部岁入视其出阙七百万缗故有増头子钱及官戸不减半役钱之令盖补经费也时虞并父当国有赵咨者献言所在吏禄皆除头子钱而京百官独否除之岁可得七十万并父命都司计之仅二十四万缗以其不多而止时六年四月也至嘉泰初除四川外东南诸州额理经制钱七百八十余万
　　经总制钱额【广西经总制银】
　　经总制钱旧法守贰通掌而提刑司李朝正为戸部侍郎建炎始属通判一嵗所入一千一百二十万缗其后复命知通同掌无嵗不亏于是议者乃复请委通判事既行诸道因请以绍兴十九年所入为准时汪明逺为侍御史上疏言财赋所出当究源流是年经界初行民输隠漏之税葢是适然当取十年间酌中之数为额上可之然今东南诸路经总制钱岁收千四百四十余万缗又多于朝廷在户部之额三百万矣乾道初孝宗尝谕洪景伯丞相曰祖宗时财赋无经总制钱朕他时用度有余即令民间免输纳然其所入浩大迄不容免也旧广西经总制银皆随税均取于民民甚以为患绍兴二十六年二月髙宗用知雷州赵伯柽言下诏禁止云【十六年专委通判后五年知通同掌】
　　四川经息钱
　　四川经总制钱额理五百四十余万缗其一百三十一万缗赡军一百三十四万缗应副湖广总领所一百六十九万缗上供六万余缗诸郡支用光宗受禅蠲湖广三年钱四百余万缗对减盐酒重额钱即此钱也然四路宪司岁拨湖广钱实止六十万缗故减之今后三年乃下而每岁所减通总司抱认亦财九十万缗迄今遂为永例
　　田契钱【王瞻叔括契本末】
　　田契钱者亦经总制司旧民间典买田宅则输之为州用嘉祐末始定令每千输四十钱【五年二月】宣和经制増为六十【四年六月】靖康初罢建炎三年复之绍兴总制遂増为百钱【五年四月】后以其三十五钱为经制窠名三十二钱半为总制窠名三十二钱半为州用【十七年四月】乾道末曽懐在戸部又奏取州用之半入总制焉【七年七月】先已诏牙税外每千收勘合钱十文【绍兴五年三月】后又增三文并充縂制窠名【十七年四月】而牙税勘合之外每千文收五十六文分诸司大率民间市田百千输于官者十千七百有奇而请买契纸贿赂吏胥之费不与由是人都惮费隐不告官谓之白契绍兴三十一年军兴王瞻叔为四川縂领乃括民间白契税钱以赡军【十一月丁酉报可】遣官置司会三年飞申之籍许人告没三之一以其半给告者嫁资移嘱隐其直者视隣田估之虽产去劵存者皆倍收其赋细民墓地亦首纳防钱于是除威茂珍州长宁军闗外四州不括外他三十三郡共得钱四百六十八万缗成都等二十四州未见数眀年沈徳和为制置使首以蜀中括契钱不便为言而议者亦讥其敛怨乃下诏自登极赦前顿帯白契者悉蠲之即已输许对折二税【三十二年十二月戊寅】命下瞻叔乃疏駮白劄子于朝且言不愿输者皆豪强与士大夫之家请理纳如故诏白契在戸下者许行首纳仍依赦免其倍输【隆兴元年四月丁卯】时瞻叔已被章而徳和入境遂檄郡凡三十年以前白契在戸下者悉放免之又截成都当输总所折籴钱给民戸【沈以元年五月到官】瞻叔犹在蜀土上疏争之且言虞允文以买马职事疑臣张震付邡甲戸输金甚多故二人以此嘱介请下御史防大理寺鞫实其实瞻叔以军兴用度不给因行一切之政故议者非之其后所括钱朝廷悉取他用总司迄不能有也今蜀中田契钱诸县既有定额大抵不能敷则以其钱均取其牙侩人甚苦之【隆兴二年十二月丙申诏吴挺买御前马价钱于椿管白契税钱四百余万贯内取拨乾道元年五月辛未诏拨一百五十万缗赴南库二年二月壬寅又尽拨赴左蔵】
　　称提钱
　　称提钱者郑亨仲改四川宣抚副使为之【绍兴十四年】始命益梓利三路茶盐酒课及租佃官田应输钱引者每千输三十钱为铸本于是三路每岁共得钱四十三万一千六百九十道二百九十一文以其二十四万七千缗为铸本又得其赢余十八万缗有竒以助军食之用至今不减
　　月桩钱【版帐钱】
　　月桩钱者自绍兴二年冬始是时淮南宣抚使韩世忠驻军建康宰相吕元直朱蔵一共议令江东漕臣月桩钱十万缗以酒税上供经制等钱应副其后江浙湖南皆有之虽命以上供经制系省封桩等钱充其数然所桩不能给十之一二故郡邑多横赋于民如江南之科罚湖南之麯引在上者迄无禁之大为东南之患绍兴三年李泰发秉政为上言月桩钱害民而江东西尤甚请损之遂命诸路漕臣均定如窠名不足取防自朝廷给降不得一毫及民【二月甲子】然不能大有所减十七年朝廷既罢兵又命监司郡守将寛剰钱拨充月桩以寛民力【八月己未】其后遂减江东西月桩钱二十七万七千缗有竒【九月乙亥减徽信州各五万有竒宜州五万抚州二万五千江州一万筠州南康各六千临江军四千建昌军二千皆有竒】十八年冬上又谕秦会之曰昨已减月桩钱要当尽罢会之即谕版曹李仲永以经制钱赡军然月桩钱卒不能罢乾道中始减广徳军月桩钱千八百缗淳熈初又减桂阳军万二千缗光宗登极以月桩有数额太重去处令防谏侍从同戸部长贰详悉措画开春当议斟酌施行以寛民力其年用吏部尚书颜师鲁等奏再减江浙诸郡月桩钱十六万五千缗有竒【袁州减三万五千常州减二万吉州减七万三千隆兴府饶州各减万五千信州减一万抚州减七千贑州减六千七百五十二江池州广徳临江建昌军各减六千湖州减五千徽州南康军各减四千兴国军减三千筠州南安军各减二千】今东南月桩钱岁为缗钱犹三百九十余万又有版帐钱者军兴后诸邑皆有之而浙中为尤甚绍熙元年夏议者请令监司州郡寛属县无名之取以纾民力时朝请郎四眀刘侯守岳阳会四县版帐之额为二万一千余缗而无窠名者万一千余缗乃与提刑丁端叔漕判薛象先议取凡无名者尽蠲之举一郡而言则其余可知矣又有余郡未减者今犹存之
　　折估钱
　　折估钱者始自绍兴初张逺为川陕宣抚使日供给闗外大军之名也盖诸军月支正色米之外又有折支估钱者故以此名之其后衣赐犒赏供给刍豢之属通以折估为名而其数浸广矣盐折估者取三路盐引税钱而供此折色也酒折估者取四路塲务坊店酒息钱而供此折色也故又以折估名之大凡一岁折估之入凡七百一十余万缗其出一千二十八万余缗盖以籴本经总诸色窠名助其费而籴买粮绢与夫搬运之费八百七十二万余缗不与焉诸杂费约九十万缗又不与焉大抵蜀中之折估与浙江之月桩皆以赡军得名其事相同名异但折估犹有盐酒为之窠名而月桩乃曰着横科尤为无艺为今之计要当如蜀中之法以盐茶钱赡军则月桩斯可免矣
　　免行钱
　　免行钱者创始于元丰推行于宣和废罢于靖康绍兴十一年以军事未宁始令诸道量纳【四月丙子】时川陕四路岁取免行钱至五十万缗东南又倍之十七年既罢兵诏损三之一【四月丙申】十九年王大寳尚书守连州还官言于上但免广中新循等六州而已【五月丁未】二十五年曹泳在戸部言其所取苛细始尽罢之【五月戊申】隆兴用兵后王自外还朝复以免行为请上批曰民不可扰难以施行翼日进呈上谕钱处和曰曹泳所行惟免行一事人至今以为是今日岂可不依曹泳【乾道元年七月辛亥】遂不行
　　麴引钱
　　麴引钱者湖南路有之绍兴间乡村有吉防聚防者聴人戸纳钱买引于隣近酒戸寄造酒麴不得非理抑配法非不善也然时方用兵而敷大军月桩钱于诸路湖南诸郡兵火之余赋入鲜少所桩不能供十之二其刘獬者知衡阳县始令人戸买麴引以取月桩自是旁郡之邑皆效之后四年当绍兴十八年之经界法行遂以人戸田畆分为三等上等输三千听造酒十石中等二千造酒七石下等一千造酒三石最下输五百文造二石若二石以下则例输百三十钱皆随夏秋税送官自田二十畆而上无能免者袁州江西凋郡也其地西北与长沙接自初科月桩时漕臣韩球与郡守赵士瑗不叶所科偏重无所从出遂亦于麴引中取之每人戸税钱一千则科二百文【八十五陌】凡为钱五千四百余缗乾道三年王次长为湖南漕始请禁戢戸部莫如之何苐行下依见行条法而已防乾道新书行删改绍兴纳钱买引旧令于是麴引钱暂罢施稍复行迄不能禁也四年湖南提刑郑思恭又乞将衡山等八县随宜裁酌均于上三等戸黄仲秉为副漕奏言本路三十八县不皆待此而足岁计匮乏者独十余县望朝廷稍减月桩之额以寛此十数县之不足则麴引之禁可力行于一路之间而九州三十八县之民皆被惠泽矣淳熙元年袁州言自乾道新书行月桩始大不足戸部勘当欲权依绍兴旧法许之四年张定叟知袁州复奏江西始以税额均月桩则一路皆轻而袁州独重今复麴引以补月桩则一路皆无而袁州独有既未能减月桩之重而反増麴引之征非所以示公于天下赵子直为小漕防本州所卖麴引之入岁为三万缗令本州与漕司各认其半而麴引遂罢独湖南如故予尝论之今天下多有不可为之县而未有不可为之州间有不可为之州而未有不可为之漕若长民使部者人人如定叟子直之心则麴引之征真可免矣
　　身丁钱
　　身丁钱者东南淮浙湖广等路皆有之自马氏防湖南始取永道彬州桂阳军茶陵县民丁钱绢米麦嘉祐四年诏无业者与除放有业者减半然道州丁米每嵗犹为二千石民甚苦之绍兴五年守臣赵坦请以二分敷于田畆一分敷于民丁诏下其议漕司言如此则贫民每丁当输二斗有竒乞尽敷于田畆言者以为太重请损其一诏漕司相度【四月甲辰】六年枢宻院检详王廸又请两路丁钱随田税帯纳【八月己亥】不果行十四年知永州罗长源言于朝遂尽放湖南诸郡丁钱【十月庚子】然上供桩数则如故后十余年杨良佐邦弼为漕乃奏除之江东诸郡丁口盐钱者李氏有国日所创也盖以秦州及静海军【今通州】盐货计口俵散收钱入官其后失淮南而臣不可得既又令折绵绢输之民益以为病眀道二年范文正公为江淮安抚乞会一路主戸以现在盐价于春时给盐食用随夏税送纳价钱奏可其后谓之蚕盐者此也两淮身丁钱者始未行钞法前以岁计丁口官散蚕盐丁给盐一斗输钱百六十六文谓之丁盐钱皇祐中计民以防绢依时直折纳谓之丁绢自钞既行之后盐尽通商而民无所给毎丁仍増钱三百六十文谓之丁身钱大观中始令三丁纳绢一疋当时绢钱未有倍费其物价益贵乃令每丁输绢一丈绵一两皆取于五等下戸民甚病之建炎三年诏以一半纳绢一半纳现钱【十一月丁未】于是丁绢有二十四万疋绵百万两钱二十万缗绍兴初又用严守颜之言増得解人免丁钱【三年四月甲午】二十五年上命浙民之困特免丁绢钱绵一年以内府钱帛偿戸部【八月己丑】乾道元年孝宗以两浙岁涝又免灾伤郡邑身丁钱十三万七千缗绢十六万三千疋皆有竒【二月癸卯】惟临安以驻驆所在每三年輙一下诏除之岁满复然至开禧元年十二月御笔浙路身丁钱自今永与除免恩施浸溥矣先是绍兴末吕公雅广问为浙漕司以湖州丁绢多所隐漏乃给甲帖付民戸俾自俳丁名得四十万丁每丁为钱一千四百绢八疋有竒【三十一年四月丁未】眀年守臣陈之茂因请折绢以五千为疋仍止岁额为定不以添丁而増赋诏皆可之【五月丁巳】自湖州以五丁科一　疋矣未几又増以七千为一疋乾道八年余处恭为乌程令请于朝乞以七丁科一疋曽钦道秉政奏行之自是为例两淮丁钱者不知所从始乾道末诏民戸一丁充民兵者夲名丁钱勿输【七年八月丙辰】二广丁钱亦不知其所始广西郡县贫薄凢民间父祖年六十以上而身丁未成者亦行科纳谓之挂丁钱绍熙初诏令本路监司约束【二年郊赦申眀】大抵丁钱多伪国所剏予尝谓唐之庸钱杨炎已均入二税而后世差役复不免焉是力役之征已取其二也本朝王安石令民输钱以免役而绍兴以后所谓耆戸长保正雇钱复不给焉是取其三也合丁钱而论之力役之征盖取其四焉设有一边事则免夫之令又不得免焉是取其五也孟子曰有布缕之征有谷米之征有力役之征用其一缓其二用其二而民有殍用其三而父子离今布缕之征有折税有和预四川路有给赏而东南有丁绢是布缕之征三也谷米之征有税米有义仓有籴【川路谓之劝籴】而斗面加耗之输不与焉是谷粟之征亦三也通力役之征而输之盖用其十矣民安得不困乎予恶夫世之俗吏不知财赋本末源流顾以趣办为能而拨其本也故详録其事以待上问而出焉【闽浙湖广丁钱在国初岁为四十五万缗大中祥符四年七月尝除之后又复】
　　僧道免丁钱
　　僧道士免丁钱者绍兴十五年始取之【正月癸酉】自十五千至二千凡九等大率律院散僧丁五千禅寺僧舍观道士散众丁二千长老知观知事法师有紫衣师号者皆次第増钱六字四字师号者又倍于是岁入缗钱约五十万缗上供二十四年以紫衣师号不售乃诏律院有紫衣师号者输钱视禅刹禅僧及宫观道士有者输丁钱一千三百有竒【八月癸巳】至今以为例初取免丁时立法年六十以上及病废残疾者聼免后诏七十以上乃免之然今浙中诸大刹及都城道观时多有防免徭役科敷而州县反以其额敷于民间大为人患
　　田四厢钱
　　田四厢钱者自绍兴十三年春以防军统制田晟始所部人马隷马司眀年有防令四川岁拨总制钱一百七十三万余缗防绢四万七千余疋绵五万四千余两赴鄂州【十四年二月戊戌】盖此钱本供晟军费故也二十九年军事将兴乃以其十五万缗四川应副増招军兵岁计【六月壬辰还二十一万七月庚戌又増之益路二十万利梓防路通减五万】淳熙末又以其余缗对减四川盐酒重额【十六年四月乙巳】详在经总制钱事中
　　市舶司本息
　　市舶司者祖宗时有之未广也神宗时始分闽广浙三路各置提举官一员本钱亡虑千万缗海货上供者山积宣和后悉归应奉建炎初李伯纪为相省其事归转运司眀年夏复闽浙二司赐度牒直三十万缗为博易本【元年七月己亥废二年五月丁未复】四年春复置广司【二月】绍兴二年废闽司【七月甲子】寻并广浙提举官皆罢【八月】已而重废复置六年冬福建市舶司言自建炎二年至绍兴四年收息钱九十八万缗诏官其纲首【十二年乙巳】十四年命蕃商之以香药至者十取其四十七年诏于沉香荳防龙脑之属号细香药者十取其一至绍兴末两舶司抽分及和买岁得息钱二百万缗版漕然所谓乳香者戸部常以分数下诸路鬻之柳州当湖湘穷程限颇急宜章吏黄谷射士李金数以此事受笞不堪命矣乾道元年春因啸聚峒民作乱遂防桂阳军上命刘恭父为帅调鄂州兵讨平之盖利之所在害亦从此生可为理财者之戒
　　祠部度牒
　　祠部度牒治平四年冬始鬻之【长编云始于熙寕元年秋盖误】熙宁之直为百二十千渡江后増至二百千其后民间贱之止直三十千而已绍兴初李仲永初入朝见上为上言今岁鬻度牒是失万农也积而索之农几尽矣非生财之道上纳其言十三年既罢兵遂不复鬻【五月丙午】久之复以其絶产其国飬士【二十一年九月丙午】时王元龟尚书为国子司业复请改行上谕大臣曰大宾殊未晓朕意人多以鬻度牒为利亦以延人主夀为言朕为人主且当事合天心而仁及生民自当享国长乆如髙齐萧梁奉佛皆无益也僧徒不耕而食不蚕而衣无父子君臣之礼以死生祸福恐无知之民蠧教伤民莫此为甚岂宜广也辅臣皆称善然诸路僧尼犹有二十余万人女冠道士万余人【二十六年三月甲午】眀年遂诏换给不尽度牒皆归礼部【二十七年八月辛亥】三十一年春朝廷闻金亮欲败盟始放度牒増直为五百千【二月戊午】自后所放滋益多隆兴初诏减为三百千因出度牒二万鬻于江浙湖南福建计直六百万缗期以一季州县皆仰给于民民大以为扰【二年三月】周元持御史言于上乃损为二百五十千【三月癸巳】自辛巳调兵以后九年之间官鬻度牒至十二万道有竒孝宗知之乃降诏权行住卖时乾道五年冬矣【十二月庚寅】眀年春遂増为四百千【六年正月甲子】淳熙初又増五十千【四年七月戊辰】眀年夏诏四川度牒每道估川钱引八百千【五年六月丁丑】寻诏东南度牒如绍兴之旧【九年五月辛未】绍熈三年中书门下言亡僧道度牒申缴絶少显有弊幸乃又増其直为八百千【闰二月甲寅】自淳熙后四川总领所岁得度牒六百六十一道以补还酒课蠲减之数【三年六月甲申降防】而东南诸路委都司官给赏岁亦不下二千三百有竒以三十年计之是失十万农也然僧道士有金钱而度牒不可得故蜀中度牒官直千引而民间至千六百引云今总所对减酒课度牒僧徒已输钱至嘉泰十五年【今方嘉泰二年】顷朱晦翁为浙东提举遇饥岁亦请度牒于朝以备籴济盖自绍兴以来已为缓急所仰不可复废矣【度牒初以黄纸五年易以绢七年又易以绫】
　　东南军储数
　　东南军储始仰给于江湖转漕绍兴元年以寇盗多贡赋不继始命戸部降本钱下江浙湖南和籴米以助军储所谓本钱者或以官告或以度牒或以钱引数多不售而出纳之际吏縁为奸人情大扰五年上在临安乆命广东漕臣市米至闽闽中复募客舟赴行在十一年夏始分行在省仓为三界界每百五十万解凡民戸白苖米南仓受之以廪宗室百官为上界次苖米北仓受之以给卫士及五军为中界糙米东仓受之以给诸军卫【六月癸酉】十八年戸部奏免和籴而命三总领所置塲籴之上大喜【闰八月庚申】旧制二浙江湖岁当发米四百六十九万斛【二浙一百五十万江东九十三万江西二百十六万湖南六十五万湖北三十五万】至是欠一百万斛有竒乃诏临安平江府及淮东西湖广三计司岁籴米百二十万斛浙西七万六十斛【行在省仓上界六万石中界五万石下界二十五万石三界外临安府行在省仓塲二十万石平江如之】淮西十六万五千湖广淮东皆十五万【十八年闰八月甲子】二十八年秋戸部遂请二浙江湖米权以见发三百六十七万为解数从之【比祖额二浙欠三十万江东三十万江西六万湖南十万湖北二十五万九月壬申降防】时二浙以三十五万斛折钱盖纲米及籴塲岁收四百五十二万斛也旧川广荆湖岁自运河漕网至京庾毎有浅阻之患三十年夏议者以建康之邓歩银林自江达湖止遵陆二十里请于其地置转般仓上命江东漕臣相度为之【四月壬申】然卒不果或谓经由湖中恐有飘失之患故但行运河云
　　四川军粮数【闗上积粮数】
　　四川军粮岁用一百五十六万余斛其三万余斛岁収入【二分税子二万五千斛兴元府兴洋阶成利凤西和州营田租十万余斛】一百三十七万余斛籴买【闗内七十八万石闗外六十万余石】然粮道既逺水运颇劳绍兴六年春吴涪王为宣抚副使命将取秦州必欲从陆运赵应祥为大漕执不可吴迄自为之两川调夫运米十五万斛至利州率费四十余千而致一斛其冬吴复欲从陆运名诸路转运使持戸籍至军中邵泽民权宣抚副使独曰今春立梁洋遗民负粮至秦州饿死十八九岂可再也且司已取蜀民运脚钱百五十万其忍复使陆运乎既上疏立以便宜止之卒行水运自后席大光胡丞公相继入蜀率以水运为可行于是总领所委官就籴于防流诸郡然民间不免受弊而粮亦不足十八年符行中为总领用其属官李景孠之策【景孠字绍祖开封人遵景之后贪酷吏也终于直秘阁知防州】就兴利阆州置塲聼客市卖由是尽革前弊米运充足三十一年金帅合嘉入寇王瞻叔调利路夫六万七千人自鱼闗负粮至鳯州人持七斗米【兴元二万夫巴蓬利各四千夫文龙成各四千五百夫阶州二千夫】旧民夫裹粮自备至是始给之【自鱼闗至凤州百八十里往来六日程日给米二升】然民间一夫之费犹数十千又多道死者乾道初王圣锡帅蜀请优恤之漕司人给三千应用度牒八百上命以三千予之【二年正月甲子】乾道初虞雍公自宣抚使还朝为右仆射上问西邉积粮之数虞公奏臣离蜀时近八十万斛【乾道五年春】当绍兴初闗外四郡多不耕之田故多从诸军于内郡以就粮如守邉之兵必就食于内郡之水运其后四十年内耕垦遍野粒米狼戾有司不时措置就籴至辛巳用兵王之望调利路兵丁夫运米一夫之费至七八十千民力告竭又丁夫多死于道者臣始至宣司即邉地措置和籴不惟省内郡水运而邉头渐有储蓄矣亦闻王炎委孙叔豹増籴【王八眀以枢宻使代为宣抚】但近日移兵戍黑谷等处食者既众或一不熟仰食此米必无赢余一日邉事起当有辛巳调夫之患上曰然卿宜将此意谕王炎令广作措置其后至淳熙中西邉乃有积粮一百一十余万斛云【在鱼闗阶城西和鳯兴洋利金州兴元府大安府十一处贮之】自符行中于利阆等州置籴塲募商人载两川米入中其在阆州者泛嘉陵而上至利州又自利州运至鱼闗官不胜其费又多亡失者绍兴末杨嗣勲总计始用属官井研陈厚议废阆州籴塲令商人径至利州及鱼闗仍优其直公私便之
　　行在诸军马草
　　行在诸军马草每年计三百六十万数毎束戸部降本钱百文下浙漕司于诸州收买其十六万缗以权货务见钱闗子二十万缗以本部窠名钱科降绍兴三十年殿前司既献酒坊一百六十五戸部因请以其净息钱三十六万缗専充马草本钱而以逓年合降本钱收籴马料从之【四月辛未】大抵马草料钱七十余万
　　闗上诸军马料
　　闗上诸军马料旧于防流诸州和籴然实以等第分科为始绍熙五年冯震武传之总计始自置塲籴买岁用大麦二十五万一千一百四十斛眀年夏请权免和籴马料一年许之今西邉有积料二十余万斛盖备军兴非岁计所常用
　　都下马料【淮浙江东沙田芦塲本末】
　　都下马料旧以其数和籴于民绍兴二十七年冬言者谓江浙间沙田芦塲为人冐占岁失官课至多时年春诏遣戸部郎中莫济子同三路漕臣按视将以其租为马料之费【二十八年正月癸未】时叶审言为御史上言陛下初欲免岁籴马料为国便民然三路辽逺使者岂能尽行必有强増其数以希进者于有力之家无加损而害及贫民虑致逃移坐失税额因极论之始浙漕使赵清卿献议欲尽行沙田入官随其肥瘠髙下轻立租课就令见佃火客耕种如形势之家尚敢占吞具名取防事既行【二十七年十二月乙未】而或不以为便乃令见占人且行管佃浄认租课故审言论之寻诏第三等以下戸更不一例根括【二十八年二月辛丑】后数年又诏淮东人戸检寻契要未偹可限半年【五月庚戌】俄特与放免【五月丁丑】后月余复命并浙西江东官戸千畆民戸二千畆以下放免余并依元防増【六月甲寅】时福建江海之濵亦有新出沙田户部闻之遽下常平司出卖而殿院任信儒以为此皆民间自偹钱夲兴修数年之间偿费未足望少寛之乃止【二十五年五月甲寅】其后淮东浙西江东三路沙田芦塲之籍总二百八十万畆有竒凡为沙田则起催小麦米丝余田则起催荳麦丝麻芦塲则起催柴芦科民间以为扰诉讼不絶方务德滋守京口五防论之孝宗问大臣此事或以为可取或以为可损陈鲁公曰君子小人各从其类小人乐于生事不惜为敛怨君子务存大体惟恐有伤仁政此所以不同上曰然乃诏沙芦田塲指挥更不施行三十二年冬也【十一月庚戌得防】乾道元年秋干办皇城司梁俊彦复献议乞以官民请买之田立税请佃之田立租乃诏淮东西绍颂张津杨倓同三路漕臣措置而俊彦总制之叶子昻秉政深不以谓然而弗能止也俊彦等乞沙田折纳米沙地及芦场并纽折现钱从之【七月丙寅置措置官田所九月丙子申请折纳钱米】六年春始立税租数目自一分至三分【已业沙田所得花利每米一石于十分内以一分立租芦塲花利纽钱一贯于十分内以一分五厘立租其租田沙田即立租二分芦塲立租三分二月己酉也】凡为钱六十万七千七十余缗诏并赴南库送纳【七月癸未】八月秋言者以为向来措置之初止为有力之家侵耕冒占而奉行之际乃并人戸租产口业一槩打量加立新租数倍人戸有逃移者乃诏已业芦塲草地所纳赋税并减五厘租佃与减一分【七月甲戌】先是剏提领官田所至是并戸部焉








　　建炎杂记甲集卷十五
&lt;史部,政书类,通制之属,建炎杂记&gt;
　　钦定四库全书
　　建炎杂记甲集卷十六
　　宋　李心传　撰
　　财赋三
　　官田
　　官田旧多在东南有之靖康中帝命经制司鬻蔡京王黼田为籴本翁端朝中丞为经制使言恐生弊幸乞租与客戸岁收课利损其二分从之然诸道闲田颇多既利厚而租轻因有増租以攘之者于是争端纷搆田之词讼繁兴绍兴二十八年知温州黄仁荣请鬻之以止讼防和内翰溥亦请鬻官田为常平本从之其后戸部防其数得钱五百万缗自是举行之独营田不废
　　省庄田
　　省庄田者今蜀中有之号官田自二税外仍科租应大小麦荳糙白米谷桑麻荞芋之数十有八种无不毕取之既髙估其直又每引别物输称提钱民甚苦之然其实皆民间世业每贸易官仍收其算钱但世相沿袭谓之官田不知所始也
　　屯田
　　屯田者绍兴初陈宻直规为安复汉阳军镇抚使以境内多官田荒田乃仿古屯田之制命射士兵民分为耕垦其说以兵民不可并耕故使各处一方凡军所屯之田皆相其险隘立为堡寨冦至则保聚捍御无事则乗时田作其射士皆分半以畊屯田少増钱粮官给牛种收其租利有急则罢从军凡民戸所营之田水田一畆赋粳米一斗陆田赋荳麦各五升满二年无欠输给为永业流民自归者以田还之凢营屯田事府县官兼行之皆不更置官吏条画既具乃闻于朝诏与奬焉【元年十一月丁未下诏】三年下其法于诸镇使行之悉以陈规条画为主江北无牛具其地仍用古法以二人拽一锄凡授田五畆为甲别给菜田又五畆为庐舍稻塲初年免田租之半官屯以使臣主之民屯以县令主之以岁课多寡为殿最【三年二月癸酉】其后诸镇又废不果行四年诸子发建言荆襄之间沿汉沔上下膏腴之地七百余里土宜麻麦古谓之上中请选良将领部曲镇之招集流亡务农重谷冦来则御冦去则畊不过三年兵食自足诏送都督亦未克行是时韩蕲王在淮东屯田上命在闽中市牛赐之为屯田之用【五年闰二月壬申】五年冬张魏公在行府请屯田郎中樊賔往江淮措置遂改屯田为营田后以其扰民但令诸路监司领其事三十年李显忠为池州都统制复请令诸军屯田【十一月丁未】俄军兴未暇及逮敌退议者建言宜于淮甸屯田以修兵备诏兵部侍郎陈应求往淮东工部侍郎许觉民往淮西措置【三十二年三月甲子】已而上谓大臣曰士大夫言此者甚众必须先有定论用诸民乎用诸军乎若论既定当先为治城垒庐舍使老小有所归蓄积有所藏然后可为陈鲁公曰今西北归正人愿就畊者甚众已降牛种本钱及治庐舍矣其后应求请募兵畊荒蠲其徭役及七年起租赋上可之【五月甲辰】乾道中有郭震者以建康都统守庐州始剏屯田遂除节钺俄又罢屯田兵令归正又请佃盖得不偿费也荆襄田者自绍兴以后专都统司亦粗有所入乾道二年乃诏除籍者及总领所外他司毋得预【三月己酉】其语互见营田事中
　　营田
　　营田者绍兴元年解潜为荆南镇抚使以所管五州絶戸及官田年来荒废者甚多乃以便宜开辟直秘阁宗纲为屯田使召人使畊分收子利乃以上闻诏以纲为镇抚使营田官【五月辛酉】渡江后屯营田始此其后荆州军食多仰给于营田省县官之半焉其秋遂命河南淮南措置屯田【九月庚申】已而河南镇抚司营田官汪直清言河南残破民归业者尚罕所创营田全责之军兵恐力微难以号令请镇抚司翟兴兼营田使【十月戊寅】时诸镇尚未就绪命蜀中公安令倚营田办集选官【十一月丁未】盖解为帅故也三年韩世忠为江东宣抚司上命措置建康营田世忠言荒田虽多大半有主难以如陕西例请募民承佃蠲三年租满五年不言给佃人为世业于是诏江北浙西皆如之田租初年全蠲次年半减【四月己丑】防又免科配役【十月辛卯】自后营田专用诸民五年王观察彦为荆南帅言已措置营田八百顷自蜀中买牛赋民诏多方措置【十一月丁酉】先是言屯田者甚众而行之未见其效六年张魏公以都督出行邉乃奏改江淮屯田为营田凡官田若逃田并无拘籍以五顷为二庄官给耕牛具种子农器划之别佃一庄以一人为长每庄官募民承佃其法五家为一堡又给畆为菜田又贷本钱七十千分二年偿勿取息命措置官樊相伯賔王中孚举行之【正月丙午】防命五大将【韩刘张吴岳】及江淮荆襄利路帅臣悉领营田使时李伯纪为江西大帅亦言今日之事莫利屯田然兵革灾伤之余民力必不给请命江淮湖北宣抚司招纳京东西河北流移之人贷种收田勿取其入次年乃收三之一又次年则半收之诏都督行府措置【三月】吕元时为湖南大帅因请钱十万缗兴屯田【五月丁亥】其秋中孚入见上谕令竭力乆任议者恐张相还朝欲留措置于是迁相伯司农少卿提举江淮营田公事置司建康府擢中孚屯田员外郎以为之副官给牛种抚存流亡岁中收本谷三千万斛有竒【七月壬申除二人】除客戸当给六分官收十万余斛然议者犹以为奉行竣速或抑配豪戸或强科保正田瘠难畊多收子利民间有鬻已牛而飬官牛耕已田以偿官租者【此见中岳庙李寀奏】中孚上防争之且言愿假岁月勿责近效上许之【七年二月辛巳】七年夏魏公犹在中书亦觉其扰民乃言自置营田司数年已有成效请罢司以监司兼领【六月己丑】十九年夏两浙提领营田曹泳言根括得镇江荒田二千二百余顷请悉以为营田【六月甲戌】二十一年镇江诸军都统制刘寳请民戸识认营田者畆偿开垦工夲五千缗许之【三月丁未】防诏诸道仿此由是营田渐以还民矣隆兴二年孝宗谕大臣以营田事欲使归正人畊之汤丞相曰归正人未可用诸军不归人有恐惧可使白时中提举四川茶马以管营田汤相荐其才【正月庚子】上召见之俾以营田事后亦不克行而罢其后淮东西田以归正人耕之乾道中又诏蠲州县撮收课子【八年七月】仍免其徭赋焉
　　闗外营田
　　闗外营田者绍兴六年吴玠为宣抚副使兼营田使治废堰于梁洋率军民营田凡六十庄计田八百五十四顷其初因兵火后民多失业故募人耕之量收租利李子公为大漕奏言汉中之地古称沃野每畆除出粮租外止收三石为率约收二十五万石乞付本司赡军可省内郡水军朝廷难之但赐玠诏书奬谕时七年秋吴玠死胡承公郑亨仲代为宣抚使休兵后亨仲又行之闗外四州及兴州大安军所营田至二千六百十一顷除粮种分给外实入官细色四十万一千四十九石得防拨十二万石赴成都路对籴米而金州垦田五百六十七顷岁入万八十六石余石不与焉时十五年春也乾道再和后强将豪民利于承佃故为欠输得不偿费虞丞相允文代吴璘为宣抚使乃与利路安抚使晁侍郎公武总领财赋查少卿籥共议以谓军民杂处侵渔百端又于数百里外差科保甲指教耕田闻有二三年不得替者水旱则令保甲均认租数民甚苦之兼所收之租不偿所给之数如兴元府岁收租九千六百七十三石而种田官兵请给乃为一万一千四百四十石他皆类此于是宣抚司始以便宜召人承佃抽兵归营时四年秋以眀年夏宣抚司奏其事于朝诏可至淳熙初垦田至七千五百五十七顷而租入止有九万八千石有竒庆元后又止为六万六千石而金州田租亦止二千二百三十一石焉六年冬王少卿宁总计増其课朝廷以邉民不便罢之其语在时事中
　　堣田
　　堣田者江浙淮南有之盖以水髙于田故为之堣岸宣州化民惠成二堣相连长八十里芜湖县万春陶新和政三官圩共长一百四十五里当涂县广济圩长九十三里私堣长五十里建炎末为敌马所壊绍兴初命守臣葺治之建炎永丰堣有田千顷初以赐韩忠武后归秦丞相今行宫淮西和州无为军亦有堣田绍兴三十年张少卿初为漕徙民于近江増葺堣岸官给牛种始使之就耕凡堣岸皆如长堤植榆柳成行望之如畵云
　　圭田
　　圭田自三代以来有之夲朝防唐不废其制咸平初既定以官庄及逺年逃田充其数天圣中言者以谓多寡不均又贪吏或多取岁租以害细民七年八月诏罢天下职田悉以其岁入租课送官具数上三司以所在时估定价而均给之九年二月复故庆厯三年九月更定守令佐职官顷畆之限靖康元年五月始借一年输内帑建炎初以国用不足遂拘天下职田提刑司【元年六月乙酉】李伯纪免相复给之眀年吕源为发运副使复请收圭田以赡军上不许【八月壬子】绍兴末东南诸路收圭租二十三万斛有竒州县有过给者上闻之命及格则止【二十九年十二月癸酉】旧制圭租皆给正色至是江西湖南米斗才数十而圭租乃令折价至三四十陈正献为殿中侍御史为上言之遂命复输夲色【三十年十一月庚寅】隆兴初又有权借一年之令【元年六月】乾道改元以军事始息又借职田米三年用王大寳尚书请也【元年七月辛亥】八年冬复还之【十月丙辰】时四川州县职田宣抚司已借十年为军中减汰使臣之用【乾道四年虞雍公申请】防其数岁得十二万八千八百九十九缗而已淳熙初亦还之淳熙末言者又论州县守倅合得圭租皆折现缗其他则交夲色乃是小官事下戸部戸部奏在法圭租以前后官在任月日均给不许折钱即人戸愿施钱而施増实直者准律科罪之【十四年三月戊辰】今蜀中圭租皆折现钱又多从隔郡支给相承已乆莫知始于何年
　　僧寺常住田
　　僧寺常住田者所在多有之绍兴中髙宗尝取其絶产隷郡国飬士乆之常住鬻祠部度牒其徒寖微二十年春命司农寺丞钟世眀往闽中措置寺观絶产赋租自及常住岁用外岁得羡钱三十四万缗入左藏库眀年张始营节使为帅又请于朝十还六七矣今眀州育王临安径山等寺常住膏腴多至数万畆其间又有特旨免支移科配者颇为民间之患焉
　　金银坑冶
　　金银坑冶湖广闽浙皆有之【湖广广东西金坑湖南广东江东西浙东西福建银坑】祖宗时除沙石中所产黄金外岁贡额银至一千八百六十余万两渡江后停闭金坑一百四十二银坑八十四绍兴七年诏江浙金银坑冶并依熙丰法召百姓采取自备物料烹炼十分为率官收二分【二月戊申】然民间得不偿课本州县多责取扵民以备上用三十年用提官李植言更不定额【五月丙戌】饶州旧贡黄金千两孝宗时诏损三之一今诸道上供银两皆置塲买发蜀中银每发秤一两用夲钱引六而行在左藏库折交才直三千三百云然民间之又不满三千髙宗尝谕辅臣以非刘晏懋迁之术欲更革之戸部以钱又折半为词而止【二十六年二月庚辰】其实吴蜀钱弊不能相通舍钱帛无以致逺故莫如之何
　　铜铁铅锡坑冶
　　铜铁铅锡坑冶者闽蜀湖广江淮浙路皆有之祖宗时天下岁产铜七百五万斤鐡一百十六万斤铅三百二十一万斤锡七十六万斤皆有竒渡江后其数日减至绍兴末江东西福建广西湖南潼州府利路十四州岁产铜二十六万三千一百六十九斤九两【信州胆铜九万六千五百斤饶州胆铜二万三千四百斤潮州胆铜八万八千九百斤黄铜二百斤潭州胆铜三千四百斤建宁府黄铜八千三百斤连州黄铜二千八百斤池州胆铜四百斤汀州黄铜六十斤邵武军黄铜三百斤潼州府黄铜六千斤利州黄铜七千斤兴州黄铜一千六百斤南剑州黄铜三千六百斤】江东西广南湖南福建二十州产铁八十八万三百二斤十三两而蜀中所产不与焉【信州二十五万七千斤抚州十一万七千斤吉州二十九万斤建州四万斤欝林州二万七千五百斤兴国军二万四千九百斤饶州一万七千斤舒州一万七千五百斤賔州一万四千六百八斤江州一万三千八百斤潭州一万三千斤惠州一万二千七百斤韶州一万二千斤广州六千九百斤池州六千八百斤洪州三千五百斤辰州三千四百斤处州一千三百斤徽州一千二百斤南雄州四百斤皆有竒】江湖闽广浙东二十州产铅十九万一千二百四十九斤十三两【信州十一万五千斤浔州二万二千二百斤南剑州九千五百斤賔韶州皆五千六百斤邕连州皆五千斤兴国军六千斤衡州四千一百斤建宁府三千二百斤峡州三千七百斤潭州一千八百斤舒州七百斤处州五百斤衢州四百斤温州南恩州皆二百斤桂阳军七十二斤韶州六十斤皆有竒】湖广四州产锡二万五百四十八斤六两【贺州一万二千六百斤桂阳军三千八百斤彬州二千四百斤衡州一千五百斤皆有竒】视祖额铁才及四分余铅及六厘铜及四厘锡及三厘皆弱东南失悉输岑水鈆山永兴利四塲□铜为泉司之用惟川铁以铸钱云旧州铜融福峡州南安军鈆贑宜州南安军锡坑皆废胆铜者盖以铁为片浸之胆水中后数十日即成铜凡铜场十四铁场三十八鈆场二十四锡场五云
　　东南诸路铸钱増损兴废夲末
　　东南诸路铸钱国朝承南唐之旧为之未广也咸平三年马忠肃亮以虞部员外郎出使始于江池饶建四州岁铸钱百三十五万贯铜铅皆有余羡真宗即以忠肃为江南转运副使兼都大提防江南福建路铸钱四监凡役兵三千八百余人大中祥符后铜坑多不发逮天禧末所铸才一百五万及蔡京为政大观中岁收铜止六百六十余万斤【比祖额亏四十余万斤内旧塲四百六十余万斤胆铜一百余万斤石铜七十万斤新场三十万斤】江湖闽广十监毎年共铸钱二百八十九万四百缗计用铜一千十一万五千斤江州广寕【二十四万】池州永丰【三十四万五千】饶州永平【四十六万五千】建州丰国【二十四万四百】已上四监一百三十四万缗衡州咸寕共【二十万】舒州同安【十万】严州神泉【十五万】鄂州寳泉【十万】韶州永通【八十三万】梧州元丰【十九万】已上六监一百五十六万缗逐路交用以所入约所用计少铜三百三万五千斤自渡江后岁铸钱才八万缗近岁始倍盖铜铁铅锡之入视旧才二十之一【旧一千三百二十万斤今七千余万斤】所铸钱视旧亦有二十之一尔
　　铸钱诸监【绍兴庆元年榷铜】
　　铸钱诸监自绍兴初以江池残破逺渉大江遂废之【元年八月甲申】是岁才铸钱八万眀年以范汝为作乱权罢建州鼔铸【二年二月丙戌】二年汝为平复铸钱泉司应副铜锡六十五万余斤岁额铸钱二十五万然是岁才铸十二万缗耳三年刘立道中宣谕江南归奏言泉司官吏之费岁为十三万缗而木炭本钱如铸钱之数请省其官属从之【十二月癸未】是时坑冶尽废每铸钱一千率用夲钱二千四百五年闽漕郑士彦奏废丰国监而岁与泉司认发新额钱【二月丁巳】议者以为不可其冬户部侍郎王俣请复铸钱及官鬻铜器以剔私铸之弊【十二月辛亥】眀年遂悉敛民间铜器以铸钱又诏私铸铜器者徒二年【六年五月甲午】贑饶二监新额钱四十万缗提防官赵伯瑜以为所得不偿所费遂罢铸钱岁额铜炭积而不用尽取木炭铜铅夲钱及官吏阙额衣粮水脚之属凑为年计十三年韩球为使必欲铸新钱调民兴复废坑铸至于发墓冢庐舍而尽无所得又请籍坑戸姓名约定买纳钱数【闰四月丁巳】民大以为扰郡邑至毁钱为铜以应其命然所铸亦才十万缗二十四年遂罢铸钱司而归之诸漕二十七年戸部侍郎林觉请出版曹钱八万缗为饶贑诏三年铸夲钱权以五十万缗为额【七月庚午】未几殿中侍御史王珪复言泉司不可废汤致逺在枢院以为不然请与三省议沈丞相等乃奏以戸部侍郎荣薿茂世领提许置官属二员【八月庚申】然钱监既废复不一故兵匠有阙不补视旧数十损有三积其衣粮号三八阙额钱眀年洪景严为起居舍人为上言铜器之害上命出御府铜器千五百事付泉司【二十八年七月庚辰】遂大敛民间铜器以铸钱许告赏其后得铜二百余万斤二十九年赵郡王令詪在版曹因请以三分阙额钱为铸夲【二月丁亥】其秋复置提官【七月乙巳】眀年夏泉司言岁课但可铸十万缗诸道铜加以铅锡可铸六十万缗是时乃暂依所请权以十万缗为额工部奏为五十万缗【三十年五月丙戌】然亦止铸十万缗而止云今泉司岁额増十五万缗小平钱至一万八千缗折二钱六万六千缗【折小平钱十三万二千缗】岁费铸夲及起纲糜费约用二十六万缗司属之费又约二万缗东南十一路一百十八州之所供也【其名色有坑冶课利钱分衣粮钱木炭钱锡夲钱约二十一万缗必一岁所收实不过十五六万缗耳】其岁过课金【一百三十八两二钱】银【坑额七分三分本司】铜【三十九万三千八十三斤八两】铅【三十七万九百斤】锡【一万九千八百七十五斤】铁【二百三十二万八千斤】此岁所权十无二三皆以钱货于坑戸以取给然亦不登当二钱千重四斤五两【铜二斤九两半铅一斤十五两半二斤木炭五斤除火耗六两外净钱计上秤】重四斤十三两【铜二斤十五两半铅二斤一两半锡三两木炭八斤除火耗七两外净钱计止半】视旧制铜少而铅多【天禧之末毎千钱用铜三斤十四两铅一斤八两锡八两建州丰国又减铅五两铜亦如之绍兴之制毎小钱一千用铜二斤半铅一斤五两炭五斤盖七百七十七文为一千者也合小平钱一千足乃用北科则钱愈锲薄宜矣】庆元三年乃复禁铜器【二月癸巳】民间旧有者限两月赴官投卖每两以三十钱酬之【二月庚子】民间多不尽输遂命再两个月不复酬以钱违者许人告【六月庚申】湖州旧鬻镜行于天下至是官自铸之【二年八月甲戌已用右曹郎官赵彦括奏禁销钱为铜器买者科违制之罪乃以匿隠论其炉戸决配海外永不放囬仍许告捕】因复置神泉监以所括民间铜器铸当三大钱仍权工部【八月戊子】惟严钱直输行在官而建韶饶贑州皆自提所泛湖由江入漕渠输之京帑焉然祖宗时内帑虽岁收钱一百五缗【江池饶连四监熙宁中额】而每年退却六十万三千人支一百万赴三司是内帑每年得一十一万六千余缗而右藏得九十三万三千余缗今岁额止十五万而封桩者半内藏者半左藏咸无焉宜版曹之日困也
  </div>
  <div class="pagination">
   <a href="建炎杂记_page9.html">
    上一页
   </a>
   <span>
    ...
   </span>
   <a href="建炎杂记_page5.html">
    5
   </a>
   <a href="建炎杂记_page6.html">
    6
   </a>
   <a href="建炎杂记_page7.html">
    7
   </a>
   <a href="建炎杂记_page8.html">
    8
   </a>
   <a href="建炎杂记_page9.html">
    9
   </a>
   <span class="current-page">
    10
   </span>
   <a href="建炎杂记_page11.html">
    11
   </a>
   <a href="建炎杂记_page12.html">
    12
   </a>
   <a href="建炎杂记_page13.html">
    13
   </a>
   <a href="建炎杂记_page14.html">
    14
   </a>
   <a href="建炎杂记_page15.html">
    15
   </a>
   <span>
    ...
   </span>
   <a href="建炎杂记_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
