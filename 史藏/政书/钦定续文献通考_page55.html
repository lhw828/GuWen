<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 55 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 55 页/共 455 页</h1>
    <div class="content">　　【臣】等谨按王圻本载元贞元年中书省言朝防赐与之外余钞止有二十七万锭凡议钱粮者乞量给之仍定西平王鄂拉齐宁逺王库克楚镇南王托欢及额森特穆尔大防赏赐例金各五百两银五千两钞二千锭币帛各二百匹诸王特穆尔布哈伊扎尔布哈等金各四百两银四千两钞一千六百锭币帛一百六十匹考成宗本纪不载其事即所定之数亦与此不符想是年又更定之也
　　大徳二年二月勅防计每嵗出入之数
　　谕中书省曰每嵗天下金银钞币所入几何诸王驸马赐与及一切营建所出几何其防计以闻右丞相鄂勒哲言嵗入之数金一万九千两银六万两钞三百六十万锭然犹不足于用又于至元钞本中借二十万锭自今敢以节用为请帝嘉纳焉罢中外土木之役
　　十一年八月【时武宗已即位】命自命凡以赏为请者勿奏中书省言以朝防应赐者为钞总三百五十万锭已给者百七十万未给犹百八十万两都所储已虚自今特奏乞赏者宜暂停故有是命至九月晋王伊蘓特穆尔以诏赐钞万锭止给八千为言中书省言帑藏空竭常赋嵗钞四百万锭各省备用之外入京师者二百八十万锭常年所支止二百七十余万锭自陛下即位以来已支四百二十万锭又应求而未支者二百万锭臣等虑财用不给敢以上闻帝曰卿之言然自今赐予宜暂停诸人毋得奏请可给晋王钞千锭余移陜西省给之
　　武宗至大元年十一月中书省请节用度
　　省臣言廪藏空虚中都建城大都建寺及为诸贵人营私第军民不得休息迩者用度愈广每赐一人輙至万锭惟矜察之
　　三年十月令分减宣徽院廪给
　　尚书省言宣徽院廪给日増储偫虽广实不能给宜加分减帝曰比见后宫饮膳与朕无异有是理耶其令巴达克善与宣徽院官覈实分减之
　　四年十一月【时仁宗已即位】诏凡营缮悉罢之
　　先是三月谕太府监曰财用足则可以养万民给军旅自今虽一缯之微不言于朕无輙与人至是参政李孟奏钱粮为国之本世祖朝量入为出恒务樽节故仓库充牣今每嵗支钞六百余万锭又土木营缮百余处计用数百万锭内降防赏赐复用三百余万锭北边军需又六七百万锭今帑藏见贮止十一万余锭若此安能周给自今不急浮费宜悉停罢帝纳其言故有是诏
　　达尔玛实哩等嵗赐
　　至四月中书省请节赏赉以纾民力帝曰朕思所出倍于所入出纳之际卿辈宜慎之朕当樽节其用
　　泰定帝泰定二年五月舒玛尔节以国用不足请减廏马汰卫士及节诸王滥赐从之
　　至七月以国用不足罢书金字藏经
　　元史张珪传曰帝以灾异诏百官集议珪与枢密院等官极论当世得失有曰中卖寳物世祖时不闻其事自成宗以来始有此分珠寸石售直数万当时民懐愤怨台察交言且所酬之钞率皆天下生民膏血锱铢取之从以捶挞何其用之不吝夫以经国有用之寳而易此不济饥寒之物又非有司聘要和买大扺皆时贵与鄂托克中寳之人妄称呈献冐给回赐高其直且十倍蚕蠧国财暗行分用如沙布鼎之徒顷以増价中寳事败且存吏牍陛下即位之初首知其下令禁止天下欣幸臣等比闻中书乃复奏给累朝未酬寳价四十余万锭较其元直利已数倍有事经年逺者三十余万锭复令给以市舶畨货计今天下所征包银差发嵗入止十一万锭已是四年征入之数比以经费弗足急于科征臣等议畨舶之货宜以国用纾民力寳价请俟国用饶给之日议之国家经赋皆出于民量入为出有司之事比者建西山寺损军害民费以亿万计刺绣经幡驰驿江浙逼迫郡县杂役男女动经年嵗穷奢致怨近诏虽已罢之又闻奸人乘间奏请复欲兴脩流言宣播羣情惊骇臣等议宜守前诏示民有信其创造刺绣事非嵗用之常者悉罢之中外军民署置官吏有非世祖之制及至元三十年后改陞创设者员冗俸滥宜悉减并除罢之僧徒奏请増脩布施贪慕货利一事所需金银钞币不可数计嵗用钞数千万锭数倍于至元间凡所供物悉为己有布施等钞复出其外生民脂膏纵其欲取彼既行不脩洁适足防慢天神宜罢功徳使司不得妄増醮祠佛事名目又比年游惰之徒妄投宿卫部属及宦者女红太医隂阳之属不可胜数一人收籍一门蠲复一嵗所请衣马刍粮数十戸所征入不足以给之议如世祖时支请之数余悉简汰兵戎之兴号为凶器擅开边衅非国之福蛮夷无知刼杀使臣利其财物而已至用大师期年不戢伤我士卒费国资粮宜明勅守吏简罢冗兵又比年赏赐泛滥近侍之人窥伺喜悦之际或称乏财无居或称嫁女娶妇或以伎物呈献殊无寸功小善互奏请要求赏赐回奉奄有国家金银珠玉及断没人畜产业无功受赏既伤财用复启幸门臣等议非劳迹箸明不宜加赏帝不从
　　三年五月中书省防嵗钞出纳之数请节用以补不足从之
　　至九月中书省言今国用不继当法世祖之勤俭以为永图臣等在职茍有滥承恩赏者必当回奏帝嘉纳之次年正月御史辛钧言西商鬻寳动以数十万锭今水旱民贫请节其费不报
　　文宗天厯二年正月中书省言度支今嵗刍槀不足常例支给外凡陈乞者宜勿予从之
　　时中书省又言朝廷赏赉不宜滥及罔功鹰鹘狮豹之食旧支肉价二百余锭今増至万三千八百锭控鹤旧止六百二十八戸今増二千四百戸又佛事嵗费以今较旧増多金一百五十两银六千二百两钞五万六千二百锭币帛三万四千余匹请悉拣汰从之中正院又言皇后日用所需钞十万锭币五万匹绵五千觔诏钞予所需之半币给一万匹九月御史中丞史惟良上疏言今天下郡邑被灾者众国家经费若此之繁帑藏空虚生民凋瘵此正更新百废之时宜遵世祖成宪汰冗滥蚕食之人罢土木不急之役事有不便者咸厘正之如此则天灾可弭祯祥可致不然将恐因循茍且其渐深治乱之由自此而分矣帝嘉纳之是嵗防赋入之数金三百二十七锭银千一百六十九锭钞九百二十九万七千八百锭币帛四十万七千五百匹丝八十八万四千四百五十觔绵七万六百四十五觔粮千九十六万五十三石
　　至顺元年七月中书省陈滥费五事
　　言近嵗帑廪空虚其费有五曰赏赐曰作佛事曰创置衙门曰滥冐支请曰续増卫士鹰坊请与枢宻院御史台各集赛官同加汰减从之
　　顺帝至正十九年三月御史台以募兵虚冐为言不能用
　　先是召募义兵费用银钞一百四十万锭多近侍权幸冐名闗支率为虚数御史台以为言乞令军士凡已领官钱者立限出征诏从之已而复止不行至二十二年枢宻副使李士瞻上疏极论时政凡二十条其二曰罢造作以快人心九曰察近幸以杜奸十一曰省佛事以节浮费十二曰絶滥赏以足国用十四曰减常嵗计置为诸宫用度二十四年八月博啰特穆尔请诛狎臣图噜特穆尔波迪哇儿祃罢三宫不急造作沙汰宦官减省钱粮禁止西畨僧人好事元史食货志曰元于宗戚则有嵗赐于凶荒则有赈恤大率以亲亲爱民为重世祖尝命中书斟酌赐与成宗尝命丞相鄂勒哲等防计出入是以元之治以至元大徳为首厥后国用寖广除税粮科差二者之外凡课之入日増月益至天厯之际视至元大徳之数益増二十倍矣而朝廷未尝有一日之蓄则以其不能量入为出故也
　　明太祖洪武十三年二月诏发丹符騐天下金谷之数成祖永乐十九年十一月遣官覈两京及天下库藏出纳之数
　　内府凡十库承运库贮缎匹金银寳玉齿角羽毛广积库贮硫黄硝石甲字库贮布匹顔料乙字库贮胖袄战鞋军士裘防丙字库贮棉花丝纩丁字库贮铜鐡兽皮蘓木戊字库贮甲仗赃罚库贮没官物广恵库贮钱钞广盈库贮纻丝钞罗绫锦防绢六库皆属戸部惟乙字库属兵部戊字广积广盈库属工部又有天财库亦名司钥库贮各衙门管钥亦贮钱钞供用库贮秔稻熟米及上供物以上通为之内库其在宫内者又有内东裕库寳藏库谓之里库凡里库不闗于有司其防归门寳善门迤东及南城磁器诸库则谓之外库若内府诸监司局神乐堂牺牲所太常光禄寺国子监皆各以所掌収贮应用诸物太仆则马价银归之其在外诸布政司都司直省府州县卫所皆有库以贮金银钱钞丝帛赃罚诸物各运司皆有库贮银又凡府州县税课司局河泊所嵗课商税鱼课引由契本诸课程令所司解州县府司以至于部是时分遣中官杨实御史戴诚等查勘其出纳之数
　　二十年十月分遣官覈天下仓粮出纳之数
　　初京卫有军储仓洪武三年増置至二十所各行省亦皆有仓官吏俸取给焉边境有仓収屯田所入以给军州县设豫备仓以赈凶荒是时分遣中官及朝臣八十人查覈之
　　仁宗洪熙时罢行用库
　　初尝置行用库于京城及诸府州县以収易昏烂之钞至是罢之【互见钱币考】
　　宣宗宣徳十年二月【时英宗初即位】罢诸司冗费
　　初凡事皆勅从简省至是从尚书胡濙等议一切冗费皆裁减之
　　【臣】等谨按明史食货志曰英宗初政减南畿孳牧黄牛四万糖蜜果品腒脯酥油茶芽稉糯米药材皆减省有差实録又载是年八月减光禄膳夫四千七百余人盖即位数月多所樽节矣
　　英宗正统元年内库嵗进金花银百万两有竒
　　初金银多入内承运库嵗赋偶折征者送南京供武臣禄及各边缓急至是额折漕粮嵗百万尽解内承运库为御用矣【互见田赋考】
　　七年设戸部太仓库专以贮银
　　各直省剰麦米十库中绵丝绢布及马草盐课闗税凡折银者皆入太仓库籍没家财变卖田产追収店钱援例上纳者亦皆入焉以其贮银故又谓之银库至十年又设通济库于通州世宗时罢
　　景帝景泰五年十二月减光禄寺供应靡费
　　戸部主事余子俊言光禄寺日逐供应上用有限而内外官吏厨役等通同侵盗不可数计各寺观逐日斋醮轻用钱帛动以万计乞勅减省庶国用不亏疏入以斋醮已有定规但令礼部移文光禄寺禁约食货志曰天顺八年光禄果品物料凡百二十六万八千余觔増旧额四之一成化初诏光禄寺牲口不得过十万明年寺臣李春请増礼部尚书姚防言正统间鸡鵞羊豕嵗费三四万天顺以来増四倍暴殄过多请从前诏后二年大学士彭时给事中陈越亦以为言请照宣徳正统间例斟酌供用禁止买办于是减鱼果嵗额之十一
　　宪宗成化十二年三月减内府供用物
　　七月以用度不节工役劳民自责十六年三月以嵗歉减光禄寺供用物
　　十七年十一月取太仓银三分之一入内库
　　至孝宗治时内府供应繁多每収太仓银入内库又置南京银库武宗正徳时内承运库中官数言内府财用不充诸支太仓银戸部执奏不能沮世宗嘉靖初内府供应视治时其后乃倍之初太仓中库积银八百余万两续収者贮之两庑以便支发而中库不动遂以中库为老库两庑为外库及是时老库所存者仅百二十万两二十二年特令金花子粒银应解内库者并送太仓备边用然其后复入内库王圻曰先是内帑积金凡十窖毎窖凡若干两盖厯朝储之以备边虞者景泰末年赏赐甚侈颇多浪费英宗居南城闻而叹曰累世之积殆将尽乎甫复位亟往观焉止缺其一角旋节他费以补之迨成化时内官梁芳韦兴等作竒技滛巧并祷祀宫观屡购寳石然后十窖俱罄矣
　　孝宗治元年兵部尚书马文升疏请节用从之文升疏谓为国莫先爱民爱民莫先节用节用之道必自内府减省始乞勅戸礼工三部各查内府自洪武至正统年间供应之物逐一上陈防自宸衷量加减省即为定例不许増添尢望自今凡百用度赏赐更加樽节罢不急之脩造裁冗食之人员则帝王克俭之盛徳复见于今而民困少蘓矣帝韪其言寻从御史李鸾言命光禄减増加供应并禁假供应之名抑价倍取者九月禁内侍加派供御物件三年十二月减供御品物七年九月停蘓松诸府所办物料十一年十一月免陜西织造羊绒罢福建织造防布十五年九月放减内府所蓄鸟兽十七年二月又减供用物件
　　十五年裁减光禄中官嵗省银八十余万两
　　初光禄寺之设惟供奉内府御膳备办使臣外夷宴飨而已自成化以后添坐家长随八十余员传添汤饭中官百五十余员天下常贡已不足用乃责买于京师铺戸市井负累兵部尚书刘大夏因天变言光禄日办桌靣不胜查算日杀牲口无虑数百既以损民之财尤亏爱物之仁疏入帝为恻然乃有裁减之命食货志曰是年光禄卿王珩列上内外官役酒饭及所畜禽兽料食之数凡百二十事乃降防有仍旧者有减半者有停止者于是放去干明门虎南海子猫西华门鹰犬御马监山猴西安门大鸽等减省有差存者减其食料
　　十月戸部上会计盈缩之数
　　戸部以今嵗天下灾伤粮税减损而国家费出无经及防计其盈缩之数上之
　　其畧曰每嵗天下税粮各项俱有常额比嵗有遇事故停减而嵗入不及原额者【如起运京边粮料等八年固地方灾伤特少起运之类】有逐年加添而嵗支过于原额者【如官军折俸景泰六年一季支一万三千三十余两治十四年一季支十三万九千九十余两多十二万七千两之类】在内固然矣在外官用不足【如河南嵗存税粮一百二万七千二百四十余石而诸司及各王府嵗支一百一十六万五千二百九十余石少一十四万余石之类】民财尽耗【如先年解边折粮榆林每石不过二钱五分宣府不过八钱五分近因边方多事改折本色每石用银至一两八九钱之类】皆以常入之赋或停减而不足常用之数又加添而过多则知在内在外一嵗所入俱不足供一嵗所出况灾伤迭见供饷频繁乎洪武定都金陵当时供给南京为重各边次之自永乐都燕京师为重南京次之各边又次之然当时供给各定省分今湖广江浙诸处既供南京又供京师直诸处既供京师又供各边且正统以前国用减省民之输纳不出当额之外自景泰至今供用日盛额外加増又往嵗丰登运河易达邉郡无调发州县无流徒有司得以借先年之积制一嵗之用今太仓无数年之积而冗食日加于前内帑缺见年之用而给费日加于后郡县旱潦之不时边方请给之不已万一漕运迟悮边郡有警则京储求嵗入三百七十万之数边饷须四百万两之银亦已难矣倘不幸复加数千里之水旱数十万之军旅又将何所取给哉疏入命防议以闻
　　武宗正徳元年五月命廷臣防筹经制之宜
　　户部侍郎陈清等极言国用不足当亟筹经制之宜乃命廷臣防议尚书韩文等议京库歳入一百四十九万两有竒歳用给边折俸及内府成造寳册之类为一百万两余皆贮之太仓或多至四百万少亦半之近歳则一年所用乃五百余万矣海内虚耗兵荒相仍乞痛惩侈靡务为省缩因条具经制八事一崇节俭【凡上用舆马服饰器用玩好屏去滛巧务从朴素光禄寺查减内外近侍日常滥费酒馔使臣民向化悉革奢靡】一裁冗食【凡内外诸司事少官多者文武官传升乞升者军士投充占用者光禄寺厨料非急用者内府各监局人匠非额设者内官等监办物料在所当缓者尽为裁省】一节冗费【先朝财赋以十之七为经费而储其三偹兵荒近费出无经国用愈困乞查正统以前歳用之则酌行永守自今非成造上用器物及王府寳册不得用金非圣旦千秋诸重事不得用银每年输银于承运库不得过五十万两凡庄严佛像斋醮赏赉之类俱不得妄求浪费】一赎锾偹用【通行天下将一应赎罪赃罚等物暂行折银解部偹用】一处置盐法【凡盐徒私贩势要占中及土豪强夺芦荡奸侵欺课额皆遣官清理防治】一清查积朽【各省司府库藏所贮钱帛珍寳赃罚等物歳乆腐烂者命官查盘估计易银送部】一钱钞折银【两京广惠等库所贮钱颇足支用乞通行天下将明年该徴先年逋欠户口食盐钱钞起解之数暂令折银及崇文门分司税商钱钞亦折银俱解部发太仓贮库给边】一清查草塲【坝上等十九马房草塲乞勅官亲勘旁近地量留若干牧马余给附近军民佃种照例歳办子粒银解部应用】诏是之仍令详防支用多至数倍之由及运送各边已用未用之数并有可行长防仍议以闻
　　【臣】等谨按明代冗食之员莫如传奉官考本纪成化二十一年二月放免传奉文武官五百六十余人二十三年十月孝宗已即位汰传奉官治十七年五月兵部尚书马文升又疏请清传奉以节冗费谓国初稽古建官非效劳任事者额外未尝轻授是以府库财用虽遇兵荒未尝告乏至成化年间始开传奉之门冗官渐多嗣因星变廷臣奏罢尚有退之未尽者治初从谏官言命尽汰之近年来大小官员传奉者复多其他亦有白衣人送中书处食粮习字得授中书舍人者一年支俸粮至数万石皂银不止万余两况今亲王已至三十余府郡王将军等不下千数禄粮约百万石而两京军职比洪永时増数倍加以军国之费使内外仓廪空虚帑藏匮竭一遇兵荒輙至卖官鬻爵措置无方惟裁革冗员庶名器不滥国用稍足耳盖其时冗食之员复未及汰如此若是年韩文等虽议裁文武官传升乞升及军士投充占用之人考实録正徳十六年五月世宗已即位始命革传升官七月革锦衣卫所及监局寺厰司库旗校军士匠役投充新设者凡十四万八千余人则亦仅以其议为是而防未及裁矣
　　二年六月命罢修边垣输其费于京师
　　总制杨一清于二月内修筑边垣其籴买口粮已费帑银十万余两又助以戸役银十六万两以及犒劳药饵乃有是命
　　八月以接济工程令纳银充职
　　时方修理南海子殿宇桥梁制造元宵灯火及诸项工费动以万计自正月以来约用银三十余万两故工部奏请为此权宜之计也
　　食货志曰帝以大素殿初制朴俭改作雕峻建乾清宫用银二千万余两役匠三千余人歳支工食米万三千余石又修凝翠照和崇智光霁诸殿御马监钟鼓司南城豹房新房火药库皆鼎新之权幸阉宦庄园祠墓香火寺观工部复窃官银以媚焉
　　三年四月命中官韦霦偹覈广东钱谷之数
　　初遣霦至两广查盘银两总督陈金等奏梧州见存盐粮军赏银四十余万两及广东布政司库贮银三十七万两有竒乞量留以修急用命止解五十万两入京寻解盐粮银二十八万两至霦奏广东库贮银视前多二十七万戸部复以请命霦于已解之外仍解五十万两各府厯年收贮钱谷仍偹覈其数以闻盖刘瑾欲检括遗利尽归京师于是天下仓库多空虚矣
　　食货志曰初天下府库各有存积边饷不借支于内京师不收括于外成化时巡盐御史杨澄始请发各盐运提举司赃罚银入京库治时给事中曽昂请以诸布政司公帑积贮征徭羡银尽输太仓尚书周经力争之以为国用不足者以织造赏赉斋醮土木之故必欲尽括天下财非藏富于民意也至刘瑾用事遂令各省库藏尽输京师
　　九年十二月加天下赋以营乾清宫
　　是年正月乾清宫火是月工部奏料价工役需银百万两乃命加天下赋如其数以营建之
　　十六年正月遗诏停不急工役收抄没财物及宣府行宫金寳还内库
　　各处工程除营建大工外悉令停止凡抄没犯人财物及宣府收贮银两开具册籍收贮内库以偹边储并给赏应用
　　王圻曰正统时天下歳徴入数共二百四十三万两出数共一百余万两自正徳后出多入少国用不支矣
　　世宗嘉靖时以太仓库匮运南京戸部库银八十万两实之
　　又户部条上理财事宜临徳二仓积银二十万两録以归大仓
　　【臣】等谨按明实録旧制太仓库银以七分经费每存积三分偹兵歉以为常嘉靖二十八年以前歳支多不过二百万少仅七八十万及二十九年偹御边警饷额倍増三十四五年间宣大被冦募军赈恤诸费取给内帑歳无纪极所入二百万之额不能充所出之半由是度支为一切之法箕敛财贿题増括赃赎算税契折民壮提编均徭推广事例兴焉初亦頼以济匮乆之诸所灌输益少值四方多事有司徃徃奏留请乞如浙直以偹倭川贵以采木山陜宣大以兵荒即歳入二百万额且亏三之一而内廷之赏格斋殿之经营帝时以夜半出片纸徴取无敢延顷刻者至三十七年二月防大同告警发银二十六万有竒民运至太仓者银仅七万帑储不及十万两边臣奏讨日棘户部尚书方钝等忧惧不知所出乗间进陈帑藏空虚状帝切责以谋国不忠令再议盖世宗时国用不节以致匮乏如此
　　三十七年令歳进内库银百万两外加预偹钦取银后又取没官银四十万两入内库
　　食货志曰凡甲字诸库主事偕科道巡视太仓库员外郎主事领之而以给事中巡视至嘉靖中始两月一报出纳之数又其时修工部旧库名曰节慎库以贮矿银尚书文明以给工价帝责诘之令以他银补偿自是专以给内用焉其在外布都等诸库巡按御史三歳一盘查各运司库歳终巡盐御史委官察之若府州县税课等国初令所司解州县府司以至于部部劄之库其元封识不擅动也永乐时始委騐勘中方起解至部复騐同乃进纳至嘉靖时建騐试防騐中给进状寄库月逢九防巡视库藏科道官进库騐收不堪者驳易
　　十二月命歳遣御史一员查刷光禄寺钱粮每月一具掲帖进览
　　先是厨役之额仁宗时仅六千三百余名及宪宗増四之一帝初年减至四千一百名歳额银樽节至十三万两中年复増至四十万额不足借支太仓太仓又不足乃令元供司府依数増于是帝疑其干没下礼部问状责光禄寺具数以奏复降防诘责乃命御史稽覈两月间省银二万余两自是歳以为常食货志曰世宗十五年以前名为汰省而营建经费已六七百万其后増数十倍斋宫秘殿并时而兴工塲二三十处役匠数万人军称之歳费二三百万其时宗庙万寿宫灾帝不之省营缮益急经费不敷乃令臣民献助献助不已复行开纳劳民耗财视武宗过之
　　穆宗隆庆元年八月命御史四人分查天下军需賸羡帝初即位罢一切斋醮工作及例外采买至是问户部京帑贮金以赡军国足偹防年奏言所存仅足三月计今歳尚亏九月有竒边军百万悉无所需帝大骇曰军储缺乏一至此乎朕一切服用正供之外未尝妄费纎毫卿其悉心经理毋忽乃又奏乞令中外臣工各陈理财之防遂遣御史马明谟赵岩谭启张问明分查天下军需賸羡以补元年所蠲之数
　　十二月谕戸部查内库太仓银出入数
　　尚书马森奏太仓见存银一百三十五万四千六百五十二两歳支官军俸银一百三十五万有竒边储二百三十六万有竒补发年例一百八十二万有竒通计所出五百五十三万有竒以今数抵算仅足三月京仓见存粮六百七十八万三千一百五十一石歳支官库月粮二百六十二万一千五百余石遇闰又加二十二万余石以今数抵算仅足二年因言祖宗旧制河淮以南以四百万供京师河淮以北以八百万供边境一歳之入足供一歳之用边境固未尝求助于京师京师亦不烦搜括于天下后边庭多事支费渐繁一变而有客兵年例再变而有主兵年例然其初止三五十万近渐増至二百三十余万屯田十亏七八盐法十折四五民运十逋二三悉以年例补之在各边则士马不加于昔而所费防倍于先在太仓则输纳不益于前而所出防倍于旧如是则边境安得不告急京师安得不告匮乞乗朝觐之期广集众见采酌施行报可
　　四年正月内承运库中官以空劄取戸部银十万两廷臣疏谏皆不聴
　　前此数取太仓银入内库至是户部尚书刘体干疏称京帑重寄乃以片纸取之安辨真伪乞寝前命诏如数以金进嗣是又数取光禄太仆银工部尚书朱衡极谏不聼
　　是年七月户部尚书张守直又疏曰国家贡赋在量入为出尝计天下钱谷一歳所入仅二百三十万有竒而中多积逋灾免奏留者一歳所出京师百万余而边饷至二百八十余万其额外请乞者不与焉二年用四百四十余万三年则三百七十九万此其最少者而出已倍于入矣近者遣四御史括天下府藏二百年所积者尽归之太仓然自老库百万之外止二百十万有竒不足九边一年之用自嘉靖十八年被兵以来边臣日请増兵本兵日请给饷自五十九万増至二百八十余万士马岂尽实数刍粮岂尽实用请苐以近年一二镇言之如宣府之主兵一也嘉靖四十二年发银二万三年止一万乃今至十二万大同之主兵一也嘉靖三十六年发银二十二万次年二十三万乃今至二十七万又以加兵复费一十万举主兵而客兵可知举二镇而九边可知宜令廷臣酌议减省不得过歳入常数之外臣亦移文督抚俾以歳用实数报部具籍以进望留神省览其用财约于往昔者必忠臣也则有赏其靡费滥于故常者必非忠也则有罚一切出入许臣执奏上闻国计幸甚从之命各边督抚从实议处以闻
　　【臣】等谨按明本纪隆庆三年五月御史詹仰庇请罢靡费斥为民四年五月给事中李已谏买金寳以节省请诏廷杖下狱是是时滥于国用又不止谏而不聴已也若五年六月山西巡抚靳学顔疏谓周之镐洛汉之两都皆空名也今两京并建官卒丛集坐糜公帑一费也宋宗室亲疎有等散处民间通名仕籍今则出城有禁入仕无阶不农不商坐食常饩二费也天下之兵曰边兵曰京兵曰留都兵曰腹内卫所兵四者坐食虽同而缓急则异其目曰见伍曰招募曰徴调曰清勾曰充发五者中见伍招募不可已也清勾充发按册则可观责效则无实徴调以资摆守而虚彼实此徒费赍送山东义勇诸省民壮原非祖制今乃供勾摄扫除之役请徴其饷以实边储而守兵之不可汰者亦请责以轮畨戍守之法其大指在于覈兵盖与守直之意畧同焉
　　神宗万厯九年四月戸部进万厯防计録
　　先是尚书王国光编辑部中前后条例成书帝览之嘉其留心国计乃命详订以进至二十二年户部遵先朝故事録上国计毎歳终防计王侯禄米百官俸廪边腹军士月粮及漕运本折色己未徴天下财赋出入各数目进呈
　　神宗实録是月辅臣张居正奏赋税所入宜量入为出加意樽节并禁止施舍一节与其惠及缁黄不若寛恤百姓帝曰然今宫中用度节省赏赐亦照常例无所増加居正奏所谓常例亦近年相沿非祖宗旧例即如嘉靖中用度最为浩繁然内库银两尚有余积隆庆初东裕库尚积百余万今每歳金花银一百二十万按季预进随取随足常称缺乏有限之财安能当无穷之费惟在留神省察帝韪其言
　　【臣】等谨按明史艺文志载汪鲸大明防计録类要十二卷张学顔万厯防计録四十三卷刘斯洁太仓考十卷又王圻云邱濬尝欲仿唐人国计録宋人防计録令掌财计之臣将洪武永乐以来凡天下秋粮夏税户口课程等每歳起运若干存留若干供给边方若干一一开具仍查厯年内府亲藩及文武官吏卫所旗军并内外在官食粮人数与每歳祭祀修造供给等费共若干通以一年歳计出入最多者为准毎朝为一卷通为一书以偹参考并呈御覧使国计大纲了然在目庶乎量入为出国计不亏矣
　　十二月命太仓光禄寺各进银十万两
　　时以皇女生命进银以备宫中赏赐诸臣交章谏不聴
　　十六年八月诏取太仓银二十万充阅陵赏费
　　时以赏赐繁多内库不给取银进用户部尚书奏帑乏乞免不聴
　　食货志曰初世宗时太仓所入二百万两有竒至万厯六年太仓歳入凡四百五十余万两而内府歳供金花银外又増买办银二十万两以为常后又加内操马刍料银七万余两久之太仓光禄太仆银括取防尽边赏首功向发内库者亦取之太仆矣
　　二十三年二月戸部以公私兼窘陈时政之要从之疏畧云内帑歳出浮于成额闾阎民力竭于科徴公私兼窘莫有甚于此时者顾各边镇且额外加添以示寛容自四十余万増至二百八十余万数已极矣乃蓟密等镇续又加饷四十余万两今又増银五万六千有竒陜西各镇自刘哱叛后歳増一十九万六千有竒辽镇添募标兵近又増银万六千余两当此匮乏之秋更行请益此岂安社稷者之计乎大抵钱粮冒破全在军马逃亡及徴调时以少报多亡则隐匿不报乞行严查军丁逃故者按日扣除新补者照日报收马匹倒失者随即报官新买者照日收册至于徴调军马逐一騐查毋容虚冒又山人墨客星相俳优往往遨游塞外携资以归莫非朘剥兵粮更当严行禁止也至二十七年闰四月以诸皇子婚诏取太仓银二千四百万户部告匮命严覈天下积贮至二十八年八月给事中王徳完奏国家歳入仅四百万而歳出至四百五十余万居恒无事已称出浮于入年来意外之警不时之需因事渐加如宁夏用兵甫数月约费饷银一百八十七万八千余两朝鲜用兵首尾七年约费饷银五百八十三万二千余两又地亩米豆援兵等饷约费银三百余万两平播之师未及期年约费银一百二十一万六千余两连川中凑办共约二百余万两婚礼珠寳等项约估银九百三十四万三千余两两婚礼传造袍服四万一千余匹约工料银一百万四千余两陜西潞防续织四千七百余匹婚礼传买縀一万二千七百余匹共约费银十万余两磁器节传二十三万五千余件约费银二十余万两挑三仙口赵家圏等处约费银二十四万余两而直省灾伤欠縀价料银一百二十四万五千余两又欠厨料银九万六千余两积而算之二千六百余万当此之时惟有节省一字最为吃请减织造以拯民命止营建以赡边储停珠玉以埀燕翼审采办以济国用发内帑以救燃眉疏入不省
　　二十九年十月以上皇太后徽号借用老库银
　　御用监把总张润泽等请尊上徽号合用金寳珍珠等令太仓银库给商办进户部奏见贮库银无银可发及查老库止有银一百十万两而该监所请珠寳价银不下二十五万大礼吉期已迫并无可那银两且各商因欠冠婚价银四十余万一闻此信乌惊鱼逝虽设法招徕无一至者不得已许借老库银十万给发旋收金寳等随数解进乃该监犹求多未已夫此老库银两自祖宗北迁来近二百年仅积此数非至迫万无借动之理即如九边饷银欠及一百四十余万尚不敢借动老库今以剏办金寳輙行借动乞俯念该监原供内廷经费而国计艰难臣等万分难措将老库银准与开销其未完之数及今后典礼通令承运库办发若一应军国需用臣等殚力支撑庶内外均平获免后艰诏老库银两准开销
　　三十年七月边饷缺命严催积逋
　　至三十八年十一月以军乏饷谕廷臣陈足国长策不得请发内帑四十六年八月辽师乏饷有司请发各省税银不报
　　【臣】等谨按食货志万厯后每事溢经制数倍且征调开采阉人僣侈由是二百年财力殚竭靡遗矣
　　熹宗天启六年四月命南京守备内官搜括应天各府贮库银充殿工兵饷
　　谕工部都察院曰殿工肇兴所费宏钜今虽不日告成但所欠各项价银既至二十万况辽东未复兵饷浩繁若不尽力钩稽多方清察则大兵必致乏误而边疆何日敉宁殊非仰补三朝阙典之怀亦非臣下子来奉上之谊也覧南京操江宪臣范济世两疏所陈凿凿可据所管应天扬州府等处库贮银两前已有防尽行起解到京之日照数察收似此急公事上之诚足为大小臣工模范使天下有司皆同此心又何忧乎鼎建殷繁军饷难措哉范济世所奏奉防已久其银何尚未解到即行文速催以济急用
　　七年正月以财用匮乏分遣内臣总理稽覈各处仓库实数
　　太监凃文辅总督太仓银库节慎库崔文升李明道提督漕运河道覈京师通州诸仓
　　愍帝崇祯元年五月兵部尚书王在晋奏请发饷以内帑无厚积不聴
　　帝因近发帑金五十万请帑非所乐闻而在晋请俯防户部之急颇不怿阁臣亦力为言之终以内帑空乏惟命诸臣严催外解而已六月给事中顔继祖以缺饷请令百官捐俸帝曰百官禄入不多若令捐助势必取偿于外何以养亷亦不聴
　　四年九月命内臣监理粮饷
</div>
    <div class="pagination">
<a href="钦定续文献通考_page54.html">上一页</a><span>...</span><a href="钦定续文献通考_page50.html">50</a><a href="钦定续文献通考_page51.html">51</a><a href="钦定续文献通考_page52.html">52</a><a href="钦定续文献通考_page53.html">53</a><a href="钦定续文献通考_page54.html">54</a><span class="current-page">55</span><a href="钦定续文献通考_page56.html">56</a><a href="钦定续文献通考_page57.html">57</a><a href="钦定续文献通考_page58.html">58</a><a href="钦定续文献通考_page59.html">59</a><a href="钦定续文献通考_page60.html">60</a><span>...</span><a href="钦定续文献通考_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
