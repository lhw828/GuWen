<!DOCTYPE html>
<html>
<head>
    <meta charset="UTF-8">
    <title>续通志 - 第 828 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 828 页/共 1359 页</h1>
    <div class="content">府用所亲宋乔年尹京其门人播传咸谓陛下恩眷不衰行且复用于是论者相继京遂致仕四年彗再见注又言臣累论蔡京罪积恶大天人 
交谴虽罢相致政犹怙恩恃宠偃居赐第以致上天威怒推原其咎实在于京考京之罪陛下去党碑以开自新之路京疾其异己而别为防禁 
陛下颁明诏以来天下之言京恶其议己而重致于法以严刑峻罚胁持海内以美官重禄交结人心钱钞屡更而商贾不行边事数易而国力 
大匮声焰所震中外愤疾宜早令去国消弭灾咎奏上京始出居钱塘注复采当世之急务曰省边事足财用收士心禁技巧大槩谓近年以来 
边民侥幸苟得昔所入贡者今必城为郡县昔所羁縻者今尽纳其土疆如夔渝新边宜在裁省运盐昔主于漕计今移于他司常平昔积于外 
州今输于都下经费安得不匮财货何以转移愿诏有司悉请复元丰旧制今学校养士葢有常额岁贡之余略无可进之地愿留贡籍三分暂 
存科举以待举外之士东南造作奇玩花石纲舟与后苑工徒京城营缮并宜暂罢以抑末敦本注所论切于世务类此迁左谏议大夫张商英 
为相言者攻之力注亦言其无大臣体然讫以与之交通罢提举洞霄宫居家数岁卒建炎末追复谏议大夫

　　△洪彦升

　　洪彦升字仲达饶州乐平人登第调常熟尉厯彬州判官签书镇东南军节度判官辟广西经略府擢提举常平遂为监察御史迁殿中侍 
御史彦升孤立任言责论蔡京再居元宰假绍述之名一切更张败坏先朝法度朋奸误国公私困弊既已上印而偃蹇都城上凭眷顾之恩中 
怀跋扈之志愿早赐英断遣之出京何执中缘潜邸之旧德薄位尊当轴处中见利忘义唯货殖是图愿解其机政以全晚节他如邓洵仁蔡嶷 
刘极李孝称许光凝许畿盛章李譓任熙明之流皆条摭其过一不为回隐先是诏诸道监司具法令未备若未便于民者久而弗上彦升言吏 
楶于势随时俯仰不能上承德音因缘为奸者众宜遣官编汇辨其邪正以行赏罚皆从之迁给事中尝谒告一日而张商英复官之旨经门下 
言者以为顾避封驳出知滁州寻加右文殿修撰进徽猷阁待制知吉州久之知潭州年六十三赠大中大夫

　　△锺傅

　　锺傅字弱翁饶州乐平人用李宪荐为兰州推官坐对狱不实羁管彬州绍圣中章惇兴边事奏还其官得入对为哲宗言兵事命干当熙 
河泾原秦凤三路公事夏人陷金明渭帅毛渐出兵攻其没烟砦傅合击破之又与熙州王文郁进筑西安城论功加秘阁校理章楶帅渭命傅 
所置将苗履统众会泾原之灵平夏人悉力来拒傅骑二万出不意造河梁以济师遂作金城关又献白草原捷连进集贤殿修撰知熙州傅自 
始仕至此仅再岁遂擅帅熙秦骑四万出塞无功而还惇方主其议不加罪初傅请合三路兵从青诺尔沁或颠耳关筑天都城以包浅并且罗 
和市工既集复言水源不壮不可兴役朝论以所奏乖异将罢傅曾布为言但褫职俄而白草原诈增首虏事觉责监永州税再贬连州别驾崇 
寍中复起知河中府厯郓瀛渭三州擢显谟阁待制建言河南要地灵武为根本乃条上十四事未报诏诸道进讨傅遣将折可适领锐骑出萧 
关至灵州川有功进龙图阁直学士会别将高永年没于西寍可适遇雨失道为虏所乘乃班师傅以稽违逗挠黜知汝州夺学士未几复为杭 
州真定永兴太原延安府以故职卒赠端明殿学士傅从布衣致通显所行事大抵欺妄故屡起屡偾云

　　△陶节夫

　　陶节夫字子礼饶州鄱阳人晋大司马侃之裔也第进士起家为广州录事参军知新会县崇寍初为讲议司检讨官进虞部员外郎迁陕 
西转运副使徙知延安府以招降羌有功加集贤殿修撰筑石堡等四城石堡以天涧为隍可趋者惟一路夏人窖粟其间以千数既为宋有其 
酋惊曰汉家取我金窟埚亟发铁骑来争节夫分部将士遮御之斩获统军以下数十百人夏人度不可得敛兵退连擢显谟阁待制龙图阁直 
学士方议城银州谍告夏人已东节夫料必西趋泾原官属不肯从节夫曰吾计之熟矣乃遣裨将耿端彦疾驱至银州五日城成夏人果从泾 
原至则城备已固遂遁去进枢密直学士节夫在延安日久蔡京张康国从中助之故唯京意是徇夏人欲欵塞拒弗纳放牧者执杀之夏人怨 
怒大入镇戎军杀掠数万口节夫寻领经制环庆泾原河东边事言今既得石堡又城银州遂陈取兴灵之策加龙图阁学士会朝廷罢经制司 
且弃所城地节夫乃求内郡徙洪州改江寍府厯青秦二州太原府羣盗李勉起辽州北平之间河东河北骚动两路帅臣宪臣皆罢去至出台 
郎督捕之节夫请悉罢所遣兵卒以计获免坐上疏乞留本道兵勿移戍降为待制知永兴军数月卒追复龙图阁学士

　　△毛渐

　　毛渐字正仲衢州江山人第进士知寍乡县熙寍经理五溪渐条利害以上察访使使者诿以区画遂建新化安化二县渐用是得著作佐 
郎知安化县召为司农丞提举京西南路常平元佑初知高邮军迁广东转运判官渠阳蛮扰边近臣言渐习知蛮事徙荆湖北路转运判官时 
朝廷议弃地渐曰蛮猺畔服不常非稍威以兵未易怀德今一犯边即弃地非计也不报渠阳既弃蛮复大入抄略荆土为大扰渐厯提点江西 
刑狱江东两浙转运副使浙部水溢案钱氏有国时故事起长安堰至盐官彻清水浦入于海开无锡莲蓉河武进庙堂港常熟疏泾梅里入大 
江又开昆山七耳茜泾下张诸浦东北道吴江开大盈顾汇柘湖下金山小官浦以入海自是水不为患加集贤校理入为吏部右司郎中以秘 
阁校理为陕西转运使摄渭秦熙三州未几复摄帅泾原日夜治兵乘夏人犯边遣将捣其虚遂破没烟砦进直龙图阁知渭州命下卒优赠龙 
图阁待制

　　△王祖道

　　王祖道字若愚福州人第进士调韩城尉知松阳白马二县为司农丞监察御史数言事改司封员外郎知汀泉福三州入为户部吏部员 
外郎左司谏言陕西兵未可减徽宗谓其论事无足行出知海州拜秘书少监再为福州加直龙图阁知桂州蔡京开边祖道欲乘时徼富贵诱 
王江酋杨晟免等使纳土夸大其辞言向慕者百三十峒宜开建城邑控制百蛮以武臣为守置溪峒司主之诏以为怀远军置二砦为立学又 
言黎人为患六十年道路不通今愿为王民得地千五百里遂以安口隘为允州中古州地为格州增提举溪峒官三员又言羁縻地文兰那四 
州罗文诚等皆请内附请于黎母山立镇州为下都督府赐军额曰静海徙万安军于水口南丹州莫公佞独拒命发兵讨擒之遂筑怀远军为 
平州格州为从州南丹为观州并允地文兰那五州置黔南路擢祖道显谟阁待制进龙图阁直学士召为兵部尚书未行与融州张庄谋使庄 
奏言海南一千二十峒皆已团结所未得者百七十峒于是徭黎渠帅不胜忿蜂起侵剽围新万安军及观州杀官吏初祖道徙城时言黎人伐 
木助役及是诏问不能对京庇之犹除端明殿学士知复州复以刑部尚书召大观二年卒赠宣奉大夫祖道在桂四年厚以官爵金帛挑诸夷 
建城邑调兵镇戍辇输内地钱布盐粟无复齐限地瘴疠戍者岁亡什五六实无尺地一民益于县官蔡京皆自以为功至谓混中原风气之殊 
当天下舆图之半祖道用是超取显美张商英为相治其诞罔追贬昭信军节度副使京再辅政复还之然其所创名州县不旋踵皆罢是后庞 
恭孙张庄赵遹程邻皆以拓地受上赏大抵皆规模祖道朝廷受其患云

　　△张庄

　　张庄应天府人也元丰三年擢进士第厯提举司讲议司检讨官出提举荆湖夔州等路香盐事改提举荆湖北路常平本路提点刑狱进 
龙图阁直学士广南西路转运副使王祖道既请立朱崖诸州县徙万安军诏庄按覆相度实与祖道相表里授集贤殿修撰知桂州融州徙福 
州复知桂州奏安化上三州一镇地土及恩广监峒蒙光明等纳土共五万一千一百余户幅员九千余里寻又奏宽乐等州纳土十六州三十 
三县五十余峒幅员万里蔡京帅百官表贺进庄兼黔南路经略安抚使未几安化蛮纳土庄遣黄忱往筑州城忱蛮将也知蛮情伪力言不可 
庄怒遣忱护筑淡州别遣胡超侬昌等筑安化城果为蛮所揜超等没者几千人中书舍人宇文粹中言祖道及庄擅兴师旅启衅邀功妄言诸 
蛮效顺纳欵当时柄臣揽为绥抚四夷之功奏贺行赏张皇其事欺君莫大于此朝廷既追贬祖道庄责舒州团练副使永州安置再贬连州移 
和州起知荆南府徙江寍复进徽猷阁直学士厯知渭亳襄州镇江东平府宣和六年坐缮治东平城不加功辄复摧圮降两官提举嵩山崇福 
宫卒赠宣奉大夫

　　△赵遹

　　赵遹开封人大观初以发运司句当公事为梓州路转运司判官泸戎诸夷纳土命遹相置以建立纯州县砦劳加直秘阁升转运副使俄 
授龙图阁直学士为正使政和五年晏州夷酋卜漏反陷梅岭堡知砦高公老遁会泸帅贾宗谅以敛竹木扰夷部且诬致其酋罪夷人咸怨漏 
遂相结因上元张灯袭破砦虏公老妻及其器物四出剽掠遹行部昌州闻之倍道趋泸州贼分攻乐共城长寍军武寍县宗谅皆遣将拒却之 
已而乐共城监押藩虎诱杀罗始党族首领五十人其族蛮愤怒合漏等复攻乐共城遹并劾之诏斩虎罢宗谅代以康延鲁而听遹节制于是 
诏发陕西军义军上军保甲三万人以遹为泸南招讨使遹与别将马觉张思正分道出既扺晏州觉思正各以兵来会漏据轮缚大囤其山崛 
起数百仞林箐深密乃垒石为城外树木栅当道穿坑阱仆巨枿布渠谷夹以守障以俯瞰官军矢石所中皆厯碎遹军不能进间从巡检种友 
直田祜恭按视其旁山崖壁特峭绝贼恃之无守备遹命友直祜恭军其下而身当贼冲番军迭攻之友直所部多思黔土丁习山险而山多生 
猱遹遣土丁捕之伐去蒙密缘崩石挽蕂葛而上得猱数十头束麻作炬灌以膏蜡缚于猱背暮夜复遣土丁负绳梯登崖巅乃缒梯引下人人 
衔枚挈猱蚁附而上比鸡鸣友直佑恭与其众悉登及贼栅出火然炬猱热狂跳贼庐舍皆茅竹猱窜其上火辄发贼号呼奔扑火益炽官军鼓 
噪破栅遹望见火麾军蹑云梯攻其前两军相应贼扰乱不复能抗俘斩数千人卜漏突围走至轮多囤追获之晏州平诸夷落皆降拓地环二 
千里遹为建城砦画疆亩募人耕种且习战守号曰胜兵诏置沿边安抚司以转运副使孙义叟为安抚使高公老妻不辱而死诏赠节义族姬 
加遹龙图阁直学士熙州兰湟经略安抚使遹既入对赐上舍出身拜兵部尚书遹与童贯有隙力请去以提举醴泉观出知成德拜延康殿学 
士赐其子永裔上舍出身秘书省校书郎涞水人董才聚众为贼攻败城邑辽人不能制中山帅府阴与才通诱使来归才寻为辽所破遂上书 
请取全燕以自效王黼童贯大喜将许之遹言不可曰今以侍从备帅臣而真定中山边接隙苟一开吾境得无事乎疏奏上然之又斥还才书 
才穷蹙转入河东诏问遹遹复具疏极论其害洎遹徙熙州黼等卒纳才又虑遹过阙入见有所陈趣使便道赴镇时议更陕西大铁钱价与铜 
钱轻重等遹上言虽厉其禁终不可行居数月以疾乞致仕命提举嵩山崇福宫起知中山顺昌应昌府金人举兵召遹赴阙寻卒永裔厯知眉 
州言者论遹欺罔朝廷以军功永裔遂放罢

　　钦定续通志卷三百六十一

　　●钦定续通志卷三百六十二　列传一百六十二

　　列传
</div>
    <div class="pagination">
<a href="续通志_page827.html">上一页</a><span>...</span><a href="续通志_page823.html">823</a><a href="续通志_page824.html">824</a><a href="续通志_page825.html">825</a><a href="续通志_page826.html">826</a><a href="续通志_page827.html">827</a><span class="current-page">828</span><a href="续通志_page829.html">829</a><a href="续通志_page830.html">830</a><a href="续通志_page831.html">831</a><a href="续通志_page832.html">832</a><a href="续通志_page833.html">833</a><span>...</span><a href="续通志_page829.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
