<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 83 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 83 页/共 455 页</h1>
    <div class="content">　　日知録曰明初诸生无不廪食于学其后以多材之地许令增广亦不过三人五人而已踵而渐多于是宣徳元年定为之额如廪生之数其后又有军民子弟俊秀待补增广之名久之乃号曰附学无常额而学校自此滥矣
　　英宗正统元年五月始置提调学校官
　　初生员入学从巡按御史布按两司及府州县官选取至是户部尚书黄福言比来生员学业疎浅宜令专官徧厯考试庶得真才于是南北直各置御史一员余置按察司副使或佥事一员专督学校景帝景防元年罢英宗天顺六年复设各赐勅谕十六条俾奉行之其后因提学有所辖太广及地最僻逺嵗巡所不能及者乃以口外及各都司卫所土官属各道分巡官以南直庐鳯淮滁徐和属江北巡按湖广衡永郴属湖南道辰靖属辰沅道广东琼州属海南道甘肃卫所属陜西巡按亦皆专勅行事神宗万厯四十一年南直分上下江湖广分南北复各增提学一员提学官在任三岁两试诸生先以六等试诸生优劣谓之岁考一等前列者视廪膳生有缺依次充补其次补增广生一二等皆给赏三等如常四等朴责五等则廪增递降一等附生降为青衣六等黜革继取一二等为科举生员俾应乡试谓之科考其充补廪增给赏悉如岁试其等第仍分为六大抵多置三等三等不得应乡试其生儒应试毎举人一名以科举三十名为率举人屡广额科举之数亦日增凡考试及事闗学校者皆提学官主之不理刑名所受词讼重者送按察司轻者发有司直则转送巡按御史督抚巡按及布按二司亦不许侵提学职事
　　十四年申明生员黜罚之制
　　先是太祖洪武二十四年七月诏岁贡生员不中其廪食五年者罚为吏不及五年者遣还读书次年复不中者虽未及五年亦罚为吏二十七年十月诏生员食廪十年学无成效增广二十年不通理义者罚为吏成祖永乐二年诏增广生员入学十年若年二十以上鲁钝不能行文者充吏宣宗宣徳三年三月勅各处巡按御史防布按二司各官公同考试生员食廪膳七年以上学无成效者发充吏六年以下追还所给廪米黜为民正统元年令廪膳六年以上不谙文理者充吏增广为民至是申明其制而稍更之廪膳受赃奸盗冐籍及诸所犯事理重者直发充国子监膳夫各省充附近儒学膳夫斋夫满日为民俱追廪米犯轻充吏者免追
　　宪宗成化三年诏提学官躬厯各学督率教官化导诸生
　　先是英宗正统六年令提调官置簿稽考生员所业提学官所至察提调勤怠以书其称否生员不率教者黜退之至是令仍置簿考騐其徳行优文艺赡治事长者列上等簿或有徳行而劣于经义或有经义而短于治事者列二等簿经义虽优治事虽长而徳行或缺者列三等簿岁课月考循序而上非上等不许科贡
　　明史选举志曰明初优礼师儒然钳束亦甚谨其后教官之降黜生员之谪发皆废格不行即卧碑亦具文矣诸生上者中式次者廪生年久充贡或选拔为贡生其累试不第年逾五十愿告退闲者给与冠帯仍复其身有亲老愿告侍养者聼亲终复学其后有纳粟马捐监之例则诸生又有援例而出学者矣提学官岁试校文之外令教官举诸生行优劣者一二人赏黜之以为劝惩此其大较也
　　春明梦余録曰明初重督学之选其盛时无论迨正徳末御史萧鸣鳯惩恶严虽才不贷副使魏校敦行急受欺不悔副使李梦阳伸士节振萎习士诵义不休其后督学官稍轻柄其任者非必有卓行实学厌士心如曩时髙者虗谈沽誉劣者安禄养交下者至开幸门聼请托不忌又巡厯二三岁乃一至至不过浃旬月独品所为校试一日文而止不复闗行能考察他道艺即甄考徳行亦徒按郡县学官所报三等簿奬汰之不复有案质甚乃惮巡行劳苦独髙坐引日月至大比独委府州县类考而合试之故士习刓而人骛于奔走
　　十七年诏凡土官嫡子许入附近儒学
　　至世宗嘉靖二十六年命归顺土官子孙照例送学食廪读书神宗万厯四年诏广西云南四川凡改土为流州县及土官地方建有学校者提学官严加查核果系土著之人方准考充附学不许他处士民冐籍滥入
　　世宗嘉靖十七年四月吏部尚书许赞请毁书院从之初太祖因元之旧洪武元年立洙泗尼山二书院各设山长一人宪宗成化二十年命江西贵溪县重建象山书院孝宗治元年以吏部郎中周木言修江南常熟县学道书院武宗正徳元年江西按察司副使邵寳奏修徳化县濓溪书院其时各省皆有书院弗禁也至帝十六年二月御史游居敬疏斥南京吏部尚书湛若水倡其邪学广收无頼私剏书院乞戒谕以正人心帝慰留若水而令所司毁其书院至是讃复言抚按司府多建书院聚生徒供亿科扰宜撤毁诏从其言神宗万厯十年阁臣张居正以言官之请槩行京省查革然亦不能尽撤后复稍稍建置其最著者京师有首善书院江南曰东林书院孙国敉燕都游览志曰首善书院在宣武门内左方天啓初都御史邹元标副都御史冯从吾为都人士讲学之所大学士叶向髙撰碑礼部尚书董其昌书党祸起魏忠贤矫防毁天下书院捶碎碑碣即其地开局修厯
　　春明梦余録曰京师有首善书院不知者统谓之东林当日直借东林以害诸君子耳葢东林无钖书院名也宋儒杨时建后废为僧寺万厯中吏部考功郎顾宪成罢归即其地建山祠同志者为构精舍居焉乃与行人髙攀龙等开讲其中及攀龙起为总宪疏发御史崔呈秀之赃呈秀遂父事魏忠贤日嗾忠贤曰东林欲杀我父子既而杨涟左光斗交章劾珰珰益信呈秀之言不虗也于是遂首毁京师书院而天下之书院俱毁矣
　　神宗万厯十五年礼部言文学日弊请以所选刋布学宫为士子式从之
　　明诸生应试之文通谓之举业四书义一道二百字以上经义一道三百字以上取书防明晰而已不尚华采其后标新领异益漓厥初至是礼部言唐文初尚靡丽而士趋浮薄宋文初尚钩棘而人习险谲国初举业有用六经语者其后引左传国语矣又引史记汉书矣史汉穷而用六子六子穷而用百家甚至佛经道藏摘而用之流弊安穷治正徳嘉靖初年中式文字纯正典雅宜选其尤者刋布学宫俾知趋向因取中式文字一百十余篇奏请刋布以为准则时方崇尚新竒厌薄先民矩矱以士子好尚为趋不遵上指也啓祯之间文体益变以出入经史百氏为髙而恣轶者亦多矣虽数申诡异险僻之禁势重难返卒不能从
　　【臣】等谨按举业之文代圣贤立言而士人之学问才识亦即于是乎见经史固其根柢也若如礼部之言则将使学者屏六经左国史汉于不观而惟程文之是习毋怪乎坊刻盛行而学术日就于荒陋人才日即于销耗也
　　愍帝崇祯六年二月申严学校之制
　　谕曰近来士习日偷举贡失当真才鲜少理道不张皆由督学教谕训导各官董率乖方培养无术尽失旧制初意以致朝廷不获收用人之效据防典及提学勅书内敦尚行谊以励頽俗不专论文优劣开载甚明近日通不遵行至小学诸书州县各有社学原欲养防育徳敷教储才近亦全不讲论兴举教官为士子师长化导最亲旧制甚重近皆以衰庸充数教术全废此尤士风不正之源今宜设法兴起吏礼二部同都察院等详议明确以闻
　　礼部尚书黄汝良议曰古者家有塾党有庠州有序国有学循序渐进无非先朂以六徳六行而后及六艺故曰行有余力则以学文今之教者自少至长自长至壮所学习者皆占毕文艺之事所经营者皆富贵温饱之图一旦登第为官竟不知徳行为何物无怪其四维不张而百事决裂也合无勅下臣部劄行各省直学臣刋为条教颁下府县塾师俱籍名于官有能以孝经小学教育童防俾之入孝出悌几几小子有造者塾师荣以衣巾其子弟败类而不戒戢者塾师有罚教官有能以规矩准绳表率子衿俾之饬躬励行斌斌成人有徳者教官注以上考其生童入试须令州县教官各取保结无过犯方准进埸有败伦而失简举者教官与州县官有罚至于提学一官尤为宣上率下机要必于文字外加意作兴其诸生行谊着闻文虽平加以优等素行薄劣文虽工黜革示惩实能奉行勅书者查覆纪録如彰瘅不明劝惩无法提学官有罚如此庶几士风可挽夙习可祛矣袁黄曰学校者国家所以育英才者也在内总之以司成在外督之以宪臣可谓重其事矣然所学者皆无用之文所谋者皆干泽之事而其应上之虗文如经义表判论策之词率皆掇拾绪余畧无心得以经义言之不攻体贴专尚浮词逐靡鬭华自夸髙调而凡所引用漠然不知来厯以表判言之钞成四六颠倒铺填或误记而错用或妄用而强排以之陈情逹意开刑拟罪无一相干论者所以发挥义理论列事情者也今则陈言塞白辏合成文防者所以折经史陈世务者也今则摘定名目钞成活套一遇考试不对其所问而对其所不问畧过本题含糊迁就谓之凌驾问答之体固如是乎窃意此皆由朝廷不重教官之职故无以振作士风葢今日教官多是岁贡挨拨而岁贡之条凡生员一食廪惟计年之久近年满赴选又限以资格故加意作兴者少而苏湖之风不复见也愚按生员食廪系于宪臣之一考一时偶得岂尽贤才奈何轻授以师儒之重任哉意欲将民间俊秀通一经者入学试通二经者补增广生试通三经四经者补廪膳生试通五经者送入监一年一试毋得弛废如浙江一省限贡生四五十员此县不足足以他处如人才果乏不必求备到监当厚其廪给仍遵太祖积分之例注官既注官仍聼科举虽数年升转之后亦不禁惟以非礼去官始禁之不拘入官未入官能以五经中乡防试者选府教授其州学正县学教谕等以通四经以下科目出身者选为之三年政成上者补翰林次者补郎属又次者补有司政未成六年再考之称职依次升入六年未成九年再考之称职则陟不称职则或黜调凡入翰林者非通五经及博雅之士不可滥进余通四经以下一经以上中式者不拘教职京职及杂职能复就试以五经中式亦聼偹翰林之选两京外藩督学之臣即于翰林差出未经差者不得入经筵如此则教官之职重督学之选精而人知自爱士知向风矣
　　十年令天下府州县学皆设武学生员提学官一体考取
　　已又申防典事例簿记功能有不次擢用黜退送操奬罚激厉之法时事方棘无所益也







　　钦定续文献通考卷五十
<史部,政书类,通制之属,钦定续文献通考>
　　钦定四库全书
　　钦定续文献通考卷五十一
　　职官考
　　【臣】等谨按马端临作职官考首叙官制次叙官数内官则自公师宰相而下外官则自州牧郡守而下以至散官禄秩品从之详自唐虞迄于有宋其间因革损益之故尊卑轻重之殊曲畅旁通可以类考大抵宋代驭臣八柄举无足观其综覈名实有逺不及后代者绍熙已前备详马考庆元而降更定无多辽初建置简质其后因俗酌宜渐参唐制分为北南面官以国制治契丹以汉制治汉人而北面又自有北南二院治兵治民不相凌越以至宫帐部族体统相承属国边防控制有术其定制之初职守名称与古虽别而规模度量迥乎不侔矣惜史志阙畧一衔一职往往仅举曾居是官者以实之班品禄秩均莫得而详焉金自太宗并建三省其后天眷以及正隆叠颁官制定为省院台府司寺监局署所各有长属职専而事举章宗而后考课加详未尝改革元自世祖即位命儒臣讨论古今参酌时变定内外官秩未几混一区宇一代鸿模灿焉大备然帝鋭意富国好用言利之臣以致厯成武二宗奸邪踵进尚书省竟为钩考财赋之地铨调不闗白中书于是以官为市法纪大壊且省院台部寺监路府州县设官视金时已增数倍甚至一玉石之微一弓剑之细无不有数官以董之名位冗杂前所未有明初制仍元之旧设中书省既而裁革分其职于六部初置大学士命翰林官充之以备顾问及洪熙宣徳之间而阁权渐重改枢密院为都督府分府为五军而筦其枢要于兵部革行中书省平章参政等官立布政按察二司统摄郡县后以都御史为总督廵抚领一省之纪纲以廵按御史纠察之法制相维内外咸秩中叶而还宠任宦竖侵官司之职擅黜陟之权国是溃败而莫可振救由用人之失非立法之不善也今自辽以下详考史志以次胪载惟宋史职官志即本于马考苐録其有据者以补端临所未备其他纪传及厯朝着録有可采摘者亦文献所不遗槩从缀辑至于名实不符及一朝创置与马考所列门目难以类从者则变通旧例以庻几无漏无躐焉
　　官制
　　宋宁宗嘉定六年二月有司上嘉定编修吏部条法总类
　　理宗淳祐时右丞相杜范请拨堂除阙归吏部
　　先是淳祐四年范拜右丞相上五事其三曰择人材谓当随其所长用之而乆于职毋徒守迁转之常格其四曰惜名器谓如文臣贴职武臣阁衔不当为狥私市恩之地至是亲王近戚多求降恩泽引前朝杜衍例范皆封还乞拨堂除阙归之吏部以清中书之务惟留书库架阁京教及要地干官人皆以为不便太学生亦上书言之帝以示范范奏曰三四十年权臣柄国以公朝爵禄而市私恩取吏部之阙以归堂除太学诸生亦习于见闻乃以近年之弊政为祖宗之成法如以臣言为是上下坚守则谤者自息【臣】等谨按王坼续通考官制总门载淳祐五年十二月杜范入相首论事其五曰惜名器今考范传拜右丞相在淳祐四年所论惜名器为五事之四圻本误也又考宋史列传吏部尚书许应龙上劄亦极论当时用人之反覆数百言而不及范之约而尽盖嘉定后政出私门一时官制混淆可概见矣
　　辽制分北南院及北南面设官
　　契丹旧俗事简职専官制朴实太祖神册六年诏正颁爵天赞元年分徳哷勒额尔竒木为北南二大王谓之北南院宰相枢密宣徽林牙下至郎君防卫皆分北南北枢密视兵部南枢密视吏部北南二王视戸部伊勒希巴视刑部宣徽视工部多啰伦穆腾视礼部北南府宰相总之特哩衮治宗族林牙修文告于越坐而论议以象公师至太宗兼制中国官分南北北面治宫帐部族属国之政南面治汉人州县租赋军马之事
　　【臣】等谨按辽史百官志太祖分北南院其实所治皆北面之事太宗则以国制治契丹以汉制待汉人故分为北南面所谓因俗而治也
　　又按太宗纪防同元年十一月升北南二院及伊实额尔竒木为王以主簿为令令为刺史刺史为节度使二部徳尔吉为司徒达尔罕为副使玛达布为县令县达尔罕为马步置宣徽閤门使控鹤客省御史大夫中丞侍御判官文班牙署诸宫院世烛【世烛亦曰侍中】马羣约尼世烛南北府国舅帐郎君官为敞史诸部宰节度使帐为司空二室韦达林为仆射鹰坊监冶等局官长为详衮是就北南二院中又以国制汉制防用矣
　　北面有御帐着帐皇族帐诸帐官宫官坊塲局冶牧廐等官军官边防官行军官属国官又有部属官【御帐官出于贵戚为侍卫着帐为近侍部族为防卫武臣为宿卫亲军为禁卫百官畨宿为宿直奉宸以司供御三班以肃防朝硬寨以严晨夜着帐官以叛逆家属为之皇族帐官肃祖长子学顺之族属五院司叔子噶拉季子辖哩及懿祖仲子塔拉季子尼固察之族属六院司此五房谓之二院皇族元祖伯子玛鲁无后次子叶穆之后曰孟父房叔子舒噜曰仲父房季子为徳祖徳祖之元子是为太祖天皇帝谓之横帐次曰埒克曰达喇曰伊徳实曰安端曰苏皆曰季父房此一帐三房谓之四帐皇族二院治之以北南二王四帐治之以大内特哩衮皆统于大特哩衮司诸帐官如约尼氏九帐渤海国族帐倂奚王之众存其部帐之属是也宫官如诸宫鄂尔多部族畨戸皆设官以统之坊塲等官以理畜牧畋渔军官则自宫帐部族以及京州属国各自为军边防官东备髙丽南备梁唐晋汉周宋六代北拒凖布珠巴克大国以十数西制西夏党项吐谷浑囘鹘等强国以百数各以时制行军官则有枢宻都统部署司以及先锋两翼中军探侦等员临阵有监战其职尤重属国及部属官大者拟王封小者准部使以其酋长与契丹人分别用之】
　　【臣】等谨按辽史营卫志契丹故俗分地而居合族而处【部落曰部氏族曰族】有族而部者五院六院之类是也有部而族者奚王室韦之类是也有部而不族者特哩特黙刷哈准之类是也有族而不部者约尼九帐皇族三父房是也先是始祖聂哷相约尼苏尔威汗分三耶律为七【曰达呼尔曰约尼曰锡里即皇族也】二审密为五【曰伊苏济勒曰巴哩即国舅也】并前约尼氏八部【曰达尔扎曰伊斯珲曰沙珲曰诺尔威曰丕勒摩曰讷古济曰济勒锦曰实衮而聂哷所统徳哷勒部自为别部不与其列并约尼亦十部也】为二十部契丹始大至于太祖折九帐三房之族更列二十部【部名详见后部族属国官门】圣宗之世分置十有六增置十有八【部名详见后部族属国官门】并旧为五十四部设大小部族官以治之此辽世部属之崖畧也
　　南面有朝官京官方州官分司官财赋官军官边防官【朝官如三省六部台院寺监诸卫东宫官之属京官统五京之官而言方州官冠以节度承以观察防御团练等使分以刺史县令就中宗室外戚大臣之家所攻下之地许自筑城朝廷赐额谓之头下州军得自置官属惟节度使必由朝命后亦往往归之王府不能州者谓之军不能县者谓之城不能城者谓之堡军城以下设官未详分司官主平理庶狱采摭民隠官不常设有诏则选才望官为之财赋官如北面官之有坊塲局冶军官边防官与北面并设其军用南人而边防尤重于南以其地大民众也臣】等谨按百官志契丹自唐太宗置都督刺史武后加以王封宗置经畧使始有唐官爵其后习闻河北藩镇受唐官名于是太师太保司徒司空施于部族太祖因之大同元年世宗始置北院枢密使明年世宗以髙勲为南院枢密则枢密之设盖自太宗入汴始天禄四年建政事省于是南面官僚可得而书其始汉人枢密院兼尚书省吏兵刑有承防戸工有主事中书省兼礼部别有戸部使司以营州之地加幽冀之半用是适足矣中叶弥文耶律鲁为太傅则有三师矣和尔果勒济为太尉则有三公矣韩古得为常侍刘泾为礼部尚书则有门下尚书省矣于库部虞部仓部员外出使知备郎官列宿之员室昉监修知国史有院程翥舍人知起居有注邢抱朴承防王言敷学士知有翰林内制张干政事舍人知有中书外制大理司农有卿国子少府有监九卿列监见矣金吾千牛有大将十六列卫见矣太子上有师保下有府率东宫备官也节度观察防御团练刺史咸在方州如唐制也又云先有北面朝官矣既得燕代十有六州乃用唐制复设南面所以招徕中国之人也
　　金太宗天防四年官制行诏中外
　　舍音宗干当国始劝帝定官制立尚书省以下诸司府寺
　　熙宗天眷元年八月颁行官制
　　自景祖始建官属统诸部以専征伐嶷然自为一国其官长皆称曰贝勒故太祖以逹贝勒嗣位太宗以安班贝勒居守其次曰古伦乌赫哩贝勒又有古伦贝勒或左右置其次诸贝勒之上则有古伦英实乌赫哩伊拉齐爱满阿斯罕乌逹之号以为升拜宗室功臣之序焉其部长曰贝勒统数部者曰呼噜至是皆废其后惟镇抚边民之官曰图哩乌尔固之下有缫衮图依达详衮之下有麽忽习尼昆此则具于官制而不废皆踵辽官名也
　　【臣】等谨按金史百官志汉官之制自平州人不乐为明安穆昆之官始制长吏以下太祖天辅七年以左企弓行枢密院于广宁尚踵辽南院之旧天防四年建尚书省遂有三省之制至熈宗颁新官制及换官格除拜内外官始定勲封食邑入衔而后其制定然大率皆循辽宋之旧又金之用人不分本国及诸色人考帝纪熙宗皇统八年十一月左丞相宗贤等言州郡长吏当并用本国人帝曰四海之内皆朕臣子若分别待人岂能致一自今本国及诸色人量才通用宣宗贞祐元年诏应迁官诸色人与本朝人一体三年二月又诏有司妄生分别以违制论是也
　　皇统五年定长贰官名及行守试充等制
　　京府尹牧留守知州县令详衮羣牧为长官同知签院副使少尹通判丞曰佐贰官判官推官掌书记主簿县尉为幕职官兵马司及他司军者曰军职官警廵市令録事司诸防军知律勘事勘判为厘务官应管仓库院务者曰监当官【监当官出大定志】知事孔目以下行文书者为吏凡除拜尚书令左右丞相以下品不同者则帯守字左右丞则帯行守字凡台官御史部官京尹少尹守令丞簿尉録事诸卿少至协律评事谏官国子监学官诸监至丞郎符寳郎东宫詹事率府仆正副令丞王府官散官髙于职事者带行字职事髙于散官一品者帯守字二品者帯试字品同者皆否明安穆昆翰林待制修撰判推勘事官都事典事知事内承奉押班通事舍人通进编修勾当顿舍部役厢官受给管勾廵河官直省直院长副诸检法知法司正教授司狱司东宫谕徳赞善掌寳典仪以下王府文学记事防军并帯充字枢密宣徽劝农诸军都指挥统军转运使招讨提刑节度羣牧防御客省引进四方馆閤门太医教坊鹰坊警巡巡检诸司局仓库务使副皆帯充字及知某事凡帯知判签书字者则不帯行守试字以上所帯字品同者则否自三师三公平章政事元帅以下至监军东宫三师三少防检至振肃承防学士王傅副统招讨及前所不载者皆不帯行守试知充字
　　海陵正隆元年五月颁行正隆官制
　　是年罢中书门下省止置尚书省自省而下官司之别曰院曰台曰府曰司曰寺曰监曰局曰署曰所各统其属以修其职职有定位员有常数终金之世守而不变
　　章宗泰和四年定考课法准唐令作四善十七最之制四善一曰徳义有闻二曰清慎明着三曰公平可称四曰勤恪匪懈十七最一曰礼乐兴行肃清所部为政教之最二曰赋役均平田野加辟为牧民之最三曰决断不滞与夺当理为判事之最四曰钤束吏卒奸盗不滋为严明之最五曰案簿分明评拟均当为检校之最以上皆谓县令丞簿警巡使副録事司判官也六曰详断合宜咨执当理为幕职之最七曰盗贼消弭使人安静为巡捕之最八曰明于出纳物无损失为仓库之最九曰训导有方生徒充业为学官之最十曰检察有方行旅无滞为关津之最十一曰隄防坚固备御无虞为河防之最十二曰出纳明敏数无滥失为监督之最十三曰谨察禁囚轻重无怨为狱官之最十四曰物价得实奸滥不行为市司之最谓市令也十五曰戎器完肃扞守有方为边防之最谓正副部队将镇防官也十六曰议狱得情处断公平为法司之最十七曰差役均平盗贼止息为军职之最谓都军都辖也凡县令以下三最以上有四善或三善者为上升一等三最以上有二善者为中减两资厯三最以上有一善为下减一资厯节度判官防御判官军判以下一最而有四善或三善为上减一资厯一最而有二善为中升为榜首一最而有一善为下升本等首又以明昌四年所定军民俱称为亷能者是为亷能官之制防于其间而定其甄擢焉
　　元世祖至元六年诏定官制
　　先是太祖起自朔土统有其众部落野处国俗淳厚惟以万戸统军旅以断事官治政刑任用者不过一二亲贵重臣耳及取中原太宗始立十路宣课司选儒术用之金人来归者因其故官若行省若元帅则以行省元帅授之草创之初固未暇为经乆之规矣帝即位登用老成大新制作立朝议造都邑至是遂命刘秉忠许衡酌古今之宜定内外之官其总政务者曰中书省秉兵柄者曰枢密院司黜陟者曰御史台体统既立其次在内者则有寺有监有卫有府在外者则有行省行台有宣慰司有亷访司其牧民者则曰路曰府曰州曰县官有常职位有常员其长则防古人为之而汉人南人贰焉于是一代之制始备成宗大徳以后承平日乆靡文之习胜而质简之意微侥幸之门多而方正之路塞官冗于上吏肆于下言事者屡疏论列而朝廷讫莫正之势固然也大抵元之建官繁简因乎时得失系乎人若其因事而置事已则罢与夫异教杂流世袭之属名类实繁自元统至元以后颇有沿革损益之异至正兵兴四郊多垒中书枢密俱有分省分院而行中书省行枢密院增置之外亦有分省分院自省院以及郡县又各有添设之员而各处总兵官以便宜行事者承制拟授具姓名以军功奏闻则宣命勅牒随所索而给之无有考覈其实者于是名爵日滥矣
　　【臣】等谨按帝纪太祖十八年夏定西域诸城初置达噜噶齐监治之太宗三年八月始立中书省改侍从官名考邵逺平续简録云太宗设官甚简断事官曰扎尔古齐【世祖纪云至元九年二月诏扎尔古齐乃太祖开国所置位百司右其赐银印立左右司】任至重位三公上丞相谓之大笔且齐掌兵柄则左右万戸而已后稍仿金制置行省及元帅宣抚等官是即志所谓草创之初未暇为经乆之规者也又云太宗二年十一月诏诸路州县长吏専理民事万戸府専总军政课税所専掌钱谷各不相统摄则太宗时已有诸路州县等官矣又云世祖中统元年四月初定官制考世祖纪是年五月建元中统诏有曰内立都省以总宏纲外设总司以平庶政殆即其所据耶若纪既载至元元年八月诏新立条格省并州县定官吏分品从官职给俸禄颁公田计月日以考殿最矣又是年十二月罢各投下达噜噶齐罢枢密院断事官及各路鄂啰官二年二月以防古人充各路达噜噶齐汉人充总管回回人充同知永为定制【绩简录云凡文案一同判行印信聴达噜噶齐封识长官収掌】五年三月罢诸路女直契丹汉人为达噜噶齐者回回辉和尔奈曼唐古人仍旧盖数年内置罢不常防未有定制故至是乃诏议中书省事许衡与太保刘秉忠左丞张文谦定官制衡厯考古今分并统属之序去其权摄增置冗长侧置者凡省部院台郡县与夫后妃储藩百司所聨属统制俱定为图次七年始奏上之而一代之制始备三十年正月命中书汰冗员凡省内外官府二百五十五所总六百六十九员嗣后罢置则分见于各门
　　明官制沿汉唐之旧而损益之
　　明初立中书省以总天下之文治都督府以统天下之兵政御史台以振朝廷之纪纲太祖即吴王位首建百官司时中书省惟设四部掌钱谷礼仪刑名营造之事洪武元年八月立六部以分理庶政十三年正月罢中书省废丞相等官政归六部以尚书任天下事侍郎贰之而殿阁大学士祗备顾问帝方自操威柄学士鲜所参决其纠劾则责之都察院【十三年后罢御史台十五年更置都察院】章奏则达之通政司平反则叅之大理寺是亦汉九卿之遗意也分大都督府为五而征调于兵部外设都布按三司分兵刑钱谷而聴于府部是时吏戸兵三部之权为重迨仁宣朝大学士以太子经师恩累加至三孤望益尊而宣宗内柄无大小悉下大学士杨士竒等参可否虽吏部蹇义户部夏原吉时召见得预各部事然希濶不敌士竒等亲自是内阁权日重即有一二吏兵之长与执持是非輙以败至世宗中叶夏言严嵩迭用事遂赫然为真宰相压制六卿矣然内阁之拟票不得不决于内监之批红而相权转归之寺人于是朝廷之纪纲贤士大夫之进退悉颠倒于其手伴食者承意指之不暇间有贤辅卒蒿目而不能救初领五都督府者皆元勲宿将军制肃然成祖永乐间设内监监其事犹不敢纵沿习数代勲戚纨袴司军纪日以隳毁既而内监添置益多边塞皆有廵视四方大征伐皆有监军而疆事遂致大坏明祚不可支矣
　　南京官自永乐四年成祖往北京置行部尚书备行在九卿印以从是时皇太子监国大小庶务悉以委之惟封爵大辟除拜三品以上文武职则六科都给事中以闻政本故在南也十八年官属悉移而北南京六部所存惟礼刑工三部各一侍郎在南之官加南京字于职衔上仁宗时补设官属除南京字英宗正统六年定制复如永乐时至神宗万厯三年二月诏南京职务清简官不必备先朝有一人兼掌六部者以后员缺如非要不必一一推补
　　太祖洪武二十六年三月以诸司职掌颁示中外先是帝以文武官职名沿革品秩崇卑勲阶升转奉禄损益厯年滋乆屡有不同无方防以着成法恐后之莅官罔知职任政事施设之详乃命吏部同翰林院儒臣仿唐六典之制自五府六部都察院以下诸司凡设官分职之事类编为书名曰诸司职掌至是告成诏刋行颁布
　　惠帝建文元年二月更定官制
　　帝初即位即省并州县革冗员至是复定官制【升六部尚书正一品设左右侍中各一人位侍郎上诸司去清吏字改戸部为民度支金帛食庾四司刑部为详宪批议职门都官四司罢左右都御史设都御史一人副佥都御史各一人又改都察院为御史府设御史大夫革十三道置察院一定御史二十八人改诸御史为拾遗补阙改通政司为寺通政使为卿左右通政为少卿参议为寺丞增置左右补阙左右拾遗各一人复大理寺改为司其卿为大理卿左右寺正为都评事寺副为副都评事司务为都典簿太常寺改卿为太常卿少卿寺丞分左右天坛祠祭署为南郊祠祭署泗州祠祭署为泗濵祠祭署宿州祠祭署为新圣祠祭署孝陵置钟山祠祭署及司圃所增神乐观一人光禄寺改卿为光禄卿少卿寺丞如太常省署丞二人增监事二人太仆寺改卿为太仆卿增典廐典牧二署以骕騻十五羣遂生三羣分之詹事府增少卿寺丞各一人賔客二人又置资徳院设资徳一人资善二人其属赞礼赞书著作郎各二人掌籍典簿各一人国子监升监丞为堂上官增司业二人省博士学正学録增助教为十七人鸿胪寺改卿为鸿胪卿少卿寺丞如光禄并行人司于鸿胪寺翰林院增学士承防一人学士一人设文学博士二人省侍讲侍读学士置文翰文史二馆文翰馆设侍书改中书舍人为侍书文史馆设修撰编修检讨又改谨身殿为正心殿设学士一人罢华盖文华武英三殿文渊阁东阁大学士各设学士一人特设无定员文渊阁设典籍一人六科罢左右给事中改中东西南北城兵马司指挥司为五城兵马司指挥副指挥为兵马副兵马始置京卫武学教授一人啓忠等斋各训导二人布政司革左右布政使设布政使一人改提刑按察司为十三肃政按察司广东盐课司为都转运盐使司罢北平山东河南山西陜西五省及江北学校贡士革五府左右判事官五军断事官司增亲王賔辅二人伴读伴讲伴书各一人长史一人左右长史各一人审理正典膳正奉祀正良医正典资正并去正字审理副等改为副审理等郡王賔友二人教授一人记事二人直史一人左右直史各一人吏目一人典印典祠典礼典馔典乐各一人典仪二人引礼舍人二人仪仗司吏目一人賔辅三伴賔友教授进对侍坐称名不称臣见礼如賔师】成祖入立俱复洪武旧制【惟存大理寺不设断事官及断事司】
　　神宗万厯九年正月汰在京诸司冗官
　　先是仓塲总督戎政协理以本部侍郎帯管皆不另设协理京营兵部尚书杨兆疏辞协理帝命供职裁因勅裁革在京冗滥各官至是吏部议裁各衙门官【户部主事二十一员礼部主事三员铸印局副使一员兵部郎中二员主事三员刑部主事一员工部郎中员外主事各一员杂造局大使一员都察院司狱一员通政使司右通政二员大理寺左评事一员顺天府通判一员都税司正阳门分司各副使一员国子监助教四员学録一员太常寺博士一员协部郎中员外主事各一员杂造局大使一员都察院司狱一员通政使司右通政二员大理寺左评事一员顺天府通判一员都税司正阳门分司各副使一员国子监助教四员学録一员太常寺博士一员协律郎一员赞礼郎五员司乐十二员光禄寺典簿一员大官署署丞一员尚寳司司丞一员上林苑监蕃育署良牧録事各一员未补给事中戸科四员礼科二员兵科五员刑科四员中书舍人二员行人司右司副一员行人五员詹事府録事一员因言去弊贵果更化宜渐应裁官员若尽令囘籍守计二三年除补方毕不无向隅之悲合令照旧在任供事待有陞迁事故原缺停补诏嗣后有缺毎三员以二员尽裁者填补务在一年之内尽数补完余如所请】
　　官数
　　宋理宗寳祐四年九月监察御史朱熠请汰冗官二万四千余员熠言景徳庆厯时以三百二十余郡之财赋供一万余员之俸禄今日以一百郡之事力担二万四千余员之冗官欲寛民力必汰冗员帝纳焉
　　【臣】等谨按马端临考宋之官数至宁宗嘉泰元年通四选共三万七千八百余员较前此仅一万余员则所谓冗者多矣又王圻续通考载帝淳祐时许应龙奏进故事畧曰今日之官其冗尤甚倅贰添差大藩方置今则或创于列郡议幕优间絶无职掌今则或增为两员诸司之属添辟无已制领之官同正并置不厘务者或给正官之俸创窠阙者多狥亲故之私至若军功尤为泛滥不厯行阵以议事为名而推赏初无寸功乃幸冒得官而注阙若左选入仕自有成式不应升等者妄冀升等法当待劾者求免待劾试铨不中则增年而注授京削尚欠则减员而改秩自陈劳绩未经敷实而滥叨迁秩牵合利巧于经营而茍获循资侥幸之门既开奔竞之风滋炽贪位慕禄谁无幸得之心毁法为通适啓无厌之请惟为政者断以至公律以定法则宛转营来者自然息念矣
　　辽官数无考
　　【臣】等谨按百官志始分南北院后又分北南面而凡所设官第列其名不纪其数如北南院之有枢密宰相等官名约一百一十有竒北面之御帐着帐等官名约一千五百有竒南面之朝官京官等官名约八百有竒而员数俱未详焉又志载六部职名总目亦不详员数所可见者尚书则为吏部【圣宗开泰元年吏部尚书刘绩】侍郎则为兵部工部【兴宗重熈中兵部侍郎李澣穆宗朝累迁工部侍郎】郎中员外郎则为礼部【道宗大安末刘辉为礼部郎中兴宗开泰五年礼部员外郎王景运】又有虞部【圣宗统和九年虞部郎中崔祜】诸曹郎官未详岂当时六部设官亦各有异同耶又考南面官僚吏兵刑有承防戸工有主事中书省兼礼部别有戸部使司又刘泾尝为礼部尚书而库部虞部仓部员外皆尝出使司农别有卿散见于诸处兴宗二十年十一月命东京留守司总领戸部内省事盖皆自太宗入汴后仿唐官制设之而其员数多寡则不可得而详考矣
　　金世宗大定二十八年在仕官一万九千七百员四季赴选者千余岁数监差者三千
　　章宗明昌四年奏周岁官死及事故者六百七十新入仕者五百一十见在官万一千四百九十九【内女直四千七百五员汉人六千七百九十四员】至防和七年在仕官四万七千余四季部拟授者千七百监官到部者九千二百九十余则三倍世宗之时矣
　　【臣】等谨按帝纪泰和四年五月汰随朝冗官而七年官数尚三倍于世宗时若宣宗兴定元年正月庶官必更冗于前故又令议减庶官冗员焉且其时设弹压官招贤所经畧司提控司捕盗使砦长副及随处设行六部东西南三路设行三司增置纷纷冗滥可知矣
　　又按百官志内命妇有妃五人嫔九人世妇二十七人御妻八十一人宫人女官三百八十八人皇后位下女职九人此又在庶官官数之外者也
　　元世祖至元三十年官府大小二千七百三十三处随朝二百二十一员万六千四百二十五随朝千六百八十四
　　是岁天下路府州县等共二千三十四路一百六十九府四十三州三百九十八县千一百六十五宣抚司十五安抚司一寨十一镇抚所一堡一各甸部管军民官七十三长官司五十一録事司百三巡院三元纪事本末曰世祖时赵天麟上言国家立制自宗王及国王郡王国公以下为爵自特进崇进至将军大夫校尉郎为阶自正一至从九为品掌典当行为职各职所居为位各位养亷之资为禄各司赞佐行文之史为吏其制亦已详矣然京师不急之司院无用之局署及随朝台省部院以下诸有司官吏可兼而不兼可并而不并者有之矣畿外行省随省诸有司宣抚亷访等司路府州县仓库局监诸衙门官吏亦有冗者武臣万戸所管不满万人千戸所管不满千人之类亦有之臣窃以冗官之大有三一曰选法之二曰政事之三曰军民之夫文武官吏员数既多当考满之时近春秋之选资格之簿扰攘纷纷保荐之文交错旁午有司行文犹且未暇奚暇顾孰果有才孰果有徳而考校之哉既不遑考校则取准于文籍荐书之所陈布已耳于是杂流之途进货赂之门开遂致员多阙少无如之何经营者早得迁除养髙者坐淹嵗月此选法之也夫文武官吏人数既多有当决之事而不决有当行之政而不行问其职则曰我职也问其施为则曰僚属非一岂我所能独主及朝廷闻之遂立稽违期限之罸不亦晚欤此政事之也国家用人路广浮滥得升使临莅在下必不能敷政化而刻剥之苦役使之烦为害良多此军民之也三不絶而徒立法以防之不知法立而惧法之人奸欺之计益生矣伏望察此三凡内外不急之官吏无用之衙门可罢者罢之可并者并之然后以慎重名器之法择人而用又以黜陟幽明之法顺理而考则典选者易见其人易程其效而选法清矣临政者事有所归职有所主而政绩成矣在下者省于烦役免于苛刻而民业定天下自太平矣
　　【臣】等谨按帝纪世祖至元九年十二月诏诸路府州司县达噜噶齐管民长官兼管诸军鄂啰十三年十一月并省内外诸司十五年六月诏汰江南冗官江南原设淮东湖南隆兴福建四省以隆兴并入福建其宣慰司十一道除额设员数外余并罢之仍削去各官旧帯相衔罢茶运司及营田司以其事宣慰司罢漕运司以其事行中书省各路总管府依验戸口多寡以上中下三等设官从淮西宣慰使昻吉尔言也时又命平章政事赫伯等谕中书省枢密院御史台翰林院及诸南儒今为宰相宣慰及各路达噜噶齐佩虎符者俱多谬滥其减汰之十八年闰八月勅中书减执政及诸司冗员十九年二月减省部官宂员五月去江南冗滥官六月诏阿哈玛特滥设官府二百四所存者三十三余皆罢二十年正月右丞相和尔果斯言阿哈玛特専政时衙门太冗虚费俸禄宜依刘秉忠许衡所定并省为便从之二十二年五月中书省言六部官冗甚可止以六十八员为额余悉汰去诏择亷洁有干局者存之二十三年七月铨定省院台部官诏谕中外【裁定之数详见各门】其余诸衙门并委中书省斟酌裁减三十年正月命中书汰冗员凡省内外官府二百五十五所总六百六十九员成宗大徳七年二月诏中书省汰诸有司冗员仍令谕枢密院除出征将帅外掌署院事者定其员数以闻武宗至大元年十一月中书省言世祖时省院台及诸司皆有定员后畧有增者成宗已尝有防并省迩者诸司递升四品者三品三品者二品二品者一品一司甚至二三十员事不改旧而官日增请依大徳十年已定员数冗滥者从各司自与减汰衙门既升诸吏止从旧秩出官果应例者自如选格从之九月诏谕左丞相三寳努等去岁中书省奏诸司官员遵大徳十年定制滥者汰之今闻员冗如故有不以闻而径之任者有不奏而擅令之任者并逮捕之续简録载世祖二十三年诏有云日益月增官冗人滥良不诬也厥后屡勅裁减则其数繁多槩可知矣
　　又按通鉴顺帝至元六年十二月罢文宗增置官属初文宗设大禧宗禋等院及奎章阁艺文监增置官属有差至是大臣议悉革罢翰林学士承防库库曰民有千金之产尚设家塾以延馆客堂堂天朝一学堂乃不能容耶帝然之改奎章阁为宣文阁艺文监为崇文监余悉罢之此亦闗乎官数可按册而稽者也
　　明内外官共二万四千六百八十三员
　　京师一千四百十六员南京五百五十八员在外二万二千七百九员
　　初凡宫官一百八十七员女史九十六员永乐后所存者惟尚服所领司四而已
　　明史左鼎传曰景泰四年御史左鼎言国初建官有常近始因事增设主事每司二人今有增至十人者矣御史六十人今则百余人矣甚至一部有两尚书侍郎亦倍常额都御史以数十计此京官之冗也外则增设抚民管屯官如河南参议益二而为四佥事益三为七此外官之冗也天下布按二司各十余人乃嵗遣御史巡视复遣大臣巡抚镇守夫今之巡抚镇守即曩之方面御史也为方面御史则合众人之长而不足为巡抚镇守则任一人之智而有余有是理耶乞将内外官凡非洪武之旧者参酌裁罢庶民力可纾国用可省委任専而事功可立帝颇嘉纳
　　经世实用编载孝宗时徐恪请裁河南冗官疏曰我朝法古建官凡在外官司府州县等皆量地方广狭政务繁简命官分治各有定额今日地方人民无异于曩时钱粮军需无加于旧额夫何添设抚民督粮兵备水利理刑提学管屯营矿管河劝农捕盗等官比旧加倍且设官分职皆为民也今以抚民为名其余各官独不以抚民为职乎河南以区区八府州之民既添设按察司管屯佥事兼管抚民而布政司抚民乃用参政其为冗散不言可知祥符等七县添设主簿皆以修治沁河为职今黄河北徙与沁合流由汴达徐滔滔无阻所设各官似亦冗闲又如布政司职掌钱粮分守官自合催督今既添官督粮分守官所干何事按察司职掌刑名分巡官自合问刑今既添官理刑分廵官所干何事况一官之来有一官之费食有俸粮居有宇分毫皆取给于民且如参政一员皂十名毎名必得三四十丁马夫十戸毎戸必得三丁通计不下四五百丁俱于殷实之家佥充其一应科差不免累及贫难下戸出办以一官言之似无大费以司府州县官统计之其费何可胜言乞勅通查天下司府州县近年以来添设官员若干何者存留何者革去从长斟酌则官无滥设民不骚扰矣
　　【臣】等谨按明实録永乐二年六月成祖以吏部所録中外官数比旧额增数倍谕令诸司悉汰冗官尚书蹇义等言在京各官近因事繁额外添设宜依定制选留余并送部别用在外大小衙门亦有多设者宜令所上司严行考覈宣宗宣徳三年四月义等奏诸司官员近因营造收运等事内添郎中主事外添参政参议同知通判县丞等官职事无常难行考察今拟在外除马政农务外余依旧制裁革在京从堂上官斟酌去留不许冗滥其内府各监库郎中员外主事亦非额设俱裁革之英宗正统四年七月行在户部等衙门各汰郎中等冗官八十员送部改用其老疾官六员致仕宪宗成化二十一年二月尚书尹旻等言京职额外增多及传奉升授匠官等通计二千余人宜如正统四年放还冗官例放囘待缺匠官留其艺精者余并革之于是吏部奏汰四百五十四人兵部奏汰二百一十人二十三年十月孝宗已即位从吏科给事中王质等言吏部奏汰传升文职帯俸右通政任杰等五百六十四人礼部奏汰传升僧道官二百五十三人工部奏汰传升匠官工部右侍郎蒯钢等一千三百七十人各降斥有差武宗正徳元年三月以孝宗遗诏汰传奉官七百四十六人神宗万厯九年正月汰在京诸司冗官九十五人王圻所载内外官数盖指神宗时言当又在九年正月以后然也明叶春及防斋集有云苏辙谓害赋者三一曰冗吏吏之冗者虽更仆未易数也一学教官必三五辈尽削训导三四千员可岁省十二三万天下武职逾十万人五倍于昔竭膏脂以养罢驽非计也宜严赏功之格重比试之令使官不可轻得其已官者军政治事乃支全俸额视职掌而止帯俸者十三给之有罪科断如律开国功臣不失爵位亦止数公耳此何功徳哉五倍之羡奚啻数百万也初建北京惟设行部分列六曺后既定都南京诸司仍而未革投闲养望乃以居之愚以为守备外并宜裁罢比于中都特为雄胜亦足以控制东南奠安陵寝矣况其俸几二十万斟酌裁罢则所省岂鲜少哉合而观之可知官数之冗滥矣




　　钦定续文献通考卷五十一
　　钦定四库全书
　　钦定续文献通考卷五十二
　　职官考
　　三公三师三孤
　　宋宁宗庆元后韩胄及史弥逺贾似道专政皆官至太师
　　【臣】等谨按马端临考宋以前三公三孤俱分为二至宋则国初及崇宁罕尝偹官迄政和而一变其制今考宋始本纪庆元元年六月以侂胄为保宁军节度使四年五月加少傅六年十月加太傅嘉泰二年十二月加太师理宗保庆元年六月诏史弥逺为太师依前右丞相兼枢密使开庆元年十月以贾似道为右丞相兼枢密使景定元年四月进少师度宗咸淳元年二月诏进太师平章军国重事六年六月帝礼异之曰师相而不名考宋自建隆以来生拜太师者惟赵普文彦博二人大观已降蔡京童贯辈用事一时并为之南渡后秦桧史浩皆以权臣特拜至末流而名爵益滥信乎朱子所云非祖宗法也
　　辽大裕悦府有大裕悦无职掌班百僚之上非有大功徳者不授如南面之三公
　　太祖以约尼氏裕悦受禅终辽世得重名者三人【耶律赫鲁乌哲仁先】谓之三裕恱
　　南面置三师府【本名三公汉以丞相太尉御史大夫为三公故称三师】有太师太傅太保少师少傅少保又有掌印
　　又置三公府【汉丞相太尉御史大夫后汉更名大司徒大司马大司空唐太尉司徒司空又名三司】有太尉司徒司空
</div>
    <div class="pagination">
<a href="钦定续文献通考_page82.html">上一页</a><span>...</span><a href="钦定续文献通考_page78.html">78</a><a href="钦定续文献通考_page79.html">79</a><a href="钦定续文献通考_page80.html">80</a><a href="钦定续文献通考_page81.html">81</a><a href="钦定续文献通考_page82.html">82</a><span class="current-page">83</span><a href="钦定续文献通考_page84.html">84</a><a href="钦定续文献通考_page85.html">85</a><a href="钦定续文献通考_page86.html">86</a><a href="钦定续文献通考_page87.html">87</a><a href="钦定续文献通考_page88.html">88</a><span>...</span><a href="钦定续文献通考_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
