<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 40 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 40 页/共 455 页</h1>
    <div class="content">　　吴肃公读书论世曰天啓朝奸民陈有继请开采帝怒而诛之吾宣昆山故有银矿明末有芮四者献策中官中官以已赀率百人开采扰乡民得不偿失芮四亦为乡民殴毙噫即使开采有微利而绎骚烦扰召盗府奸顿使乡里受无穷之害况得不偿失官民交受其累耶
　　愍帝崇祯元年四月济阳卫指挥卓铭疏请开采命夺其俸
　　帝以国家经费本有定额偶当时绌剂量亦自有权卓铭欲借变通之名兴开采之役生事酿害殊干法纪命夺俸五月并禁以后琐屑言利者至八年三月宣大总督杨嗣昌请开金银铜铁锡铅诸矿以诱流贼解散时论非之
　　【臣】等谨按愍帝纪九年十月命开银铁铜铅诸矿殆从嗣昌请也
　　十二年十一月巡抚湖广陈睿谟请免临武蓝山开矿报闻
　　睿谟言临蓝系江粤接壤四方亡命骈集顷者刘新宇等一方倡乱四省震惊防其祸源实因上下百里矿洞二十余处狂徒数百倐忽千万七宝山党集而桂阳围黄冈温塘羣聚而常宁破金竹麻江积冦而髙紫空此皆已然之騐一一可指者除患消萌惩前毖后宜严禁开矿为要务
　　【臣】等谨按睿谟疏特欲严禁开矿以杜盗源而是时流贼之势已炽亦无暇计及矿徒矣






　　钦定续文献通考卷二十三
<史部,政书类,通制之属,钦定续文献通考>
　　钦定四库全书
　　钦定续文献通考卷二十四
　　征考
　　杂征敛　【泽津渡】
　　宋宁宗嘉定二年十月减公私房廊白地钱什之三初南渡后杂征甚多孝宗淳熙九年言者谓有司理财一切用衰陋褊隘之防至于卖楼店括草田鬻官地而所在争献羡余此风一炽恐天下苍生无宁嵗矣然自隆兴以后蠲减不一光宗绍熙二年十月下诏守令毋征敛病民帝嘉泰时尝蠲黄河铁缆钱及内外诸军营运息钱【详蠲贷门】至是复有是命
　　四年二月罢广西诸州牛税
　　五年九月罢沿海诸州海船钱
　　十七年十二月【时理宗已即位】雪寒免京城官私房赁地门税等钱
　　自后祥庆灾异寒暑皆免
　　理宗寳庆元年十二月诏行都及诸路公私僦舎钱未经减者减三分
　　从谏议大夫朱端常请也
　　三年七月诏被水州县勿徴竹木等税
　　至绍定四年蠲砖瓦竹木芦泊之征三月六年诏两浙转运司临安嘉兴府徽严安吉州再蠲竹木之征三月
　　宋史赵必愿传曰理宗端平元年必愿以直秘阁知婺州至郡即免催绍定六年分小戸绫罗钱三万缗有奇奏乞寛减内帑绫罗申省免用旧例预解诸色窠名钱罢开化税
　　又郑清之传曰理宗淳祐九年拜左丞相兼枢宻院先是沿江算舟之赋素重清之次第停罢如池之鴈有大法之目其钱分诸司清之奏罢其并縁渔取者葢数倍公家之入合分者从朝廷偿之报下清之方与客饮举杯曰今日饮此酒殊快
　　景定四年十二月诏无为军巢县已升为镇巢军使从沿江制司节制其月收坊场河渡钱分项支解
　　度宗咸淳元年四月夀崇节免征临安官私房僦地钱是月干防节如前免征自是祥庆灾异寒暑皆免
　　十月减田契税钱什四
　　宋史杨文举传曰文仲添差通判扬州牙契旧额嵗为钱四万缗累増至十六万开告讦以求羡文仲曰希赏以扰民吾不为也卒増十八界一而已
　　十年九月【时防帝已即位】天瑞节免临安府公私房赁钱十日辽圣宗统和十五年十月弛东京道鱼泺禁
　　开泰八年六月弛大摆山猿岭采木之禁
　　道宗夀隆六年三月弛朔州山林禁
　　天祚帝干统三年二月以武清县大水弛陂泽之禁金海陵贞元元年七月征元赐朝官京城隙地钱京城隙地以是年五月赐随朝大小职官及防驾军至是各征钱有差
　　世宗大定三年诏山东西路坊河渡逋欠如监临制以年嵗逺近为差蠲减
　　以尚书工部令史刘行义言定城郭出赁房税之制五年以前此河泺罢设官复召民射买两界之后仍旧设官
　　至二十九年章宗即位户部言天下河泺已许与民同利其七处设官可罢之委所属禁豪强毋得擅其利
　　【臣】等谨案金史宗尹传大定时拜平章政事民间苦钱币不通帝问之对曰钱者有限之物积于上者滞于下所以不通海陵军兴为一切之赋有菜园房税养马等钱大定初军事未息调度不继故因仍不改今天下无事府库充积悉宜罢去帝嘉其留意百姓始罢养马等钱是当时征敛无艺河泺赁房之外其杂税尚多也
　　章宗明昌元年二月免赁房税
　　至二年又诏减南京出赁官房及地基钱
　　三年谕提刑司禁势力家不得固山泽之利
　　定司竹监竹税额
　　司竹监嵗采八破竹五十万竿春秋两次输都水监备河防余邉刀笋皮等卖钱三千贯苇钱二千贯为额
　　泰和二年四月复扑买河泺法
　　宣宗兴定三年四月同提举榷货司王三锡请榷油不行
　　三锡建议榷油嵗可入银数十万两平章政事术虎髙琪以用度方急力主行之尚书左丞髙汝砺上言曰古无榷法自汉以来始置盐铁酒榷均输官以佐经费末流至有算舟车税间架其征利之术固已尽矣然亦未闻榷油也葢油者世所共用利归于公则害及于民故古今皆置不论亦厌苛细而重烦扰也国家自军兴河南一路入税租不啻加倍又有额徴诸钱横泛杂役无非出于民者而更议榷油嵗收银数十万两夫国以民为本当此之际民可以重困乎若从三锡议是以举世通行之货为榷货私家常用之物为禁物自古不行之法为良法窃为圣明不取也若果行之其害有五臣请言之河南州县当立务九百余所设官千八百余员而胥工作之徒不与焉费既不赀而又创搆屋宇夺买作具公私俱扰殆不胜言至于提防官司有升降决罸之法其课一亏必生抑配之弊小民受病益不能堪其害一也油之贵贱所在不齐商旅转贩有无相易所以其价常平人易得之今既设官各有分地輙相侵犯者有罪是使贵处常贵而贱处常贱其害二也民家日用不能躬自沽之必借转鬻转鬻者増取利息则价不得不贵而用不得不难其害三也盐铁酒醋公私所造不同易于分别惟油不然莫可辨记今私造者有刑捕告者有赏则无頼辈因之得以诬搆良民枉防于罪其害四也油户所置屋宇作具用钱已多有司按业推定物力以给差赋今夺其具废其业而差赋如前何以自活其害五也惟罢之便帝是之然重违琪意乃诏集百官议于尚书省众以为不可帝曰古所不行者而今行之是又生一事也乃罢之
　　金史食货志曰租税之外算其田园屋舎车马牛羊树艺之数及藏镪多寡征钱曰物力物力之征上自公卿大夫下逮民庶无茍免者近臣出使外国归必増物力钱以其受馈遗也物力之外又有铺马军须输庸司吏河夫桑皮故纸等钱名目琐细不可殚述
　　元太宗元年八月勅防古民有马百者输牝马一牛百者输牸牛一羊百者输羒羊一为永制
　　二年正月诏杂税三十取一
　　元史太宗定宗本纪曰太宗之世华夏富庶羊马成羣旅不赍粮时称治平迨定宗嗣立在位三年诸王及各部遣使于燕京迆南诸郡征求货财弓矢鞍辔之物或于西域囬鹘索取珠玑海东搂取鹰鹘驿骑络绎民力益困而太宗之政衰矣
　　世祖中统二年五月弛诸路山泽之禁
　　至元元年四月以四川茶盐商酒竹课充军粮
　　二年二月禁山东东路私煎硝鹻
　　三年六月申严陜西河南竹禁
　　十二月减辉州竹课
　　先是官取十之六至是减其二
　　四年始命制国用使司印造怀孟等路司竹监竹引一万道
　　初腹里之河南怀孟陜西之京兆凤翔皆有在官竹园立司竹监掌之每嵗令税课所官以时采斫定其价为三等易于民间至是命凡发卖皆给引每道取工墨一钱至九年十月京兆府人辛至告贩到紫竹扇杆五千六百条所司作私竹断没应纳钞七十五两驴二头中书省议将元断钞数驴畜付本人收管仍支价收买外今后紫竹扇杆赴卫辉路总管府扣算工本脚力盘费官为收买给引与本处熏竹相兼发卖
　　元史刑法志曰卫辉等处贩卖私竹者竹及价钱并没官首告得实者于没官物约量给赏犯界私卖者减私竹罪一等若民间住宅内外并阑槛竹不成亩本主自用外货卖者依例抽分有司禁治不严者罪之仍于解由内开写
　　五月命官司和买诸物亦依例收税
　　五年七月定磁窑以二八抽分着为例
　　七年二月令鱼池勿与河泊同课
　　中书省奏近水之家许凿池养鱼并畜鹅鸭及栽莲藕菱芡蒲苇以佐衣食如无力者召人种佃勿致荒废其出卖物色止令赴务依例投税不同河泊办课以致阻民増修从之
　　十二年三月免诸路军杂赋
　　十三年二月诏谕临安新附人等山林河泊除巨木花果外余物权免征税
　　十二月诏浙东西江东西淮东西湖南北竹货河泊等皆从实办课凡故宋圣节上供经总制钱等百余件除免之
　　十四年五月以河南山东水旱除河泊课聴民自渔十五年十月弛山樵采之禁
　　十六年七月以每嵗圣诞节及元辰日礼仪费用皆敛之民诏天下罢之
　　十九年四月弛西山薪炭禁
　　五月免福建山县镇店宣课
　　至十二月又以福建濒海瘴地难同诸路收税将不应税者若书画藳荐砖瓦柴炭草鞋草索铁线铜线扫帚条帚麴货糯米竹笋山药诸色灯诸般菜及牛马驴骡羊鸡鸭鹅生子犊不系货卖俱榜示免之
　　二十年十一月命江南等省于本处印造契本
　　先是各省收纳商课例给契本嵗由戸部印发无契本者同盗税至是以大都相去不逺除四川甘肃中兴行省陜西宣慰司所辖依旧印发外江南四行省部发契本铜版一铜印一即令于本处和买纸墨印造
　　二十一年五月定税务不使契本盗税文契欺隠课程者止罪官吏买主不坐
　　至二十二年正月又以福建各务契税不用元降契本只粘务官契尾更有连数契作一契押印者俱命禁之至仁宗皇庆元年五月又以户部主事张承直言务司作弊多端命买主无契本者同匿税外结揽之人加等追断务官通同及税非本境成交者依律断罪正官有失关防纵容亲戚家人入务索取财物者同枉法论罪
　　二十二年正月诏天下民间买卖金银怀孟诸路竹货江淮以南江河鱼利皆弛其禁
　　先是江南鱼戸官司募人自备工本认办课一百锭至是以百姓赔累令官司招收鱼户给以网索拦闸外计鱼十分为率官收七分发卖毋得滋扰又以竹货系百姓恒产有司拘禁发卖妨夺生计乃罢各路司竹监聴民自卖输税至二十三年九月又用抄纸坊大使郭畯言于卫州复立竹课提举司凡辉怀嵩洛荆襄益都等处竹货皆焉在官者办课在民者输税又命陜西竹课提领司差官于辉怀办课至二十九年十月以丞相完顔泽言怀孟竹课频年斫伐已损课无所出科民以输宜罢其课长养数年从之
　　三月増商税契本每一道为中统钞三钱
　　初典买物业应立契据者騐实价直依例收办正税外将契用印关防毎本寳钞一钱至是増至三钱至武宗至大三年又令毎本改收至元钞三钱不结正课另项作数
　　二十四年十一月弛太原保徳河鱼禁
　　十二月免浙西鱼课三千锭聴民自渔二十五年正月勅弛辽阳渔猎之禁惟毋杀孕兽二月勅江淮勿捕天鹅弛鱼泺禁二十八年三月以杭州平江等五路饥弛湖泊捕鱼之禁四月弛杭州西湖禽鱼禁聴民网罟二十九年三月中书省言汉地河泊宣徽院除大官外宜弛其禁便民取食从之
　　二十九年三月定湖南门摊课例
　　先是湖南民戸纳商税酒醋常课外不问有无地戸每年滚纳门摊地亩一两二钱嵗计钞二万余锭比腹里包银更加数倍贫戸乏力受刑典卖妻子尚苦不敷因而逃亡为冦所遗逋课或勒官吏掲借或令见户赔纳是年正月行省以为言乞行除免戸部侍郎张奉政言宋时本无此例归附后始有之乃定自本年为始通行依额认办除离城十里内并镇店立务办课处依旧例纳米外其离城十里外乡村验畆均科许令百姓自造酒醋食用包容各家佃戸不复纳税余无地下戸并行除免
　　十一月禁所在私渡命关津讥察奸宄
　　成宗元贞元年六月江浙省大水无禾民乏食弛江湖河泊之禁聴民采取
　　至大徳元年闰十二月淮东饥弛湖泊之禁二年正月建康龙兴临江宁国太平广徳饶池等处水弛泽梁之禁聴民渔采三年五月江陵路旱蝗弛湖泊之禁四年二月湖北饥弛山泽之禁七年正月弛饥荒所在山泽湖泊之禁一年八月以太原平阳地震山河泊聴民采捕八年正月以灾异弛山场湖泊之禁聴民采捕九年八月以冀宁嵗复不登弛山泽之禁聴民采捕十一年武宗即位五月诏被灾处山河泊课程权且停罢聴贫民采取七月从和林省臣请以网罟赐贫民九月江浙饥开山河泊禁免其课
　　二年二月诏江南道士贸易田者输田商税
　　五月诏民间马牛羊百取其一羊不满百者亦取之惟色目人及数乃取
　　大徳十一年十二月【时武宗已即位】以明年改元弛山河泊芦荡禁
　　武宗至大元年四月以浙西江东水罢山河泊课苏湖常秀等路自春徂夏阴雨连绵塘岸崩頺稻秧浸烂米价腾贵除遣官赈给盐菜米粮外山场河泊开禁免课至十一月绍兴旱灾山河泊商税截日免之诸路小稔审被灾者亦免之二年九月以薪价贵禁权豪蓄鹰犬之家不得占据山聴民樵采
　　二年正月诏天下弛山泽之禁
　　仁宗皇庆二年七月诸被灾地并弛山泽之禁
　　至延祐六年六月以济宁等路水开河泊禁聴民采食七年英宗即位九月沈阳水旱害稼弛山河泊之禁
　　延祐七年九月【时英宗已即位】禁五台山樵采
　　十一月以明年改元开燕南山东河泊之禁聴民采取英宗至治二年闰五月真定山东诸路饥弛河泊之禁三年十二月【时泰定帝已即位】以改元诏禁献山场河泊之利泰定帝泰定三年十一月弛永平路山泽之禁
　　四年十一月以嵗饥开内郡山泽之禁
</div>
    <div class="pagination">
<a href="钦定续文献通考_page39.html">上一页</a><span>...</span><a href="钦定续文献通考_page35.html">35</a><a href="钦定续文献通考_page36.html">36</a><a href="钦定续文献通考_page37.html">37</a><a href="钦定续文献通考_page38.html">38</a><a href="钦定续文献通考_page39.html">39</a><span class="current-page">40</span><a href="钦定续文献通考_page41.html">41</a><a href="钦定续文献通考_page42.html">42</a><a href="钦定续文献通考_page43.html">43</a><a href="钦定续文献通考_page44.html">44</a><a href="钦定续文献通考_page45.html">45</a><span>...</span><a href="钦定续文献通考_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
