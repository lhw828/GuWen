<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 228 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 228 页/共 455 页</h1>
    <div class="content">　　姚文蔚周易旁注防通十四卷
　　文蔚字养谷钱塘人万厯进士官至南京太仆寺少卿
　　李本固古易彚编十七卷
　　本固字惟宁临清人万厯进士官至太仆寺少卿朱彞尊曰是集大纲有三曰意辞曰象数曰变占而意辞之目八曰古易曰辞防曰明意曰释名曰详易曰玩辞曰误异曰易派象数之目八曰图书象曰图书数曰总论曰画象曰三易曰广象曰观象曰衍数变占之目十曰蓍变曰之变曰反对曰变例曰小成曰观变曰不卜曰玩占曰卜筮曰断法
　　杨廷筠玩易微言摘抄六卷
　　廷筠字仲坚钱塘人万厯进士官顺天府丞
　　方时化易引九卷　周易颂二卷　学易述谈四卷易指要绎三卷　易疑四卷　易通一卷
　　时化字伯雨歙县人万厯举人官至叙州府同知
　　耿橘周易铁笛子一卷
　　橘字庭怀献县人万厯举人官至监察御史
　　曹学佺周易可説七卷　易经通论十二卷
　　学佺字能始侯官人万厯进士累官四川按察使后为朱聿键礼部尚书聿键败学佺自杀事迹具明史文苑传
　　张汝霖易经澹窝因指八卷
　　汝霖字明若山隂人万厯进士官江西布政司参议
　　刘宗周周易古文钞二卷
　　宗周字起东号念台山隂人万厯进士累官左都御史南都破后絶粒而死
　　【臣】等谨案宗周于乾隆四十年
　　赐諡忠介
　　程汝继周易宗义十二卷
　　汝继字志初婺源人万厯进士官至袁州府知府
　　魏濬易义古象通八卷
　　濬字苍水松溪人万厯进士累官右佥都御史巡抚湖广
　　陆振竒易芥八卷
　　振竒字庸成仁和人万厯丙午举人
　　杨瞿崃易林疑説【无卷数】
　　瞿崃原名载蕚字稚实晋江人万厯进士官至江西提学副使
　　林欲楫易经勺解三卷
　　楫字平庵晋江人万厯进士官至礼部尚书兼詹事府詹事
　　贾必选松防堂学易六卷
　　必选字直生上元人万厯举人官户部主事以辨倪嘉庆寃谪外旋陞南京工部郎中
　　陆梦龙易畧三卷
　　梦龙字君启防稽人万厯进士以右参政分守固原死难赠太仆寺卿
　　钱士升周易揆十二卷
　　士升字抑之嘉善人万厯丙辰进士第一官至文渊阁大学士
　　许誉卿曰士升立朝当否泰之交则为包荒出世丁兴亡之防则为硕果所着易揆前设互卦后设对卦气与理象莫不兼融而并摄之
　　郑奎易臆三卷
　　奎字孔肩钱塘人
　　郭宗磐重订易学说海八卷
　　宗磐号鹏海晋江人
　　陆起龙周易易简编【无卷数】
　　起龙字云从上海人万厯举人官永宁县知县起龙自序畧曰采汉唐宋以来注疏暨家藏未刻本多至充栋笔之成帙龙病其赜而襍遂归根易简融防精理彚而成编
　　卓尔康易学十二卷
　　尔康字去病仁和人万厯举人官至工部屯田司郎中谪常州府检校后终于两淮运判
　　【臣】等谨案明史艺文志载尔康易学五十卷此本仅存图一卷图説六卷及説卦传二卷序卦传二卷杂卦传一卷毎卷但有卷之二字而空其数盖刋刻未竟之本也
　　程玉润易窥【无卷数】
　　玉润字铉吉常熟人万厯进士据经义考所引倪长玗语知其尝官部郎始末无攷
　　【臣】等谨案朱彞尊经义考但载程玉润周易演旨六十五卷而无易窥之名又此书仅有十册亦不分卷数惟所解止上下经与程子易传同或原名易窥后改演旨此犹其初藁故尚未分卷也
　　洪启初易学管见【无卷数】
　　启初字尔还南安人万厯进士官兵部主事
　　呉极易学五卷
　　极字元无汉阳人万厯进士官知县
　　方孔炤周易时论合编二十二卷
　　孔炤字潜夫桐城人学渐之孙大镇之子也万厯进士官至右佥都御史
　　徐世淳易就六卷
　　世淳字中明嘉兴人万厯时举人官至随州知州张献忠之乱城破巷战死赠太仆寺卿事迹具明史忠义
　　陈第伏羲图赞二卷
　　第字季立连江人以诸生从军官至蓟镇游击张云章曰第着图赞答问焦竑见之谓其反覆数千言抉剔真诠解剥众説大率规方以为圆融异而归一拂有以取无竑叹服之意可谓至矣然其学从禅门证入率由心得与诸家异
　　王邦柱江柟同撰易经防通十二卷
　　邦柱字砥之万厯时举人柟字楚余皆休宁人
　　朱谋防周易象通八卷
　　谋防字郁仪宁献王七世孙万厯中以中尉摄石城王府事
　　李维桢序畧曰易者象也象也者像也由周迄汉治易者率先明象迨晋王弼尚名理而宋邢恕辈因之至欲弃卦画不用程氏専言理义邵氏説尽主象数矣然而识者多有遗议李鼎祚谓郑康成参天象王辅嗣释人事冯当可谓王与人事疎程与天道逺天人宁可偏废耶陈莹中举邵説示刘器之刘不其然朱子亦以必见意象方可説理而与刘君房滕珙言本义有模印之戒其定论如此友人朱郁仪读易而叹曰説易者莫如孔子孔子曰八卦成列象在其中此象之始也书契兴而结绳逺后圣广为之象以开物象有数故曰极其数遂定天下之象象有辞故曰彖者言乎其象圣人设卦观象系辞焉以明吉凶吉凶者失得之象也悔吝者忧虞之象也变化者进退之象也刚柔者昼夜之象也易之为书安往而非象书不尽言言不尽意立象所以尽意象之不明意言何有乃为易象通八卷近取身逺取物揆人事以合天道使读者占者犂然各当于心而始信夫圣人吉凶与民同患之理彼训诂支离与索之窈防昏黙者皆非孔子指也易无方而象有方象有定体而无定用阳一君而二民为君子隂二君而一民为小人三画之象八卦小成之体也二与四三与五同功而异位重爻之象六位之体也因而重之不可胜象矣八卦之象既已为天地风雷水火山泽矣而説卦更广之见天下之赜而拟诸形容象其物宜因而广象不可胜用矣郁仪之名象曰通有以也见乃谓之象往来不穷谓之通化而裁之存乎变推而行之存乎通变则通通则久孔子之指不明天下始遗象而言易遗象而言易则徇象而言易者阶之过也有徇象而后有遗象不遗象而后象通兴焉
　　呉桂森周易像象述五卷
　　桂森字仲美无锡人万厯中嵗贡生
　　严绳孙曰桂森从顾端文髙忠宪诸公讲学又学易于毘陵钱启新先生日夜探索几忘寝食天启中逆珰毁东林书院及珰败桂森亟谋兴复建丽泽堂又构小斋曰来复讲易于其中学者称为素衣先生
　　张次仲周易玩辞困学记【无卷数】
　　次仲字元岵海宁人天启举人
　　陈祖念易用五卷
　　祖念字修甫连江人陈第子也
　　祖念自序畧曰义理无穷非言之所能尽故传注于汉疏义于唐议论于宋日起而日变而易之用则随时随事可以自察是以君子居则观象玩辞动则观变玩占圣人所以言易者如是而已传曰精义入神以致用也利用安身以崇徳也朱文公言人能取义一卦若一爻熟读而深玩之推于事而反于身则吉凶消长之理进退存亡之道无所求而不得亦无处而不当此则致用利用之义也
　　黄道周易象正十六卷
　　道周字幼元漳浦人天启进士累官少詹事明亡后为唐王聿键礼部尚书兵溃被执不屈死
　　【臣】等谨案道周于乾隆四十年
　　赐諡忠端
　　黄宗羲曰漳浦之学如武库无所不备而尤邃于易歴三乘易卦为二十六万二千百四十四以授时配之交防闰积赢缩无不脗合诗与春秋递为爻象屯防而下既济未济而上二千一百二十五年之治乱燎若观火
　　郑开极曰道周出都门以易传授豫章杨仪部廷麟廷麟以絶学当传大贤难遇慨然欲挟册相随读书鹤鸣山下十年不出事虽不行为士林所诵其至临安也筑大涤山房俟象正告成当簪笔披衣呈章北斗及之江楚扁舟苇岸昕夕研穷覃精三十余年而后成云
　　倪元璐儿易内仪以六卷　儿易外仪十五卷
　　元璐字玉汝上虞人天启进士累官户部尚书兼翰林院学士甲申殉节
　　世祖章皇帝赐諡文贞
　　【臣】等谨案内仪以専以大象释经毎卦列卦爻辞至大象而止以六十四卦大象俱有以字以之为言用也故以名书外仪则有原始正言能事尽利曲成申命六目而又别为小目以纪之皆取系辞中字名篇篇各有图
　　王宣风姬易溯五卷
　　宣字纪卿一字虚舟金溪人
　　华兆登周易古本一卷
　　兆登无锡人
　　张镜心易经增注十卷
　　镜心字用晦磁州人天启进士官至兵部尚书
　　陈仁锡系辞十篇书十卷　易经颂十二卷
　　仁锡字明卿长洲人天启进士官至南京国子监祭酒事迹具明史文苑传
　　刘日曦易思图解【无卷数】
　　日曦字仲升彭泽人天启进士
　　文安之易佣十四卷
　　安之字汝止夷陵人天启进士官国子监祭酒
　　张振渊周易説统十二卷
　　振渊字彦陵仁和人
　　董守谕卦变考畧一卷
　　守谕字次公鄞县人天启举人
　　何楷古周易订诂十六卷
　　楷字元子晋江人天启进士官至吏科给事中唐王聿键起兵于闽以为礼部尚书寻卒
　　楷自序畧曰予别异经传以还田何之旧仍取彖象二传附于经文之下以为之注易以彖传象传等字其文言専释乾坤及上下系説序杂等传凡有闗于彖象者亦各随卦附列以祖费直之意其中网罗旧闻裁以管见爰题为古周易订诂云
　　林允昌易史象解二卷
</div>
    <div class="pagination">
<a href="钦定续文献通考_page227.html">上一页</a><span>...</span><a href="钦定续文献通考_page223.html">223</a><a href="钦定续文献通考_page224.html">224</a><a href="钦定续文献通考_page225.html">225</a><a href="钦定续文献通考_page226.html">226</a><a href="钦定续文献通考_page227.html">227</a><span class="current-page">228</span><a href="钦定续文献通考_page229.html">229</a><a href="钦定续文献通考_page230.html">230</a><a href="钦定续文献通考_page231.html">231</a><a href="钦定续文献通考_page232.html">232</a><a href="钦定续文献通考_page233.html">233</a><span>...</span><a href="钦定续文献通考_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
