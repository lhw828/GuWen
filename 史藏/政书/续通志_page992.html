<!DOCTYPE html>
<html>
<head>
    <meta charset="UTF-8">
    <title>续通志 - 第 992 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 992 页/共 1359 页</h1>
    <div class="content">前终无阿屈海陵壮之明年除御史中丞历户部侍郎侍卫亲军副都指挥使海陵南伐除南京路都转运使大定二年改大名尹兼本路兵马 
都总管四年入为刑部尚书诏规措北边艰食户口及泰州临潢接境度宜安置堡戍七驻兵万三千刍粮之用就经画之还朝未及入对以疾 
卒彦忠性孝友尝使宋所得金帛尽分兄弟亲友云

　　△张九思

　　张九思字全行锦州人皇统初补行台省女真译史除易州同知三迁亳州防御使副归德尹刘仲延受宋国岁贡于泗州往岁受岁贡者 
每以币物不精责宋使者宋使私馈银币以为常九思独不肯受仲延从之自是私馈遂绝自大理评事再迁大理少卿清池令双由陈其父虔 
于天眷初知永安军遇叛寇孟邦杰执而胁之不从遂被害乞正班用荫大理寺议虔子止合杂班叙九思曰虔奋不顾身守节以死其子宜正 
班用荫以劝忠孝世宗从之改工部郎中大兴少尹同知中都都转运使事转刑部侍郎改工部九思所守清约然急于进取一切以功利为务 
不恤百姓诏检括官田凡地名疑似者如皇后店太子庄 【食货志作太子务】 燕乐城之类不问民田契验一切籍之复有邻接官地冒占 
幸免者世宗召还责之转御史中丞奏言屯田明安人为盗征偿家贫辄卖所种屯地请家贫不能征偿者令事主以其地招佃收其人估贾与 
征偿相当即以其地还之临洮尹完颜让乞用九思议诏从之迁工部尚书帝谓左丞张汝弼曰九思耄矢颇强执自用欲令外补何如时九思 
子若拙为尚书省令史冒镇诏敕事觉亡命汝弼奏其事帝曰九思岂不知若拙处耶可免其官捕若拙获日授职九思闻命惶惧因感疾卒

　　△高衎

　　高衎字穆仲辽阳渤海人敏而好学自少有能赋声同舍生欲试其才使一日赋十题衎执笔怡然未暮十赋皆就俱可观登进士第乞归 
养逾二年调漷阴丞召为尚书省令史除右司都事母丧去官起复吏部员外郎摄左司员外郎大奉国臣者永宁太后族人先为东京警巡院 
使以赃免去欲因太后求见海陵不许衎与奉国臣有乡里旧拟为贵德县令海陵大怒杖衎降为清水县主簿居二年为大理司直累迁吏部 
郎中大定初转左君郎中世宗孜孜求谏羣臣承顺旨意无所匡正使衎传诏台省百司曰凡上书言事或为沮遏许进表以闻迁吏部尚书每 
季选人至吏部托以检阅旧籍谓之检卷有滞留至后季犹不得去者衎三为吏部知其弊岁余铨事修理选人便之五年为贺宋国生日使中 
道得疾去职七年卒

　　△杨邦基

　　杨邦基字德懋华阴人父绹宋末为易州州佐宗望伐宋蔡靖以燕山降易州来附绹被杀邦基匿僧舍中得免既长好学天眷二年登进 
士第调滦州军事判官迁太原交城令太原尹图克坦恭贪污不法命属县输金邦基独不与秉德 【按熙宗纪天眷八年遣参知政事秉德 
廉察官吏本传误乘德谨据改】 廉察官吏尹与九县令皆免去邦基以廉为河东第一召为礼部主事迁兵部员外郎摄吏部差除坐铨注李 
庆之忤海陵意降坊州宜君 【按地理志坊州隶县二宜君其一也原文作宜春今攺正】 主簿转高密令大定初太师张浩荐邦基人材可 
用请除刑部郎中帝许之改太府少监累迁秘书监兼左谏议大夫修起居注中都警巡使张子衍道遇皇太子卫仗立马市门不去伞卫士诃 
之子衍鞭卫士御史台劾奏子衍邦基以姻故为子衍求解及入见显宗求脱子衍罪诏削子衍官两皆邦基坐削官一阶出为西京留守石知 
徙山东东路转运使永定军节度使致仕二十一年卒邦基能属文善画尤以画名当世云

　　△丁暐仁

　　丁暐仁字藏用大兴府宛平人父筠以吏补州县所至有治声致仕后乡里鬬讼者多就质焉暐仁冲澹寡欲读书外无他好辽季避难间 
关道涂未尝释卷皇统二年登进士第调武清县丞县经兵革后无学校暐仁召邑中俊秀子弟教之学百姓欣然从之调磁州军事判官以廉 
摄守事迁知川令前令罢耎不事事羣小越法千禁无所惮暐仁申明法禁皆屏息有董佑者最强悍畏服暐仁以刀断指誓终身不复犯法凡 
租赋与百姓前为期率比他邑先办历北京推官再迁大理司直大定三年除定武军节度副使而节度使同知皆阙暐仁为政无留讼改大理 
丞吏部员外郎转户部郎中时贾少冲为刑部郎中帝以少冲为人柔缓不称刑部之职乃以暐仁易之坐尚荫局官私用官刍违格解职改祁 
州刺史祁州 【按金地理志祁州与定武军俱属河北西路传称为定武支郡则当是祁州至祁州则属河东北路矣原本讹祁为祈谨改正 
】 为定武支郡士民间暐仁之官欢迎界上相属不绝改同知西京留守事首兴学校以明养士之法徙陕西西路转运使二十一年卒于官

　　△曹望之

　　曹望之字景萧其先临潢人辽季移家宣德天会间选充女真字学生年十四业成除西京教授历行台省令史除右司都事吏部侍郎田 
■〈瑴，去一〉素薄望之望之愿交不肯纳遂与蔡松年许霖构致党狱陷■〈瑴，去一〉等于死天德元年调同知石州事坐事免久之 
除绛阳军节度副使入为户部员外郎诏望之以牛万头分给安春八明安徙居南京者萨巴反望之转致甲仗八万自洺州输燕子城又运米 
八十万斛由蔡水入淮馈伐宋诸军一日而至进本部郎中特赐进士及第大定初讨斡罕望之主军食给与有节帅府以捷入告议者欲遂罢 
转输望之以为元恶未诛不可弛备既而大军追讨果赖以济以劳进一阶兼同修国史请于大盐泺设官榷盐听民以米贸易民成聚落可以 
固边圉其利无穷从之其后凡贮米二十余万石及东北路岁饥赖以济者不可胜数三年帝以正隆兵兴农桑失业遣望之及魏子平李涤等 
分道劝农廉问职官臧否望之还奏乞汰诸路胥吏可减其半诏胥吏如故惟禁用贴书迁本部侍郎领核实缮修大内财用费用大者复以劳 
进阶望之家奴袁一言涉妖妄大兴府鞫治望之恐使户部令史刘公辅闲其事于大兴少尹王全全具语其事御史台劾奏刘公辅等泄狱情 
决杖除名顷之运河湮塞不治乃用陆运世宗责望之往治之太宗实录成望之等赐银币有差望之叹赏薄世宗以其不忠出为德州防御使 
到官有惠政百姓为立生祠改同知西京留守事上书论便宜事其一论山东河北明安穆批与百姓杂处民多失业陈蔡汝颍之间土广人稀 
宜徙百姓以实其处复数年之赋以安辑之百姓亡命及避役军中者阅实其人使还本贯或编近县以为客户或籍姓名留为佃户州县与明 
安事干涉者无相党匿庶几军民协和盗贼弭息其二论荐举之法宜令宰执岁举三品二人御史大夫以下内外官终秩举二人终秩不举者 
遇转官勒停三品者削后任俸三月其待以不次者宰执具才行功实以闻吏部每季图上外路职官姓名大书赃污者于其名下使知畏愼年 
六十以上者终更赴调有司察其视听精力老疾不堪厘务给以半禄罢遣其三论守边将帅及沿边州县官渔剥军民多兴力役宜岁遣监察 
御史周行察之边部狱讼招讨司无得辄遣白身人征断宜于省部有出身女真契丹人及县令丞簿中择廉能者因其风俗略定科条务为简 
易征断羊马入官籍数如边部遇饥馑即以此账给之军中旧籍马死一村均钱补买往往鬻妻子卖耕牛以备之臣恐数年后边防困弊临时 
赈济费财十倍而无益当早为之所以实边备官给军前用尽则买补皆朽钝不堪用可每岁给官箭一分以补其阙边民阙食给米地远负重 
往往就仓贱卖而去可计口支钱则公私两便陕西正副宜如明安穆昆用土人一员队将亦宜参用土人久居其任增弓箭田复其赋役以廉 
吏为提举举察总管府以下官农隙校阅以严武备则太平之时有经略之制矣又论六盐场用人宜令户部公议辟举论漕运先计河仓见在 
几何通州容受几何京师岁费几何今近河州县岁税或六七万石小民有入资之费富室收转输之利宜计实数以科税入论民间私钱苦恶 
宜以官钱五百易私钱千期一月而尽过期以销钱法坐之论州府力役钱物户部颁印署白簿使尽书之以俟审阅有畏避不书者坐之论工 
部营造调发妨民生业诸路射粮军约量人数习武艺期以三年成以息调民书奏多见采纳以本官行六部事于北边召拜户部尚书时户部 
尚书高德基坐高估俸粟责降世宗念望之吝出纳或惩德基也使人谕之曰要在平占而巳望之久习事有治钱谷名性刚愎颇沾沾自露希 
觊执政世宗以望之急于见知涉躁进未及用寻卒以其子渊为奉御泽为笔砚承奉望之初不学及贵稍知读书遂刻苦自致有诗集三十卷

　　△大怀贞

　　大怀贞字子正辽阳人皇统五年除合门祗候累官右宣徽使正隆伐宋为武胜军都总管大定二年除洺州防御使累迁彰国安武军节 
度使县尉获盗得一旗上图亢宿诘之有谋叛状株连几万人怀贞止以乱民之刑请诛其首乱者十八人余皆释之尝以私忌饭僧数人就中 
一僧异常怀贞问其曾为盗杀人否对曰无之后三日诘盗果引此僧皆服其明察改兴中尹锦州富民萧鹤寿涂中杀人匿府少尹家有司捕 
不得怀贞以计取之寘于法改彰德军节度使卒

　　△卢孝俭

　　卢孝俭宣德州人登天眷二年第累官太原少尹大定二年陕西用兵尚书省发本路税粟赴平凉期甚严迫孝俭易以金帛驰至用省而 
不失期并人称之用廉进官二阶迁同知广宁尹广宁大饥民多流亡失业乃借僧粟使平其价市与贫民累迁山东东路转运使孝俭素褊躁 
与同僚王公谨失欢其子尝私用官帑孝俭不知也既而改河北西路转运使公谨乃发其事孝俭闻被逮莫测所以行至章邱自缢死

　　△李偲

　　李偲字子友定州安善人中天眷二年进士调辽山簿累官户部主事除同知河东南路转运使事大定初改同知中都路转运使事三年 
权知登闻检院再迁户部侍郎改沂州防御使沂南边郡户部借民闲田种禾取藁秸以备警急偲曰如此则农民失业具奏止之转运司牒郡 
输粟朐山调急夫数万人时久雨泥泞挽运不能前偲遣吏往朐山刺取其官廪见储粮数可支半岁即具其事牒运司请缓期毋自困百姓先 
是郡县街陌间听民作廛舍取其僦直至是罢收僦直廛舍一切撤毁他郡奉承号令督百姓必尽撤去偲独教民撤治前却不齐者三五所使 
巷道端正民便之改陕西西路转运使卒

　　钦定续通志卷四百三十一

　　●钦定续通志卷四百三十二　列传二百三十二

　　列传

　　金 【十】

</div>
    <div class="pagination">
<a href="续通志_page991.html">上一页</a><span>...</span><a href="续通志_page987.html">987</a><a href="续通志_page988.html">988</a><a href="续通志_page989.html">989</a><a href="续通志_page990.html">990</a><a href="续通志_page991.html">991</a><span class="current-page">992</span><a href="续通志_page993.html">993</a><a href="续通志_page994.html">994</a><a href="续通志_page995.html">995</a><a href="续通志_page996.html">996</a><a href="续通志_page997.html">997</a><span>...</span><a href="续通志_page993.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
