<!DOCTYPE html>
<html>
<head>
    <meta charset="UTF-8">
    <title>钦定大清会典则例 - 第 32 页/共 354 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清会典则例 - 第 32 页/共 354 页</h1>
    <div class="content">　　户口
　　一编审人丁康熙二十五年题凖各省五年编审壮丁一次统于年终造册具题如不照限题报者将经管各官皆照违限例议处如府州县官假编审造册科派小民者革职提问司道等官明知朦隐不报者亦革职提问若掲报督抚不行题叅或被百姓首告或被科道指叅将督抚亦革职○五十二年钦奉
　　恩诏续生人丁永不加赋如该府州县各官于定额之外将新増人丁私派钱粮者革职提问司道等官不掲报督抚不察叅皆照私派例分别议处
　　一买卖人口康熙三年题凖凡拨给山海关以外叛逆人犯妻子家仆有私行偷卖赎去者卖赎之人系官革职专管各官各降二级调用如偷卖赎军流等犯妻子家仆者亦照此例议处○十七年覆凖八旗满洲防古家人不许卖给汉军民人违者将所买之人并价均入官买卖之人系官罚俸一年收税官罚俸九月其满洲防古家人有违例赎身放出为汉军民人者系官亦照买卖例处分其喀尔喀厄鲁特亦不许汉军民人买违者系官降一级调用将人入官○十八年题凖旗下人买民人无论地方着用正印官印信凖买令用印衙门速呈户部由户部转行该抚令该地方官暁谕如用印官十日内不将所买缘由呈报户部者罚俸一年如竟不呈报者降一级留任○又议凖凡旗下家人将诱来人口隐藏在家贩卖其主明知匿而不首者系官革职若不知情失于觉察者罚俸三月若各该管之人或拏获或出首或犯人自行投首者将该管官并其主皆免其议处○又议凖官员该管地方如有诱骗掠卖人口藏顿窰子老虎洞等处该地方官不行严加察拏知情故纵者革职该管上司皆降三级调用○又议凖
　　京城地方如有聚众抢夺路行妇女及以药饼迷去幼小子女或用术拐男妇子女或卖或自为奴婢者将不行严禁之该管官罚俸一年在外直省地方如有抢夺迷拐等事不行严禁之州县捕官罚俸一年印官罚俸六月本管知府及总捕防各罚俸三月至抢夺迷拐人犯之主知情不举系有职者革职○又议凖旗人买良人为娼或将家下妇人纵为娼者娼妇入官其主系官革职治罪家人将已自置仆妇纵为娼者其主不知情系官降一级留任罚俸一年若知情系官亦革职治罪族长系官罚俸一年城外交与五城司坊官察拏若不察拏被傍人拏获将司坊官罚俸一年该城御史罚俸三月○雍正十二年覆凖官媒人等将妇女私养在家纠结匪局奸图骗如非系当官交领私具领状将妇女久养在家逾限不卖希图重利者该管地方官不行实力察拏或被上司察出或别经发觉将该地方官照不实力奉行察访窝家例罚俸一年○乾隆四年覆凖凡违禁掠卖番仔之内地民人文武官弁稽察不力者照外国之人私自进口不行察报例专管官降一级调用该管上司罚俸一年知情故纵者照讳盗例革职受贿徇纵者叅革治罪○又奏凖官员出差买女人者分别强和察议强娶者革职和娶者降三级调用
　　一隐瞒秀女乾隆三年奏凖旗人隐瞒秀女者系官革职平人交刑部治罪族长及该管官知情者降二级调用族长及兵丁鞭七十若不知情该族长草率具结者系官罚俸一年兵丁鞭五十在屯之秀女如有隐瞒遗漏等弊将差徃稽察之领催照在京族长例议处
　　一台湾民人偷越苖地乾隆二年覆凖台湾民人偷越苖地该地方文武官弁如有实力廵察一年之内拏获十名者将拏获之该地方文武官弁凖其纪録一次再有拏获按数递加议叙倘不实力廵察致有偷越之事别经发觉将该管文武官弁照失察民人擅入苖地例降一级调用上司罚俸一年若有贿纵情弊照私放出口例将该管官革职计赃论罪如兵役人等不实力廵察致有偷越之事如兵役有受贿故纵情弊者失察兵役之该管文武官弁如系失察照失察衙役犯赃例议处如系故纵照纵役贪赃例革职
　　田宅
　　一开垦荒地顺治十五年覆凖丈量地亩迟延限期及丈量之地不明白详报不送文册檄催又不申详或饬令该员监丈互相推诿者州县官各罚俸一年该管官各罚俸六月○康熙元年题凖各省荒地道府一年内开垦千顷以上者纪録一次三千顷以上者加一级四千顷以上者加一级纪録一次六千顷以上者加二级州县官开垦百顷以上者纪録一次三百顷以上者加一级四百顷以上者加一级纪録一次六百顷以上者加二级竢起科时该督抚取具甘结具题之日分别纪叙如有未经开垦揑报者督抚布政使降二级罚俸一年道府降四级调用州县官革职如垦地后有复荒者道府州县官将开垦之加级纪録削去督抚布政使罚俸一年道府降一级住俸州县官降三级住俸皆勒限一年督令开垦如依限一年内有垦完者凖其开复如限内不垦完者督抚布政使降一级再罚俸一年道府降二级调用州县官降三级调用如前官垦过熟地后任官复荒者督抚布政使道府州县官照经管开垦官复荒治罪倘有隐匿熟地称为垦田者道府州县官皆照未经开垦揑报例议处如督抚布政使未经察出亦照揑报例议处○十五年题凖官员开垦荒地不照定例年分起科先期勒徴或过期不徴或私减地亩定额徴粮者州县官革职道府各降三级调用督抚布政使各降一级留任如不照所限年分豫详请徴或勒民开垦及开垦地亩以多报少以少报多或以先垦之地后又重报开垦及荒熟地亩不分晰明白溷报或应徴在民钱粮不察出者州县官各降一级调用该管上司罚俸一年○又议凖见任文武官并休致乡宦或将熟地或将新垦増地隐一亩以上者降四级调用隐十亩以上者革职隐一顷以上者革职杖一百凖其折赎永不叙用其所隐田地入官所隐钱粮按年行追进士举人生员贡生监生隐一亩以上者革去职衔隐十亩以上者革去职衔杖一百凖其折赎永不叙用其所隐田地入官所隐钱粮按年行追一应州县官员将所隐田地不行察出不及二顷者降四级调用二顷以上者革职道府直隶州知州等官将所隐田地不行察出不及五顷者降二级调用五顷以上者降四级调用督抚布政使将隐地不行察出不及十顷者降一级留任十顷以上者降二级留任罚俸一年又官员因不行察出隐地处分之时先有察出隐地并因垦地有加级纪録者凖抵其余加级纪录不凖抵销其地主已将本身地呈报州县而州县不呈报司道府官或州县已经呈报而司道府官不详明督抚者皆照隐地官员例处分其原首地主免罪总督廵抚以下州县官以上离任之后如有隐地被接任官察出其升迁降调休致告病者皆照见任官例处分○十六年题凖州县官实心劝谕首出隐地二百顷以上者纪録一次六百顷以上者加一级八百顷以上者加一级纪録一次千顷以上者加二级该督抚仍不时察访如有借劝首名色滋事扰民该督抚即指名题叅照揑报开垦例革职○十七年覆凖不肖官员有希图议叙谎报开垦及察出隐地累民多徴钱粮者此等事发觉将谎报官照揑报开垦例议处加级纪录卓异即升皆不凖抵销○雍正十二年覆凖各省督抚凡有开垦册报即别委隔属贤员履亩丈勘所垦之数与所报之数果属相符取结送部劝垦之官凖其题请议叙倘丈勘之数与报垦之数不符即将原报垦之官题叅照以多报少以少报多例降一级调用如委勘之员一时朦溷或经督抚指叅或经日后发觉将委察出结之员亦照此例降一级调用至于山田或先可耕种后因水冲仅存沙石者难以播种并滨江滨河之田前经报垦后因水浸或经坍塌者应于水田六年旱田十年将届升科之期令该督抚按年委官覆加察覈如果有坍塌更改之处据实具题请豁其成熟田地仍行分别升科如有应行改正而互相徇隐者督抚察叅皆照荒熟地亩不分晰明白例降一级调用升科以后山田水田或彼冲此长彼涨此坍以新长者补冲以新涨者抵坍实在冲坍者即予开除仍将每年开除抵补细数造册报部如该地方官不实力奉行督抚确察题叅亦照例降一级调用督抚不题叅别经发觉罚俸一年○又覆凖凡借开垦名色将有业户田产串通里甲地邻朦官给照地方官不行察明滥给执照者照不分晰明白溷报例降一级调用○乾隆十六年覆凖湖广沿江州县两岸多产芦苇坍涨不常其坍没地亩印官竟有从未履丈率行据报请豁道员不过按册抽察其中不免坍少豁多之弊嗣后严饬州县逐一确切察明入册道员详细稽覈倘州县仍前草率道员访出掲叅如有扶同一并分别议处倘州县及道员等仍前玩忽该督抚不即题叅部中按限察覈将该督抚一并叅处
　　一拨给地亩康熙九年题凖凡官员拨补地亩不详察部文原定项错误拨给或原定项有不便拨给情由不豫先详明擅与改拨者皆罚俸一年○二十四年议凖承办拨地官员有意不遵部文徇情改拨者将该员降三级随旗行走
　　一旗人违禁外省置产雍正十二年覆凖八旗人员置买产业于各省者令各旗人员据实首报交与该省督抚按其产业之多寡酌量限期勒令全数变价回旗如有隐匿不首及首报不实者令督抚访察题叅照侵占田宅律治罪所置财产照例入官如有地方官扶同徇隐不行究叅或被傍人首告或因他事发觉将不行实心察究之州县官降二级调用未经察出之知府降一级留任督抚司道罚俸六月至于察禁以后仍有违禁于各省置产私相授受或托民人出名诡名寄户等事一经察出田产入官照律治罪地方官失于觉察照失于觉察例罚俸一年
　　一入官田产康熙十四年议凖官员凡入官田产隐匿不举者革职未经察出之知府降一级调用司道罚俸一年廵抚罚俸六月其令人居住耕种不纳租银者州县官降一级调用该管官罚俸一年如估价短少或不估价部文即卖者皆罚俸一年该管官罚俸六月○雍正七年题凖田房产业一经入官即令本犯家属立将契劵呈官出业该管官眼同原主秉公估定价直出示速售有愿买者即给与印照照内开明不许原主勒索找价仍令买主出具并无假冒影射甘结存案如该管官仍有纵容原主踞占影射者或被旁人首出将踞占之家属并影射之亲友皆照隐瞒入官财物房产律坐赃论罪该管官照徇隐例治罪该管各上司照徇庇例降三级调用倘并无影射情弊而首告之人故行揑辞陷害按律反坐至所典房地及质当物件应责令原主勒限取赎归还原本如逾限不赎即开明原本价直出示招售又亏空贪赃官吏一应追赔银各该督抚委清察官产之员会同该地方官令本犯家属呈明时价当堂将田房什物分别低昂公同确估详登册籍申报上司仍令本犯家属眼同售买完项如有侵渔需索等弊许该犯家属并买主首告将侵渔需索之官吏照侵盗钱粮及受枉法赃律从重治罪该管上司不行严察故为徇庇照徇庇例降三级调用○又题凖凡应变价之田房产业价估千两以上者僻小州县或无有力之家及虽系通都大邑而价直至数千两一时不能即售令该督抚酌量分作年限完解限内不完罚俸六月二年以后不完罚俸一年如有售主先交价银一半或三分之一即令其管业其余银各于年限清交给与印照该管官先将分年完解之处详明上司咨部存案至所收银逐年解交藩库出具库收送部察覈如一年限内完解不及该年分数者将该地方官察叅罚俸六月二年不完者罚俸一年三年以后不完每年罚俸一年若一年限内全完千两一案者凖其纪録一次以次递加○十三年覆凖入官产业如经管胥役占住侵租该管官毫无觉察或别经发觉或被上司访出题叅照纵役婪赃例革职○乾隆十五年奏凖承办千两以下者限半年变完千两以上至数千两者该督抚酌量分作一年或二年变完○十六年覆凖契税银系属杂项原与地丁等项正课不同若一例处分未免漫无区别但不肖有司将契税银任意侵匿而该管上司乃竟全无觉察或已经察知仍不据实详报自应分晰情节酌定处分以专稽察之责嗣后所属州县倘仍有侵收契税情弊即行据实指叅系直隶州侵收者将该管道员系州县侵收者将该管知府直隶州知州皆一并察叅仍将或系徇隐或系失察于疏内分晰声明如系有心徇隐照徇庇例降三级调用如止于失察者照属员因事受财同城知府失于觉察例降一级留任
　　一擅责佃戸雍正十二年议凖凡不法绅衿私置板棍擅责佃戸勘实乡绅照违制律议处衿监吏员革去衣顶职衔照律治罪地方官容隐不行察究经上司访出题叅照徇庇例处分失觉察者照不行察出例罚俸一年如将佃户妇女占为婢妾者皆革去衣顶职衔按律治罪地方官徇纵肆虐者照溺职例革职不能详察者照不行察出例罚俸一年该管上司徇纵不行掲叅照不掲报劣员例议处至有奸顽佃户拖欠租课欺慢田主者照例责治所欠之租照数追给田主















　　钦定大清会典则例卷十五
　　钦定四库全书
　　钦定大清会典则例卷十六
　　吏部
　　考功清吏司
　　解支
　　一起解钱粮物料康熙四年议凖直隶各省兵饷协饷定为五分限四月内完二分半九月内全完如行师大兵军饷协济别省钱粮或迟或误者革职支给本省兵饷或迟或误者州县卫所官降三级司道府直隶州各降二级督抚各降一级皆令其戴罪督催完日开复○五年议凖每年拨饷时如所拨饷内有水旱等灾蠲免或拨文未到之前别用并解部及重拨之项该省督抚等一面动用别项钱粮照限协解一面将动支缘由开明题报如诿解借端谎行题报或所阙钱粮不动别项钱粮抵解以致迟误者该管官革职布政使司降三级调用督抚降二级留任至解饷省分督抚照所限月底将起解数目题报如不曽起解谎以起解具题者革职不依所限月底题报者罚俸一年如已徴钱粮拨给稽迟以致兵逃兵哗或察报时将兵逃兵哗情由朦隐不报及报不实者皆革职该管各官将此等情由已经申报而该督抚不行纠叅者降二级调用如已经安定者免议其不所限四月九月分钱粮分拨时即将十分全徴者经徴官降二级调用督催官降一级调用督抚罚俸一年如官员解送钱粮等项沿涂停阁日期者罚俸一年○九年题凖官员起解兵饷漕粮白粮本色顔料等项如该管司道府等官不委见任佐贰滥委废官匪人解送或中涂误失者原委之官降一级调用如中涂无有误失罚俸一年如委见任官解送中涂误失者原委之官罚俸六月如解官起解钱粮侵欺潜逃者原委之官降一级留任如不曽差官批回内填写差官及不差职官者皆罚俸一年○又题凖各省采买物料等项承估布政使不照时价确估妄行多开者罚俸一年廵抚罚俸六月如不与上司验看解送径行解部者罚俸六月○十四年议凖部拨钱粮关系军需若限期急廹不能依限起解者先具题展限如擅改部限者降二级调用○十五年议凖官员将不应起解之钱粮违例起解者罚俸一年或应免本色钱粮解送折色者降一级调用○又议凖官员起解钱粮不行详察银匠银内搀和铅沙者降三级调用廵抚罚俸一年如解送潮银者降一级调用廵抚罚俸六月○又议凖解送顔料等项如解官中涂干没交纳短少者即照侵欺例治罪○又议凖解官到部稽迟所解钱粮全完者一月内仍免其议处逾一月以外者罚俸一年○十八年覆凖州县官隔年豫徴钱粮督抚察叅照私派例将州县等官革职拏问司道府各官明知不报者将司道府各官革职详报督抚不行题叅者将督抚降五级调用其豫徴钱粮即凖为次年正项钱粮○二十六年题凖委解借病推诿规避者革职○二十八年议凖钱粮物料等项解送到部限一月察覈明白掣给批倘于限内不行察收及不给发批回者该堂官即行察叅将该司官照逾限例议处至书役人等指称估验掣批挂号等项费用名色借端包揽索诈者许解官解役即于该衙门首告将包揽索诈之人交与刑部治罪系官革职仍交与刑部治罪如该管官失察者照失察衙役犯赃例议处如明知不举者照徇庇例降三级调用如解官豫先嘱托和同行贿听其包揽者与受一例治罪如亏空着令赔补者竢完日给批不在计限之内○乾隆四年覆凖官员采办一切物料等项督抚以不能按限完解题请展限经部覆凖之后仍不依限完解者将原题请之督抚罚俸六月○十六年遵
　　防议定各省委官运办盐铜铅锡等项令该委官领解之日一面申报原委督抚一面申报沿涂督抚一竢入境即报地方官察验至出境时该地方官验明无事即具出境印结申报该管上司并知会接省地方官一体严察但不得因有盘察出结之责借端留难不顾委官守稽迟以致违限如有出境盗卖揑报遭风失火情事该地方官立即申报本境督抚题叅究拟不得诿之原委省分督抚致滋疎纵倘经过地方文武官弁有瞻徇隐匿不行申报境内督抚别经发觉将经过地方文武官皆照粮船谎报漂没汛地文武各官不亲临确勘例革职如地方官已经申报而境内督抚不严察叅奏者照不掲报劣员例降三级调用倘有借端留难等弊该督抚等亦应严察如经过地方故为抑勒以致出境稽迟者一并叅处
　　一支放钱粮康熙十四年议凖各营放饷遴委贤能官员亲临察阅抽封称兑按名给散如奉委官员监放推委不亲临察阅者罚俸一年如已经亲临不抽封称兑致有劣弁短少色数系失于详察者监放官降一级调用如监放官知劣弁有扣克情弊不即申报事发者监放官照徇庇例降三级调用如有通同扣克情弊监放官革职提问○又议凖各省采买米谷豆草估价均照督抚所定如估价多开者或被旁人首告或被科道题叅审系情实原估官革职提问转申官降四级调用奏销督抚降二级调用如督抚布政使道府等官通同多算者皆革职提问凡米谷豆草多算被上司察出督抚察叅者察出上司察叅督抚免其处分其余估计奇零杂项既经部驳重估所估价直不确妄行浮开者罚俸一年廵抚罚俸六月○十五年议凖军前供应米豆草等项如地方官将价直浮冒开销督抚察出题叅照贪官例革职拏问如奏销完结之后或被科道纠叅或被傍人举首将督抚一并照贪官例治罪其举首之人系官照应升之官加一等优升系旗人民人授为七品官至民间运到米豆草地方州县官故意迟延抑勒刁难需索又州县官解到米豆草司道府等官有故意延挨抑勒刁难需索者督抚察出题叅将经收官员皆照贪官例革职拏问此等情弊被害之人控告督抚而督抚不行凖接纠叅将督抚亦照贪官例治罪如督抚不行察出或被科道纠叅或被傍人举首其督抚各降四级调用该管司道府等官革职至军前运到米豆草等项经收委部官员及武官延挨抑勒刁难需索者将军及统兵大员察出题叅皆照贪官例革职拏问此等情弊经收官员申明将军统兵大员而不行纠叅者将军统兵大员叅赞大臣亦皆照贪官例治罪将军统兵大员不行察出或被科道纠叅或被傍人举首将军统兵大员叅赞大臣降四级调用其该管武官革职其出首之人系官照伊应升之官加一等优升系旗人民人授为七品官至出征将军统兵大员并大小官员及督抚提镇以下大小官员笔帖式
　　钦差部差官员笔帖式科道翰林等官贩买米豆草等物嘱托地方官多取价直或将民间所卖米豆草作为己物嘱托地方官令其收买并经理地方官将所嘱托米豆草等物徇庇收买皆照贪官例革职拏问至已备本色不行收纳有抑勒折价者将军统兵大员及督抚察出题叅皆照贪官例革职拏问将军统兵大员督抚不行察出或被科道纠叅或被傍人举首将军统兵大员督抚各降四级调用司道府等官并该管武官皆革职出首之人系官照伊应升之官加一等优升系旗人民人授为七品官至将军统兵大员及大小官员并督抚提镇以下大小官员笔帖式及
　　钦差部差官员笔帖式科道翰林等官将本身马匹徇情嘱托送入驿站营伍马匹数内多取价直一应购买马匹不开实价以少为多滥行开销者皆照贪官例革职拏问若驿站营伍官员人等申明督抚提镇而不行题叅或不行察出奏请完结之后或被科道纠叅或被傍人举首将督抚提镇皆照贪官例治罪出首之人系官照伊应升之官加一等优升系旗人民人授为七品官○又议凖支应刍粟物料不发见银采买借取于民给价短少以致累民者督抚察叅将州县等官革职拏问明知不报之司道府官亦革职拏问详报不行察叅之督抚革职○又议凖凡官员未经解送正项钱粮之先豫给官役俸银工食或不按季给发全给重支或违例给发钱多银少者皆降一级调用转详官罚俸一年廵抚罚俸六月○又议凖官员应给民价不速给迟延者罚俸一年如半给半不给者降二级调用竟不给者革职○雍正五年议凖凡地方有军需公务督抚不及咨题者行令该州县垫办或那库项或垫已资先行详明督抚办完十日内即照实价申详院司道府该院司道府限两月内覈明题销倘州县申报过限或督抚题报后期户部察明月日皆交部议处其司道府逾限不行覈转亦照例察明交议若该州县报价不实及督抚不据实覈明题报希图冒销者户部题叅州县照侵欺例治罪督抚司道等官皆照徇庇例议处
　　盘察
　　一清盘库项康熙十四年议凖官员库内物件不行固贮以致库使偷盗者降一级调用罚俸一年○二十七年题凖各省藩库交代钱粮定限两月如有侵欺亏欠等弊将隐匿不叅之该督抚革职如督抚有侵欺入已之处照侵欺例治罪○二十八年题凖粮驿二道库贮钱粮责成藩司各府库贮钱粮责成各该道如无道员管辖之府委令邻近道员于奏销时清盘如无侵那亏空情弊即具保结呈送廵抚倘保结之后仍有察出侵那亏空者该抚题叅将藩司各该道皆革职分赔○三十九年覆凖州县府道收贮钱粮于地丁正项及常平仓谷外一切杂项钱粮该管上司一并照例盘察○又题凖上司盘察所属仓库例责年终时限甚廹嗣后于次年奏销前秉公清察据实出结○四十四年覆凖盘察州县仓库钱粮如有不肖知府需索州县者许州县即时通报司道督抚题叅革职如督抚不行题叅将督抚照徇庇例议处○五十九年覆凖知府盘察仓库州县礼物永行禁止如仍餽送而知府收受者将餽送礼物之州县收受之知府照餽送礼物例议处○雍正元年议凖各省藩库钱粮于每年奏销时该省有总督者令总督监同廵抚亲身盘察无总督者责成廵抚亲身盘察钱粮无阙出具印结于奏销本内一并保题如有亏空该督抚即行题叅如督抚扶同徇隠不行题叅亏空事发之日将监盘之督抚一并革职照例分赔如督抚抑勒下司那垫滥动以致亏空者该布政使司即据实通详各部院衙门或通详不便即具掲宻送各部院衙门据掲奏
　　闻将督抚照贪官例革职拏问○又议凖凡银库匙钥司道自行掌管库使止令看守封识遇有钱粮出入禀明布政使盐道方许开库不得自专其藩司盐道有侵用那移抑勒库官者许库官径行掲报如果举报得实该督抚廵盐御史题请议叙以应升之官即行升用其或通同隐匿事发一例治罪如库官已经据实掲报督抚廵盐御史徇隐不行题叅照徇庇例议处○乾隆二年议凖州县官徴收钱粮计算道路之逺近酌量钱粮之多寡随徴随行解司如有任意迟延不即起解者即令该管府州察报督抚覈叅分别迟延月日议处至该管府州有督催之责自应竭力催解倘有听其迟挨直至抚司行提催解者将府州一并察叅照督催不力例罚俸六月如州县批解钱粮而布政使司抵充杂派扣批抑勒不发许州县官申报督抚径报部院衙门题叅将布政使司照批囘改那例议处○十四年议凖道员知府直隶州知州盘察所属正项钱粮时将库贮兵饷一并盘察出结如有亏空即行据实掲报倘该上司并不实力清盘及至交代不清始行掲报照盘察不实例分别察议
　　一亏空分别处分开复康熙九年题凖司道府州县等官如钱粮米豆正杂等项擅自那移别用者皆革职如正杂钱粮米谷豆草不报明该抚以急军需私自那用者降一级留任竢赔完之日听该督抚题请开复如存留钱粮因公那用者免议○四十四年覆凖州县仓库钱粮责成知府盘察于每年奏销时出具所管州县仓库实贮无亏印结造册申详保题仍令不时盘察无论几时察出亏空立即掲叅免其革职分赔若州县亏空知府有扶同徇隐情弊别经发觉者将知府叅革令知府独赔如知府止系盘察不实不行掲报或别案发觉始行报出者系那移将知府革职令知府分赔系侵欺知府照失察侵盗律议处免其分赔○五十九年覆凖州县官恃有上司分赔之例将库银藏匿假揑亏空者督抚据实题叅审明是实着落本犯名下独追还项仍照例治罪○又议凖各项拖欠钱粮该抚每年奏销或拖欠在民或本官干没或衙役侵欺逐一题明委系拖欠在民不能催徴者照定例处分如系本官干没者照贪赃例革职提问仍于本官名下追清还项如衙役侵欺者该管官照纵役贪赃例革职其侵欺衙役交与该抚提拏严审追清完项州县官干没侵欺等情司道府等官豫先不行察出或据详代为开销者司道府等官各降一级调用督抚罚俸一年○又议凖州县官如衙役侵欺钱粮揑报民欠知府不行详察遽为转报者罚俸六月○雍正元年
　　谕亏空钱粮各官若革职留任催追必致贻累百姓伊等既已获罪革职岂可复留原任嗣后亏空钱粮各官即行革职着落伊身勒限追还若果清完居官好者该督抚等奏明钦此○二年
　　谕朕惟钱粮固属要而民瘼尤宜体防闻有州县亏空钱粮百姓情愿代赔者此端断不可开亏空之官未必爱民况百姓贫富不等断无阖县情愿代赔之理或系棍蠹勾连借端科敛或不肖绅衿一向出入衙门通同作弊及本官被叅犹冀题留复任因而号召多事之人连名具呈称系阖县愿赔后官畏承追处分接呈入手即差役按里追呼名为乐捐其实强派其为民累不浅嗣后绅衿富民情愿协助者听其自行完纳其有阖县具呈者即将为首之人治以重罪如府州县官擅凖派赔着该督抚察叅重处至因公那移之项依限全完定例凖其开复嗣后督抚题报全完即给咨本官令其随本引见朕观其人可用者即用如不可用以原品休致其年老及不愿补官之人亦于本内声明给还原职不必来京钦此○又
　　谕凡官员亏空钱粮仓谷该管上司失于盘察自应革职分赔但定例亏空官员审无侵欺入已之项勒限一年内赔补全完凖以原职补用而失察革职之上司转不得与本官一例开复似属可悯嗣后亏空银谷限内全完例应开复者该督抚察明原叅失察之上司一并题请开复钦此○四年议凖州县侵那亏空审明确系知府徇隐独赔之项将知府照例革职离任本犯拟罪监追勒限三年完补无论本犯完补或知府协同完补但能于一年内全完系侵欺之项本犯拟死罪者照例减二等发落拟军流徒杖者照例豁免徇隐之知府不凖开复系那移之项至二万两以上者一年内全完本犯照例释免未至二万两者一年内全完本犯照例凖其开复其徇隐之知府亦照雍正二年八月
　　上谕上司与本官一同开复之例皆凖其开复如二限三限完补者本犯照例分别发落若三年限满不能完足即将本犯治罪察实果系家产全无无力完帑不论是侵是那将未完之项尽数着落徇隐之知府勒限一年完补除徇隐侵欺之项虽经全完不凖开复外系那移之项能于一年内全完凖其开复一年限满不完再限一年完补若能于二限内赔补全完照依原职降一级调用二限内完不足数再限一年完补若能于三限内全完照依原职降二级调用三限内不完即将知府家产搜察变补若即赔补全完亦不凖开复如州县亏空知府失于觉察系侵欺之项除本犯照例严追外失察之知府照失察侵盗本律议处免其分赔如系失察那移例应分赔之项将知府革职其亏空之项亦先在本犯名下勒限三年追补一年内全完将本犯及不行掲报之知府皆凖其开复二限三限完补本犯照例分别发落若三年限满不能完足将本犯治罪察实果系家产全无无力完帑将未完之项着落不行掲报之知府分赔一半其余一半入于无着项下完结其知府分赔一半银勒限一年完补一年内全完凖其开复不完再限一年完补若能于二限内全完者凖其开复于补官日罚俸一年如二限内完不足数再限一年完补若能于三限内全完者照依原职降一级调用如三限内不完不凖开复未完银仍着落追赔○又议凖州县钱粮仓谷亏空题叅时一面于任所严追一面行文原籍将其家产严察存案如任所无完即变价补完若承追地方官不行察出照徇庇例议处○乾隆元年覆凖承办亏空人员如有迟延违限者遵照
　　钦部事件定例违一月者罚俸三月违二月者罚俸六月违三月者罚俸九月违四五月者罚俸一年违半年以上者降一级留任违一年以上者降二级留任违二年以上者降三级调用○三年覆凖州县侵项不能一年内全完者知府革职不凖开复若本犯侵项于一年内全完令该督抚将失察之知府确察平日居官如何出具考语给咨送部引
　　见请
　　防○七年奏凖凡亏空之案审出民欠那垫是实除将本犯照例议罪外再限四月委官彻底察覈出具并无假揑影射印结再令接任官出具认徴印结仍向欠户催徴如限满不完将接徴官照例叅处倘本无旧欠接任官通同揑结察出与本犯同罪仍令分赔○十二年议凖州县亏空经该管道府察出掲叅各免其失察处分如例应责成盘察保结之属官竢其离任身故后始叅亏空实系从前盘察不实应无论其掲报与否将该管道府以失察附叅照失察州县亏空例分别议处所亏钱粮亦照失察侵那定例分别着赔○十四年奏凖道员失察知府直隶州知州亏空照失察例降四级调用至失察州县亏空既责成盘察不实之知府其道员自应量为酌减如该管道员不豫行掲叅州县亏空者降一级留任○十五年议凖州县侵欺帑项限满不完既着徇隐之知府赔补则着赔之日即应将知府之原籍房产令该地方官察记册籍申报上司如能依限代赔全完房产给还仍照例凖其分别开复降调如三限已满变抵房产仍不足数即照例治罪
　　一清盘仓谷康熙三十九年覆凖凡州县收贮米谷遇风大雨等灾挽运江海漂流并霉烂者该督抚题叅着革职离任原阙别补限一年之内赔完免罪复还原职别补如逾限一年赔完免罪不复原职二年之内如不赔完仍照律例治罪着落家产追赔○五十九年议凖州县霉烂仓谷不论在任解任以及分赔之知府果能一年限内全完者皆一例凖其开复○雍正元年议凖各省存仓米谷虽有知府盘察司道管理不能保其一无徇隐当责之督抚覈实严察年终造册保题至督抚升转离任将册籍交代新任督抚限三月察覈奏
　　闻如有亏空即行题叅倘新任督抚徇隠不行据实叅出后经发觉一并照例议处仍令分赔○三年遵
　　防议定州县亏空仓谷系侵蚀入已者照侵欺钱粮例拟断系那移者照那移库银例拟断其仓谷令接任官于秋成谷贱时申详督抚藩司酌动何项钱粮照时价先行买补该州县出具仓收道府加结报部于亏空人员及妻子名下勒限一年将动用银照数追补还项如逾限不完照例治罪其有仓厫州县倘因循怠玩于渗漏处既不黏补应盖造处又不详请以致米谷霉烂者革职动帑买补勒限一年照数追赔限内不完照例治罪若仓厫既经修理犹有托名霉烂亏空者亦照例革职治罪○又议凖州县每年借出谷自秋收后勒限徴比务于十月内全数完纳造具册收送部年终令知府直隶州知州亲徃盘察府州仓谷责令该管道员盘察出具印结申报如逾限不完或揑造册收即行掲叅议处仍令欠户照数完纳如该管上司不行掲叅照徇庇例议处再仓谷有存七粜三之例其出粜之时该督抚转饬地方官严行察禁如有囤积射利之徒即访拏按律治罪该地方官若不严行察禁该督抚题叅照溺职例议处或有不肖州县以粜借为名掩饰亏空该督抚即行指叅严审是侵是那分别定罪追赔该管道府直隶州知州有不时盘察之责如有徇隐失察等情亦即题叅照州县官侵那钱粮知府徇隐失察例分别议处所亏仓谷着落赔补如道府直隶州知州已经掲报督抚不行题叅者将督抚亦照徇庇例议处所亏仓谷亦照例分赔○乾隆四年奏凖各省常平仓谷初次采买迟延经督抚察叅送部议处将承办官罚俸一年如再不完将承办官革职留任完日开复○五年奏凖凡州县官采买米谷如不亲身平买运仓转发里递分派花户勒令采买者将州县官降三级调用○八年覆凖如有将未进仓谷溷行入册揑报者照未完之钱粮揑以全完转报例革职其该管上司知而徇隐照徇庇例降三级调用若止失于觉察照失于觉察例罚俸一年○十二年议凖各州县所需食米务令自行置买不得碾用仓谷该管上司亦不得给发价直令所属州县碾谷供应仍令各该督抚不时密行察访倘有州县碾用等弊委官盘察若察出将不行掲报之瞻徇各上司一并叅处如已经掲报而该督抚不即题叅者照例议处○十八年议凖凡采买拨运粮米经由江洋黄河偶遇风浪猝被漂失者办运各官立即报明所在地方飞往勘讯明确果无虚揑别情取具承勘不扶印结申详督抚司道覈实一面咨部一面移咨办运省分照例具题请豁若遇失水该运官并不报明地方官将运官照沉溺漕船不报例降一级调用如有乘机侵盗等弊革职治罪未经题豁之先不将失水情形立即勘明豫报戸部及该省者照失于觉察例罚俸一年所在官司有瞻徇草率扶同出结情弊照沿涂催防各官不亲临确勘的实遽出保结例革职如该督抚不严察确实遽行题豁后至诈冒事发所题督抚降二级调用所豁粮照例着落承办及出结各官名下按数分赔
　　一造册批廻康熙十五年覆凖官员造报各项文册迟延或限内并违限不及一月及违限一月者皆罚俸三月违限两月者罚俸六月违限三月者罚俸九月违限四五月者罚俸一年违限半年以上者降一级留任违限一年以上者降二级留任违限二年以上者降三级调用其文册遗漏重开数目舛错或多开少造遗漏职名者皆罚俸三月该管各官未经察出据册转报罚俸一月如府州县官员造报奏销钱粮册内有数目舛错遗漏者总督廵抚不行察出经该部察出者将该府州县官罚俸一年总督廵抚及转报司道各罚俸六月再督抚司道所造册内有数目舛错遗漏者亦各罚俸六月如司道府州县官将奏销钱粮册结迟延不送经该抚题叅或限内并违限不及一月者罚俸三月违限一月者罚俸六月违限两月者罚俸九月违限三月者罚俸一年违限四五月者降一级留任违限六月以上者降二级调用违限一年以上者革职如司道府州县官将册结申送督抚而督抚迟延不随各案一并送到者经该部察出题叅之日将督抚违限五月以下者亦照司道府州县官例处分如违限六月以上者降二级留任违限一年以上者降三级调用如应行完结之钱粮不行分晰明白溷行造册将溷行造册之府州县官降一级调用溷行转报之司道罚俸一年不行详察之督抚罚俸六月如司道官自行造册不分晰明白者降一级留任○又议凖布政使抑勒州县卫所官将批回改那或以新填陈以此那彼情弊该督抚指名题叅照那用正项钱粮例处分如该督抚徇情不行题叅者将该督抚照徇情例降二级调用





　　钦定大清会典则例卷十六
<史部,政书类,通制之属,钦定大清会典则例>
　　钦定四库全书
　　钦定大清会典则例卷十七
　　吏部
　　考功清吏司
　　漕运
　　一漕运考成顺治初年定官员收兑漕粮多搀糠粞砂土者该管官革职监兑官降一级调用其抵通兑交漕粮米多糠粞及有砂土者押运官革职管粮道降一级调用如无糠粞砂土经收兑勒掯不收者降二级调用至京通各仓支放米时如仓级等搀和砂土该监督不行稽察究处者降一级调用○十年覆准各省粮道经管漕粮十分全完者加升一级欠一分者罚俸一年再运粮挂欠一分者降一级调用欠二分者降二级调用欠三分者革职凡欠二分三分者初次与二次处分同○康熙三年题准坐粮防经管漕粮欠不及一分者罚俸六月欠一分以上不及二分者罚俸一年○八年定仓场侍郎经管各省漕粮欠五厘以上至一分者罚俸一年三年连欠五厘以上至一分者降一级戴罪督催○四十九年覆凖山东河南二省漕粮数少经管粮道十分全完者加升一级江南江北浙江江西湖广漕粮数多经管粮道十分全完者加升二级至总漕于各省漕粮十分全完者加升二级未完照考覈仓场侍郎例议处○五十年覆凖州县水次兑米粮道监兑官亲往稽察如有私自改折漕粮者该州县及领运官皆革职米照数交赔监兑官降二级调用粮道降二级畱任○又覆凖监兑官同粮道亲身督押到淮一有短少该督即行审明题叅米畱旗丁兄弟子侄一人交与监兑官购买赶帮交兑押运千总出具甘结呈报如押运等官揑具结者降二级调用○五十一年覆凖各省押运同知通判一次无欠者加一级二次无欠者加二级三次无欠者不论俸满即升一次挂欠者降一级留任二次挂欠者降二级留任三次挂欠者降三级调用仍将挂欠之米分赔○雍正四年奉
　　防押运官员均令该督抚出具考语送部抵通之日仓场总督送部引见○乾隆元年奏凖京通各仓监督定以二年更代差未满时有俸满应升人员凖其照常升转仍竢差满更代至差满之后若照赢余米议叙恐出入之际易滋弊端应请停止如果能出入公平粮储无亏仓厫不致渗漏米粮不致霉变任满时令仓场侍郎保题交部议叙凖其加一级○四年覆凖山东河南押运蓟粮官员如有逗遛挂欠失风等事亦照例处分若抵蓟全完并无事故该总漕覈实具题亦照例分别次数议叙
　　一漕粮限期顺治初年定每年漕粮经徴州县限十月开仓十二月兑完○又定河漕总督理应督率各官挑浅疏通粮艘如不豫行挑浅疏通以致迟误者请
　　防议处如囘空船不行力催又不题叅地方官者皆降二级留任○又定官员催防漕船无故容后帮之船前行前帮之船后行者罚俸一年漕船入境日期该管官不察明转报者罚俸六月○又定各省漕粮江北限十二月过淮江南江寜苏松等处限正月内过淮江西浙江湖广限二月内过淮山东河南限正月全数开行又江北限四月初一日抵通江南限五月初一日抵通江西浙江湖广限六月初一日扺通山东河南限三月初一日抵通均限三月内完粮○康熙十二年议准有司无粮军卫不备船以致迟误过淮违限一月以上者督抚罚俸三月粮道监兑官罚俸六月违限二月者督抚罚俸六月粮道监兑官罚俸一年违限三月以上者督抚皆住俸戴罪督催竢粮船扺通交明开复粮道等官各降一级调用如经徴州县卫所等官船到无米有米无船及过十二月者皆罚俸六月过正月者各罚俸一年过二月者各降二级留任至总漕系通管漕粮催趱尤其専责及过淮以后令总河星速催趱如依期过淮而抵通迟误者河漕二督及沿河道员州县等官亦照督抚迟误过淮例处分○又议凖白粮过淮抵通迟误者亦照迟误漕粮例处分○又议凖监兑漕粮未经兑完揑报兑完或漕船未经开行揑报开行者皆降二级调用○又议凖完粮在原限三月之外违限不及一月者将押运等官罚俸三月一月以上者罚俸六月二月以上者罚俸一年三月以上者降一级留任○十七年议凖漕船自淮安至天津计程二千三百五十余里沿州县卫所于重运北上催令出境如原限半日而违限一时原限一日而违限两时原限一日半而违限三时原限两日而违限半日原限四日以上而违限一日原限六日以上而违限一日半原限十二日而违限两日者专催官罚俸一年督催上司罚俸半年如原限半日而违限三时原限一日以上而违限半日原限两日以上而违限一日原限四日以上而违限两日原限六日以上而违限三日原限十二日而违限四日者专催官降一级调用督催上司罚俸一年如违限之期与原限之期相等专催官降二级调用督催上司降一级调用如违限之期逾于原限之期専催官革职督催上司降二级调用又押运官自受兑以至交仓曾于一二处逾限者罚俸半年三四处逾限者罚俸一年五六处逾限者降一级调用七八处逾限者降二级调用十处以上者革职其囘空漕船如过逆流其间设有牐坝蓄水之处均照重运定期无牐坝之处原限十二日者改限九日原限四日改限三日原限三日改限二日原限日半改限一日又顺流有牐坝之处亦照重运定例无牐坝之处原限半日者改为三时一日改为半日四日改为两日五日改为两日半如有不行力催以致违限沿文武官弁并随帮官皆照催趱重运例议处至天津以北至通州系逆流重运粮船每二十里限一日其囘空船系顺流每五十里限一日山阳以南至浙江其重运粮船如顺流每四十里限一日逆流每二十里限一日囘空船如顺流每五十里限一日逆流每三十里限一日如有违限催趱押运官按违限日期皆照前例议处湖广江西并江南等处行长江以至仪徴皆由大江因风挽运难以逐程立限令该督抚或系重运或系囘空饬该地方官作速严加催趱出境其自仪徴至天津如有违限亦照前例议处设或有非常风阻冰冻浅滞等事难以副限均令报明免其议处○三十五年议凖豫省辉安河内三县农务在于每年三四月而漕船抵临在于五月应于五月初一日为始封版塞渠如不封版塞渠以致漕船阻滞者将经管官降一级调用该管官罚俸一年该抚不行察叅罚俸六月○三十九年议凖漕粮盘坝过牐运至京通各仓监督抽一二袋验防入厫限三月内全完若米到不即盘过及验防时有借端抑勒许运丁首告监督降二级调用仓场侍郎不行察叅罚俸一年○雍正元年议凖漕粮冬兑冬开如船到无米有米无船以致开兑迟延将州县卫所官照例察叅如该管上司徇庇不行稽察以致误漕者该督抚指名题叅将该管上司照徇庇例议处○二年议凖湖南州县漕务于十一月运至岳仓如迟至十二月中旬到者照过十二月兑开例议处如过十二月到者即照过二月兑开例议处如州县粮米依期到次军卫船已备而监兑领运防弁交兑稽迟至过十二月者亦即照过二月兑开例议处如能依限过淮题明开复○五年遵
　　防议凖江浙湖广江西四省粮船过淮违限仍照定例议处于抵通完粮之日将过淮违限日期扣算如过淮违限十日已经处分者将抵通完粮违限十日扣出免其处分凡日期多寡照此扣除其道逺之省以九月初十日为限逾此限而不完粮者将押运等官照抵通违限例议处○乾隆二年议凖牐官越漕起版泄水误漕者该防官不行稽察致误漕务者降一级留任如曲为囘防徇隠不报者降三级调用
　　一旗丁收书康熙二十六年题凖运丁正身不押运雇觅匪徒及舵役代运者将押运通判罚俸六月○三十九年议凖各仓放米时如有仓役人等抑勒留难向领米之人需索银钱该监督失察者照失察衙役犯赃例议处仓场侍郎罚俸六月若知情故纵者革职治罪仓场侍郎罚俸一年○又议凖坐粮防及各仓书役人等向运官运丁指称费用勒索坐粮防监督失察者照失察衙役犯赃例议处仓场侍郎罚俸一年如监督等通同需索者革职治罪仓场侍郎不行察叅者降三级调用○五十一年覆凖旗丁须佥家道殷实之人令千总保结呈报卫守备府防等官再加验防加具印结如有挂欠千总守备照例处分外一帮挂欠府防等官罚俸一年粮道罚俸半年数帮挂欠照此递加罚俸○雍正五年覆准佥派收书徴收粮米务令遴选老成殷实书吏如有佥派匪人侵蚀漕粮者书吏照律治罪州县官照溺职例议处侵蚀米粮即着官役名下严行追补至州县收粮倘有赢余饬令粮道不时盘验每斛应有余米若干计算明白存为修仓振济之用年终将存贮动用数目造册报部仍令该抚不时稽察如有扶同徇隠及各州县借名私加斛面苦累小民者即行叅究
　　一修造漕船康熙十四年议凖官员修造漕船或谎报朽烂或修造未竣报称已完或朽烂漕船册报掩饰者皆降二级调用如承造漕船推委不行监造或檄催日久不完竣者皆降一级调用该管官督催不力者罚俸一年如船朽烂不估价申报者亦罚俸一年
　　一粮船夹带私货康熈二年题凖漕运重船除定例凖帯土冝外不许夹带私货淮安济寜地方严加稽察如有漕船夹帯私货沿涂包买通同商人搭船者将不行严禁之该管粮道罚俸一年监兑官降一级调用押运官降一级留任○十五年题凖淮安济寜地方官失察粮船夹帯私货者罚俸一年○雍正三年议凖粮船闯牐闯闗及倚恃粮船任意贩载私盐不服盘诘持械伤人若押运等官不行约束知情故纵将押运等官革职随帮照例责革如该管闗牐各官借端勒索故意留难亦许押运等官呈明该督抚题叅究治○又议凖粮船系合帮结队而行不畏盗贼火礮鸟枪无所取用应行禁止通饬粮道卫备运弁严禁搜察倘于粮艘之中仍帯火礮鸟枪者事发除将本犯照私藏鸟枪例责四十外将失察之该管官照失察铳礮鸟枪例分别议处
　　一粮船漂燬康熈二十一年题凖押运官弁廵察不谨以致失火烧燬漕船者降一级留任地方官不行恊救延烧别船者罚俸一年○又题凖漂没船粮着沿催防各官及汛地文武官亲临确勘是实各出保结取具运官结状该督抚确察具题到日照例豁免如运粮官丁未经漂没船粮谎报漂没并故将船放火漂流及虽系漂流损失不多乘机侵盗者照律治罪米照数赔补其沿催防各官及汛地文武各官不亲临确勘的实遽出保结者皆革职如该督抚不缉察确实遽行题豁后致诈冐事露将具题督抚降二级调用○雍正元年覆凖漕船在内河失风押运官失于防范者罚俸六月○五年覆凖沿地方官除遇风水平顺仍照定例原限日时催趱出境不得迟误外若遇风色不顺并水势漫大该地方官与押运官弁公同计议暂停守一面即将守日期申报该管上司并总漕衙门于入境出境日时册内佥注明白倘有不顾风色水势催趱前进在内河致有疎虞将地方官罚俸一年押运官罚俸六月一竢风息水平仍须立刻催趱出境无得借辞守任其停泊如有揑称风水未便停泊逗遛者总漕该督抚据实察叅将地方官降二级调用押运官降一级调用○乾隆四年覆凖泛水涨发猝不及防能戽水救船修艌抵通漕粮并无亏折能买补全完者皆毋庸议处仍照例议叙倘船非满号不能戽救米有挂欠虽买补全完者仍照例议处○十四年覆凖漕船囘次虽交与地方官收管仍着随帮官弁约束稽察遇有风火事故即将该随帮官弁职名报叅如新运千总既经接收帮船将接收日期呈报之后遇有事故即将新运千总职名察叅或粮船减存在次遇有事故运随二弁皆不能兼顾即察明收管之地方官开叅至漕船既已囘空到次押运同知等官一运之事已毕实与随帮专为空船而设者不同应将押运同知等官免其叅处一盗卖漕粮顺治初年定旗丁于未经扺通之先沿盗卖米粮押运同知通判等官不行察究者各降一级留任○康熈四十三年议凖重运入境责令该管道府州县往来廵察如失察盗卖一起者州县官罚俸六月道府罚俸三月二起者州县官罚俸一年道府罚俸六月三起者州县官降一级留任道府罚俸一年四五起以上者州县官降一级调用道府降一级留任○乾隆三年覆凖漕船抵通如有交仓不足无故挂欠者一槩不凖买别帮余米抵补仍令仓场将挂欠之帮逐一开明移咨总漕着落领运官丁分赔于下年起解搭运如运满无完照例叅处其有沿失风失火事故等船所运漕粮一时沉失并抢救湿米等项事出意外令总漕察明沉失抢救湿米之数报明戸部移咨仓场于本仓余米内买补扣抵不凖在通购买交纳至给旗丁行月等项日用余米抵通余剩令坐粮防察明给与验票凖其售买如有私相买卖秔粟二米及交纳不敷官丁在通购买粮米抵补亏阙者交与通永道并通州知州察拏究治该道员知州不实力稽察被仓场及廵漕御史拏获即题叅交部照失于详察例罚俸一年○四年覆凖失察盗卖一二起合算米数至五十石以上者将该地方官降一级留任道府等官罚俸一年失察一起以至三起合算米数至百石以上者将该地方官降一级调用府道等官降一级留任○又覆凖州县官一年内能将盗卖漕粮拏获二次者纪録一次道府等官于所管境内一年内能拏获至四次者纪録一次再有多获照此递加
　　一漕船囘空康熈五十一年覆凖凡抵通迟延之船仓场勒限交粮囘空不可迟误新运其不能依限囘空者令总督察明该省减存船数依限兑运开行如无减存船即将本省漕船搭运或本省漕船不能搭运即行捐输雇船依限兑运开行其迟滞船来年开冻之时沿河文武官弁速催抵次如有不行设法雇船依限兑运开行即将在南之粮道监兑州县等官题叅照过淮违限例议处如有迟滞船不行速催抵次即将在北沿河催趱囘空之文武各官题叅照催趱漕船定限例内囘空违限计时日分别议处○康熈六十一年覆凖副丁跟随重运过淮抵通交粮完日押运官同随帮官逐名察防令其管押头舵水手回空押运防官所押尾帮船粮起卸完日坐粮防即将批回印发呈送户部察验令其押空南下如坐粮防抑勒批回不行印发投验者听该防官呈报仓场将坐粮防题叅照抑勒迟延例降二级调用○又议凖押运官不掣批辄行押空回任者罚俸一年若不遵定例管押回空从陆路回省者照差遣官员枉道例议处其回空船过淮违误者皆照重运过淮违限之例议处






　　钦定大清会典则例卷十七
　　钦定四库全书
　　钦定大清防典则例卷十八
　　吏部
　　考功清吏司
　　钱法
　　一私铸私销康熈十二年覆准官员将私铸钱及私销大小制钱之犯实心访拏不论本管地方及别州县拏获一起者纪録一次二起者纪録二次三起者纪録三次四起者加一级○二十四年议准家仆私铸铜钱燬化制钱其主不知情系官降二级留任若知情者革职赁房之主知情照为从治罪不知情系官降一级留任其在城外所住或看守坟园家人私铸燬化亦将其主处分若此等处看守家人将房赁与他人销燬私铸者将看守家人照伊赁房之主处分将其主免议在屯庄处屯领催知情照为从治罪不知情鞭一百将其主及其所管之人皆免议再私铸铜钱其邻右总甲十家长知情照为从治罪若不知情系官降一级留任以上自行拏获者皆免议○三十六年议准私铸钱及私销制钱该地方官知情任其私铸私销者处斩家产入官不知情失于觉察者在内五城坊官在外州县官一起降三级调用至二起者革职掌印兵马司知府直隶州知州一起降二级二起降四级皆调用至三起者革职司道一起降一级二起降二级三起降三级皆调用至四起者革职五城御史直隶各省廵抚一起降一级二起降二级三起降三级皆留任四起降四级调用至五起者革职其不知情之地方官但能拏获者不论年月逺近皆免其处分○雍正四年议准文官拏获者并免同城之武官处分武官拏获者亦免同城之文官处分接壤州县此县拏获彼县亦免处分○乾隆四年议准
　　京师五城地方该管文职拏获准免该管武职处分该管武职拏获准免该管文职处分○十八年议准察拏私铸之案必以首犯及匠人为重如果能实心拏获照例分别议叙外其或察拏之时仅获为从之犯而首犯及匠人脱逃者不得滥请议叙仍令勒限严行缉拏如不实力缉拏将该管官照命案缉凶之例扣限叅处其接缉官亦照命案接缉之例察议
　　一行使废钱康熙四年题准明季废钱及本朝禁革旧钱搀扣使用者如该州县官失于觉察一起降二级调用二起降四级调用三起革职如督抚不力行疏通钱法仍行使用旧废之钱或被科道题叅或被傍人首告一起督抚罚俸三月司道官罚俸六月知府直隶州知州罚俸一年二起督抚罚俸六月司道官罚俸一年知府直隶州知州降一级留任三起督抚罚俸一年司道官降一级知府直隶州知州降二级皆留任○四十四年题准在内五城坊官在外州县官如该管地方经纪铺户有贩卖搀和私钱行使不行察拏一起降三级调用至二起者革职掌印兵马司知府直隶州知州毎一起降二级留任至二起者降四级调用至三起者革职司道每一起降一级二起降二级皆留任三起者降三级调用至四起者革职五城御史直隶各省廵抚每一起罚俸一年至二起者降一级三起者降二级皆留任四起者降三级调用至五起者革职再知府下捕盗同知通判州县下吏目典史照各掌印官例运使照司道例分司照知府例盬场大使照典史例以上议处官员有因公出境者免议至有船户夹带私钱事发押船官员知情任其夹带者革职不知情者照地方官失察例降三级调用○又覆准有将大钱运往外省贩卖自外省将小低钱运至
　　京城贩卖者通行严禁若经拏获将钱入官贩卖人照例治罪凡经过地方州县衞所官弁皆照失察私铸例降三级调用○雍正十三年覆准剪边钱不许搀和行使该地方官不严行收禁以致仍有剪边钱行使者将奉行不力之该地方官失察一次者降职一级二次者降职二级三次者降职三级四次者降职四级皆准其戴罪限一年内拏获私铸一次者还职一级二次者还职二级三次者还职三级四次者还职四级失察五次者降一级调用如地方官并上司不行访拏仍有剪边燬化至十千以上者照失察私铸例州县吏目典史等官一起降三级调用至二起者革职知府直隶州知州同知通判等官一起降二级二起降四级皆调用至三起者革职司道一起降一级二起降二级三起降三级皆留任四起降四级调用至五起者革职如剪边燬化不及十千者州县吏目典史等官一起降二级二起降三级皆调用至三起者革职知府直隶州知州同知通判等官一起降一级二起降二级三起降三级皆调用至四起者革职司道一起降一级二起降二级三起降三级皆留任四起降四级调用至五起者革职巡抚一起罚俸一年二起降一级三起降二级四起降三级五起降四级皆调用至六起者革职如数止千文以下者州县吏目等官降一级留任
　　一办觧铜康熙十四年议准各省官员将采买铜项并未起觧揑报起觧者降二级调用○雍正二年议准各省分办铜报觧初次逾限将承办官革职留任委办上司各官降二级留任许其展限四月戴罪承办如仍不完将承办官革任交部从重治罪别委能员接办察有亏空着落家产追赔其委办上司各官降二级调用并令分赔完结如叅后六月内将铜买足觧部交完者准予开复○乾隆二年议凖二叅四月限内能完至三分之二者免其革任治罪再寛限四月照数办足觧部如限满仍未完觧即将承办之员革任交刑部从重治罪别委能员接办察有亏空着落赔补委办上司照例降调分赔如叅后六月内将铜买足觧交亦准予开复至该抚报觧之后即知防沿涂官弁速催抵通如逾限不到将领觧官革职戴罪管觧委觧上司各官降三级留任行令该地方确察是否揑报有无扶同具领中涂盗卖等弊据实按律究拟并将沿涂催趱官弁照催趱粮船不力例题叅所欠铜着落本觧官追赔委觧上司各官分赔如叅后三月内觧部交完者亦准其开复○四年奏准各省采买铜觧部覈验如系低潮按依成色令原觧官减价报销其覈减铜色银勒限一年全完限满不完降俸二级戴罪完纳年限内不完罚俸一年其所办正项铜如系叅后全完者虽覈减铜色银未经完缴而议处之本案业已完结应准其照案开复至覈减铜色银如逾限无完仍照降俸罚俸例分别议处○又奏准管理矿厂官员如有铜铁等项鑪户私运出厂不行察出者罚俸一年○七年议准滇省觧送京铜自滇省至水寜计程二十三站各运官自滇省起程限二十三日到永寜如沿涂逗遛至二十三日之外者照在京衙门行察事件承办官迟延之例迟延一日至十日罚俸一月十日以上罚俸三月二十日以上罚俸六月三十日以上罚俸一年如果有中涂患病及阻滞等情令该员呈明该地方官出具印结于叅案内声明以凭免议○十四年议准自永寜至汉口限四月汉口抵通限五月其汉口仪征换船换篓之处汉口限四十日仪征限二十日通计永寜抵通定限十有一月如逾限一月以上即行照例察叅领觧官革职戴罪管觧委觧各上司降三级留任如遇有守冻日期准沿涂地方官据实勘确呈报咨部仍照例扣除至守风守水日期定限已属寛裕皆不准扣算再毎运铜均有正恊二人倘沿涂或有沉溺打捞需时及患病事故等事即令一人先运前行如有借辞停留者亦不准其扣算其铜到处应令地方文武官弁按站交代催趱前进不许片刻停留多拨兵役廵察将出境入境日期即刻转报督抚按日确察即行报部察覈倘运官无故逗遛及有盗卖情弊该地方官弁漫不经心不实力催趱及徇隐不报者即照徇庇例降三级调用该督抚一并议处○十五年覆准铜铅到境该地方官即恊同运官选择身家殷实船户并熟练头舵水手倘所雇之船有不谙路径风色致有沉失铜铅等事将原雇之地方官报部照官员觧送匠役不将良工觧送以不谙之人塞责者罚俸六月例罚俸六月如实系风水骤发非人力所能防防该管官察明具结申报将原雇之地方官免其议处至沉溺铜铅打捞一年限内运官如有升迁事故仍留在川打捞竢事竣之日分别赴任囘籍至该管地方文武官弁遇有铜铅沉溺照漕船失风之例处分外仍于一年限内停其升转责令恊同运官实力打捞限内能捞获过半者免其察议或限满无获或捞不及半者将地方文武各官罚俸一年其沉溺之铜铅运官打捞无获一年限满将该员题叅革职限一年内赔足准其开复如逾限一年赔完免罪不准开复二年之内不能赔完照律治罪严追
　　盐法
　　一盐课奏销顺治八年覆准巡盐御史盐课欠不及一分者罚俸一年欠一分以上者降俸二级欠二分以上者降职一级欠三分以上者降职二级皆留任欠四分以上者降三级欠五分以上者降四级欠六分以上者降五级皆调用欠七分以上者革职○康熙四年题准廵抚管理通省粮饷其盐课考成欠一分者罚俸三月欠二分者罚俸六月欠三分者罚俸九月欠四分者罚俸一年欠五分者降俸一级欠六分者降俸二级欠七分者降职一级欠八分者降职二级欠九分者降职三级欠十分者降职四级皆令戴罪督催停其升转运司提举司分司大使等官系专管盐课之官欠不及一分者停其升转罚俸六月欠一分者罚俸一年欠二分者降职一级欠三分者降职二级欠四分者降职三级欠五分者降职四级皆令戴罪督催欠六分以上者皆革职兼管盐务之知县知州知府布政使各道欠不及一分者停其升转欠一分以上者降俸一级欠二分三分者降职一级欠四分五分者降职三级欠六分七分者降职四级皆令戴罪督催停其升转完日开复欠八分以上者革职署运司提举司分司大使等官欠不及一分者罚俸三月欠一分者罚俸六月欠二分者罚俸九月欠三分者罚俸一年欠四分五分者降一级调用欠六分七分者降二级调用欠八分以上者革职署印不及一月者免议署司道府州县事兼理官员欠一分二分者罚俸三月欠三分四分者罚俸六月欠五分六分者罚俸九月欠七分八分者罚俸一年欠九分十分者降一级调用署印不及一月者免议○又题准盐课被叅后州县大使等官限一年全完其年限内不完不复作分数照原叅分数处分州县等官欠不及一分一年内不全完者降一级留任再限一年戴罪催完如再不完照依所降一级调用欠一分二分一年内不全完者降三级调用欠三分四分一年内不全完者降四级调用欠五分六分一年内不全完者降五级调用欠七分以上一年内不全完者革职运使提举分司被叅后限年半全完至运使提举系专管盐课之官应照布政使地丁钱粮例处分分司大使照州县官地丁钱粮例处分如年限盐课系原被叅之官限内不完者不复作分数仍照原叅分数题叅如系接征接催官员以到任之日为始接征州县大使等官限一年接催布政使道府直隶州知州运使等官限年半接催廵抚限二年如不能完题叅之日照见在未完分数以初叅例处分兼管盐法之布政使各道并知府直隶州知州被叅后限一年半全完如欠不及一分年限内不全完者降职一级停其升转欠一分二分年限内不全完者降三级调用欠三分四分年限内不全完者降四级调用欠五分六分年限内不全完者降五级调用欠七分以上年限内不全完者革职各省兼管盐法之廵抚限二年全完如欠不及一分二年内不全完者停其升转欠一分二分二年内不全完者降职一级欠三分四分二年内不全完者降职二级欠五分六分二年内不全完者降职三级欠七分八分二年内不全完者降职四级欠九分十分二年内不全完者降职五级皆令戴罪督催完日开复○十二年题准销引欠一分者停其升转欠二分者降俸一级欠三分者降俸二级欠四分者降职一级欠五分者降职二级欠六分者降职三级欠七分者降职四级皆令戴罪督销欠八分以上者革职其戴罪督销者限一年销完如限年内不完照徐淮等仓钱粮年限内未完例处分如行盐地方各官有私派户口勒买销引者州县官革职未经察报之司道府等官各降三级调用廵盐御史暨兼理盐法廵抚不行察叅者将御史降一级调用廵抚降一级留任○又题准盐引不行题明私自那拨者该管官降一级调用廵盐御史降一级留任兼管廵抚罚俸一年其前官已完销引不行送部者及题报盐引迟延者或申报盐引前后矛盾者将该管官罚俸一年廵盐御史暨兼管廵抚各罚俸六月○雍正七年覆准两浙各场盐课钱粮令场官就近设匮征收原封觧交各县拆兑是代征之场官如初叅欠不及一分者旧例罚俸六月今免其议处欠一分者旧例罚俸一年今改罚俸三月欠二分者旧例降职一级今改罚俸六月欠三分者旧例降职二级今改罚俸九月欠四分五分者旧例降职三级四级今改罚俸一年均免其停升督催至欠六分以上者旧例皆革职今改欠六分者降职一级欠七分者降职二级仍令戴罪督催欠八分以上者即革职再初叅处分既已改轻则展叅各官亦不便仍照旧例议处嗣后代县催比之官原欠不及一分年限内不全完者旧例降一级留任今改罚俸六月原欠一分年限内不全完者旧例降三级调用今改罚俸一年原欠二分三分年限内不全完者旧例降四级五级调用今皆改降一级留任再限一年督催如再不完照所降之级调用原欠四分五分年限内不全完者旧例革职今改降一级调用原欠六分以上年限内不全完者革职如该场官催征不力许该县提比经识倘将已征钱粮内有那移侵欺情弊即行揭报照那移侵欺例分别处分若该县平时不能稽察致有亏空别经发觉将该县照直隶州知州失察属官亏空例议处至有一坐落两县者其官两地未完分数应合算并案处分○又议准各运使带征拖欠正杂盐课完至五万两以上者纪録一次十万以上者纪録二次十五万以上者加一级二十万以上者加一级纪録一次二十五万以上者不论俸满即升○十一年议准江南两淮防系引盐彚集之所不可无委官经理应令总督防同盐政于通省佐贰内遴选委管三年期满果能有益盐务出具考语题请升用○乾隆六年奏准各省经征盐课督销盐引催征各官能于奏销前催征全完或前官并未征觧接任官于奏销前催征全完总以一官全完一年课引者无论正署均照地丁钱粮全完例议叙其两浙代征场官处分本属减轻全完五万两以上者准其纪録一次五万两以下奏销前全数通完者统计两年合算将两年应征之数征收全完亦准其纪録一次通融销售地方不准议叙正课虽完本年带销之项未完者亦不准议叙令该督抚盐政于题销疏内分晰声明以慿察覈如有未完揑报全完者照地丁钱粮揑报全完例议处○十年议准两淮试用官员委管防坝盐务三年期满咨请议叙者准其于得官日加一级○十六年覆准滇省管井提举大使等官既专司督煎其行销盐责成各属与井官无渉嗣后盐课奏销管井等官督征职名免其开列至兼管井务之知府同知知州知县大使等官有本任兼销盐者仍照例开列其井官如按年督煎足额准照课全完五万两以下议叙之例纪録一次若盐井被水以致堕误数至十万斤以内者限二年趱补五万斤以内者限一年趱补不及三万斤者限半年趱补逾限不完将原煎之数计作十分按未完分数察叅照盐课未完分数例议处若井非被灾偶因雨浸卤淡煎办不敷分别多寡勒限趱补如为数无多限两月之内报完其三万斤以上至五万斤者勒限半年五万斤以上至十万斤者勒限一年逾限不完着落井官赔缴课灶户追缴薪本如课项延缓不缴即行指叅照官员本身杂项钱粮不完例议处至于无故堕煎者虽数止十万斤以内令该抚咨叅到日将该员照行盐无术例罚俸一年至二三十万斤以上则废弛盐务应即行题叅照溺职例革职着赔银追缴薪本若隐匿堕煎不按月造报者照规避例报叅
　　一私盐康熙十五年题准官员该管界内有本官衙役私行煎贩或私卖者本官不能觉察别经发觉者革职其军民人等在伊界内私行煎盐或私卖不能觉察别经发觉降三级调用兼辖官降一级罚俸一年如该管官自行拏获者免议○又题准凡旗人兵民聚众十人以上带有军器兴贩私盐失于觉察者将失事地方专管官革职兼辖官降二级皆留任限一年缉拏获一半以上者复还官级若不获者照此例革职降级该督抚廵盐御史如有失察官员徇庇不行题叅照徇庇例议处专管官一年内拏获十人以工带有军器大伙私贩一次者纪録一次二次者纪録二次三次者加一级四次者加二级五次者不论俸即升兼辖官一年内拏获三次者纪録一次六次者纪録二次九次者加一级拏获次数多者均照次数纪録加级○三十年覆准十人以上带有军器兴贩私盐失察各官系本处拏获一半者免其处分外其本处虽未拏获被别处全获者亦免其处分若别处虽拏获少一二人者仍照例分别革职降级留任缉拏处分至限年缉拏之后计未获人数拏获一半以上者将拏获各官原叅降级革职留任之案准其开复未经拏获各官仍照二叅例处分已经全获者不论何处拏获将原叅各官降革留任之案准其一例开复○三十九年议准私枭党众官兵不能拏获或止获一二名及兵丁被杀伤者专管官兼辖官皆免其处分限一年缉获如不获仍照旧例处分【照失察大伙私盐例处分】○又议准大伙兴贩聚众拒捕及执持器械杀伤廵拏人等脱逃之枭徒照缉拏强盗例勒限严缉务获按律拟罪倘有不行擒拏故为疎纵情弊将该地方专管官革职兼辖官降二级调用如上司容隐不叅将上司照徇庇例议处○四十四年题准小伙兴贩私盐该管吏目典史知州知县等官失察一次者降职二级失察二次者降职四级皆留任戴罪缉拏一年限满无获罚俸一年各带原降之级缉拏如又年限已满不获仍罚俸一年各帯所降之级缉拏拏获私盐之日皆准其开复失察三次者革职道府直隶州知州等官失察一次者降职一级失察二次者降职二级失察三次者降职三级皆留任戴罪缉拏一年限满无获罚俸六月各带原降之级缉拏如又年限已满不获仍罚俸六月带所降之级缉拏拏获私盐之日皆准其开复失察四次者降三级调用至上司因属官失察带所降之级缉拏自行拏获者固应开复若原叅案内所辖属官降级之案因拏获私盐开复其本案之上司亦准其开复○又议准小伙盐徒拒捕杀伤兵丁不能擒获者仍照例处分照失察小伙私盐例分别议处全获者免议拏获一半者专兼统辖官免其处分余贼限一年缉拏如一年内不获将专管官罚俸一年兼辖官罚俸六月统辖官罚俸三月余贼照案缉拏○五十六年题准地方各官失察外省棍徒来境私贩仍照定例按次处分有能拏获私贩千斤以上者将该管官覈实题请纪録如有不肖官员贪图纪録将贫难军民肩挑背负易米度日之人及外省来贸易之平民滥作私贩察拏私用非刑害人致死者将该员照诬良为盗例革职如未经致死者将该员降一级调用○雍正二年议准私贩盐枭由他处入境廵役缉拏拒捕杀伤或当场人盐并获或于疎防限内拏获过半以上者将事由据实呈报咨部免其疎防处分余犯照案缉拏其有大伙兴贩隠讳不报及人盐并获轻为开脱者将专管官革职兼辖官降二级调用不知情者各照失察私盐例处分○六年议准镇江牐口盘察私盐责成江常镇道督同镇江府及海防同知就近分班轮流盘验无论粮艘兵船大小差船均令亲身察验如有夹带整包私盐即行拏究照兴贩律治罪其一切水陆私贩并严饬该管官分头缉拏如有疎纵失察照例叅究仍严禁官役毋得借拏私盐名色故意抑勒商民需索进牐使费倘该道员不能实力整顿或有夹私而不能缉拏或有勒索而不能惩禁该督即行指叅失察私盐照失察例处分不能惩禁勒索照失察衙役犯赃例处分不能察禁属官照约束不严例处分○乾隆元年覆准奸徒抢夺盐店及哄闹灶等事地方文武官弁即行拏获究出主使同伙如获犯过半并获首犯者仍叅疎防照依盗案之例免其处分如获犯不及一半或不获首犯者照依盗案例叅处限年缉拏限满不获亦照盗案例处分如平时漫无约束临时不即擒拏有意姑息致长刁风者即将该管官弁题叅照溺职例革职各犯交于接任官照案缉拏该管巡道府防直隶州知州等不行掲报一并察叅如地方官弁整饬有方盐引疏销私贩敛迹一年之内并无应叅之案者准其纪録一次三年之内整饬有方盐引疏销私贩敛迹并无应叅之案准其加一级若有司希图议叙隠匿不报或将大伙之案揑作偶然凑合巧为开脱者照失出例处分○七年奏准衙役私行煎贩该管官自行拏获者免议或自行察出未经拏获详报通缉者皆照例革职降级畱任限一年缉拏逾限不获仍照例降革其兼辖之上司免议如旗人私盐事发其主系官罚俸两月如本官自行拏获者免议至官员行盐无术以致商贩不前或不遵行食盐旧例借端不行盐者皆罚俸一年或苦累需索以致商贩不前者降一级调用
　　一修筑盐池康熙二十八年题准河东盐池修筑禁墙渠堰以防水患务期修筑坚固如有盐池墙堰不固倒决者该州县官降一级戴罪督修工完之日该御史题请开复○雍正六年奏准盐池渠墙隄堰嵗修大修工程责令运同管理仍于附近州县内择其才干诚实者遇修筑之时委用五六人恊助坚修令运同督责其成如有玩误浮冒者将该管恊助各官降一级戴罪督修工完之日盐政题请开复
　　一私茶雍正四年覆准茶商买茶应令产茶地方官给发船票开明该商引目茶数不得别给印票收茶其应行盘察之地方官悉照引目及正附茶验放不许抑勒畱难如于部引之外有搭行印票及附茶不依所定斤数多带私茶者即行察拏照私盐律治罪如察验地方官故纵失察者照失察私盐例处分○又议准兴贩私茶潜住边境与外国交易及在腹里贩卖与外国人及在西寜甘肃河州洮州四川雅州贩卖者皆按律治罪其官员纵容子弟家人等兴贩知情故纵者降一级调用失于觉察者降一级畱任不系专司察缉官员失察子弟家人兴贩并无知情故纵情节者免议○乾隆八年议准商人运茶例应领结引目所以分别官私以凭稽察无官引即属私茶嗣后凡有商贩到境务湏严行稽察如无官引及茶引相离者即行究问照私盐律治罪
　　一失察私盐私茶因公出境免议干二年覆准私茶私盐经过境内如有实系因公出境之员即于覈叅案内据实确覈将专管兼辖各官声明到部准其免议如并非因公出境滥行详请者降一级调用该管上司并未确覈代请免议者罚俸一年
　　关税
</div>
    <div class="pagination">
<a href="钦定大清会典则例_page31.html">上一页</a><span>...</span><a href="钦定大清会典则例_page27.html">27</a><a href="钦定大清会典则例_page28.html">28</a><a href="钦定大清会典则例_page29.html">29</a><a href="钦定大清会典则例_page30.html">30</a><a href="钦定大清会典则例_page31.html">31</a><span class="current-page">32</span><a href="钦定大清会典则例_page33.html">33</a><a href="钦定大清会典则例_page34.html">34</a><a href="钦定大清会典则例_page35.html">35</a><a href="钦定大清会典则例_page36.html">36</a><a href="钦定大清会典则例_page37.html">37</a><span>...</span><a href="钦定大清会典则例_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
