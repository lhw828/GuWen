<!DOCTYPE html>
<html>
<head>
    <meta charset="UTF-8">
    <title>明集礼 - 第 55 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明集礼 - 第 55 页/共 100 页</h1>
    <div class="content">　　宋礼无之
　　今拟见后仪注
　　献三宾
　　仪礼主西南面三拜众宾众宾皆答一拜主揖升坐取爵于西楹下降洗升实爵于西阶上献众宾众宾之长升拜受者三人主拜送坐祭立饮以爵授主降复位每一人献则荐诸其席
　　唐礼同
　　宋礼无之
　　今拟见仪注
　　献众宾
　　仪礼众宾献则不拜受爵坐祭立饮众宾徧有脯醢主以爵降奠于篚
　　唐礼主实爵进于西阶上南面献堂下众宾余同宋礼无之
　　今拟见仪注
　　升位
　　仪礼揖让升宾賔厌介升介厌众宾升众宾序升即席唐礼同
　　宋礼无
　　今拟自席末升位见仪注
　　僎入
　　仪礼宾若有僎者诸公大夫则旣一人举觯乃入主降阶宾介及众宾皆降主迎于门内揖让升公升如宾礼大夫则如介礼席于宾东主献荐脯醢设折俎皆如宾礼唐礼无之
　　宋礼有僎而与仪礼不同
　　今拟特存此条以待致仕而有德行者
　　乐宾
　　仪礼工歌鹿鸣四牡皇皇者华卒歌笙入堂下磬南北面立乐南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪乃合乐周南关雎葛覃卷耳召南鹊巢采蘩采苹
　　唐礼工歌鹿鸣卒歌笙入立于堂下北面奏南陔讫乃间歌南有嘉鱼笙崇丘乃合乐周南关雎召南鹊巢乐无工人则阙毋得奏不雅之曲
　　宋礼无之
　　今拟省
　　司正扬觯
　　仪礼主降阶作相为司正主升复席司正洗觯升自西阶实觯降自西阶阶间北面坐奠觯退共少立坐取觯不祭遂饮执觯兴盥洗北面坐奠觯于其所退立于觯南
　　唐礼同
　　宋礼赞者唱曰宾主以下皆执笏次引司正出位赞者曰请司正扬觯次引司正取觯诣洗所洗毕至席前跪而扬觯讫赞者曰请司正致词司正乃言曰古者于旅也语于是道古【云云】讫司正复位宾主以下复位今拟见仪注
　　旅酬
　　仪礼宾坐取俎西之觯【先一人举觯奠于俎西】阼阶上北面酬主主降席立于宾东宾坐奠觯遂拜执觯兴主答拜不祭立饮不洗实觯授主主西阶上酬介如宾酬主之礼介酬众宾拜兴饮皆如上仪卒受者以觯降坐奠于篚唐礼同
　　宋礼主献宾之后即宾酬主主酬介介酬众宾
　　今拟特省此条以从简便
　　读律
　　仪礼唐宋皆无之
　　今拟新増
　　无筭爵
　　仪礼众賔皆降说屦揖让如初升坐乃羞【注曰朐胾醢也】无算爵无算乐
　　唐礼同正齿位无羞
　　宋礼宾主以下皆坐酒二行讫
　　今拟见仪注
　　宾出
　　仪礼宾出奏陔【注云陔陔夏也】主送于门外再拜
　　唐礼同
　　宋礼相者引主先兴复至阼阶楣下立【僎从】宾介复至西阶楣下立三宾亦复至西阶并南向【教授复立东阶西向司正复立西阶东向郡寮复立两庑】众宾堂下东西相向主再拜宾介以下皆再拜讫宾介与众宾先自西趋出主少立自东出宾立庠门外之右东向北上主立于门外之左西向【僎从】皆再拜逡巡而退
　　今拟见仪注
　　县邑饮酒读律仪注
　　立宾主介僎
　　每冬季行事县令为主以乡之老人年六十以上有德行者一人为宾其次一人为介又其次为三宾又其次为众宾乡人尝为大夫士而致仕者或寄居之士大夫年德可尊礼者一人为僎【如无则以县丞主簿为之无则阙】以众所推服者一人为司正赞礼一人及赞引者皆择士之容貌详缓习礼仪者之【宾主各有赞引】读律一人使能者
　　陈席设位次【席谓坐席位谓立位次谓更衣服之所】
　　设宾席于堂北两楹之间少西南靣【冠礼醮于客位今世亦指此处为客位】主席于阼阶上西面【在东楹之东少北】介席于西阶上东面【在西楹之西少北】僎席于宾东南面【谓两楹之间少东世俗谓此处为主位】三宾席于宾西南面【与宾共为一列】皆专席不属众宾六十以上者席于西序东面北上【堂东西墙谓之序】若宾多则又设席于西阶上北面东上僚佐席于东序西面北上【僚佐谓县丞以下若丞为僎则主簿典史居此】
　　设众宾五十以下者位于堂下西阶之西当序东面北上若宾多则又设位于西阶之南北面东上【凡立位皆设席而不坐至无筭爵乃坐】司正及读律者位于堂下阼阶之南北面西上【按仪礼司正位于两阶之间北面而脯醢荐于其位今荐脯醢皆设卓案与古异故改位于此】设主之赞者位于阼阶之东西面北上【礼主之赞者西面北上无筭爵然后与注曰赞者谓主之属佐主彻鼏沃盥设荐俎者】
　　设主及僚佐以下次于东廊宾介及众宾次于庠门之外僎次亦在门外
　　陈器
　　设酒尊于堂上东南隅加勺羃用葛巾爵洗于阼阶下东南篚一于洗西实以爵觯盥洗在爵洗东设卓案于堂上下席位前【按仪礼徧有脯醢皆荐于其位则立者亦当有之但古者席地而坐故荐于地上今难从】陈豆于其上六十者三豆七十者四豆八十者五豆九十者六豆堂下者二豆主人豆如宾之数【若九十者为宾六豆则主人亦六豆其余悉皆仿此】皆实以葅醢【宾兴贤能则用脯醢】设奠爵卓案于东序端及西楹南各一
　　舎菜
　　若宾兴贤能则前一日舎菜于先圣先师如常仪正齿位则省
　　立班
　　其日质明主及宾介以下各就次执事者省视器馔毕诣主次前告具乃命鼔人鸣鼔赞引导主及僚佐以下出次【主及僚佐朝服余深衣】主立于阼阶下西面僚佐序立于主之后皆西面北上司正及读律者北面西上赞礼进立于东阶之西近堂亷宾之赞引导宾以下盛服出次序立于庠门外之右介居宾南三宾居介南众宾居三宾之后皆东面北上【僎仍居次不出】
　　迎宾
　　班定赞引唱主迎宾赞引进主之左曰请迎宾乃导主出庠门外西面立【僚佐不出】赞引唱揖主揖宾以下皆揖赞引唱肃宾主揖宾宾报揖赞引导主先入门左西面立宾之赞引唱揖宾揖介介揖众宾序行入门右皆东面立如门外之序
　　序宾
　　主揖宾遂行当阶再揖将及阶又揖宾皆报揖皆赞引唱之至阶主阼阶下西面即初位宾西阶下东面介居宾南三宾居介南众宾居三宾南俱东面北上
　　献宾
　　赞礼唱主以宾升赞引进主之左曰请延宾主与宾三让主先升阼阶宾升西阶俱当楣下北面立赞礼唱献宾赞引进于主之右曰请酌酒导主降自阼阶诣盥洗位次诣爵洗位洗爵拭爵以爵授执事者升诣尊所执事者举羃主执爵酌酒以爵授执事者【并如释奠仪】至宾席前执爵者以爵授主主西北面献宾赞引导宾自西阶趋就席末东南面受爵主揖送爵宾报揖卒爵以爵授执事者【谓宾之执事者盖将酢于主也】主退立于阼阶上北面宾退立于西阶上北面如初升
　　宾酢主
　　赞礼唱宾酢主赞引进宾之左曰请酌酒导宾降自西阶执爵者从诣盥洗位爵洗位升自西阶诣尊所酌酒并如前仪至主席前执爵者以爵授宾宾东南面酢主赞引导主趋就席末西北面受爵宾揖送爵主报揖卒爵宾退立于席末【宾之席也酢事毕退立于席末主将与介为礼也】主乃以爵奠于东序端卓上复阼阶上北面立【主退复阼阶而不就席末者将有事也】
　　献介
　　赞礼唱主延介赞引进曰请延介导主降自阼阶西南面揖介至阶一让主遂升介升西阶并当楣下北面立赞礼唱主献介赞引进曰请酌酒导主诣东序端取所奠爵授执事者诣尊所酌酒以爵授执事者如前至介席前执爵者以爵授主主西南面献介赞引导介自西阶上趋就席末北面受爵主乃揖送爵介报揖卒爵以爵授主退立于席末【介之席也】主以爵奠于西楹南退阼阶上北面如初【将与三宾为礼也】
　　献三宾
　　赞礼唱主献三宾赞引导主降阼阶西南面三揖众宾众宾皆报一揖主升取西楹南所奠爵酌酒如前进西阶上南面献众宾之长赞引导众宾之长一人升西阶上北面受爵主揖送爵宾长报揖卒爵以爵授主宾长就席立于席末【三宾之席也】次导宾长之次者一人升受爵如前又次一人亦如之主乃以爵授执事者少退西面立
　　献众宾
　　赞礼唱献众宾执事者酌酒授主主复进西阶上南面献众宾众宾六十以上者每一人升西阶上受爵卒爵退就西序之席立于席末升者毕主以爵授执事者下奠于篚堂下者不献主退就席末坐
　　升位
　　赞礼唱众宾皆升位主乃自席末先升席宾介以下皆自席末升席堂下者皆就位引僚佐升自东庑就席堂上者坐堂下者立
　　僎入【无僎则去此条升位后僎始入者仪礼注云不干主宾正礼也】
　　赞礼唱僎入赞引导僎出次【僎朝服致仕者服深衣亦从便】入门左主降自阼阶迎于门内【宾介降自西阶下三宾不降】主与僎揖让升主升阼阶僎升西阶当楣北面立【宾介皆升立西阶东面北上】赞礼唱主献僎赞引进曰请酌酒导主降洗爵诣尊所酌酒如宾仪至僎席前东北面献僎赞引导僎自西阶上趋就席末东西南面受爵主揖送爵僎报揖卒爵以爵授主主以授执事者下奠于篚主及宾升各升席
　　扬觯
　　赞礼唱司正扬觯赞引导司正出位诣盥洗位盥手帨手次诣爵洗位取觯于篚洗觯拭觯升自西阶诣尊所酌酒进两楹之间北面立赞者唱在坐者皆起宾主以下皆起拱立司正乃举觯而言曰恭惟朝廷率由旧章敦崇礼教举行乡饮非为饮食凡我长幼各相劝勗为臣竭忠为子竭孝内穆于闺门外顺于乡党无或废坠以忝所生言毕揖宾主以下皆揖司正遂饮卒爵复饮以爵授执事者降自西阶复位宾主以下复坐
　　读律【若宾兴贤能不用此】
　　赞礼唱读律执事者设律案于堂上两楹之间次引读律者出位诣盥洗所盥手帨手讫乃升自西阶执律者以律从至案前北面立执律者以律置案上立于案旁西面在坐者皆起读律者揖宾主以下皆揖复坐乃展律详缓读之毕在坐者又起读律者揖宾主以下皆揖读律者降自西阶复位执律者以律从如初
　　无筭爵
　　赞礼唱爵行无算于是堂下者皆坐执事者行酒酒三行或五行食三品或五品徧及主之赞者皆与
　　宾出
　　赞礼唱礼毕主兴降自阼阶宾以下降自西阶僚佐降自东庑堂上众宾以序俱出至门外主门左西面僚佐以下列主之后宾门右东面介居宾南三宾居介南众宾居后赞引唱揖宾主以下皆揖退
　　里社饮酒读律仪
　　立宾位
　　里长为主以乡之老人六十以上有德习礼者一人为宾次一人为介又次为众宾读律一人使能者
　　陈设
　　设宾席于堂之西北南面设主席于东南西面介席于堂之西南东面众宾六十以上者席于两序东西相向六十以下者席于堂下亦东西相向五十以下者席于堂下亦东西相向各设卓案于席前豆用葅醢设读律于东楹下西面【如教官讲书之位】
　　序宾
　　其日质明宾介及众宾皆至门外主出迎东向揖宾宾以下西向报揖主先入门而右宾入门而左【介与众宾从】至阶主升西阶上东面宾介于东阶上西面众宾六十以上者皆自东阶升分为两班东西相向北上【居西者立主之后居东者立宾介后】五十以下者立堂下亦分两班东西相向北上主与宾皆揖各就席坐执事者行酒酒一行止
　　读律
　　执事者设卓案于东楹读律席前次引读律者正衣冠升席展律于案详缓读之毕起立拱手坐者皆起立拱手读律者扬言曰恭惟国家宪章先王明刑弼教期协于中爰用古礼为民读律凡我长幼尚敬共夙夜毋干彞宪以忝祖父言讫敛律降席复位【位在堂下众宾之列】宾主复坐酒三行止
　　宾出
　　主先兴宾介以下皆兴序立如初升堂下者亦如之宾主皆揖主送于门外揖退





</div>
    <div class="pagination">
<a href="明集礼_page54.html">上一页</a><span>...</span><a href="明集礼_page50.html">50</a><a href="明集礼_page51.html">51</a><a href="明集礼_page52.html">52</a><a href="明集礼_page53.html">53</a><a href="明集礼_page54.html">54</a><span class="current-page">55</span><a href="明集礼_page56.html">56</a><a href="明集礼_page57.html">57</a><a href="明集礼_page58.html">58</a><a href="明集礼_page59.html">59</a><a href="明集礼_page60.html">60</a><span>...</span><a href="明集礼_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
