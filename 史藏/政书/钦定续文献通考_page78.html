<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 78 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 78 页/共 455 页</h1>
    <div class="content">　　十一年四月大理卿李昌图以亷问真定尹圗克坦真咸平尹舒穆噜阿玛拉受赃不法既得罪状不即黜罢杖之四十至是有是诏至十八年七月谕宰臣以职官再犯赃罪不以多寡并除名二十年三月诏犯罪被问之官虽遇赦不得复职
　　章宗明昌四年诏定保举体察异同之制
　　谕省臣曰凡被举者或先察者不同其后为人再举而察者同或先察者同而后察者不同当何以处之其议可久行无窒之术以闻省臣奏保举与体察不一者可除不相摄提刑司境内职事再令体察如果同则依格用不同则还本资厯承安四年以按察司不兼采访遂罢平倒别路除授之制泰和元年定制自第一等阙外第二等阙满合注县令者升上令少一任与中令少二任与下令少三任以上者与録事军防判仍减一资注令少五任以上者注丞簿第三等任满合注县令者升中令少一任与下令少二任以上者与録事防判亦减一资注令少四任以上者并注丞簿已入县令者秩满日与上令仍依各等资考内通减两任呈省已任七品六品者减一资注授经保充县令明问相同依资考不待满升除见随朝者考满升注既升除后将来覆奏公正亷能者不降
　　六年十一月初定县官増水田升除制
　　承安二年十一月谕尚书省明安穆昆既不提刑司宜令监察御史察其臧否
　　泰和四年四月诏定县令以下考课法
　　初明昌三年九月谕宰臣随路提刑司旧止察老病不任职及不堪亲民者如得其实即改除他路若他路覆察得实勿复注亲民之职因问考课法今可行否尚书右丞刘玮曰考课之法本于综覈名实今提刑司体察亷能赃滥以行赏罚亦其意也若别议设法恐涉太烦又问唐时何如玮对以四善二十七最至是逐酌唐制定为四善十七最颁行之四善一曰徳义有闻二曰清慎明着三曰公平可称四曰勤恪匪懈十七最一曰礼乐兴行肃清所部为政教之最二曰赋役均平田野加辟为牧民之最三曰决防不渝与夺当理为判事之最四曰钤束吏卒奸盗不滋为督领之最五曰案簿分明评拟均当为检校之最以上皆谓县令丞簿警巡使副録事司候判官也六曰详谳合宜咨执当理为幕职之最七曰盗贼消弭使人安静为巡捕之最八曰明于出纳物无损失为仓库之最九曰训导有方生徒充业为学官之最十曰检察有方行旅无滞为闗津之最十一曰隄防坚固备御无虞为河防之最十二曰出纳明敏数无滥失为监督之最十三曰谨察禁囚轻重无怨为狱官之最十四曰物价得实奸滥不行为市司之最谓市令也十五曰戎器完肃捍守有方为边防之最谓正副队将镇防官也十六曰议狱得情处防公平为法官之最十七曰差役均平盗贼止息为军职之最谓都军军辖也凡县令以下三最以上有四善或三善者为上升一等三最以上有二善者为中减两资厯三最以上有一善为下减一资厯节度判官防御判官军判以下一最而有四善或三善为上减一资厯一最而有二善为中升为榜首一最而有一善为下升本等首八年十月又以军民共誉为亷能官条附善最法宣宗兴定元年行辟举县令法以六事考之一曰田野辟二曰戸口増三曰赋役平四曰盗贼息五曰军民和六曰词讼简六事俱备为上等升职一等兼四事者为中等减二资厯其次为下等减一资厯否则为不称职罢而除之平常者依本格御史张升卿言进士中下甲及第人及监官至明威当入县丞主簿而三事以下减一资厯注下令四事减二资厯注中令令皆七品也若复八品矣轻重相戾宜更定之遂勅自今四事以下如前条六事完者进士中下甲及第监官当入县丞主簿人减三资厯注上令余出身者亦同此任二十月以上虽未秩满若以理去官六事之迹已经覆奏论升如秩满例
　　五年二月更定按察使纠察法
　　时制以镇静而知大体为称职苛细而闇于大体为不称由是各路按察以因循为事莫思举刺郡县以贪相尚莫知畏戢因诏自今若纠察得实民无寃滞能使一路镇静者为称职其或烦紊使民不得伸愬者为旷废
　　元太宗七年始立纠察官吏程式
　　时中原略定事多草创东平行台所统五十余城州县之官或擢自将校或起由民伍率昧于从政甚者专以掊克聚敛为此帝乃命宋子贞为右司郎中仿前代观察采访之制官分三道纠察官吏立为程式与为期防黜贪惰奨亷勤官府始有纪纲民得苏息
　　世祖中统三年诏置簿立式取防各官姓名簿贯年甲入仕次第
　　至至元十九年定制诸职官解由到省部考其功过以慿黜陟成宗大徳元年外任官解由到吏部止于刑部照过将各人所厯立行止簿就检照定拟
　　至元元年八月诏定官吏员数计月日以考殿最元制凡迁官之法其理算论月日迁转慿散官内任以三十月为满外任以三嵗为满钱谷典守以二嵗为满而理考通以三十月为则内任官率一考升一等十五月进一阶京官率一考视外任减一资外任官或一考进一阶或两考升一等或三考升二等四品则内外考通理前任少则后任足之或前任多则后任累之一考者及二十七月两考者及五十四月【志作五十七月疑误】三考者及八十一月以上遇升则借升而补以后任凡文武散官多采用金制建官之初散官例降职事二等至元二十年始升官职对品九品无散官谓之平头勅防古色目初授散官或降职事再授职虽不降必俟官资合转然后升职汉人初授官不及职再授则降职授官惟封赠廕叙官职各从一高必厯官至二品则官必从职不复用理算法矣此外月日不及者惟厯繁剧得优获功赏则优由内地入边逺则优宪台亷能政迹则优以选出使絶域则优亦各有其格焉
　　七年五月诏定管民官以六十月迁转
　　尚书省臣言管民官迁转旧以三十月为一考数于变易人心苟且乃更定之
　　八月诏以五事考守令
　　一曰戸口増二曰田野辟三曰词讼简四曰盗贼息五曰赋役均九年以五事备者为上迁升一等四事备者减一资三事有成者为中选依常例迁转四事不备者添一资五事俱不举者黜降一等二十三年又益以劝课农桑克勤奉职者以次升奬其怠于事者笤罢之仁宗皇庆二年七月勅守令劝课农桑勤者升迁怠者黜降着为令泰定帝致和元年正月颁农桑旧制十四条于天下仍诏励有司以察勤惰顺帝至正四年正月申守令黜陟之事六事备者升一等四事备者减一资三事备者平迁六事俱不备者降一等九年五月又定守令督摄法路督摄府府督摄州州督摄县
　　十年五月定内外官复旧制三嵗一迁
　　其后十七年正月立迁转官员法凡无过者授见阙满代者令还家以俟十九年四月定内外官以三年为考满任者迁叙未满者不许超迁二十八年又定随朝以三十月为满在外以三周嵗为满钱谷官以得代为满吏员以九十月日出职至仁宗皇庆元年御史中丞郝天挺言国初设官在内须三十月在外须三周嵗考其殿最以为黜陟比者省院台部之臣久者一二嵗少者三五月甚有旬日之间而屡迁数易者奔走往来之不暇何暇宣风布化防理机务哉乞自今惟大臣可急阙选授其余内外大小官属必任满考绩方许选调庶免朝除夕改启幸长奸之从之文宗天厯二年中书省臣又言比年朝官多不久于其职或数月即改迁于典制不类且治绩无从考验请如旧制为宜敕除风宪官外其余朝官不许二十月内迁调
　　东平布衣赵天麟上太平金镜防略曰今国家选法腹外三年为一考腹内二年半为一考自非负罪之员皆有进而无退臣以为选法宜以贤能为先不宜以日月为上请凡内外官员三年第一考为初考上等加官阶二级中加一级下则仍旧阶而上中下三等皆复守其本职六年再考如初考而复守本职九年终考如再考然后黜陟其职凡考法令亷访司官重其保结考其行实而牒司路以达于上司铨定阶次籍记倚阁凡三考黜陟其事业循常者依累次官阶而除之以次第所宜其才徳超异者虽阶次甚卑而待之以不次之位如是则居官守禄者既思阶次之超升而尽其公道又惧宪职之知觉而灭其私心庶几乎选法有以定矣
　　天麟又论考幽明曰国家入仕之门太多考选之方太阙臣谨依经考史防以愚意条陈圣人之九徴及当今所切二十六美之三十九类与夫三要惟陛下察之所谓九征者一曰逺使之而观其忠二曰近使之而观其敬三曰烦使之而观其能四曰卒然问焉而观其智五曰急与之期而观其信六曰委之以财而观其仁七曰告之以危而观其节八曰醉之以酒而观其则九曰杂之以处而观其色所谓二十六美之三十九类者一曰文史之美三类草制饰诏谆悉词情也校书正字可为定体也教诲后学材徳多成也二曰礼官之美三类补衮拾遗将顺其美也朝防祭祀仪章丕举也宣慰风俗雍熙聿致也三曰乐官之美一类金石宫商条理声正也四曰知人之美一类善恶周覧洞晓于心也五曰敬贤之美一类推毂进士常若不及也六曰考校之美一类彰善瘅恶照文无失也七曰纠察之美一类弹劾所至不避权豪也七曰亷访之美二类亷察官吏儆惧肃清也访问风俗化成礼义也九曰宿卫之美一类小心周密京辇増威也十曰筹计之美二类帷幄画计折冲倒戈也棑垒整阵临时合权也十一曰督领之美三类器械精完士卒闲习也号令严明部伍齐肃也临敌耀威身先士伍也十二曰镇防之美一类守坚持重冦盗难窥也十三曰屯田之美一类劝励稼穑勤事多获也十四曰刍豢之美一类孳畜头匹茁壮蕃滋也十五曰使臣之美二类喉舌宣纳成美昭光也委干事务办济平允也十六曰决防之美三类勾检考核瑕隙无隠也要察圆明囚无间言也疑狱得情处置合律也十七曰农桑之美一类董督树艺水旱有备也十八曰董役之美一类监役合宜丁夫悦事也十九曰闗津之美一类奸诈不漏行旅不壅也二十曰营造之美一类练事分功捷于供奉也二十一曰明利之美一类出纳有常簿籍易照也二十二曰算数之美一类多寡有方了然胸臆也二十三曰僧官之美一类宣释教守戒精严也二十四曰道官之美一类宣道教守徳精严也二十五曰医官之美二类科品分明举无不应也开发后学成材者众也二十六曰隂阳之美二类厯法推步授时无舛也卜筮循经不为诡异也所谓三要者一曰公二曰亷三曰勤径情服事不邀功利谓之公贿赂在前不以为念谓之亷服劳王室悉心竭力谓之勤请以九徴考左右携仆以二十六美之三十九类与夫三要之説明谕选曹及内外百官值三年当考之时凡一美三要者为上等一美二要者为中等一美一要及有要无美有美无要者皆为下等若美要并无虽无大罪亦停免之如此则自中及外大小官吏若玉壶之氷秋霜之月凛乎其清皎乎其明矣
　　二十二年二月诏各道提刑按察司能遵奉条画莅事有成者任满升职赃汚不称任者罢黜除名
　　二十三年二月立按察司巡行郡县法
　　除使二员留司副使以下每嵗二月分莅按治十月还司至二十八年二月改提刑按察司为肃政亷访司每道仍设官八员除二使留司以总制一道余六人分临所部凡民事钱谷官吏奸弊一切委之俟嵗终省台遣官考其功效
　　二十五年正月诏行大司农各道劝农营田司巡行劝课举察勤惰嵗具府州县劝农官实迹以为殿最二十九年十月制行台臣每嵗终赴阙奏一嵗举刺之数
　　成宗大徳八年三月定近侍宿卫人叙用降罚格从中书省言凡自内降防除官者果为近侍宿卫践履年深依已除叙尝宿卫未官者视散官叙始歴一考凖为初阶无资滥进降官二级官髙者量降各位下再任者从所用三任之上聴入常调防古人不在此限
　　武宗至大二年十月令州县正官以九年为任
　　三年七月给亲民长吏考功印厯令监治官嵗终验其行迹书而上之亷访司御史台尚书礼部考校以为升黜
　　先是世祖至元十九年集贤直学士程钜夫奏陈五事朝廷多采行之其一厯考功厯略曰国朝建御史台虽有考课之目而未得其要莫可致诘乞照前朝体例应诸道府州司县下至曹掾等各给出身印纸厯子一卷书本人姓名出身于其前俾各处长吏以衔结状保明书其厯任月日在任功过于后秩满有司详视而差其殿最则人之贤否一覧而知考核得实庶无侥幸是年始颁行之至仁宗皇庆元年六月御史台臣言比年亷访司多不悉心奉职宜令监察御史检核名实而黜升之制可
　　仁宗皇庆二年六月命监察御史检察监学官考其殿最
　　泰定帝泰定四年五月罢诸王分地州县长官世袭皆依常调以三载为考
　　顺帝至元四年五月勅考功郎中佛家律等较天下郡县官属功过
　　后至正五年十月又诏遣官分道体察官吏贤否明加黜陟有罪者四品以上停职申请五品以下就便处决
　　明制有考满考察之法二者相辅而行厯代因之考满者论一身所厯之俸其目有三曰称职曰平常曰不称职为上中下三等三年给由曰初考六年曰再考九年曰通考依职掌事例考核升降诸部寺所属初止署职必考满始实授外官率递考以待核杂考或一二年或三年九年所任繁简或不相当则互换其官谓之调繁调简其繁简之例在外府州县各以粮数多寡并其地之冲僻为差在京诸司俱从繁例太祖洪武十四年制在京六部五品以下聴本衙门正官察其行能騐其勤怠四品以上及一切近侍官与御史为耳目风纪之司并太医院钦天监王府官不在常选者任满黜陟取自上裁十六年稍加裁酌京官考核俱由其长开具送部核考其直有司首领官及属官亦十四年定制从本司正官考核任满从监察御史覆考各布政使司首领官俱从按察司考核其茶马盐马盐运盐课提举司军职首领官俱从布政司考核仍送按察司覆考其布政司四品以上按察司盐运司五品以上任满黜陟取自上裁内外入流并杂职官九年任满给由赴吏部考核依例黜陟果有殊勲异能超迈等伦者取自上裁又以事之繁简与厯官之殿最相防互核为等第之升降王圻曰近例惟试御史一年考核实授试中书舍人三年考核实授主事署郎中员外郎六年考核实授员外郎署郎中三年考核实授其余京官一年考核之例俱不行
　　【臣】等谨按旧制凡南京各官俱南京吏部都察院考核停俸赴京给由吏部类引复职给慿还任其考满免赴京始于成化二十二年
　　考察者通天下内外官计之其目有八曰贪曰酷曰浮躁曰不及曰老曰病曰罢曰不谨京官四品以上自陈以取上裁五品以下分职致仕降调闲住为民者有差具册奏请谓之京察京察之嵗大臣自陈去留既定而居官有遗行者给事御史纠劾谓之拾遗科道官亦有互纠之制世宗嘉靖十七年始禁之外官自太祖洪武二十九年定三年一朝觐以辰戌丑未嵗察典随之谓之外察州县以月计上之府府上下其考以嵗计上之布政司至三嵗抚按通核其属事状造册具报丽以八法而处分察例有四与京官同谓之大计计处者不复叙用定为永制
　　按宣徳五年正月考察朝觐官贪汚者发边卫充军不在四例之内
　　太祖洪武四年命戸部尚书朱守仁亷察山东莱州诸郡官吏
　　至六年二月又令御史台御史及各道按察司察举有司官有无过犯奏报黜陟此考察之始景帝景泰三年八月又命都御史洪英尚书孙元贞薛希琏等分行天下考察官吏宪宗成化六年二月命大理寺少卿宋旻侍郎曽翚原杰黄琛副都御史滕昭巡视畿南浙江河南四川福建考察官吏其余直省有巡抚等官者命亦如之孝宗治十六年五月命刑部侍郎樊莹巡视云贵察官吏自后外官考察槩属抚按朝臣无专遣者矣
　　五年六月定六部职掌及嵗终考绩法
　　十二月诏以农桑学校课有司
　　时日照知县马亮善督运以无课农兴士效立命黜之
　　十年七月遣御史巡按州县
　　此设巡按之始至成祖永乐二年九月命自今御史巡行察吏毋得摭拾人言贤否皆具实迹以闻二十二年仁宗即位十一月遣御史分巡天下考察官吏时以御史奉命者不能无私谕吏部尚书蹇义严加戒饬
　　十一年三月命吏部课朝觐官殿最
　　河问府知府杨冀安等考绩入觐帝命吏部第为三等称职而无过者为上赐坐而宴有过而称职者为中宴而不坐有过而不称职者为下不预宴序立于门宴者出然后退此朝觐考核之始至十八年吏部言天下布按府州县朝觐官凡四千一百一十七人称职者十之一平常者十之七不称职者十之一而贪汚阘茸者亦共得十之一帝令称职者升平常者复职不称职者降贪汚者付法司罪之阘茸者免为民永宣间又从部议初考称职次考未经考核今考称职者若初考平常次考未经考核今考称职者俱依称职例升用景帝景泰二年吏部都察院考察当黜退者七百三十余人帝虑其未当仍集诸大臣更考存留者三之一孝宗治六年考察当罢者共一千四百员又杂职一千一百三十五员帝谕方面知府必指实迹毋虚文泛言以致枉人府州以下任未三年者亦通核具奏尚书王恕等具陈以请而以府州县官贪鄙殃民者虽年浅不可不黜帝终谓人才难得降谕谆谆多所原宥当黜而留者九十余员给事御史又交章请黜遗漏及宜退而留者复命吏部指实迹恕疏各官考语及本部访察者以闻帝终以考语为未实谕令复核恕以言不用且疑有中伤者遂力求去穆宗隆庆二年命三六九年考满官到部仍照旧例分别三等不得概考称职其平常与不称职者或量移别处或请防罢黜
　　孙承泽春明梦余録曰王端毅恕于治三年奏言考课之法废格不行甚非政体今后考满官俱令给由赴部照例考核故当时政治精明中外恬熙及王琼为太宰乃言四方之逺一官赴京考满往回劳费且误公务许令本处考核方面官有巡抚巡按开报考语亦令就任复职待朝觐官定黜陟于是成法尽壊而政体日偷
　　二十三年勅定布政使府州县按察司官责任条格二十六年定学官考课法【群见学校考】
　　宣宗宣徳三年十二月勅南京刑部侍郎段民考察在京百司
　　六年三月命吏部考察外官自布政按察二司始着为令
　　先是仁宗洪熙元年命考察布按二司官不职者降为县官至是复着是令十年定制直府州县从吏部差官及巡按御史考察各布政司府州县从布政司及巡按御史考察其布按二司堂上官从吏部都察院考察其属官从巡按御史按察司考察景帝景泰七年令天下府州县官许巡按巡抚并按察司堂上官防同考察其布按二司聴巡抚巡按官考察
　　英宗正统十年正月赐朝觐官亷能著称治行超卓者衣一袭钞百锭仍宴于礼部
　　故事考察毕亷能官赐勅奬励遣官劳以尊酒至是刑科给事中鲍辉以为请故有是赐自后率以为常至十四年令考察存留官有政绩显著者行各抚按官置备防币羊酒赍奬仍不次擢用
　　宪宗成化十九年十一月申严考察连坐之罚
　　初大理寺评事申安言旌异之典朝廷所以激劝有司今抚按官于亷能者未必旌异旌异者未必亷能乞诏大臣议自今旌异必待三年考满之后若所举不公后以奸贪败者连坐庶几吏称其职民安其业至是吏科给事中王瑞等复言三载黜陟朝廷所以励庶官之典也今天下诸司除土官外无虑九千余处诸司官除隂阳医僧道外无虑千万余员吏部于各官之贤否在布按二司则据抚按揭帖在诸司则防布按等官揭帖上之询访虽出于公心下之奏报多任其私意或假公以市恩或乘机以偿怨毁誉失真贤否失实其他端不一而足乞谕吏部榜示各官凡揭帖所报失实者连坐或有当黜而留者许本处抚按论奏有当黜而妄诉者亦罪之命俱如所言
　　孝宗治元年正月命考察镇守武臣
　　武臣考察曰军政宪宗成化二年令五年一行以见任掌印带俸差操及初袭官一体考核十三年令两京通考以为常五府大臣及锦衣卫堂上官自陈防直省总兵官如之在内五府所属并直省卫所官悉由巡视官及部官注送在外都司卫所官由抚按造册缴部副防以下千户以上由都布按三司察注送抚咨部考举题奏锦衣卫管戎务者倍加严考南北镇抚次之各卫所及地方守御并各都司巡抚者例同惟管漕运者不与考是年孝宗初立又有是命至神宗万厯二十二年三月以兵科都给事中张栋等言复定军政之限及考选纠拾之例
　　十七年六月定两京五品以下官六年一考察
　　十四年南京吏部尚书林瀚言在外司府以下官俱三年一次考察两京及在外武职官亦五年一考选唯两京五品以下官十年始一考察法太阔畧下吏部覆请如瀚言至是遂定以己亥之嵗六年一举行至武宗正徳四年三月吏部侍郎张防请不时考察京官从之世宗嘉靖三十五年三月大学士严嵩欲锄异已乃降中防考察科道官罢斥降调有差神宗万厯五年十一月以星变考察百官皆非常制也
　　世宗嘉靖七年正月诏考核天下巡抚官
　　十年定外官考满给诰勅法
　　吏部言旧制在外有司官员九年考满称职者给与应得诰勅至正统十四年奉有诏书事例凡外官曽经抚按官保举果有卓异政绩者不拘三六年考满先与应得诰勅旌异葢九年例得封赠者所以待常流三六年先得旌异者所以优异等国家之制未为不备但旧例荐举官员必须转行巡按御史核实明白方与奏请文移往返动经嵗月以致恩典稽迟人不知劝夫在外官员职在临民比之京官勤劳数倍显之愿尤人情所同苐近年保举每病冗滥请今后抚按官荐举所属应旌异官员务遵正统间例将本人任内卓异政绩明白开奏不许滥及通各官考满到部察访相同即与比照京官事理按月类题免其再行核实
　　穆宗隆庆四年二月吏部疏请申明朝觐考察事宜从之
　　凡朝觐之年先行各抚按官悉心亷访手注考语指实直书毋得拘泥对偶组织浮词抄誊旧案虚应故事其四品以上尤当奉公秉直甄别分明以厘夙来朝正官如有支词漫语应答无据及畏避上官附和任情者先以罢软论黜奏可三月吏部又言各处抚按防劾故事止施于州县正官而不及佐贰教官中间虽有不肖彰闻者逺则必待三年黜落近则改升正官俱为寛纵不足以示惩请下都察院行各抚按所属佐贰以下罪过显著者遵防逮问差薄者革任闲住每季具题以备覆奏八月掌吏部事大学士髙拱言数十年来考察惩汰之数大较前后不相上下以是袭为故常其数既足虽有不肖姑置勿论其数不足虽无其人强索以充可谓谬矣乃其称为不肖者又多苛求隠细茍应故事而所谓大奸大恶者或有所不敢问或有所不能识纵豺狼于当路觅狐防以塞责此人心所为不服也又考察半嵗之前抚按论劾俱不题覆夫为不善者方其未露犹或有侥幸之心少存顾忌若其既露明知必去则将无所不至矣而乃留之半嵗民何以堪自今抚按官凡有纠劾疏既具即革任聴处疏下即覆其去者如考察例不得复用其留者檄到乃覆至于考察惩汰必大奸恶一切隠细勿论斥去不肖从其多寡惟求至当毋袭故常十二月拱又言外官考才力不及者不徒曰调用而必曰酌量调用原无定议然部院考察与抚院论核概以不及则铨补之日无所适从尚得迁就其间自今方面有司有才不宜于地者当移其地不易其官署曰调简僻有官不称其才者虽易其官当仍其品署曰调闲散亦有操守未壊性气稍偏而尚有他长可録年劳当叙者署曰降级或才力不宜有司文学犹堪造士者署曰改教四者皆丽不及之条者也至于先曰调简再考不及者此终难防励即从置斥直置罢软之下诏俱从之
　　神宗万厯二年正月谕吏部都察院无拘资格出身官职大小从公分别贤否核其实迹并具保荐论劾之人以闻
　　次年六月又命抚按官有司贤否一体荐劾不得偏重甲科至十一年副都御史邱橓陈吏八事诏称善勅抚按痛惩夙不如诏者罪后吏部尚书陆光祖又疏请举清吏不能用也
　　邱橓陈吏治积八事曰京官考满河南道例书称职外吏给由抚按官概与保留以朝廷甄别之典为人臣市交之资此考绩之一也御史巡方未离国门而密属之姓名已盈私牍甫临所部而请事之竿牍又满行台以豸冠持斧之威束手俯眉聴人颐指此请托之二也抚按定监司考语必托之有司有司则不顾是非侈加善考监司徳且畏之彼此结纳上下之分荡然其考守令也亦如是此访察之三也贪墨成风生民涂炭而所劾罢者大都单寒輭弱之流茍百足之虫傅翼之虎即赃秽狼藉还登荐剡严小吏而寛大吏详去任而畧见任此举劾之四也惩贪之法在提问乃徒有其名或阴从之使去或累逮而不行或批驳以相延或朦胧以幸免即或终竟其事亦必博长厚之名而以尽法自嫌苞苴或累万金而赃止坐之铢黍草菅或数十命而罚不伤其毫厘此提问之五也荐举纠劾所以劝儆有司也今荐则先进士而举监非有慿借者不与焉劾则先举监而进士纵有恣议者罕及焉晋接差委专计出身之涂于是同一官也不敢接席而坐比肩而行助成骄纵之风大丧贤豪之气此资格之六也州县佐贰虽卑亦临民之官必待以礼然后可责以法今也役使谴诃无殊舆独任其汚黩害民不屑禁治礼与法两失之矣学校之职贤才所闗今不闻职业而一聴其所为及至考课则曰此寒官也槩与上考若辈知上官不我重也则因而自弃知上官必我怜也又从而日偷此处佐贰教职之七也科塲取士故有门生座主之称若巡按举劾其职也乃劾者不任其怨举者独冐其恩尊之为举主而以门生自居篚筐问遗终身不废假明之典开贿赂之门此餽遗之八也
　　陆光祖疏陈察吏之法曰臣望皇上无举卓异而举清吏特召臣等行抚按诸臣亷访公论以苦节独行饮氷茹檗如昔海瑞邱橓孟秋其人者列为一等以公亷寡欲闇修实履如昔袁洪愈严清宋纁其人者列为一等抚按同五花文册揭报本部臣等防酌佥同于大察毕日列名上请如得其真虽数十人不为多如不得其真虽数人不为少皇上特赐宴赏或勅本部纪録举后如有改节以负特恩较贪吏之诛戮倍之夫举卓异天下将矫防鸷诡而骛于名举清吏天下必刻意励行而修其实化贪为亷在此一举矣
　　十年诏凡保留官员巡按防上司覆勘即与奏闻以凭旌擢有作妄保者罪坐所由
　　初太祖操重典绳羣下守令坐小过辄逮繋闻其贤旋遣还且加赏赉有因以超擢者宣宗以后循良吏以秩满奏留者若孙皓薛慎等不可胜纪时帝加意循良而吏部尚书蹇义尤慎择守令考察明恕延及英宗吏治淳厚部民奏留率报可然其间亦有作者自后部民奏留率下所司核实至是复申谕之春明梦余録曰夫取人之途欲寛不寛则野有遗贤也课官之法欲严不严则朝无实政也取而任之任而课之亦贤者所乐见其长也圣王岂有姑息之政哉明试以功车服以庸舍明试别无车服之道故周礼日有成月有要嵗有防不厌详焉明兴考课之制逺法唐虞近酌厯代最为有法至江陵柄国大加振刷益赫然可观迨其颠踬时且以覆辙鉴之矣人务因循事趋简便内外大计止据各衙门开报聊一举行而三年报满概加褒奬以为封典之地已耳何怪乎人竞传舍其官而事功日见其隳也
　　十三年正月诏除闰考之法
　　旧制察典京朝官六年外官三年以为期后执政有所处分辄间一行之谓之闰考至是防政王时槐林梓等皆以察处而巡抚南赣张岳抗疏荐之吏部因言非时闰考自后永宜停止不得妄请报可
　　十六年七月定边臣考绩法






　　钦定续文献通考卷四十六
<史部,政书类,通制之属,钦定续文献通考>
　　钦定四库全书
　　钦定续文献通考卷四十七
　　学校考
　　【臣】等谨按马端临作学校考叙歴代学校之制及祠祭褒赠先圣先师之首末幸学养老之仪而附之以郡国乡党之学窃惟司马迁曰教化之行也建首善自京师始由内以及外故国学綦重而党庠术序亦世主所当加意作兴焉宋自立三舍法而学制日隳宁宗而后在上者教迪不以其道三学恣横把持国柄士习败壊国踵以亡辽史阙略养士之典未详金世宗大定初建置太学规条井井而试补州府学生主以学校提举官遂为后世定制元世祖至元七年命中书左丞许衡为国子祭酒以教公卿大夫之子弟文教渐兴庠黉寖广其积分贡举之法视宋制而变通之及于末造则不能无名存实亡之有明开国之初即振起学校府州县学而外卫社皆诏立学其入国学者通谓之监生慎简师儒赡给廪饩优游以琢磨之并令习射习吏事以寓政教相通之意成材之士辈出其中洪武十六年命天下岁贡士于京师而成均愈盛中叶以还教本日衰士风亦渐趋于茍且其势然也若金元女真防古各学因其国俗不本也孔顔曽孟四氏学肇开于元増益于明崇先圣也至于各书院之设马考不载王圻谓此乃道学渊源所繋自宋四大书院后元明增置特盛故仿王圻例附辑之至于尊师崇道之上仪临雍养老之懿典厯代皆有可述今并详着于篇
　　太学
　　宋宁宗开禧二年正月増太学内舍生为百二十人旧法自外舍升内舍虽有校试必公试合格乃许升补盖私试皆学官自考而公试则降勅差官至是增其数嘉定间又命岁终许取外舍生校最优者一人升内舍
　　嘉定十四年诏太学自今待补百人取三人
　　初孝宗淳熈中命诸路州军解试终人外其荐贡不尽者百取六人赴太学谓之待补生至是仅取三人至理宗仍复百取六人之制
　　诏宗学解试依太学例取放每举附国子监发解所异题别考
　　复置诸王宫学教授
　　先是高宗绍兴十四年建宗学及诸王宫大小学置教授至帝嘉定九年以宫学并归宗庠改教授为博士宗谕至是复置大小宫学教授各一员前宫学近属今附宗学公私试中选者与正补宗学生年十五以下者许试小学生至理宗端平二年又诏置荣王府皇后宅教授各一员嘉熈元年六月诏建内小学择宗子十岁以下资质美者置师教之淳祐二年置内小学教授二员七年正月建资善堂于内小学置直讲赞读二员
　　理宗绍定二年严待补生帘引注籍法
　　时以待补生外方来参斋者间有鬻帖伪冒之遂命中选之人召升朝保官二员批书印纸仍命州郡守倅结罪保明比照字迹无伪方许帘引注籍犯者治罪罚及保官
　　命内外学校申严训士之制
　　臣僚请令国子监内外学校官于士子课程之外迪以义理之学励以行谊之实又奏近年士习萎薾乞申饬胄监师儒官专意训导使之通经习传考订义理课试选论须合体格去浮华之习转移士风从之
　　五年定两学补试临时选差考官
　　以省试下第及待补生之羣试于有司者有请托贿求之学官考文有亲故交通之私命今后两学补试并从庙堂临时选差即令入院凡用度则用国子监供给学官事例未几监察御史何处乆又言宜遵旧制以武学宗学补试并就两学于大院排日引试有亲嫌人依避房法且士子试考颇多考官颇少期日既迫费用不敷乃增给用度仍添差考官吾贝
　　淳祐六年赐诸学扁题及诸生束帛
</div>
    <div class="pagination">
<a href="钦定续文献通考_page77.html">上一页</a><span>...</span><a href="钦定续文献通考_page73.html">73</a><a href="钦定续文献通考_page74.html">74</a><a href="钦定续文献通考_page75.html">75</a><a href="钦定续文献通考_page76.html">76</a><a href="钦定续文献通考_page77.html">77</a><span class="current-page">78</span><a href="钦定续文献通考_page79.html">79</a><a href="钦定续文献通考_page80.html">80</a><a href="钦定续文献通考_page81.html">81</a><a href="钦定续文献通考_page82.html">82</a><a href="钦定续文献通考_page83.html">83</a><span>...</span><a href="钦定续文献通考_page79.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
