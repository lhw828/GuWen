<!DOCTYPE html>
<html>
<head>
    <meta charset="UTF-8">
    <title>续通志 - 第 36 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 36 页/共 1359 页</h1>
    <div class="content">都招讨使辛酉杜重威克汜水关壬申杨光远克博州丙子安州屯防指挥使王晖杀其节度使周瓌 【新纪作周环据李金全传改】 右卫 
上将军李金全讨之八月丙申静难军节度使安叔干进添都马乙巳赦非死罪囚及张从宾符彦饶王晖余党九月禁丧葬用乐冬十月辛巳 
禁造甲兵
　　三年春二月戊戌诸镇皆进物以助国三月丁丑禁私造铜器秋七月辛酉以皇业钱作受命宝八月戊寅以冯道及左仆射刘昫为契丹 
册礼使壬午澶州刺史冯晖降丙戌许御署官选己丑蠲水旱民税辛丑归伶官于契丹九月己酉赦范延光己未归静鞭官刘守威金吾勘契 
官王殷司天鸡叫学生殷晖于契丹己巳赦魏州蠲民税是月以宣徽南院使刘处让为枢密使冬十月戊寅契丹使者来奉册曰英武明义皇 
帝庚辰升汴州为东京以洛阳为西京雍州为晋昌军戊子右金吾卫大将军马从斌使于契丹己未契丹使者来戊戌大赦十一月辛亥升广 
晋府为邺都壬戌除铸钱令十二月丙子封子重贵为郑王是岁契丹改国号曰辽 【谨按通鉴辑览　　御批契丹之改辽与拓跋之称魏 
体例无二乃纲目于拓跋书魏契丹则不书辽盖由司马光以宋臣作通鉴其时不敢称辽以敌宋纲目遂仍其旧初非别有深文也乃刘友益 
尹起莘辈拘牵好异谓书魏所以进之书契丹所以外之抑知史家纪事当以春秋为法春秋前书荆后书楚非例以义起耶即以纲目言之东 
晋时如慕容之称燕苻姚之称秦以至武都河西虽弹丸蕞尔而列国之书法具在何所容其进退者腐儒曲说支离真所云烛笼添骨其明益 
障乌足与言传信之笔哉】
　　四年春正月盗发愍皇帝墓辛卯以澶州防御使张从恩为枢密副使旌深州民李自伦门闾三月丙辰颁调元厯灵州戍将王彦忠以怀 
远城反己未彦忠降供奉官齐延祚杀之夏四月甲申废枢密使秋七月庚子朔日有食之丙申复禁铸钱闰月壬申桑维翰罢八月西戎寇泾 
州彰义军节度使张彦泽败之九月丁丑辽使者来癸未封李从益为郇国公以奉唐后冬十二月乙亥立唐高祖太宗庄宗明宗愍帝庙于西 
京戊子辽使者来吐蕃罢延族来附
　　五年春正月丁卯朔除民公私债三月除刵刑夏四月甲子辽使者来五月丙戌安远军节度使李金全叛附于唐六月癸卯唐将李承裕 
入于安州甲辰安远军节度使马全节及承裕战于城南败之丁巳克安州执李承裕杀之秋八月丁酉阅稼于西郊己未西京留守杨光远杀 
太子京师致仕范延光九月丁卯以翰林学士承旨户部侍郎和凝为中书侍郎同中书门下平章事己未阅稼于沙台冬十月丁未辽使者来
　　六年春正月丙寅吐谷浑背辽来奔不纳三月除民二年至四年以前税夏四月己未辽使者来秋八月壬辰如邺都开封尹郑王重贵留 
守东京以宣徽南院使张从恩为东京内外兵马都监壬寅大赦甲寅光禄卿张澄使于辽九月乙亥前安国军节度使杨彦询使于辽冬十月 
山南东道节度使安从进反十一月丁丑以西京留守高行周为襄州行营都部署以讨之十二月丙戌以郑王重贵为广晋尹徙封齐王行营 
先锋使郭海金及安从进战于唐州败之成德军节度使安重荣反以天平军节度使杜重威为镇州行营招讨使丙申辽使者来戊戌杜重威 
及安重荣战于宗城败之
　　七年春正月丁巳克镇州安重荣伏诛赦广晋庚午辽使者来三月归德军节度使安彦威塞决河于滑州夏五月乙巳尊皇太妃刘氏为 
皇太后六月乙丑皇帝崩于邺都之保昌殿年五十三谥曰圣文章武明德孝皇帝庙号高祖陵曰显陵
　　高祖天福七年 【其元年即后唐清泰三年】

　　○出帝

　　出帝讳重贵高祖兄子也父敬儒为唐庄宗骑将早卒高祖以重贵为子高祖六子五皆早死而重睿幼故重贵得立重贵少而谨厚善骑 
射高祖使博士王震教以礼记久之不能通大义谓震曰此非我家事也高祖为契丹所立将引而南谋以一子留守太原德光使尽出诸子择 
之指重贵曰此眼大者可也遂拜金紫光禄大夫行太原尹北京留守知河东节度事天福二年拜左金吾卫上将军三年冬为开封尹封郑王 
加太尉同中书门下平章事六年高祖幸邺留守东京已而为广晋尹徙封齐王七年六月乙丑高祖崩即位于柩前丁卯尊皇太后曰太皇太 
后皇后曰皇太后庚午使左骁卫将军石德超以御马二扑祭于相州之西山如京使李仁廓使于辽 【按如京使官名也史别本京下有师 
字误今删】 辽使者来丙子以冯道为大行皇帝山陵使门下侍郎窦贞固为副太常卿崔梲为礼仪使户部侍郎吕琦为卤簿使御史中丞王 
易简为仪仗使己卯四方馆使宋崇节右金吾卫大将军梁言使于辽秋七月壬辰太皇太后刘氏崩辍朝三日丁酉使石德超扑马于相州之 
西山庚子大赦甲辰辽使者来八月戊午高行周克襄州庚申天平军节度使景延广义成军节度使李守贞彰德军节度使郭谨进钱粟助山 
陵甲子辽使者来癸酉又遣使者来九月辛丑以李守贞为大行皇帝山陵都部署冬十月己未辽使者来十一月复遣使者来庚寅葬高祖皇 
帝于显陵己亥牛羊使董殷使于辽辛丑蠲高祖灵车所过民租之半十二月庚午北京留守刘知远进百头穹庐辽使者来辛未又遣使者来
　　八年春正月辽使者来二月壬子以景延广为御营使己未车驾发邺都赦广晋府囚庚申次澶州赦囚乙丑至自邺都庚午寒食望祭显 
陵于南庄焚御衣纸钱三月己卯赵莹罢以晋昌军节度使桑维翰为侍中辛丑引进使太府卿孟承诲使于辽夏四月戊申朔日有食之庚午 
董殷使于辽遣供奉官张福率威顺军捕蝗于陈州五月泰寍军节度使安审信捕蝗于中都丁亥追封皇伯敬儒为宋王 【按司马光通鉴 
及朱子纲目皆无追封皇伯敬儒为宋王之语此欧阳修特笔也欧阳修曰出帝立不以正臣其父而爵之以欺天下敬儒为出帝本生父从唐 
旧制亦无称皇伯之礼至于尊秦国夫人安氏为太妃此尤不经之甚者夫帝既为高祖后矣既伯其父而王之矣而复尊生母为皇太妃后世 
将以为谁之妃乎五代丧乱君臣罔识经权如周世宗令辟也而于柴守礼父子之间臣之以卿外之曰舅不能曲尽情理以至屈法全恩识者 
犹不能无讥焉若出帝者又何足与之言伦理也哉】 癸卯冯道罢甲辰以旱蝗大赦六月庚戌祭蝗千皋门癸亥遣供奉官帅奉国军捕蝗于 
京畿辛未括借民粟杀藏粟者秋七月丁酉射于南庄辽使者来甲辰遣供奉官李汉超帅奉国军捕蝗于京畿八月丁未募民捕蝗易以粟辛 
亥检民青苗九月戊寅尊秦国夫人安氏为皇太妃丁亥追册魏国夫人张氏为皇后 【张氏帝之元妃也新史于纪不书而家人传又不载 
其姓氏疏矣兹据旧史】 丙申幸大年庄及景延广第冬十月戊申立冯氏为皇后壬子畋于近郊如沙台丙寅辽使者来庚午括借民粟十一 
月己卯董殷使于辽甲申如八角阅马牧乙未辽使者来戊戌齐州刺史杨承祚奔于青州十二月癸丑给事中边光范登州刺史郭彦威使于 
辽平卢军节度使杨光远反淄州刺史翟进宗死之
　　开运元年春正月甲戌朔辽侵沧州己卯陷贝州庚辰归德军节度使高行周为北面行营都部署辽入鴈门侵代州辛巳殿直王班使于 
辽至于邺都不得进而复壬午以前静难军节度使李周留守东京景延广为御营使自将以御辽丙戌辽侵黎阳辛卯讲武于澶州赵延寿以 
辽人寇南乐 【旧书于晋纪凡辽人称兵伐晋者例书曰寇恭读通鉴辑览　　御批彼时中国已瓜分瓦解不成正统而石晋得国之本又 
由于父事辽及重贵继立好事者顿以书臣为耻然称孙之表仍无虚日以是构祸即问愚騃无识之人以祖寇孙有不听然而笑者哉是当用 
两国互伐之文书侵以正其误诚为　　折衷至当千古不易之通义也惟是赵延寿托身于辽藉辽以残父母之邦则其丧心失计自有不可 
得而揜者故于此仍书曰寇以着其恶】 甲午以刘知远为幽州道行营招讨使括马丙申辽侵黎阳辛丑刘知远及辽伟王战于秀容败之博 
州刺史周儒叛降于辽二月戊申前军都虞候李守贞及辽战于马家渡败之癸丑北面行营都虞候马全节及辽战于北平败之三月癸酉又 
败之于戚城辽师还己丑冀州刺史白从晖及辽战于衡水败之癸巳籍民为武定军夏四月辽陷德州沿河巡检梁进败之取德州戊寅至自 
澶州赦京师己未马全节及辽战于定丰败之辛酉率借民财五月戊寅李守贞讨杨光远丁亥以邺都留守张从恩为贝州行营都部署辛卯 
以李守贞为青州行营都部署六月克淄州丙午复置枢密使丁未以桑维翰为中书令充枢密使秋七月辛未朔大赦改元己丑以太子太傅 
刘昫守司空兼门下侍郎同中书门下平章事八月辛丑以刘知远为北面行营都统顺德军节度使杜威为都招讨使戊辰旌项城民史仁诩 
门闾九月庚午朔日有食之丙子辽侵遂城乐寿代州刺史白文珂及辽战于七里烽败之冬十月庚戌以武寍军节度使赵在礼为北面行营 
副都统邺都留守马全节为副招讨使十二月己亥朔射兔于皋门丁巳杨承勋囚其父光远以降杀之闰月乙酉赦青州囚辽侵恒州
　　二年春正月辽陷泰州 【新纪作秦州兹据马全节传及五代会要改下同】 壬子马全节及辽战于榆林两军皆溃戊午如南庄张从 
恩留守东都辛酉以高行周为御营使辽师还二月己巳如黎阳横海军节度使田武为东北面行营都部署以御辽丙子大阅于戚城丙戌阅 
马于铁邱丙申以端明殿学士户部侍郎冯玉为户部尚书枢密使三月戊戌据陷祁州刺史沈斌死之 【此事通鉴在二月然新旧史俱作 
三月戊戌盖据奏到之日也】 丁未畋于戚城庚戌马全节克泰州辛亥易州戍将孙方谏及辽战于狼山败之甲寅杜威克满城乙卯克遂城 
庚申杜威及辽战于阳城败之追奔至于卫村又败之夏四月戊寅劳旋于戚城己卯劳旋于王莾河甲申至自澶州赦左右军囚庚寅大赏军 
功五月丙申朔大赦丙午如南庄六月丁卯射于繁台 【纂误引此作射雁于繁台谓雁字当是兔字盖前后皆作射兔而六月又非射雁时 
也今各本并无雁字姑仍之】 幸杜威第秋八月甲子朔日有食之丙寅和凝罢以冯玉为中书侍郎同中书门下平章事辛未阅马于茂泽陂 
丁丑括马九月己亥阅马于万龙冈幸李守贞第冬十月戊寅射兔于砚台十一月己巳射兔于皋门如沙台十二月丁丑畋于郊丁亥桑维翰 
罢以开封尹赵莹为中书令李崧守侍中枢密使
　　三年春二月壬戌朔日有食之壬午射鸭于板桥如南庄夏六月孙方谏以狼山叛附于辽辽侵定州己丑以李守贞为行营都部署义成 
军节度使皇甫遇为副秋九月辛丑行营马军排阵使张彦泽及辽战于新兴败之癸卯刘知远及辽战于朔州败之冬十月丁未以杜威为北 
面行营都招讨使李守贞为兵马都监十一月永清军节度使梁汉璋及辽战于瀛州败绩 【新纪永清作永静考是时无永静军兹据旧史 
】 辽侵镇定十二月己未杜威军于中渡壬戌奉国都指挥使王清及辽战于滹沱败绩死之杜威李守贞张彦泽以其军叛降于辽庚午射兔 
于沙台壬申张彦泽犯京师杀开封尹桑维翰帝北行辽灭晋
　　出帝天福一年 【仍高祖年号称八年】 开运三年凡四年
　　右后晋二帝合十二年

　　钦定续通志卷二十二

　　●钦定续通志卷二十三　后汉纪

　　汉纪

　　高祖　　　　隐帝

　　○高祖

　　高祖皇帝姓刘氏讳暠初名知远其先沙陀部人也其后世居于太原知远弱不好弄严重寡言面紫色目多白睛凛如也与晋高祖俱事 
唐明宗为偏将明宗及梁人战德胜晋高祖马甲断梁兵几及之知远以所乘马授高祖复取高祖马殿而还高祖德之高祖留守北京以知远 
为押衙潞王从珂反愍帝出奔高祖自镇州赴京师遇愍帝于卫州止传舍知远遣勇士石敢袖铁槌侍高祖以虞变高祖与愍帝议事未决左 
右欲兵之知远拥高祖入室敢与左右格鬬而死高祖即以兵尽杀愍帝左右置帝传舍而去废帝入立高祖复镇河东己而有隙高祖将举兵 
知远与桑维翰密为高祖谋画赞成之高祖即位于太原以知远为侍卫亲军都虞候领保义军节度使契丹耶律德光送高祖至潞州临决指 
知远曰此都军甚操剌无大故勿弃之天福二年迁侍卫马步军都指挥使领忠武军节度使已而以杜重威代知远领忠武徙知远领归德知 
远耻与重威同制杜门不出高祖怒欲罢其兵职宰相赵莹以为不可高祖乃遣端明殿学士和凝就第宣谕知远乃受命五年徙邺都留守九 
月朝京师高祖幸其第六年拜河东节度使北京留守七年高祖崩出帝立与辽绝盟用兵北方以知远从高祖起太原有佐命功勋位已高疑 
</div>
    <div class="pagination">
<a href="续通志_page35.html">上一页</a><span>...</span><a href="续通志_page31.html">31</a><a href="续通志_page32.html">32</a><a href="续通志_page33.html">33</a><a href="续通志_page34.html">34</a><a href="续通志_page35.html">35</a><span class="current-page">36</span><a href="续通志_page37.html">37</a><a href="续通志_page38.html">38</a><a href="续通志_page39.html">39</a><a href="续通志_page40.html">40</a><a href="续通志_page41.html">41</a><span>...</span><a href="续通志_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
