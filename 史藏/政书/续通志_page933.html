<!DOCTYPE html>
<html>
<head>
    <meta charset="UTF-8">
    <title>续通志 - 第 933 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 933 页/共 1359 页</h1>
    <div class="content">豪汪世显久求内附至是彦吶为力请数四清之亦讫不从三年金人大入至三泉彦吶大败贬衡州其子洸夫用事亦窜岭南史嵩之留之江 
陵两年卒

　　△赵善湘

　　赵善湘字清臣濮安懿王五世孙父武翼郎不陋从高宗渡江闻明州多名儒徙居焉善湘以恩补保义郎累转忠训郎庆元二年举进士 
以近属转秉义郎换承事郎调金坛县丞五年知余姚县开禧元年添差通判婺州嘉定元年以招茶寇功赴都堂审察提辖文思院出判无为 
军十三年厯迁进直宝文阁以平固始寇功赐金带许令服系十七年拜大理少卿进右文殿修撰知镇江府封祥符县男赐食邑宝庆二年进 
封子加食邑绍定元年以刱防江军寍淮军及平楚州畔寇刘庆福等功皆升其官三年进焕章阁直学士仍任进封伯加食邑以李全犯淮东 
进焕文阁学士江淮制置使乃命专讨许便宜从事四年进封侯加食邑及戮全善湘遣使以露布上乃进兵部尚书仍兼任以平闽寇功转江 
淮安抚制置使五年复泰州淮安州盐城淮阴县四城及策应京湖功进端明殿学士与执政恩例仍任升留守加食邑以受金枢密副使纳哈 
塔迈珠降复盱眙军泗寿二州功进资政殿学士加食邑遣使赐手诏金器等物九疏匄归皆不许请愈力进大学士提举洞霄宫封天水郡公 
加食邑监察御史劾奏善湘御笔以善湘有讨逆复城之功寝其奏嘉熙二年授沿海制置使兼知庆元府即匄祠改知绍兴府兼浙东安抚使 
三年两请休致四乞归田复提举洞霄宫淳佑二年帝手诏求所解春秋进观文殿学士守本官致仕卒赠少师赙赠加等

　　△赵与欢

　　赵与欢字悦道燕懿王八世孙嘉定七年进士调会稽尉改建寍司户参军中明法科摄浦城县迁大理评事转对言天变民情国威三事 
又言死囚以取会驳勘动涉岁时类瘐死而干证者多毙逆旅宜精择宪臣悉使详覆果可疑则亲往鞫正必情法轻重可闵始许审奏迁籍田 
令厯迁宗正丞兼权都官郎官改仓部权度支以直宝章阁知安吉州郡计仰榷醋禁网峻密与欢首捐以予民设铜钲县门欲愬者击之冤无 
不直丧母朝廷屡起之不可议使守边授淮西提点刑狱弗能夺再期以刑部郎官召乞终禫奏祠复半载乃趋朝自恢复退师又议纳使与欢 
言在朝迎合政出多门必得智识气节之士布列中外兼权检正迁宗正少卿兼权户部侍郎寻兼知临安府浙西安抚使同详定剖决明畅罪 
者咸服郊祀之夕大风雷与欢言国本未定又陈弭盗固本之策有以刑罚术数言于帝者与欢言导民有本人心本善有感必从或谓厉以威 
待以术者非知本之论且言朝令夕改非以示作新旁蹊曲径非以肃纪纲帝为悚然明年改元嘉熙襄蜀残破或望风弃地召见便殿言韩琦 
当仁宗朝犹昼夜泣血今主忧臣辱矣因具言防边之道其后多见施行与欢招刺三千人为忠毅军又言禁卫虚籍及京口诸郡悉宜募兵统 
以郡将财先赡军余始上供乞省不急之费荐文武士四十人迁户部侍郎兼权兵部尚书论边事至为深切星变上章请罢大火力言灾变之 
烈谓臣罪擢发莫数犹欲以去国为言少悟上听愿祗畏天威思以实德及民始自上躬痛加节约广推振恤五请窜于是中书方大琮言与欢 
素自洁修疏财轻爵人所共知不幸遇此观其待罪之章恳切至到未尝不叹其知义也乞俞所请使小大之臣皆知引咎乃收一阶寻复之与 
欢请先叙复同降官属又言艰难不可为之时当慷慨厉志深为人才兵力思迁户部尚书兼权吏部累匄祠不许论楮币自嘉定以一易二失 
信天下尝出内币收换屡称提而拆阅益甚尝请两界并展十年勿议造新责州县毋以损污抑沮至是遂请不立界限以绝其疑所以区画者 
甚备其后诏宰相徧询侍从与欢又以前说陈之有欲以端平钱当五行使与欢谓开禧尝以二当三何救于楮且曰士大夫不清白奉法恪意 
扶持虽日易一法无捄于楮而国非其国矣每言端平以来窜赃吏禁包苴戒奔竞戢横敛而风俗沈痼自若疏乞别邪正警偷惰奖用恬退质 
直之士以绝躁竞浮靡之习内廷有关于除授者必斥暗室有涉于谤议者必思又言军政弛而尺籍不明总兵者或缘功赏开嫌隙内则班行 
维求速化守牧类多贪庸楮币日非浮冗不节指陈无虚日大风震雷数见因具陈边事且言人才国用民力兵威愿乘此机加意根本迁吏部 
尚书力求归田会潮汐啮堤执政道帝意留治之授端明殿学士知临安府浙西安抚使江堤竣事狱空力匄罢依旧端明殿学士提举万寿观 
出关遣使趣还会饥民相携溺死帝仍付临安府事恩例视执政与欢涕泣奉诏上则祈哀公朝下则推诚劝分甘雨随至米商来集流移至者 
有以济之力求纳禄授资政殿学士提举万寿观与欢三为府尹尽力民事都人称赵端明必以手加额曰赵佛子也久之以旧职知温州政事 
必亲吏不敢欺刱水砦修贡院以侍读召辞不许入对言爵禄之滥因及国本事五匄归又不许升大学士荐士六十人史嵩之将复入相人言 
不巳帝以问与欢言嵩之老师费财私昵贪富过立名誉必不宜复用时嵩之犹子璟卿诵言其过忽毙而杜范刘汉弼徐元杰三贤暴死人皆 
疑嵩之致毒与欢请优恤汉弼元杰家帝从之又请以兵财分任辅臣在讲筵官以坏证付庸医仅支残息徒运巧心天下事尚堪再误耶时相 
忌之寻授安德军节度使开府仪同三司万寿观使日食应诏言事益切建储未定乃申言之又言人才乏使赃吏不悛民昔流而南今流而北 
盗昔伏于远今伏于近体认不真贤否无别国将谁与立邪愿富一代之储使小人无闲可投以绝隐伏之祸帝为改容袁士宋斌少从黄干李 
燔登朱熹之门学禁方严羇旅困沮年且八十与欢延之事以父行奏乞用旌礼布衣故事死葬西湖上岁一祭焉帝逐二谏臣与欢力争之五 
乞免朝请三乞致仕俱不允赐泰卦诗忠邪辨自是国事皆缕缕言之有不胜书盖其忠君忧国本诸天性拜少傅卒遗表犹不忘规正赙赠有 
加诏有司治葬赠少师追封奉化郡王谥清敏累赠太师与欢尝谓士大夫有贪声则虽奇才奥学徒以蠹国害民尔故敛之夕而金带犹质钱 
民家云

　　△赵必愿

　　赵必愿字立夫广西经略安抚崇宪之子也以大父汝愚遗表补承务郎开禧元年铨监平江府粮料院调常熟丞嘉定七年举进士知崇 
安县剖判如流吏不能困修学政立催科法列户名为三等以三期为约足者旌之未足者宽以趣之踰期不纳者里胥程督之民皆感怿愿输 
革胥吏鬻盐之弊擅发光化社仓活饥民帅怒逮吏欲惩之必愿曰刍牧职也吏何罪朿担俟谴帅无以诘而止旧有均惠仓无所储必愿捐缗 
钱增籴至二千石力主义役之法乡选善士任以推排入资买田助役则免有产之家有感化者出己田以倡遂遍行一邑上下便之台府以闻 
下其式八郡四十八县秩满授湖广总所干办公事丁父忧贻书问学于黄干服除差充两浙运司主管文字再考特差充提领安边所主管文 
字差知全州陛辞奏乞下道江二州访周敦颐之后知常州改知处州陈折帛纳银之害皆得请移泉州罢白土课及免差吏榷铁讽诸邑行义 
役秋旱力讲行荒政乞拨永储广储二仓米赈救差主管官告院越五日诏依旧差兼知台州一循大父之政政教兼举端平元年以直秘阁知 
婺州至郡免催绍定六年分小户绫罗钱三万缗有奇立淳良顽慢二籍勤惩人户措置广惠仓及诸仓积谷奏乞宽减内帑绫罗申省免用旧 
例预解诸色窠名钱罢开化税场迁大府寺丞寻迁度支郎中诏以汝愚配享寍宗从必愿请也兼右司郎中引见疏言陛下英明密运断出于 
独固欲一切转移之然朝廷除授军国赏罚本至公也今有姓名未达于庙堂而迁擢忽由于中出斥逐三衙竟不指名罪状陛下虽有去弊之 
心而动涉可疑之迹陛下亦何乐此时论伟之三京兵败边事甚亟诏条上守御计必愿言十事下哀痛之诏合江淮之兵捄江陵之急节财用 
之宜縻议和之使抚无归之民处北来之众置镇抚之使择帅阃之代拔未用之将皆切于边要政府议楮币日轻欲令诸州再用印及他为称 
提之法 【按建炎以来朝野杂记载称提钱者绍兴十四年郑仲亨为四川宣抚副使始命益梓利三路茶盐酒课及租佃官田应输钱引者 
每千别输三十钱为铸本于是三路每岁共得钱四十三万一千六百九十道二百九十一文以其二十四万七千缗为铸本又得其嬴十八万 
缗有奇以助军食之用至今不减】 必愿力争不可嘉熙元年贻书政府论边防事宜授右司郎中火灾必愿应诏上封事又论济王及国本事 
迁左司郎中又迁司农少卿兼左司转对言正气日消月沮毋令人臣以指斥怀疑毋致陛下以厌言得谤时直士相继去故必愿及之兼敕令 
所删修官拜司农卿兼职如故累迁宗正少卿诏依旧太府卿仍兼职且兼中书门下检正诸房公事转对言今日之事动无良策惟在侧身修 
行祈天永命而巳迁起居舍人兼职仍旧大水上封事谓宜合众谋屈羣策上而搢绅下而刍荛各陈所见择其可用之策以授任事之臣庶几 
千虑一得暂兼权右郎官言财不可轻施妄用长此不已必至颠覆权吏部右侍郎兼国史修撰时边事急必愿应诏言宜敕彭大雅自重庆领 
王青之兵东下以复夔责李安民及归峡二守以自效调一将督中流之师以伐其顺流之谋调一将自闲道出鼎澧之后以折其捣虚之锋调 
一将助芮兴之势以备江陵之急又宜下湖南遣飞军及团结民兵之类守沅江益阳江以防冲突长沙尽收江上民船无资敌用区画皆中事 
机迁户部侍郎权户部尚书疏言端平元年洛师轻出连年丧失郡县去冬安丰危而复安特天幸尔君臣动色太平自贺雷作于雪宴之先期 
蜀警于大宴之朌命戒心一弛赫鉴己随之矣又乞谕太府丞核户部收支数目庶见多寡盈虚之实有余则储之以待朝廷之取拨阙则助之 
以示宫府之一体二疏迕丞相史嵩之乞免官乞祠皆不许以司谏郑起潜论列以宝谟阁直学士奉祠辞职名不许淳佑五年以华文阁直学 
士知福州福建安抚使三辞不许闽人闻必愿至欣然叹羡必愿平易近民忠信厚俗恻怛勤政行乡饮酒旌退士奖高年裁僧寺实封之数尤 
留意武事甫入境即以军礼见戎帅申明左翼军节制事宜措置海道修水教士卒知劝居官四年累乞归及命召又三辞皆不许卒遗表上赠 
银青光禄大夫必愿才周器博心平量广而又蚤闻家庭忠孝之训师友正大之言故所立卓然可称云

　　钦定续通志卷四百四

　　●钦定续通志卷四百五　列传二百五

　　列传

　　宋 【一百九】

　　○宋一百九

　　史弥远　　　郑清之　　　史嵩之　　董槐　　　　叶梦鼎　　　马廷鸾

　　史弥远
　　郑清之
　　史嵩之
　　董槐
　　叶梦鼎
　　马廷鸾

　　△史弥远

　　史弥远字同叔浩之子也淳熙六年补承事郎八年转宣义郎铨试第一调建康府粮料院改沿海制置司干办公事十四年举进士绍兴 
元年授大理司直二年迁太社令三年迁太常寺主簿庆元二年复为大理司直寻改诸王宫大小学教授轮对乞旌廉洁之士推举荐之赏浚 
</div>
    <div class="pagination">
<a href="续通志_page932.html">上一页</a><span>...</span><a href="续通志_page928.html">928</a><a href="续通志_page929.html">929</a><a href="续通志_page930.html">930</a><a href="续通志_page931.html">931</a><a href="续通志_page932.html">932</a><span class="current-page">933</span><a href="续通志_page934.html">934</a><a href="续通志_page935.html">935</a><a href="续通志_page936.html">936</a><a href="续通志_page937.html">937</a><a href="续通志_page938.html">938</a><span>...</span><a href="续通志_page934.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
