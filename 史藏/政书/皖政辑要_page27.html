<!DOCTYPE html>
<html>
<head>
    <meta charset="UTF-8">
    <title>皖政辑要 - 第 27 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皖政辑要 - 第 27 页/共 66 页</h1>
    <div class="content">　　典捐 
　　皖省典铺月息，向皆二分五厘，经江督左宗棠通饬减去五厘，而凤、颍、泗等属仍多未减。此次议行典捐，委员先赴各州县典铺查明近三年架本，以年终存架者为断，就三年所存酌中定数，令取息二分者按年捐息二厘，取息二分五厘者按年捐息三厘，此架本捐也。初行之时，从典商之请，将二分取息者加取质户二厘，连同架本，共捐四厘，以助赔款。旋以有累贫民，即于光绪二十八年七月罢去，只令自捐二厘，与凤、颍、泗等处自捐三厘者均著为定章，经巡抚聂缉规奏明立案。其缴捐之法，许就近缴交州县衙门转解，或由各典径缴筹议公所，均照时价易银统计。此款岁收七万数千两不等。右据《筹议公所典捐卷》。 
　　牙捐 
　　皖省牙帖一项，于咸丰十一年由江督曾国藩奏定章程，改领部帖，而小本经营之户，力不能逮，遂不免有无帖私充、故帖朦充、一帖数充诸弊。至各衙门奏查牙帖一年数次，于有帖行户亦不免有扰累。此次筹款孔艰，因于光绪二十八年刊发执照，分为五则，由上则捐银二十两，递减至下则四两。令无力领帖者，按则纳捐，填给执照，并给予告示，俾与领帖之户一体充牙，按年捐换一次。其领有部帖者，将委查例差概行裁革，由上则捐银十二两递减至下则银四两，分三次完纳帖捐，给以收照，统称之为牙捐。逾年重刊执照，改五则为三则：上则岁捐银十六两，复照帖捐之数加银八两，共二十四两；中则岁捐十二两，加帖捐银五两，共十七两；下则岁捐八两，加帖捐银三两，共十一两。帖捐改为上则八两，中则五两，下则三两，盖即领执照者所加之数也。嗣后遂为定章。三十三年，以所领执照多不缴销，复改执照为联单，俾有存根可考，其则数、捐数均如故。统计此款，岁收银二三万两不等。右据《筹议公所牙捐卷》。 
　　芜湖出口米捐 
　　江宁于芜湖设有米厘局，每出口米一石，依市斛，以百五十斤为一石。收厘银一钱，续加平粜捐银四分四厘。皖省向收厘银四分四厘，归支应局给发军饷。此次以赔款不敷，巡抚聂缉规奏准自光绪二十八年十月为始，每石加收捐银一钱。二十九年九月，江督魏光焘从广潮帮商人之请，将续加之平粜捐四分四厘改为七折。皖省亦将续加赔款一钱之捐改为七折，与饷项四分四厘，设立米捐局，委道员办理。统计此款，二十九年至三十二等年，岁收银二三十万两不等，三十三年只收六万两有奇。右据《筹议公所米捐卷》。 
　　盐斤加价 
　　皖省徽、广两属食浙盐，宿州全境及涡阳四庄食山东盐，其余皆食淮南、北盐。南盐及北盐南运于铜陵县之大通镇，设有督销局，北盐于寿州正阳镇设有督销局。此次部行盐斤加价，经江督刘坤一奏明，产盐、销盐省分各半分用。大通督销局及浙运司皆照章办理，正阳督销局员称："在正阳只加二文，请以一文解皖。"东盐南运局亦称："只加二文，以一文分解。"于光绪二十八年夏秋间先后定案。是年九月，皖省复行奏准将行销各盐再加二文。署江督张之洞议将南盐照加二年，北盐请不加价，由海分司筹银二万两，正阳督销暨五河盐厘两局各筹银一万两，作为协贴，仍以二年为限。于二十九年复奏定案。其后，海分司贴款二万两依限停止，正阳、五河两局奏展两年，亦届期停止，南盐照加至今。右据筹议盐斤加价各卷。 
　　茶厘加成 
　　皖省六安麻埠镇向设有茶厘局，英、霍、舒城等处另设分卡，分别春茶、子茶，按篓抽厘。此次部咨加收三成，行由各局、卡照办，向收百文者加抽三十。自光绪二十八年为始，岁解银二三万两不等，此皖北茶厘也。南茶以徽产为盛，其行销以洋庄为多。江宁于徽之屯溪镇设局抽厘，向由江督主政。皖省于三十三年始咨明江督，将洋庄茶每斤加收二文，销内地者加一文，以助赔款，仍由宁局代收。是年，解到银一万五千两有奇。现由江督咨商，自三十四年为始，减半抽收。右据筹议茶厘及牙厘局卷。 
　　岁解赔款总计 
　　皖省派筹关平银一百万两，分十二次匀解，下月之款预于上月汇解江海关道衙门兑收。而以散合整，不能适符，因分为四季，于每季第三期多解一厘，以便汇总，又以一六四三补合关平，每年实解库平银一百一万六千四百三十两。兹依关平，列表如左。 
　　单位一两下同 
　　春季 
　　三期银数夏季 
　　三期银数秋季 
　　三期银数冬季 
　　三期银数正月.四月同上七月同上十月同上二月.五月同上八月同上十一月同上三月.六月同上九月同上十二月同上统计关平银.近三年收数总计 
　　筹议各款，丁漕有丰歉，房铺有闭歇，牙捐、酒捐亦岁丰则增、岁歉则绌，均不能定为常数。芜湖出口米捐，全恃广商贩运，其多寡尤属无常。官捐遇有事故，欠解之款亦所常有。淮北协贴既停，盐斤加价一项，岁少四万两。茶厘加成，亦岁有出入，至本年之款均不能于本年收清。丁漕加捐，尤须迟至次年奏销后始能清厘，势不能按年划界。兹检阅卷册，以实收之月日为断，将近三年收数分别列表。凤阳关款并入官捐，泗州湖滩缴价无类可归，附缀表末。所收捐款银钱不一，银款平色亦不一，兹均以银数折合库平，列表如左。 
　　年份 
　　款目三十一年三十二年三十三年官捐...房租捐...铺捐...酒捐...丁漕加捐...典捐...牙捐...芜湖出口米捐...盐斤加价...茶厘加成...泗州湖滩缴价...统计...近三年支数总计 
　　筹议公所本为派筹赔款而设，而兴学、练军、巡警及工、艺、垦、牧诸要政需用浩繁，借拨之款遂岁有增益。兹将近三年支数分别列表，其业经收还之款，如提学使津贴、找回磅价、官义赈、抚局借款之类。收支均置不录，银数依库平核计，与前表同。列表如左。 
　　年份 
　　款目三十一年三十二年三十三年赔款...本公所用费...京师皖学经费...芜湖中学堂经费...练军饷需.督练军械.陆军小学堂饷需..建造标营.巡警局经费并杂支..习艺所经费并购料资本...学务处开办经费.高等学堂经费.大学堂不敷工程.垦牧树艺局经费.裕皖官钱局资本.江苏旅皖公学经费.仕学馆经费.逸信洋行炮价.法政学堂经费.芜湖侦探队经费.青草湖开垦经费.支应局借款.统计... 
　　

　　一级目录：度支科·卷三十六·币制 
　　二级目录： 
　　卷三十六币制 
　　银币皖省铸造银圆局，在东门城内火药库旧址。光绪二十三年，巡抚邓华熙奏："皖省制钱缺少，筹议铸造银圆以便民用而维圜法。"原折援引户部议复陈其璋《奏请鼓铸银圆折》："沿海、沿江各省可自行设局仿办。"奉朱批："该衙门知道。钦此。"三月开炉鼓铸，二十四年，呈进银圆式样，分为五等：甲七钱二分，乙三钱六分，丙（乙）［一］钱四分四厘，丁七分二厘，戊三分六厘。并奏陈办理情形。奉上谕："览奏，办理各节尚属周妥，惟银圆式样龙纹尚欠精细，易启作伪仿造之币。着邓华熙督饬局、厂各员认真经理，精益求精，务使纹理缜密，易分真伪，以期通行无阻。将此谕令知之。钦此。"是局派藩司为督办道员，驻局为总办，以下执事各有责成。综核经费，借拨藩库银一万两，支应、牙厘两局各银五千两，息借商款银六万五千两，建筑厂屋、购置机器。后奉奏准，筹还商款即于藩库照数动拨。另借粤省钱局机器三副，如法鼓铸。甲一圆，七钱二分，用银九成，紫铜珠一成。乙半圆，三钱六分，用银八六成，紫铜珠一四成。丙二角，丁一角，戊半角，均用足色银八二成，紫铜珠一八成。其铸造处曰较准，曰熔银，曰碾片，曰舂饼，曰光边，曰烘摇洗，曰印花纹，曰造钢模，依次工作，皆有专司。铸本无多，恃省内外官、商解银鼓铸以资周转。凡饷项、丁漕、厘税均准搭用，预饬局、所、州、县筹定解放各款，两月前解银到局附铸。《附铸章程》：外省则大圆每万圆贴七百圆，半圆每万圆贴九百圆，二角以下小圆每万角贴一千二百角。本省则大圆每万圆贴六百圆，半圆每万圆贴八百圆，二角以下小圆每万角贴一千角。市价如长至六钱九分以外，贴成可以酌减。出入款目，分造旬报、月报、半年结报、一年总报，随时考核。旋于二十五年五月二十四日奉上谕："湖北、广东两省铸造银圆，设局在先，各省如有需用银圆之处，均着归并该两省代为铸造，毋庸另筹设局，以节糜费。钦此。"遵于六月停工，饬支应局点收机件，将粤省机器三副派员运还。二十六年电询户部，机器应否即解，接准电复：京局机器足用，勿庸解来。仍存局封储，后改铸造铜圆局。详后。据《银圆局卷》。 
　　附：搭用银圆三成 
　　上谕暨奉旨饬议用两、用圆并皖省电奏光绪二十七年七月十三日，奉上谕："铸造银圆，与圜法相辅而行，较为利便，必须明定章程，由京外各库于收放各款内搭成行用，昭示大信，方可推广畅行。近年各省所铸银圆，惟湖北、广东两省成色较准，沿江、沿海均已通行，应即就该两省多筹银款，源源铸造，即应解京饷亦准酌量拨作成本。仍以库平七钱二分为准，并兼铸小银圆以便民用而收盈余。每次报解京饷准其搭用三成，所有铸造余利尽数核实归公。此外，各省并可拨款附铸，不必另行设局，亦准搭解京饷。凡各省征收钱粮、税厘，准其以银圆搭用三成完纳。各州县解省、司、道、藩库，各省关解部库均按三成搭收，一切支发、俸饷等项亦统按三成搭收，仍严禁吏胥刁难挑剔诸弊，务使收发一律，毫无畸重畸轻，自可逐渐畅行。候畅行后，再行按成递增，以期行用日广。着户部及各直省一体遵照办理，并着广东、湖北各督抚严饬局员多择良匠，加意铸造，务令成色丝毫无爽，益求精工。如查有参差不齐之处，即将经手之员严参重惩；其认真考核有利无弊者，酌予奖励。所有动拨出入款项及每月铸造银圆数目，仍按季报部查核，以昭慎重。钦此。" 
　　三十三年十一月二十七日，准外务部电开："奉旨，现当整顿庶政，币制关系重要。近来内外臣工有谓宜铸一两暨五钱重十足银圆以为主币，一钱暨五分重九成银圆以为辅币者，其说盖以各国货币自有制度，不相沿袭。中国用银向以两计，一切田赋、厘金、官俸、军饷以及洋税、赔款无不准两核算，官民沿用久成习惯，如以七钱二分九成银定为币制，收发出入必须折合，币窦滋多，势难信用。彼墨圆轻重相等，更易浸灌，数年之内，必致墨圆充斥全国，致成莫大漏卮。中国商务除通商口岸外，西北各省仍是用两者多，用圆者少。至于业工各业，军民生计，国用出纳，大率皆以两计数，更不待言。未可以少易多，致启纷扰。迨两币铸有成数，并造行纸币，厚储银本，随时以银市金，铸存金币，自可渐跻实金本位。而主七钱二分之说者，意在不用两、钱、分、厘多目，只须以枚计算，期与他国货币相通，为金本位之预备，不宜执守旧日成见。而银钱流通，以商家贸易、民生日用为大宗，国家税项特其一端，若概用一两币制，揆之通国生计程度，未能尽合，且贩币通弊，重则私销，亦须预防。二说相歧，莫衷一是。惟中国与各国议立商约，必须划一。币制如存两，则不能以七钱二分银圆为国币；如用圆，则官民习惯之两势难遽废。且数年之内，国币所铸无多，则生银断不能遽废，岂能不以两计如两、圆同为主币，又非划一之制。兹事重大，不厌详考，着各督抚体察该省官、商、军、民、市、邮情形暨两银圆约计行用孰居多数，何者宜存，何者宜废，各抒所见，限一月内据实电奏，以凭核定。钦此。" 
　　旋经巡抚冯煦电达军机处代奏，内开："两奉电传谕旨饬议币制，当即钦遵，传同司道会议，众论纷歧，莫衷一是。窃以为，中国出入款项向以两计，现拟铸一两之币，实为以简驭繁，惟现在财政支绌，势不能收天下之现银尽供鼓铸，则一两之币与一两之生银仍有互相交易之时，即仍有互为消长之理。部铸一两之币，若用足银，工本在一两以外，作一两用，所损在上；若用九成银成色，在一两以内，作一两用，所损在下。商民言利，析及秋毫，纵不敢显有轩轾，而以币入市易银则难，以银入市易币则易，难易既分，价值即异，将来一两之币必不能划一作一两之用。且西北各省向只用银，东南各省银与圆并用，本洋与鹰洋等重，而价值大有不同，各省所铸银圆与鹰洋等重，而价值亦微有不同，此省银圆与他省银圆，同一中国所铸，而价值亦有不同。其所以不同，不在轻重之间，而在商民信用之习惯。即如皖省商民信用本洋，重与墨圆同，价值有时涨至一两以外，其明征也。现在不能禁洋圆之不来，又不能将各省龙圆收回改铸，是新铸之币只能与各种圆并存，不能使他种圆尽废，是则一两与七钱二分之币当并铸并行。西北各省宜用一两，东南各省宜兼用七钱二分，铁道所通，虽西北亦宜用七钱二分。若欲专行一种之币，必先将官俸、军饷、钱粮、关税、厘金、出入货项专以圆计，不以两计，使生银之用渐归劣败，两、钱、分、厘之说废弃不用，乃能变易天下之耳目，渐收圜法之大权，省展转易换之繁，无出入计较之异，部费平余，明征其数，预算决算，一目了然，庶于已失之利权，可以收回一半。至于抵制洋圆，仍恐无一定把握，如不能大加更改，则一两与七钱二分之币，不过于市面多一部颁之币，其价值涨落仍持之商民，虽有微利，无补实权。欲收天下之利权，必与天下同其利，商民称便，而后可以行之久远。若仅图目前，势必窒碍难行，多铸既虞其壅滞，少铸又恐为外人所吸收，劳费纵不足惜，法令纷更，财政更无统一之望。窃谓此次币制，总以先谋信用为主，分量之轻重尚在其后。果使商民信用部颁之币，能以用银之习惯易而用圆，即能择两种之币，存一废一而统于一，目前仍以并铸并行为便。抑更有陈者酌定币制重在划一，若我之一两已颁，而彼之七钱二分未去，外人交涉，小民行使，均不免各有参差，是虽有划一之名，仍难收划一之效。应请慎于发端，通筹并计，庶外人不敢轻量中国，小民不敢显违定章。愚昧之见，未知有当万一否谨请代奏。 
　　铜币皖省铸造铜圆，原设专局，光绪三十二年改为度支部时户部改称度支部。造币分厂。先是巡抚聂缉规咨取《江南章程》，仿照广东办法，就东门内银圆局基址原有机器，配修完备，并借广东印花机三部，于二十八年四月开工鼓铸，派布政使督办局务，知府一员，提调一切员司工匠，以次分任其事，借拨藩库、牙厘局银三万五千两为成本，试铸有效。奏奉谕旨："着即宽筹铸本，次第扩充，以利民用。"三十年复辟新厂加工铸造，试铸当二十钱、当五钱，未能通行。部咨附铸一文钱，亦不果铸。制钱缺乏，借资周转，每月销数以一千五六百万枚为率，皖北正阳、皖南芜湖均设分销官局，因商运较便，旋裁撤。三十一年铜币充斥，署江督周馥与巡抚诚勋援案《财政处议奏整顿圜法》，有"各省铜币先尽本省发行，不得大宗出省"章程一条。电商禁运出口，仿《禁运米谷出口章程》，进出皆须查禁。随带川资二千枚以内，不在禁例。礼科给事中王金镕奏："铜圆宜不分省分，一律通用。"旋弛其禁。十月，财政处奏定："限制江苏、湖北、广东每日造数不得逾百万，直隶、四川六十万，余省三十万，均待部颁祖模。"十二月祖模成，文曰"大清铜币"，中有一"皖"字以别之。电咨派员领回仿铸。三十二年春成本还清，开除物料、薪工，综核历年盈余，共银七十余万两，分拨要政经费每岁十四万余两，以为常额。八月，财政处户部后改度支部。会奏，整顿铜币，酌量归并。皖厂应裁并江宁。原奏，除臣部所设总厂外，拟以山东归并直隶为一厂，湖南归并湖北为一厂，江西、安徽、江苏、清江归并江宁为一厂，浙江归并福建为一厂，广西归并广东为一厂，合奉天、河南、四川、云南四厂共九处，皆归臣部臣处统辖。是年皖北水灾，巡抚恩铭叠次电商度支部，请暂宽限铸造，以资赈济。始奉奏准照额加铸一倍，以每日六十万枚为度。三十三年，钦派考查铜币大臣陈璧莅皖调查，事竣遂即停止，改为制造厂。综核造币大要有四，曰铸数，曰盈余，曰常年拨款，曰添购机器。旧存及自造并借用各机附入。列表如左。据《铜圆局卷》。 
　　皖省造币分厂铸数表 
　　单位一枚 
　　年份当二十当十当五光绪二十八年二十九年三十年三十一年三十二年总数 
　　造币分厂盈余表 
　　单位一厘 
　　数目 
　　年份兑换银数开除 
　　物料成本开除 
　　薪工局用盈余光绪二十八年二十九年三十年三十一年三十二年统计以上五年兑换银数，除物料成本、薪工局用外，共盈余（曹）［漕］平银七十万八千三百十九两三钱五分六厘。外有三十二年盈余未兑，当十铜币二百一万五千一百二十一枚，当二十铜币十九枚。又，历年盈余核实计算，通盘溢出盈余（曹）［漕］平银二万四千五百八十三两九钱九分八厘暨灰铜、淘沙铜盈余银二万三百四十三两三钱三分九厘。附志。 
　　造币分厂常年拨款表 
　　款项 
　　名目漕平银数 
　　单位一厘钱数 
　　单位一文拨款年份法政学堂 
　　系课吏馆所改光绪二十九年起武备学堂二十九年起农工股本三十年起出使经费三十一年起黄浦工费三十一年起高等学堂三十一年起商务总局三十一年起提学使学务公费三十二年起习艺所三十二年起女医学堂三十二年起 
　　以上每年不计闰，应拨银十四万五百九十一两七钱四分三厘，内出使经费三万两，黄浦工费三万两，提学使学务公费三万两，高等学堂一万两，系以库平折合（曹）［漕］平。又钱八百四十千文。月支之款，遇闰照加。 
　　铸法：铜圆一枚，当钱十文，重二钱，以铜九十五分、铅四分、点锡一分共成百分熔铸，全用机器。初由帐库发铜交收发处，每罐约入铜一千二百两，每日或五六罐、七八罐不等，当时校准，放入木箱封锁标识，发交熔铜处。熔化锉磨，校准分两，注明条数，交烘饼辘片处，凡锉磨碎铜，逐细扫收另储，仍归收发处掌管。先烘后辘，辘至二三次，由粗及细，愈辘愈薄，交舂饼处。逐条舂出钱数，发付摇洗处。其铜边零碎，检储入箱，交收发处收记。如法摇洗，先烘待冷，然后放提罐入强水内，时时摇摆，以去油紫色为度，提出放入米糠内摩擦去湿，清水入强水几何，应如其分。油饼于摇洗后，核其耗蚀之数，载簿勿遗。校明钱数、分两标记之，付光边处光边。该处收到净饼，记明数目、斤两，交印花处。印花以花纹、字迹明显，色质光洁为上，印讫点交个数，装入小箩送交收发处过秤，转付帐库打包，以一百枚或二百枚为一包，抽取一包，校准与否，传知碾片处，以期轻重相符。熔铜、辘片、摇洗，各有所耗；熔铜百斤耗一斤，摇洗千斤耗四斤，此大略也。铸造机器名目繁多，历年添购款亦不资，胪列成表以备考核。据《铜圆局卷》。 
　　造币分厂添购机器表 
　　单位一厘 
　　购置年份机器马力式样件数价值国名厂名行名光绪二十九年大锅炉双火门一座英瑞生三十年大锅炉卧式双火门二座英喜敦瑞生三十年小锅炉立式单火门一座英二十九年引擎六十五匹卧式单汽缸齿轮全副英瑞生三十年引擎二百十匹卧式双汽缸飞轮全副英喜敦瑞生三十年引擎六十匹卧式单汽缸一部英喜敦瑞生三十年抽轮挂 
　　脚皮带卧式全副英喜敦瑞生三十年小引擎三十匹卧式单汽缸一部英三十年小引擎二十五匹一部英二十九年电灯用 
　　小引擎立式一部英瑞生续表 
　　三十一年电灯用 
　　小引擎立式一部英怡和三十年大抽水 
　　汽机一部英怡和二十九年抽水汽机三部英三十年大抽水 
　　汽机汽管一部英瑞生三十年大省煤汽 
　　机水管一部连前数在内英瑞生二十九年碾粗细片机两座轧 
　　辊全副英瑞生三十年碾粗片机同上英喜敦瑞生三十年碾细片机同上英喜敦瑞生三十年汽机相连齿轮全副英喜敦瑞生三十年汽水管全副英喜敦瑞生二十九年大小轧辊十一对英二十九年十二寸、十寸轧辊十对英三十一年大小轧辊四对英瑞生三十二年大小轧辊六对晋记三十年舂饼机三头一架英喜敦瑞生三十年舂饼机三头一架英怡和三十年舂饼机单头一架英晋记三十年光边机双头一架英喜敦瑞生三十年光边机双头一架英怡和三十年印花机二号八架英喜敦瑞生三十年印花机大号四架英怡和三十年印花机旧式二架英瑞生三十年印花机旧式二架英谦顺晋记三十年印花机旧式二架英晋记续表 
　　三十年皮带轮七个英怡和二十九年大车床一部英二十九年车床五尺一部英二十九年车床五尺二部英瑞生二十九年车床七尺一部英三十年车床六尺一部英三十年车床六尺一部英三十年车床六尺一部英晋记三十一年车床五尺一部英三十年大刨床十二尺一座英怡和二十九年刨床二号一座英怡和三十年大钻床十抱一座英怡和三十年小钻床三号一座英晋记三十一年大磨床一座英怡和二十九年大电灯机一部英三十一年小电灯机一部起重摇手车两架打舂铁锤二个英怡和二十八年神仙葫芦一部三十年神仙葫芦一部三十一年神仙葫芦一部 
　　以上各机器，总共计值规银十六万七千二百四十五两九钱八分九厘，经用日久，间有损坏，停工之后，均封储制造厂。附志。附表 
　　旧存机器自造机器借用机器英国卧式单火门二号锅炉二座省煤机二座广东印花机三部英国卧式三十匹马力引擎一部大化铁炉一座英国大车床一部打风机大小二副英国二号钻床一部摇纱桶机八部英国三号小刨床一部光边机四部英国大号印花机一部舂饼机一部英国双头舂饼机一部剪头机二部英国用皮带小碾片机三部舂铜渣铁碓一座英国手推压钢模机一部磨刀石机二部德国大磨床一部英国抽水汽机一部 
　　纸币皖省官钱局，光绪三十二年十月开办。先经巡抚诚勋会同署江督周馥奏陈办理情形，由财政处户部议准复奏。折附后。是局原附省城商务局内，名曰裕皖官钱局。今设专局于司下坡，督办一人，布政使任之，次设提调、收支各员，余用司事，如商店例，成本在藩库闲款项下拨银十万两，印造信票。仿商店、市面所用，名为计存钱条。部定新章，行用纸币，乃中央银行特有之权，各省不得任意制造。皖省所用计存钱条，只行销本省，并不输出境外。每条一千文，先铸铜板，选用精纸石印，内有水印"裕皖"字样，盖用藩司印信。与铜圆相辅而行，本省钱粮、厘金、关税均准搭收，凡有应解公款，亦准搭解，按照牌价，作成足色银两解库。并饬各属备价领销。局设钱柜，派员司应付，每晨六点钟起，至晚六点钟止，遇有来局取现者，随时给放。省会各钱店总兑，准照牌价减收三厘，其零星兑用，仍照牌价。各处解现钱到局，总以制钱足数为准。凡州县投解上下忙钱漕，或有本局钱条交柜，当按市价易银上兑。逐日钱价，随市涨落。派上市司事赴钱业公所与钱商会议，凡有往来兑换存条铜圆，十二点钟以前照先一日行市，十二点钟以后即照本日行市作价，以昭公允。积存之款，择殷商酌量放借，俾通有无。各署、局款项亦可立折代存，按照四厘付息，只存不欠。钱条出入，每日考核，所有盈余，按月结算，填注四柱清册，送司查考。三十四年，兼印银圆票，有一圆、五圆之别，以补银圆不足。皖南芜湖，皖北怀远、正阳关皆设分局，以便民用。据《官钱局卷》。 
　　附：财政处户部议复巡抚诚勋会奏安徽省开办官钱局以维财政折折开，查原奏内称，整顿财政，首在疏通。皖省居长江流域之中，上通川、楚，下达苏、杭，与江南、江西三省同为东南半壁。异日设关开埠，尤上下游扼要之区，一切新政亟待振兴，在在需款。顾库储万窘，仰屋徒嗟。自限制铜圆之议起，昔之仰给余利者至此益形竭蹶，不得不急求疏通之法，为目前浚利之谋。查北洋已设兑换局，江南、江西等省亦已次第开设官钱局，行使官钱票，疏通铜圆，互相维系，商情悦服，利用称便。皖省若不及时仿办，不特相形见绌，抵制无由，且恐生计内穷，利源外溢，恢张庶务，益苦捋荼。现饬司、局妥慎筹商，就皖省现在情形，援照南北洋、江西、两湖等省成案，并参酌各省已行成法，量予变通，妥拟章程，择期开办，名曰裕皖官钱局。遴派员司核实董理，先行试办，附设于省城商务局内，大旨以联络商情，维持财政，与宁、赣等省合为一气，共济时艰，务在浚本省之财而不夺商利为宗旨。一面刷印精细钱条，与铜圆相辅行使，凡钱粮、厘金、关税一切公款，均准搭收，并饬各属备价领销以资流转。其钱条所出之数，务令取信于人，款归有着。如果推行尽利，则下而芜湖、屯溪，上而凤、（毫）［亳］一带，凡商会所萃，皆可分设，以图扩充。惟开创之初端资底本，拟由司库筹拨银十万两作为开办经费，将来或如数筹还，或永作成本，随时察酌定夺。据布政使、商务局详请奏咨立案，前来查部定新章，行用纸币乃中央银行特有之权，各省不得任意制造。皖省现设官钱局，参各省之成规，救目前之坐困，但仿商店、市面所用，名曰计存钱条，系为疏通铜圆，便于携取起见，且只行销本省，不能出境。是与国家银行名实既不相同，更与部颁纸币行用各省者亦无窒碍。总期下有便于民用，而上亦不悖夫部章，等语。臣等伏查近年以来，各省出入款项日益繁多，是以直隶、江南、湖北、江西、山东等省均设官银钱局，以资周转。开办之初，一切章程并未奏咨到部，惟上年八月间江督奏请于江宁设立银行，当经臣部议准，并声明俟币制奏定后刷印纸币，分给各该行购用，等因，奏准通行在案。今该抚奏请开办安徽官钱局，行使钱条，且声明只行本省，不能出境，原为周转起见，应请照准。惟行使钱条应预定限数，存储现款作抵，不得架空多出，以致失信商民。再查原奏内称，部定新章，行用纸币乃中央银行特有之权，各省不得任意制造，等因。该抚既深明此意，将来臣等奏定国币发行时，自应专用臣部银行所造纸币，该局不得制造，有碍中央特权。至其筹拨底本银十万两，应令于司库闲款内酌量拨给，不准挪动京协各饷，致误要需。俟开支后，并令将动用何款咨报臣部备案，嗣后该局得有余利，除开支局用花红外，应全数归公，以昭核实。其详细章程拟妥，仍令送部备查。所有遵议缘由，理合恭折具陈。光绪三十二年二月二十四日奉旨："依议。钦此。" 
　　
　　一级目录：度支科·卷三十七·俸饷一 
　　二级目录： 
　　卷三十七俸饷一 
　　文武职官俸银凡在外文官俸银与京官一例按品级颁发，一品一百八十两，二品一百五十五两，三品一百三十两，四品一百五两，五品八十两，六品六十两，七品四十五两，八品四十两，正九品三十三两一钱一分四厘，从九品三十一两五钱二分，未入流与从九品同。其武官额俸与京官异，各支薪银有差。俸银：正一品九十五两八钱一分二厘，从一品八十一两六钱九分三厘，正二品六十七两五钱七分五厘有奇，从二品五十三两四钱五分七厘有奇，正三品三十九两三钱三分九厘，从三品同正四品二十七两三钱九分三厘有奇，从四品同正五品一十八两七钱五厘有奇，从五品同正六品一十四两九钱六分四厘有奇，七品一十二两四钱七分一厘。向来营卫武弁无从六品，故未编有从六品俸银。薪银：正一品一百四十四两，从一品及正、从二品均同正三品一百二十两，从三品同正四品七十二两，从四品同正五品四十八两，从五品同正六品三十三两三分五厘有奇，从六品同七品二十三两五钱二分九厘。康熙元年题准在外武官给俸旧例至五品止，各营千、把总只支廪给。千总岁支银四十两，把总三十六两。今千总定为六品，每季给俸、薪银一十二两；把总定为七品，每季给俸、薪银九两。雍正八年定武职俸、薪除新授官弁于到营任事之日起支外，其升迁调补之人尚在旧任者，仍照旧任职衔给与俸、薪，俟离营之日停支分发。效力之员到营后，未经补授委署之时，有职衔者照职衔给与一半俸、薪，无职衔者量给把总俸、薪之半。分发之员署任，如有衔大职小者，照衔支食一半俸银，照职支食一半薪银。乾隆元年谕："旧例教职两官同食一俸，未免不敷养廉，着从乾隆元年春季为始，照各官品级给予全俸，永著为例。钦此。"三年复准佐杂、微员俸廪，除因贪赃枉法照例仍追编俸外，其实因公罣误，无论任内降罚案件多寡，食过编俸一概免追。武职千、把总除贪赃枉法，军机获罪革职外，亦免追缴。二十五年奏准各省督抚兼尚书衔者支食一品俸，兼侍郎衔者支食二品俸。道员均改为正四品，各岁支俸银一百五两。三十年奏准大小正品各官有降俸一级处分，均按照降俸二级应扣银数折半扣缴。其正品官降一级留任处分，亦照此例扣食俸银。四十一年奏准外省文职故事离任及引见升调他缺者，俸银计日扣除。引见仍回本任未开缺者例不扣俸。又议准文职知县以上署事之正印官，向不扣荒俸，应照实缺官例一体摊扣。《户部则例》载：直省因荒豁除粮银，在督抚司道府州县正印各官支食编俸银内均摊。查皖省摊荒银数：巡抚十一两七钱三分五厘有奇，布政使同按察使九两八钱三分二厘，安庐道七两九钱四分九厘，徽宁道暨安庆、徽州、宁国、池州、太平、庐州、颍州七府并同滁州、和州、广德、六安四直隶州暨无为州均六两五分六厘，怀宁、桐城，潜山、太湖、宿松、望江、歙县、休宁、婺源、黟县、绩溪、贵池、青阳、铜陵、石埭、建德、东流、宣城、泾县、宁国、旌德、太平、南陵、当涂、芜湖、繁昌、合肥、舒城、庐江、巢县、凤阳、定远、阜阳、涡阳、蒙城、全椒、来安、含山、建平、天长四十县均三两四钱七厘〈以上均系每俸银一两，摊扣银七分五厘七毫有奇〉。泗州州同三十两五钱八分六厘，州判二十二两七钱六分五厘〈以上二缺册载摊补字样，其每两扣银五钱有奇，与本州知州同〉。因荒扣俸银数：祁门县三两五钱九分七厘，凤颍道十四两三钱三分三厘，凤阳府知府十二两七钱三分五厘，凤庐同知六两一钱一分，凤阳府通判二两一钱一分，怀远县一两一钱一分二厘，寿州二两九钱三厘，凤台县一两四钱四分六厘，宿州四十两八钱九分九厘，灵璧县二十两九钱五分八厘，颍上县二十四两九分六厘，霍邱县十五两六钱三分四厘，亳州十四两六钱二分六厘，太和县四两九钱七分三厘，英山县三两七钱一分一厘，霍山县七两二钱三厘，泗州知州四十两七钱八分二厘，盱眙县七两六钱五分六厘，五河县十五两八钱六分五厘。嘉庆四年议准各直省道府州县教职、佐杂俸廉及廪膳、祭祀，均平等银，准于额编地丁并耗羡银内坐支。《户部则例》载各直省文员俸银按日计支，所给正俸均在地丁项下动给。武职俸、薪向由布政使支销，正款于兵马钱粮册内造报。兹计光绪三十三年皖省文职额支俸银八千九百四十八两九钱三分二厘。内巡抚一百五十五两，布政使同布经历六十两，库大使四十两，提学使一百三十两，按察使一百三十两，按照磨三十三两一钱一分四厘，司狱三十一两五钱二分，知府八员各一百五两，同知七员各八十两，通判七员各六十两，府经历八员各四十两，照磨一员三十一两五钱二分，直隶州知州五员、知州四员各八十两，州同六员各六十两，州判三员各四十五两，知县五十一员各四十五两，县丞十五员各四十两，主簿四员各三十三两一钱一分四厘，吏目九员、巡检六十五员、典史五十一员各三十一两五钱二分，教授八员各四十五两，学正九员、教谕四十七员、训导六十四员各四十两。按新章，各府州县教职均裁去，复设之员系俟实任出缺，不复铨选。或经制缺出，即以复设之员改授。一时尚未裁定，故仍编原额。除荒及摊荒银五百七十四两五钱九分四厘，共应支银八千三百七十四两三钱三分八厘。半支截旷降罚岁无定数，故仅编应支。武职同。三十四年，裁安、庐、滁、和道，改并为皖南、皖北两道，分管十三府州。另设巡警、劝业两道，秩均四品。除裁并外，仍应添支俸银一百五两。学政向系差员，不摊荒俸。现改提学使及另设之巡警、劝业两道如何摊荒之处未见明文。武职额支俸银二千二百五十六两六钱四分八厘，薪银五千三百七十九两九钱二分四厘。每库银一两，核扣六分，案详本卷养廉。据《会典》及司册。 
　　谨按，《会典》"文武外官俸银"项下载有支给文武各官蔬菜、烛炭、心红、纸张及案衣、什物银两。嗣经分别议裁，兹查司署兵马钱粮近年奏销册，除案衣、什物名目无存外，内载蔬菜、烛炭总兵岁支银一百四十两，副将七十二两，参将四十八两，游击三十六两，都司十八两，守备十二两；心红、纸张总兵岁支银一百六十两，副将一百八两，参将三十六两，游击同都司二十四两，守备十二两。支至守备为止，均与《会典》相符。惟《会典》于此项款内未列副将。册载副将支款系《会典》所载总兵应支之数，册载总兵支款较之《会典》所载共增多银一百二十两，综计册载蔬菜、烛炭及心红、纸张等项，按照额设总兵以下员数岁共支银二千四百六十两。附志。 
　　世职俸银康熙三十九年议准汉世爵无职任者仍给半俸。任绿营武职者，其世爵之俸或多于职任之俸，准支世爵俸，停支职任之俸；若世爵之俸较少于职任之俸，准支职任之俸，停支世爵之俸。例定世爵俸禄，凡一等公岁给俸银七百两，二等公六百八十五两，三等公六百六十两。一等侯兼一云骑尉六百三十五两，一等侯六百一十两，二等侯五百八十五两，三等侯五百六十两。一等伯兼一云骑尉五百三十五两，一等伯五百一十两，二等伯四百八十五两，三等伯四百六十两。一等子兼一云骑尉四百三十五两，一等子四百一十两，二等子三百八十五两，三等子三百六十两。一等男兼一云骑尉三百三十五两，一等男三百一十两，二等男二百八十五两，三等男二百六十两。一等轻车都尉兼一云骑尉二百三十五两，一等轻车都尉二百一十两，二等轻车都尉一百八十五两，三等轻车都尉一百六十两。骑都尉兼一云骑尉一百三十五两，骑都尉一百一十两。云骑尉八十五两。恩骑尉四十五两。闲散公二百五十五两，闲散侯二百三十两。伯品级官二百五两，子品级官一百八十两，男品级官一百五十五两，轻车都尉品级官一百三十两，骑都尉品级官一百五两，云骑尉品级官八十两。以上每银一两，给禄米一斗。雍正十三年奏准汉世爵奉旨擢用京营、外省及选用侍卫者，均食全俸。其发标效力未经授职及自愿效力非命往者均给半俸，实授始支全俸。其奉旨令其回籍及不能供职回籍并年未及岁承袭在家闲住者，均停给俸。乾隆四十九年谕："绿营员弁阵亡人员，无论汉人及旗人之用于绿营者总应与旗人一体给予世职，其应如何酌定章程之处，着妥议具奏。钦此。"遵经议定，将议给世职应行承袭人员照依旗员之例，年已及岁者送部引见承袭发标学习，准食全俸；年未及岁者具题请袭，奉准承袭给予半俸。嘉庆六年谕："世职等承袭时，其有愿应文试者即以本职顶戴作为文生，原应武试者即以本职顶戴作为武生，准其一体应试。嗣后凡遇应袭恩骑尉世职者，着照此例办理。钦此。"遵经议定恩骑尉呈改文武生员，其中本系文武生员兼袭者，给与世职俸银；其作为生员应试者，不给。八年议准恩荫生情愿改就武职，奉旨发标学习、试用人员，以到标之日起按应补职官给与半俸，不给薪银，俟得缺后再行全支俸、薪银两。九年议准向例世职汉员发标学习只给半俸，至难荫世职汉员，虽发标学习亦给全俸，是于难荫世职从优，非他项世职汉员可比。惟值告病，究与当差人员有间，若给与全俸未免过优，应于呈告病假，扣满六个月以后，即照承袭未经当差之例支食半俸，其告假未及六个月及病痊当差之日仍全支。光绪三年，江督沈葆桢咨行皖省，将苏、皖承袭世职饬发督标学习人员，月支俸银先由江藩司垫放，移由各本籍藩司衙门按季移还。时皖省抚镇等标世职业经奏明，各依例定俸银减半放给，因库款支绌尚未开办。而江督奏定章程，系"无论何项世职，月给薪银四两"，与皖案不符，当经藩司详由督、抚会奏，概照江省章程办理，并将抚镇等标世职应领薪银一律支给，以免向隅。 
　　司详江督文称：查接管卷，内奉宪札开据标中军谭副将禀，以奉饬世职俸银各归原籍衙门支领，作正开销。前因军务初平，从权暂由善后局支给，现在苏省世俸早已开支，安省应给世俸亦经李前部堂奏准援案发给。刻当局用不敷之际，应即查明在标世职各员如有籍隶安、苏两省者，自光绪三年正月起，即由标中军给文，饬令该世职自赴本籍藩司衙门请领，俾免将来有碍报销。其宁属世职应仍由局给领，并仿照楚省章程酌定额数，以示限制，等因。是否按照该员等奏袭原案仍留督标中营学习，按月、按季给文饬赴各藩司请［领］，抑或分别改发安、苏各原省抚标营学习当差，以便就近领俸。开具世职衔名清折，禀请核示等情。除批籍隶苏、皖各世职饬发该标学习文经奏咨定案，若给文责令按月回籍请领，或一律改发原籍标营使其就近支给，仍多窒碍。本部堂详加察酌，此等世职应支薪水自本年正月起，仍由该中军开单，移请江藩司按月垫放，并由司将放过员名银数移会苏、皖两藩司分季解还归款，以示体恤而符例案。除抄折分札江、苏、皖三藩司并咨苏、安抚部院一体饬遵外，仰即遵照合就抄折札司遵照办理。计抄折内开中营学习月领薪银籍隶安省世职戴凤鸣等八十五员，半支骑都尉张毓才一员，并奉抚宪札准咨同前由饬司遵办各等因。奉经前司以单开戴凤鸣等八十五员是否均系云骑尉世职并宁属世俸，拟如何仿照楚省章程酌定额数，移询江宁藩司，去后旋准复称宁属世职定额尚未办定，俟定案后再行抄详移会。其原单内开戴凤鸣等均系云骑尉，并准另文移知。自本年三月十九日起加云骑尉张弼泰等七员，又自四月初一日起加云骑尉赵金榜一员，连前共计云骑尉世职九十三员，骑都尉世职一员，月领薪银已按月垫发，请解还归款等因。到前司移交前来，伏查安省世职月领薪银既奉饬归本籍藩库动支，应即照办。惟安省奏定世俸章程：凡发标学习者各按例给之俸减半支给，年未及岁尚未发标者支给半俸之半，于司库正项内支给。惟云骑尉一项原议之初以前宪台奏定投标人员月给薪水银四两，此项云骑尉例俸岁止八十五两，减半则止四十二两五钱，就月给薪银四两核之，自骑都尉以上，通年所支世俸均较酌给薪水银数增多，独云骑尉一项每年转少支银五两五钱，似未平允，故于原案内声明云骑尉一项援照奏案，岁支银四十八两，毋庸更议。至恩骑尉，例俸本止四十五两，若按月照薪银四两之数议支，比应支例俸每年转多银三两，较之别项过优，且别项均系减半支给，亦未便独令此项全支，是恩骑尉俸银因其例数本少，不能与云骑尉并论，故归入各项世职一体办理。此安省前定开支世俸之原委也。今以江宁酌给世职薪水章程与安省奏定开支世俸章程比较核计，按一等轻车都尉又一云骑尉例俸减半，应支银一百十七两五钱，较之月给薪水四两章程，岁仅合银四十八两，计多支银六十九两五钱。一等轻车都尉例俸减半，应支银一百五两，较之薪银多支五十七两。二等轻车都尉例俸减半，应支银九十二两五钱，较之薪银多支四十四两五钱。三等轻车都尉例俸银减半，应支银八十两，较之薪银多支三十二两。骑都尉又一云骑尉例俸减半，应支银六十七两五钱，较之薪银多支十九两五钱。骑都尉例俸减半，应支银五十五两，较之薪银多支七两。云骑尉例俸减半，应支银四十二两五钱，今已奏明援照薪银成案支给，核计并无增减。 恩骑尉例俸减半，应支银二十二两五钱，较之薪银少支二十二两五钱。此薪水章程与开支世俸多寡之大较也。综计现在江省准支薪水各世职仅止云骑尉九十三员，骑都尉一员，其轻车都尉、恩骑尉均无人就章程相较，如照半俸开支惟骑都尉一员多银七两，余则均无出入。第此项银两例应动支正项作正开销，酌给薪水之案，系江省奏定章程，安省并未奏明有案。安省开支世俸奏案亦在江省奏给薪水章程之后，今若动支正项，照江省章程拨支造报，则与安省奏案两歧。现止骑都尉一员银数不符，尚可通融办理，诚恐行之日久，轻车都尉、恩骑尉等项接续投标，其银数多寡悬殊，按此开支造报，即多窒碍。况既有减半给发定章，各员必多援案请领，随案更改，亦难以折服其心，自应先为酌定，俾免临时掣肘。究应如何办理之处，请鉴核奏明立案，以便遵行。再安省开支世俸章程虽经奏定，因历年库款支绌，尚未开办。今在江省投标人员既奉饬归原籍藩库支给，本省投标人员亦俱纷纷请领，未便因库款未裕致令向隅。现将本省抚镇标各营奉准承袭支俸各项世职截至本年六月底止，计共若干员、何员、发何营学习，详请抚宪查案饬知，一俟奉到即仿楚省章程酌定额数，另详办理，合并声明。江督沈葆桢批，查江省世职俸银业经奏明，不分品级大小，投标当差者月给银四两；年未及岁者减半，给银二两。恩骑尉一项照例定银数支给，按月摊放在案。安省各世俸虽经李前部堂奏定，除云骑尉一项毋庸更议外，其余无论何项世职，各按例给之俸减半支给。惟据称历年因库款支绌，尚未开办，目前安省世职饬发督标学习者居多，自应照江省定章一律办理，以免多寡参差。仰候附片会奏另行抄稿饬知。至安省世职该司既拟仿照定额，兹将苏抚部院会奏苏省世额折稿随详抄发，并由司查明人数，仿照酌核详办，仍录批补，详抚部院查考。四年，参仿楚省章程，以现投督标皖籍世职一百一十员，抚镇标各营世职六十员作为定额，照章不论品级月给银四两，恩骑尉一项照例定银数按月摊给，续后投标世职均作额外候补。遇有额内空缺，以考验注册先后挨次叙补。其已准袭职年未及岁者，照章减半发给，俟及岁之日停止。至额外候补世职以及未经在标由文武生员、举人、进士暨现任候补、候选职官兼袭人员例得支俸者，均照旧停给。自定此章后，历年照办无异。据《会典》及司卷。 
　　文武职官养廉雍正五年，山西巡抚奏裁州县耗羡，酌中量留，分给各官以为日用之资。奉旨："各督抚就该省情形酌议具奏。钦此。"嗣据各省陆续奏到，节省增减，着为定额。皖省额定银数：巡抚岁支一万两，布政使八千两，按察使六千两，道员各二千两，光绪三十四年，设巡警、劝业两道，拟给养廉各三千两。知府各二千两。知州：无为州、泗州各一千两，余各八百两。知县：歙县、休宁、宣城、南陵、当涂、合肥、凤阳、阜阳各一千两，怀宁、桐城、潜山、太湖、宿松、望江、婺源、泾县、宁国、贵池、芜湖、舒城、庐江、巢县、怀远、定远、凤台、灵璧、蒙城、太和、全椒、建平、盱眙、天长各八百两，续设之涡阳县亦八百两。余各六百两。布政司经历、库大使、按察司照磨、司狱各六十两，同知各五百两，通判各四百两，州同、州判、吏目、府经历、照磨、司狱、县丞、主簿、巡检、典史各六十两。两江总督岁支皖省三分之一，计银六千两。又差员养廉学政岁支银四千两，现裁改为提学使，支银如故。钞关监督芜湖关九百两，委员七百七十七两六钱，大江口委员一百八两。凤阳关六（千）［百］两。十一年奏准各省养廉，令各该督抚将六年以来支给实数按年分晰造册送部，嗣后照例按年造报。乾隆二年奏准道府以上养廉仍就藩库支给，州县以至佐贰、杂职养廉在于各属库坐支。嗣于五十年改为耗羡归公之款尽数解司，正、佐各官养廉供由司库支领，不得在属库自支。嘉庆四年后改照旧例：州县教职、（佑）［佐］杂养廉及吏役等工食即于各州县征收耗羡内坐支，以归简便。余款仍随正项钱粮尽数解司。二十八年复准各省署事官员如兼本任者，全支本任养廉，半支署任；不兼本任者，半支署任、半支本任。二十九年议准布政司暂护巡抚篆，不兼本任者全支巡抚养廉，其布政司养廉半给署员，半归截旷。三十二年议准湖北、江苏、安徽等省正印官署理正印不兼本任者，全支署任养廉，不支本任。是时各省署事人员有全支本任、半支署任，与住支本任、全支署任，并本任、署任各半分支及按分数核给之异，各照相沿旧章办理，事未划一。三十八年议准嗣后正印署正印兼本任者，系一官办两任之事，应全支本任，半支署任；不兼本任者，止办一任之事，统令半支本任，半支署任，所余本任一半养廉，留与递署之员支食，其丞倅佐贰委署正印并丞倅佐贰互相署理，均照此办理。如上司兼摄属员，正印兼摄丞倅佐贰不离本任者，其本任养廉本厚，毋庸支给署任，将署任养廉全行归入空旷。其试用候补暂行委署之员无本任可支，专支署任一半。四十六年奉谕："向来各省提镇以下至将弁俱有分扣兵丁名粮作为得项者，此因旧例。如此且武职衙门非如文员之定有养廉，是以即将此项为公用养赡之资，督抚姑息，不加查察，久之即为虚额空粮之弊，尤不可不彻底清查。着通谕各督抚将各提镇以下武职现在分扣名粮实数查明，据实具奏，若稍有隐匿或致别经查出，惟该督抚是问。"又谕："自乾隆四十七年为始，各省武职照文职之例议给养廉。钦此。"嗣据各省奏到清单，逐细查核，将各省督抚提镇以下及河漕各标原得名粮折实银数，复按品级通同比较，就其中银数相等、员数最多者酌中定额：提督每员定为岁给银二千两，总兵一千五百两，副将八百两，参将五百两，游击四百两，都司二百六十两，守备二百两，千总一百二十两，把总九十两，经制外委千总、把总每员十八两。又议准武职养廉银两在于耗羡盈余及一切闲款银内尽数动支，如有不敷或须动用正款者，奏明请旨。五十三年议准各直省绿营武职养廉额：缺官新任以受札任事之日起支，旧任以离营卸事日住支；其由外升调人员，虽经任事尚未奉旨者，仍照旧任职衔支给；如业已奉旨任事，只未受札及未经引见者，准其支食新任养廉。又议准提镇赴京陛见及副将以下、守备以上豫保卓异并俸满千总保题保留赴部引见人员暂行离营，仍回原任者，养廉银两自离营日起准其支食一半，于回营日全支；题升赴部人员离营以后引见以前亦准支食一半；如引见后或奉特旨另调他缺，或奉旨令赴新任者，均于奉旨日住支一半养廉。咸丰六年议准自是年夏季起文武各官养廉减成给发：文职一二品酌给七成，三四品酌给八成，五品以下及七品之正印官并武职三品以上酌给九成，文职六七品以下佐贰杂职、武职四品以下均按原额全给。皖省收复后，于同治初年即照部议分别支放。光绪二十三年议准每放库平一两，核扣六分。是年御史宋伯鲁奏请添扣各项减平，以裕利源。户部议令各省自二十三年七月起，无论藩运道库及各局处所额支旗、绿各营俸薪饷乾米折养赡并各项经费、津贴、辛费、口粮暨一切正款、杂款，凡向支库平者每两核扣六分。所扣减平银数若干，按半年报部一次，专款存储留备部拨凑还洋款。十三年，文职养廉应由司库支银四万七千八百五十两。计两江总督应支七成银四千二百两；巡抚应支七成银七千两，布政使应支七成银五千六百两；提学使应支八成银三千二百两；按察使应支八成银四千八百两；三道八府应支八成银各一千六百两；同知七员应支九成银各四百五十两；通判七员应支九成银各三百六十两；布政司经历、库大使、按察司照磨、司狱各一员，府经历八员，照磨一员各应支银六十两。内提学使及徽、宁道二款系由江安粮道库支领造销，其半支截旷岁无定数，故止编应支。下同。三十四年裁安庐滁和道改并为皖南、皖北两道，应减支银一千六百两，另设巡警、劝业两道应加支银四千八百两。此款系各照三千两，八成支放。各属径支之数，应于解司丁耗等银内，坐支银五万一千九百四十两。计无为、泗州暨歙县、休宁等十州县应支九成银各九百两；滁州、和州暨怀宁、桐城等三十二州县应支九成银各七百二十两；祁门、旌德等十八县应支九成银各五百四十两；州同六员、州判三员、吏目九员、县丞十五员、主簿四员、巡检六十五员各应支银六十两。内英山、五河二县，除额征解司耗羡银两尽数动支外，共计不敷银八十九两四钱五厘，由该二县循照旧例在解道漕耗银内坐支。武职养廉例载绿营员弁驻扎省城者于月底赴司具领；距省稍远者于每季季首赴司请领；其距省窎远者俱于请领兵饷时两季并领，仍寄存附近文员库内，俟一月已周，查明有无空旷，各按历过月日核实给发，令文员将发过银数、日期结报。共应支银二万二千七百四十四两。内总兵二员，应支九成银各一千三百五十两；副将一员，应支九成银七百二十两；参将四员，应支九成银各四百五十两；游击八员，应支九成银各三百六十两；都司八员，各应支银二百六十两；守备十八员，各应支银二百两；千总二十七员，各应支银一百二十两；把总五十一员，各应支银九十两；外委六十三员，各应支银十八两。其关差各员应支银两，由芜湖、凤阳两关支给，不在此数。据《会典》及司册。 
　　
　　一级目录：度支科·卷三十八·俸饷二 
　　二级目录： 
　　卷三十八俸饷二 
　　本省军饷巡警军饷内附：练军协饷练军津贴洋操加饷 
　　皖省旧制额兵九千四百四十二名。咸丰三年以后地方迭经贼扰，除宿州一营外其余各营兵丁散亡殆尽。同治四年始议募复守兵五成。六年募复战兵三成，并将守兵募补足额，原设马兵只将外额募复，其余马兵暨战兵七成，按，马兵、战兵宜称马战兵、步战兵，或称马兵、步兵。档册多误，不便轻改，谨注于此。因钱粮尚未复额，未经募补。八年添设涡阳一营，增兵八百名，并将宁国营改为皖南、镇标左右二营，共设额兵一万二百四十二名。除已复兵八千四百五十四名，尚有未复马兵、战兵一千七百八十八名，经巡抚英翰奏明于已复兵内抽调二千名编立新兵四营另行训练，余归各本营分守城汛。光绪九年巡抚裕禄将未复之一千七百八十八名如数募足，并将城汛、塘铺零星疲弱之兵裁撤五百三十二名，择壮丁挑补，合成马、步战兵二千三百二十名。连同原练新兵二千名，共四千三百二十名。步队以五百人为一营共编八营，马队以八十人为一起共练四起。以步兵六营、马兵三起分拨省城及皖南一带驻扎，其余步兵二营、马兵一起分驻皖北操防，此外五千九百二十二名仍归各底营照常差操。皖省兵丁口粮定例：马兵月支银二两，战兵一两五钱，守兵一两，米各三斗。马兵例定马乾月支银一两一钱，而各营数目不同，或月支一两，或分季折支草豆。按月核计并不及银一两，当经奏请将此项练军饷银按月酌加：马兵每名一两，战兵五钱，守兵一两，另支柴草银各一钱五分。副哨、什长依次递加。计步队内副哨三十六名，每名月支津贴银二两；什长二百七十六名，每名月支一两二（顷）［钱］，均以战兵充补。马队什长三十二名，每名月支津贴并马乾银三两，柴草银均一钱五分。马乾于例支外月给练军津贴每匹一两，并将例支参差之数，由津贴项下统按每月一两一钱补足。至例支兵米，向有放给本色、折色及加增折色之分。支本色者每石折银一两三钱，支折色者每石折银七钱五分，支加增折色者每石折银九钱五分，并请将此项练军米折每石均按一两三钱放给。底饷内米价不敷之数，亦于津贴项下补足，统归练饷，由防军支应局报销。是为练饷津贴。其应支底饷银米，马乾按季由布政司于底营内将马兵三百二十名、战兵一千二百名、守兵二千八百名应支之数扣出拨解支应局，每月汇同练饷津贴交练营统领一并支发，仍由司入于兵马钱粮奏销册造报，奉旨照准。光绪二十三年谕饬各省兵勇大加减裁，案内皖省练军裁减三成。计裁马兵九十六名，步兵三百六十名，守兵八百四十名，又裁撤皖北练军马兵五十六名。仍存调练马兵一百六十八名，步兵八百四十名，守兵一千九百六十名，综计马、步、守兵二千九百六十八名，战马一百六十八匹。二十四年奉旨饬练陆军改为洋操，巡抚邓华熙于省城练军步队内挑练兵丁一千名分为步队三营，曰练军定安中、左、右营，炮队一营曰练军定安炮营，每营各二百五十人。内副哨三名，什长二十四名，正兵二百十三名，号鼓手四名，运送兵六名，合成二百五十人。咨由江南自强军挑送步队教习六人，炮队教习二人分派各营，按照自强军章程练习德国操法。月加饷银副哨每名一两五钱，什长每名一两，正兵及号鼓手并运送兵每名七钱，每月计加京平银七百三十八两四钱。小建七百一十三两七钱八分七厘。另支教习薪水银每名十两，并加营哨公费营员各十两，每营管带一员，原支薪水银五十两，公费银二十四两。哨弁各四两，每营三哨弁，原支薪水银十两。均按月由支应局支销。是为洋操加饷。三十年，布政使联魁以绿营制兵已改为巡警军，不支米折，马乾亦无马、战、守名目，而练军抽拨各营马、步、守兵应支饷项名目甚繁，兵马奏销势难合造，会同支应局，具详请将绿营原拨底兵名目截至光绪二十九年十二月底一律裁除，自三十年正月初一日起均作为练军巡警等营，每年由司将底饷银五万二千两全数解局，汇同原有之练军加饷、洋操加饷，照旧支发，由局造报以归简易。当经巡抚诚勋奏咨立案，其抚镇等标巡警二十营，奉裁千总一员、把总八员、外委三十三弁，额外哨官六十二弁、马兵二百二十八名、步兵二百七十四名、守兵五百六十三名。实存总兵二员、副将一员、参将四名、游击八员、都司八员、守备十八员、千总二十七员、把总五十一员、外委六十三弁，额外哨官六十五弁、马兵八十三名、步兵一百五十一名、守兵一千九百二十九名。除各员俸薪养廉照旧支给外，其马、步、守兵二千一百六十三名改设哨官五弁、什长二百九名、正兵一千九百四十九名，连同新设之哨官五弁及裁存之外委并额外哨官均照奏案加支饷银，不支米折。什长每名月支银二两九钱，正兵月支银二两四钱，各弁与兵同，均免朋扣，向章官员俸薪每员月扣二钱；兵饷月扣马兵一钱，步兵五分，守兵三分，谓之"朋扣"。仍照章核扣减平、小建。徽州营原支本色兵米，饬由徽州府属六县照章折价解司，汇同各属解司兵米折银两一律抵补加饷之用。综计每年应支抚镇各标营弁兵饷银六万七千二百三十两八钱。营名及详细章制均见军政科，薪饷亦彼此互见，巡防暨混成协各营均同，后不复注。另支各员坐马、总兵各十六匹，副将十二匹，参将各八匹，游击各六匹，都司各四匹，守备各四匹，千总、把总均各二匹，共计三百八十六匹。各弁操骑共一百二十九匹。马乾银六千六百四两二钱。每匹给银一两一钱，据司局各卷册。按，练饷津贴暨洋操加饷系由支应局给领，与抚镇标营制兵由司库支饷者本非一事，惟练军由制兵抽拨，洋操又由练军挑选，其底饷仍从司库拨解，故连类书之，其营制及加饷若干亦照案节录，以备参考。附志。 
　　巡防步队营薪饷 
　　皖省善后防军，旧有步队二十营。光绪三十四年三月，巡抚冯煦酌照陆军部咨巡防队新章，部咨新章，见军政科。将中路六营内巡防第一、第二两旗为两营，新兵一营，缉捕一营。按，巡防共有四旗，系三十二年四月巡抚恩铭饬将常备军内客籍兵全数抽出改编，省城缉捕营系三十一年与芜湖缉捕营先后设立，巡警两营系定安中、左、右三营改编。又按，常备军内客籍兵系沿二十六年巡抚王之春所募武卫楚军之旧。改为五营，并巡警两营为一统，名为巡防队，以中路一营至五营别之。南路五营内巡防第三、第四两旗为两营，缉捕一营，巡警两营。按，芜湖巡警两营系分驻南路之练军步队所改，其马队已裁撤。改为四营，亦并巡警两营为一，以南路一营至四营别之。北路九营内卓胜四营，威靖三营，巡警两营。卓胜、威靖系旧有防军，巡警两营系分驻北路练军步队二营所改。改为八营，改卓胜军为左翼，威靖军为右翼，巡警两军分隶两翼，各为四营，以北路左翼一营至四营，北路右翼一营至四营别之。并以旧日饷项各营不同，定为正兵每名概给月饷银三两六钱，以归一律，官弁薪费均仍其旧。三路共十七营。每营管带一员，月支薪水银五十两，公费七十两；哨官三员，月支薪水银各十六两；哨长三员，各十两；书记长一名，五两；司书生三名，各四两；官医一名，六两；什长二十四名，月支饷银各三两九钱；正兵二百一十六名，各三两六钱；枪匠一名，五两；号目一名，四两二钱；号鼓手六名，各三两九钱；护目一名，与正兵同；护兵十六名，各三两三钱；火夫二十四名，各二两八钱。共计每营月支薪饷银一千二百四十八两四钱，遇闰照加，薪费扣减平，不扣建；兵饷扣减平，扣建。各营皆同，后不复注。十七营月支银二万一千二百二十二两八钱，岁应支银二十五万四千六百七十三两六钱。截旷无定数，但编应支。下同。北路两翼酌照部章统辖之制，另设官弁暨护兵共十五员名，按部章系二十五员名。每月（各）支薪饷银一百七十五两八钱，左翼统领官一员，月支公费银一百两；书记官一员，会计兼执事官一员，月支薪水银各十五两；司书生二名，各五两；马弁二名，月支饷乾银各六两；护兵八名，月支饷银各三两六钱。右翼同。岁应支银四千二百一十九两二钱。南北两总兵均兼营务处，不兼统领。月支公费银南镇一百两，北镇一百五十两，岁应支银三千两。十一月，巡抚朱以叛兵滋事，省防空虚，特委前河南候补知府黄凤歧添募三营，编入中路，共成八营，亦分左右翼，翼各四营，于宣统元年正月初一日成军起支薪饷，其营制、饷章均照原订巡防队章程一律办理。三营薪饷岁应支银四万四千九百四十二两四钱。两翼统领二员月支公费银各一百两，岁应支银二千四百两。合计巡防步队二十营，岁支薪饷并公费银三十万九千二百三十五两二钱。据院卷。 
　　亲军卫队薪饷 
　　皖省巡抚衙门向有卫队勇额六十名，嗣经增至百名。光绪三十二年，巡抚恩铭定为官弁兵夫一百六员名，月支薪饷银五百八十二两三钱，较三十年咨部之数增银五十八两九钱。随同《缉捕营营制饷章》奏咨立案。旋经加拨兵丁三十名作为副兵，统归督练公所管辖。复因饷项无着，饬将箭道旧设之小队二十名，哨官一员，悉数遣撤。其每月额支之薪饷银六十余两，由支应局移交公所，作为加拨副兵三十名之饷，不敷之数由公所于截旷项下补给。三十三年准度支部咨，裁减饷银四十六两五钱，所减之数公所亦请于截旷项下补支。综计全队月支薪饷银七百三十两八钱，内管带一员，薪水银五十两，公费银三十两；队官兼教习二员，薪水银各二十两；正目十一名，饷银各五两一钱；正兵七十二名，各四两五钱；副兵二十七名，各四两二钱；火夫十一名，各三两三钱；哨书二名，各五两；号令一名，四两八钱；号鼓四名，各四两八钱；护兵十名，各四两二钱；枪匠一名，五两。岁共支银八千七百六十九两六钱，另支马小队饷乾银四百五十八两八钱。据院卷。按，卫队分驻抚辕及督练公所，并会同防营巡缉，故以类相从，即列于巡防步队之后。附志。 
　　防军马队薪饷 
　　淮北防军营务处及威靖、卓胜两军马队裁汰添募，时有增损。嗣将防军营务处马队改为北道亲军马队，月支薪饷银五百五十三两二钱；内管带官一员，支薪水银四十两，公费三十两；哨官二员，各支薪水银十二两；队长八名，各支饷银四两，米三斗，折银三钱九分，柴草银一钱五分；马乾银二两一钱；马勇七十二名，各支饷银三两，米折、柴草、马乾支数均同队长。卓胜马队营改为北路左翼马队营，月支薪饷银六百六十八两；威靖马队营改为北路右翼马队营，月支薪饷银五百五十三两二钱。左翼管带官一员，哨官二员，队长十名，马勇九十名；右翼管带官一员，哨长二员，队长八名，马勇七十二名。每员每名薪饷等项支数均同前。综计防军马队三营岁共支银二万一千二百九十二两八钱。据局册。 
　　防军水师薪粮 
　　皖省防军水师官勇薪粮向系参酌楚省章程核发。光绪九年巡抚裕禄遵议复兵裁勇节饷。案内奏明裁存水勇，饷项比照练军饷项新章改支，并咨部立案。统带官月支薪水银一百两，营官每员五十两，哨官每员十两。各营公费银三十两、二十五两不等。舵工每名月支口粮银二两五钱，米折银三钱九分，柴草银一钱五分。炮手每名口粮银二两二钱。水勇每名二两，米折、柴草均同舵工。澄清营月支公费银一百两，哨官每员薪水银十二两，舵工每名口粮银三两一钱，炮手每名二两七钱，水勇每名二两二钱，米折、柴草等银均同上。二十二年二月，巡抚福润裁减卓胜、长字、澄清等营勇丁三百十六名。卓胜营三十六名，长字中营二十七名、前营三十六名、后营二十七名，澄清营一百九十名。二十三年八月，巡抚邓华熙复裁卓胜、长字、巢湖、澄清等营勇丁一百七十七名。卓胜，长字前、后暨巢湖营各九名，澄清营一百四十一名。三十一年，巡抚诚勋裁撤卓胜、澄清两营，添设长字中营炮船三只，哨勇薪粮按章支给。每炮船一只，计哨官一员、舵工一名、炮手一名、水勇七名，各营均同。兹计长淮水师三营，中营官勇月支薪粮银七百两五钱二分，内统领兼管带官一员，薪水银一百两，公费三十两；哨官十七员，薪水银各十两；舵工十七名，口粮、米折、柴草等银各三两四分；炮手十七名，各二两七钱四分；水勇一百一十九名，各二两五钱四分。按，光绪九年，比照练饷新章成案，口粮、米折、柴草三项，舵工应支银三两九钱五分，炮手应支银三两六钱五分，水勇应支银三两四钱五分，兹各减银九钱一分。下同。前后两营月各支银五百四十九两八钱四分。每营管带官一员，薪水银五十两，公费三十两；哨官十四员，舵工、炮手各十四名，水勇九十八名，每员每名薪粮支数均与中营同。巢湖水师一营，月支薪粮银五百八十三两四钱。内管带官一员，哨官十五员，舵工、炮手各十五名，水勇一百五名，每员每名各支款银数与长淮前、后营同。其护卡、巡江炮船，初由厘局自备，或由长江水师派哨分驻。同治七年，长江水师改为经制水师，旧驻各卡哨船均归长江分驻,汛地所需护卡、炮船饬由各卡自行筹备，八年，始由保安营派拨。光绪初年裁撤保安营，改归牙厘总局节制，其薪粮仍由支应局支销。兹计盐河、华阳、大通、湾沚、 荻港、和州、运漕、巢县、凤凰颈等处共设炮船十五支，官勇薪粮月支银五百八十三两四钱，内管带官一员，哨官十五员，舵工、炮手、水勇等项及支款各数均与巢湖水师同。综计防军水师五营。岁应支银三万五千六百四两。据局卷。 
　　炮台防军薪饷 
　　皖境沿江处所设有炮台四座，拦江矶、西梁山两处各设正台官一员，前江口、东梁山两处各设副台官一员。每台教习一员，台书、号目、管旗、修炮匠各一名，炮目五名，炮勇四十五名。每月四台共支薪饷银一千二百三十四两，内正台官二员，薪水银各五十两；副台官二员，各三十两；教习四员，各二十四两；台书四名，饷银各五两；号目四名，各六两；管旗四名，各六两；修炮匠四名，各八两；炮目二十名，各五两一钱；炮勇一百八十名，各四两二钱。擦炮费各五两。岁应支银一万四千八百八两。据局卷。 
　　陆军混成协薪饷 
　　皖省陆军于光绪三十二、三年陆续征集，各标营队章制多属权宜，三十四年编制成协，始将官佐目兵人等全数设立。巡抚冯煦于是年七月将编定《陆军混成协营制饷章》奏咨立案。协司令处官佐目兵每月共支薪水、公费京平银一千三十两，内公费四百五十两，给协统领办公。饷乾等项湘平银一百四十四两五钱九分四厘，全协两标。标本部每月各支薪水、公费京平银六百七十二两，内公费二百两给标统带办公。饷乾等项湘平银一百一十四两九钱。步队六营，每营每月各支薪水、公费京平银八百九十七两，内公费一百五十两，给管带官一百四十两，队官十两。饷乾等项湘平银二千七百四十三两八钱八分。马队一营月支薪水、公费京平银七百二十九两二钱，内公费一百一十二两，给管带官八十两，队官四员各八两。饷乾等项湘平银二千六百二十八两六钱八分。炮队一营月支薪水、公费京平银八百七十七两六钱，内公费二百二两，给管带官一百六十两，队官三员各十四两。饷乾等项湘平银三千六百九十三两五钱四分。工程队月支薪水、公费京平银一百七十九两六钱，内公费三十两给队官。饷乾等项湘平银六百九十两二钱二分。辎重队月支薪水、公费京平银二百一十七两六钱，内公费三十两给队官。饷乾等项湘平银一千九十七两八钱八分。军乐半队月支薪水京平银二十两，湘平饷银一百三十五两六钱。综计全协每月共支薪水、公费京平银九千七百八十两，闰月照加，不扣建。饷乾等项湘平银二万五千八十九两五钱八分，加闰扣建。每年应支京平银十一万七千三百六十两，湘平银三十万一千七十四两九钱六分。巡抚冯煦原奏开办经费银六十万两，常年经费银四十万两，军械、军装等费尚不在内。称俟清丈洲地，缴价拨给济用。两洲地缴价尚需时日，故是时尚未设有粮饷局，仍由防军支应局设法筹给。其《放饷章程》十条曰放饷日期，曰造册移解，曰点放办法，曰监视收发，曰阅操点放，曰规发截旷，曰垫发扣回，曰戒除供应，曰扣存赡饷，曰公布遵照，又续增三条，曰预扣食费，曰开除扣发，曰赡饷扣发，均经督练公所于三十三年详由巡抚恩铭批准照办。据院卷。 
　　按，混成一协甫于三十四年六月成立，十月马队、炮队两营作乱，击散牵动各（劳）［营］，均不完备。每月放饷实数应以名册为凭，惟军制所关即须照章重行征集，故仍照原数编列。附志。 
　　本省军饷支款总表 
　　单位一厘 
　　军 名营数 
　　支名款目月支银数 
</div>
    <div class="pagination">
<a href="皖政辑要_page26.html">上一页</a><span>...</span><a href="皖政辑要_page22.html">22</a><a href="皖政辑要_page23.html">23</a><a href="皖政辑要_page24.html">24</a><a href="皖政辑要_page25.html">25</a><a href="皖政辑要_page26.html">26</a><span class="current-page">27</span><a href="皖政辑要_page28.html">28</a><a href="皖政辑要_page29.html">29</a><a href="皖政辑要_page30.html">30</a><a href="皖政辑要_page31.html">31</a><a href="皖政辑要_page32.html">32</a><span>...</span><a href="皖政辑要_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
