<!DOCTYPE html>
<html>
<head>
    <meta charset="UTF-8">
    <title>续通志 - 第 1012 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1012 页/共 1359 页</h1>
    <div class="content">规与杨云翼等谏止之 【按谏修河中府哀宗纪载杨云翼赵秉文苏哷传言苏哷与陈规盖当时奉诏集议不一其人故纪载各异】 二年 
规及台谏同奏五事一乞尚书省提控枢密院如大定明昌故事二简留亲卫军三沙汰冗军减行枢密院帅府四选大臣为宣抚使招集流亡 
以实边防五选官置所议一切省减略施行之四月以大旱诏规审理冤滞临发上奏今行院帅府皆得以便宜杀人冤狱在此不在州县又曰 
雨水不寺则责审理然则职燮理者当何如帝善其言而不能用四夫十月规与右拾遗李大节上章劾萨哈连谄佞招权纳贿及不公事由是 
萨哈连竟出为中京留守朝廷怏之五年又与大节言三事一将帅出兵每为近臣牵制二近侍送宣传旨公受赂遗三罪同罚异何以使人帝 
嘉纳焉初宣宗尝召文绣署令王寿孙作大红半身绣衣且戒以勿饮陈规知后出为中京副留守未赴卒士论惜之规博学能文诗亦有律度 
浑源刘从益见其所上八事叹曰宰相材也死之日家无一金知友为葬之子良臣

　　△许古

　　许古字道真安仁子也明昌五年 【中州集作承安中】 词赋进士贞佑初拜监察御史时宣宗迁汴信任高琪无恢复谋古上章曰臣 
闻安危所系在于一相今之所急莫若得人如前御史大夫费摩德仁工部尚书孙德渊忠谅明敏可以大用愿复起而任之必能有所建立以 
利国家太子太师致仕孙铎虽颇衰疾有大议犹可召问方时多难固不容碌碌之徒备员尸素以塞贤路也惟陛下宸衷刚断黜陟一新以幸 
天下又闻将者民之司命故古之人君必重其选为将者亦必以天下为己任愿令腹心之臣及闲于兵事者各举所知果得真才优加宠任则 
战功可期如河东宣抚使胥鼎山东宣抚使完颜弼涿州刺史内族苏尔坦昭义节度使必喇阿噜岱或忠勤勇干或重厚有谋皆可任之以扞 
方面又河北诸路以都城既失军户尽迁州县官往往逃奔河南乞令所在根括立钥遣还未离任者议加恩赉愿自效者亦听陈请并令长贰 
官兼领军职许择有才略胆勇者为头目加爵命以收其心别遣忠实干济者以文檄官赏招诸胁从彼苦于敌役来者必多敌势自削不知出 
此而但为清野计可谓大戾矣又曰京师诸郡根本宜使百姓有所蓄积今有司搜括余粮致转贩者无复敢入宜即止之诏付尚书省略施行 
焉时丞相高琪立法职官有犯皆的决古及左司谏穆延呼喇勒上言曰礼义廉耻以治君子刑罚威狱以治小人近者朝廷急于求治职官有 
犯应赎者亦多的决车驾所驻科征小过皆以军期罪之夫百官皆朝廷遴选多由文行武功阀阅而进今乃与凡庶等为上者将曰官犹不免 
民复何辞则苛暴之政日行为下者将曰彼既亦然吾复何耻则陵犯之心益肆其弊可胜言哉帝初欲行之而高琪固执以为不可遂寝四年 
兼侍御史时元兵越潼关而东诏尚书省集百官议古上言曰兵踰关而朝廷始知此盖诸将欺蔽罪也然元兵驻阌乡数日不动意者恐吾河 
南之军逆诸前陕西之众议其后所以观望未遽进也此时正宜选募锐卒并力奋击之且开其归路彼既疑惑遇敌必走我从而袭之其破必 
矣高琪沮其议不果行兴定元年帝闻宋兵连陷赣榆涟水诸县且获伪檄辞多诋斥因谕百官议于都堂古曰宋人孱弱畏我素深且知北方 
兵强将恃我为屏蔽计必不敢深入其侮慢之语特市井屠沽儿所为乌足较之止当命有司移文谕以本朝累有大造彼若复寻旧好则又何 
求其或怙恶不俊举众讨之亦未晚也既而高琪奏百官议咸请严兵设备以逸待劳帝信之后古以朝廷欲举兵伐宋复上疏谏曰昔世宗章 
宗之隆府库充实天下富庶犹先俯屈以即成功今元兵少息若复南边无事则太平不远矣如专用威武彼见吾势大必坚守不出我军仓猝 
无得须还就粮彼乘而袭之使我欲战不得欲退不能则休兵之期乃未见也况彼有江南蓄积我止河南一路征敛之弊可为寒心愿陛下与 
宋通和俾无掣肘元兵闻之亦将敛迹河南既得息肩然后经略朔方则陛下享中兴之福天下赖涵养之庆矣帝是其言即命古草议和牒文 
宰臣言有哀祈意自示微弱遂不用监察御史钮祜禄苏卜实劾榷货提举毛端卿贪污不法古为删定其奏颇有脱漏苏卜实以闻坐削官免 
殿三年谏官阙员复拜左补阙寻以失出人罪削官哀宗即位召为左司谏 【中州集作右司谏】 未几致仕居伊阳郡守为起伊川亭古性 
嗜酒老而未衰每乘舟出村落闲留饮或十数日不归及泝流而上老穉争为挽舟数十里不绝其为人爱慕如此正大七年卒古平生好为诗 
及书然不为士大夫所重时论但称其直云天兴闲有右司谏陈岢者遇事辄言无少隐帝尝面奖及汴京被兵屡上封事请战一书尤为剀切 
时相沮之策不行识者惜焉岢字和之沧州人

　　△杨云翼

　　杨云翼字之美其先赞皇檀山人六代祖忠客平定之乐平县遂家焉云翼天资颖悟登明昌五年进士第一词赋亦中乙科 【归潜志 
作擢词赋第又经义魁按选举志承安闲词赋经义同日御试兼试者听词赋第一名状元经义魁次之与词赋第二人同归潜志所云似与金 
制较合】 特授承务郎应奉翰林文字累官签上京东京等路按察司事大安元年翰林承旨张行简荐其材且精术数召授招点司天台兼翰 
林修撰俄兼礼部郎中贞佑三年迁礼部侍郎四年元及西夏兵入鄜延潼关失守朝议以兵部尚书富察伊尔必斯为副元帅以御之云翼言 
其人言浮于实必误大事不听后果败兴定二年拜礼部尚书三年筑京师子城役兵民数万夏秋之交病者相藉云翼提举医药躬自调护多 
所全济四年改吏部尚书凡军兴以来以战功迁授者事定之后有司辄以程序罢去云翼奏曰赏罚国之大信此辈宜从宽录以劝将来迁御 
史中丞有言宗室承立不法者诏云翼鞫之奏曰承立近所坐皆细事不足问向元兵掠平凉以西承立坐拥强兵瞻望不进鄜延帅臣完颜哈 
达以孤城当兵冲屡立战绩愿陛下明功罪以行诛赏则天下知所劝惩矣承立由是免官哈达遂掌机务正大三年复为礼部尚书诏集百官 
议省费云翼曰省费事小户部司农足以办之军旅大事社稷系焉宰相乃不得预闻欲使利病两不相蔽得乎帝嘉纳之是年 【按益政院 
之设在正大三年见哀宗纪及百官志本传误作四年谨改正】 设益政院云翼为选首每召见赐坐不名时讲尚书云翼言帝王之学一皆本 
于正心诚意寻进龟鉴万年录圣学圣孝之类凡二十篇当时朝士廷议多顾望依违一日经筵毕因言事君之礼臣固当尽然国家之利害生 
民之休戚不能一一陈之则所谓礼者特虚器耳姑徇事君之虚礼而不知事君之大义国家何赖焉帝变色曰非卿朕不闻此言云翼尝患风 
痹至是稍愈帝问愈之之方对曰但治心耳心和则邪气不干治国亦然人君先正其心则朝廷百官莫不一于正矣帝矍然知其为医谏也夏 
人既通好遣学士李弁来议互市往返不能决云翼往议乃定 【按交聘表及西夏纪正大元年和议成至四年而夏遂亡矣本传序次恐有 
谬误】 五年卒谥文献云翼天性雅重自律甚严待人则宽交分一定死生祸福不少变国家之事知无不言贞佑中主兵者不能外御而欲取 
偿于宋频岁南伐云翼建言国家之虑不在未得淮南之前而在既得淮南之后淮南平江北尽为战地进而争利于舟楫之闲劲弓良马恐不 
得骋彼扼江为屯潜师于淮以断饟道或决水以潴淮南之地则我军何以善其后及时全倡议南伐又言将有事于宋者非贪其土地也第恐 
西北有警而南又缀之则我三面受敌矣故先动以阻其进假使宋人失淮彼江之南其地尚广岂不能伺我有警而出师耶且今之事势与泰 
和不同泰和以冬征今以夏往冬则水涸而陆多夏则水潦而涂淖泰和举天下全力驱乣军为前锋天时地利人事俱不同矣请以夏人观之 
向日弓箭手在西边者一遇敌则搏战祖射彼己奔北不暇今乃陷吾城而执守臣败吾军而擒主将夏人既非前日奈何以宋人独如前日哉 
章奏不报时全果大败于淮上一军全没宣宗责诸将曰当使我何面目见杨云翼耶所著文集校大金礼仪绩通鉴周礼辨左氏庄列赋五星 
聚井办县象赋句股机要象数杂说等藏于家

　　△赵秉文

　　赵秉文字周臣磁州滏阳人幼颖悟登大定二十五年进士明昌六年同知制诰上书论宰相胥持国当罢宗室守贞可大用章宗召问言 
颇差异法当追解帝不欲以言罪人免焉起为同知岢岚军州事转北京路转运司度支判官泰和三年刺平定州政从宽简旨日盗悉屏迹岁 
饥出禄粟倡豪民以赈全活甚众大安初元兵南向议备边策秉文言今我军聚于宣德列营城外涉暑雨器械弛败人且病俟秋敌至将不利 
当出其不意攻其必救遣临潢一军捣其虚则山西之围可解卫王不能用果以败闻贞佑初建言时事一迁都二导河三封建朝廷略施行之 
明年上书愿为国家守残破一州以宣布朝廷恤民之意帝曰秉文志固可尚然卿宿儒当在左右不许兴定闲拜礼部尚书知贡举坐取进士 
卢亚重用韵削两阶因请致仕金自泰和大安以来科举之文其弊益甚有司惟守格法所取之文卑陋陈腐苟合程度而己稍涉奇峭即遭黜 
落于是文风大衰贞佑初秉文主省试得李献能赋虽格律稍疏而词藻颇丽擢为第一举人遂大喧噪诉于台省且作诗谤之久之方息俄而 
献能复中宏词入翰林而秉文竟以是得罪五年复为礼部尚书每进见从容为帝言人主当俭勤愼兵刑以祈天永命帝嘉纳焉哀宗即位改 
益政院说书官进无逸直解贞观政要申鉴各一通正大九年汴京戒严帝命秉文为赦文以布宣悔悟哀痛之意秉文指事陈义辞情俱尽及 
兵退大臣欲奉表称贺秉文曰春秋新宫火三日哭今园陵煨烬酌之以礼当慰不当贺遂己三月草天兴改元诏 【按哀宗纪天兴元年注 
云是岁本正大九年正月改元开兴四月又改元天兴秉文草诏以三月则非开兴可知原文误今改正】 洛阳人拜诏毕举城痛哭甚感人如 
此是年卒秉文在正大闲同杨云翼作龟鉴万年录上之又进君臣政要一编其它著作甚富朝使至自河湟者多言夏人问秉文起居状其为 
四方所重如此

　　△韩玉

　　韩玉字温甫其先相人 【按中州集云五世祖继宁仕晋居析津其曾孙曰知白曰孚仕辽赐田盘山遂为渔阳人】 曾祖锡仕为济南 
尹玉明昌五年经义辞赋两科进士入翰林为应奉应制一日百篇文不加点作元勋传称旨章宗叹曰勋臣何幸得此家作傅耶泰和中建言 
开通州潞水漕渠船运至都升陕西东路转运司使大安三年都城受围夏人连陷邠泾陕西安抚司檄玉以凤翔总管判官为都统府募军得 
万人与战败之时夏兵围平凉疑大军将至夜解去当路者忌其功反奏玉与寇有谋朝廷疑之遣使者授玉河平军节度副使且觇其军先是 
华州李公直以都城隔绝谋举兵入援而玉恃其兵为可用亦欲为勤王之举乃传檄州郡公直军且行将佐有不从者辄以军法从事京兆统 
军使谓公直据华州反遣都统杨珪袭取之遂寘极刑公直曾为书约玉玉初不知为安抚所得诬玉亦预其谋玉道出华州被囚死于郡学临 
终书二诗壁闲士论冤之子不疑字居之以父死非罪誓不禄仕藏其父临终时手书云此去冥路吾心皓然刚直之气必不下沈儿可无虑世 
乱时艰努力自护幽明虽异宁不见尔读者恻然

　　△冯璧

　　冯璧字叔献真定县人承安二年经义进士调辽滨主簿县有和籴粟未给价者十余万斛散贮民居掌以富人腐败则责偿民殊苦之璧 
白漕司即日放散民大悦五年伐蜀章宗欲招降吴曦诏先以文告晓之然后用兵及攻散关兵多杀获璧言与诏旨相反主帅憾之令招两当 
溃卒即日率凤州己降官属谈刚李果偕行道逢军士所得子女金帛皆夺付刚使归其家军士以违制决遣之比到两当军民三万余鼓舞迎 
劳璧宣朝旨慰遣之俄转太学博士呼沙呼弒逆遂去官贞佑三年迁翰林修撰时山东河朔军六十余万口率不逞辈窜名其闲诏璧摄监察 
御史汰逐之案劾总领萨哈珲冒券四百余口诏杖杀之所至争自首减几及半初监察御史本温被命汰苏尔坦军于孟州军士谋变本温惶 
惧无措北军沈思忠以下四将屯卫州余众叛入太行诏璧代本温竟其事璧驰至卫召四将喻以帝意将士惭服不日就汰者三千人进大理 
丞与台官行关中劾奏宗室重福等奸赃自是权贵侧目四年伐宋总帅赫舍哩约赫德奉诏攻盱眙约赫德违命由滁州畈宣化无功而归诏 
璧鞫之璧驰入其军易以他帅下约赫德于狱兵士哗噪璧怒责曰元帅欲以兵抗制使岂待罪之礼耶约赫德伏地请死璧曰兵法进退自博 
有失机会以致覆败者斩即拟以闻时议壮之寻改礼部员外郎诏问时务璧上六事言减冗食备选锋缓疑似以愼刑择公廉以检吏屯戍革 
朘削之弊权贵严请托之科又条自治策四别贤佞信赏罚听览以通下情贬损以谨天戒时御史道远从完颜伯嘉宣慰河南发永城令簿奸 
赃伯嘉与令有违付令有司释簿不问又许参佐克忠等台职璧皆劾之伯嘉竟得罪去河朔叛军有窃谋南渡者行院事呼图克们都水监使 
</div>
    <div class="pagination">
<a href="续通志_page1011.html">上一页</a><span>...</span><a href="续通志_page1007.html">1007</a><a href="续通志_page1008.html">1008</a><a href="续通志_page1009.html">1009</a><a href="续通志_page1010.html">1010</a><a href="续通志_page1011.html">1011</a><span class="current-page">1012</span><a href="续通志_page1013.html">1013</a><a href="续通志_page1014.html">1014</a><a href="续通志_page1015.html">1015</a><a href="续通志_page1016.html">1016</a><a href="续通志_page1017.html">1017</a><span>...</span><a href="续通志_page1013.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
