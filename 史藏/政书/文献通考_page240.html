<!DOCTYPE html>
<html>
<head>
    <meta charset="UTF-8">
    <title>文献通考 - 第 240 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 240 页/共 334 页</h1>
    <div class="content">    ※《王明叟奏议》二卷
    陈氏曰：翰林学士海陵王觌明叟撰。坐党籍谪临江而卒。其在朝，专论苏、程朋党之弊，以为深患。
    ※《丁骘奏议》一卷
    陈氏曰：右正言毗陵丁骘撰。元中在谏垣。嘉二年进士也。
    ※《谏垣集》二卷
    陈氏曰：陈撰。
    ※《闲乐奏议》一卷
    陈氏曰：殿中待御史建阳陈师锡伯修撰。熙宁九年第进士，裕陵素知其文行，擢为第三人。苏轼知湖州，师锡掌书记。轼下御史狱，师锡笃宾友之义，安辑其家。轼入西掖，荐自代，明著其事。师锡在元丰巳为察官，坐论进士习律，罢出。建中靖国再入，未几又罢。
    ※《河间公奏议》十卷
    晁氏曰：朱光庭，元中为谏官时所论事也。
    ※《得得居士戆草》一卷
    陈氏曰：正言眉山任伯雨德翁撰。其论蔡卞、章欲废宣仁尤切，故卞深恨之，独贬岭外。
    ※《龚彦和奏疏》一卷
    陈氏曰：殿中侍御史河间龚彦和撰。二陈、任、龚皆建中靖国言事官，极论蔡京者也。
    ※《石林奏议》十五卷
    陈氏曰：叶梦得撰。
    石林自序《志愧集》曰：进对以来，奏藁藏於家者若干篇，不忍尽弃，乃序次为十卷，目之曰《志愧集》。夫天下岂无大安危，生民岂无大休戚，矧戎狄乱华，中原分裂，上方栉沐风雨，旰食图功，而身遭不世之主，横被非常之知，所言仅如是而巳。心非木石，安得不愧？姑自识之，留以遗子孙，庶後世悼其意之不终，或有感励奋发、慨然少能著见者，犹足雪其无功之耻，而偿其未报之恩也。
    ※《虞雍公奏议》
    丞相虞允文撰。後溪刘氏序略曰：余读雍国忠肃虞公奏议二百二十有七篇而慨然有感。世但知采石之战以七千卒虏兵四十万，其功甚伟，然忌者犹曰“然”。岂知公於绍兴辛巳之前，已因论对，面奏虏必叛盟，兵必分五道，正兵必出淮西，奇兵必出海道，宜令良将劲卒备此二境，其先事之识，巳绝出乎众人之表矣。及虏叛盟，上令从臣集议，公独言虏兵必出两淮。丞相善其言而未果行，及遣公劳师采石，事巳大坏。公以书生收合亡卒，激厉诸将，施置於仓卒之际，而破虏於俄顷之间。呜呼！非胸中素有蓄积忠诚，足以动天地，感人心，而作士气，未易成此伟绩也。而曰“然”可乎？自昔狃胜者，必忽其馀忧，公又令设备於瓜洲，其他区画，悉各精密而不苟，虏遂遁去，乃徐请车驾还行都，皆历历见於奏疏也。余窃妄论本朝多议论，少成功，虽盛时犹然也。况积习消靡之馀，夫人皆喜逸而恶劳，图安而惧危。中兴以来，前有张魏公，後有虞雍公，为国家任其劳，当其危者也。彼不少愧焉而又忍短毁之乎？
    ※《连宝学奏议》二卷
    陈氏曰：宝文阁学士安陆连南夫鹏举撰。绍兴初知饶州，捍御有功。及和议成，南夫知泉州，上表略曰：“不信亦信，其然岂然？”又曰：“虽虞舜之十二州，昔皆吾有；然商於之六百里，当念尔欺！”由是得罪。
    ※《若溪奏议》一卷
    陈氏曰：资政长城刘希范撰。尝以同知三省枢密院扈从隆南幸。
    ※《毗陵公奏议》二十五卷
    陈氏曰：张守撰。
    ※《陈国佐奏议》十二卷
    陈氏曰：礼部侍郎赤城公辅国佐撰。政和三年，上舍释褐首选。绍兴初为谏官。
    ※《胡忠简奏议》四卷
    陈氏曰：胡铨撰。
    ※《玉山表奏》一卷
    陈氏曰：汪应辰撰。
    ※《陈正献奏议》二十卷《表》二十卷
    陈氏曰：陈俊卿撰。
    ※《龚实之奏稿》六卷
    陈氏曰：龚茂良撰。
    ※《南轩奏议》十卷
    陈氏曰：张拭撰。
    ※《胡献简奏议》八卷《台评》二卷
    陈氏曰：礼部尚书会稽胡沂撰。
    ※《梅溪奏议》三卷
    陈氏曰：太子詹事乐清王十朋龟龄撰。
    ※《省斋历官表奏》十二卷
    陈氏曰：周必大撰。
    ※《轩山奏议》二卷
    陈氏曰：王蔺撰。
    ※《北山戆议》一卷
    陈氏曰：户部侍郎濡须王{辶萧}少愚撰。蔺之兄。开禧中谏用兵。
    ※《李祭酒奏议》一卷
    陈氏曰：国子祭酒锡山李祥元德撰。庆元初，论救赵忠定得罪者。
    ※《齐斋奏议》三十卷《掖垣缴论》四卷《银台章奏》五卷《台谏论》二卷《昆命元龟说》一卷
    陈氏曰：倪思撰。
    ●卷二百四十八 经籍考七十五
    ○集（总集各门总  总集）
    《隋经籍志》曰：总集者，以建安之後，词赋转繁，词家之集，日以滋广。晋代挚虞，苦览者之劳倦，於是采摘孔翠，芟翦繁芜，自诗赋以下，各为条贯，合而论之，谓之《流别》。是後文集、总钞，作者继轨。属辞之士，以为覃奥而取则焉。
    《隋志》一百七部，二千二百一十三卷（通计士书合二百四十九部，五千二百二十四卷）。
    《唐志》：七十五家，九十九部，四百二十三卷（李淳风以下不著录七十八家，八百一十三卷）。
    《宋三朝志》：一百一十七部，四千一百八卷。
    《宋两朝志》：二十九部，四百一十三卷。
    《宋四朝志》：六十二部，五百一十四卷。
    《宋中兴志》：二百九十三家，三百一十五部，六千五百卷。
    △右总集
    《宋三朝艺文志》：晋李光始著《翰林论》。梁刘勰又著《文心雕龙》，言文章体制。又锺嵘为《诗评》，其後述略例者多矣。至於扬扌史法，著为类例者，亦各名家焉。前代志录，散在杂家或总集，然皆所未安。惟吴兢《西斋》有文史之别，今取其名而条次之。
    《中兴艺文志》：文史者，讥评文人之得失也。《通志 叙论》评史，《韵语阳秋》评诗，《艺苑雌黄》则并子、史、集之误皆评之。
    《唐志》：四部，四家，一十八卷（刘子元以下皆不著录二十二家，三十三部，一百七十九卷）。
    《宋三朝志》：三十八部，一百二十五卷。
    《宋两朝志》：八部，五十九卷。
    《宋四朝志》：一十八部，一百四十卷。
    《宋忠兴志》：六十二家，六十五部，四百八十七卷。
    △右文史
    ◎李善注《文选》六十卷
    晁氏曰：梁昭明太子萧统纂。前有序，具述所以作之意，盖选汉迄梁诸家所著赋、诗、骚、七、诏、册、令、教、策秀才文、表、上书、启、弹事、笺、记、书、移檄、难、对问、议论、序、颂、赞、符命、史论、连珠、铭、箴、诔、哀策、碑志、行状、吊祭文，类之为三十卷。窦常谓统著《文选》，以何逊在世，不录其文。盖其人既往，而後其文克定。然则所录皆前人作也。唐李善集注，析为六十卷。善，高宗时为弘文学士，博学，经史百家，无不备览而无文，时人为之“书簏”。初为辑注，博引经史，释事而忘其义。书成上进，问其子邕，邕无言。善曰：“非邪？尔当正之。”於事邕更加以义释，解精於五臣。今释事加义者两存焉。苏子瞻尝读善注而嘉之，故近世复存。
    东坡苏氏《答刘沔书》曰：“梁萧统《文选》，世以为工，以轼观之，拙於文而陋於识者莫统若也。宋玉赋《高唐》、《神女》其初略陈所梦之因，如子虚、亡是公相与问答，皆‘赋’矣，而统谓之‘叙’，此与儿童之见何异？李陵、苏武赠别长安，而诗有江汉之语，及陵与武书，辞句儇浅，正齐、梁间小儿所拟作，决非西汉文，而统不悟，刘子元独知之。”“识真者少，盖从古所病”也。
    ※《五臣注文选》三十卷
    晁氏曰：唐吕延祚集注。延祚以李善止引经史，不释述作意义，集吕延济、刘良、张铣、吕向、李周翰五人注，延祚不与焉，复为三十卷。开元六年，延祚上之，名曰《五臣注》。
    陈氏曰：後人并李善元注合为一书，名《六臣注》，凡六十卷。东坡谓五臣乃俚儒之荒陋者，反不及善。如谢瞻诗“苛慝暴三殇”，引“苛政猛於虎”，以舅与夫为殇，非是。然此说乃本於善也。
    ※《玉台新咏》十卷
    陈氏曰：陈徐陵孝穆集，且为作序。
    後村刘氏曰：徐陵所序《玉台新咏》十卷，皆《文选》所弃馀也。六朝人少全集，虽赖此书略见一二，然尚好不出月露，气骨不脱脂粉，雅人庄士见之废卷。昔坡公笑萧统之陋，以陵观之，愈陋於统。如沈休文《六忆》之类，其亵慢有甚於《香奁》、《花间》者，然则自《国风》、《楚辞》而後，固当继以选诗，不易之论也。
    ※《楚汉逸书》八十二篇
    豫章洪刍编。宋玉、司马相如、司马迁、董仲舒、贾谊、枚乘、路乔如、公孙诡、邹阳、公孙乘、羊胜、中出上胜、淮南王安、班婕妤、王褒、刘向、刘歆、扬雄、班固凡十九家，叙其可考而读者，共八十二篇。
    野处洪氏题後曰：此书传於道山，又有《汉贤遗集》，所载略同，凡所脱字，皆据以衍入，犹有疑不可知者，他日当以诸书互出者参校之。
    ※《杂文章》一卷
    晁氏曰：孙巨源得之於秘阁，载宋玉等赋、颂五十八篇。景迂生元丰甲子以李公择本校正。後有刘大经、田为、王、李端、唐君益诸人题跋。
    ※《古文苑》九卷
    陈氏曰：不知何人集。皆汉以来遗文，史传及《文选》所无者。世传孙洙巨源於佛寺经龛中得之。唐人所藏。韩无咎类次为九卷，刻之婺州。《中兴书目》有逭《文苑》，非此书。孔逭，晋人。本书百卷，惟存十九卷耳。
    ※《古文章》十六卷
    陈氏曰：会稽石公辅编。与前书相出入而稍多，亦有史传中钞出者，首卷为武王丹书，其末蔡琰《胡笳十八拍》也。《馆阁书目》又有《汉魏文章》二卷，集宋玉以下文八十八首，未见。
    ※《晋代名臣文集》
    容斋洪氏《随笔》曰：故簏中得旧书一帙，题为《晋代名臣文集》，凡十四家，所载多不能全，真泰山一毫芒耳。有张敏者，太原人，仕历平南参军、太子舍人、济北长史。其一篇曰《头责子羽文》，极为尖新，古来文士皆为此作，恐《艺文类聚》、《文苑英华》或有之，惜其泯没不传，谩采以遗博雅君子（文见《五笔》第四卷）。其文九百馀言，颇有东方朔《客难》、刘孝标《绝交论》之体。《集仙传》所载神女《成公智琼传》，见於《太平广记》，盖敏之作也。邹湛姓名，因羊叔子而传，而字曰润甫，盖见於此。
    ※《文粹》一百卷
    晁氏曰：宋朝姚铉字宝臣编。铉，庐州人，太平兴国中进士。文辞敏丽，善书札，藏书至多，颇有异本。累迁两浙漕，课吏写书，采唐世文章，分门编类，初为五十卷，後复增广之。坐事斥连州，卒。其子以其书上献，诏藏内府，命以一官。
    陈氏曰：铉为两浙转运使，在杭州与知州薛映不协。映摭其罪状数条，畜以闻，当夺一官，特除名贬连州文学。其自为序，称吴兴姚铉，盖本郡望。铉实合肥人。
    《麈史》：姚铉集唐人所为古赋、乐章、歌诗、赞、颂、碑、铭、文、论、箴、表、传、录、书、序凡百卷，名《文粹》。予在开封时，得唐潭州刺史张登文集一策三卷，权文公为序。其略曰：如《求居》、《寄别》、《怀人》三赋，与《证相》一经，意有所激，锵然玉振，倘有继昭明之为者，斯不可遗也。然观《文粹》，并不编载，由是知姚亦有未见者。铉谪居连州，尝写所著《文粹》一百卷，好事者於县建楼贮之。官属多遣吏写录，吏以为苦，以盐水巽之，冀其速坏，後以火焚其楼。
    ※《续古文诗苑英华集》十卷
    晁氏曰：唐僧惠净撰。辑梁武帝大同中《会三教篇》至唐刘孝孙《成皋》、《望河》之作，凡一百五十四人，歌诗五百四十八篇，孝孙为之序。
    ※《珠英学士集》五卷
    晁氏曰：唐武后朝尝诏武三思等修《三教珠英》一千三百卷，预修书者凡四十七人，崔融经集其所赋诗，各题爵里，以官班为次，融为之序。
    ※《丽则集》五卷
    晁氏曰：唐李氏撰，不著名。集《三选》以後至唐开元词人诗，凡三百二十首，分门编类。史元中，郑馀庆为序。
    ※《梁词人丽句》一卷
</div>
    <div class="pagination">
<a href="文献通考_page239.html">上一页</a><span>...</span><a href="文献通考_page235.html">235</a><a href="文献通考_page236.html">236</a><a href="文献通考_page237.html">237</a><a href="文献通考_page238.html">238</a><a href="文献通考_page239.html">239</a><span class="current-page">240</span><a href="文献通考_page241.html">241</a><a href="文献通考_page242.html">242</a><a href="文献通考_page243.html">243</a><a href="文献通考_page244.html">244</a><a href="文献通考_page245.html">245</a><span>...</span><a href="文献通考_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
