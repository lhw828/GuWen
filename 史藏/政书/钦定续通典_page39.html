<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 39 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 39 页/共 77 页
  </h1>
  <div class="content">
   钦定续通典卷九十
&lt;史部,政书类,通制之属,钦定续通典&gt;
　　钦定四库全书
　　钦定续通典卷九十一
　　乐
　　大祠与忌日同者不去乐议【宋】
　　宋仁宗嘉祐七年秘阁校理裴煜奏大祠与国忌同者有司援旧制乐备而不作忌日必哀志有所至其不用乐宜也然乐所以降格神祗非以适一己之私也谨按开元中礼部建言忌日享庙应用乐裴寛立议庙尊忌卑则作乐庙卑忌尊则备而不奏中书令张説以寛议为是宗庙如此则天地日月山川社稷之祠用乐明矣臣以为凡大祀天地日月社稷与忌日同者伏请用乐其在庙则如寛之议所冀略轻存重不失其称下其章礼官议曰传称祭天以禋为歆神之始以血为陈馔之始祭地以埋为歆神之始以血为陈馔之始宗庙以灌为歆神之始以腥为陈馔之始然则天地宗庙皆以乐为致神之始故曰大祭有三始谓此也天地之间虗豁而不见其形者阳也神居天地之间不可以人道接也声属于阳故乐之音声号呼召于天地之间庶几神明闻之因而来格故祭必求诸阳商人之祭先奏乐以求神先求于阳也次灌地求神于阴达于渊泉也周人尚臭四时之祭先灌地以求神先求诸阴也然则天神地祗人之祀不可去乐明矣今七庙连室难分庙忌之尊卑欲依唐制及国朝故事庙祭与忌同日并悬而不作其与别庙诸后忌同者作之若祠天地日月九宫太一及蜡百神并请作乐社稷以下诸祠既卑于庙则乐可不作翰林学士王珪等以为社稷国之所尊其祠日若与别庙诸后忌同者伏请亦不去乐诏可
　　古乐淡且和议【宋】
　　周子通书曰古者圣王制礼法修教化三纲正九畴叙百姓太和万物咸若乃作乐以宣八风之气以平天下之情故乐声淡而不伤和而不淫入其耳感其心莫不淡且和焉淡则欲心平和则躁心释优柔平中徳之盛也天下化中治之至也是谓道配天地古之极也后世礼法不修政刑苛紊纵欲败度下民困苦谓古乐不足聴也代变新声妖淫愁怨导欲増悲不能自止故有贼君弃父轻生败伦不可禁者矣呜呼乐者古以平心今以助欲古以宣化今以长怨不复古礼不变今乐而欲至治者逺矣
　　律尺议【宋】
　　司马光与范景仁论乐书曰防示房生尺法云生尝得古本汉书云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文误脱之起积一千二百黍八字故自前世以来累黍为尺纵置之则太长横置之则太短今新尺横置之则不容容一千二百黍则大其空径四厘六毫是以乐声太高又尝得开元中笛及方响校太常乐下五律教坊乐下三律皆由儒者误以一黍为一分其法非是不若以一千二百黍实管中随其短长断之以为黄钟九寸之管九十分其长一为一分取三分以度空径数合则律正矣景仁比来盛称此论以为先儒用意皆不能到可正积古之谬袪一世之惑光窃思之有所未谕者凡数条敢书布陈幸景仁教之景仁曰房生家有汉书异于今本夫累黍求尺其来久矣生所得书不知传于何世而相承积谬由古至今更大儒甚众曽不寤也又其书既云积一千二百黍之广何必更云一黍之起此四字者将安施设刘子骏班孟坚之书不宜如此冗长也且生欲以黍实中乃求其长何得谓之积一千二百黍之广孔子称必也正名乎必若所云则为新尺一丈二尺得无求合其术而更戾乎景仁曰度量权衡皆生于律者也今先累黍为尺而后制律返生于度与黍无乃非古人之意乎光谓不然夫所谓律者果何如哉向使古之律存则龡其声而知声度其长而知度审其容而知量校其轻重而知权衡今古律已亡矣非黍无以见度非度无以见律律不生于度与黍将何从生耶夫度量衡所以佐律而存法也古人所谓制四器者以相参校以为三者虽亡茍其一存则三者从可推也又谓后世器或壊亡故载之于书形之于物夫黍者自然之物有常不变者也故于此寓法焉今四器皆亡不取于黍将安取之凡物度其长短则谓之度量其多少则谓之量称其轻重则谓之权衡然量有虚实衡有低昂皆易差而难精等之不若因度求律之为审也房生今欲先取容一龠者为黄钟之律是则生于量也量与度皆非律也舍彼用此将何择焉景仁曰古律法空径三分围九分今新律空径三分四厘六毫此四厘六毫者何从出耶光谓不然夫径三分围九分者数家言其大要耳若以密率言之径七分者围二十二分也古之为数者患其空积微之太烦则上下率之所为三分者举成数而言耳四厘六毫不及半分故弃之也又律管至小而黍粒体圆其中岂无负载庣空之处而必责其丝忽不差耶景仁曰生以一千二百黍积实于管中以为九寸取其三分以为空径此自然之符也光按量法方尺之量所受一斛此用累积黍之法校之则合矣若从生言度法变矣而量法自如则一斛之物岂能满方尺之量乎景仁曰量权衡皆以千二百黍为法何得度法独一黍光按黄钟所生凡有五法一曰备数二曰和声三曰审度四曰嘉量五曰权衡量与权衡据其容与其重非千二百黍不可至于度法止于一黍为分无用其余若数与声则无所事黍矣安在其必以一千二百为之定率也景仁曰生云今乐太高太常黄钟适当古之仲吕不知生所谓仲吕者果后防之仲吕耶开元之仲吕耶若开元之仲吕则安知今之太高非昔之太下耶笛与方响里巷之乐庸工所为岂能尽得律吕之正乃欲取以为法考定雅乐不亦难乎此皆光之所大惑君子之论无固无我惟是之从景仁茍有以解之使莹然明白则敢不敛衽服义岂欲徒为此諓諓也　范镇答司马君实论乐书曰昨日辱书以为镇不当为议状是房庶尺律法始得书然而惧曰镇违羣公之议而下与匹士合不适中宜获戾于朋友也既读书乃释然而喜曰得君实之书然后决知庶之法是而镇之议为不谬庶之法与镇之议于今之世用与不用未可知也然得附君实之书于后世之人质之故终之以喜也君实之疑凡五而条目又十数安敢不尽言解之君实曰汉书传于世久矣更大儒甚众庶之家安得善本而有之是必谬为脱文以欺于镇也是大不然镇岂可欺哉亦以义理而求之也春秋夏五之阙文礼记玉藻之脱简后人岂知其阙文与脱简哉亦以义理而知之也犹镇之知庶也岂可逆谓其欺而置其义理哉又云一黍之起于刘子骏班孟坚之书为冗长者夫古者有律矣未知其长几何未知其空径几何未知其容受几何岂可直以千二百黍置其间哉宜起一黍积而至一千二百然后满故曰一黍之起积一千二百黍之广其法与文势皆当然也岂得为冗长乎若如君实之説以尺生律汉书不当先言本起黄钟之长而后论用黍之法也若尔子骏孟坚之书不为冗长而反为颠倒也又云积一千二百黍之广是为新尺一丈二尺者君实之意以积为排积之积广为一黍之广而然耶夫积者谓积于管中也广者谓所容之广也诗云乃积乃仓孟康云空径之广是也又云孔子曰必也正名乎者此孔子教子路以正卫之父子君臣之名分岂积与广之谓也又云古人制律与尺量权衡四器者以相参校以为三者茍亡得其一存则三者从可推也者是已又云黍者自然之物有常而不变者亦是也古人之虑后世其意或当如是然古以律生尺古人之意既知黍之于后世可以为尺岂不知黍之于后世亦可为律而故于其法为相戾乎若如君实之説则是古人知一而不知二也知彼而不知此也又云径三分围九分者数家之大要不及半分则弃之也者今三分四厘六毫其围十分三厘八毫岂得谓不及半分而弃之哉汉书曰律容一龠得八十一寸谓以九分之围乗九寸之长九九而八十一也今围分之法既差则新尺与量未必是也如欲知庶之量与尺合姑试騐之乃可又云权衡与量据其容与其重必千二百黍而后可至于尺法止于一黍为分无用其余若以生于一千二百是生于量也且夫黍之施于权衡则由黄钟之重施于量则由黄钟之龠施于尺则由黄钟之长其实皆一千二百也此皆汉书正文也岂得谓一黍而为尺邪岂得谓尺生于量邪又云庶言太常乐太高黄钟适当古之仲吕不知仲吕者果后防之仲吕耶开元之仲吕耶若开元之仲吕则安知今之太高非昔之太下者此正是不知声者之论也无复议也又云方响与笛里巷之乐庸工所为不能尽得律吕之正者是徒知古今乐器之名为异而不知其律与声之同也亦无复议也使得其真黍用庶之法制为律吕无忽微之差乃黄帝之仲吕也岂直后防开元之云乎书曰律和声方舜之时使防典乐犹用律而后能和声今律有四厘六毫之差以为适然而欲以求乐之和以副朝廷制作之意其可得乎其可得乎太史公曰不附青云之士则不能成名君实欲成其名而知所附矣惟其是而附之则可其不是而附之安可哉谚曰抱桥柱而浴者必不溺君实之议无乃为浴者类乎君实见咨不敢不为此諓諓也　徽宗崇宁元年诏宰臣置僚属讲议大政以大乐之制讹谬残阙太常乐器壊琴瑟制度参差不同箫篴之属乐工自备每大合乐声韵淆杂而皆失之太高筝筑阮秦晋之乐也乃列于琴瑟之间熊罴按梁隋之制也乃设于宫架之外笙不用匏舞不象成曲不协谱乐工率农夫市贾遇祭祀朝会则追呼于阡陌闾阎之中教习无成瞢不知音议乐之臣以乐经散亡无所据依秦汉之后诸儒自相非议不足取法乃博求知音之士而魏汉津之名达于上焉汉津至是年九十余矣本剩员兵士自云居西蜀师事唐仙人李良授鼎乐之法皇祐中汉津与房庶以善乐被荐既至黍律已成阮逸始非其説汉津不得伸其所学后逸之乐不用乃退与汉津议指尺作书二篇叙述指法汉津尝陈于太常乐工惮改作皆不主其説或谓汉津旧尝执役于范镇见其制作畧取之蔡京神其説而托于李良二年九月礼部员外郎陈旸上所撰乐书二百卷命礼部尚书何执中防详以谓旸欲考定音律以正中声愿送讲议司令知音律者参騐行之旸之论曰汉津论乐用京房二变四清盖五声十二律乐之正也二变四清乐之蠧也二变以变宫为君四清以黄钟清为君事以时作固可变也而君不可变太蔟大吕夹钟或可分也而黄钟不可分岂古人所谓尊无二上之防哉壬辰诏曰朕惟隆礼作乐实治内修外之先务损益述作其敢后乎其令讲议司官详求厯代礼乐沿革酌古今之宜修为典训以贻永世致安上治民之至徳着移风易俗之美化廼称朕咨诹之意焉三年正月汉津言曰臣闻黄帝以三寸之器名为咸池其乐曰大卷三三而九乃为黄钟之律禹效黄帝之法以声为律以身为度用左手中指三节三寸谓之君指裁为宫声之管又用第四指三节三寸谓之臣指裁为商声之管又用第五指三节三寸谓之物指裁为羽声之管第二指为民为角大指为事为徴民与事君臣治之以物养之故不用为裁管之法得三指合之为九寸即黄钟之律定矣黄钟定余律从而生焉臣今欲请帝中指第四指第五指各三节先铸九鼎次铸帝座大钟次铸四韵清声钟次铸二十四气钟然后均裁管为一代之乐制【其后十三年帝一日忽梦人言乐成而鳯凰不至乎盖非帝指也帝寤大悔叹谓崇寜初作乐请吾指寸而内侍黄经臣执谓帝指不可示外人但引吾手畧比度之曰此是也盖非人所知今神告朕如此且奈何于是再出中指寸付蔡京密命刘昺试之时昺终匿汉津初説但以其前议为度作一长笛上之帝指寸既长于旧而长笛殆不可易以动人观聴于是遂止盖京之子绦云】　朱子曰古乐之亡久矣然秦汉之间去周未逺其器与声犹有存者故其道虽不行于当世而其为法犹未容有异论也逮于东汉之末以接西晋之初则已寖多説矣厯魏周齐隋唐五季论者愈多而法愈不定爰及我朝功成治定理宜有作建隆皇祐元丰之间盖亦三致意焉而和胡阮李范马刘杨诸贤之议终不能以相一也而况于崇宣之际奸防之防黥湼之余而能有以语失天地之和哉丁未南狩今六十年神人之愤犹有未摅是固不遑于稽古礼文之事然学士大夫因仍简陋遂无复以钟律为意者则已甚矣吾友建阳蔡君元定季通当此之时乃独心好其説而力求之旁搜逺取巨细不捐积之累年乃若冥契著书两卷凡若干言予尝得而读之爱其明白而渊深缜密而通畅不为牵合傅防之谈而横斜曲直如珠之不出于盘其言虽多出于近世之所未讲而实无一字不本于古人已试之成法盖若黄钟围径之数则汉斛之积分可考寸以九分为法则淮南太史小司马之説可推五声二变之数变律半声之例则杜氏之通典具焉变宫变徴之不得为调则孔氏之礼疏因亦可见至于先求声气之元而因律以生尺则尤所谓卓然者而亦班班杂见于两汉之志蔡邕之説与夫国朝防要以及程子张子之言顾读者不深考其间虽或有得于此者而又不能无失于彼是以晦蚀纷挐无复定论大抵不拘挛于熟习见闻之近即肆其胸臆妄为穿穴而无所据依季通乃能奋其独见超然逺览爬梳剔抉参互考寻用其平生之力以至于一旦豁然而融防贯通焉斯亦可谓勤矣及其著论则又能推原本根比次条理撮取机要阐究精微不为浮词滥説以汨乱于其间亦庶几乎得书之体者予谓国家行且平定中原以开中天之运必将审音协律以谐神人当此之时受诏典领之臣能得此书而奏之则东京郊庙之乐将不待公孙述之瞽师而后备而参摹四分之书亦无待乎后世之子云而后知好之矣抑季通之为此书词约理明初非难读而读之者往往未及终篇輙已欠伸思睡固无由了其归趣独以予之顽钝不敏乃能熟复数过而仅得指意之彷佛季通以是亦许予为能知己志者故属予以序引而予不得辞焉季通更欲均调节族被之管弦别为乐书以究其业而又以其余力发挥武侯六十四阵之图绪正邵氏皇极经世之厯以大备乎一家之言其用意亦健矣予虽老病倘及见之则亦岂非千古之一快也哉
　　元丰朝防乐十议【宋】
　　神宗元丰二年详定所以朝会乐而有请者十其一唐元正冬至大朝防迎送王公用舒和开元礼以初入门舒和之乐作至位乐止盖作乐所以待王公今中书门下亲王使相先于丹墀上东西立皇帝升御座乃奏乐引三品以上官未为得礼请侍从及应赴官先就立位中书门下亲王使相诸司三品尚书省四品及宗室将军以上班分东西入正安之乐作至位乐止其二今朝防议举第一爵宫悬奏和安之曲第二第三第四登歌作庆云嘉禾灵芝之曲则是合乐在前登歌在后有违古义请第一爵登歌奏和安之曲堂上之乐随歌而发第二爵笙入奏庆云之曲止吹笙余乐不作第三爵堂上歌嘉禾之曲堂下笙吹瑞木成文之曲一歌一吹相间第四爵合乐奏灵芝之曲堂上下之乐交作其三定文舞武舞各为四表表距四步为酂缀各六十四舞者服进贤冠左执籥右秉翟分八佾二工执纛引前衣冠同之舞者进蹈安徐进一步则两两相顾揖三步三揖四步为三辞之容是为一成余成如之自南第一表至第二表为第一成至第三表为再成至北第一表为三成覆身却行至第三表为四成至第二表为五成复至南第一表为六成而武舞入今文舞所秉翟羽则集雉尾置于髹漆之柄求之古制实无所本聂崇义图羽舞所执类羽葆幢析羽四重以结绶系于柄此纛翳之谓也请按图以翟羽为之其四武舞服平巾帻左执干右执戈二工执旌居前执鼗执铎各二工金錞二四工举二工执镯执铙执相在左执雅在右亦各二工夹引舞者衣冠同之分八佾于南表前先振铎以通鼓乃撃鼓以警戒舞工闻鼓声则各依酂缀总干正立定位堂上长歌以咏叹之于是播鼗以导舞舞者进步自南而北至最南表以见舞渐然后左右夹振铎次击鼓以金錞和之以金镯节之以相而辅乐以雅而陔步舞者发蹈厉为猛贲趫速之状每步一进则两两以戈盾相向一击一刺为一伐四伐为一成成谓之变至第二表为一变至第三表为二变至北第一表为三变舞者覆身向空却行而南至第三表为四变乃击刺而前至第二表回易行列舂雅节步分左右而跪以右膝至地左足仰起象以文止武为五变舞蹈而进为兵还振旅之状振铎摇鼗击鼓和以金錞废镯鸣铙复至南第一表为六变而舞毕古者人君自舞大武故服冕执干戚若用八佾而为击刺之容则舞者执干戈説者谓武舞战象乐六奏每一奏之中率以戈矛四击刺戈则击兵矛则刺兵玉戚非可施于击刺今舞执干戚盖沿袭之误请左执干右执戈其五古之乡射礼三笙一和而成声谓三人吹笙一人吹和今朝防作乐丹墀之上巢笙和笙各二人其数相敌非也盖乡射乃列国大夫士之礼请増倍为八人丹墀东西各三巢一和其六今宫悬四隅虽有建鼓鞞应相传不击干徳中诏四建鼓并左右鞞应合十有二依李照所奏以月建为均与镈钟相应鞞应在建鼓旁是亦朔鼙应鼙之类请将作乐之时先击鼙次击应然后击建鼓其七今乐县四隅设建鼓不击别施散鼓于乐县内代之干徳中尹拙奏宜去散鼓诏可而乐工积习亦不能废李照议作晋皷以为乐节请乐县内去散鼓设晋皷以鼓金奏其八古者瞽蒙眡了皆掌播鼗所以节一唱之终请宫县设鼗以为乐节其九以天子礼求之凡乐事播鼗击颂磬笙磬以钟鼓奏九夏是在廷之乐戛击则柷敔球则玉磬搏拊所以节乐琴瑟所以咏诗皆堂上乐也磬奏在堂下尊玉磬故进之使在上若击石拊石则当一庭后世不原于此以春秋郑人赂晋侯歌钟二肆遂于堂上设歌钟歌磬盖歌钟则堂上歌之堂下以钟鼓应之耳歌必金奏相和名曰歌钟则以节歌是已岂堂上有钟邪歌磬之名本无所出晋贺循奏置登歌簨虡采玉造小磬盖取舜庙鸣球之制后周登歌备録钟磬隋唐迄今因袭行之皆不应礼请正至朝防堂上之乐不设钟磬其十古者歌工之数大射工六人四瑟则鼓以四人歌以二人天子八人则瑟与歌皆四人矣魏晋以来登歌五人隋唐四人本朝因之是循用周制也礼登歌下管贵人声也故仪礼瑟与歌工皆席于西阶上隋唐相承庭中磬虡之下击以偶歌琴瑟非所谓升歌贵人声之义今堂上琴瑟比之周制不啻倍蓰而歌工止四人音高下不相权盖乐有八音所以行八风是以舞佾与钟磬俱用八为数请罢庭中歌者堂上歌为八琴瑟之数放此其筝阮筑悉废太常以谓堂上钟磬去之则歌声与宫县逺汉唐以来宫室之制寖广堂上益逺庭中其上下乐节茍不相应则繁乱而无序况朝防之礼起于西汉则后世难以纯用三代之制其堂上钟磬庭中歌工与筝筑之器从旧仪便遂如太常议
　　杨杰大乐七失议【宋】
　　元丰三年杨杰言大乐七失一曰歌不永言声不依永律不和声盖金声舂容失之则重石声温润失之则轻土声函胡失之则下竹声清越失之则高丝声纎微失之则细革声隆大失之则洪匏声丛聚失之则长木声无余失之则短惟人禀中和之气而有中和之声八音律吕皆以人声为度言虽永不可以逾其声今歌者或咏一言而滥及数律或章句已阕而乐音未终所谓歌不永言也请节其烦声以一声歌一言且诗言人志咏以为歌五声随歌是谓依咏律吕协奏是谓和声先儒以为依人音而制乐托乐器以冩音本效人非人效乐者此也今祭祀乐章并随月律声不依咏以咏依声律不和声以声和律非古制也二曰八音不谐钟磬缺四清声虞乐九成以箫为主商乐和平以磬为依周乐合奏以金为首钟磬箫者众乐之所宗则天子之乐用八钟磬箫众乐之本乃倍之为十六且十二者律之本声而四者应声也本声重大为君父应声轻清为臣子故其四声曰轻清或曰子声也李照议乐始不用四清声是有本而无应八音何从而谐哉今巢笙和笙其管十九以十二管发律吕之本声以七管为应声用之已久而声至和则编钟磬箫宜用四子声以谐八音三曰金石夺伦乐奏一声诸器皆以其声应既不可以不及又不可以有余今琴瑟埙箎笛箫笙阮筝筑奏一声则镈钟特磬编钟磬击三声声烦而掩众器遂至夺伦则镈钟特磬编钟编磬节奏与众器同宜勿连击四曰舞不象成国朝郊庙之乐先奏文舞次奏武舞而武舞容节六变一变象六师初举二变象上党克平所向宜北三变象维底定所向宜东南四变象荆湖来归所向宜南五变象卭蜀纳款所向宜西六变象兵还振旅所向宜北而南今舞者发蹈厉进退俯仰既不足以称成功盛徳失其所向而文舞容节尤无法度则舞不象成也五曰乐失节奏乐之始则翕然如众羽之合纵之纯如也节奏明白皦如也往来条理绎如也然后成今乐声不一混淆无驭则失于节奏非所谓成也六曰祭祀飨无分乐之序盖金石众作之谓奏咏以人声之谓歌阳律必奏阴吕必歌阴阳之合也顺阴阳之合所以交神明致精意今冬至祀天不歌大吕夏至祭地不奏太蔟春飨祖庙不奏无射秋飨后庙不歌小吕而四望山川无专祠用乐之制则何以赞导宣发阴阳之气而生成万物哉七曰郑声乱雅然朱紫有色而易别雅郑无象而难知圣人惧其难知也故定律吕中正之音以示万世今古器尚存律吕悉备而学士大夫不讲考击奏作委之贱工则雅郑不得不杂愿审调钟管用十二律还宫均法令上下通习则郑声莫能乱雅遂为十二均图并上之
　　用正声废中声议【宋】
　　徽宗大观八年八月宣和殿大学士蔡攸言九月二日皇帝躬祀明堂合用大乐按乐书正声得正气则用之中声得中气则用之自八月二十八日已得秋分中气大飨之日当用中声乐今防详古之神瞽考中声以定律中声谓黄钟也黄钟即中声非别有一中气之中声也考阅前古初无中正两乐若以一黄钟为正声又以一黄钟为中声则黄钟君声不当有二况帝指起律均法一定大吕居黄钟之次隂吕也臣声也今减黄钟三分则入大吕律矣易其名为黄钟中声不唯纷更帝律又以阴吕臣声僭窃黄钟之名若依乐书正声得正气则用之中声得中气则用之是冬至祀天夏至祭地常不用正声而用中声也以黄钟为正声易大吕为中声之黄钟是帝律所起黄钟常不用而大吕常用也抑阳扶阴退律进吕为害斯大无甚于此今来宗祀明堂縁八月中气未过而用中声乐南吕为宫则本律正声皆不得预欲乞废中声之乐一遵帝律止用正声协和天人刋正讹谬着于乐书诏可攸又乞取已颁中声乐在天下者
　　太正少三等八条议【宋】
　　宣和元年四月攸上书奉诏制造太少二音登歌宫架用于明堂渐见就绪乞报大晟府者凡八条一太正少钟三等旧制编钟编磬各一十六枚应钟之外増黄钟大吕太蔟夹钟四清声今既分太少则四清声不当兼用止以十二律正声各为一架其二太正少琴三等旧制一三五七九凡五等今来讨论并依律书所载止用五大者为宫而居中央君也商张右傍其余大小相次不失其序以为太正少之制而十二律举无遗音其一三五七九太少乐内更不制造其三太正少籥三等谨按周官籥章之职龢以迎寒暑王安石曰籥三孔律吕于是乎生而其器不行于世久矣近得古籥尝以颁行今如尔雅所载制造太正少三等用为乐本设于众管之前其四太正少篴埙箎箫各三等旧制箫一十六管如钟磬之制有四清声今既分太少其四清声亦不合兼用止用十二管其五大晟匏有三色一曰七星一曰九星三曰闰余莫见古制匏备八音不可阙数今已各分太正少三等而闰余尤无经见唯大晟乐书称匏造十三簧者以象闰余十者土之成数三者木之生数木得土而能生也故独用黄钟一清声黄钟清声无应闰之理今去闰余一匏止用两色仍改避七星九星之名止曰七管九管其六旧制有巢笙竽笙和笙巢笙自黄钟而下十九管非古制度其竽笙和笙并以正律林钟为宫三笙合奏曲用两调和笙奏黄钟曲则巢笙奏林钟曲以应之宫徴相杂器本宴乐今依钟磬法裁十二管以应十二律为太正少三等其旧笙更不用其七柷敔晋鼓镈钟特磬虽无太少系作止和乐合行备设其八登歌宫架有搏拊二器按虞书戛击鸣球抟拊琴瑟王安石解曰或戛或击或搏或拊与虞书所载乖戾今欲乞罢而不用诏悉从之
　　崇宁之乐可变议【元】
　　吴莱渊颖集曰乡余北游京师闻太常所用乐本大晟之遗法也自东都不守大乐氏奉其乐器北趍燕都燕都丧乱又徙汴蔡汴蔡陷没而东平严侯独得其故乐部人国初有防徴乐东平太常徐公遂典乐向日月山奏观乞増宫悬文武二舞令旧工教习以备大祀故今乐户子孙犹世籍河汴间仅能肄其钟鼓铿锵不复能究其义矣予因考求前代议乐自和岘以下更六七钜公而议论莫之有定前日之宿县者本谓乐和曽未几时倐已改铸或云乐失之清或云乐过于浊乐工冶卒且深厌其炉鞲鼓铸之劳则或自取其乐之协时和铜齐以济之当轩临试虽以老师宿儒终不能必其铜齐之轻重而徒论其铜律之清浊也迨夫崇宁之世魏汉津乃以蜀一黥卒为造大晟乐府遂颁其乐书于天下盖谓古之制乐者惟黄帝夏禹得乐之正何则圣主之禀赋上与阴阳为一体声则为律身则为度故夫黄帝夏禹之制乐实自其身而得之臣今请以圣主中指三节三寸定黄钟之律中指之径围又即据而定为度量权衡乐以是制则臣将见其合天地之正备阴阳之和而得夫金石清浊之宜矣当是时惟丞相蔡京最神其説先铸帝鼐八鼎复造金石钟虡雕几刻镂盖极后世之选矣然以崇宁之指尺既长而乐律遂高虽汉津亦自知之尝私谓其弟子任宗尧曰乐律高北方元鼎水又溢出律高则声过哀而国乱水溢出则国有变而境土丧没是不久矣呜呼汉津所制岂复有加于和岘以下诸人所论之乐哉然且至今沿袭相承未闻有所改作乐殊不可以草创茍且而遽定也虽然崇寜之乐亦可变矣盖古之论乐者一曰古雅乐二曰俗部乐三曰胡部乐古雅乐更秦乱而废汉世唯采荆楚燕代之讴稍协律吕以合八音之调不复古矣晋宋六代以降南朝之乐多用吴音北国之乐仅袭北俗及隋平江左魏三祖清商等乐存者什四世谓为华夏正声盖俗乐也至是沛国公郑译复因兹人蘓祗婆善胡琵琶而翻七调遂以制乐故今乐家犹有大石小石大食般涉等调大石等国本在西域而般涉即是般赡华言羽声隋人且以是为太蔟羽矣由是观之汉世徒以俗乐定雅乐隋氏以来则以胡乐定雅乐唐至元宗胡部坐俗部立乐工肄乐坐技不通然后为立技立技不精然后使教雅乐天下后世卒不复知有古雅乐之正声矣自唐厯宋大抵皆然当大晟乐书之行教坊色长张俣曽制大乐元机赋论七音六十律八十四调本不脱乎兹蘓祗婆之旧正行四十大曲常行小令四部管犹或尚循乎大唐五代梨园法曲之遗此非胡与俗之杂行者乎宜雅乐之未易遽复也古来律厯二事更相为用太史郭公一尝定厯诚旷世所未有予谓宜依古法缇室葭灰随月气天地之中气既应则钟律之中声当无有不应者要在久而后騐乐殊不可以草创茍且而遽定也呜呼崇宁之乐亦可变矣吾又安得夫伶伦荣猨之徒而与之共论乐哉
　　黄钟三寸九分不合于理议【明】
　　季本律吕别説曰近日莆田李教授文利着律吕元声专主黄钟三寸九分之説盖本吕氏春秋仲夏适音萹其言曰黄帝令伶伦自大夏之西阮隃之阴取竹嶰谿之谷空窍厚均者断两节间其长三寸九分而吹之以为黄钟之宫次制十二筒以聴鳯凰之鸣以别十二律其雄鸣为六雌鸣亦六以比黄钟之宫而皆可以生之故曰黄钟之宫律吕之本宋刘恕作外纪书黄帝令伶伦造律亦载此文原恕之意不过博采古书以备三皇之事耳而三寸九分之制则未暇详求其义焉然吕氏季夏六月纪又曰黄钟生林钟林钟生太蔟太蔟生南吕南吕生姑洗姑洗生应钟应钟生蕤宾蕤宾生大吕大吕生夷则夷则生夹钟夹钟生无射无射生仲吕三分所生益之一分以上生三分所生去其一分以下生黄钟大吕太蔟夹钟姑洗仲吕蕤宾为上林钟夷则南吕无射应钟为下其法固与史记汉书上下相生三分损益者同而黄钟之宫实起九寸也吕氏之説前后不同亦自相抵牾矣夫史记汉书虽未为得古人律制之意然比之三寸九分之説犹有可推而其数亦似自然若以三寸九分为黄钟如吕氏上下相生之法而损益之至于应钟止长一寸八分四厘八毫八丝何以成声耶窃意长三寸九分当为长九寸空径三分之误也故汉书引此语削去长三寸九分五字盖有以知其为非矣隋志亦偶未察而复述此以论和声亦欲备古义踵其误而不觉耳终亦以上下相生三分损益为古人易简之法而黄钟之为九寸者皆仍汉旧未有改也若韦昭注国语而曰黄钟阳之变本为黄钟而言其曰管长九寸径三分围九分亦言黄钟之围径长短而于蕤宾则固曰管长六寸二分八厘但举成数而曰六寸三分耳非以九寸本蕤宾之律而为黄钟之变也岂可据三寸九分之谬説以为黄钟之定数哉文利之意本以律吕之数往而不返非阴阳消长往来之理故以三寸九分起数循环升降自大吕以至蕤宾五阳辰皆以阳升而进九分惟黄钟阳气尚微故止进六分自林钟以至黄钟五阴辰皆以阴降而退九分惟林钟阴气未盛故止退六分此其差也然阳之进也气则从微至着以渐而盈阴之退也气则从盛反衰以渐而缩阴阳进退盈缩适均不应阳之始进以六分而后则五辰皆进九分阴之始退以六分而后则五辰皆退九分也其意虽善而数亦强排且非吕氏上生下生之本法也则亦臆説而已既以三寸九分为黄钟因谓黄钟之尊在于清气上行不在数多清者数少浊者数多数少者贵数多者贱黄钟为宫声极清而上行至角徴羽乃下降重浊而为民事物尽斥诸儒言黄钟长九寸之非殊不知礼有以多为贵者如献数天子十二上公九侯伯七子男五卿大夫三士一豆数天子二十六诸公十六诸侯十二上大夫八下大夫六佾数天子八诸侯六大夫四士二之类各随所重以别尊卑未尝执一端以为典要也故数多管长则声浊而为宫有持重深沈之意焉何害其为贵数少管短则声清而为羽有飞越轻佻之意焉何害其为贱商角羽之声亦因是而上下之此君臣民事物所以序也凡天之道体静而用动君也者以静制动者也自商以下皆以动而制于静者也古人立法亦随所用而各有意义何必务为新奇以成其臆説哉今律吕大象章既以子黄钟为正宫丑大吕亥应钟为宫寅太蔟戌无射为商夘夹钟酉南吕为角辰姑洗申夷则为徴已仲吕未林钟为羽午蕤宾为正羽以配君臣民事物之等则明以三寸九分之黄钟以至而至于九寸之蕤宾者也其定五声生数次第则曰宫声五十商声八十角声九十徴声七十羽声六十商角则自宫而加多徴羽则自角而减少或加三十或加一十或减二十或减一十其参差不齐又不知其何所本耶夫宫土声也以土当河图之五数十乗之而为五十徴火声也以火当河图之七数十乗之而为七十羽水声也以水当河图之六数十乗之而为六十犹可説也商金声也而以当河图之八数十乘之而为八十则木而非金矣角木声也而以当河图之九数十乘之而为九十则金而非木矣其视律吕大象章所差之次又何其舛错耶又以变宫五十变徴七十为二变以备七音是又袭七始七同之旧也故其对调旋宫之图悉从律吕新书每均七声之数而蔡氏相去一律则音节和相去二律则音节逺之説亦并用之然止用全声不用半声其数皆不因上生下生而得徒以雌雄和鸣之故阳律三为宫商角则阴吕二为徴羽阴吕三为宫商角则阳律二为徴羽其长短亦不皆一一顺序也亦安在其为均哉至于六十调图虽本律吕新书而新书之意乃以一律为五调故每律皆立五均今以其逆行而正之以从左旋而每五调之后又列一宫揑与大司乐奏歌之説相凑其双宫对调之图则止据奏歌二律分配而互换更番也此本不知律吕新书之意而妄意为之其劳拙亦甚矣其正五音章以喉舌齿唇牙分属宫商角徴羽则别为一义盖喉舌齿唇牙字音也字亦有清浊半清半浊之分故借宫商角徴羽以名之如沈括所谓字则有喉唇齿舌当使字字举皆轻圆而声中无字又宫声字而曲合用商声则能转宫为商使字中有声则可若谓字声即合歌声则不可以歌声即同字声是又一牵扯也至引苏祗婆七声之説正是秦汉以来五声二变之义但在西域其名异耳安得执此以为声清之证哉其为此书止有以先儒不识黄钟生成之数一节足以破往而不返之失其余诸论今不今古不古以法象则无取以度数则不伦无一合于理者也孔子曰盖有不知而作之者其此之类也夫
　　琴以第三弦为宫为中和议【明】
　　朱载堉律吕精义曰往年与善琴者论古今雅乐高下闻其説曰冷谦之乐乃古无射调也俗呼为清商调以第二为宫音少者歌之则拽不出失之太下恐非中和也蔡元定之乐乃古夹钟调也俗呼为清徴调以第四为宫音老者歌之则揭不起失之太高亦非中和也所谓中和者古之正调是也俗呼为清角调轩辕氏之所造以第三为宫音比冷谦高一调比蔡元定低一调老者歌之不掲少者歌之不拽不高不下是名为中和也时典乐尤世贤亦知音者以所带来神乐观笙吹其所习旧乐章谱与琴谱相校所论不虚也







　　钦定续通典卷九十一
&lt;史部,政书类,通制之属,钦定续通典&gt;
　　钦定四库全书
　　钦定续通典卷九十二
　　兵
　　【臣】等谨案杜佑作兵典其序以西汉之重兵在京师为得宜东汉至唐之藩翰力盛为失防洵为切中事理然于兵之本计则尚未悉也夫古圣人之重兵也久矣周礼大司马中春教振旅遂以搜田中夏教茇舎遂以苗田中秋教治兵遂以狝田中冬教大阅遂以狩田他若五射以教国子五物以询众庶罔不以兵事为兢兢若是者何哉用戒不虞无时可缓也后世以治兵为好武以田猎为禽荒以宴安为得体以简阅为故事军政日弛而国遂以弱矣宋初有禁兵厢兵乡兵番兵神宗之时更有保甲兵非不多也然而将骄卒惰临阵辄溃者外有稽简之名内无训练之实失本计也辽金及元皆以兵立国故兵势最为雄健明初改元旧制自京师达于郡县皆设立卫所在外则统之都司在内则统于五军都督府复有上十二卫为天子亲军亦自成一代之制然往往当其盛也兵将相习内外相维故用之而有效及其衰也教阅不明行伍虚耗而国事遂不可问亦在本计之得失而已杜典为卷十有五为目百四十有竒其于兵事畧备矣然古今异宜兵机尤甚今之所续颇有损益其事则自唐迄明代凡兵家之论説名将之事迹皆采择焉若前典以孙子为纲故诸目之前悉冠以孙子兵法今不复重録惟徴引诸书以符前典分门之本意至其分门中间有词义畧同者今则合并之以免繁复云
　　第一【叙兵　收众　选择附立军　论将　搜才附】
　　第二【法制　杂教令附】
　　第三【料敌制胜　敌十五形帅十过附　察而后动騐虚声知无实　敌降审察】第四【间谍　不信间谍附　行师先在量力不可穷兵　临敌易将　军政不一必败　军无政令
　　败　推诚　示信　示义】
　　第五【抚士　明赏罚　行赏安众　分赏取敌　行赏招降　示惠招降　军师志坚必胜　军将骄败　敌屡胜骄不备可败　军行自表异致败　师行众悲恐则败　声感人附　守则有余　守拒法附】
　　第六【示弱　示怯　示缓　声言击东其实击西示形在彼而攻于此　示无备设伏取之　示
　　强　敌军攻城久不下师老击之】
　　第七【佯败引退取之　引退设伏取之　声言退诱敌破之　引退设伏潜兵袭其营　设伏引敌鬬袭其营　设伏引敌鬬败之附　示退乗懈掩袭　敌退追奔　纵敌退于归路设伏取之诱敌进于归路设伏取之附　兵机务速掩袭　甘言厚币乗懈击之】
　　第八【避鋭　坚壁持久隙破之　坚壁挫鋭　不战挫鋭　敌饥以持久之　因敌饥乗其弊而取之　因敌三鼓气衰败之　致敌力疲夹攻败之　阵久疲致败　出其不意　击其不备　攻其不整　先设备而胜】
　　第九【以逸待劳　师不袭逺　饵敌取胜　受敌饵取败附　军胜掳掠被追袭多败　抽军　乗敌抽军袭破之附　卑辞怠敌取之　称降及和因懈败之　两军相对取背破之　两军相对继遣军助即胜　兵多力有余宜分军相继我寡敌众自逺至乗疲败之　挑战　敌处髙勿攻　敌党急之则合缓之则离　假托安众】
　　第十【行军下营审择其地　乡导　下营斥堠并防捍及分布阵　先据要地及水草　识水泉隔
　　山取水越山度险附　据仓廪】
　　第十一【攻其必救　军师伐国若中路城大兵多湏下方过　必攻其易　毋贪其易附　轻易致败　乗敌乱而取之　分敌势破之　审敌势破之附　布阵大势分易败　惜军势　力少分军必败】
　　第十二【按地形知胜负　自战其地则败　据险隘塞险则胜否则败　死地勿攻　总论其地形附　励士决战　众寡势百相悬励士攻其师　乗卒初鋭用之　激怒其众】
　　第十三【围敌勿周　围师量无外援缓攻取　攻城战具附　絶粮道及輺重　火攻　火兵附火兽附　火禽附　火盗附　火弩附　御火攻附　乗风取胜　水攻　水平及水战具】
　　【附　敌半渉水击必胜　军行渡水附　御敌水军絶下流败之】
　　第十四【因机设权　多方误之　先攻其心　夺敌心计】第十五【敌无固志可取之　归师勿遏　防遁附大阵动则乱因乗而败之　先设伏乗势逐敌败之　乗胜　乗势先声后实　散众　因敌惧遂取之　推人事破灾异　风云气候杂占】
　　叙兵
　　唐李筌太白隂经曰兵之兴也有形有神旗帜金鼓依于形智谋计事依于神战胜攻取形之事而用在神虚实变化神之功而用在形观形不见其神不知其事是以曳柴尘形其众也减灶灭火形其寡也勇而无刚尝敌而速去之形其退也斥山泽之险无所不致形其进也油幕布帔冠诸树株形其强也偃旗卧鼓寂若无人形其弱也故曰兵形象陶人之埏土鳬氏之冶金为方为圆或鼎或钟土金无常性因功以为名战阵无常势因敌以为形形不因神不能为变化神不因敌不能为智谋
　　宋时禁兵繁冗更戍络绎天下困于供亿苏轼因应诏献防论之一曰定军制二曰练军实其畧曰郡县之土兵可以渐训则禁兵可以渐省苟禁兵渐省而以其资粮益优郡县之土兵则彼固已戴上之恩而愿効其力又何遽不如禁兵邪如此则内无屯聚仰给之费而外无迁徙供亿之劳矣又曰自今以往民之愿为兵者皆三十以下则收限以十年而除其籍如此则县官常无老弱之兵而民不任战者不至于无罪而死【谓见屠及饵敌】十年之中有始至者有既久者有将去者有当代者新故杂居而教之则缓急可以无忧矣许洞虎钤经曰古法曰散地无战散地者境内地土也士卒顾家其意未専不可战也轻地则止入敌地尚浅士卒意未坚不可以进敌当自坚其心也争地则无攻山谷险隘之口以弱胜强以少击众之地也交地则无絶俱可进退之地不可以兵絶之冲地则合交有路往来我可以结交于诸侯也重地则掠深入敌境士卒意已坚固可以掠取财物围地则谋士卒困于险隘鬬则兵弱持久则粮食乏絶则当用谋以免难死地则战前有髙山后有大水粮食乏絶进退守备皆无所利当此只得死战也洞曰此八者古人用八地之法若地协于用则用之不协于用则反之反之谓何曰若敌众深入吾境营壁不完刍粮寡少守且不利讵可以散地而不战乎在我当以必战为约怯退示以必死擒获示以必赏令立告诸吏士将战之际后顾者斩之临敌而身不定目数移者斩之有忧色者偃蹇者相视而动目者遗弓刀器械者金鼓不应节者皆斩之获一首级者亦厚赏之如是则有散地之用矣入敌地尚浅险则据而挑夷则守而应虑士卒心不固当择左右前后皆险絶无生路肃部伍严节制使人人欲自战是则有轻地之用矣山谷险隘敌人先得以控搤我势我当屯师为大营广阵务攻具露其气机状如不宻俾敌见之欲敌备在前隂出精鋭敢死者循间道或扼其粮运或絶其后凡间道必多险阻或有崇岩峭壁之地则为悬梯竹索以陟降之或有深渊絶涧则为缶渡之敌觉内挠则自营阵中出精兵为应内外夹攻有争地之用矣道路相错我可以往彼可以来利设伏进战佯北俟逐北过半则举号发伏冲击之反佯北之师以应有交地之用矣顿泊之地迳达四而当选腹心劲勇者各将步骑以扼四冲人数随多少使之虽无交应有冲地之用矣致兵敌境凡属守备者顺则安之否则夷之资食所获必付吏士内以悦师人外絶敌所恃岂直深入然后用掠乎如是则有掠非止重地之用矣大兵将动先料其强弱观其云气察地势顺逆审人心向背而后举焉兵法曰防之而知得失之计候之而知动静之理故得失之道利在先知谋胜于未胜慎失于未失者善有死地之围始谋于军者必有后机之困矣设能反后机而达先知必无围地之患矣髙山大泽险阻峭壁沮洳谿迳断无可生之道此智士用谋之秋也当出其不意以冲敌动而后击之竒兵奔冲或利用燧马燧牛如田单班之类是也或夜昏诈为号直奔冲敌师混服饰军伍辨认之类是也如止死战以为期苟敌兵益壮我后不继则李陵有弓折矢尽之困矣战极力弊当自陨陷能竭智用谋万变不极则无死地之忧矣孙子曰战贵地利然则地利不可不用也但临时观其用何如耳兵贵以变设不能以变用兵虽得地利无益也学兵用武率以古法为执焉与胶柱鼓瑟无异耳未见决中者也兵家之利利在变通之机观其逆顺夫兴师之际先探敌将才不才设若敌将不能以兵法使众惟以勇敢为己任我则顺古法以待之也或敌将善用古法我则逆古法以待之也夫用兵之竒莫竒于设伏设伏之竒莫竒于新智新智者非不师古也师古而反之尔古人料敌以其始来战阵未合先以贱而勇者挑之观其号令旗鼔之整与乱士马之强弱营阵之偏正行伍之齐肃散乱言语之喧哗缄黙以定胜负焉是以古法曰若其众喧旗乱其卒自行自止其兵或纵或横其逐北恐不及见利恐不得如此者将必无谋虽众可获矣洞曰如古人以此取功茍敌人料我当顺其所料伏兵待之以诈示之俟彼出师则发伏兵攻之古法曰杖而立者饥也汲而先饮者渴也见利不进者劳也军扰者将不重也旗动者乱也吏怨者倦也悬瓶不及其舎者穷防也淳淳翕翕徐与人言者失其众也数顾者失其羣也来委谢者欲休息也洞曰如古人以此料敌今则不然当择精鋭吏士分而伏于冲要使其劳倦伤残者如饥渴失羣之状或数揺动其旗或数惊扰其众使吏士喧哗应人所料茍出师袭我则潜发所伏出其不意击之古法曰敌始来到行阵未定可击也跋涉长道后行未息可击也行坂涉险半隠半出可击也涉水半渡可击也险道狭路可击也旌旗乱动可击也阵数动移可击也洞曰在我则不然如以行阵未定四靣可设伏也长道后行未息中可设伏也行坂半隠半出长林大谷可设伏也涉水半渡崖防坡坂可设伏也狭路险道旌旗乱动阵数动移前后可设伏也如或敌人败走我师未敢逐之防有伏也古法曰鸟起者伏也众树动者来也此未必果伏与来也虑为疑兵也已奔遁令老弱者动其众树及惊鸟起之类是也又曰无约而请和者谋也半进半退者诱也此亦大兵已潜遁恐后人逐者设为此疑也是以兵法如车也载其物则车也及有车之用则东西南北者由人也故兵法不可执而用之也
　　金章宗尝谓宰臣曰人有以八阵图来上者其图果何如朕尝观宋白所集武经具载攻守之法亦多难行右丞相清臣曰兵书一定之法难以应变本朝行兵惟用正竒二军临敌制变以正为竒以竒为正故无往不克帝曰自古用兵亦不出竒正二法且学古兵法如学奕棋未能自得于心欲用旧阵势以接敌疎矣敌所应与旧势异则必不可支第武经所述虽难遵行然知之犹愈于不知耳
　　收众
　　唐李抱真领昭义军留后宻揣山东道有变上党且当兵冲是时承战鬭之后土瘠赋重人民益贫困无以养军乃籍户丁男三选其一有材力者免其租徭给弓矢令之曰农之隙则分曹角射嵗终吾当防试及期按簿而试之以示赏罚复命之如初比三年皆善射抱真曰军可用矣于是举部内之乡丁得成卒二万不仰衣食于官府而仓库益实乃缮甲兵为战具遂雄视山东天下称昭义步军冠诸军又马燧帅河东以兵力单弱募厮役得数千人悉补骑士教之战数月成精卒居一年得兵二万造铠必短长三制称士为衣以便进趋为战车冒以狻猊象列防于后行以载兵止则为阵器用完鋭威震北方
　　宋种世衡守环州初至青涧尝课吏民射以银为射的中者与之或争徭役优重亦使之射射中者得优处有过失射中辄释之或因中否而予夺其所事人人自励皆精于射由是数年敌不敢近环境又张浚晓谕民间招军一百人与补下班祗应招军二百人与补进武校尉招军三百人与补承信郎以上各有差等令不两月军致数万
　　辽太祖天赞元年以户口滋繁纠辖疎逺分北达宁额为二部立两节度以统之三年西征党项等国俘获不可胜纪四年又亲征渤海天显元年灭渤海国地方五千里兵数十万五京十五府六十二州尽有其众自此益强大莫之能御
　　金旧无铁景祖时邻国有以甲胄来鬻者必倾赀厚价以与贸易亦令昆弟族人皆售之得铁既多因之以修弓矢备器械诸部来附者众景祖収而团练之兵势于是渐振矣至穆宗将伐萧哈里募兵得千余人女直兵未尝满千至是太祖勇气百倍曰有此甲兵何事不可图也
　　元星济奉诏守江州时江州已陷贼据池阳号百万太平官军止有三百人众皆欲走星济曰畏贼而逃非勇也坐而待攻非智也汝等皆有妻子财物纵逃其可免乎乃贷富人钱募人为兵一日得三千人军声大振遂复池州
　　选择附
　　唐郭子仪率朔方兵破史思明于藁城南攻赵郡擒贼四千还常山思明更以众数万尾军子仪选骑五百更出挑之三日贼引去乗之再破于沙河又李愬募死士三千人为突将自教之
　　五代周世宗即位既败北汉兵于髙平谋肃军政谓侍臣曰凡兵务精不务多今以农夫百未能当甲士一奈何浚民之膏泽养此无用之人乎且健懦不分众何所劝乃命大简诸军精鋭者升之上军羸者斥去之诏募天下壮士咸诣阙选其尤者为殿前诸班其骑步诸军各命将帅选士由是士卒精强所向皆捷
　　宋韩世忠与岳飞并置背嵬军皆勇鸷絶伦者故俱能以少击众又淮东制置使许国檄赵葵曰兵不能集集不能精奈何葵曰请视两路之兵别其精鋭君侯留二万于帐前敌不敢动矣国曰不若集淮兵来阅而君董之既足示众亦可选鋭葵曰有兵之郡必当冲要守将岂肯空壁以从制使命耶必将力争于朝分留自卫一得朝命必匿其强壮遣老弱以备数本欲选鋭适得其钝本欲示众适示单弱徒启敌心不聴卒败
　　辽凡举兵皇帝亲将校又选勲戚大臣充行营兵马都统副都统都监各一人又选诸军兵马尤精鋭者三万人为防驾军又选骁勇三千人为先锋军又选剽悍百人以上为逺探栏子军故兵无不善战者
　　金选弩手之制先以营造尺度杖其长六尺立之谓之等杖取身与杖等能踏弩至三石铺解索登踏闲习射六箭皆上垜内二箭中贴者又选亲军取身长五尺五寸善骑射者明安穆昆以名上兵部移检司宣徽院试补之
　　明韩雍计峒贼最强方设防进新防县丞陶鲁自请征雍曰所将几何而办曰三百人足矣曰何少也曰鲁犹以为多兵贵精请任选择雍从之鲁乃标约式令曰有力能举百钧矢射二百步者来三军之士十五万人比于式者二百五十人曰未也复募数日始定鲁乃为别将日操练阵法椎牛犒军甘苦共之士争愿为死率以先登大破贼又蜀盗蓝鄢叛佥事马昊佐治兵甫至阅所部曰将不知兵若何求胜择骁勇才力千人分四队队立长防贼来逼城昊夜出百骑举炮击贼贼营乱自蹈借昊悉兵从后乗之斩首四千级再前遇贼贼方阵于左而伏兵于右为应昊以正兵当左乃身与百骑直伏贼惊溃趍左左阵亦溃遂合兵纵击火其栅大破之
　　立军
　　唐髙祖初起开大将军府得兵二十万武徳初始置军府以骠骑车骑两将军府领之析闗中为十二道曰万年道长安道富平道醴泉道同州道华州道宁州道岐州道豳州道西麟州道泾州道宜州道皆置府三年更以万年道为参旗军长安道为鼓旗军富平道为元戈军醴泉道为井钺军同州道为羽林军华州道为骑官军宁州道为折威军岐州道为平道军豳州道为招遥军西麟州道为苑游军泾州道为天纪军宜州道为天节军军置将副各一人以督耕战以车骑府统之六年废十二军改骠骑曰统军车骑曰别将居嵗余十二军复而军置将军一人军有坊置主一人以检察户口劝课农桑太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而闗内二百六十有一皆以隶诸卫凡府三等兵千二百人为上千人为中八百人为下府置折冲都尉一人左右果毅都尉各一人长史兵曹别将各一人校尉六人士以三百人为团团有校尉五十人为队队有正十人为火火有长凡民年二十为兵六十而免其能骑而射者为越骑其余为步兵武骑排防手步射其隶于卫也左右卫皆领六十府诸卫领五十至四十其余以隶东宫六率凡发府兵皆下符契州刺史与折冲勘契乃发若全府发则折冲都尉以下皆行不尽则果毅行少则别将行凡当宿卫者畨上兵部以逺近给畨五百里为五畨千里七畨一千五百里八畨二千里十畨外为十二畨皆以月上若简留直卫者五百里为七畨千里八畨二千里十畨外为十二畨亦月上【案三代以下军制唐府兵为最善杜典于立军下虽附今制一门而府兵之制未详今补纂】
　　宋立禁军厢军分隶殿前侍卫总管司而籍藏枢宻院凡召募廪给训练屯戍选补之政皆枢宻院掌之禁军者天子之卫兵也以守京师备征戍总于殿前侍卫二司其尤亲近扈从者号班直殿前侍卫二司各阅所掌兵拣其骁勇升为上军老弱怯懦置剰员以处之厢军者诸州之镇兵也建隆初诏选州兵壮勇者悉部送京师以备禁卫余留本城以给役使又选彊壮卒定为兵様分送诸道召募教习俟其精练即送阙下复立更戍法分遣禁旅戍守边城使往来道路以习勤苦均劳佚自是将不得専其兵而士卒不至于骄惰矣
　　辽太祖以徳哷部受禅析本部为五院六院统以皇族而亲卫缺然乃立鄂尔多法分州县籍户丁以建宫卫宏义宫骑军六千长宁宫骑军五千永兴宫骑军五千积庆宫骑军八千延昌宫骑军二千彰愍宫骑军一万崇徳宫骑军一万兴圣宫骑军五千延庆宫骑军一万太和宫骑军一万五千永昌宫骑军一万敦睦宫骑军五千文忠王府骑军一万十二宫一府自上京至南京总要之地各置提辖司重地每宫皆置内地一二而已入则居守出则扈从有兵事则五京二州各提辖司传檄而集不待调发州县部族十万骑军已立具矣民年十五以上五十以下兵籍毎正军一名马三匹打草谷守营铺家丁各一人人铁甲九事马韀辔马甲皮铁视其力弓四箭四百长短枪斧钺小旗锤锥火刀石马盂粆一斗粆袋搭伞各一縻马绳二百尺皆自备
　　金初诸部之民无他徭役壮者皆兵平居则佃渔射猎习为劳事有警则下令部内及遣使诣诸贝勒徴兵凡步骑之仗糗皆取备焉其部长曰贝勒行兵则称曰明安穆昆从其多寡以为号明安者千夫长也穆昆者百夫长也穆昆之副曰冨埒珲士卒之副从曰伊勒希太祖收国二年以兵二千五百破耶律色实始命以三百户为穆昆穆昆十为明安继而诸部来降率用明安穆昆之名以授其首领而部伍其人出河之战兵始满万而辽莫敌矣及来流鸭水铁骊布古徳之民皆附东京既平山西继定内收辽汉之降卒外籍部族之健士以北部百三十户为一穆昆诸州汉人六十五户为一穆昆亲信之臣并领所部为明安世宗以上京地广而腴出府库钱以济行资牛蓄迁率璸一明安和啰噶二明安二十四穆昆以实之多易置河北山东所屯之旧括民地而为之业户颁牛而使之耕畜甲兵而为之备乃大重其权授诸王以明安之号或新置者特赐之名制其奢靡禁其饮酒习其骑射储其粮糒其备至严也元世祖立五卫以总宿卫诸军卫设亲军都指挥使外则万户之下置总管千户之下置总把百户之下置弹压立枢宻院以统之初有防古军特黙齐军古军皆国人特黙齐军则诸部族也男子年十五以上七十以下尽签为兵十人为一牌设牌头上马则备战鬬下马则屯聚牧养孩幼稍长又籍之曰渐丁军既平中原发民为卒是为汉军限年二十以上者充其继得宋兵号新附军又有辽东之乣军契丹军女直军云南之寸白军福建之畬军则皆不出戍他方者盖乡兵也又有以技名者曰炮军弩军水手军应募而集者曰达尔罕军明初自京师达于郡县皆立卫所外统之都司内统于五军都督府而上十二卫为天子亲军者不与焉征伐则命将充总兵官调卫所军领之既旋则将上所佩印官军各回卫所京军设三大营一曰五军一曰三千一曰神机居常五军肄营阵三千肄巡哨神机肄火器大驾征行则大营居中五营分驻步内骑外骑外为神机神机外为长围周二十里樵采其中自成祖至宣宗皆以京营制胜焉景帝时兵部尚书于谦建议以三大营各为教令临期调拨兵将不相习乃请于诸营选胜兵十万分十营团练每营都督一号头官一都指挥二把总十领队一百管队二百于三营提督中推一人充总兵官以兵部尚书或都御史一人为提督出征即令原都督等统领之
　　论将
　　唐李勣统兵与李靖合攻突厥勣曰颉利得度碛保九姓卒难以定若约赍薄之不战可矣靖从之率众夜发勣先勒兵屯碛口颉利奔不能度遂降太宗曰帝不择人守边筑长城以劳中国我用勣守并突厥不敢南贤于长城逺矣又太宗征辽薛仁贵着白衣自标帜持防腰鞬两弓所向披靡敌遂奔溃帝召仁贵曰旧将皆老欲擢骁勇付阃外莫如卿者吾不喜得辽东喜得虓将迁右领军中郎将后以罪除名未几拜代州都督率兵击突厥突厥问唐将为谁曰薛仁贵突厥曰薛将军流象州死矣安得复生仁贵脱兠鍪见之突厥相视失色皆下马罗拜
　　宋范仲淹知延州先是诏分边兵令诸将领之防至则官卑者先出仲淹曰将不择人以官为序致败之道也于是大阅州兵得万八千人分六将领之日夜训练分番御敌元昊闻之相戒勿犯
　　金宗弼再伐江南以郦琼素知南方山川险易召至军计事琼从容语同列曰琼尝从大军南伐每见元帅国王亲临阵督战矢石交集而王指麾三军意气自若用兵制胜皆与孙吴合可谓命世雄材矣至于亲冒锋镝进不避难将士视之孰敢爱死宜其所向无前日辟国千里也江南诸帅才能不及中人每当用兵必身居数百里外谓之持重或督召军旅易置将校仅以一介之士持虚文谕之谓之调发制敌决胜委之偏禆是以智者解体愚者丧师幸一小捷则露布飞驰增加俘级以为己功敛怨将士纵或亲临亦必先遁何能整军而经武耶众以为确论
　　明章溢侍太祖因问征闽诸将对曰汤和由海道进胡廷瑞自江西入此可必胜然闽中尤服李文忠威信若令文忠由浦城取建宁此尤万全计也太祖喜立诏文忠督师闽中
　　搜才附
　　唐李筌太白隂经曰有深沉谋虑出人意表者名曰智囊之士有辞纵理横飞箝捭阖能移人之性夺人之心者名曰説辩之士有得敌国君臣门闾请谒之情者名曰间谍之士有知山泉水井次舎道路迂直者名曰乡导之士有制造五兵攻守利器竒变谲诡者名曰伎巧之士有引五石之弓矢贯重铠戈矛剑钺便于利用陆搏犀兕水攫鼋鼍跳身捕敌搴旗摭鼓者名曰猛毅之士有立乗奔马左右超忽逾越城堡出入庐舎而无形迹者名曰趫捷之士有往返三百里不及夕者名曰疾足之士有力负三百六十斤行五十步者名曰巨力之士有步五行运三式多言天道诡説隂阳者名曰伎术之士
　　宋许洞虎钤经曰今之取人率求其多学而舎其偏技非良术也兵家所利随其短长用之也精鋭者使鬭果敢者使攻沉毅而性执者使据阻险轻捷者使诱敌刚愎者使当锋利口喋喋者使用间善窃者使盗号探敌恶言者使毁詈骂竒才异识者使预谈论深识大度者使安众志倔强多力者使斩辟榛莽善随地形结搆者使度树营栅谙山泽髙下水泉之利者使详地形妖言诈辞善张皇鬼神推衍天命者使声惑众以动敌心善择地势平险知往来细大之蹊路者使通储粮竒辞伟辩能驾虚矜大者使奋振威徳耳目聪明善探敌情者使伺候奸伪敏才健笔者使主牋檄明七曜休咎者为厯数之士善占风云气候者为候风气之士晓六壬遁甲者为选日之士善蓍龟者为卜筮之士人医须二十以上以兵数增之兽医亦如人医之数大将军推通材者与之参议可否故我大众之内无弃人焉人无所弃斯动则有功矣
　　明金幼孜北征録曰正兵之外复收诸色材技分为二十八将一辞説将招善游谈辩説者充一间谍将招善探聴事务者充一乡导将招曾厯内外道路者充一伏兵将招善搜伏隐路者充一营寨将招善辨形验势者充一聴望将招耳聋目瞽者充【聋者専于望瞽者専于聴】一偷刼将招善攻营袭寨者充一潜身将招善无火夜行者充一轻捷将招善上竿立索者充一楼阁将招善縁墙上壁者充一窟穴将招善穿窟穴者充一烟火将招善飞烟走炮者充一毒药将招善修合药饵者充一医人将招善医人病者充一医马将招善医马病者充一波涛将招善弄潮泛水者充一洋海将招识海道者充一风云将招善辨风验云者充一孤虚将招善钻龟揲易六壬太乙者充一游猎将招善罗弋禽兽笼槛教使者充一锋刄将招善炼钢团铁者充一觔角将招善制弓弩者充一皮革将招善薰皮双线者充一楼橹将招善斤斧绳墨者充一油漆将招善煎油髹漆者充一机杼将招善机织锦罗者充一丹青将招善挥染绘画者充一机巧将招善雕镌装塑者充二十八将各置队伍教以本色材伎兼习武艺战鬬【案龙韬太公曰凡举兵师以将为命命在通达不守一术因能授职各处所长随时变化以为纪纲故将有股肱羽翼七十二人以应天道腹心一人主赞谋应卒揆天消变总揽计谋保全民命谋士五人主图安危虑未萌论行能明赏罚授官位决嫌疑定可否天文三人主司星厯候风气推时日考符騐校灾异知天心去就之机地理三人主军行止形势利害消息逺近险易水涸山阻不失地利兵法九人主讲论异同行事成败简练兵器刺举非法通粮四人主度饮食备蓄积通粮道致五谷令三军不困乏奋威四人主择才力论兵革风驰电掣不知所由伏旗鼔三人主伏旗鼓明耳目诡符印谬号令闇忽往来出入若神股肱四人主任重持难修沟堑治壁垒以备守御通才二人主拾遗补过应对賔客论议谈语消患解结权士三人主行竒谲设殊异非人所议行无穷之变耳月七人主往来聴言观变览四方之事军中之情爪牙五人主威武激励三军使冒难攻鋭无所疑虑羽翼四人主名誉震逺方动四境以弱敌心游士八人主伺奸候变开阖人情观敌之意以为间谍术士二人主为谲诈依托鬼神以惑众心方士三人主百药以治金疮以痊万病法筭二人主防计三军营垒粮食财用出入太公之霝才如此使非旁搜博采何由备用哉搜才之法谈兵家多言之者而其月莫详于太白隂经虎钤经北征録故备载之】


　　钦定续通兴卷九十二
　　钦定四库全书
　　钦定续通典巻九十三
　　兵
　　法制
　　唐贞观初练兵之制每嵗季冬折冲都尉率五校兵马之在府者分歩队骑队左右相距百步各执矟幡刄旗击鼓则进闻金则却以吹角始以吹角止因纵猎获各入其人至开元中以仲冬月讲武前期所司于都门外除地为塲为和门墠地为营坪立表为进退之节至日将士集依方色建旗东西成列吹角三通聴誓于大将军鼓鸣旗举士众趋进东军鼔而举青旗为直阵西军亦鼔而举白旗为方阵以应之次西军鼓而举赤旗为鋭阵东军亦鼓而举黒旗为曲阵以应之次东军鼓而举黄旗为圆阵西军亦鼓而举青旗为直阵以应之次西军鼓而举白旗为方阵东军亦鼓而举赤旗为鋭阵以应之次东军鼔而举黑旗为曲阵西军亦鼓而举黄旗为圆阵以应之凡阵递为主客先举为客后举为主五变而毕事步军毕乃讲骑军进止如之后诏府兵六嵗一简自彍骑羽林之军设择材勇者颇习弩射亦以试士及第者有赏元宗讲武骊山以亏失军客诏斩兵部尚书郭元振坐之纛下宰相跪諌曰元振推戴上皇有大功得免死流新州礼仪使唐绍草军仪有失斩之诸军震恐失序惟薛讷解琬军不动帝召至慰劳又李光弼代郭子仪镇朔方麾帜仍旧号令一新防帅兵东出大将张用济稍逗遛立斩之诸将畏服用命
　　五代汉将史肇御众严整将校少不从命即挝杀之士卒犯民田及系马于树者皆斩军中畏服
　　周世宗与北汉战右军樊爱能何徽引骑兵先遁世宗亲胃矢石击敌却之归即收爱能徽及军士七十余人责之曰汝辈非不能战正欲以朕为竒货卖与刘崇耳悉斩之将士股栗所至克捷
　　宋初殿前侍卫二司各阅所掌兵健勇者升上军怯弱者为剰员并诏诸州长吏精练部兵送阙下仍日习之习法以鼓声为节骑兵五习步兵四习阅阵毕令解镫以弓弩射营制弓三等自一石至八斗弩四等自二石八斗至二石五斗以次阅习骑兵只射九斗至七斗弓画的五晕去的二十步引满发中者视晕数论赏骑兵带甲射不能发矢者夺所乗马与本营艺优士卒后又立挽强蹠硬射格以春秋大教弓射夏三月祗习短兵咸平中阅侍卫兵二十万于东武村步骑交属左右相向都指挥执方旗以节进退使人于两阵中执旗登候台应之初举黄旗诸军旅拜次举赤旗则骑进举青旗则步进旗动鼓作诸军士皆三挑而后退次举白旗诸军复拜遂举黑旗以振旅军于左者畧右阵右者畧左阵而还熙宁五年以蔡挺衙教阵法颁诸路五伍为队五队为阵阵横列骑兵二队亦五伍列之束草为人射焉中者有赏马步军皆前三行枪刀后二行弓弩队中附虎蹲弩床子弩各一具射与击刺迭出以鼓为节闻金即退其人马强者预隐队中遇有用处则别出为竒南渡后専习制御鐡骑摧锋破敌之法习全副执带出入短桩神臂弓长柄膊刀马射穿甲施用棍棒每营拣二十人阅习放炮排日就营教阅每军各置旗号前军绯旗鸟为号后军皂旗龟为号左军青旗蛟为号右军白旗虎为号中军黄旗神人为号又别以五色物号制招旗分旗举招旗则五军以旗相应合而成阵举分旗则五军以旗相应分而成队左右前却或分藏为伏或分出为竒皆举旗为号更鸣小金应鼓备瞻望不及者预约伏藏之所缓鸣小金即止急鸣应鼓即竒兵出阵趋战急鸣小金即伏兵尽出其春秋大校皆依此法乾道四年十月大阅于茅滩教场先期修筑将坛至日三衙管军与各军统制统领将佐全装披带率三司马步军两忠毅军寨马军各执弓枪带刀斧齐集视黄旗举中军鸣角马步军簇队连三鼓马军上马步人撮起旗枪四鼓举白旗中军鼓声应变方阵为备敌之形别髙一鼓步军四向如遇敌且战且前马军出阵如交鬬再高一鼓各分归本位五鼓举黄旗变圆阵如自环固又三鼓举赤旗变鋭阵鱼贯斜列如冲敌再举青旗变直阵中间节次皆如方阵鸣金收队重三鼓马军上马步人龊落击刺中节仍鸣角簇队步人分东西引拽马军交头随队呈试骁鋭大刀继而进试车炮烟枪各艺讫鸣金收军先是熙宁中赵卨言大阅阵队且以万二千五百人为法旌旗麾帜各随方色仍依唐李靖结队之式稍为变动每一大队合五中队五十人为之中队合三小队九人为之小队合三人为之皆令自择其心意相得者又选壮勇善枪者一人为旗头令自择如已艺心相得者二人为左右傔自选勇悍者一人为引战选军校一人执刀在后为拥队凡队内一人用命二人应援小队用命中队应援中队用命大队应援大队用命小队应援如观望不赴救致有失者本队委拥军校次队委本辖校将审勘所由斩之其不可救与不能救者不坐用法精宻后用张诚一李宪等效李靖六花阵法教演七军曰营曰阵止为营行为阵营则正阵则竒至淳熙间又立枪手射铁帘赏格枪手以窜刺多少为十二等支银两高下有差射铁帘以步数逺近犒赏缗钱有差又岳飞讨杨么统制任士安不禀前帅令致军无功鞭之使饵贼曰三日贼不平斩汝乃挑贼并攻伏兵四起击贼走之孟宗政权枣阳军初视事一爱仆犯新令立斩之军民股栗孟珙以元兵至三川下令应出戍主兵官不许失弃寸土权开州梁栋以乏粮还司珙曰是弃城也斩以狥由是诸将禀命惟谨
　　辽制铸金鱼符调发军马其捉马及传命有银牌二百军所舎有逺探栏子马以夜聴人马之声凡举兵帝率羣臣祭告天地日神分命近臣告太祖以下诸陵及木叶山神乃诏诸道徴兵惟南北奚王东京渤海兵马燕京统军兵马虽奉诏未敢发兵必以闻上遣大将持金鱼符合然后行始闻诏攅户丁推户力覈籍齐众以待自十将以上次第集军马器仗符至兵马本司自领使者不得与惟再共军马讫又以上闻量兵马多少再命使充军主与本司互相监督又请引五方旗鼓然后皇帝亲将校选士卒其南伐兵多在幽州北千里鸳鸯泊及行并取居庸闗曹王峪白马口古北口阿达木口松亭闗榆闗等路将至平州幽州境又遣使分道催发不得久驻恐践禾稼出兵不过九月还师不过十二月皇帝亲征留亲王一人在幽州权知军国大事既入南界分为三路广信军雄州权知各一驾必由中道兵马都统防驾等军皆从各路军马遇县镇即时攻击若大州军必先料其虚实可攻次第而后进兵至宋北京三路兵皆防以议攻取及退亦然三路军马前后左右有先锋逺探栏子马各十数人在先锋前后二十余里全副衣甲夜中每行十里或五里少驻下马侧聴有无人马之声有则擒之力不可敌飞报先锋齐力攻击如有大军走报主帅敌中虚实动必知之军行当道州城防守坚固不可攻击引兵过之恐敌人出城邀阻乃围射鼓噪诈为攻击敌方闭城固守前后无阻引兵进分兵抄截使随处州城隔絶不通孤立无援所过大小州城至夜恐城中出兵突击及与邻州计防军马甲夜毎城以骑兵百人去城门左右百余步被甲执兵立马以待兵出力不能加驰还勾集众兵与战左右官道斜径山路河津夜中并遣兵巡守其打草谷家丁各衣甲持兵旋团为队必先砍伐园林然后运土木填濠堑又于本国州县起汉人乡兵万人随军専伐园林填道路御寨及诸营垒惟用桑柘梨栗军退纵火焚之敌军既阵料其阵势小大山川形势往回道路救援捷径漕运所出各有以制之然后于阵四靣列骑为队每队五七百人十队为一道十道当一靣各有主帅最先一队走马大噪冲突敌阵得利则诸队齐进若未利引退第二队继之退者息马饮水诸道皆然更退迭进敌阵不动亦不力战厯二三日待其困惫又令打草谷家丁马施双帚因风疾驰尘敌阵更互往来敌既饥疲目不相覩可以取胜若阵南获胜阵北失利主将在中无以知之则以本国四方山川为号声以相闻得相救应若帝不亲征重臣统兵不下十五万众三路往还北京防兵进以九月退以十二月行事次第皆如之若春以正月秋以九月不命都统止遣骑兵六万不许深入不攻城池不伐林木但于界外三百里内耗荡生聚不令种养而已军入南界步骑车帐不循阡陌三道将领各一人率栏子马各万骑支散游奕百十里外更迭觇逻及暮以吹角为号众即顿舎环绕御帐自近及逺折木稍屈为弓子铺不设枪营堑栅之备每军行鼓三伐不问昼夜大众齐发未遇大敌不乗战马俟近敌乗新羁马蹄有余力成列不战退则乗之多伏兵断粮道冒夜举火上风曵柴馈饷自赍散而复聚善战耐寒此兵之所以强也准布达尔罕叛命耶律仁先为西北路招讨使许便宜从事仁先严斥堠扼敌冲懐柔服从庶事整饬达尔罕来防仁先击败之
  </div>
  <div class="pagination">
   <a href="钦定续通典_page38.html">
    上一页
   </a>
   <span>
    ...
   </span>
   <a href="钦定续通典_page34.html">
    34
   </a>
   <a href="钦定续通典_page35.html">
    35
   </a>
   <a href="钦定续通典_page36.html">
    36
   </a>
   <a href="钦定续通典_page37.html">
    37
   </a>
   <a href="钦定续通典_page38.html">
    38
   </a>
   <span class="current-page">
    39
   </span>
   <a href="钦定续通典_page40.html">
    40
   </a>
   <a href="钦定续通典_page41.html">
    41
   </a>
   <a href="钦定续通典_page42.html">
    42
   </a>
   <a href="钦定续通典_page43.html">
    43
   </a>
   <a href="钦定续通典_page44.html">
    44
   </a>
   <span>
    ...
   </span>
   <a href="钦定续通典_page40.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
