<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 26 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 26 页/共 77 页
  </h1>
  <div class="content">
   钦定四库全书
　　钦定续通典卷六十
　　礼嘉
　　后妃命妇首饰制度【宋　金　元　明】
　　宋皇太后皇后首饰花十二株小花如大花之数并两博鬓冠饰以九龙四鳯受册朝谒景灵宫服之妃首饰花九株小花同并两博鬓冠饰以九晕四鳯受册服之皇太子妃首饰花九株小花同并两博鬓受册朝防服之中兴之制龙鳯花钗冠大小花二十四株应乗舆冠梁之数博鬓冠饰同皇太后皇后服之【髙宗绍兴九年定】花钗冠大小花十八株应皇太子冠梁之数施两博鬓去龙鳯皇太子妃服之【孝宗乾道七年定】命妇首服徽宗政和时议礼局上花钗冠皆施两博鬓寳钿饰一品花钗九株二品八株三品七株四品六株五品五株寳钿准花数受册从蚕服之【七年臣僚言今文臣九品殊以三等之服至于命妇已厘八等之号而服制未有名称诏有司视其夫之品秩而定其服饰送礼制局定之其仪阙焉】
　　【臣】等谨案辽史不载后妃命妇首饰服章惟言祭山仪皇后御绛帓络缝红袍悬玉鱼双结帕络缝乌鞾命妇服饰各从本部旗帜之色余无所见云
　　金皇后花珠冠用盛子一青罗表青绢衬金红罗托里用九龙四鳯前面大龙衔穗毬一朶前后有花株各十有二及鸂孔雀云鹤王母队仙人浮动挿瓣等后有纳言上有金蝉鑻金两博鬓以上并用铺翠滴粉缕金装珍珠结制下有金圈口上用七寳钿窠后有金钿窠二穿红罗铺金欵幔带一其命妇首饰许用明金笼金间金
　　元仁宗延祐元年诏定服色等第凡命妇首饰一品至三品许用金珠寳玉四品五品用金玉珍珠六品以下用金惟耳环用珠玉【同籍不限亲疎期亲虽别籍及出嫁同】
　　【臣】等谨案元史及元典章并不载后妃首饰服章惟命妇首饰等差略见于史者如此其详亦不可得考云
　　明太祖洪武三年定皇后受册谒庙朝防礼服其冠圆匡冒以翡翠上饰九龙四鳯大花十二树小花数如之两博鬓十二钿成祖永乐三年重定饰翠龙九金鳯四中一龙衔大珠一上有翠盖下垂珠结余皆口衔珠滴珠翠云四十片大珠花小珠花数如旧三博鬓饰以金龙翠云皆垂珠滴翠口圈一副上饰珠寳钿花十二翠钿如其数托里金口圈一副珠翠面花五事珠排环一对皂罗额子一描金龙文用珠二十一其常服洪武三年定双鳯翊龙冠首饰钏镯用金玉珠寳翡翠四年更定龙鳯珠翠冠制如特髻上加龙鳯饰永乐三年又定冠用皂縠附以翠博山上饰金龙一翊以珠翠鳯二皆口衔珠滴前后珠牡丹二花八蕊翠叶三十六珠翠穰花鬓二珠翠云二十一翠口圈一金寳钿花九饰以珠金鳯二口衔珠结三博鬓饰以鸾鳯金寳钿二十四邉垂珠滴金簪二珊瑚鳯冠觜一副皇妃皇嫔及内命妇冠洪武三年定皇妃受册助祭朝防礼服冠饰九翚四鳯花钗九树小花数如之两博鬓九钿常服鸾鳯冠首饰钏镯用金玉珠寳翠又定山松特髻假鬓花钿或花钗鳯冠永乐三年更定礼服九翟冠二以皂縠为之附以翠博山饰大珠翟二小珠翟三翠翟四皆口衔珠滴冠中寳珠一座翠顶云一座其珠牡丹翠穰花鬓之属俱如双鳯翊龙冠制第减翠云十又翠牡丹花穰花各二面花四梅花环四珠环各二九嫔冠服世宗嘉靖十年始定冠用九翟次皇妃之鳯内命妇冠服洪武五年定三品以上花钗四品五品山松特髻贵人视三品以皇妃燕居冠为礼服以珠翠庆云冠为常服皇太子妃冠洪武三年定礼服与皇妃同常服犀冠刻以花鳯首饰钏镯俱同皇妃四年定常服冠亦与皇妃同永乐三年更定礼服九翚四鳯冠漆竹丝为匡冒以翡翠上饰翠翚九金鳯四皆口衔珠滴珠翠云四十片大珠花九树小珠花数如之双博鬓饰以鸾鳯皆垂珠滴翠口圈一副上饰珠寳钿花九翠钿如其数托里金口圈一副珠翠面花五事珠排环一对珠皂罗额子一描金鳯文用珠二十一燕居冠以皂縠为之附以翠博山上饰寳珠一座翊以二珠翠鳯皆口衔珠滴前后珠牡丹二花八蕊翠叶三十六珠翠穰花鬓二珠翠云十六片翠口圈一副金寳钿花九上饰珠九金鳯一对口衔珠结双博鬓饰以鸾鳯金寳钿十八邉垂珠滴金簪一对瑚鳯冠觜一副亲王妃礼服洪武三年定九翚四鳯冠永乐三年又定九翟冠制同皇妃公主与亲王妃同亲王世子妃亦与亲王妃同惟冠用七翟郡王妃七翟冠与亲王世子妃同郡主亦七翟冠惟减四珠环一对郡王长子夫人镇国将军夫人及县主并珠翠五翟冠辅国将军夫人奉国将军淑人镇国中尉恭人郡君并四翟冠辅国中尉宜人奉国中尉安人县君乡君并三翟冠其命妇冠服洪武元年定命妇一品冠花钗九树两博鬓九钿二品冠花钗八树两博鬓八钿三品冠花钗七树两博鬓七钿四品冠花钗六树两博鬓六钿五品冠花钗五树两博鬓五钿六品冠花钗四树两博鬓四钿七品冠花钗三树两博鬓三钿四年以古天子诸侯服衮冕后与夫人亦服祎翟今羣臣既以梁冠绛袍为朝服不敢用冕则外命妇亦不当服翟衣命礼部议之奏定命妇以山松特髻假鬓花钿为朝服以珠翠角冠金珠花钗为燕居服其首饰一品二品金玉珠翠三品四品金珠翠五品金翠六品以下金镀银间用珠五年更定品官命妇冠服一品礼服用山松特髻翠松五株金翟八口衔珠结正面珠翠翟一珠翠花四朶珠翠云喜花三朶后鬓珠梭毬一珠翠飞翟一珠翠梳四金云头连三钗一珠帘梳一金簪二珠梭环一常服用珠翠庆云冠珠翠翟三金翟一口衔珠结鬓邉珠翠花二小珠翠梳一双金云头连三钗一金压鬓双头钗二金脑梳一金簪二金脚珠翠佛面环一双镯钏皆金二品特髻上金翟七余同一品常服亦与一品同三品特髻上金孔雀六正面珠翠孔雀一后鬓翠孔雀二余同二品常服冠珠翠孔雀三金孔雀二余同二品四品特髻上金孔雀五余同三品常服亦与三品同五品特髻上银镀金鸳鸯四正面珠翠鸳鸯一小珠铺翠云喜花三朶后鬓翠鸳鸯二银镀金云头连三钗一小珠帘梳一镀金银簪二小珠梳环一余同四品常服冠上小珠翠鸳鸯三镀金银鸳鸯二挑珠牌鬓邉小珠翠花二朶云头连三钗一梳一压鬓双头钗二镀金簪二银脚珠翠佛面环一双镯钏皆用银镀金六品特髻上翠松三株银镀金练鹊四口衔珠结正面银镀金练鹊一小珠翠花四朶后鬓翠梭毬一翠练鹊二翠梳四银云头连三钗一珠縁翠帘梳一银簪二常服冠上镀金练鹊三又镀金银练鹊二挑小珠牌镯钏皆用银余同五品七品礼服常服俱同六品八品九品礼服常服俱用小珠庆云冠银间镀金银练鹊三又银间镀金银练鹊二挑小珠牌银间镀金云头连三钗一银间镀金压鬓双头钗二银间镀金脑梳一银间镀金簪二二十六年定一品冠用金事件珠翟五珠牡丹开头二珠半开二翠云二十四片翠牡丹叶一十八片翠口圈一副上带金寳钿花八金翟二口衔珠结二二品至四品冠用金事件珠翟四珠牡丹开头二珠半开四余同一品五品六品冠用抹金银事件珠翟三珠牡丹开头二珠半开五翠口圈一副上带抹金银寳钿花八抹金银翟二口衔珠结二余同四品七品至九品冠用抹金银事件珠翟二珠月桂开头二珠半开六翠云二十四片翠月桂叶一十八片余同六品内外官亲属凡祖母及母与子孙同居亲弟侄妇女礼服合以本官所居官职品级通用漆纱珠翠庆云冠唯山松特髻子止许受封诰敕者用之品官次妻许用本品珠翠庆云冠
　　后妃命妇服章制度【宋　金　明】
　　宋制后妃之服一曰袆衣二曰朱衣三曰礼衣四曰鞠衣后之袆衣深青织成翟文素质五色十二等青纱中单黼领罗縠褾襈蔽膝随裳色以緅为领縁用翟为章三等大带随衣色朱里纰其外上以朱锦下以緑锦纽约用青组革带以青衣之白玉双佩黒组双大绶小绶三间施玉环三青韈舄舄加金饰受册朝谒景灵宫服之鞠衣黄罗为之蔽膝大带革舄随衣色余同袆衣唯无翟文亲蚕服之其朱衣礼衣仍唐制但存其名而已妃褕翟青罗绣为揺翟之形编次于衣青质五色九等素纱中单黼领罗縠褾襈蔽膝随裳色以緅为领縁以揺翟为章二等大带随衣色不朱里纰其外余仿皇后之制受册服之皇太子妃褕翟青织为揺翟之形青质五色九等素纱中单黼领罗縠褾襈皆以朱色蔽膝随裳色以緅为领縁以揺翟为章二等大帯随衣色不朱里纰其外上以朱锦下以緑锦纽约用青组革带以青衣之白玉双佩纯朱双大绶章采尺寸与皇太子同受册朝防服之鞠衣黄罗为之蔽膝大带革带随衣色余与褕翟同唯无翟从蚕服之其常服后妃大袖生色领长裙霞帔玉坠子背子生色领皆用绛罗与臣下不异命妇服徽宗政和中议礼局上翟衣青罗绣为翟编次于衣及裳一品翟九等二品八等三品七等四品六等五品五等并素纱中单黼领朱褾襈通用罗縠蔽膝随裳色以緅为领縁加文绣重雉为章二等大带革带青韈舄佩绶受册从蚕服之
　　金皇后袆衣深青罗织成翚翟之形素质十二等领褾襈并红罗织成云龙素青纱中单领织黼形十二褾袖襈织成云龙并织红縠造裳八幅深青罗织成翟文六等褾襈织成红罗云龙明金腰带蔽膝深青罗织成翟文三等领縁緅色罗织成云龙明金大绶一长五尺濶一尺黄赤白黑缥緑六彩织成小绶三色同大绶间七寳钿窠施三玉环上碾云龙撚金线织成大小绶头红罗花衬大带青罗朱里纰其外上以朱锦下以緑锦纽约用青组撚金线织成带头玉佩二朶每朶上中下璜各一半月坠子各二并玉碾缕金打钑兽面箆钩佩子各一水叶子珍珠穿缀青衣革带用缕金青罗裹造上用金打钑水地龙鹅眼防尾龙口攀束子共八事以玳瑁衬金钉脚抹带二红罗青罗各一并明金造各长一丈五寸舄以青罗制白绫里如意头明金黄罗准上用玉鼻仁真珠装韈青罗表里并缀系帯宗室及外戚并一品命妇衣服聴用明金期亲虽别籍女子出嫁并同又五品以上官母妻许披霞帔唯首饰霞帔领袖腰带许用明金笼金间金之类其衣服止用明银象金及金条压绣【金妇人服防裙多以黑紫上编绣全枝花周身六积上衣谓之团衫用黒紫或皂及绀直领左衽掖缝两旁复为双积前拂地后曳地尺余带色用红黄前双垂至下齐年老者以皂纱笼髻如巾状散缀玉钿于上谓之玉逍遥此皆辽制也金亦袭之】
　　明太祖洪武三年定皇后袆衣深青绘翟赤质五色素纱中单黻领朱罗縠褾襈裾蔽膝随衣色以緅为领縁用翟为章三等大带随衣色朱里纰以朱緑锦纽约用青组玉革带青韈青舄以金饰成祖永乐三年重定翟衣深青织翟文十有二等间以小轮花红领褾襈裾织黼文十三蔽膝随衣色织翟为章三等间以小轮花四以緅为领縁织金云龙文玉谷圭剡其上瑑谷文黄绮约其下韬以黄囊金龙文玉革带青绮鞓描金云龙文玉事件十金事件四大带表里俱青红相半末纯红下垂织金云龙文上朱縁下緑縁青绮副带一绶五采黄赤白缥緑纁质间施二玉环皆织成小绶三色同大绶玉佩二各用玉珩一瑀一琚二冲牙一璜二瑀下垂玉花一玉滴二瑑饰云龙文描金自珩而下系组五贯以玉珠行则冲牙二滴与二璜相触有声上有金钩有小绶五采以副之纁质织成青韈舄饰以描金云龙皂纯每舄首加珠五颗其常服洪武三年定诸色团衫金绣龙文带用金玉四年更定真红大袖衣霞帔红罗长裙红褙子衣用织金龙文加绣饰永乐三年又定大衫霞帔衫黄霞帔深青织金云霞龙文或绣或铺翠圈金饰以珠玉坠子瑑龙文四防袄子【即褙子】深青金绣团龙文鞠衣红色前后织金云龙文或绣或铺翠圈金饰以珠大带红线罗为之有縁余或青或緑各随鞠衣色縁襈袄子黄色红领褾襈裾皆织金采色云龙文縁襈裙红色緑縁襈织金采色云龙文玉带如翟衣内制第减金事件一玉花采结绶以红緑线罗为结玉绶花一瑑云龙文绶带玉坠珠六金垂头花瓣四小金叶六红线罗系带一白玉云様玎珰二如佩制有金钩金如意云盖一下悬红组五贯金方心云板一俱钑云鳯文衬以红绮下垂金长头花四中小金钟一末缀白玉云朶五青韈舄与翟衣内制同皇妃礼服洪武三年定翟衣青质绣翟编次于衣及裳重为九等青纱中单黻领朱縠褾襈裾蔽膝随裳色加文绣重雉为二等以緅为领縁大带随衣色玉革带青韈舄佩绶其常服诸色团衫金绣鸾鳯不用黄带用金玉犀又定真红大袖衣霞帔红罗裙褙子衣用织金及绣鳯文永乐三年更定大衫霞帔燕居佩服之饰俱同中宫第织金绣瑑俱云霞鳯文不用云龙文九嫔服世宗嘉靖十年定大衫鞠衣如皇妃制其皇太子妃礼服常服洪武时俱与皇妃同永乐三年更定翟衣青质织翟文九等间以小轮花红领褾襈裾织金云龙文中单玉色纱为之红领褾襈裾领织黻文十一蔽膝随衣色织翟为章二等间以小轮花三以緅为领縁织金云鳯文其玉圭带绶玉佩韈舄之制及常服大衫霞帔燕居佩服之饰俱同皇妃亲王妃服同东宫妃第金事件减一玉绶花瑑寳相花公主服与亲王妃同惟不用圭亲王世子妃服与亲王妃同郡王妃服与亲王世子妃同其大衫霞帔燕居佩服之饰俱同亲王妃第绣云霞翟文不用盘鳯文郡主服与郡王夫人同惟不用圭郡王长子夫人服大红纻丝大衫深青纻丝金绣翟褙子青罗金绣翟霞帔金坠头镇国将军夫人服与郡王长子夫人同辅国将军夫人服与镇国将军夫人同惟抹金银坠头奉国将军淑人镇国中尉恭人县主服皆与辅国将军夫人同惟褙子霞帔金绣孔雀文辅国中尉宜人郡君县君服与镇国中尉恭人同惟褙子霞帔金绣鸳鸯文奉国中尉安人乡君服与辅国中尉宜人同惟大衫用丹矾红褙子霞帔金绣练鹊文命妇冠服洪武元年定一品翟衣绣翟九重素纱中单黼领朱縠褾襈裾蔽膝随裳色以緅为领縁加文绣重翟为章二等玉带青韈舄佩绶二品翟衣八等犀带余如一品三品翟衣七等金革带余如二品四品翟衣六等余如三品五品翟衣五等乌角带余如四品六品翟衣四等余如五品七品翟衣三等余如六品自一品至五品衣色随夫用紫六品七品随夫用绯大带如衣色四年礼部议定命妇以真红大袖衣珠翠蹙金霞帔为朝服以濶袖杂色緑縁为燕居之服一品衣金绣文霞帔金珠翠妆饰玉坠子二品衣金绣云肩大杂花霞帔金珠翠妆饰金坠子三品衣金绣大杂花霞帔珠翠妆饰金坠子四品衣绣小杂花霞帔翠妆饰金坠子五品衣销金大杂花霞帔生色画绢起花妆饰金坠子六品七品衣销金小杂花霞帔生色画绢起花妆饰镀金银坠子八品九品衣大红素罗霞帔生色画绢妆饰银坠子五年更定命妇冠服一品礼服大袖衫真红色【大袖衫领濶三寸两领直下一尺间缀纽子三末缀纽子二纽在掩纽之下拜则放之】霞帔褙子俱深青色纻丝绫罗纱随用霞帔上施蹙金绣云霞翟文钑花金坠子【霞帔二条各绣禽七随品级用前四后三坠于巾钑花禽一四面云霞文禽如霞帔】褙子上施金绣云霞翟文常服长袄长裙各色纻丝绫罗纱随用长袄縁襈或紫或緑上施蹙金绣云霞翟文看带用红緑紫上施蹙金绣云霞翟文长裙横竖金绣纒枝花文二品与一品同三品霞帔上施蹙金云霞孔雀文褙子上施金绣云霞孔雀文常服长袄縁襈看带或紫或緑并绣云霞孔雀文长裙横竖襴并绣纒枝花文余同二品四品与三品同五品霞帔上施绣云霞鸳鸯文镀金银钑花坠子褙子上施云霞鸳鸯文常服长袄縁襈绣云霞鸳鸯文余同四品六品七品大袖衫绫罗防绢随所用霞帔施绣云霞练鹊文钑花银坠子褙子上施云霞练鹊文常服长袄縁襈看带或紫或緑绣云霞练鹊文余同五品八品九品礼服惟用大袖衫霞帔褙子大衫同七品霞帔上绣纒枝花褙子上绣摘枝团花常服长袄縁襈看带并绣纒枝花余同七品又定命妇团衫之制以红罗为之绣重雉为等一品九等二品八等三品七等四品六等五品五等六品四等七品三等其余不用绣雉凡品官祖母及母与子孙同居亲弟侄妇女礼服合以本官所居官职品级通用本品霞帔褙子縁襈袄裙品官次妻许用本品褙子为礼服销金濶领长袄长裙为常服洪武三年定士庶妻首饰用银镀金耳环用金珠钏镯用银服浅色团衫用纻丝绫罗防绢五年令民间妇人礼服惟紫絁不用金绣袍衫止紫緑桃红及诸浅淡顔色不许用大红鸦青黄色带用蓝绢布



　　钦定续通典卷六十
&lt;史部,政书类,通制之属,钦定续通典&gt;
　　钦定四库全书
　　钦定续通典卷六十一
　　礼【嘉】
　　君臣玉佩剑绶玺印【宋　辽　金　元　明】
　　宋天子凡大祭祀大朝防服衮冕及通天冠绛纱袍皆执圭【神宗元丰二年详定所言周礼祭天地宗庙朝日夕月则执镇圭唐六典凡祭祀则搢大圭执镇圭若大朝防止进爵开宝通礼始着元防执圭淳化上夀进酒又令内侍奉圭于周制唐礼皆不合其元防受朝贺请不执圭从之哲宗元祐元年礼部言元丰新礼皇帝祀天搢大圭其制圆首前诎于礼未合欲放西魏隋唐玉笏之制方而不折上下皆博三寸长尺二寸其厚以镇圭为约从之】革带玉钩防大带素带朱里纰其外上朱下绿纽约用组鹿卢玉具剑大珠镖首【镖首初用玉太祖建隆元年改用珠】白玉双佩【佩有衡有琚瑀有冲牙系于革带衡下垂三带贯以蠙珠次则中有金兽面两旁夹以双璜又次设琚瑀下则冲牙居中央两旁有玉滴子行则击牙而有声此徽宗政和议礼局所上制也】元组双大绶六采元黄赤白缥绿纯元质长二丈四尺五百首广一尺小双绶长二尺六寸色同大绶而首半之间施三玉环皇太子执桓圭革带涂金银钩防大带素带不朱里亦纰以朱绿纽约用组朱组双大绶四采赤白缥绿纯朱质长一丈八寸三百二十首广九寸小双绶长二尺六寸色同大绶而首半之间施二玉环诸臣祭服九旒冕玉装剑佩革带晕锦绶二玉环【政和之事革带以金涂银玉佩以金涂银装】冕无额花者师子锦绶二银环余同上【政和之制红锦绶金涂银革带】七旒冕银装剑佩革带余同九旒冕【政和之制同上】五旒冕铜装剑佩革带余同七旒冕【政和之制皂绫绶铜环金涂铜革带佩】六品以下无剑佩绶御史博士则皂绫绶铜装剑佩笏文散五品以上皆用象九品以上皆用木武臣内职并用象千牛衣绿亦用象廷赐绯绿者皆给之鱼袋以金为鱼形公服则系于前而垂于后以明贵贱大宗雍熈元年南郊后内出鱼袋以赐近臣由是内外升朝官皆佩鱼凡服紫者饰以金服绯者赐以银廷赐紫则给金涂银者赐绯亦有特给者京官幕职州县官赐紫绯者亦佩亲王武官内职将校皆不佩真中大中祥符六年诏技术官未升朝赐紫绯不得佩鱼太祖受禅即受周广顺中所造二宝一曰皇帝承天受命之宝一曰皇帝神宝又制大宋受命之宝至太宗又别制承天受命之宝是后诸帝嗣服皆自为一宝以皇帝恭膺天命之宝为文凡上尊号有司制玉宝则以所上尊号为文宝用玉篆文广四寸九分厚一寸二分填以金盘龙钮系以晕锦大绶赤小绶连玉环玉检高七寸广二寸四分厚四分玉斗方二寸四分厚一寸二分皆饰以红锦金装裹以红绵加红罗泥金夹帊纳于小盝盝以金装内设金床晕锦褥饰以杂色玻瓈碧石瑚金精石玛瑙又盝二重皆装以金覆以红罗绣帊载以腰舆及行马并饰以金又有香炉宝子香匙灰匙火箸烛台烛刀皆以金为之所谓缘宝法物也别有三印一曰天下合同之印中书奏覆状流内铨厯任三代状用之二曰御前之印枢宻院宣命及诸司奏状内用之三曰书诏之印翰林诏勅用之皆铸以金又以鍮石各铸其一太宗雍熈三年并改为宝别铸以金旧六印皆毁之真宗东封作天下同文之宝以印玉防大小同御前之宝仁宗庆厯八年刻皇帝钦崇国祀之宝皇祐五年作镇国神宝哲宗绍圣三年咸阳县民段义得古玉印上之诏礼部御史台以下参验翰林学士承防蔡京等奏按所献玉玺色绿如蓝温润而泽其文曰受命于天既夀承昌其背螭钮五盘其玉乃蓝田之色其篆与李斯小篆体合其为秦玺可知陛下嗣守大宝而神宝自出天之所畀乌可忽哉于是差官奏告天地宗庙斋戒御大庆殿受宝羣臣上夀称贺徽宗崇宁五年作镇国宝方四寸有竒螭钮方盘上圆下方文仿李斯虫鱼篆大观元年又黜绍圣所得国玺自作受命宝方四寸有竒琢以白玉篆以虫鱼合天子皇帝六玺为八宝尚书省奏请镇国受命宝唯封禅则用之皇帝之宝答邻国书用之皇帝行宝降御札用之皇帝信宝赐邻国书及物用之天子之宝答外国书用之天子行宝封册用之天子信宝举大兵用之二年诏受命宝加镇国二字政和七年得于阗大玉又制一宝赤螭钮文曰范围天地幽赞神明保合太和万夀无疆号曰定命宝篆以虫鱼制作之工几于秦玺合前八宝为九诏九宝以定命宝为首其后诸宝俱失惟大宋受命之宝与定命宝独存髙宗建炎初始作金宝三一曰皇帝钦崇国祀之宝祭祀祠表用之二曰天下合同之宝降付中书门下省用之三曰书诏之宝发号施令用之绍兴元年又作玉宝一文曰大宋受命中兴之宝又得旧宝二厯世宝之凡上太上皇尊号册后太子皆用焉十六年又作八宝一曰防国神宝以承天福延万亿永无极九字为文二曰受命宝以受命子天既夀永昌为文三曰天子之宝四曰天子信宝五曰天子行宝六曰皇帝之宝七曰皇帝信宝八曰皇帝行宝藏之御府大朝防则陈之上册宝尊号册后太子大礼设卤簿亦如之宝之制用玉尺度钮鼻大小绶玉环检如旧制太宗至道元年制皇太子受册金宝方二寸厚五寸系以朱组大绶连玉环金斗金检长五寸濶二寸厚二分裹以红绵加红罗泥金帊纳于小盝盝以金装内设金牀又盝二重皆覆以红罗销金帊盝及腰舆行马皆银装金涂他法物皆银为之钑花涂金中兴宝龟钮金涂银检及宝斗黝漆盝三重并锦托里外以金涂银百花凤叶子五明装钥以金鏁载以黝漆腰舆行马诸臣之印沿唐制用铜诸王及中书门下印方二寸一分枢宻宣徽三司尚书省诸司印方二寸唯尚书省印不涂金余皆涂金节度使印方一寸九分涂金余印并方一寸八分唯观察使涂金诸王节度观察使州府军监县印皆有铜牌长七寸五分诸王广一寸九分余广一寸八分诸王节度观察使牌涂以金刻文云牌出印入印出牌入其奉使出入或本局无印者皆给奉使印真宗景徳初别铸两京奉使印又有朱记以给京城及外处职司及诸军将校等其制长一寸七分广一寸六分中兴仍旧制唯三省枢宻院用银印六部以下用铜印诸路监司州县亦如之寺监惟长贰给焉属则从其长若仓库闗涉财用司存或给之监司州县长官曰印僚属曰记又下无记者止令本道给以木朱记文大方寸或衔命出境者以奉使印给之复命则纳于有司后以朝命出州县者亦如之
　　辽祭山仪皇帝红带县鱼三山红垂饰犀玉刀错朝服垂饰犀玉带错公服玉束带其汉服衮服革带大带剑佩绶其朝服革带剑佩绶皇太子亲王及羣臣皆同七品以下去剑佩绶其公服皇帝九环带皇太子革带金钩防纷鞶嚢一品以下五品以上带钩防纷鞶嚢六品以下去纷鞶囊常服皇帝九环带五品以上牙笏金玉带文官佩手巾算袋刀子砺石金鱼袋武官防鞢七事佩刀刀子磨石契苾真哕厥针筒大石袋六品以下木笏银带鱼袋八品九品鍮石带太宗防同九年伐晋末帝表上国宝一金印三【三印其文未详】开泰十年驰驿取石晋所上玉玺于中京天祚保大二年遗国玺于桑干河玉印大宗破晋北归得于汴宫藏随驾库穆宗应厯二年诏用太宗旧宝共御前宝金铸文曰御前之宝以印臣僚宣命诏书宝文曰书诏之宝凡书诏批答用之契丹宝受契丹册仪符宝郎捧宝置御坐东皇太子宝未详其制重熈九年册皇太子仪中书令授皇太子宝凡诸臣之印吏部印文曰吏部之印银铸以印文官制诰兵部印文曰兵部之印银铸以印军职制诰其契丹枢宻院契丹诸行军部署汉人枢宻院中书省汉人诸行宫都部署印并银铸文不过六字以上以银硃为色南北王以下内外百司印并铜铸以丹黄为色诸税务以赤石为色硕翁寛印以硕翁寛为印纽【硕翁寛鸷鸟之总名以为印纽取疾速之义】行军诏赐将帅用之【道宗赐耶律仁先鹰纽印即此】
　　金天子有镇圭大圭【熈宗皇统九年礼部下太常书镇圭式大礼使据三礼以进用之世宗太定十一年太常寺言今镇圭已依古制惟无大圭今御府有故宋白玉圭无上閷终葵首长尺有二寸虽非先王之法葢后世玉难得随宜故也拟以御府所藏行礼就用】大绶以赤黄黑白绿缥六采织红罗托里小绶三色同大绶销金黄罗绶头上间施三玉环皆刻云龙大绶五百首小绶半之绯白大带销金黄罗带头钿窠二十四红罗勒帛青罗抹带玉佩二白玉上中下璜各一半月各二皆刻云龙玉滴子各二皆以真珠穿制金箆钩兽面水叶环钉凉带一红罗里镂金上有玉鹅七防尾束各一金攀龙口以玳瑁板钉衬脚皇太子桓圭长九寸广三寸厚半寸用白玉若屋之桓楹为二棱瑜玉双佩四采织成大绶间施玉环三太子入朝起居及与宴则朝服紫袍上加玉带双鱼袋视事及见师少賔客则小帽皂衫玉束带臣下朝服正一品佩剑绯白罗大带天下乐晕锦玉环绶一玉珠佩二金涂银革带二品不佩剑杂花晕锦玉环绶余并同正四品白狮锦银环绶珠佩银革带御史中丞则青荷莲绶余并同正五品金雕锦铜环绶银珠佩余并同正六品七品黄狮锦铜环绶珠佩铜束带余并同【大定二十七年监察御史青绶】其公服皇太子玉带佩玉双鱼袋亲王玉带佩玉鱼一品玉带佩金鱼二品笏头毬文金带佩金鱼三品四品荔枝或御仙花金带并佩金鱼五品服紫者红鞓乌犀带佩金鱼服绯者红鞓乌犀带佩银鱼服绿者并皂鞓乌犀带武官一品二品佩带同三品四品金带五品至七品红鞓乌犀带皆不佩鱼八品以下并皂鞓乌犀带司天大医内侍教坊服同文武官惟不佩鱼其常服束带曰吐鹘玉为上金次之犀象骨角又次之銙周鞓小者间置于前大者施于后左右有双防尾纳方束中其刻琢多如春水秋山之饰左佩牌右佩刀刀贵镔柄尚鸡舌木黄黒相半有黒双距者为上或三事五事寳饰以酱瓣桦【谓桦皮斑文色殷紫如酱中豆瓣也】口饰以鲛【按大金国志金自太子至四品官皆用象简五品以下用象笏金史中不载附识之以资考核云】太宗天防六年始诏给诸司印海陵王正隆元年以内外官印新旧名及阶品不一有用辽宋旧印及契丹字者遂定制更铸三师三公亲王尚书令并金印方二寸重八十两駞纽一字玉印方一寸七分半金镀银重四十两镀金二字诸郡王印方一寸六分半金镀银重三十五两镀金三字国公无印一品印方一寸六分半金镀银重三十五两镀金三字二品印方一寸六分金镀铜重二十六两东宫三师宰执与郡王同三品印方一寸五分半铜重二十四两四品印方一寸五分铜重二十两五品印方一寸四分铜重二十两六品印一寸三分铜重十六两七品印一寸二分铜重十六两八品印一寸一分半铜重十四两九品印一寸一分铜重十四两凡朱记方一寸铜重十四两【章宗泰和元年安国军节度使髙有邻言本州所掌印三曰安国军节度使之印曰邢州观察使印吏户礼案用之曰邢州之印兵刑工案用之名实不正乞改铸宰臣奏节度使専行之事自当用节度使印观察使亦如之其六曹提典所军兵民讼则当用本州印着为定制上从之八年勑殿前都防检司依总管府例铸印以金木水火土五字为号本司差人则给之】元天子镇圭制以玉长尺有二寸有袋副之玉佩珩一琚一瑀一冲牙一璜二冲牙以繋璜珩下有银兽面涂以黄金双璜夹之次又有衡下有冲牙旁别施双滴以鸣用玉大带以绯白二色罗合缝为之玉环绶制以纳竒实上有三小玉环下有青丝织网皇太子衮服玉佩大绶诸臣祭服三献官及司徒大礼使有红组金绶绅象笏银束带玉佩助奠以下诸执事官有织金绶绅铜束带铜佩金荔枝带乌角带象笏银杏木笏社稷祭服有蓝织锦铜环绶绅红织锦铜环绶绅红织锦玉环绶绅黄绫带佩铜珩璜玉珩璜蓝素纻丝银带铜带镀金铜荔枝带角带象笏木笏铜束带宣圣庙祭服有绒锦绶绅蓝结带铜佩曲享祭服有象牙笏木笏玉佩铜佩蓝鞓带红鞓带乌角带黄鞓带乌角偏带大红金绶结带黄罗大带红罗绶带黄绢大带凡百官公服偏带一品以玉或花或素二品以花犀三品四品以黄金为荔枝五品以下以乌犀并八鞓用朱革笏制以牙上圆下方或以银杏木天子八宝曰受命宝曰国宝曰天子之宝曰皇帝之宝曰天子行宝曰皇帝行宝曰天子信宝曰皇帝信宝宝舆红销金衣龙头竿结绶盝用销金覆衬复案诸臣之印皆掌于吏部刻印销印皆掌于铸印局惟中书令右左丞相大宗正府扎尔古齐用银印
　　明太祖洪武元年定天子衮服白罗大带红里玉革带玉佩大绶六采赤黄黒白缥绿小绶三色同大绶间施三玉环二十六年更定革带佩玉长三尺三寸大带缘上以朱锦下以绿锦大绶六采织成纯元质五百首余如旧制成祖永乐三年定玉圭长一尺二寸剡其上刻山四以象四镇之山以黄绮约其下别以囊韬之金龙文玉佩二各用玉珩一瑀一琚一冲牙一璜二瑀下垂玉花一玉滴二瑑饰云龙文描金自珩而下系组五贯以珠玉行则冲牙二滴与璜相触有声金钩二有二大绶六采纁质三小绶色同大绶间施三玉环龙文皆织成通天冠绛纱袍革带佩绶与衮服同皮弁服白玉佩革带玉钩防武弁服佩绶革带如常制玉圭视镇圭差小剡上方下有篆文曰讨罪安民常服束带间用金琥珀透犀永乐三年更定翼善冠带用玉皇太子衮服洪武二十六年定圭长九寸九分革带金钩防玉佩绶五采赤白元缥绿织成纯赤质三百二十首小绶三色同间施三玉环大带白表朱里上缘以红下缘以绿永乐三年更定其制玉佩二各用玉珩一瑀一琚一冲牙一璜二瑀下垂玉花一玉滴二瑑云龙文描金自珩而下系组五贯以玉珠上有金钩小绶四采赤白缥绿以副之纁质大带素表朱里在腰及垂皆有綼上綼以朱下綼以绿纽约用青组大绶四采赤白缥绿纁质小绶三采间施二玉环龙文皆织成绛纱袍玉佩如冕服但无云龙文有小绶四采以副之大带大绶皆如冕服常服玉带亲王与东宫同唯玉圭长九寸二分五厘亲王世子洪武二十六年定衮服革带佩白玉元组绶紫质三采紫黄赤织成间施三白玉环圭长九寸永乐三年更定并与亲王同郡王圭长九寸余与亲王世子同郡王长子朝服大红素罗白素纱二色夹带玉朝带丹矾红花锦锦鸡绶玉佩象笏公服玉革带常服玉束带镇国将军与郡王长子同辅国将军带用犀奉国将军带用金钑花镇国中尉带用素金佩用药玉辅国中尉带用银钑花绶用盘雕奉国中尉带用素银绶用练鹊文武官朝服公侯伯及一品革带与佩俱玉绶用黄绿赤紫织成云凤四色花锦下结青丝网玉绶环二二品革带绶环犀余同一品三品革带金佩玉绶用黄绿赤紫织成云鹤花锦下结青丝网金绶环二四品革带金佩药玉余同三品五品革带银钑花佩药玉绶用黄绿赤紫织成盘雕花锦下结青丝网银镀金绶环一品至五品笏俱象牙六品七品革带银佩药玉绶用黄绿赤织成练鹊三色花锦下结青丝网银绶环二八品九品革带乌角佩药玉绶用黄绿织成鸂二色花锦下结青丝网铜绶环二六品至九品笏俱槐木世宗嘉靖八年更定朝服之制绶各从品级花様革带之后佩绶系而掩之其环亦各从品级用玉犀金银铜不以织于绶大带表里俱素惟两耳及下垂缘绿以青组约之革带俱如旧式佩玉一如诗之制去双滴及二珩其三品以上玉四品以下药玉俱如旧式公服腰带洪武二十六年定一品用玉或花或素二品犀三品四品金荔枝五品以下乌角鞓用青革仍垂挞尾于下笏依朝服公侯驸马伯与一品同其常服洪武三年定束带一品玉二品花犀三品金钑花四品素金五品银钑花六品七品素银八品九品乌角公侯驸马伯与一品同明初宝玺十七其大者曰皇帝奉天之宝曰皇帝之宝曰皇帝行宝曰皇帝信宝曰天子之宝曰天子行宝曰天子信宝曰制诰之宝曰敇命之宝曰广运之宝曰皇帝尊亲之宝曰皇帝亲亲之宝曰敬天勤民之宝又有御前之宝表章经史之宝及钦文之玺丹符出验四方成祖又制皇帝亲亲之宝皇帝奉天之宝诰命之宝敇命之宝孝宗宏治十三年鄠县民毛志学于泥河濵得玉玺其文曰受命于天既夀永昌色白微青螭纽陜西巡抚熊翀以为秦玺复出遣人献之礼部尚书傅瀚言秦玺久亡且受命以徳不以玺帝从其言却而不用世宗嘉靖十八年新制七宝曰奉天承运大明天子宝大明受命之宝巡狩天下之宝垂训之宝命徳之宝讨罪安民之宝敇正万民之宝与国初宝玺共为御宝二十四尚宝司掌之皇太子宝用金龟纽篆书亲王亦金宝龟纽依周尺方五寸二分厚一寸五分亲王世子亦金宝郡王镀金银印洪武初铸中外诸司印信正一品银印三台方三寸四分厚一寸六部都察院并在外各都司俱正二品银印二台方三寸二分厚八分其余正从二品官银印二台方三寸一分厚七分唯衍圣公以正二品三台银印则景泰三年赐也顺天应天二府俱正三品银印方二寸九分厚六分五厘其余正从三品官俱铜印方二寸七分厚六分唯太仆光禄寺并在外盐运司俱从三品铜印方减一分厚减五厘四品铜印方二寸五分厚五分五品铜印方二寸四分厚四分五厘惟在外各州从五品铜印方减一分厚减五厘六品铜印方二寸二分厚三分五厘七品铜印方二寸一分厚三分八品铜印方二寸厚二分五厘九品铜印方一寸九分厚二分二厘未入流者铜条记濶一寸三分长二寸五分厚二分一厘以上俱直纽九叠篆文初杂职亦方印至洪武十三年始改条记凡百官唯文渊阁银印直纽方一寸七分厚六分玉箸篆文诚重之也武臣受重寄者征西镇朔平蛮诸将军银印虎纽方三寸三分厚九分栁叶篆文洪武中尝用上公佩将军印后以公侯伯及都督充总兵官名曰挂印将军有事征伐则命总兵佩印以往旋师则上所佩印于朝此外唯漕运总兵印同将军其在外镇守总兵参将挂印则洪熈元年始也有文臣挂将军印者王骥以兵部尚书征湖贵苗挂征蛮将军印王越以左都御史守大同挂征西将军印其他文武大臣有领敇而权重者或给以铜闗防直纽广一寸九分五厘长二寸九分厚三分九叠篆文虽宰相行边与部曹无异唯正徳时张永征安化王用金铸嘉靖中顾鼎臣居守用牙镂闗防皆特赐也初太祖重御史之职分河南等十三道每道铸二印文曰绳愆纠缪守院御史掌其一其一藏内府有事则受以出复命则纳之洪武二十三年都御史袁泰言各道印篆相类乃命改制某道监察御史其奉差者则曰巡按某处监察御史铜印直纽有眼方一寸五分厚三分八叠篆文











　　钦定续通典卷六十一
　　钦定四库全书
　　钦定续通典卷六十二
　　礼【嘉】
　　天子五辂【宋　辽　金　元　明】
　　宋初五辂多仍唐旧其玉辂自唐显庆中传之至宋曰显庆辂亲郊则乗之制作精巧行止安重后载大常与闟防分左右以均轻重世之良工莫能为其制箱上置平盘黄屋四柱皆油画刻镂左青龙右白虎文金凤翅杂花龙凤金涂银装间以玉饰顶轮三层各施银耀叶轮衣小带络带并青罗绣云龙周缀防带罗文银佩穗毬小铃平盘上布黄褥四角勾阑设圆鉴翟羽虚匮内贴银镂香罨轼匮银龙二衔香嚢银香炉香宝锦带下有障尘青画轮辕银毂乗叶三辕银龙头横木上有银凤十二左建青旂十有二旒皆绣升龙右载闟防绣黻文并青绣绸杠又设青绣门银饰梯一柘义二银錔头铜装行马青缯裹挽索驾六青马马冇金面挿雕羽鞶缨攀胸铃拂青绣屉锦包尾又诞马二在辂前饰同驾马【余辂及副辂皆有之】驾士六十四人金辂色以赤驾六赤马建大旂驾士六十四人象辂色以浅黄驾六赭白马建大赤驾士四十人革辂色以黄驾六騧马建大白驾士四十人木辂色以黒驾六黑骝马建大麾驾士四十人自金辂而下其制皆同玉辂惟无玉饰徽宗政和三年议礼局更上皇帝车辂之制诏颁行玉辂箱上平盘黄屋以下皆如旧顶轮三层内一层素轮顶上施金涂银山花叶及翟羽青丝绣云龙络带二周缀杂色防带八铜佩八银穗毬二平盘上布红罗绣云龙褥曲几扶几上下设银螭首二十四四角勾阑设圆鉴一十六青罗绣宝相花带火珠二十八香匮设香炉红罗绣宝相花带香嚢香宝银结绶二红罗绣云龙结绶一红锦织龙凤门一青画轮辕银毂乗叶轼匮横辕前辕并饰以金涂银螭首横辕上施银立鳯一十二左建大常十有二旒右载闟防绣黻文杠袴一以青绣杠首饰以银螭首金涂铜钹青犛牛尾拂青缯裹索驾青马六马有铜面挿雕羽鞶缨攀胸铃拂青线织屉红锦包尾又踏路马二在辂前饰同驾马凡大祭祀乗之金辂以下并以次列其后若大朝防册命皇太子诸王大臣则设五辂于大庆殿庭为充庭之仪金辂赤质以金饰诸末建大旂余同玉辂驾赤马六凡玉辂之饰以青者金辂以绯象辂浅黄质金涂铜装以象饰诸末建大赤余同玉辂驾赭白六凡玉辂之饰以青者象辂以银褐革辂黄质鞔之以革建大白余同玉辂驾騧马六凡玉辂之饰以青者革辂以黄木辂黒质漆之建大麾余同玉辂驾黑骝六凡玉辂之饰以青者木辂以皂凡玉辂用金涂银装者象辂革辂木辂及五副辂并金涂铜装寻诏玉辂青质轮辀络带其色如之四柱平盘虚匮则用赤增葢弓之数为二十八左右建旂常并青大常绣日月五星二十八宿旂上则绣以云龙朱杠青縚铃垂十有二就流苏及佩各增十二之数樊缨饰以五采之罽衡式之上又加鸾和辂之诸末耀叶螭头云龙垂牙锤脚花版结绶罗纹杂佩羽台葱台麻炉香寳压贴牌字皆饰以玉自后而升式匮不去既成高二丈七寸五分濶一丈五尺【时礼制局言玉辂马缨十二而无采不应古制欲以五采罽饰樊缨十有二就辂衡轼并无和鸾乞添置盖弓二十有二乞増为二十八以应星又司常注云九旗之帛皆用绛礼记月令天子乗大辂载黄旂今玉辂旂用青帛有升龙而无交龙又无三辰皆非古制如依成周以所尚之色则用赤依月令兼四代之制则用黄仍分縿旒之制又画三辰于上又左传言鸾和铃铃在旂首今旂首无铃乞增置又车葢周以流蘓及佩各八无所法象欲各增为十二以应天数又辂之诸末饰玉为称而罗纹杂佩乃用涂金乞改为玉又车箱两轓有金涂文及鹍翅左龙右虎乃后代之制欲改用蟉龙加玉为饰又大常当车之后则自后登车冇妨曲礼言仆展軨效驾奋衣由右上则君亦当自右由前而入今玉辂前有式匮不应古制恐当更革又礼记言车得其式周官舆人三分其隧一在前二在后以置其式今玉辂无式于是复诏定其制】四年诏金象革木四辂并依新修玉辂制度旂常并建各与辂一色除去闟防改车箱两轓文鹍翅左龙右虎之饰并用蟉龙增葢弓博山流苏等数轼衡加和鸾以合于古金辂朱质饰以金涂银左右建大常大旂及轮衣络带等色皆以黄龙旂九斿如周官金辂建大常之制驾马以騧饰樊缨五采九就象辂朱质凡制度装缀名物并同金辂饰以象及金涂银铜鍮石左右建大常大赤轮衣络带等色皆以红大赤绣鸟隼七斿如周官象辂建大赤之制驾马以赤饰樊缨七就革辂朱质凡制度装缀名物并同金辂饰以金涂铜鍮石左右建大常大白及轮衣络带等色皆以浅黄大白绣熊虎六斿如周官革辂建大白之制驾马以赭白饰樊缨五就木辂朱质凡度制装缀名物并同金辂饰以金涂鍮石左右建大常大麾及轮衣络带等色皆以皂大麾绣蛇四斿如周官木辂建大麾之制驾马以乌饰樊缨三就驾马各六玉辂驾士六十四人余皆四十人高宗绍兴时复制五辂【高宗渡江仪仗卤簿悉燬于兵绍兴十二年工部尚书莫将户部侍郎张澄等以天禧宣和卤簿考究制度及故内侍工匠省记指説参酌制度是年九月玉辂成明年遂作金象革木四辂】玉辂青色饰以玉通高十九尺轮高六十三寸辐径三十九寸轴长十五尺三寸顶上剡为轮三层象天圜也外施青玉博山八十一【一名耀叶】镂以金涂龙文覆以青罗曰轮衣缀垂玉佩间以五色垂犛尾曰流苏顶四角分垂青罗曰络带表里绣云龙遇雨则油黄缯覆之辂之中四柱象地方也前柱卷龙平槃上布锦褥前有横轼后垂锦软帘登车则自后卷帘梯级以登四面周以阑而阙其中以备登降执绥官先自右升立于右柱下以备顾问阑柱头有玉蹲龙轼前有牌镂曰玉辂以玉篆之上有玉龙二中设御坐纯以黄香木为之取其黄中之正色也下有涂金蹲龙十六在平槃四围下又有拓角云龙金彩饰之前后左右各二前有辕木三鳞体昻首龙形辕木上束两横竿在前者名曰鳯辕马负之以行次曰推辕班直推之以助马力横于辕后名曰压辕以人压于后欲取其平车轮三歳一易心用榆圜数尺圈以铁以防折裂横贯大木以为轴夹以两轮轮皆彩画此辂下饰也左建大常右建龙旂挿于辂后两柱之金环前驾青马六马有镂鞶缨金铃红旄绣屉金包騣锦包尾青缯裹索引之驾士二百三十二人【诞马十二人左右索百二十八人入辕马十二人龙头子二人前后抱辕各六人推竿四人捧轮四人拓义四人浄席四人前拦人员一人后拦人员一人前拦马八人后拦马八人踏道人员二人踏道二十人小拓又四人小梯子二人烛台二人香匙翦子二人左右索人员二人又有呵喝人员二人教马官二人捧轮将军四人千牛卫将军二人推轮轴官健八人抱大常龙旂官六人职掌五人専知官一人守分一人库子八人装柱工匠二人诸工匠十五人葢覆仪鸾司十一人监官三员】金辂黄色饰以金涂银博山轮衣络带辕辐轴并以黄建大旂九斿驾黄马六象辂朱色饰以象及金涂铜博山轮衣络带并以朱建大赤七斿驾赤马六革辂浅黄白色饰以金涂铜博山轮衣络带并以浅黄白建大白六斿驾黄白马六木辂黒色饰以金涂铜博山轮衣络带并以黒建大麾四斿驾黒马六自金辂以下制并如玉辂而高减五寸驾士并一百五十四人五辂驾士服色平巾帻青绢抹额缬绢对花鳯袍绯缬绢对花寛袖袄罗抹绢袴袜麻鞵其色从其辂大辂徽宗政和六年徐秉哲言南北郊皇帝乗玉辂以赴斋宫自斋宫赴坛正当祀天祭地乃乗大辇疑非礼意下礼制局讨论礼制局请造大辂如玉辂之制唯不饰以玉所驾之马其数如之唯鞶缨一就以称尚质之义仍建大旂十有二旒龙章日月以恊象天之义至礼毕还宫则乗大辇于礼无嫌从之
　　辽国舆皇帝所乗畧见于腊仪祭山仪而史不详其制太宗防同元年晋使冯道等备车辂法物上皇帝皇太后尊号册礼自此有天子车服五辂太平中行汉册礼乗黄令陈车辂尚辇奉御陈舆辇唐辇辂尽在辽廷矣其玉辂祀天祭地享宗庙朝贺纳后用之青质玉饰黄屋左纛十二銮在衡二铃在轼龙辀左建旂十二斿皆画升龙长曳地驾苍龙金防镂鞶缨十二就金辂飨射祀还饮至用之赤质金饰余如玉辂色从其质驾赤骝象辂行道用之黄质象饰余如金辂驾黄骝革辂巡狩武事用之白质革鞔驾白翰木辂田猎用之黒质漆饰驾黒骆
　　金象辂黄质以象饰诸末轮衣以银褐建大赤余同玉辂革辂黄质鞔之以革金涂银装轮衣以黄建大白余同玉辂木辂黒质漆之轮衣以皂建大麾余同玉辂【世宗大定十一年将冇事于南郊大常寺检宋南郊卤簿当用玉辂金辂象辂革辂木辂耕根车明逺车指南车记里鼓车崇徳车皮轩车进贤车黄车白鹭车鸾旗车豹尾车轺车羊车各一革车五属车十二除见有车辂外阙象革木辂耕根明逺皮轩进贤白鹭羊车大辇各一革车三属车四按五礼新仪玉辂以青金辂以绯象辂以银褐革辂以黄木辂以皂葢其物有合随辂之色者有当用别色者如玉辂用青丝绣云龙络带青罗绣寳相花带青画轮辕青牦牛尾此随辂之色者也若象革木辂则当用绯用银褐用黄及皂若至尊乘御步武所及非若余物但为美观其踏牀背踏道之褥皆用红锦座褥及行马透壁輭并用银褐黄青罗锦三色又大辇宋陶谷创意这之至祥符中以其太重减七百余斤可见当时亦无定制各以意从长斟酌造之其制金玉恪阙可见者象辂革辂木辂耕根皮轩进贤明逺白鹭羊车革车大辇凡十有一】
　　元五辂玉辂青质金装青緑藻井栲栳轮葢外施金装雕木云龙内盘碾玉福海圆龙一顶上匝以金涂鍮石耀叶八十一上围九者二中围九者三下围九者四顶轮衣三重上二重青绣云龙瑞草下一重无文轮衣内黄屋一黄素纻丝水下周垂朱丝结网青纻丝绣小带四十八带头缀金涂小铜铃青纻丝绣络带二顶轮平素面夹用青纻丝葢四周垂流苏八饰以五色茸线结网五重金涂铜钹五金涂木珠二十有五又撃玉杂佩八珩璜冲瑀全金涂鍮石钩挂十六黄绒贯顶天心直下十字绳二各长三丈葢下立朱漆柱四柱下直平盘虚柜中櫺三十下外桄一漆绘犀象鹦鹉锦雉孔雀隔窠嵌装花板柜周朱漆勾阑云拱地霞叶百七十有九下垂牙防泥虗板并朱漆画瑞草勾阑上玉行龙十碾玉蹲龙十孔雀羽台九水精面火珠七金圈焰铜照八舆下周垂朱丝结网饰以金涂鍮石铎三百防画鍮石梅萼嵌网眼中舆之长辕三界辕勾心各三上下龙头六前辕引手玉螭头三并繋以蹲龙后辕方罨头三桄头十六絟以蹲龙三辕头衡一两端玉龙头二上列金涂铜鳯十二含以金涂铜铃舆之轴一轮二轴之挲罗二明辖蹲龙絟并青漆轮之辐各二十四毂首压贴金涂铜毂叶八十一金涂鍮石擎耳恋攀四柜之前朱漆金装云龙辂牌一牌字以玉装缀辂之箱四壁雕锼漆画填心隔窠文华板上层左画青龙右画白虎前画朱雀后画元武辂之前额玉行龙二奉一水精珠后额如之前两柱青茸铃索五贴金鸾和大响铜铃十金涂鍮石双鱼五下朱漆轼柜一柜上金香毬金香寳金香合银灰盘各一并黄丝绶带辂之后朱漆后轛一金涂曲戍黄纻丝销金云龙门帘一绯纻丝绣云龙带二辂之中金涂鍮石较碾玉龙椅一靠背上金涂圈焰玉明珠一左建大常旂十有二斿青罗绣日月五星升龙右建阘防一九斿青罗绣云龙中央黄罗绣青黒黼文两旗绸杠并青罗旗首金涂鍮石龙头二金涂铜铃二金涂鍮石钹青缨緌十二重金涂木珠流苏十二重龙椅上方坐一緑褥一皆锦销金黄罗夹帕一方舆地褥二勾阑内褥八皆用杂锦绮青漆金涂鍮石铰叶踏道一小褥五重青漆雕木涂金龙头行马一小青漆梯一青漆柄金涂长托义二短托义二金涂首青漆推竿一青茸引辂索二各长六丈余金涂铜环二黄茸绥一辂马诞马并青色鞍辔秋勒缨拂靷并青韦金饰诞马青织金纻丝屉四青罗销金绢里笼鞍六葢辂黄绢大帕一黄油绢帕一驾士平巾大袖并青绘纻丝为之金辂赤质制如玉辂凡辂与马之饰玉辂以青者金辂以赤凡玉辂之饰以玉者金辂以鍮石驾士平巾大袖并绯绣纻丝为之象辂黄质制如玉辂凡辂与马之饰玉辂以青者象辂以黄凡玉辂之饰以玉者象辂以象牙驾士平巾大袖并黄绣纻丝为之革辂白质制如玉辂凡辂与马之饰玉辂以青者革辂以白凡玉辂之饰以玉者革辂以白檀驾士平巾大袖并白绣纻丝为之木辂黒质凡辂与马之饰玉辂以青者木辂以黒凡玉辂之饰以玉者木辂以镔铁驾士平巾大袖并黒绣纻丝为之
　　明大辂高一丈三尺九寸五分广八尺二寸五分辂座高四尺一寸有竒上平盘前后车櫺并雁翅及四垂如意滴珠板辕长二丈二尺九寸有竒红髹镀金铜龙头龙尾龙鳞叶片装钉平盘下方箱四周红髹匡俱十二槅内饰緑地描金绘兽六麟狻猊犀象天焉天禄禽六鸾鳯孔雀朱雀翟鹤盘左右下有防泥板及车轮二贯轴一每轮辐十有八其辋皆红髹抹金铜钑花叶片装钉轮内车心用抹金铜钑莲花瓣轮盘装钉轴中纒黄绒驾辕诸索辂亭高六尺七寸九分四柱长五尺八寸四分槛座皆红髹前二柱戗金柱首寳相花中云龙文下文饰前左右有门高五尺一寸九分广二尺四寸九分四周装雕木沉香色描金香草板十二片门旁槅各二及门栨俱红髹以抹金铜钑花叶片装钉槅编以黄线绦后红髹屏风上雕描金云龙五红髹板戗金云龙一屏后地沉香色上四槅雕描金云龙四其次云板如之下三槅雕描金云龙三其次云板亦如之俱抹金铜钑花叶片装钉亭内黄线绦编红髹匡软座下莲花坠石上施花毯红锦褥席红髹坐椅靠背上雕描金云龙一下雕云板一红髹福夀板一并褥椅中黄织金椅靠坐褥四围椅裙施黄绮帷幔亭外青绮縁边红帘十扇辂顶并圆盘高三尺有竒镀金铜蹲龙顶带仰覆莲座垂攀顶黄线圆绦盘上以红髹其下外四面地沉香色描金云内四角地青绘五彩云以青饰辂葢亭内贴金斗栱承红髹匡寳葢鬭以八顶冒以黄绮谓之黄屋中并四周绣五彩云龙九天轮三层皆红髹上安雕木贴金边耀叶板八十一片内緑地雕木贴金云龙文三层间绘五彩云衬板八十一片盘下四周黄铜钉装施黄绮沥水三层每层八十一折间绣五彩云龙文四角垂青绮络带各绣五彩云升龙圆盘四角连辂坐板用攀顶黄线圆绦并贴金木鱼辂亭前有左右转角阑干二扇后一字带左右转角阑干一扇皆红髹内嵌雕木贴金龙间以五彩云三扇共十二柱柱首雕木贴金蹲龙及线金五彩莲花抱柱防干内四周布花毯亭后树大常旗二以黄线罗为之皆十有二斿每斿内外绣升龙一左旗腰绣日月北斗竿首用镀金铜龙首右旗腰绣黻字竿首用镀金铜防各缀抹金铜铃二垂红缨十二缨上施抹金铜寳葢下垂青线帉錔踏梯一红髹以抹金铜钑花叶片装钉行马架二红髹上有黄绒匾绦用抹金铜叶片装钉有黄绢幰衣【即遮尘】油绢雨衣青氊衣及红油合扇梯红油托义各一辂以二象驾之玉辂亦驾以二象制如大辂而无平盘下十二槅之饰辂亭前二柱饰以搏换贴金升龙屏风后无上四槅云龙及云板之饰天轮内用青地雕木饰玉色云龙文而大常旗及踏梯行马之类悉与大辂同【明初大朝会则拱卫司设五辂于承天门玉辂居中左全次革右象次木驾出则乘玉辂后有腰舆以八人载之其后太祖考周礼五辂以玉辂太侈不若止用木辂洪武六年命制木辂二乘一以丹漆祭祀用之一以皮鞔行幸用之是冬大辂成命更造大辂一象辂十中宫辂一后宫车十饰俱以鳯以将幸中立府故也二十六年始定卤簿大驾之制玉辂一大辂一九龙车一步辇一后罢九龙车永乐三年更定卤簿大驾有大辂玉辂大马辇小马辇步辇大凉步辇板轿各一】
　　副辂【宋】
　　宋五副辂并驾六马驾士四十人当用银饰者皆以铜余制如正辂政和三年礼制局上五副辂并金涂铜装四年増改旧饰旧副玉辂色青饰以金改用黄而饰以玉樊缨如玉辂之制建大常色黄饰以组象日月于縿星辰于斿其长曳地旧金辂改用青饰以金樊缨以五采罽而九就建大旂色青饰以组象交龙于縿升龙于斿其长齐轸象辂改用赤饰以象樊缨以五采罽而七就建大赤色赤饰以组象鸟隼于縿斿其长齐较革辂改用白饰以革龙勒绦缨建大白色白饰以组象熊虎于縿斿其长齐肩三辂皆维以缕削幅为之木辂依旧色而饰以漆其色黒前樊鹄缨建大麾色黑饰以组象蛇于縿斿其长齐首维以缕充幅为之中兴后副辂不设
　　耕根车【宋　辽　金　明】
　　宋制耕根车青质葢三层余如五辂之副驾六青马驾士四十人亲祠具大驾法驾卤簿并列于仗内若耕耤则乘之【南渡制度同驾士七十五人】
　　辽耕根车青质葢三重余如玉辂耕耤用之
　　金耕根车青质葢三重制如玉辂而无玉饰
　　明世宗嘉靖十年帝将耕耤田诏造耕根车礼官上言考大明集礼耕耤用宋制乘玉辂以耕根车载耒耜同行第稽诸礼书祗有图式而无高广尺寸宜依今置车式差小通用青质从之
　　进贤车【宋　辽　金】
　　宋进贤车即古安车太祖干徳元年改赤质两壁纱牕擎耳虚匮一辕绯幰衣络带门帘皆绣凤红丝网中设朱漆牀香案紫绫案衣绯缯裹挽索朱漆行马驾四马驾士二十四人
　　辽安车一名进贤车临幸用之金饰重舆曲壁八鸾在衡紫油纁朱里幰朱丝络网驾赤骝朱鞶缨
　　金进贤车赤质如革车绯轮衣络带门帘绣凤上设朱漆牀香案紫绫衣一辕
　　明逺车【宋　辽　金】
　　宋明逺车即古四望车驾以牛太祖干徳元年改仍用四马赤质制如屋重櫩勾阑上有金龙四角垂铜铎上层四面垂下层周以花板三辕驾士四十人服绣对凤
　　辽明逺车亦名四望车金饰青油纁朱里通幰驾牛金明逺车制如屋鋭顶重檐勾栏顶上有金四角垂铎上层四面垂下层周以花板三辕
　　羊车【宋　辽　金】
　　宋羊车即古辇车亦为画轮车驾以二小马赤质画文金凤翅绯幰衣络带门帘皆绣瑞羊童子十八人辽羊车赤质两壁文鳯翅绯幰络带门帘皆绣瑞羊画轮驾以牛童子十八人服绣瑞羊挽之
　　金羊车赤质两壁油画文金鳯翅幰衣络带并绣瑞羊二辕
　　指南车【宋】
　　宋指南车亦名司南车赤质两箱画青龙白虎四面画花鸟重台勾栏镂栱四角垂香囊上有仙人车虽转而手常南指一辕凤首驾四马驾士旧十八人太宗雍熈四年増为三十人【仁宗天圣五年燕肃复创意造之其法用独辕车车箱外笼上有重构立木仙人于上用大小轮九合齿一百二十足轮二高六尺围一丈八尺附足立子轮二径二尺四寸围七尺二寸齿各二十四齿间相去三寸辕端横木下立小轮二其径三寸铁轴贯之左小平轮一其径一尺二寸齿十二右小平轮一其径一尺二寸齿十二中心大平轮一其径四尺八寸围一丈四尺四寸齿四十八齿间相去三寸中立贯心轴一其高八尺径三寸上刻木为仙人其车行木人南指若折而东推辕右旋附右足子轮顺转十二齿击右小平轮一匝触中心大平轮左旋四分之一转十二齿车东行木人交而南指若折而西推辕左旋附左足子轮随轮顺转十二齿击左小平轮一匝触中心大平轮右转四分之一转十二齿车正西行木人交而南指若欲北行或东或西转亦如之大观元年内侍省呉徳仁又献指南车之制其制身一丈一尺一寸五分濶九尺五寸深一丈九寸车轮直径五尺七寸车辕一丈五寸车箱上下为两层中设屏风上安仙人一执杖左右鹤各一童子四各执缨立四角上设阕戾卧轮一十三各径一尺八寸五分围五尺五寸五分出齿三十二齿间相去一寸八分中心轮轴随屏风贯下下有轮一十三中至大平轮其轮径三尺八寸围一丈一尺四寸出齿一百齿间相去一寸二分五厘通上左右起落二小平轮各有铁坠子一皆径一尺一寸围三尺三寸出齿一十七卤间相去一寸九分又左右附轮各一径一尺五寸五分围四尺六寸五分出齿二十四齿间相去二寸一分左右叠轮各二下轮各径二尺一寸围六尺三寸出齿三十二齿间相去二寸一分上轮各径一尺二寸围三尺六寸出齿三十二齿间相去一寸一分左右车脚上各立轮一径二尺二寸围六尺六寸出齿三十二齿问相去一寸二分五厘左右后辕各小轮一无齿系竹防并索在左右轴上遇右转使右辕小轮触落右轮若左转使左辕小轮触落左轮行则仙童交而指南】
　　记里鼓车【宋】
　　宋制记里鼓车一名大章车赤质四面画花鸟重台勾栏镂栱行一里则上层木人撃鼓行十里则次层木人击镯一辕凤首驾四马驾士旧十八人太宗雍熈四年増为三十人【仁宗天圣五年内侍卢道隆上记里鼔车之制其制独辕双轮箱上为两重各刻木为人执木槌足轮各径六尺围丈八尺足轮一周而行地三步以古法六尺为步三百步为里用较今法五尺为步三百六十步为里立轮一附于左足径一尺三寸八分围四尺一寸四分出齿十八齿间相去二寸三分下平轮一其径四尺一寸四分围一丈二尺四寸二分出齿五十四齿间相去与附立轮同立贯心轴一其上设铜旋风轮一出齿三齿间相去一寸二分中立平轮一其径四尺围丈二尺出齿百齿间相去与旋风等次设小平轮一其径三寸少半寸围一尺出齿十齿间相去一寸上平轮一其后三尺少半尺围一丈出齿百齿间相去与小平轮同其中平轮转一周车行一里下一层木人撃鼔上平轮转一周车行十里上一层木人撃镯凡用大小轮八合二百八十五齿逓相钩鏁周而复始诏以其法下有司制之大观元年内侍省呉徳仁献记里鼔车之制其法车箱上下为两层上安木人二各手执木槌轮轴共四内左壁车脚上立轮一安车箱内径二尺二寸五分围六尺七寸五分二十齿齿间相去三寸三分五厘又平轮一径四尺六寸五分围一丈三尺九寸五分出齿六十齿间相去二寸四分上大平轮一通轴贯上径三尺八寸围一丈二尺出齿一百齿间相去一寸二分立轴一径二寸二分围六寸六分出齿三齿间相去二寸二分外大平轮轴上有铁拨子二又木横轴上闗戻拨子各一其于车脚转一百遭通轮轴转周木人各一击钲鼓】
　　白鹭车【宋　金】
　　宋白鹭车一名鼓吹车赤质周施花板上有朱柱贯五轮相重轮衣以绯皂顶及绯络带并绣飞鹭柱杪刻木为鹭衔鵞毛筩红绶一辕驾四马驾士十八人
　　金白鹭车赤质周施花板上有漆柱柱杪刻为鹭鸶衔鵞毛筒红绶带柱贯五轮相重轮衣皂顶绯裙绯络带并绣飞鹭一辕
　　鸾旗车【宋】
　　宋制鸾旗车赤质曲壁一辕上载赤旗绣鸾鸟驾四马驾士十八人
　　崇徳车【宋】
　　宋崇徳车本秦辟恶车上有桃弧棘矢所以禳除不祥太祖干徳元年改赤质周施花板四角刻辟恶兽中载黄旗赤绣此兽大卜令一人在车中执旗驾四马驾士十八人【徽宗宣和元年礼制局言崇徳车载太卜令一员画辟恶兽于旗记曰前巫而后史曰桃弧棘矢以供御王事请以巫易太卜弧矢易辟恶兽从之】
　　皮轩车【宋　金】
　　宋皮轩车汉前驱车也冒以虎皮为轩【取曲礼前有士师则载虎皮之义】赤质曲壁上有柱贯五轮相重画虎文驾四马驾士十八人政和之制用漆柱贯朱漆皮轩五
　　金皮轩车赤质上有漆柱贯五轮相重画虎纹一辕
　　黄钺车【宋】
　　宋制黄钺车赤质曲壁中设金一锦囊绸杠左武衞队正一人在车中执驾两马驾士十五人
　　豹尾车【宋】
　　宋豹尾车制同黄车上载朱漆竿首缀豹尾右武卫队正一人执之驾两马驾士十五人
　　属车【宋】
　　宋属车十二乗黒质两箱軬装前有曲栏金铜鉓上施紫通幰络带门皆绣云鹤紫丝网帉錔每乘驾二牛驾士十人
　　五车【宋】
　　宋制卤簿有青旌车赤质曲壁中载青旌以绛帛为之画青鸟于其上鸣鸢车赤质曲壁中载鸣鸢旌以绛帛为之画鸣鸢于其上飞鸿车赤质曲壁中载飞鸿旌以绛帛为之画飞鸿于其上虎皮车赤质曲壁中载虎皮旌以绛帛为之縁以赤画虎皮于上貔貅车赤质曲壁旌以绛帛为之縁以赤画貔貅于上其辕皆一【宣和元年礼制局言旧卤簿记有白鹭鸾旗皮轩三车其制非古按曲礼有青旌鸣鸢飞鸿虎皮貔貅万乘一出五车必载所以警众也今欲改五车相次于中道继之以崇徳车于是为备五车】
　　凉车【宋　辽】
　　宋制凉车赤质金涂银装龙凤五采明金织以红黄藤油壁绯丝绦龙头梅红罗褥银螭头穗毬云朶踏头莲花坐雁钩火珠门沓钺频伽大小镮驾以槖驼省方在道及校猎回乘之
　　辽制凉车省方罢猎用之赤质金涂银装五采龙鳯织藤油壁绯绦莲座驾以槖驼
  </div>
  <div class="pagination">
   <a href="钦定续通典_page25.html">
    上一页
   </a>
   <span>
    ...
   </span>
   <a href="钦定续通典_page21.html">
    21
   </a>
   <a href="钦定续通典_page22.html">
    22
   </a>
   <a href="钦定续通典_page23.html">
    23
   </a>
   <a href="钦定续通典_page24.html">
    24
   </a>
   <a href="钦定续通典_page25.html">
    25
   </a>
   <span class="current-page">
    26
   </span>
   <a href="钦定续通典_page27.html">
    27
   </a>
   <a href="钦定续通典_page28.html">
    28
   </a>
   <a href="钦定续通典_page29.html">
    29
   </a>
   <a href="钦定续通典_page30.html">
    30
   </a>
   <a href="钦定续通典_page31.html">
    31
   </a>
   <span>
    ...
   </span>
   <a href="钦定续通典_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
