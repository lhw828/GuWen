<!DOCTYPE html>
<html>
<head>
    <meta charset="UTF-8">
    <title>续通典 - 第 261 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 261 页/共 410 页</h1>
    <div class="content">　　△五代

　　五代梁以王景仁为北面招讨使将韩勍李思安等兵伐赵行至魏州司天监言太阴亏不利行师太祖急召景仁等还已而复遣之景仁已去太祖思术者言驰使者止景仁于魏以待景仁不奉诏进营于柏乡及晋人战果败梁太祖攻朱瑾于兖州朱宣遣贺瓌与何怀宝柳存等以兵万人救兖州瓌趋待宾馆欲绝梁饷道梁太祖略地至中都得降卒言瓌等兵趋待宾矣以六壬占之得斩关卦名以为吉乃选精兵夜疾驰百里期先至待宾以逆瓌而夜黑兵失道旦至巨野东遇瓌兵击之瓌等败走

　　唐将符存审李嗣昭救河中朱友谦按兵示弱旬日望气者言夜见西向黑气如斗鸡之状必有战阵存审曰吾方欲决战而形于气象得非天赞我欤召嗣昭友谦聚谋下令军中诫示所向翌日合战遂败梁兵又魏王继岌郭崇韬伐蜀是岁王衍幸彭州平阳山汉州三学山又幸秦州群臣切谏不听行至梓潼大风发屋拔木太史曰此贪狼风也当有败军杀将者衍不省行至绵谷而唐师入其境衍惧遽还

　　△宋

　　宋许洞虎钤经曰望气者以气胜败告于大将观敌之气衰则进攻气王则止兵勿与战此之谓顺天时彼之气王他人皆惧不敢进兵我独勇而进焉反能必胜者何也在乎以智逆气而己顺任乎时者也夫五行之王以日时为用静为主动为客敌之胜气有如门上楼如扞拔柯曰木候金时自西击之可克矣水曰水时不可也水能生木故也敌之胜气或赤如火光火烟之状晕晕而起者木曰木时不可也为木能生火也候水曰水时自北击之可克矣敌之胜气如白粉者为金水曰水时不可也火曰火时利自南方攻之敌之胜气黄如土台者土曰金时不可也金曰土时不可也土曰木时利自东方击之黄土也台亦土也大凡云气如水状及色墨者缘黑色多为败气此不复用或敌人先据吉地我之顿军税驾逼于凶神死气之上不得利门而出者但观我军上云气及敌上云气形色以五行生克用之敌气能生我我则出军进战我军上气能克敌亦利出师进战不然则勒兵抚士戒严警备俟时而动焉不可妄也夫天不专胜败之气由人用之而已兵家万变此其一也又刘锜充军京副留守自临安绝淮至涡口方食暴风拔坐帐锜曰此贼兆也主暴兵即下令兼程而进未至顺昌三百里金人果败盟来侵

　　△辽

　　辽杨覃赴干宁军为沧州节度田武名所围高模翰与赵延寿聚议往救俄有光自模翰目中山萦绕旗矛焰焰如流星久之模翰喜曰此天赞之祥遂进兵杀获甚众

　　△金

　　金穆宗攻阿苏城是日辰巳闲忽暴雨晦曀雷电下阿苏所居既又有大光声如雷坠阿苏城中识者以为破亡之征又太祖攻辽方进师有火光正圆自空而坠上曰此祥征殆天助也酹白水而拜将士莫不喜跃又太祖师次唐古特旺节之地诸军禳射介而立有光如烈火起于人足及戈矛之上明日次哲尔吉光见如初人以为兵祥又布色忠义追鄂斡于袅岭西陷泉与贼遇时昏雾四塞跬步莫睹物色忠义祷曰狂寇肆暴杀戮无辜天不助恶当为开霁奠已昏雾廓然及战忠义左据南冈为偃月阵右迤而北大败之

　　△元

　　元巴延挥诸将攻阳罗堡三日不克有术者来言天道南行金木相犯若二星交过则江可渡巴延却之使勿言乃密谋于阿珠以铁骑三千趋上流为捣虚之计又睿宗军由洛阳次三峰山金人沟地立军围之睿宗令军中祈雪又烧羊脾骨卜得吉兆夜大雪深三尺沟中军僵立刀槊冻不能举冲破之

　　△明

　　明刘基从太祖鄱阳湖大战胜负未决乃密言移军湖口期以金木相犯日决胜又一日在舟中忽跃起大呼曰难星过矣太祖悟遂命更舟未半晌而旧舟己为敌炮击碎矣既而友谅平皆如其策又刘基以冯胜将兵请授方略乃书片纸授之使夜半出兵云至某所见某方青云起即伏兵顷黑云起者是贼伏也慎勿妄动日中后黑云渐薄回与青云接者是贼归也即击之可尽擒也众初莫信已而皆验遂擒贼而还又太祖议北伐赐徐达书曰金火二星会于丑分后火逐金踰齐鲁以时进取毋失达遂率兵攻围益都又马轼从都督董兴行师至中道夜半鸡鸣轼曰鸡不时鸣由赏罚不明愿将军申严军令经清远峡有白鱼入舟轼曰此逆贼授首之征有大星坠于河南岸轼曰四旬内必破贼矣时贼黄萧养聚战艘千余势甚张众请益兵轼曰兵贵神速若复请兵则缓不及事以所征两广江西狼兵取胜犹拉朽耳兴从之率官军与贼遇果大破之萧养中流矢被擒伏诛余党悉平

　　钦定续通典卷一百六

●钦定续通典卷一百七　刑一

　

　　（臣）等谨按杜佑作刑典凡十有一门曰刑制曰杂议曰肉刑议曰详谳曰决断 【考讯附】 曰守正曰赦宥 【禁屠杀赎生附】 曰宽恕曰囚系曰舞紊曰峻酷窃惟刑法者帝王宰世之大权舜命皋陶曰惟明克允明以言其权衡之至当允以言其施措之不挠是以罪惟天讨刑归众弃胥视其人之自取无或畸轻畸重于其闲而协中之治成焉唐自开元巳前旧典略备德宗而后刑制略准开元而宪宗以流代杀爰有废法之弊五代政刑紊乱初无典要可述宋承其敝厘正刑章旨归平恕而得失并存诏狱之兴奸权藉手三尺下移致乖公论而伤国脉辽初法尚严峻厥后互有重轻金则兼修隋唐宋辽之制明昌泰和间律义颇称详善元代用轻典而南北异制吏得舞法行私论者以为失在纵弛信己明法简核过于唐宽厚不如宋若其东西厂之设廷杖之制一朝秕政流毒无穷亦前代所未有也兹续纂是书一如旧目惟考肉刑后世久废宜不立专门改附杂议并参马端临通考之例增赎刑门以昭详备焉

　　第一刑制上

　　第二刑制下

　　第三杂议一

　　第四杂议二

　　第五杂议三

　　第六杂议四

　　第七详谳

　　第八决断 【考讯附】

　　第九守正

　　第十赎刑

　　第十一赦宥 【禁屠杀赎生附】

　　第十二宽恕　囚系

　　第十三舞紊

　　第十四峻酷

　　刑制上

　　○刑制上【唐　五代　宋　辽　金】

　　唐

　　五代

　　宋

　　辽

　　金

　　△唐

　　唐德宗贞元八年诏凡罪至死者先决杖宜停 【具宽恕篇】 宪宗时删天宝以后敕为开元格后敕元和八年诏两京关内河东河北淮南山南东西道死罪十恶杀人铸钱造印若强盗持杖劫京兆界中及他盗赃踰三疋者论如故其余死罪皆流天德五城父祖子孙愿随者勿禁诏天德军五城及诸边城配流人准格例满日六年后并许放还文宗时命尚书省郎官各删本司敕丞与侍郎覆视中书门下察其可否而奏之为太和格后敕开成三年采开元二十六年以后至于开成制敕删其繁者为开元详定格武宗时诏窃盗赃满千钱者死会昌五年制据律巳去任者公罪流以下勿论公罪之条情有轻重苟涉欺诈岂得勿论自后公罪有情状难恕并不在勿论之限宣宗时左卫率府会曹参军张戣以刑律分类为门附以格敕为大中刑律统类诏颁行之又诏窃盗满三疋者死如建中时制大中五年敕今后有官典犯赃及诸色取受能于未发觉以前陈首即准律文减等如知事发己有萌肇虽未被追捕勘问亦不在陈首之限七年敕法司断罪每脊杖一下折法杖十下臀杖一下折笞杖五下八年敕佑绢结赃天下均依上都例以一千一百九十文为陌计赃绢一疋僖宗干符四年敕自后州县官所犯诸罪五年之后去任勿论五年内同现任官例追收据事定例

　　△五代

　　梁太祖开平四年删定令三十卷式二十卷格一十卷律并目录十三卷律疏三十卷共一百三卷为大梁新定律令格式颁行之

　　后唐庄宗同光二年废梁新格行开成格三年大理寺奏准断狱律诸立春后秋分以前不得奏决死刑违者徒一年今寺司案牍相次若准律文俟秋分后申奏恐刑狱迟滞诏以诸司囚徒并宜据罪详断轻者实时疏理重者候过立春至秋分后然后行法如事系军机或谋为恶逆或蕴蓄奸邪或行劫杀人难于留滞不在此限明宗长兴四年大理正张仁瑑奏伏见诸道州府刑杀罪人虽有骨肉寻时不容收瘗或残害尸发多致邀求准狱官令诸大辟罪并官绐酒食听亲故辞诀宣告犯状日未后行刑决之经宿所司即为埋瘗若有亲故亦任收葬又诸囚死无亲戚者官给棺于官地理瘗置铭圹内立碑冢上书姓名请依令指挥从之

　　晋天福七年诏应大辟罪者遇大祠冬正受朝立春立夏及大雨雪并不论决

　　汉高祖时敕凡强盗捉获不计赃物多少按验不虚并宜处死又诏下州县凡盗所居本家及邻保皆诛 【具峻酷篇】

　　周太祖广顺二年敕民有诉讼必先历县州及观察使处决不直乃听诣台省或倩人书牒者必书所倩姓名居处若无可倩听执素纸所诉必须已事无得挟私妄诉世宗显德四年以法书文义古质条目繁细前后敕格差缪重迭难于详究令侍御史知杂事张湜编集新格律令有难解者就文训释格敕有繁杂者随事删除有重轻未当便于古而不便于今矛盾相攻可于此而不可于彼尽宜改正编集竣日委御史台尚书省四品以上官及两省五品以上官参详可否送中书门下定议五年七月书成凡二十一卷为大周刑统与律疏令式通行其刑法统类开成编敕等采掇既尽不在法司行使之限至旧有宣命指挥公事及三司临时条法州县见今施行不在编集之数者令本司删集送中书门下详议奏闻五年敕州县自长官以下因公事行责情杖不得过臀杖十五因责情杖致死者具事由奏闻又敕诸盗经断后仍更行盗前后三犯并曾经官司推问伏罪者不问赦前后赃多少并决杀

　　△宋

　　宋太祖建隆三年定大辟详覆法 【具详谳篇】 诏自今窃盗赃满五贯者死先是汉干佑以来用法严急民盗一钱者死周太祖时改令窃盗赃满三疋弃市建隆二年增为钱三千陌以八十为限至是又有是诏定折杖法凡流刑四加役流脊杖二十配役三年流三千里脊杖二十二千五百里脊杖十八二千里脊杖十七并配役一年徒刑五徒三年脊杖二十二年半脊杖十八二年脊杖十七一年半脊杖十五一年脊杖十三杖刑五杖一百臀杖二十九十臀杖十八八十臀杖十七七十臀杖十五六十臀杖十三笞刑五笞五十臀杖十下四十三十臀杖八下二十臀杖七下常行官杖如周显德五年制长三尺五寸大头阔不过二寸厚及小头径不过九分徒流笞通用常行杖徒罪决而不役干德四年判大理寺窦仪上复位刑统三十卷削去令式宣敕一百九十增制敕十五又录律内余律准此者四十四条附名例之次又别取格令宣敕之削出及续降应用者一百六条共为四卷曰新编敕诏与刑统并行参酌轻重世称平允诏蜀郡有不省父母疾者罪之又诏士庶有阉童男者不赦

　　开宝二年八月诏川峡诸州察民有父母在而别藉异财者论死 【太宗八年除其律】 四年十月诏伪作黄金者死又诏十月后犯强窃盗者郊赦不原太宗以国初沿五代之制罪人率配隶西北边多亡投塞外诱羌戎为患乃诏当徙者勿复隶秦州灵武通远军及缘边诸郡时江广己平乃皆流南方

　　太平兴国元年命诸州大索知天文术数人送阙下匿者论死二年七月诏诸库藏敢变权衡以取羡余者死十月诏禁天文卜相等书私习者斩又禁江南诸州新小钱私铸者死十二月试诸州所送天文术士隶司天台无取者黥配海岛三年命有司取国初以来敕条纂太平兴国编敕十五卷五月诏中外臣庶有子弟素怀凶险屡戒不悛者尊长闻诸州县锢送阙下配隶远方如隐不以闻坐及期功以上六月诏诸职官以赃致罪者虽会赦不得叙五年诏配役者分隶盐亭役使先是犯死罪获贷者多配隶登州沙门岛通州海岛皆屯兵使者领护而通州岛中凡两处豪强难制者隶崇明镇懦弱者隶东布州两处悉官煮盐是岁始令分隶盐亭役之而沙门如故又诏诸犯徒流罪并配所在牢城勿复锢送阙下六年诏长吏每五日一虑囚情得者即决之 【具详谳篇】 诏自今继母杀伤夫前妻子及前妻子妇者同凡人论十年五月令窃盗满十贯者奏裁七贯决杖黥面隶本城五贯配徒三年三贯二年一贯一年他如旧制

</div>
    <div class="pagination">
<a href="续通典_page260.html">上一页</a><span>...</span><a href="续通典_page256.html">256</a><a href="续通典_page257.html">257</a><a href="续通典_page258.html">258</a><a href="续通典_page259.html">259</a><a href="续通典_page260.html">260</a><span class="current-page">261</span><a href="续通典_page262.html">262</a><a href="续通典_page263.html">263</a><a href="续通典_page264.html">264</a><a href="续通典_page265.html">265</a><a href="续通典_page266.html">266</a><span>...</span><a href="续通典_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
