<!DOCTYPE html>
<html>
<head>
    <meta charset="UTF-8">
    <title>续通志 - 第 1341 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1341 页/共 1359 页</h1>
    <div class="content">至而贼已入明日夹攻关官军溃师会欲自杀承范止之乃羸服逃见帝具言不守状帝黜宰相卢携方朝而传言贼至百官奔令孜以神策兵 
五百奉帝趋咸阳惟福穆潭寿四王 【通鉴作福穆泽寿四王】 与妃御一二从中人西门匡范统右军以殿巢以尚让为平唐大将军葢洪 
费合古副之金吾大将军张直方与羣臣迎贼灞上巢乘黄金舆卫者皆绣袍华帻其党乘铜舆以从骑士凡数十万先后之陷京师入自春明 
门升太极殿宫女数千迎拜称黄王巢舍田令孜第贼见穷民抵金帛与之甫数日因大掠缚棰居人贼酋阅甲第以处乱人妻女捕得官吏悉 
斩之火庐舍不可计杀宗室侯王无遗类巢斋太清宫卜日舍含元殿僭即位号大齐绘戈绨为衮衣击战鼓以代金石之乐列长剑大刀为卫 
大赦建元为金统唐官三品以上停四品以下还之因自陈符命取广明字判其文曰唐去丑口而着黄门黄当代唐又黄为土金所生葢天启 
云其徒上巢号承天广运启圣睿文宣武皇帝以妻曹为皇后以尚让赵璋崔璆杨希古为宰相郑汉璋御史中丞李俦黄谔尚儒为尚书方特 
谏呓大夫皮日休沈云翔裴渥翰林学士孟楷盖洪尚书左右仆射兼军容使费传古枢密使张直方检校左仆射马祥右散骑常侍王璠京兆 
尹许建米实刘瑭朱温张全 【按米实旧书作朱实张全旧书作张言并互异】 彭攒季逵等为诸将军游奕使其余以次封拜取趫伟五百 
人号功臣下令军中禁妄杀人悉输兵于官然其下本盗贼皆不从召唐时旧官无至者乃大索里阁豆卢瑑崔沆等匿永宁里张直方家直方 
者素豪杰故士多依之或告直方纳亡命者巢攻之夷其家瑑沆及大臣刘邺裴讹赵蒙李溥李汤死者百余人将作监郑綦郎官郑系举族缢 
是时乘舆次兴元诏促诸道兵收京师遂至成都巢使朱温攻邓州陷之以扰荆襄遣林言尚让寇凤翔为郑畋将宋文通所破不得前畋乃传 
檄召天下兵于是诏泾原节度使程宗楚为诸军行营副都统前朔方节度使唐宏夫为行营司马数攻贼斩万纸邠将朱玫阳为贼将王玫裒 
兵俄而杀王玫引兵入于官军宏夫进屯渭北河中王重荣营沙苑易定王处存次渭桥鄜延李孝昌夏州拓拔思恭壁武功宏夫拔咸阳破尚 
让军乘胜入京师巢窃出至石井宗楚入自延秋门处存遣锐卒五千以自■〈髟上巾下〉自志夜入杀贼都人传言巢已走邠泾军争入京 
师诸军亦解甲休竞掠货财子女巢伏野使觇城中弛备则遣孟楷率贼数百掩邠泾军都人犹谓官军讙迎之军士重负不能走是以甚败贼 
执宏夫害之处存走始王璠破奉天引众数千随宏夫及诸将败独一军战尤力巢复入京师怒民迎官军纵击杀八万人血流于路可涉也谓 
之洗城诸军退保武功于是中和元年四月也 【按通鉴中和元年改元在七月而程宗楚等入长安杀贼并在是年四月原传作中和二年 
二月今据改】 其五路昭义高浔攻华州王重荣与并力克之朱攻以泾岐麟夏兵八万营兴平巢亦遣王播营黑水玫战未能胜郑畋将窦玫 
夜率士燔都门杀逻卒贼震惧于时畿民栅山谷自保不得耕斗米钱三十千屑树皮以食士人或卖饼自业举奔河中李孝日拓拔思恭徙壁 
东渭桥贼帅朱温尚让步渭败孝昌等军高涛击败李详不胜贼复取华州巢即授详华州刺史以温为同州刺史贼又袭孝昌二军引去贼破 
陈敬瑄兵走南山迉克俭营兴平为贼所围决河灌之不克二年僖宗更以王铎为诸道行营都统崔安潜副之周岌王重荣为左右司马诸葛 
爽康实为左右先锋平师儒为后军时溥督漕赋王处存李孝章拓拔思恭为京畿都统处存道左孝章在北思恭直右西门思恭为都监杨复 
光监行营中书舍人卢胤征为克复制置副使于是铎以山南剑南军营灵感祠朱玫以岐夏军营兴平重荣处存营渭北复光以寿沧荆南军 
合岌营武功孝章合拓拔思恭营渭桥程宗楚营京右朱温以兵三千掠丹延南鄙趋同州刺史米逢 【通鉴作米诚】 出奔温据州以守六 
月尚让寇河中使朱温攻四关败诸葛爽破重荣数千骑于河上爽闭关不出让遂拔合阳七月攻宜君寨大雨雪盈尺贼死什二三贼攻凤翔 
败节度李昌言于涝水又遣强武攻武攻槐里泾邠兵却独凤翔兵固壁拓拔思恭以锐士万八千赴难逗留不进河中粮艘三十道夏阳朱温 
使兵夺艘重荣以甲士三万救之温惧凿沈其舟兵遂围温温数困又度巢势■〈戚〉且败而孟楷方专宠温乞师楷沮不报即斩贼大将 
马恭降重荣帝进拓拔思恭为京四面都统敕朱玫军马嵬温既降重荣遇之厚故李详亦献款贼觉斩之更以黄思邺为刺史华卒逐黄思邺 
推王遇为主遇降于重荣明年正月王铎使鴈门节度使李克用破贼于渭南承制拜东北行营都统会铎与安潜皆罢克用独引军自岚石出 
夏阳屯沙苑破黄揆军遂营干坑二月合河中易定忠武等兵击巢巢命王播林言军居左赵璋尚让军居右众凡十万与官军大战梁田陂贼 
败执俘数万僵尸三十里敛为京观播与黄揆袭华州据之遇亡去克用掘堑环州分骑屯渭北命嶭志勤康若立 【旧书作君立】 夜袭京 
师火廥聚孚贼而还巢战数不利军食竭下不用命阴有遁谋即发兵三万搤蓝田道使尚让援华州克用重荣迎战零口破之遂拔其地揆引 
众走四月克用遣步将杨守宗率河中将白志迁忠武将庞从等先进击贼渭桥三战皆捷于是诸节度兵继至贼众大奔克用入自光泰门身 
决战呼声动天贼遗逐北至望春入升阳殿巢夜走众犹十五万出蓝田入商山委辎重珍赀于道诸军争取之不复追故贼得整军去杨复光 
献捷行在帝诏陈许延州凤翔博野军合田西神策二万人屯京师命大明宫留守王徽卫诸门抚定居人诏尚书右仆射裴璩修复宫省购辇 
辂使卫旧章秘籍豫败巢者神策将横冲军使杨守亮蹑云都将高周彝忠顺都将胡真天德将顾彦朗七十人巢己东使孟楷攻蔡州节度使 
秦宗权迎战大败即臣贼与连和楷移兵击陈州刺史赵犨击斩之巢自围陈纵兵略邓许孟洛东入徐兖数十州时大饥贼俘人以食朱全忠 
为宣武节度使与周岌时溥帅师救陈赵犨亦乞兵太原巢遣宗权攻许州未克于是粮竭木皮草根皆尽四年二月李克用率山西兵由陕济 
河而东会关东诸镇壁汝州全忠击贼瓦子寨斩万余级诸军破尚让于太康亦万级获械铠马羊万计又败黄思邺于西华思邺夜遁巢大恐 
退营故阳里五月大雨震电川溪皆暴溢贼垒尽坏众溃始解围而去全忠进戍尉氏克用追巢全忠还汴州巢取尉氏攻中牟兵半度克用支 
之贼多溺死巢引残众走封邱克用追败之还营郑州巢度河攻汴全忠拒守克用救之斩贼骁将李周杨景彪等 【旧书作李周杨景】 巢 
夜走胙城入冤句克用悉军穷蹑贼将李谠杨霍存 【旧书作杨霍】 葛从周张归霸张归厚往降全忠而尚让以万人归时溥巢愈猜忿屡 
杀大将引众奔兖州克用追至曹获男女牛马万余及乘舆器服禽巢爱子克用军昼夜驰粮尽乃还巢众仅千人走保泰山六月时溥遣将陈 
景瑜与尚让追战狼虎谷巢计蹙谓其甥林言曰取吾首献天子可得富贵毋为佗人利言不忍巢乃自刎不殊言因斩之及兄存弟邺揆釱秉 
万通思厚并杀其妻子悉函首将诣溥而太原博野君杀言与巢首俱上溥献于行在诏以首献于庙巢从子浩众七千为盗江湖间自号浪荡 
军天复初欲据湖南陷浏阳杀略甚众湘阴强家邓进思率壮士伏山中击杀之

　　△秦宗权 

　　秦宗权蔡州上蔡人 【旧书作许州人】 为许牙将巢涉淮节度使嶭能遣宗权调兵淮西而许军乱杀能宗权外示赴难因逐蔡州刺 
史据其城周岌代能领节度即授以蔡州有兵万人乃遣将从诸军败贼于汝州杨复光言之朝擢防御使宠其军曰奉国即为本军节度使进 
检校司空婐走出关宗权逆战不利遂与连和围陈州扰敓梁宋间巢死宗权复炽分兵四掠遣弟宗言寇荆南秦诰出山南陷襄州进破东都 
围陕州使秦彦 【通鉴作陈彦】 寇淮肥秦贤略江南宗衡乱兵鄂所至屠灭自关中薄青齐南缭荆郢北亘卫滑千里无舍烟惟赵犨保陈 
朱全忠保汴仅自完而己然宗权无霸王计惟乱是恃兵出未始转粮车载盐尸以从僖宗假朱全忠都统节以讨贼秦贤略宋及曹全忠好书 
约和贤遣张调请分地自汴以南归之蔡全忠阴许而贤引兵济汴肆燔劫全忠大怒斩调进与贼战杀获甚众宗权急攻许节度使鹿晏宏乞 
师于全忠师未及出已破晏宏进取郑州击河桥遂守河阳放兵侵汴西鄙北鄙全忠壁酸枣战不克宗权屯边村使秦贤营双邱侵板桥卢瑭 
引兵进屯万胜夹汴而栅全忠惧求救于兖郓而朱瑾朱宣皆身自将同拒贼全忠闭城大会鼓闻于郊阴启北门击贼垒士哗趋中营兖郓整 
兵合击大败之宗权忿过郑焚郛舍驱民入淮西全忠遂有郑许河阳东都于是合诸镇兵会上蔡分为五军拔其壁遂围蔡州傅城而垒以羸 
兵诱贼出战全忠尽斩之宗权退守中州未能下全忠使大将胡元琮围之身还汴宗权闻许无备袭取其州执元琮引兵复数许宗权还为爱 
将申丛所囚折一足以待命全忠署丛节度使留后丛中悔蔡将郭璠杀申丛送宗权至汴 【据通鉴增辑】 全忠以槛车送京师与妻赵俱 
斩独柳下宗权以中和三年叛六年而诛

　　△董昌 

　　董昌杭州临安人始籍士团军以功擢石镜镇将中和元年 【按通鉴董昌拒路审中自领州事事在中和元年新书原作三年今改】  
刺史路审中之官昌率兵拒之不得入即自领州事镇海节度使周宝不能制因表为刺史昌已破刘汉宏兵益强进义胜军节度使检校尚书 
右仆射僖宗始还京师昌取越民裴氏藏书献之补秘书之亡授兼诸道采访图籍使为治廉平人颇安之当是时天下贡输不入独昌赋外献 
常参倍朝廷赖其入故累拜检校太尉同中书门下平章事爵陇西郡王而小人意足寖自侈大托神以诡众立生祠刳香木为躯内金玉纨素 
为肺腑冕而坐妻媵侍别帐百倡鼓吹于前属兵列护门所属州为士马献祠下列牲牢祈请昌自言有飨者我必醉寖用峭法笞至千百或小 
过辄夷族凡民讼不视狱但与掷博齿不胜者死用人亦取胜者昌得郡王咤曰朝廷负我吾奉金帛不赀何惜越王不吾与吾当自取之下厌 
其虐乃劝为帝近县举狂噪謼请昌令曰时至我当应天顺人其属吴繇秦日裕卢勒朱瓒董庠李畅嶭辽与妖人应智王温巫韩媪皆赞之吏 
民争言符瑞昌大喜干宁二年即伪位国号大越罗平建元曰天册 【通鉴作改元顺天】 自称圣人铸银印方四寸文曰顺天治国之印榜 
南门曰天册楼先是州寝有赤光长十余丈虺长尺余金色见思道亭日署寝曰明光殿亭曰黄龙殿以自神以次拜置百官初官属不徇日旨 
者节度副使黄碣会稽令吴镣 【据通鉴增辑】 山阴令张逊皆诛死镇海节度使钱镠书让昌曰闭城作天子取灭族祸岂若开门作节度 
终身富贵耶愿王改图昌不听镠悉兵三万攻之望城再拜曰大王位将相奈何舍安就危能改过请谕还诸军昌惧致犒军钱二百万缗执应 
智王温韩媪吴繇秦昌裕送于镠且请待罪天子镠乃还表于朝以为倡不可赦复讨之傅城而垒昌又执朱思远王守真卢勒送镠军求解昭 
宗遣中人李重密劳师削昌官爵授镠浙东道招讨使昌乃求援于淮南杨行密行密遣将台蒙围苏州安仁义田頵攻杭州以救昌镠将顾全 
武许再思等数败昌军昌将多降遂进围越州侯人言外师强辄斩以徇绐告镠兵老皆赏全武等益奋昌军大溃遽还去伪号全武四面攻未 
克会台蒙取苏州镠召全武还全武曰贼根本在瓯越今失一州而缓贼不可攻益急城中以口率钱虽簪珥皆输军昌从子真得士心昌信谗 
杀之众始不用命又减战粮欲犒外军下愈怨反攻昌昌保子城镠遣昌故将骆团入见绐言奉诏迎公居临安昌信之全武执昌还及西江斩 
之投尸于江传首京师夷其族斩伪相李邈蒋瓌等百余人发昌先墓火之昌败犹积粮三百万斛金币大抵五百余帑而兵不及万人镠遂为 
镇海镇东两军节度云

　　钦定续通志卷六百二十九

　　●钦定续通志卷六百三十　逆臣传四

　　逆臣传

　　五代

　　○五代 

　　李振　　　　孔循　　　　蒋殷　　王宏贽　　　张彦泽　　　王峻　　王殷

　　李振 
　　孔循 
　　蒋殷 
　　王宏贽 
</div>
    <div class="pagination">
<a href="续通志_page1340.html">上一页</a><span>...</span><a href="续通志_page1336.html">1336</a><a href="续通志_page1337.html">1337</a><a href="续通志_page1338.html">1338</a><a href="续通志_page1339.html">1339</a><a href="续通志_page1340.html">1340</a><span class="current-page">1341</span><a href="续通志_page1342.html">1342</a><a href="续通志_page1343.html">1343</a><a href="续通志_page1344.html">1344</a><a href="续通志_page1345.html">1345</a><a href="续通志_page1346.html">1346</a><span>...</span><a href="续通志_page1342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
