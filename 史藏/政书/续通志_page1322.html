<!DOCTYPE html>
<html>
<head>
    <meta charset="UTF-8">
    <title>续通志 - 第 1322 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1322 页/共 1359 页</h1>
    <div class="content">
　　卞字符度与京同年登科调江阴主簿王安石妻以女因从之学元丰中张璪荐为国子直讲累拜中书舍人进给事中哲宗立迁礼部侍 
郎使辽还以龙图阁待制知宣州徙江宁府厯扬广越润陈五州广州宝贝丛凑一无所取夷人以为廉绍圣元年复为中书舍人上疏请重订 
先帝实录诏从之以卞兼国史修撰初安石且死悔其所作日录命从子防焚之防诡以他书代至是卞即防家取以上因芟落事实文饰奸伪 
尽次所修实录正史于是吕大防范祖禹赵彦若黄庭坚皆获深谴迁翰林学士四年拜尚书左丞专托绍述之说上欺天子下胁同列凡中伤 
善类皆密疏建白然后请帝亲札付外行之章惇虽巨奸犹在其术中徽宗即位谏官陈瓘任伯雨御史袭夬疏其兄弟奸恶伯雨又言其大罪 
有六曰诬罔宣仁圣烈保佑之功欲行追废一也凡绍圣以来窜逐臣僚皆卞启而后行二也宫中厌胜事作哲宗方疑惇欲召礼法官通议卞 
云既犯法矣何用议皇后以是得罪三也编排元佑章牍被罪者数千人四也邹浩以言忤旨卞激怒哲宗致之远谪又请治其亲故送别之罪 
五也蹇序辰建看详诉理之议章惇迟疑未应卞迫之即日置局士大夫得罪者八百三十家六也愿亟正典刑以谢天下诏以资政殿学士知 
江宁府连贬少府少监分司池州纔踰岁起知大名府徙扬州召为中太乙宫使擢知枢密院帝谋复湟鄯问于卞卞以王厚高永年对兴京合 
谋竭府藏以事边募商人运粮不复问其直贵贱秦中骚困及取二州进金紫光禄大夫追雠任伯雨所言曲自辨理诸人坐贬卞居心倾邪意 
以安石所行为至当兄晚达而住在上致己不得相故二府政事时有不合京以中旨用童贯为陕西制置使卞言不宜用宦者右丞张康国引 
李宪故事以对卞曰用宪巳非美事宪犹稍习兵贯略无所长异时必误边计帝令中书行之京于帝前诋卞卞求去以天章阁学士知河南妖 
人张怀素败卞素与之游坐降职旋加观文殿学士拜昭庆军节度使入为侍读进检校少保开府仪同三司易节镇东政和末谒归道死高宗 
即位追责为宁国军节度副使绍兴五年又贬单州团练副使

　　 蔡攸 

　　攸字居安京长子元符中监在京裁造院徽宗时为端王每退朝攸遇诸涂必下马拱立王问左右知为蔡承旨子心善之及即位遂有宠 
崇宁三年自鸿臆丞赐进士出身除秘书郎二年闲至枢密直学士京再入相为宣和殿大学士改淮康军节度使帝将去京攸通籍禁庭闻其 
事亟请闲百拜以恳帝意遂解其后与京权势日相轧浮薄者复闲之父子各立门户遂为雠敌攸别居赐第尝诣京京正与客语使避之攸甫 
入遽起握父手为胗视状曰火人脉势舒缓体中得无有不适乎京曰无之攸曰禁中方有公事即辞去客窃窥见以问京京曰此儿欲以为吾 
疾而罢我也阅数日京果玫仕以季弟修钟爱于京数请杀之帝不许攸厯开府仪同三司进少保益用事进见无时与王黼得预宫中秘戏或 
侍曲宴则短衫窄袴涂抹青红杂倡优侏儒多道市井淫媟谑浪语以蛊帝心妻宋氏出入禁掖子行领殿中监宠信倾其父帝留意遂家者说 
攸因倡为异闻谓有珠星壁月跨凤乘龙天章云篆之符与方士林灵素之徒争证神变事于是神霄玉清之祠徧天下矣童贯巡边以攸副宣 
抚攸騃稚不习事谓功业可唾手致入辞之日指二侍姬曰臣成功归乞以是赏帝笑而弗责辽郭药师举涿易二州降进攸少傅师入燕进少 
师封英国公还领枢密院进太保徙封燕帝欲内禅亲书传位东宫字授李邦彦邦彦却不敢奉遂以付攸攸退属其客给事中吴敏议遂定靖 
康元年从上皇南下及还都始责为太中大夫继而安置永州连徙浔雷京死御史言攸罪不减乃父燕山之役祸及宗社骄奢淫泆载籍所无 
当窜诸海岛诏置万安军寻遣使者随所至诛之

　　 蔡翛 

　　翛初以恩泽为亲卫郎秘书丞至保和殿学士宣和中拜礼部尚书兼侍讲时翛弟兄亦知事势日异密与攸议稍持正论故与京异遂引 
吴敏李纲李光杨时等用之以挽物情寻加大学士提举醴泉观钦宗立翛上募兵陕西策自请行又劝西幸帝颇采纳俾知京兆府计垂就攸 
忌其功成会金破浚州徽宗南幸攸假徽宗旨请翛守镇江改资政殿大学士翛幸得去不复辞流言至京师谓将复辟于镇江帝趣迎上皇还 
而责翛昭信军节度副使攸之诛也御史陈述且行帝取诏批其尾曰翛亦然于是并诛 【按此下旧附蔡崈传今从删】 

　　△赵良嗣 

　　赵良嗣本燕人马植世为辽国大族仕至光禄卿行污而内乱不齿于人政和初童贯出使道卢沟植夜见自言有灭燕之策贯大奇之库 
与归易姓名曰李良嗣荐诸朝即献策曰女真恨辽人切骨而天祚荒淫失道本朝若遣使自登莱涉海结好女真与之相约攻辽其国可图也 
召对帝嘉纳之赐姓赵氏以为秘书丞图燕之议自此始迁直龙图阁提点万寿观加右文殿修撰宣和二年二月使于金国见金太祖议取燕 
云使还进徽猷阁待制自是将命至六七颇与金争议进龙图阁直学士既得燕山又加延康殿学士昃举上清宫官至光禄大夫良嗣言顷在 
北国与燕中豪士谋结义归朝沥酒于北极祠下祈天为约俟他日功成即挂冠谢事以表本心今赖陛下威灵幸而集事愿许臣致仕以践前 
约凡三上章不许既而朝廷纳张觉良嗣争之云国家新与金国盟如此必失其欢后不可悔不听坐夺职削五阶靖康元年四月御史胡舜陟 
论其结成边患败契丹百年之好使金兵侵陵祸及中国乞戮之于帝时已窜柳州诏广西转运副使李升之即所至枭其首徙妻子于万安军  
【按宋史此下有张觉郭药师二传今改归叛臣传】 

　　钦定续通志卷六百十五

　　●钦定续通志卷六百十六　奸臣传五

　　奸臣传

　　宋 【三】 

　　○宋三

　　黄潜善　　　王伯彦　　　秦桧

　　黄潜善 
　　汪伯彦 
　　秦桧 

　　△黄潜善 

　　黄潜善字茂和邵武人擢进士第宣和初为左司郎陕西河东地大震陵谷易处徽宗命潜善往视归不以实闻擢户部侍郎坐事谪亳州 
以徽猷阁待制知河闲府靖康初金人入攻康王开大元帅府檄潜善将兵入援张邦日潜位潜善趋白于帅府王承制拜潜善为副元帅高宗 
即位拜中书侍郎时帝从人望擢李纲为右相潜善及汪伯彦自谓有扳附之劳拟必为相及召李纲于外二人不悦因与纲忤未几潜善拜右 
仆射兼中书侍郎纲遂罢御史张所言潜善奸邪恐害新政贬所江州太学生陈东论李纲不可去潜善伯彦不可任潜善恚会欧阳澈上书诋 
时事潜善激怒帝言若不亟诛将复鼓众乃杀澈及东明年金人攻陕西京东山东盗起潜善伯彦匿不以闻张遇焚真州距行在六十里内侍 
邵成章疏二人误国坐除名御史马伸亦以劾二人谪死潜善进左仆射兼门下侍郎郓濮相继陷没宿泗屡警右丞许景衡以扈卫单弱请帝 
避其锋潜善以为不足虑俄泗州奏金人且至帝大惊即被甲乘骑驰至瓜洲步得小舟渡江潜善伯彦率同列听浮屠说法方罢会食堂吏大 
呼曰驾行矣乃相视苍黄鞭马南驰都人争门而出死者相枕籍无不怨愤会司农卿黄锷至江上军士闻其姓以为潜善也争数其罪挥刃而 
前锷方辨其非是而首巳断矣中丞张澄劾其罪乃罢潜善为观文殿大学士知江宁府落职居衡州郑悫王廷秀相继以为言责置英州寻卒 
于梅州潜善猥持国柄嫉害忠良李纲既逐张悫宗泽许景衡辈相继贬死台谏一言随陷其祸中外为之切齿高宗末年诏以潜善尝任副元 
帅特复元官录一子谏官凌哲争之不听

　　△汪伯彦 

　　汪伯彦字廷俊祁门人登进士第积官虞部郎中靖康元年召见献河北边防十策进直龙图阁知相州金人陷真定诏徙真定帅司于相 
俾伯彦领之高宗以康王使金至磁时金骑充斥常有甲马数百至城下踪迹王所在伯彦亟以帛书请王还相躬服橐鞬部兵逆王于河上王 
劳之曰他日见上当首以京兆荐公其受知自此始矣康王开帅府以伯彦为副元帅金兵薄京城钦宗诏金人见议通和康王将兵毋得轻动 
伯彦以为然宗泽曰此女欲欲款我师尔士亟进兵伯彦等难之劝王遣泽先行泽自是不得预帅府事明年王承制除伯彦显谟阁待制升元 
帅进直学士高宗即位擢知枢密院事未几拜右仆射方高宗初政天下望治伯彦潜善在相位专权自恣不能有所经画御史谏官下至韦布 
内侍皆劾奏之罢伯彦为观文殿大学士知洪州改提举崇福宫寻落职居永州绍兴初复职知池州言者弗置乃诏以旧职奉祠寻知广州四 
年帝追赠陈东欧阳澈舍人王居正论伯彦潜善不已复褫前职七年帝以伯彦元帅旧僚欲与牵复始伯彦未第馆于王氏秦桧尝从之学而 
张浚亦伯彦所引因共赞焉九年知宣州过阙上所著中兴日厯五卷拜检校少傅保信军节度使十年请祠从之明年卒赠少师谥忠定初伯 
彦既去相州其子军器监丞似为金人拘之而北久之乃还或云似之得归伯彦实使人赎之

　　△秦桧 

　　秦桧字会之江宁人政和五年登第补密州教授继中词学兼茂科厯太学学正靖康元年金兵攻汴议割三镇以弭兵命桧借礼部侍郎 
与程瑀为割地使奉肃王以往金师退桧瑀至燕而还御史中丞李回翰林承旨吴幵共荐桧拜殿中侍御史迁左司谏御史中丞汴京失守二 
帝幸金营明年金帅分莫俦吴幵入城推立异姓留守王时雍等召百官议立张邦昌皆不敢答监察御史马伸言于众曰吾曹职为争臣岂容 
坐视当共入议状乞存赵氏桧闻伸言以为然即进状愿复嗣君以安四方金人怒执桧去与孙傅张叔夜何■〈卤上木下，仌代乂〉司马 
朴从二帝至燕山又徙韩州上皇闻康王即位作书贻尼堪与约和议俾桧润色之桧以厚赂达尼堪会金太宗以桧赐其弟达兰达兰信任之 
及南侵以桧为参谋军事又为随军转运使 【据宋通鉴及宋史纪事本末增辑】 建炎四年达兰攻楚州纵桧南归桧与妻王氏及婢仆自 
军中趋涟水航海归行在自言杀金人监巳者夺舟而来朝士多谓桧与■〈卤上木下，仌代乂〉傅朴同拘而桧独归又自燕至楚二千八 
百里踰河越海岂无讥诃之者安得杀尽而南就令从军达兰金人纵之必质妻属安得与王氏偕惟宰相范宗尹同知枢密院李回与桧善尽 
</div>
    <div class="pagination">
<a href="续通志_page1321.html">上一页</a><span>...</span><a href="续通志_page1317.html">1317</a><a href="续通志_page1318.html">1318</a><a href="续通志_page1319.html">1319</a><a href="续通志_page1320.html">1320</a><a href="续通志_page1321.html">1321</a><span class="current-page">1322</span><a href="续通志_page1323.html">1323</a><a href="续通志_page1324.html">1324</a><a href="续通志_page1325.html">1325</a><a href="续通志_page1326.html">1326</a><a href="续通志_page1327.html">1327</a><span>...</span><a href="续通志_page1323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
