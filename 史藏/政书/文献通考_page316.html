<!DOCTYPE html>
<html>
<head>
    <meta charset="UTF-8">
    <title>文献通考 - 第 316 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 316 页/共 334 页</h1>
    <div class="content">    後周武帝保定三年，有犬生子，腰己後分为两身，二尾六足。犬猛畜而有爪牙，将士之象也。时宇文护与侯伏、侯龙恩等有谋怀贰。犬体後分，此其应也。
    隋炀帝大业元年，雁门百姓犬多去其主，群聚於野，形顿变如狼而啖噬行人，数年而止。《五行传》曰：“犬，守御者也，而今去其主，臣下不附之象。形变如狼，狼色白，为主兵之应也。”其後帝穷兵黩武，劳役不息。天戒若曰，无为劳役，守御之臣将叛而为害。帝不悟，遂起长城之役，续有西域、辽东之举，天下怨叛。及江都之变，并宿卫之臣也。
    唐高祖武德三年，突厥处罗可汗将入寇，夜闻犬群嗥而不见犬。  武后初，酷吏邱神家狗生子无首，当项有孔如口，昼夜鸣吠，俄失所在。  神功元年，安国献两首犬。首多者，上不一也。  元宗天宝十一载，李林甫晨起盥饰将朝，取书囊视之，中有物如鼠，跃於地即变为狗，壮大雄目，张牙视林甫，林甫射之，中，然有声，随箭没。武宗贞元七年，赵州柏乡民李崇真家黄犬乳犊。  宪宗会昌三年，定州深泽令家狗生角。  宣宗大中初，狗生角。京房曰：“执政失将害之应。”又曰：“君子危陷，则狗生角。”懿宗咸通中，会稽有狗生而不能吠，击之无声。狗职吠以守御，其不能者，众镇守者不能御寇之兆。
    成为荆南节度使，城中犬皆夜吠，曰者向隐以为城郭将邱墟。僖宗中和二年秋，丹徒狗与彘交。占曰：“诸侯有谋害国者。”
    宋高宗绍兴六年四月，中京大雪雷震，群犬数十争赴土河而死，可救者才二三。戎狄，犬类也。戎狄乱华，将自毙也。宁宗庆元二年，抚州有犬人，坐於郡守治事之坐。後守臣林廷彦卒於官。
    ○下体生上之こ
    西汉景帝时，梁孝王北猎梁山，有献牛，足出背上，王恶之。六月中，病热，六日薨。（张晏曰：“足当处下，所以辅身也。象孝王行朝而千上也。北者，阴也，又在梁山，明为梁也。牛者，丑之畜，冲在六月。北方数六，故六月六日王薨也。”）
    北周武帝保定三年，有牛足生於背。
    唐懿宗咸通十四年七月，宋州襄邑有猎者得雉，五足，三足出背上。足出於背，下干上之象。五足者，众也。
    ○羽虫之异
    契，母曰简狄，有氏之女，为帝喾次妃。三人行浴，见元鸟坠其卵，简狄取吞之，因孕生契。
    姜原为帝喾元妃，履巨人迹而生稷，以为不祥，弃之，置渠中冰上，飞鸟以其翼覆荐之。姜原以为神，乃收养之。
    高宗祭成汤，有蜚雉登鼎耳而ず。刘歆以为羽虫之孽。鼎，宗庙之器，野鸟自外来，入为宗庙器主，是继嗣将易也。一曰，鼎，三公象，以耳行。野鸟居鼎耳，小人将居公位，败宗庙之祀。武丁恐骇，谋於忠贤，修德而正事，故能攘其妖，致百年之寿。
    周武王伐纣，师渡孟津，既济，有火自上复於下，至於王屋，流为乌，其色赤，其声魄云。（马融曰：“王屋，王所居屋。流，衍也。魄然，安定意也。”郑元曰：“《书说》云乌有孝名。武王卒父大业，故乌瑞臻。赤者，周之正色也。”《索隐》曰：按《今文泰誓》“流为雕”。雕，挚鸟也。马融云“明武王能伐纣”。）
    《春秋》昭公二十五年“夏，有鸲鹆来巢。”刘歆以为羽虫之孽，其色黑，又黑祥也，视不明听不聪之罚也。刘向以为蜚有{或虫}不言来者，气所生，所谓眚也（师古曰：“此蜚，谓负{樊虫}也，其为虫臭。{或虫}，短狐，即今所谓水弩也。隐元年有蜚，庄十八年有{或虫}。蜚音翡。{或虫}音域。蜚亦作，其音同耳。”）；鸲鹆言来者，气所致，所谓祥也。鸲鹆，夷狄穴藏之禽，来至中国，不穴而巢，阴居阳位（师古曰：“今之鸲鹆，中国皆有，依《周官》而言，但不逾济水耳。《左氏》以为鲁所常无，异而书之。而此云夷狄禽来，未喻其意。又此鸟本亦巢居，不皆穴处也。书巢者，著其居止字乳，不即去也。”），象季氏将逐昭公，去宫室而居外野也。鸲鹆白羽，旱之祥；穴居而好水，黑色，为至急之应也。天戒若曰，既失众，不可急暴；急暴，阴将持节阳以逐尔，去宫室而居外野矣。昭不悟，而举兵围季氏，为季氏所败，出於齐，遂死於外野。董仲舒指略同。{或虫}赧王二十九年，宋有雀生于城之陬。史占之曰：“占，小而生大，必霸天下。”宋康王喜，起兵灭滕，伐薛，东败齐，南败楚，西败魏，与齐、魏为敌。欲霸之亟成，射天笞地，斩社稷而焚灭之。又为长夜之饮。天下之人谓之“桀宋”。齐王起兵伐之，民散，城不守。宋王奔魏，死于温。
    汉景帝三年十一月，有白颈乌与黑乌群斗楚国吕县，白颈不胜，堕泗水中，死者数千。刘向以为近白黑祥。时楚王戊暴逆无道，与吴王谋反。乌群斗者，师战之象。白颈者小，明小者败也。堕於水，将死水地。其後王戊反，兵败走，为人所杀。京房《易传》曰：“逆亲亲，厥妖白黑乌斗於国。”  武帝太始三年二月，行幸东海，获赤雁，作《朱雁之歌》。  昭帝始元元年春二月，黄鹄下建章宫太液池中。（臣瓒曰：“时汉用土德，服色尚黄，鹄色皆白，而今更黄，以为土德之瑞，故纪之也。”师古曰：“非也。黄鹄，大鸟，一举千里者，非白鹄也。”）
    元凤元年，有乌与鹊斗燕王宫池上，乌堕池死，近黑祥也。时燕王旦谋为乱，遂不改悟，伏辜而死。楚、燕皆骨肉藩臣，以骄怨而谋逆，俱有乌鹊斗死之祥，行同而占合，此天人之明表也。燕一乌鹊斗於宫中而黑者死，楚以万数斗於野外而白者死，象燕阴谋未发，独王自杀於宫，故一乌水色者死。楚亢阳举兵，军师大败於野，故众乌金色者死，天道精微之效也。京房《易传》曰：“专征劫杀，厥妖乌鹊斗。”昭帝时，有鹈鹕或曰秃（师古曰：“鹈鹕即泽也，一名淘河，腹下胡大如数升囊，好群入泽中，抒水食鱼，因名秃，亦水鸟也。鹈音大奚反。鹕音胡。音秋。”），集昌邑王殿下，王使人射杀之。刘向以为水鸟青色，青祥也。时王驰骋无度，慢侮大臣，不敬至尊，有服妖之象（师古曰：“谓多治仄注冠，又以冠奴也。”），故青祥见也。野鸟入处，宫室将空。王不悟，卒以亡。京房《易传》曰：“辟退有德，厥咎狂厥妖水鸟集於国中。”  宣帝元康三年春，以神雀数集泰山，赐诸侯王、丞相以下金，令郎从官，帛吏民爵，女子牛酒，鳏寡孤独高年帛。六月，诏曰：“前年夏，神爵集雍（晋灼曰：《汉注》大如鹦爵，黄喉，白颈，黑背，腹斑文也。“）。今五色鸟以万数飞过属县（三辅诸县也），翱翔而舞，欲集未下。其令三辅毋得以春夏レ巢探卵，弹射飞鸟。具为令。”四年三月，神爵五采以万数集长乐、未央、北宫、高寝、甘泉泰殿中及上林苑。京兆尹张敞舍雀飞集丞相府，丞相黄霸以为神雀，议欲以闻。敞奏霸曰：“长吏守丞对时，臣敞舍有雀飞止丞相府屋上，丞相以下见者数百人。边臣多知雀者，问之，皆阳不知。丞相（图，议上），奏：‘图谋也曰臣闻上计长吏守丞以兴化条，皇天报下神雀。’後知从臣敞舍来，乃止。郡国吏窃笑丞相仁厚有知略，微信奇怪也（东坡、致堂论见《凤凰门》）。”
    成帝河平元年二月庚子，泰山山桑谷有（鸱也，音缘）焚其巢。男子孙通等闻山中群鸟鹊声，往视，见其巢然（古然字），尽堕地中，有三っ烧死（鸟子新生而哺者曰っ。）。树大四围，巢去地五丈五尺。太守以闻。色黑，近黑祥，贪虐之类也。《易》曰：“鸟焚其巢，旅人先笑後号兆。”泰山，岱宗，五岳之长，王者易姓告代之处也。天戒若曰，勿近贪虐之人，听其贼谋，将生焚巢自害其子绝世易姓之祸。其後赵飞燕得幸，立为皇后，姊妹专宠，後宫有子者杀之，并杀其母。帝崩，后坐诛。此焚巢杀子後号兆之应也。一曰，王莽贪虐而任社稷之重，卒成易姓之祸云。京房《易传》曰：“人主暴虐，鸟焚其舍。”  鸿嘉二年三月，博士行大射礼，有飞雉集於庭，历阶登堂而ず。後雉又集太常、宗正、丞相、御史大夫、大司马车骑将军之府，又集未央承明殿屋上。时大司马车骑将军王音、待诏宠等上言：“天地之气，以类相应（师古曰：“以经术待诏，其人名宠，不记姓。流俗书本‘宠’上辄加‘孙’字，非也。”），谴告人君，甚微而著。雉者听察，先闻雷声，故《月令》以纪气（师古曰：“谓季冬之月云‘雉ず鸡乳’也。”）。经载高宗ず雉之异（师古曰：“巳解於上。”），以明转祸为福之验。今雉以博士行礼之日大众聚会，飞集於庭，历阶登堂，万众睢睢（师古曰：“睢睢，仰目视貌也。音呼椎反。”），惊怪连日。径历三公之府，太常宗正典宗庙骨肉之官，然後入宫。其宿留告晓人，具备深切（师古曰：“宿音先就反。留音力救反。”），虽人道相戒，何以过是！宜谋於贤知，克己复礼，以求天意，继嗣可立，灾变可销也。”  绥和二年三月，天水平襄有燕生爵，哺食至大，俱飞去。京房《易传》曰：“贼臣在国，厥咎燕生爵，诸侯销。”一曰，生非其类，子不嗣世。
    後汉明帝永平十一年，获白雉。  十七年，神雀五色翔集京师。章帝元和二年，幸泰山，柴告岱宗。有黄鹄三十西南来，经祠坛上，东北过宫屋，翱翔升降。  桓帝永寿元年，白乌见齐国。  灵帝中平三年八月，怀陵上有万馀爵，先极悲鸣，巳乱斗相杀，皆断头，悬著树枝枳棘。到六年，灵帝崩，大将军何进以内宠外嬖，积恶日久，欲悉纠黜，以隆更始冗政，而太后持疑，事久不决。进从中出，於省内见杀，因是有司荡涤虔刘，後禄而尊厚者无馀矣。夫陵者，高大之象也。天戒若曰，诸怀爵禄而尊厚者，还自相害至灭亡也（《古今注》曰：“建武九年，六郡八县鼠食稼。”《张番纪》曰：“初平元年三月，献帝初入未央宫，翟雉飞入未央宫。获之。”《献帝春秋》曰：“建安七年，五色大鸟集魏郡，众鸟数千随之。”《魏志》曰：“二十三年，秃集邺宫文昌殿後池。”）。  献帝建安二十三年，秃鸟集邺宫文昌殿後池。明年，魏武王薨。
    蜀後主建兴九年十月，江阳至江州有鸟从江南飞渡江北，不能达，堕水死者以千数。时诸葛亮连年动众，志吞中夏，而终死渭南，所图不遂。又诸将分争，颇丧徒旅。鸟北飞不能达堕水死者，皆有其象也。亮竟不能过渭，是其应也。
    魏文帝黄初元年四月，饶安县言白雉见。未央宫中又有燕生鹰，口爪俱赤。此与商纣、宋隐同象。三年，又集雒阳芳林园池。  四年五月，有鹈鹕（题胡二音）鸟集灵芝池。按刘向说，此羽虫之孽，又青祥也。诏曰：“此诗人所谓泽者也。《曹诗》‘刺共（音恭）公远君子，近小人。’今岂有贤智之士，处於下位，否则斯鸟胡为而至哉？其博举天下隽德茂才、独行君子，以答曹人之刺。”於是杨彪、管宁之徒，咸见荐举。此所谓睹妖知惧者也。虽然，犹不能优容亮直，而多溺偏私矣。京房《易传》曰：“辟退有德，厥妖水鸟集於国中。”七年，燕又集雒阳芳林园池，与三年同。其夏，文帝崩。明帝景初元年，陵霄阙始构，有鹊巢其上。鹊体白黑杂色。此羽虫之孽，又白黑祥也。帝以问高堂隆，对曰：“《诗》云‘维鹊有巢，维鸠居之。’今兴起宫室，而鹊来巢，此宫室未成身不得居之象也。天戒若曰，宫室未成，将以他姓制御之，不可不深虑也。”於是帝改容动色。又有燕生巨っ（苦候反）於卫国李盖家。形若鹰，吻似燕。此羽虫之孽，又赤眚也。高堂隆曰：“此魏室之大异，防鹰扬之臣於萧墙之内。”其後宣帝起诛曹爽，遂有魏室。景初末，又集芳林园池。巳前再至，辄有大丧，帝恶之。其年，明帝崩。
    吴孙权赤乌元年，以有赤鸟之祥改元。  十一年八月，白鸠见於章安。  十二年四月，有两乌衔鹊堕东馆，权使领丞相朱据燎鹊以祭。按刘歆说，此羽虫之孽，又黑祥也。视不明、听不聪之罚也。是时权意溢德衰，信谗好杀，二子将危，将相俱殆，睹妖不悟，加之以燎，昧道之甚者也。明年，太子和废，鲁王霸赐死，朱据左迁，陆议忧卒，是其应也。东馆，典教之府，鹊堕东馆，又天意乎？太元二年正月，封前太子和为南阳王，遣之长沙，有鹊巢其帆樯（凡墙二音）。和故官僚闻之。皆忧惨，以为樯木倾危，非久安之象。是後果不得其死。孙亮建兴二年十一月，有大鸟五见於春申，吴人以为凤凰。明年，改元为五凤。汉桓帝时，有五色大鸟，司马彪云：“政道衰缺，无以致凤，乃羽虫孽耳。”孙亮未有德政，孙峻骄暴方甚，此与桓帝同事也。按《瑞应图》，大鸟似凤而为孽者非一，宜皆是也。孙休永安三年，西陵言赤乌见。六年，白燕见於慈湖，赤雀见於豫章。
    晋武帝泰始四年八月，有翟雉飞上阊阖门。天戒若曰，阊阖门非雉所止，犹殷宗雉登鼎耳之戒也。  惠帝永康元年，赵王伦谋篡，京师得异鸟，莫能名。伦使人持出，周旋城邑市以问人。积日，宫西有小儿见之，遂自言曰：“服留鸟翳。”持者即还白伦。伦使更求，又见之，仍将入宫，密笼鸟，并闭小儿户中，明日视之，悉不见。此羽虫之孽。时赵王伦有目瘤之疾，言服留者，谓伦留将服其罪也。寻而伦诛。赵王伦篡位，鹑入太极殿，雉集东堂。天戒若曰，太极东堂皆朝享听政之所，而鹑雉同日集之者，赵王伦不当居此位也。《诗》云“鹊之︹，︹鹑之奔，奔人之无良，我以为君。”其此之谓乎！寻而伦灭。孝怀帝永嘉元年二月，洛阳东北步广里地陷，有苍白二色鹅出，苍者飞翔冲天，白者止焉。此羽虫之孽，又黑白祥也。董养曰：“步广，周之狄泉，盟会地也。白者，金色，国之行也。苍为胡象，其可尽言乎？”是後，刘元海、石勒相继乱华。明帝太宁三年八月庚戌，有大鸟二，苍黑色，翼广一丈四尺，其一集司徒府，射而杀之，其一集市北家人舍，亦获焉。此羽虫之孽也，又黑祥也。及闰月戊子而帝崩，後遂有苏峻、祖约之乱。成帝咸和二年正月，有五鸥鸟集殿庭，北又白祥也。是时庾亮苟违众谋，将召苏峻，有言不从之咎，故白祥先见也。三年二月，峻果作乱，宫殿焚毁，化为莱（乌来二音），此其应也。咸康八年七月，有白鹭集殿屋。是时康帝始即位，不永之祥也。後涉再期而帝崩。按刘向曰：“野鸟入处，宫室将空。”此其应也。海西初以兴宁三年二月即位，有野雉集於相风。此羽虫之孽也。寻为桓温所废也。孝武帝太元十六年六月，鹊巢太极东头鸱尾，又巢国子学堂西头。十八年，东宫始成，十九年正月，鹊又巢其西门。此殆与魏景初同占。学堂，风教之所聚；西头，又金行之祥。及帝崩後，安皇嗣位，桓元遂篡，风教乃颓，金行不竞之象也。安帝雍熙三年，龙骧将军朱猗（於离反）戍寿阳。婢炊饭，忽有群乌集灶，竞来啄啖，婢驱逐不去。有猎狗咋杀两乌，馀乌因共啄杀狗，又啖其肉，唯馀骨存。此亦羽虫之孽，又黑祥也。明年六月，猗死，此其应也。
    石虎飨群臣於太武殿前，有白雁百馀集於马道南，命射之，无所获。太史令赵揽以为“白雁集庭，宫室将空”。  扬州送黄鹄雏五，颈长一丈，声闻十馀里，泛之於元武池。
    宋孝武帝大明七年十一月，大阅水师於中江，有白雀二集华盖。
    梁武帝中大同元年，邵陵王纶在南徐州，坐厅事，有野鸟如数百飞屋梁上，弹射不中，俄顷失所在。京房《易飞候》曰：“野鸟入君室，其邑虚，君亡之他方。”後纶为湘东王所袭，竟致奔亡，为西魏所杀。
    侯景在梁，将受锡命，陈备物於庭。有野鸟如山雀，赤觜，集於册书之上，鸺留鸣於殿。与中大同元年同占。景寻败，将亡入海中，为羊所杀。
    陈後主时，蒋山有众鸟鼓翼而鸣曰：“奈何帝。”京房《易飞候》曰：“鸟鸣门阙，如人音，邑且亡。”蒋山，吴之望也。鸟於上鸣，吴邑空虚之象。及陈亡，建康为墟。又陈未亡时，有一足鸟集於殿庭，以觜画地成文，曰：“独足上高台，盛草变为灰。”独足者，叔宝独行无众之应。盛草成灰者，陈政芜秽，被隋火德所焚除也。叔宝至长安，馆於都水台上，高台之义也。
    魏太武太延元年，白燕集於盛乐旧都，元鸟随之以千数；白雉三集於平阳太祖之庙。
    北齐孝昭帝即位之後，有雉飞上御座。占同中大同元年。又有鸟止於後园，其色赤，形似鸭而有九头。其年帝崩。  武成胡后，生後主初，有枭升后帐而鸣。枭，不孝之鸟，不祥之应也。後主嗣位，胡后淫乱事彰，遂幽后於北宫焉。後主天统三年九月，万春鸟集仙都苑。京房《易飞候》曰：“非常之鸟，来宿於邑中，邑有兵。”周师入邺之应也。  武平七年，有鹳巢太极殿，又巢并州嘉阳殿。雉集晋阳宫御坐，获之。京房《易飞候》曰：“鸟无故巢居君门及殿屋上，邑且虚。”其年国灭。
    北周静帝大象二年二月，有秃集洛阳宫太极殿。其年帝崩，後宫常虚。
    隋文帝开皇初，梁主萧琮新起後，有鸿鸟集其帐隅。未几，琮入朝，被留於长安。梁国遂废。  炀帝大业四年，蜀郡获三足乌。  八年，帝征辽东，次大顿，见二大乌，高丈馀，高身朱足，游泳自若。上异之，命工图写，并立铭颂。十二年二月甲子夜，有二大鸟似雕，飞入大业殿，止於御幄，至明而去。大业末，京师宫室中，恒有鸿雁之类无数，翔集其。俄而长安不守。  十三年十一月，乌鹊巢帝帐幄，驱不能止。帝寻逢弑。
    唐高祖武德初，隋将尧君素守蒲州，有鹊巢其炮机。太宗贞观十六年，立晋王为太子。雌雉集太极殿前，雄雉集东宫显德殿前。太极，三朝所会也。帝以问褚遂良，对曰：“昔秦文公时，有童子化为雉，雌者鸣於陈仓，雄者鸣於南阳。童子曰：‘得雄者王，得雌者霸。’文公遂以为宝鸡祠。汉光武得雄，遂起南阳有四海。陛下旧封秦王，故雄雉见秦地，所以彰明德也。”上悦。  十七年春，齐王为齐州刺史，好畜鸭，有啮鸭，头断者四十馀。高宗永徽四年，宋州人蔡道基舍傍有兽高丈馀，头类羊，一角，鹿形，马蹄，牛尾，五色，有翅。占曰：“鸟如畜形者，有大兵。”  五年七月辛巳，万年宫有小鸟如雀，生子大如鸠。  调露元年，鸣群飞入塞，相继蔽野。至二年正月，还复北飞，至灵夏北，悉堕地而死，视之皆无首。  武后文明後，天下屡奏雌鸡化为雄，或半化者。  中宗景龙四年六月辛巳朔，乌集太极殿梁，驱之不去。元宗开元十三年十一月戊子，雄雉驯飞泰山斋宫内。封禅，所以告成功，祀事无重於此者，而野鸟驯飞，不忌禁卫，不祥。二十五年四月，濮州两乌、两鹊、两鸲鹆同巢。陇州鹊哺慈乌。  二十八年四月庚辰，慈乌巢宣政殿拱。辛巳，又巢宣政殿拱。天宝十三载，叶县有鹊巢於车辙中。不巢木而巢地，失其所也。  肃宗至德二载三月，安禄山将武令围南阳，有鹊巢於城中炮机者三，雏成乃去。  代宗大历八年九月，武功获大鸟，肉翅狐首，四足有爪，长四尺馀，毛赤如蝙蝠，群鸟随而噪之。近羽虫孽也。
    十三年五月，左羽林军有鸲鹆乳鹊二。  德宗贞元四年三月，中书省梧桐树有鹊以泥为巢。鹊巢知岁次，於羽虫为有知，今以泥露巢，遇风雨坏矣。是岁夏，郑、汴境内乌皆群飞，集魏博田绪、淄青李约境，衔木为城，高二三尺，方十里。绪、恶而焚之，信宿又然，乌口皆流血。  九年春，许州鹊哺乌雏。十年四月，有大鸟飞集宫中，食杂骨数日，获之，不食死。六月辛未晦，水鸟集左藏库。七月，怀州奏获白鹊二。十一年二月，同州进五色鹰。八月，潞州进白鹘。十一月，潭州进赤乌。十二年七月，河阳进鸲鹆二。  十三年，怀州デ巢内有黄鹊往来哺食。十四年秋，有异鸟，色青，类鸠、鹊，见於宋州郊外，所止之处，群鸟翼卫，朝夕兼稻梁以哺之，睢阳人野聚观者旬日。十八年六月，乌集徐州之滕县，兼柴为城，中有白乌一，碧乌一。  宪宗元和元年，常州鹊巢於平地。  四年十二月，群鸟夜集於太行山上。  十三年春，淄青府署及城中乌、鹊互取其雏，各以哺子，更相搏击，不能禁。穆宗长庆元年六月，郓州奏，雷泽县界有乌巢，因风坠二雏，鹊引而哺之。  敬宗宝历元年十月丙申，群乌夜鸣。文宗开成元年闰五月丙戌，乌集唐安寺，逾月散。雀集元法寺，燕集萧望之家。二年三月，真兴门外鹊巢於古冢。鹊巢知避岁，而古占又以高下水旱，今不巢於木而穴於冢，不祥。是秋，突厥鸟自塞北群飞入塞。  五年六月，有秃群飞集禁苑。，水鸟也。  武宗会昌元年，潞州长子有白颈乌与鹊斗。  宣宗大中十年三月，舒州吴塘堰有众禽成巢，阔七尺，高一尺。水禽山鸟，无不驯狎。中有如人面、绿毛、绀爪觜者，其声曰“甘”，人谓之甘虫。占曰：“有鸟非常，来宿于邑中，国有兵，人相食。”懿宗咸通七年，泾州灵台百里戍有雀生燕，至大俱飞去。京房《易传》曰：“贼臣在国，厥妖燕生雀。”雀生燕同说。十一年夏，雉集河内县署。  咸通中，吴、越有异鸟极大，四目三足，鸣山林，其声曰“罗平”。占曰：“国有兵，人相食。”  僖宗乾符四年春，庐江县北鹊巢於地。六年夏，鸱、雉集於偃师南楼及县署。刘向说：“野鸟入处，宫室将空。”  广明元年春，绛州翼城县有鸺留鸟群飞集县署，众鸟逐而噪之。光启元年、二年，复如之。鸺留，一名训狐。  中和元年三月，陈留有乌变为鹊。二年，有鹊变为乌。古者以乌卜军之胜负。乌变为鹊，民从贼之象。鹊复变为乌，贼复为民之象。三年，新安县吏家捕得雉养之，与鸡驯，月馀相与斗死。  四年，临淮涟水民家鹰化为鹅，而弗能游。鹰以鸷而击，武臣象也。鹅虽毛羽清洁，而飞不能远，无搏击之用，充庖厨而已。  光启元年十二月，陕州平陆集津山有雉二首向背而连颈者，栖集津仓庑後，数月，群雉数百来斗杀之。二年正月，乡、湖城野雉及鸢夜鸣。七月，中条山鹊焚其巢。京房《易传》曰：“人君暴虐，鸟焚其巢。”  三年十月，慈州仵城枭与鸱斗相杀。昭宗光化二年，幽州节度使刘仁恭屠贝州去，夜有鸺留鸟十数飞入帐中，逐去复来。昭宗时，有秃鸟巢寝殿隅，帝亲射杀之。天复二年，帝在凤翔，十一月丁巳，日南至，夜骤风，有乌数千，迄明飞噪，数日不止。自车驾在岐，常有鸟数万栖殿前诸树，岐人谓之神鸦。三年，宣州有鸟如雉而大，尾有火光如散星，集於戟门，明日大火，曹局皆尽，惟兵械存。
    後唐明帝天成二年五月，怀州进白鹊。六月，兖州进三足乌。  废帝清泰元年十月，辛未巳时，有雉金色，自南飞入中书，止於政事堂屋脊上。吏驱之不去，良久，飞入於民家，得之（其年李愚、刘句并罢相）。
    後晋高祖天福八年三月，有白乌栖於作坊桐树。
    後汉高祖乾三年五月，太原进白乌。
    後周太祖广顺三年六月，河南、河北诸州，旬日内无乌，既而聚泽、潞之山谷中，集於林木，压树枝皆折（是年，人疾疫甚众，至显德元年，河东刘崇为周师所败，伏尸血，流故先萌其兆）。  世宗显德元年二月，潞州高平县有鹊巢於县郭之南平地，巢中七八雏。  三年，颍州进白乌。
    宋太祖乾德六年，西川兵马都监张延通献白鹊。  太宗太平兴国五年七月，秘书丞郭延钊献紫鹊。九年，江陵献绿鹊。易州献红山鹊，颍州献白雉，西京献白鸠。至道元年四月，知通利军钱昭序获赤乌以献，上曰：“乌色正如渥丹，正火德之应也。”贝州献白鹌鹑，越州献白鸲鹆。九月，京师自旦至西，群乌百馀万，飞翔有声如风，识者云“突厥雀”，亦云“蕃雀”。真宗咸平二年八月，黄州群鸡夜鸣，至冬不止。  大中祥符二年春，州见黄雀群飞蔽日，有从空坠者。占主民有役事。是岁火。延州天建节道场，有禽素质毛，赤朱丹趾，集坛侧槐树，醮罢方去。是秋，有禽白质丹朱，飞止禁中殿隅，逐之，至天书殿而隐。  三年三月，禁中有禽止殿槛，驯扰无畏，宫人以袂捧而献，采毛颈，惟饮水，不粒食。五年七月乙酉，建安军铸圣像所启道场，神雀五色、修尾黄喙，集塑像上。九月庚辰，复有神雀，丹朱黄腹，背翅青绿，集玉皇殿幕，驯扰不惊。六年十月，代州五台山有吉祥鸟见，形翅甚大，其飞也，四黄鸟导之，四鹊从之。泰山兴工，有鸟状乌，朱趾皆赤，役夫稍憩，即飞鸣作起之声，众工见其来，畚锸争进，将晡而去，日以为常，目以为催工鸟。仁宗宝元元年二月乙酉，兴州长举县有鹊，羽毛洁白，觜脚红，不类常鹊。英宗治平三年五月，太子右赞善大夫陈世献白乌。  神宗熙宁七年六月乙未，广州言，增城县凤凰见。元丰三年八月戊寅，赵州平棘县获白鹊。九月丙午，赵州获白乌。六年七月壬申，丹州生白雀。徽宗政和三年九月，大飨明堂，有鹤回翔堂上，明日，又翔於上清宫。是时，所在言瑞鹤，宰臣等表贺不可胜纪。  宣和元年九月戊午，蔡京等表贺赤乌，又贺白鹊。政和後，禁苑多为林居野店，又聚珍禽、野兽、麈鹿、鹅、禽鸟数百实其中。至宣和，每秋风夜静，禽鸟之音四彻，宛若深山大泽陂野之间，识者以为不祥。宣和末，南郊礼毕，御郊宫端诚殿。天未明，百辟方称贺，忽有正鸣於殿屋，若与赞拜声相应和，闻者骇之。时巳报女真背盟，未逾月，内禅。明年有青城之难。高宗建炎三年，上在扬州，二月辛亥，早朝，有翠羽，飞鸣行殿三匝，一再止於宰臣汪伯彦朝冠。冠者，尊服，飞鸟践之不祥。翠羽，又青祥也。刘向以为“野鸟入处，宫室将空”。一曰败亡之应。是日虏兵入扬州，有仓卒渡江之变。後二十日，伯彦罢相，寻坐贬。  四年五月丁巳，虏兵围陕府，鸢鸦数万飞噪城上，与战声相乱。虏将娄宿曰：“城当陷，急攻之。”遂失守，近羽孽也。  七年，枭鸣於刘豫後苑，又群鸟鸣於内庭，如曰：“休也”。豫恶之，募人获一枭者予钱五千。是岁，豫废，伪齐亡。  十七年二月，有白鸟六集於高坛上。近羽孽也。宰臣沈该以瑞奏。  二十七年，饶州鄱阳县有妖鸟，凫身鸡尾，长喙方足赤目，止於民屋数日，弹矢不能中。亦羽孽也。  孝宗乾道六年，邵武军泰宁县有爵飞鸣，立死於瑞宁佛刹香鼎。先是绍兴初，是邑有爵立死於丹霞佛刹之鼎，皆羽孽也。释子因释其妖谓之雀化。宁宗庆元三年春，池州铜陵县鸳鸯雄。化雌近羽孽也。
    ●卷三百十三 物异考十九
    ○凤凰
    虞舜箫《韶》九成，凤凰来仪（《韶》，舜乐名。言箫见细乐之备。雄曰凤，雌曰凰，灵鸟也。仪，有容仪。备乐九奏而致凤凰，则馀鸟兽不待九而率舞）。
    汉昭帝始元三年冬十月，凤凰集东海，遣使者祠其处。宣帝本始元年五月，凤凰集胶东、千乘。  四年五月，凤凰集北海安邱、淳于。  地节二年四月，凤凰集鲁郡，群鸟从之。  元康二年三月，以凤凰集，赐天下吏民爵，女子牛酒，鳏寡高年帛。  神爵二年，凤凰集京师，群鸟从者以万数。  四年冬十月，凤凰十一集杜陵。十二月，凤凰集上林。  五凤三年，鸾凤集长乐宫东阙中树上，飞下止地，文章五色。
    东坡苏氏曰：《黄霸传》言，时凤凰神爵数集郡国，颍川尤多，天子以霸治行长者，下诏称扬。此可疑也。霸以为神爵，不知颍川之凤以何物为之邪？
    致堂胡氏曰：孝宣之世，诚安且治矣。然方之尧、舜、成、康，可封刑措之俗，无乃尚远有不及乎，凤凰何为而屡至哉？自本始逮黄龙二十五年，天变则日食、星孛、大雨雹，地变则四十九郡同日震，山崩，坏宗庙，杀人民。以人事论之，赵、盖、杨、韩四良臣无罪而死，元康二年中，子弟杀父兄、妻杀夫者，二百四十二人。魏相以为大故者，不论他年。然则世虽安治，亦多舛逆，不得称太平决矣。凤凰表太平之瑞也，何为而至哉？宣帝继武帝之後，抚养百姓，不兴兵革，亲致康阜，其心自喜，必有窥见微意者，故争言祥瑞以侈耀之。虽然，所谓凤者，非也，何以明之？黄霸以为神爵，而神爵年号非有他异焉，乃为凤凰而名之。然则其时公以为神爵，神爵为凤凰，则凤凰群集，非而何？虽明治安而未及古，正使有凤尚不足贵，况非凤邪？此可破千载之疑而发一笑，为後世自欺之戒也。或曰，汉权归外家，自王凤始，殆天以告尔，然则尤当警惧者也。
    後汉章帝元和三年正月，凤凰集肥城。五月诏曰：“乃者凤凰、黄龙，鸾鸟比集七郡（孙之柔《瑞应图》曰：“鸾鸟者，赤神之精，凤凰之佐。鸡身而毛色赤被五采，鸣中五音。人君进退有度，亲疏有序，则至也。”比，频也），或一郡再见。其赐天下吏民爵及帛有差。”安帝延光三年，新丰上言凤凰集西界亭（今新丰县西原有凤凰原，俗传云：“即此时凤凰所集之处也。”）。二月戊子，有五色大鸟集济南台县。十月，又集新丰。时以为凤凰阳明之应，故非明主则隐不见。凡五色大鸟似凤者，多羽虫之孽。是时安帝信中常侍樊丰、江京、阿母王圣及外属耿宝等谗言，免太尉杨震，废太子为济阴王，不η之异也。  章帝末，号凤凰百四十九见。时直臣何敞以为羽孽似凤，翱翔殿屋，不察也（臣昭曰：“巳论之於《敞传》。”）。记者以为其後章帝崩，以为验。按宣帝、明帝时，五色鸟群翔殿屋，贾逵以为胡降徵。帝多善政，虽有过，不及至衰缺，末年胡降二十万口，尔其验也。帝之时，羌胡外叛，谗慝内兴，羽孽之时也。《乐叶图徵》说五凤皆五色，为瑞者一，为孽者四（《叶图徵》曰：“似凤有四，并为妖：一曰，鸠喙，圆目，身义戴信婴礼膺仁负智，至则旱疫之感也；二曰发明，乌喙，大颈，翼大，身仁，戴智婴义膺信负礼，至则丧之感也；三曰焦明，长喙，疏翼，圆尾，身义戴信婴仁膺智负礼，至则水之感也；四曰幽昌，锐目，小头，大身，细足，胫若鳞叶，身智戴信负礼膺仁，至则旱之感也。”《国语》曰：“周之兴也，鸣岐。”《说文》曰：“五方神鸟，东方曰发明，南方曰焦明，西方曰，北方曰幽昌，中央曰凤凰。”）。  桓帝元嘉元年十一月，五色大鸟见济阴巳氏。时以为凤凰。此时政治衰缺，梁冀秉政阿枉，上幸亳后，皆羽孽时也（臣昭按：魏朗对策，桓帝时雉入太常、宗正府。朗说见本传注）。  灵帝光和四年秋，五色大鸟见於新城，众鸟随之，时以为凤凰。时灵帝不恤政事，常侍、黄门专权，羽孽之时也。众鸟之性，见非常斑驳，好聚观之，至於小爵希见枭者，见犹聚。
    魏文帝黄初元年八月，石邑县言凤凰集。
    吴孙权黄武四年，苍梧言凤凰见。  黄龙元年，夏口、武昌并言凤凰见。孙亮建兴二年，有大鸟五见於春申，吴人以为凤凰（详见《羽虫门》。）  孙皓建衡三年，西苑言凤凰集，见明年改元凤凰。
    晋武帝泰始元年，郡国言凤凰见凡六。  二年，凤凰六见。  五年，凤凰见於赵国。穆帝升平四年二月，凤凰将九雏见於丰城。十一月，凤凰复见於丰城，群鸟随之。五年，凤凰见於沔北。
    宋文帝元嘉十四年正月戊戌，凤凰二见於都下，众鸟随之，改其地曰凤凰里。
    周武帝天和元年七月，梁州上言，凤凰集枫树，众鸟列侍以万数。
    唐武后长寿三年十一月，陈州上言，苑邱县凤凰集，众鸟数万前後翊从，行列齐整，色别为群。後三日，改元仪凤。
    蜀王建元年，凤凰见万岁县。
    汉刘晟时，凤凰见邕州。
    宋太宗端拱元年八月，有凤凰集广州清远县廨舍柏树，高六尺，众鸟随之，向东北去。  真宗景德元年五月，白州有三凤自南来，入城中，群禽周绕，至万岁寺前，栖百尺木龙树上，身长九尺，高五尺，其文五色，冠如金杯。神宗熙宁七年六月乙，未广州言增城县凤凰见。
    ○鸡祸
    《春秋左氏传》周景王时，大夫宾起见雄鸡自断其尾。刘向以为近鸡祸也。时王有爱子子朝，王与宾阴谋欲立之。田於北山，将因兵众杀子之党，未及而崩。王子争国，王室大乱。其後，宾起诛死，子朝奔楚而败。京房《易传》曰：“有始无终，厥妖雄鸡自断其尾。”
    汉宣帝黄龙元年，未央殿辂令中雌鸡化为雄（辂与路同。令音零。厩名也），毛衣变化而不鸣，不将，无距（将谓率领其群。距，鸡附足骨，斗时所用刺之）。  元帝初元中，丞相府史家雌鸡伏子，渐化为雄，冠距鸣将。  永光中，有献雄鸡生角者。京房《易传》曰：“鸡知时，知时者当死。”房以为己知时，恐当之。刘向以为房失鸡占。鸡，小畜，主司时，起居人（为人起居之节），小臣执事为政之象也。言小臣将秉君威，以害正事，犹石显也。竟宁元年，显伏辜，此其验也。或曰，显何足以当此？昔武王伐殷，誓师曰：“‘牝鸡无晨；牝鸡之晨，惟家之索。’今殷王受惟妇言是用。”由是论之，黄龙、初元、永光鸡变，国家之占，妃后妃象也。黄龙元年，宣帝崩，元帝立，王妃将为后，故是岁未央殿雌鸡化雄，明其占在正宫也。不鸣不将无距，贵始萌而尊未成也。初元元年，立王妃为后后，以后父丞相少史王禁为阳平侯，明年立皇后子为太子。故应是，丞相府史家雌鸡化为雄，其占即丞相少史之女也。伏子者，明己有子也。冠距鸣将者，尊己成也。永光二年，禁薨，子凤嗣侯。元帝崩，成帝遂委政於元舅。王氏之权自凤始，故於凤始受爵位时，雄鸡有角，明视作威专君害上危国者，从此人始也。京房《易传》曰：“贤者居明夷之世，知时而伤，或众在位，厥妖鸡生角。时主独。”又曰：“妇人颛政，国不静；牝鸡雄鸣，主不荣。”故房以为己亦在占中矣。
    後汉灵帝光和元年，南宫侍中寺雌鸡欲化雄，一身毛皆似雄，但头冠尚未变。诏以问议郎蔡邕，邕对曰：“貌之不恭，则有鸡祸。臣窃推之，头，元首，人君之象；今鸡一身己变，未至於头，而上知之，是将其事而不遂成之象也。若应之不精，政无所改，头冠或成，为患滋大。”是後张角作乱称黄巾，破坏四方。
    魏明帝景初二年，廷尉府中雌鸡化为雄，不鸣不将。干宝曰：“是岁宣帝平辽东，百姓始有与能之义，此其象也。”然晋三后并以人臣终，而不鸣不将，又天意也。
    晋惠帝元康六年，陈国有鸡生雄鸡无翅，既大，坠坑而死。王隐以为：“雄者，允嗣子之象。坑者，母象。今鸡生无翅，坠坑而死，此子无羽翼，为母所陷害乎？”於後贾后诬杀愍怀，此其应也。泰安中，周（音起）家雌鸡逃承ニ中，六七日而下，奋翼鸣将，独毛不变。其後有陈敏之事，敏虽控制江表，终无纪纲文章，殆其象也。卒为所灭。鸡祸见家，又天意也。京房《易传》曰：“牝鸡雄鸣，主不荣。”  元帝太兴中，王敦镇武昌，有雌鸡化为雄。天戒若曰，雌化为雄，臣陵其上。其後王敦再攻京师。孝武太元十三年四月，广陵高平阎嵩家雌鸡生无右翅，彭城人刘象之家鸡有三足。京房《易传》曰：“君用妇人言，则鸡生妖。”是时，主相并用尼媪（乌尧反）之言，宠赐过厚，故妖象见焉。安帝隆安元年八月，琅邪王道子家青雌鸡化为赤雄鸡，不鸣不将。桓元将篡，不能成业之象。  四年，荆州有鸡生角，角寻堕落。是时桓元始擅西夏，狂慢不肃，故有鸡祸。天戒若曰，角，兵象；寻堕落者，暂起不终之妖也。後皆应也。元兴二年，衡阳有雌鸡化为雄，八十日而冠萎。天戒若曰，衡阳，桓元楚国之邦略也。及桓元篡位，果八十日而败，此其应也。
    隋文帝开皇中，有人上书，言频岁已来，鸡鸣不鼓翅，类腋下有物而妨之，翮不得举，肘腋之臣，当为变矣。书奏不省。京房《易飞候》曰：“鸡鸣不鼓翅，国有大害。”其後大臣多被夷灭，诸王废黜，太子幽废。炀帝大业初，天下鸡多夜鸣。京房《易飞候》曰：“鸡夜鸣，急令。”又云：“昏而鸣，百姓有事；人定鸣，多战；夜半鸣，流血漫漫。”及中年已後，军国多务，用度不足，於是急令暴赋，责成守宰，百姓不聊生矣，各起而为盗，战争不息，尸骸被野。
    唐武后垂拱三年七月，冀州雌鸡化为雄。永昌元年，明州、松州各有雌鸡化为雄。中宗景龙二年春，滑州匡城县民家鸡有三足。京房《易传》占曰：“君用妇言，则鸡生妖。”元宗好斗鸡，贵臣、外戚皆尚之，贫臣或弄木鸡。识者以为：鸡，酉属，帝王之岁；斗者，兵象。近鸡祸。  宣宗大中八年九月，考城县民家雄鸡化为雌，伏子而雄鸣。雄化为雌，王室将卑之象，反雌伏也。汉宣帝时，有此异，至元帝而王氏始萌，盖驯致其祸也。  懿宗咸通六年七月，徐州彭城民家鸡生角。角，兵象；鸡，小畜，犹贱类也。
    宋高宗绍兴初，陈州民蓄鸡忽人言。近鸡祸也。後河南为伪齐所据。时松阳县民家鸡生三足，与《唐志》景龙中鸡祸同占。县治有鸡伏卵，毛生壳外。近鸡祸，亦毛孽也。  孝宗乾道六年，衢州西安县官塘有物怪，鸡首人身，高丈馀，昼见於野。宁宗庆元三年，饶州垒舍鸡卵出蛇。近鸡孽，亦蛇孽也。徽州婺源县张村民家雌鸡化为雄，烹之，形冠距而腹卵孕。同里洪氏家雄鸡伏子，中一雏有三足。
    ○龙蛇之异
    夏孔甲之时，天降二龙，有雌雄，孔甲不能食，未得豢龙氏（豢，养也。食曰豢）。陶唐既衰，其後有刘累，学扰龙（扰音柔，驯也，能顺养得其嗜欲）於豢龙氏，以事孔甲。孔甲赐其姓曰御龙氏，更豕韦之後。龙一雌死，潜醢，以食夏后。夏后享之，既而使求之，惧而迁去。  史记夏后氏之衰，有二龙止於夏庭，而言“余，褒之二君也（褒，古国名）”。夏帝卜杀之，去之，止之，莫吉；卜请其而藏之，乃吉（应劭曰：“，氵未也。”郑氏曰：“音牛<齿台>之<齿台>。”师古曰：“去谓驱逐也，止谓拘留也。去音邱吕反。音丑之反。”）。於是布币策告之（师古曰：“奠币为礼，读策词而告之也。说者以为策者米，盖失之矣。”）。龙亡而在，乃匮去之（师古曰：“匮，匮也。去，藏也。匮音读。去音邱吕反。”）其後夏亡，传匮於殷、周，三代莫发，至厉王末，发而观之，流於庭，不可除也。厉王使妇人而讠之（应劭曰：“群呼曰讠。”师古曰：“讠音先到反。”），化为元鼋（韦昭曰：“元，黑，鼋，晰蜴也，蜇蜴也，似蛇而有足。”师古曰：“鼋似鳖而大，非蛇及蜇蜴。”），入後宫。处妾遇之而孕（师古曰：“处妾，宫中之童女。”）。”生子，惧而弃之。宣王立，女童谣曰：“弧萁服，实亡周国（服虔曰：“，桑也。”师古曰：“女童谣，闾里之童女为歌谣也。，山桑之有点文者也。木弓曰弧。服，盛箭者，即今之步叉也。萁，草似荻而细，织之为服也。音一簟反。萁音基。荻音敌。”）。”後有夫妇鬻是器者，宣王使执而﹃之（师古曰：“鬻，卖也，音戈六反。”）。既去，见处妾所弃妖子，闻其夜号，哀而收之，遂亡奔褒。後褒人有罪，入妖子以赎，是为褒姒，幽王见而受之，生子伯服。王废申后及太子宜臼，而立褒姒、伯服代之。废后之父申侯与缯西畎戎共攻杀幽王（师古曰：“畎戎即犬戎，亦曰昆夷。”）。《诗》曰：“赫赫宗周，褒姒灭之（师古曰：“《小雅正月》之诗也。赫赫，盛貌也。宗周，镐京也。灭，灭也，音呼悦反。”）。”刘向以为夏后季世，周之幽、厉，皆讠孛乱逆天（师古曰：“讠孛，惑也，音布内反。”）。”故有龙鼋之怪，近龙蛇孽也。，血也，一曰氵未也。弧，桑弓也。萁服，盖以萁草为箭服，近射妖也。女童谣者，祸将生於女，国以兵寇亡也（师古曰：“因妇以致兵寇也。”）。
    《左氏传》鲁庄公时，有内蛇与外蛇斗郑南门中，内蛇死。刘向以为近蛇孽也。先是，郑厉公劫相祭仲，逐兄昭公代立。後厉公出奔，昭公复入。死，子仪代立。厉公自外劫大夫傅瑕，使﹃子仪。此外蛇杀内蛇之象也。蛇死六年，而厉公立。庄公问申曰：“犹有妖乎？”对曰：“人之所忌，其气焰以取之，妖由人兴也。人亡衅焉，妖不自作。人弃常，故有妖。”京房《易传》曰：“立嗣子疑，厥妖蛇居国门斗。”  文公十六年夏，有蛇自泉宫出（泉宫，即泉台），入於国，如先君之数。刘向以为近蛇孽也。泉宫在囿中，公母姜氏曾居之，蛇从之出，象宫将不居也。《诗》曰：“维虺维蛇，女子之祥。”又蛇入国，国将有女忧也。秋，公母薨。公恶之，乃毁泉台。後二年公薨，公子遂杀文之二子而立宣公。文公夫人大归於齐。  昭公十九年，龙斗於郑时门之外洧渊。刘向以为近龙孽也。郑以小国摄乎晋、楚之，重以强吴。时子产任政，内惠於民，外善辞令，以交三国，郑卒亡患，能以德消变之效也。京房《易传》曰：“众心不安，厥妖龙斗。”
    汉高祖母媪常息大泽之陂（休息而寝也），梦与神遇。是时雷电晦冥，父太公往视，则见交龙其上。已而娠，遂产高祖。  高祖为亭长，送徒骊山。被酒，夜经泽中，有大蛇当径，乃拔剑斩蛇，蛇分两头（详见《人异门》）。  惠帝二年正月癸酉旦，有两龙见於兰陵延东里温陵井中，至乙亥夜去。刘向以为龙贵象而困於庶人井中，象诸侯将有幽执之祸。其後吕太后幽杀三赵王，诸吕亦终诛灭。京房《易传》曰：“有德将害，厥妖龙见井中。”又曰：“行刑暴恶，黑龙井出。”  文帝十五年，黄龙见於成纪。  武帝太始四年七月，赵有蛇从郭外入，与邑中蛇斗孝文庙下，邑中蛇死。二年秋，有卫太子事，事自赵人江充起。  宣帝甘露元年，黄龙见新丰。  成帝鸿嘉元年冬，黄龙见真定。
    後汉光武建武十二年六月，黄龙见东河。  章帝建初五年，有八黄龙见於泉陵（伏侯《古今注》曰：“见零陵泉陵湘水中，相与戏。其二大如马，有角；六枚大如驹，无角。”）。  安帝延光元年，九真言黄龙见武功。三年，历城、琅邪言黄龙见。时安帝听谗，免太尉杨震，杨晨自杀。又帝独有一子，以为太子，信谗废之。是皇不中，故有龙孽，时多用佞媚，故以为瑞应。明年正月，东郡又言黄龙二见濮阳。  桓帝建和元年，沛国言黄龙见谯。  元嘉二年，济阴言黄龙见句阳，金城言黄龙见允街。  桓帝即位，有大蛇见德阳殿上，雒阳市令淳于翼曰：“蛇有鳞，甲兵之象也。见於省中，将有椒房大臣受甲兵之诛也。”其後梁冀以逆诛。  延熹七年六月壬子，河内野王山上有龙死，长可数十丈（《袁山松书》曰：“长可百馀丈。”）。裴楷以为夫龙者为帝王瑞，《易》论大人。天凤中，黄山宫有死龙，汉兵诛莽而世祖复兴，此易代之徵也。至建安二十五年，魏文帝代汉（臣昭曰：“夫屈伸跃见，变化无方，非显死之体，横强之畜。《易》况大圣，宾类君道。野王之异，岂桓帝将崩之表乎？妖等占殊，其例斯众。苟欲附会以同天凤，则帝陟三主，年逾五十，此为迂阔，将恐非徵矣。”）。  永康元年八月，巴郡言黄龙见。时吏傅坚以郡欲上言，内白事以为走卒戏语，不可。太守不听。尝见坚语云：“时民以天热，欲就池浴，见池水浊，因戏相恐‘此中有黄龙’，语遂行人。闻郡，欲以为美，故言。”时史以书帝纪，桓帝时政治衰缺，而所在多言瑞应，皆此类也。又先儒言：瑞兴非时，则为妖孽，而民讹言生龙语，皆龙孽也。灵帝建宁二年夏，青蛇见御座轩前。张奂上疏言：“陈蕃、窦氏未被明宥，妖眚之来，皆为此也。”（《敦煌实录》曰：“蛇长六尺，夜於御前当轩而见。”）  熹平元年甲午，青蛇见御座上。是时灵帝委任宦者，王室微弱。  五年，沛国言黄龙见谯。光禄大夫桥元问太史令单：“此何祥也？”曰：“其国後当有王者兴。不及五十年，亦当复见。天事恒象，此其应也。”内黄殷登默而记之，至四十五年，登尚在，时延康元年，魏王丕嗣位，三月，黄龙见谯，登闻之，曰：“单之言，其验兹乎！”
    魏明帝青龙元年正月甲申，青龙见郏之摩陂井中。凡瑞兴非时，则为妖孽，况困於井，非嘉祥矣。魏以改年，非也。干宝曰：“自明帝终魏世，青龙、黄龙见者，皆其主废兴之应也。魏土运，青木色，而不胜於金。黄得位，青失位之象也。青龙多见者，君德国运内相克伐也。故高贵乡公卒败於兵。”按刘向说，龙贵象而困井中，诸侯将有幽执之祸也。魏世，龙莫不在井，此居上者逼制之应。高贵乡公著《潜龙诗》，即此旨也。  高贵乡公正元元年戊戌，黄龙见於邺井中。甘露元年正月辛丑，青龙见轵县井中。六月乙丑，青龙见元城县界井中。  二年二月，青龙见温县井中。  三年，黄龙、青龙俱见顿邱、冠军、阳夏县界井中。四年正月，黄龙二见宁陵县界井中。  元帝景元元年十二月甲申，黄龙见华容县井中。三年二月，龙见轵县井中。
    吴孙权黄武元年，鄱阳言黄龙见。  黄龙元年，夏口、武昌并言黄龙见。权即皇帝位，改元。  赤乌五年，海盐言黄龙见。 九年，阳言黄龙见。 孙休永安四年九月，布山言白龙见。  五年，始新言黄龙见。  六年，泉陵言黄龙见。又，长沙言青龙见。孙皓天册中，龙乳於长沙人家，啖鸡雏。京房《易传》曰：“龙乳人家，王者为庶人。”其後皓降晋。
    晋武帝泰始元年，郡国言白龙见凡二。  二年，青龙十见，黄龙九见。  三年，白龙二见弘农渑池。  五年，青龙二见於荥阳，白龙二见於赵国。  六年，白龙二见於东。  咸宁二年六月，白龙二见新兴井中，又见武库井中。十一月，白龙二见於梁国。  太康元年，白龙三见於永昌。  二年，白龙二见於济南。五年，白龙见京兆。九年，青龙、黄龙各一见於鲁国。又龙见武库井中。帝观之，有喜色。百僚将贺，刘毅独表曰：“昔龙（俟滋反）夏庭，祸发周室；龙见郑门，子产不贺。”帝答曰：“朕德政未修，未有以应受嘉祥。”遂不贺也。孙盛曰：“龙，水物也，何与於人，子产言之当矣。但非其所处，实为妖灾。夫龙以飞翔显见为瑞，今则潜伏幽处，非休祥也。汉惠帝二年，两龙见兰陵井中，本志以为其後赵王幽死之象。武库者，帝王威御之器所宝藏也，屋宇邃密，非龙所处。是後七年，藩王相害，二十八年，果有二胡僭窃神器。二逆皆字曰龙，此之表异，为有证矣。”愍帝建兴二年十一月，χ罕羌妓产一龙子，色似锦文，常就母乳，遥见神光，少得就视。此亦皇极不建，於是帝竟沦没。
    吕纂末，龙出东厢井中，到其殿前蟠卧，比旦失之。俄又有黑龙升其宫门。咸以为美瑞。或曰：“龙者阴类，出入有时，今而屡见，必有下人谋上之变。”後纂果为吕超所杀。
    武帝咸宁中，司徒府有二大蛇，长十许丈，居听事平（音老）上而人不知，但数年怪府中数失小儿及猪犬之属。後有一蛇夜出，被刃伤不能去，乃觉之，发徒攻击，移时乃死。夫司徒五教之府，此皇极不建，故蛇孽见之。汉灵帝时，蛇见御座，杨赐以为帝溺於色之应也。魏代宫人猥多，晋又过之，燕游是湎，此其孽也。《诗》云“维虺维蛇，女子之祥”也。  惠帝元康五年三月癸巳，临淄有大蛇，长十馀丈，负二小蛇入城北门，迳从市入汉城阳景王祠中不见。天戒若曰，昔汉景王有定倾之功，而不厉节忠慎，以至失职夺功之辱。今齐王ぁ不悟，虽建兴复之功，而骄陵取祸，此其徵也。  明帝太宁初，武昌有大蛇，常居故神祠空树中，每出头从人受食。京房《易传》曰：“蛇见於邑，不出三年有大兵，国有大忧。”寻有王敦之逆。恭帝元熙元年冬，东方黑龙四登於天。《易传》曰：“冬龙见，天子亡社稷，大人受命。”
    慕容时，有黑龙、白龙各一见於龙山，率群寮观之，去龙二百步，祭以太牢。二龙交首嬉翔，解角而去。大悦，赦其境内，号新宫曰和龙。
    宋高祖微时，行止时见二小龙附翼，樵渔山泽，同侣或亦观焉。及贵，龙形更大。後伐荻新洲，见大蛇长数丈，射之，伤。明日复至洲，里闻有杵臼声，及往觇之，见有童子数人皆著青衣，於榛中捣药。问其故，答曰：“我王为刘寄奴所射，合散傅之。”帝曰：“王神何不杀之？”答曰：“寄奴王者不死，不可杀也。”帝叱之，皆散，仍收药而反。  文帝发江陵，有黑龙跃负上所乘舟，左右莫不失色，上谓王昙首曰：“此乃夏禹所以受命，吾何德以堪之。”至都，群臣劝进，即位。
    齐东昏侯永元三年七月丙辰，龙斗於建康淮，激水五里。
    梁武帝天监二年，北梁州潭中有龙斗，雾数里。龙蛇之孽。《洪范五行传》曰：“龙，兽之难害者也。天之类，君之象。天气害，君道伤，则龙亦害。斗者兵革之象也。”京房《易飞候》曰：“众心不安，厥妖龙斗。”是时帝初即位，而有陈伯之、刘季连之乱，国内危惧。普通五年六月，龙斗於曲阿王陂，因西行，至建陵城，所经之处，树木折开数十丈。与天监二年同占。经建陵而树木折者，国有兵革之祸，园陵残毁之象。时帝专以讲论为务，不崇耕战，将轻而卒惰。君道既伤，故有龙斗之应。帝殊不悟。至太清元年，黎州水中又有龙斗，波浪涌起，雾四合，而见白龙南走，黑龙随之。其年，侯景以兵来降，帝纳之而无备，国人皆惧。俄而难作，帝以忧崩。  犬同十年夏，有龙夜因雷而堕延陵人家井中。明旦视之，大如驴。将以戟刺之，俄见庭中及室中各有大蛇，如数百斛船，家人奔走。《洪范五行传》曰：“龙，阳类，贵象也。上则在天，下则在地，不当见庶人邑里室家。井中，幽深之象也，诸侯且有幽执之祸，皇不建之咎也。”後侯景反，果幽杀简文於酒库，宗室王侯皆幽死。  中大同元年，有大蛇斗曲阿县建陵隧中，其一被伤奔走。  元帝承圣二年，有两龙见湘州西江。  三年三月，主衣库见黑蛇长丈许，数十小蛇随之，举头高丈馀南望，俄失所在。帝又与宫人幸元洲苑，复见大蛇盘屈如前，群小蛇绕之，并黑色。帝恶之，宫人曰：“此非怪也，恐是钱龙。”帝敕所司即日取数千万钱镇於蛇处以厌之，因谋法会，赦囚徒，振穷乏，退居栖心省。又蛇从屋坠落帝帽上，忽然便失。又龙光殿上所御肩舆复见小蛇萦屈舆中，以头驾夹膝前金龙头上，见人走去，逐之不及。城壕中龙腾出，焕烂五色，竦跃入，六七小龙相随飞去。群鱼腾跃，坠死於陆道。龙处为窟若数百斛。旧大城上常有紫气，至时稍复消歇。先时有二龙自南郡城西升天，百姓聚观，五采分明。江陵故老窃相泣曰：“昔年龙出建康淮，而天下大乱，今复有焉，祸至无日矣。”帝闻而恶之，逾年遘祸。
    陈武帝讨侯景，军顿西昌，有龙见水滨，高五丈，五尺鲜曜，军人观者数万人。永定三年正月丁酉夜，大雪，及旦，太极殿前有龙迹现。宣帝太建十一年正月，龙见南兖州池中。与梁大同十年同占。未几，後主嗣位，荒淫至於亡国为俘。後主末年，有青龙出建阳门，井涌雾。又见大蛇地中分，首尾各走。
    东魏孝静帝太平二年，龙见并州人家井中。武定元年，有大蛇见虎牢城。时高仲密以虎牢叛附西魏，神武为西兵所窘。
    北齐文宣天保九年，有龙长七八丈，见齐州大堂。占同大同十年。明帝崩，太子殷立，常山王演废而害之。武成河清元年，龙见济州浴堂中。占同天保九年。二年，齐州上言，济河水口见八龙升天。  後主天统四年，贵乡人伐枯桑，得一黄龙，折脚，死於孔中。齐称木德。龙，君象。木枯龙死，不祥之甚。其年武帝崩。  武平三年，龙见邯郸井中，其气五色属天。又见汲郡佛寺涸井中。占同河清元年。後主竟降周，後被诛。七年，并州招远楼下有赤蛇与黑蛇斗，数日，赤蛇死。赤，齐尚色。黑，周尚色。斗死，灭亡之象也。後主任用邪佞，与周师连兵於晋州之下，委军於孽臣高阿舟阝肱，竟起敌人，皇不建之咎也。後主遂为周师所虏。
    琅琊王俨坏北宫中白马浮图，石赵时澄公所建。见白蛇长数丈，回旋失所在。时俨专诛失中之咎也。见变不知戒，以及於难。
    後周武帝建德五年，黑龙坠於亳州而死。龙，君之象。黑，周所尚色。坠死，不祥。後二岁，帝崩，太子立。静帝大象元年，有黑龙与赤龙斗於汴州水侧，黑龙死。次年，宣帝崩，静帝立，禅於隋。
    隋文帝仁寿四年，龙见代州总管府井中。其龙或变为铁马甲士弯弓上射之象。变为铁马，近马祸也。弯弓上射，又近射妖。诸侯将有兵革之变，致幽囚也。後汉王谅坐反诛。
    唐太宗贞观八年七月，陇右大蛇屡见。蛇，女子之象。大者，有所象也。又汾州青龙白龙见。白龙吐物在空中，光明如火，堕地地陷，掘之得元金，广尺，长七寸。高宗显庆二年五月庚寅，有五龙见於岐州之皇后泉。  睿宗先天二年六月，京师朝堂砖下有大蛇出，长丈馀，有大虾蟆如盘，而目赤如火，相与斗，俄而蛇入於大树，虾蟆入於草。蛇、虾蟆，皆阴类；朝堂出，非其所也。  元宗开元四年六月，彬州马岭山下有白蛇与黑蛇斗，白蛇长六七尺，吞黑蛇入腹，口眼血流，黑蛇长丈馀，头穿白蛇腹出，俱死。  天宝中，洛阳有巨蛇，高丈馀，长百尺，出芒山下，胡僧无畏见之曰：“此欲决水潴洛城。”即以天竺法咒之，数日蛇死。  十四载七月，有二龙斗於南阳城西。《易坤》：“上六，龙战于野。”《文言》曰：“阴疑于阳必战。”肃宗至德元载八月朔，成都丈人庙有肉角蛇见。  二载三月，有蛇斗於南阳门之外，一蛇死，一蛇上城。  德宗建中二年夏，赵州宁晋县沙河北有棠树甚茂，民祠之为神。有蛇数百千自东西来，趋北岸者聚棠树下，为二积，留南岸者为一积，俄有径寸龟三，绕行，积尽死，而後各登其积。野人以告。蛇腹皆有疮，若矢所中。刺史康日知图其事，奉三龟来献。  四年九月戊寅，有龙见於汝州城壕。龙，大人象，其潜也渊，其飞也天。城壕，失其所也。  贞元十八年八月，沧州言白龙见。贞元末，资州得龙丈馀，西川节度使韦皋匣而献之，百姓纵观，三日，为烟所薰而死。  宪宗元和十年四月，滑州言青龙见於新开河。  文宗太和二年六月丁丑，西北有龙斗。  三年，成都门外有龙与牛斗。  开成元年，宫中有众蛇相与斗。  僖宗乾符三年三月，奉天镇上言，金龙昼见，自河升天。  光启二年冬，州洛交有蛇见於县署，复见於州署。蛇，冬则蛰。《易》曰：“龙蛇之蛰，以存身也。”  昭宗光化三年九月，杭州有龙斗於浙江，水溢，坏民庐舍。占同天宝十四载。
    蜀王建元年，万岁县黄龙见。  武定三年八月，有龙五十见洵阳水中。永平二年十二月，黄龙见富义江。又见大昌池。
    宋太祖从周世祖征淮南，战於江亭，有龙自水中向太祖奋跃。识者惊异，以为出潜之兆。  乾德五年，京师雨，有黑龙见尾於际，自西北趋东南。占主大水。明年，州府二十四水，坏田庐。  六年四月，单州单父县民王姓家龙起井中，暴风雨漂庐舍，失族属，及坏旧镇廨舍三百五十馀区，大木皆拔。  开宝七年六月，隶州有火自空坠於城北门楼，有物抱东柱，如龙，金色，足三尺许，其气甚腥。旦视之，壁上有烟痕，爪迹三十六。  太宗太平兴国二年五月，白龙见宁州要册龙庙池中，长数十丈，东向吐青白，见者千馀人。  真宗大中祥符元年八月，青蛇出无为军廨，长数尺许。  三年，内侍任文庆奉诏於茅山设醮，祷郭真人池，取双龙以归。长二寸许，鳞极细，腹如玳瑁，置手中，仰覆无惧，中路风雨失一。五月，内出以示近臣，令文庆送还茅山。至华阳宫，投池中，俄於岸侧树上观二龙，一乃放还者，一乃所失者。  六年五月，迎奉圣祖至熟县，於圣祖舟中幢节上得小龙二，如茅山池中，畜於禁中。己巳方午，忽失一，守者求之不获。是夜，闻雷声，有光如火照净阁。翼日，失者复至。即遣使送还茅山。六月，赵州言：“圣像玉石舟度河之石桥，时河水浅涩，有黑龙鼓浪进舟，凡历二滩悉然。舟既度，河流复故。”诏遣官即其所致祭。上清宫先天节道场香奁中获小龙，背有金彩三道，尾有翠文寸馀。八月，建昌军部民家麻姑山仙都观设醮。己巳五鼓，有龙出玉皇殿西北醮坛下，升中天，迥视，长数尺，金色，隐隐有雷声，闻数里。  神宗熙宁二年，建州民杨纬言：“元年三月，大雷雨，所居之处，有黄龙见，下获一木，如龙而形未具。七月，雷雨如初，复有龙飞其上。及霁，木龙尾、翼、足皆具，归合旧木，宛然一体。”图象以进。  徽宗宣和元年夏，雨连昼夜凡数日。及霁，开封县前茶肆中有异物如犬大，蹲踞卧榻下。细视之，身仅六七尺，色苍黑，其首类驴，两颊作鱼颔而色正绿，顶有角，生极长，於其际始分两歧，声如牛鸣，与世所绘龙无异。茶肆近军器作坊，兵卒来观，共杀食之。已而京城大水。讹言龙复仇云。  高宗绍兴初，朱胜非出守江州，过梁山，龙入其舟，才长数寸，赤背绿腹，白尾黑爪甲，有声，目有光。近龙孽也。时行都柴垛桥旌忠庙有三蛇出没庭庑，大者盈尺，方鳞金色，首脊有金钱，遇霁，或变化数百於蕉卉。庙徙而蛇孽亦绝。  五年，金虏泠山有二龙死，冷气腥焰袭人。其一无角，其一额有深穴如斧凿痕。虏酋吴乞买欲截其首，或言不祥乃止。吴乞买卒以是岁死。  七年五月乙酉，汴京有龙撼宣德门，灭“宣德”二字。刘豫亟命葺之。君，龙象也。宣德，帝居也，非豫所宜僭。撼，灭亡象也。是岁，伪齐亡。八年夏，金虏熙州泺水有苍龙见，明曰为黄龙，以爪擎婴儿为戏者三日，有帝者服，乘白马，六蟾蜍在其前。是岁，虏伐蒙，为蒙所败，此龙孽之尤异者也。  十一年四月，潭州衡山县西北净居岩，有蛇长二丈，身圆数尺，黑色而方文，震死，山水大至。先是，山气遇夜辄昏昧，蛇毙而夜色始明。  十六年，温州平阳县古刹老松有巢蛇食鹳鹘，击蛇，蛇分三。时黄岩县蛇孽亦如之。二十五年六月，江州湖口县有赤龙横水中如山，风浪大作，寒气肃然，覆舟数十艘，士卒溺者数百人。  三十年春，抚州宜黄县有大蛇见於丞治，长二丈。捕之，纵数里外，俄复至者数四。京房《易传》曰：“蛇见於邑，三年有大兵。”  孝宗乾道五年七月乙亥，隆兴府武宁县龙斗於西北，大雨，俄顷迅雷起东南，二龙奔逃，坠珠如轮，其地复塘村，牧童得之。是邑境连岁有水灾。《易》、《坤》：“上六，龙战于野。”《文言》曰：“阴疑于阳必战。”与《唐志》天宝十四载同占。《春秋》书龙斗于洧渊，亦水祥也。  光宗绍熙五年七月辛酉，饶州紫枢坊二犬共搏一蛇，俄顷三者俱毙亦蛇。孽也。
    ○鱼异
    周武王伐纣至孟津，渡河，中流，白鱼跃入王舟中（鱼者，介鳞之物，兵象也。白者，殷家之正色，言殷之兵象与周之家也），武王俯取以祭。
    秦始皇八年，河鱼大上。刘向以为近鱼孽也。时始皇弟长安君将兵击赵，反，死屯留，军吏皆斩，迁其民於临洮（长安军至屯留而谋反，乃赐死，杀其兵，迁其民）。明年有毒之诛。鱼阴类，民象，逆流而上者，民将不从其君令为逆行也。在天文，鱼星中河而处，车骑满野。至於二世，暴虐愈甚，终用危亡。京房《易传》曰：“众逆同志，厥妖河鱼逆流上。”  三十七年，东巡，并海上，至之罘，见巨鱼，射杀一鱼。
    汉宣帝神爵元年，幸河东，祠后土。东济大河，天气清净，神鱼舞河。  成帝鸿嘉四年秋，雨鱼於信都，长五寸以下。永始元年春，北海出大鱼，长六丈，高一丈，四枚。哀帝建平三年，东莱平度出大鱼，长八丈，高丈一尺，七枚，皆死。京房《易传》曰：“海数见巨鱼，邪人进，贤人疏。”
    後汉灵帝熹平二年，东莱海出大鱼二枚，长八九丈，高二丈馀。明年，中山王畅、任城王博并薨（京房《易传》曰：“海出巨鱼，邪人进，贤人疏。”臣昭谓此占符灵帝之世，巨鱼之出，岂为二王之妖也！）。
    魏齐王嘉平四年五月，有二鱼集於武库屋上。此鱼孽也。王肃曰：“鱼生於水，而亢於屋，介鳞之物，失所其也。边将其殆有弃甲之变乎？”後果有东关之败。干宝以为高贵乡公兵祸之应。二说皆与班固旨同。
    晋武帝太康中，有鲤鱼二见武库屋上。干宝以为：“武库兵府，鱼有鳞甲，亦兵类也。鱼极阴，屋上太阳，鱼见屋上，象至阴以兵革之祸干太阳也。”至惠帝初，诛杨骏，废太后，矢交馆阁。元康末，贾后谤杀太子，寻亦诛废。十年之，母后之难再兴，是其应也。自是祸乱构矣。京房《易传》曰：“鱼去水，飞入道路，兵且作。”
    梁武帝大同十年，帝幸朱方，至四中，及元武湖，鱼皆骧首见於上，若望乘舆者。帝入宫而没。《洪范五行传》：“鱼阴类也，下人象。又有鳞甲，兵之应。”下人将举兵围宫，而睥睨乘舆之象。其後果有侯景之乱。
    後周静帝大象元年六月，阳武有鲤鱼乘空而斗，犹臣下兴起，小人从之而斗也。明年帝崩，国失政。尉迥起兵相州，高祖遣兵击败之。
    隋文帝开皇十七年，大兴城西南四里有袁村，设佛会。有老翁，皓首，白裙襦衣，来食而去。众莫识，追而观之，行二里许，不复见。但有一陂，中有白鱼，长丈馀，小鱼从者无数。人争射之，或弓折弦断。後竟中之，剖其腹，得粳饭，始知此鱼向老翁也。後数日，漕渠暴溢，射人皆溺死。炀帝大业十二年，淮阳郡驱人入子城，凿断罗郎郭。至女垣之下，有穴，其中得鲤鱼，长七尺馀。昔魏嘉平四年，鱼集武库屋上。王肃以为鱼生於水，而亢於屋，水之物失其所也。边将殆有弃甲之变。後果有东关之败。是时，长白山贼，寇掠河南，月馀，贼至城下。郡兵拒之，反为所败，男女死者万馀人。
    唐武后如意中，济源路敬淳家水碾柱将坏，易之为薪，中有鲇鱼长尺馀，犹生。近鱼孽也。  中宗神龙中，渭水有虾蟆大如鼎，里人聚观，数日而失。岁大水。  元宗开元四年，安南都护府江中有大蛇，首尾横出两岸，经日而腐，寸寸自断。数日，江鱼尽死，蔽江而下，十十五五相附著，江水臭。  宪宗元和十四年二月，昼，有鱼长尺馀，坠於郓州市，良久乃死。鱼失水而坠於市，败灭之象也。  文宗开成二年三月壬申，有大鱼长六丈，自海入淮，至濠州招义，民杀之。近鱼孽也。僖宗乾符六年，水河鱼逆流而上，至垣曲、平陆界。鱼民，象逆流而上，民不从君令也。  光启二年，扬州雨鱼。占如元和十四年。
    宋太宗至道元年十二月，广州大鱼击海水而出。鱼死，长六丈三尺，高丈馀  。徽宗政和二年，内出鱼，纯赤色，蔡京等乞付史馆，拜表称贺。  七年夏中，有二鱼落殿中省厅屋上。  高宗建炎初，越州应天寺有石眼，才方数寸，深不可探，旧号“鳗井”，有鱼如鳗，有鳞有耳，尾有刃迹。每鳗出，则郡有水旱疠疫。近鱼孽也  。绍兴十八年，漳州漳浦县崇照盐场海岸连有巨鱼，高数丈，旁海人割取肉数百车，至剜目乃觉，转鬣而旁舰皆覆。又渔人获鱼，长二丈馀，重数千斤，剖之，腹横人骼，肤如生。京房《易传》曰：“海见巨鱼，邪人进，贤人疏。”二十年四月，秀州海盐县海洋有巨鳅，群从之，声如讴歌。抵岸偃沙上，犹扬拨剌，其高齐县门楼，其长百丈。县民脔肉，转鬣压死十数人。颔骨长二丈五尺，与前孽同占。  孝宗乾道六年，行都北关有鲇鱼，色黑，腹下出人手於两旁，各具五指。七年十一月丁亥，洞庭湖巨鼋走沙拥舟，身广长皆丈馀，升舟，以首足压重舰没水。  晁熙十三年二月庚申，钱塘龙山江岸有大鱼如象，随潮汐复逝。  十六年六月甲辰，钱塘旁江居民得鱼，备五色，鲫首鲤身。民诡言梦得鱼，觉而在手犹跃。事闻，有司令纵之。  宁宗庆元三年二月，饶州景德镇渔人得鱼，尾鲤鳞而首异常鱼。镇之老人言其不祥，绍兴二年尝出，後为水灾。盖是岁五月，镇果大水，皆鱼孽也。嘉定十七年，海坏畿县盐官地数十里。先是，有巨鱼横海岸，民脔食之，海患凡六年而平。
    ●卷三百十四 物异考二十
</div>
    <div class="pagination">
<a href="文献通考_page315.html">上一页</a><span>...</span><a href="文献通考_page311.html">311</a><a href="文献通考_page312.html">312</a><a href="文献通考_page313.html">313</a><a href="文献通考_page314.html">314</a><a href="文献通考_page315.html">315</a><span class="current-page">316</span><a href="文献通考_page317.html">317</a><a href="文献通考_page318.html">318</a><a href="文献通考_page319.html">319</a><a href="文献通考_page320.html">320</a><a href="文献通考_page321.html">321</a><span>...</span><a href="文献通考_page317.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
