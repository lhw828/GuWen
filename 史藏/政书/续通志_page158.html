<!DOCTYPE html>
<html>
<head>
    <meta charset="UTF-8">
    <title>续通志 - 第 158 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 158 页/共 1359 页</h1>
    <div class="content">　　△熙宗悼平费摩皇后

　　熙宗悼平皇后费摩氏熙宗即位封贵妃 【按熙宗纪位费摩氏为贵妃亦在天眷元年】 天眷元年立为皇后皇统元年熙宗受尊号 
册为慈明恭孝顺德皇后二年太子济安生熙宗喜甚乃肆赦告天地宗庙弥月册为皇太子未一岁薨熙宗在位宗翰宗干宗弼相继秉政宗 
弼既没旧臣亦多物故后干预政事无所忌惮朝官往往因之以取宰相熙宗未有继嗣后颇掣制之熙宗内不能平因纵酒酗怒手刃杀人左 
丞相亮生日帝遣大兴国以物赐之后亦附赐礼物熙宗怒杖兴国而夺回所赐近侍高寿星随例迁屯燕南入诉于后后激怒熙宗杀左司郎 
中三合杖平章政事秉德而寿星竟得不迁久之熙宗积怒遂杀后海陵巳弒熙宗欲收人心以后无死罪降熙宗为东昏王追谥后为悼皇后 
大定闲复熙宗帝号加谥后为悼平皇后祔葬思陵

　　△海陵嫡母图克坦氏

　　海陵嫡母图克坦氏宗干之正室也图克坦无子次室李氏生长子郑王充次室大氏生三子长即海陵庶人也图克坦氏贤遇下有恩义 
大氏事之甚谨相得欢甚图克坦养充为己子充嗜酒图克坦常责怒之尤爱海陵海陵自以其母大氏与图克坦有嫡妾之分心常不安及弒 
熙宗图克坦与太祖妃萧氏闻之相顾愕然曰帝虽失道人臣岂可至此及入宫见海陵不贺海陵衔之天德二年正月图克坦与大氏俱尊为 
皇太后图克坦居东宫号永寿宫大氏居西宫号永寍克图克坦太后生日酒酣大氏起为寿太后方与坐客语大氏跽者久之海陵怒而出明 
日召诸公主宗妇与太后语者皆杖之大氏以为不可海陵曰今日之事岂能尚如前日邪自是嫌隙愈深天德四年海陵迁中都独留图克坦 
于上京图克坦常忧惧每中使至必易衣以俟命大氏至中都常念图克坦太后谓海陵曰永寿宫待吾母子甚厚慎毋相忘也十二月十四日 
图克坦生日海陵使秘书监纳哈塔椿年往上京上寿贞元元年大氏病笃恨不得一见临终谓海陵曰汝以我故不令永寿宫偕来中都我死 
必迎致之事永寿宫当如事我三年右丞相布萨思恭大宗正丞哈布尔往上京奉还山陵海陵以母大氏临终言并迎永寿宫太后与俱来继 
使平章政事萧玉迎祭祖宗梓宫于广寍海陵谓玉曰医巫闾山多佳致祭奠礼毕可奏太后于山水佳处游览及至沙流河海陵迎谒梓宫遂 
谒见太后十月太后至中都海陵率百官郊迎入居寿康宫是日海陵及后宫宰臣以下奉觞上寿极欢而罢海陵侍太后于宫中外极恭顺见 
者以为至孝太后亦以为诚然及谋伐宋太后谏止之海陵益不悦再迁汴京太后居寍德宫使侍婢高福娘问海陵起居海陵幸之因使伺太 
后动静及枢密使布萨思恭征契丹萨巴辞谒太后太后与思恭语久之大槩言国家世居上京既徙中都又自中都至汴州又兴兵涉江淮伐 
宋疲弊中国我尝谏止之不见听契丹事复如此奈何福娘以告海陵海陵意谓太后以充为子充四子皆成立恐思恭将兵在外太后或有异 
图乃召点检大怀忠等使杀太后于寍德宫且戒之曰汝等见太后但言有诏令太后跪受即击杀之太后方樗蒱大怀忠等至令太后跪受诏 
太后愕然方下跪华特默从后连击之仆而复起者再福娘等缢杀之年五十三海陵命焚太后于宫中弃其骨于水并杀充之子塔纳阿里布 
元努额布勒逃匿归于世宗自军中召思恭还杀之封高福娘为郧国夫人以福娘夫特默格为泽州剌史大定闲谥图克坦氏曰哀皇后自泽 
州械特默格福娘至中都诛之其后贬海陵为庶人宗干去帝号复封辽王图克坦氏复封辽王妃云

　　△海陵母大氏

　　海陵母大氏天德二年正月与图克坦氏俱尊为皇太后大氏居永寍宫及迁中都图克坦太后独留上京大氏常以为言贞元元年四月 
大氏病笃遗言海陵当善事永寿宫戊寅崩贞元三年大祥海陵率后宫奠哭于菆宫海陵将迁山陵于大房山故大氏犹在菆宫也九月太祖 
太宗德宗梓宫至中都尊谥曰慈宪皇后海陵亲行册礼与德宗合葬于大房山升祔太庙大定七年降封海陵太妃削去皇后谥号及宗干降 
帝号封辽王诏以图克坦氏为妃而大氏与顺妃李氏寍妃萧氏文妃图克坦氏并追降为辽王夫人

　　△海陵后图克坦氏

　　废帝海陵后图克坦氏太师舍音之女初为岐国妃天德二年封为惠妃九月立为皇后生太子光英后以太子居深宫之中不知民闲稼 
穑之务乃因太子生日绘田家稼穑图以赐海陵后宫寝多后宠颇衰希得进见正隆六年海陵幸南京六月癸亥左丞相张浩率百官迎谒海 
陵备法驾乘玉辂与后及太子光英共载而入海陵伐宋后与光英居守瓜州兵变海陵遇害图们额哩页杀光英于汴后还中都居于海陵母 
大氏故宫顷之世宗怜其无依诏归父母家于上京岁赐钱二千贯奴婢皆给官廪大定十年卒初海陵后宫皇后以下北有元妃大氏宸妃萧 
氏丽妃耶律氏三人及侈心既萌淫嬖无厌杀诸宗室纳其妻女妃嫔封号有元妃姝妃惠妃贵妃贤妃宸妃丽妃淑妃德妃昭妃温妃柔妃凡 
妃主宗妇尝私之者皆分属诸妃位云 【按金史于此下备载海陵诸嬖然考贾益谏传云海陵被弒能暴其恶者辄得美官故一时多所附 
会是史文固未可尽信不独事涉秽亵也删之】

　　△世宗明德乌凌阿皇后

　　世宗明德皇后乌凌阿氏其先居海伦河世为乌凌阿部长率部族来归居上京与朝廷为婚姻曾祖双宽康宗时累使高丽父实德珲骑 
射绝伦以功授世袭穆昆为东京留守后聪敏孝慈容仪整肃其在家宗族皆敬重之既归世宗事舅姑孝谨治家有叙甚得妇道睿宗伐宋得 
白玉带盖帝王之服御也睿宗殁后后谓世宗曰此非王邸所宜有也当献之天子世宗献之熙宗熙宗酗酒独于世宗无闲海陵篡立深忌宗 
室后劝世宗多献珍异以说其心海陵以世宗为恭顺畏己由是忌刻之心颇解后不妒忌为世宗择后房广继嗣虽显宗生后而此心不移后 
尝有疾世宗为视医药数日不离后曰大王视妾过厚其知者以为视疾不知者必有专妒之嫌世宗在济南海陵召后来中都后谓世宗曰我 
不行帝必害王我当自勉不以相累也召王府臣仆张谨言谕之曰为我祷诸东岳我不负王使皇天后土明鉴我心召家人谓之曰自我为妇 
以至今日未尝见王有违道之事今宗室往往被祸皆奴仆诬陷之汝等皆先国王旧人当念旧恩母或妄图也违此言者我于冥中必不赦后 
既离济南从行者知后必不肯见海陵将自为之所防护甚谨行至良乡去中都七十里防者稍缓后得闲即自杀海陵犹疑世宗教之改世宗 
西京留守大定二年追册为昭德皇后立别庙以后兄晖子天锡为太尉帝谓天锡曰朕幼与皇后定婚乃祖尝曰此壻后来必大吾门今卜葬 
有期昔言验矣十一年世宗宴于东宫谓皇太子曰汝母妇道至矣朕所以不立中宫者念皇后之德故也二十九年祔葬兴陵章宗时有司奏 
太祖谥有昭德字改谥明德皇后

　　△张元妃

　　元妃张氏父玄征母高氏与世宗母贞懿皇后姻亲世宗纳为次室生赵王永中而卒大定二年追封宸妃累进元妃

　　△李元妃

　　元妃李氏南阳郡王李石女生郑王允蹈卫绍王允济潞王允德大定七年封元妃世宗感念明德皇后不复立后元妃下皇后一等在诸 
妃上虽贵不得预政故宫壸无事二十一年薨殡于兴德宫西位别室二十八年九月陪葬于坤厚陵卫绍王即位追谥光献皇后贞佑三年九 
月削皇后号

　　△章宗母孝懿图克坦皇太后

　　章宗母孝懿皇太后图克坦氏其先德里必喇人也曾祖绰从太祖取辽有功命以所部为明安世袭之祖博勒和以战功多累官开府仪 
同三司赠司徒齐国公父贞尚辽王宗干女梁国公主加驸马都尉赠太师广平郡王后性庄重寡言父母尝令总家事诸男不及也世宗初即 
位谓贞曰卿家法可尚其以卿女为朕子妃及显宗为皇太子大定四年九月备礼亲迎于贞第是年十一月显宗生辰初封为皇太子妃既而 
皇孙生是为章宗时世宗幸金莲川次冰井翌日临幸抚视甚欢后素谦谨每畏其家世崇宠见父母流涕而言曰高明之家古人所忌愿善自 
保持其后家果以海陵事败盖其远虑如此世宗尝谓诸王妃公主曰皇太子妃容止合度服饰得中尔等当法效之章宗即位尊为皇太后更 
所居仁寿宫名曰隆庆宫诏岁奉母拘其数上月或五朝六朝而后愈加敬俭见诸大长公主礼如平时敦睦九族恩纪皆洽尤恶闻人过谀佞 
之言无所得入恕以容物未尝见喜愠然御下公平虽至亲无所阿徇尝诫诸侄曰皇帝以我故乃推恩外家当尽忠图报勿谓小善为无益而 
弗为小恶为无伤而弗去毋藉吾之贵辄肆非违以干国家常宪一日妹并国夫人嫂泾国夫人等侍侧因谕之曰尔家累素重且非丰厚宜节 
约财用勿以我为可恃吾受天下之养岂有所私积哉况财用者天下之财用也吾终不能多取以富尔之私室明昌元年礼官议以五月奉上 
册宝后弗许上屡为之请后曰今世宗服未终遽衣锦绣佩珠玉于礼何安当俟服阕行之上谕有司曰太后执意甚坚其待来年明昌二年正 
月崩于隆庆宫年四十五谥曰孝懿祔葬裕陵后好诗书造次必于礼逮嫔御以和平其有生子而母亡者视之如己所生慈训无闲上时问安 
见事有未当者必加之严诫云 【按原文睿宗显宗诸后并列后妃传今考郑志及诸史例以孝懿身受册命改称章宗母皇太后仍列之后 
传中其身后追尊者槩从刚】

　　△章宗钦怀富察皇后

　　章宗钦怀皇后富察氏上京路哈斯罕人父鼎寿尚熙宗郑国公主累官至金吾卫上将军赠太尉越国公后始生就养于姨冀国公主姿 
性淑明丰仪粹穆知读书为文孝事冀国如事所生大定二十三年章宗为金源郡王行纳采礼是年十一月备礼亲迎封金源郡王夫人后进 
封妃号生绛王洪裕而薨帝即位遂加追册大安初祔葬于道陵

　　△李元妃

　　元妃李氏名师儿其家有罪没入宫籍监大定末以监户女子入宫从宫教张建学故事宫教以青纱隔障蔽内外宫教居障外诸宫女居 
障内不得面见章宗尝问建宫教中女子谁可教者建对曰就中声音清亮者最可教章宗以建言求得师儿宦者梁道誉其才美劝纳之妃性 
慧黠能作字尤善伺候颜色迎合旨意遂大爱幸明昌四年封为昭容明年进封淑妃追赠三代兄喜尔与弟特尔格皆擢显近势倾朝廷射利 
竞进之徒争趋走其门怙财固位上下纷然虽知其奸蠹不敢击之自钦怀皇后殁中宫虚位久章宗意属李氏而国朝故事皆图克坦唐古富 
察讷喇布萨赫舍哩乌凌阿乌库哩诸部部长之家世为姻婚娶后尚主而李氏微甚章宗欲立之大臣固执不从帝不得己进封为元妃而势 
位熏赫与皇后侔矣承安五年帝以继嗣未立祷祀太庙山陵遣近臣诣诸岳观祈祷泰和二年八月丁酉元妃生皇子德里既弥月诏赐名封 
</div>
    <div class="pagination">
<a href="续通志_page157.html">上一页</a><span>...</span><a href="续通志_page153.html">153</a><a href="续通志_page154.html">154</a><a href="续通志_page155.html">155</a><a href="续通志_page156.html">156</a><a href="续通志_page157.html">157</a><span class="current-page">158</span><a href="续通志_page159.html">159</a><a href="续通志_page160.html">160</a><a href="续通志_page161.html">161</a><a href="续通志_page162.html">162</a><a href="续通志_page163.html">163</a><span>...</span><a href="续通志_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
