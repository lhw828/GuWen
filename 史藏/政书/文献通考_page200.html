<!DOCTYPE html>
<html>
<head>
    <meta charset="UTF-8">
    <title>文献通考 - 第 200 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 200 页/共 334 页</h1>
    <div class="content">    ※《槁简赘笔》二卷
    陈氏曰：承议郎章渊伯深撰。始得此书於程文简氏，不知何人作。文简题其後，以其中称先丞相申公，知其为章厚子孙也。余又以其书考之，言先祖光禄元三年省试，东坡知举，擢为第一，则又知其为援之孙也。後以问诸章，始得其名字。其人博学有文，以场屋待士薄，如防寇盗，用荫入仕，遂不就举，居长兴，故序称若溪草堂。渊自号惩窒子。序言录为五卷，今此惟分上下卷。
    ※《能改斋漫录》十三卷
    陈氏曰：太常寺主簿临川吴曾虎臣撰。
    ※《挥麈录》三卷，《後录》十一卷，《第三录》三卷，《馀话》一卷
    陈氏曰：朝请大夫汝阴王明清仲言撰。明清，钅至之子，曾纡公衮之外孙。故家博闻，前言往行多所忆。《後录》跋称六卷，今多五卷。
    ※《投辖录》一卷
    陈氏曰：王明清撰。所记奇闻异事，客所乐听，不待投辖而留也。
    ※《吴船录》一卷
    陈氏曰：范成大至能撰。自蜀帅东归纪游，取“门泊东吴万里船”之语。
    ※《老学庵笔记》十卷
    陈氏曰：陆游务观撰。生识前辈，年登耄期，所记见闻，殊可观也。
    ※《夷坚志》甲至癸二百卷，支甲至支癸一百卷，三甲至三癸一百卷，四甲四乙二十卷，大凡四百二十卷。
    陈氏曰：翰林学士鄱阳洪迈景卢撰。稗官小说，昔人固有为之者矣。游戏笔端，资助谈柄，犹贤乎已可也，未有卷帙如此其多者，不亦谬用其心也哉！且天壤间反常反物之事，惟其罕也，是以谓之怪。苟其多至於不胜载，则不得为异矣。世传徐铉喜言怪，宾客之不能自通与失意而见斥绝者，皆诡言以求合。今迈亦然。晚岁急於成书，妄人多取《广记》中旧事，改窜首尾，别为名字以投之，至有数卷者，亦不复删润，径以入录。虽叙事猥酿，属辞鄙俚，不恤也。
    ※《睽车志》五卷
    陈氏曰：知兴国军历阳郭彖次象撰。取暌上六“载鬼一车”之语。
    ※《经锄堂杂志》八卷
    陈氏曰：倪思正甫撰。
    ※《续释常谈》二十卷
    陈氏曰：秘书丞龚颐正养正撰。昔有《释常谈》一书，不著名氏，家藏亦阙此书，今故以“续”称。凡常言俗语，皆注其所出。
    ※《北山记事》十二卷
    陈氏曰：户部侍郎濡须王遘少愚撰。
    ※《琐碎录》二十卷，《後录》二十卷
    陈氏曰：温革撰。陈晔增广之。《後录》者，书坊增益也。
    ※《夷坚志类编》三卷
    陈氏曰：四川总领陈晔日华取《夷坚志》中书文、药方，类为一编。
    ※《麓漫钞》二十卷，《续钞》二卷
    陈氏曰：通判徽州赵彦卫景安撰。《续》二卷，乃《中庸说》及《汉定安公补纪》也。彦卫，绍熙宰乌程，有能名。
    ※《儆告》一卷
    陈氏曰：不著名氏，专叙报应。
    ※《鉴诫别录》三卷
    陈氏曰：庐陵欧阳邦基寿卿撰。周益公、洪景卢有序跋。
    ※《乐善录》十卷
    陈氏曰：蜀人李昌龄伯崇撰。以《南中劝戒录》增广之，多因果报应之事。
    ※《山斋愚见十书》一卷
    陈氏曰：称灌圃耐得翁，不知何人。
    ※《呈史》十五卷
    陈氏曰：岳珂撰。“呈史”者，犹言柱记也。
    ※《游宦纪闻》十卷
    陈氏曰：鄱阳张士南光叔撰。
    ※《鼠璞》一卷
    陈氏曰：戴埴撰。
    ※《夷坚别志》二十四卷
    王质景文撰。自序略曰：志怪之书甚夥，至鄱阳《夷坚志》出，则尽超之。余平生所嗜，略类洪公，始读《左传》、《史记》、《汉书》，稍得其记事之法，而无所施，因志怪发之。久之习熟，调利滋耽，玩不能释。自观览，要不为无补於世，而古今文章之关键，亦有相通者，不以是为无益而中画，愈裒所见闻，益之事五百七十，卷二十四，今书之目也。余心尚未艾，书当如之，则将浸及於《夷坚》矣。凡《夷坚》所有而氵存见者删之，更生佛之类是也；凡《夷坚》所有而未备者补之，黄元道之类是也。其名仍为《夷坚》，而别志之，辨於鄱阳也。得岁月者纪岁月，得其所者纪其所，得其人者纪其人，三者并书之备矣。阙一二亦书，皆阙则弗书。鬼而不欲著姓名者婉见之，如《夷坚》碓梦之类是也；鬼而姓名不可不著者显揭之。如《夷坚》人牛之类是也。其称某人云，又某人得诸某人云，若已所见，各识其所自来，皆循《夷坚》之规弗易。所书甲子之一为期，过是弗书，耳目相接也；所书鬼神之事为主，非是弗书，名实相称也；於《夷坚》之规皆仍之，其异也者，笔力瞠乎其後矣。
    ●卷二百十八 经籍考四十五
    ○子（农家）
    《汉 艺文志》曰：农家者流，盖出於农稷之官。播百，劝耕桑，以足衣食，故八政一曰食，二曰货。孔子曰：“所重民食。”此其所长也。及鄙者为之，以为无所事圣王，欲使君臣并耕，讠孛上下之序。
    《宋 三朝艺文志》：岁时者，本於敬授平秩之义。殖物宝货著谱录者，亦佐助衣食之源，故咸见於此。
    陈氏曰：农家者流，勤耕桑以足衣食。神农之言，许行学之，汉世野老之书，不传於後，而《唐志》著录，杂以岁时月令及相牛马诸书，是犹薄有关於农者。至於钱谱、相贝、鹰鹤之属，於农何预焉？今既多从其类，而花果栽植之事，犹以农圃一体，附见於此，其实则浮末之病农者也。
    《汉志》：九家，一百一十四部。
    《隋志》：五部，一十九卷。
    《唐志》：十九家，二十六部，二百三十五卷。
    《宋三朝志》：三十二部，二百一十三卷。
    《宋两朝志》：十二部，四十七卷。
    《宋四朝志》：一十九部，三十三卷。
    《宋中兴志》：六十四家，六十九部，一百四十八卷。
    ※《齐民要术》十卷
    晁氏曰：元魏贾思勰撰。记民俗、岁时、治生、种莳之事，凡九十二篇。农家者，本出於神农氏之学。仲尼既称“礼义信足以化民，焉用稼”，以诮樊须，而告曾参以“用天之道，分地之利，为庶人之孝”。言非不同，意者，以躬稼非治国之术，乃一身之任也。然则仕之倦游者，讵可不知乎？故今所取，皆种艺之书也。前世录史部中有岁时，子部中有农事，两类实不可分，今合之农家。又以钱谱其间，今以其不类，移附类书。
    陈氏曰：起自耕农，终於醯醢，资生之业，靡不毕书。其曰：“治生之道，不仕则农。”盖名言也。
    巽岩李氏序《孙氏齐民要术音义解释》曰：贾思勰著此书，专主民事，又旁摭异闻，多可观，在农家最然出其类，而近世学者忽焉。第奇字错见，往往艰读。今运使、秘丞孙公为之音义解释，略备其正名辨物，盖与杨雄、郭璞相上下，不但借助於思勰也。此书李淳风尝演之。淳风书遽亡，韩谔又撮思勰所记，别著《四时纂要》五卷。本朝天禧四年，诏并刻二书以赐劝农使者，然其书与律令俱藏，众弗得习，市人辄抄《要术》之浅近者，摹印相师，用才一二，此有志於民者所当惜也。今公幸以稽古馀力，悉发其隐，盍并刻焉，岂惟决疑纟斗缪，有益学者，抑使斯民日用知所本末，更被天禧遗泽，不亦可乎？
    ※《四时纂要》五卷
    晁氏曰：唐韩谔撰。谔遍阅农书，取《广雅》、《尔雅》定土产，取《月令》、《家令》叙时宜，采胜种树之书，掇崔实试之法，兼删韦氏《目录》《齐民要术》编成。
    陈氏曰：虽时令之书，然皆为农事也。
    ※《山居要术》三卷
    陈氏曰：称王玟撰。《馆阁书目》作王。皆莫知何时人也。
    ※《蚕书》二卷
    陈氏曰：孙光宪撰。光宪事迹见小说类。
    ※秦少游《蚕书》
    见少游《淮海集》第六卷。序略曰：予居，妇善蚕，从妇论蚕，作蚕书。考之《禹贡》，扬、梁、幽、雍不贡茧物，兖“篚织文”，徐“篚元纤缟”，荆“篚元玑组”，豫“篚纤纩”，青“篚丝”，皆茧物也。而桑土既蚕，独言於兖，然则九州蚕事，兖为最乎？予游济、河之间，见蚕者豫事时作，一妇不蚕，比屋詈之，故知兖人可为蚕师。今予所书，有与吴中蚕家不同者，皆得之兖人也。
    ※《禾谱》五卷
    陈氏曰：宣德郎温陵曾安止移忠撰。东坡所为赋《秧马歌》也。谓《禾谱》文既温雅，事亦详实，惜其不谱农器，故以此歌附之。安止，熙宁进士，尝为彭泽令。
    ※《农器谱》三卷，《续》二卷
    陈氏曰：耒阳令曾之谨撰。安止之侄孙也。追述东坡作歌之意为此编。周益公为之序，陆务观亦作诗题其後。
    周平园序曰：绍圣初元，苏文忠公轼南迁，过太和，邑人宣德郎致仕曾公安止献所著《禾谱》，文忠美其温雅详实，为作《秧马歌》，又惜不谱农器。时曾公已丧明，不暇为也。後百馀年，其侄孙耒阳令之谨始续成之。凡耒耜、耨钅专、车戽、蓑笠、钅至刈、┠篑、杵臼、斗斛、釜甑、仓庾，厥类惟十，附以杂记，勒成三卷，皆考之经传，参合今制，无不备者，是可补伯祖之书，成苏公之志矣。其序牛犁，盖一编之管辖，予尝学稼，因演其说。《山海经》曰：“后稷之孙叔均，始作牛耕。”世以为起於三代，予谓不然。牛若常在畎亩，武王平定天下，胡不归之三农，而放之桃林之野乎？故《周礼》祭牛之外，以享宾、驾车、犒师而已，未及耕也。不然，牵以蹊田，正使藉稻，何足为异，乃设“夺而罪之”之喻邪？在《诗》有云：“载芟载柞，其耕泽泽，千耦其耘，徂隰徂畛。”又曰：“有略其耜，ㄈ载南亩。”以明竭作於春，皆人力也。至於“获之积之，如墉如栉”，然後“杀时享牡，有扌求其角”，以为社稷之报。若使之耕，曾不如迎猫迎虎，列於蜡祭乎？厥後王弼传《易》，以为稼穑之资。宋景文公祁辟之曰：“古者牛惟服车，《书》‘肇牵车牛’，《易》‘服牛乘马’，汉赵过始教牛耕。”盖本贾思勰《齐民要术》。予谓辅嗣固失矣，贾氏及景文亦未为得也。按《论语》子谓仲弓曰：“犁牛之子，も且角，虽欲弗用，山川其舍诸？”此圣人格言也。盖犁田之牛，纯杂牝牡皆可，祭牛则非纯非牡不可，故曰“も且角”也。注疏乃以犁为杂色，も为赤纯色，角为周正，近世诸儒并从此义。今观《周礼 牧人》，时祀牲不用，，纯色也；外祭毁事用ζ，ζ，杂色也，是则纯杂之辨也。《封人》“设其衡”，《鲁颂》“夏而衡，白牡も刚”，是则言角之意也。窃疑犁起於春秋之间，故孔子有犁牛之言，而弟子冉耕亦字伯牛。彼《礼记》、《吕氏月令》，季冬出土牛示农耕早晚。贾谊《新书》、刘向《新序》俱载邹穆公曰“百姓饱牛而耕，暴背而耘”。大率在秦、汉之际，何待赵过？过特教人耦犁共二牛，费省而功倍尔。《易传》出於魏、晋，第见牛耕，不复考其初。而贾公彦《考工正义》，遂谓起於後汉，其失尤甚。
    ※《农书》三卷
    陈氏曰：称西山隐居全真子陈撰。未详何人。其书曰田、曰牛、曰蚕。洪庆善为之後序。
    ※《耕桑治生要备》二卷
    陈氏曰：宣教郎、通判横州何先觉撰。绍兴癸酉序。
    ※《耕织图》一卷
    陈氏曰：於潜令鄞楼玉撰。攻鬼参政之伯父也。
    ※《竹谱》一卷
    晁氏曰：戴凯之撰。凯之字庆预，武昌人。裒辑竹事，四字一读，有韵，类赋颂。李邯郸云“未详何代人”。
    ※《┺谱》二卷
    晁氏曰：皇朝僧惠崇撰。
    陈氏曰：僧赞甯撰。
    ※《续酒谱》十卷
    晁氏曰：唐郑遨叟撰。纂辑古今酒事，以续王绩之书。
    ※《酒谱》一卷
    陈氏曰：汶上窦苹子野撰。其人即著《唐书音训》者。
    ※《北山酒经》三卷
    陈氏曰：不知撰人。
    ※《荼经》三卷
    晁氏曰：唐太子文学陆羽鸿渐撰。载产茶之地、造作器具、古今故事，分十门。
    陈氏曰：羽自号竟陵子，又号桑苎翁。
    ※《顾渚山记》二卷
    晁氏曰：陆羽撰。羽与皎然、朱放辈论茶，以顾渚为第一。顾渚山在湖州，吴王夫差顾望，欲以为都，故以名山。
    ※《煎茶水记》一卷
    晁氏曰：唐张又新撰。其所尝水凡二十种，因第其味之优劣。
    陈氏曰：唐涪州刺史张又新撰。本刑部侍郎刘伯刍称水之与茶，宜者凡七等。又新复言得李季卿所笔陆鸿渐《水品》凡二十。欧公《大明水记》尝辨之，今亦载卷末。余足迹所至不广，於《水品》仅尝三四，若惠山泉甘美，置之第二不忝，特未知康王谷水何如尔。其次，吴松第四桥水亦不恶，虎邱剑池殊未佳，而在第四，巳不可晓。至於雪水，清甘绝佳，而居其末，尤不可晓也。大抵水活而後宜茶，活而不清洁犹不宜，故浮泉石池漫流者为上，为其活且洁也。若夫天一生水，为雨，水之活且洁者，何以过此？余尝用净器承雨水，试以烹煎，不减雪水，故知又新之说妄也。
    ※《茶谱》一卷
</div>
    <div class="pagination">
<a href="文献通考_page199.html">上一页</a><span>...</span><a href="文献通考_page195.html">195</a><a href="文献通考_page196.html">196</a><a href="文献通考_page197.html">197</a><a href="文献通考_page198.html">198</a><a href="文献通考_page199.html">199</a><span class="current-page">200</span><a href="文献通考_page201.html">201</a><a href="文献通考_page202.html">202</a><a href="文献通考_page203.html">203</a><a href="文献通考_page204.html">204</a><a href="文献通考_page205.html">205</a><span>...</span><a href="文献通考_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
