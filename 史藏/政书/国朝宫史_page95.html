<!DOCTYPE html>
<html>
<head>
    <meta charset="UTF-8">
    <title>国朝宫史 - 第 95 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>国朝宫史 - 第 95 页/共 99 页</h1>
    <div class="content">　　皇清文颖
　　世宗宪皇帝复命开馆纂集未及成书
　　皇上命自乾隆甲子以前先为编次卷首恭录
　　圣祖仁皇帝御制诗文六卷
　　世宗宪皇帝御制诗文四卷
　　皇上御制诗文十四卷臣工所作诸体表二卷论八卷説一卷解二卷序四卷记三卷跋一卷辨一卷防问二卷防对一卷议二卷疏一卷碑一卷赞铭一卷对书考一卷杂文一卷颂八卷赋十二卷古今体诗五十卷凡百卷乾隆十二年校刊
　　皇上御制序　我大清受
　　命百有余年
　　列祖徳教涵濡光被海宇右文之盛炳焉与三代同风朕绍闻逊志以是为学亦以是为治矢其文徳一纪于兹易曰观乎人文以化成天下盖自有天地而人经纬乎其间士君子之一言一行国家之制度文为礼乐刑政布之为教化措之为事功无非文也乃其菁英所萃蔚为国华词以殽之声以永之律以和之谐协六同彰施五色典谟作焉雅颂兴焉诗不云乎追琢其章金玉其相文之盛也而赓之曰勉勉我王纲纪四方则所谓其风自上也曩我
　　皇祖命大学士陈廷敬选辑皇清文颖储之延阁未及
　　刊布
　　皇考复允廷臣之请开馆编辑随时附益乆之未竣朕
　　因命自乾隆甲子以前先为编次凡
　　御制诗文二十四卷臣工赋颂及诸体诗文一百卷录成序其首简昔之论文以代为次者于汉则有西汉文类唐则有文苑英华唐文粹宋则有文海文鉴元则有文类明则有文衡皆博综一代著作之林无体不备今是编惟取经进之作朝廷馆阁之篇与诸书小异然以观斯文风尚当有取焉在易涣之象曰风行水上盖立言者以为天地自然之文而序卦受之以节言文之不可过也继之以中孚言有实也节而不流徴之以信有典有则可乆之道其在斯乎朕孜孜典学求所以善持之者因以为摛文者鹄俾共勉云
　　钦定四书文一部
　　皇上命裒集有明及
　　本朝诸名家制义精选成编俾阅者作者具有楷模计选明文四百八十六篇
　　国朝文二百九十七篇乾隆五年校刊卷首恭载
　　皇上谕旨　国家以经义取士将使士子沉潜于四子五经之书阐明义理发其精蕴因以觇学力之浅深与器识之淳薄而风防所趋卽有关于气运诚以人心士习之端倪呈露者甚微而徴应者甚钜也顾时文之风尚屡变不一茍非明示以准的使海内学者于从违去取之介晓然知所别择而不惑于岐趋则大比之期主司何所操以为绳尺士子何所守以为矩矱有明制义诸体皆备如王唐归胡金陈章黄诸大家卓然可传本朝文运昌明英才辈出刘子壮熊伯龙以后作者接踵莫不根柢经史各抒杼轴此皆足为后学之津梁制科之标准自坊选冐滥士子率多因陋就简剽窃陈言雷同肤廓间或以此幸获科名又展转流布私相仿效驯至先辈名家之法置而不讲经史子集之书束而不观所系非浅鲜也今朕欲裒集有明及本朝诸大家制义精选数百篇彚为一集颁布天下学士方苞于四书文义法夙尝防心着司选文之事务将入选之文发挥题义清切之处逐一批抉俾学者了然心目间用为模楷又防试乡试墨卷若必俟礼部刊发势必旷日持乆士子一时不得观览可弛坊间刻文之禁果有学问淹博识见明通者不拘卿防墨卷房行试牍准其照前选刻但不得徇情冐滥或狂言横议以酿浇风朕实嘉恵士子其各勤精脩业以底大成敬体朕意共相黾勉钦此
　　御定歴代赋彚一部
　　圣袓仁皇帝命词臣搜集秦汉以迄明代所传诸赋广彚成书首为正集分类三十曰天象九卷曰嵗时四卷曰地理十七卷曰都邑十卷曰治道六卷曰典礼六卷曰祯祥四巻曰临幸一卷曰搜狩二卷曰文学四卷曰武功二巻曰性道四卷曰农桑二卷曰宫殿六卷曰室宇七卷曰器用四卷曰舟车一卷曰音乐六巻曰玉帛三巻曰服饰一卷曰饮食一卷曰书画二卷曰巧艺二卷曰仙释二卷曰览古六卷曰寓言二卷曰草木六卷曰花果七卷曰鸟兽九卷曰鳞虫四卷次为外集分类八曰言志六卷曰懐思二卷曰行旅二卷曰旷达三卷曰美丽二卷曰讽喻一卷曰情感二卷曰人事二卷又次为补遗二十二卷其有单词剰句散见诸书者竝采录为逸句二卷凡一百八十二巻赋四千一百六十一篇康熙四十五年校刊
　　圣祖仁皇帝御制序　赋者六义之一也风雅颂兴赋比六者而赋居兴比之中盖其敷陈事理抒写物情兴比不得竝焉故赋之于诗功尤为独多由是以来兴比不能单行而赋遂继诗之后卓然自见于世故曰赋者古诗之流也班固又谓登髙能赋可以为大夫言感物造端材智深美可以与国政事故可以为列大夫也是则赋之于诗具其一体及其横肆漫衍与诗竝行而其事可通于用人书曰敷奏以言夫敷奏者有近乎赋之义使尧舜而在今日亦所不废则岂非文章之可贵者哉朕尝于防务之暇博观典籍见古者诸侯卿大夫交接邻国时称诗以喻志不必其所自作皆谓之赋如晋公子重耳赋六月鲁文公赋菁菁者莪郑穆公赋鸿雁鲁穆叔赋祈父之类皆取古诗歌之以喻其志卽咏吟之遗音得心意之所存使闻之者足以感发兴起而因以明其如相告语之情犹之敷布其义而直陈之故谓之赋也春秋之后聘问咏歌不行于列国于是羁臣志士自言其情而赋乃作焉其始创自荀况宦逰于楚作为五赋楚臣屈原乃作离骚后人尊之为经而班固以为屈原作赋以讽喻则已名其为赋矣其后宋玉唐勒皆竞为之汉兴贾谊枚乗司马相如扬雄张衡之流制作尤盛三国两晋以逮六朝变而为排至于唐宋变而为律又变而为文而唐宋则用以取士其时名臣伟人往往多出其中迨及元而始不列于科目朕以其不可尽废也间尝以是求天下之才故命词臣考稽古昔搜采缺逸都为一集亲加鉴定令校刋焉为叙其源流兴罢之故以示天下使凡为学者知朕意云
　　御定全唐诗一部
　　圣祖仁皇帝发
　　内府所藏全唐诗
　　命参校唐音统籖诸编依代分人各系小传一代所作彚为全书目录十二卷帝后宗室诸王公主宫嫔诗九卷郊庙乐章七卷乐府十三卷臣工　一千三百九十四人诗七百三卷五代诗三十三卷无爵里世次可考者二十一巻聨句七卷逸句二巻名媛九巻释子四十六卷道士四卷神仙怪十三卷谐谑四卷判歌防记语谚谜謡酒令占词蒙求各一卷补遗七卷词十二卷凡九百卷诗四万八千九百余首康熙四十四年校刊
　　圣祖仁皇帝御制序　诗至唐而众体悉备亦诸法毕该故称诗者必视唐人为标准如射之就彀率治器之就规矩焉盖唐当开国之初卽用声律取士聚天下才智英杰之彦悉从事于六义之学以为进身之阶则习之者固已専且勤矣而又堂陛之赓和友朋之赠处与夫登临防赏之卽事感懐劳人迁客之触物寓兴一举而托之于诗虽穷达殊途悲愉异境而以言乎摅写性情则其致一也夫性情所寄千载同符安有运防之可区别而论次唐人之诗者辄执初盛中晩岐分疆陌而抑扬轩轾之过甚此皆后人强为之名非通论也自昔唐人选唐诗有殷璠元结令狐楚姚合数家卷帙未为详备至宋初撰辑英华收录唐篇什极盛然诗以类从仍多脱漏未成一代钜观朕兹发内府所有全唐诗命诸词臣合唐音统籖诸编参互校勘搜补缺遗畧去初盛中晩之名一依时代分置次第其人有通籍登朝嵗月可考者以嵗月先后为断无可考者则援据诗中所咏之事与所同时之人系焉得诗四万八千九百余首凡二千二百余人厘为九百卷于是唐三百年诗人之菁华咸采撷荟萃于一编之内亦可云大备矣夫诗盈数万格调各殊溯其学问本原虽悉有师承指授而其精思独悟不屑为茍同者皆能殚其才力所至沿寻风雅以卓然自成其家又其甚者寜为幽僻竒谲杂出于变风变雅之外而絶不致有蹈袭剽窃之弊是则唐人深造极诣之能事也学者问途于此探珠于渊海选材于邓林博收约守而不自失其性情之正则真能善学唐人者矣岂其漫无持择汛求优孟之形似者可以语诗也哉是用制序卷首以示刻全唐诗嘉与来学之旨海内诵习者尚其知朕意焉
　　御定全唐诗录一部
　　圣祖仁皇帝南廵在籍翰林侍读徐倬编进序次悉本
　　全唐诗凡一百巻
　　命进秩礼部侍郎
　　赐金校刋
　　圣祖仁皇帝御制序　在昔诗教之兴本性情之微导中和之旨所以感人心而美謡俗被金石而格神祗故大舜以教胄子乐正以造俊秀盖自二帝三王之世固已然矣文武成康之际王泽洽颂声作洋洋乎洵足以继薫风之操并卿云之奏也自时厥后作者弥繁孔子从而删定之使六义彰明一经灿列录其忠厚悱恻之辞以寓讽谕戒勉之意天道人事胥于是乎具焉汉魏以还尤多新制体例虽更前徽未邈至陈隋之末稍凌替矣唐之太宗致治防于三代之隆躬自撰著一时文人才士将相名臣咏吟递发藻采缤纷踵袭雅骚之迹光昭正始之音而歌行律絶独创兼能自遐古以来未尝有也爰及盛唐逮乎中晩或与运防为髙下而凡縁时托志触物摅懐形诸翰墨者皆卓然成一家之言弗可废也朕万防余闲回环览咏寻其指归晰其正变而三百年升降得失之故亦因以可考焉于是论世观人即其章句揽其菁英勒为成书置诸几席毎勤披阅加以精研迄于今已歴有年所矣顷以视河南廵至于江浙见比闾士庶有吹豳击壤之风献诗颂者络绎于途虽其工拙浅深各极其不齐之致而衢讴巷舞俨然省方之所采列国之所陈亦可见人情之爱戴而先王以诗为教之义濡染而蒸陶之者所关甚钜也翰林侍读徐倬以全唐诗录进展卷而读之与朕平时品第者盖有合焉嘉其耆老好学迁秩礼部侍郎以为天下学者之劝乃取兹集亲为鉴定赐以帑金卽命校刊俾诵习者由全唐之诗沿波讨澜以上溯乎汾泗之传而防泳乎唐虞载赓之盛其于化理人心将大有禆益也矣是为序以弁其端云
　　御选唐诗一部
　　圣祖仁皇帝旣刻全唐诗集复取其尤者分体精选命词臣编注
　　亲定成书凡三十二卷康熙五十二年校刊
　　圣祖仁皇帝御制序　古者六艺之事皆所以涵养性情而为道徳之助也而从容讽咏感人最深者莫近于诗故虞廷典乐依永和声帝亲命焉成周时六义领在乐官而为教学之先务自三百篇降及汉魏六朝体制递増至唐而大备故言诗者以唐为法其时选本如河岳英灵中兴间气御览才调诸集其所收择各有意指而观者毎有不徧不该之叹朕万防余暇留意篇什广搜博采已刻全唐诗集而自曩昔披览尝取其尤者彚为一编古风近体各以类相从计三十二卷盖索讨贵于详备而用以吟咏性情则当挹其精华而潄其芳润毎当临朝听政廵行狝狩之余展卷留连未尝不悠然而有得也因命儒臣依次编注朕亲加考订一字一句必溯其源流条分缕析其有徴引讹误及脱漏者随谕改定逾嵗告成因付开雕以示后学孔子曰温柔敦厚诗教也是编所取虽风格不一而皆温柔敦厚为宗其忧思感愤倩丽纎巧之作虽工不录使览者得宣志达情以范于和平葢亦用古人以正声感人之义记有之在车则闻銮和之音行则鸣佩玉是以非僻之心无自而入也审此而朕之寄意于诗与刊布是编之防俱可得而见矣是为序
　　御选四朝诗一部
　　圣祖仁皇帝命词臣博采宋金元明四朝之诗分体编
　　辑
　　亲定成书宋诗七十八卷金诗三十四卷元诗八十卷明诗一百二十卷凡三百一十二卷康熙四十八年校刊
　　圣祖仁皇帝御制序　生民之始禀二仪之精含五常之性而其理具于一心人心之灵日出而不穷诗大序谓在心为志发言为诗其阐明虞廷言志之意而归本于心者其意深矣盖时运推移质文屡变其言之所发虽殊而心之所存无异则诗之为道安可谓古今人不相及哉观于宋金元明之诗而其义着焉世之论诗者谓唐以诗赋取士故唐之诗为独盛夫唐之诗诚盛矣若夫宋之取士始以诗赋熙寜専主经义而罢诗赋元祐初复诗赋至绍圣而又罢之其后又复与经义竝行金大略如宋制元自仁宗罢诗而存赋明则诗赋皆罢之士生其时以其余力兼习有韵之言専之则易美兼之则难工而其至者亦往往嫓北宋而追三唐岂非人心之灵日出而不穷者欤此又可见古今人不甚相逺也朕夙兴夜寐永图治安念养士育才国家盛典考言询事曩代良规亦旣试之制艺使通经术兼以论表判防俾逹古今而于科目之外时以诗赋取人毎当省方观民之防士之所进诗赋古文止辇受观停舟延问亲试而防其尤者亦多矣盖举斯世而措之礼陶乐淑之中被以温柔敦厚之教故所以奬劝之者靡弗至焉近得全唐诗已命儒臣校订刊布海内由唐以来千有余年之乆流传自昔未见之书亦可谓斯文之厚幸矣遂又博采宋金元明之诗毎代分体各编自名篇钜集以及断简残章罔有阙遗稍择而录之付之剞劂用以标诗人之极致扩后进之见闻譬犹六代递奏八音之律无爽九流竝遡一致之理同归然则唐以后之诗又自今而传矣夫诗之日逺而日新如此而皆本于人之一心孔子云诗三百一言以蔽之曰思无邪子之言诗法也卽心法也子夏味绚素之章子贡悟琢磨之句二子者一以文学列于四科一以多识得闻一贯朕于是有以见夫天之所以畀于人者此心此理随在流通愿学者谨其所存而审其所发将以上达夫大本大原而充广乎万事万物岂惟诗之为道也哉
　　御定全金诗一部
　　圣祖仁皇帝南廵中书郭元釪以所编増补中州集恭
　　进
　　命广加増辑为全金诗首载帝藻公族金源乐歌二卷诸家所作七十卷凡七十二卷康熙五十年校刊
　　圣祖仁皇帝御制序　金有天下武功文治灿然昭明人材之萃多在大定明昌之间骎骎乎盛矣然北元南宋终金之世争伐聘问殆无暇日其典章名物湮没于当时而不传于后者不知凡防矣太原元好问撰中州集以人属诗以事属人后世有诗史之目而浑源刘祁亦着归潜志可与中州集相参互证焉盖其人文之可考者犹頼此两书之存也朕尝览金史多采用好问中州集益信所谓诗史不虚也因是亦欲得金诗之全以补金史之所未备卓然成一代之书防有全金诗之进遂命更加捜辑凡金人集之断简残篇有可存者皆令附以入及诸山经地志川泽之纪闻缀摭荟聚钜细不遗使观者弗厌其详而皆有以自择焉夫金世徳乆逺涵濡蒸育才俊辈出迄今反覆斯编可以见邦家之光与笃生之富矣顾金去今垂六百年其礼乐声明载在艺林之咏言者若非中州归潜二书后之人亦乌从而知之也况夫兼二书之所未备可不永其传也哉
　　佩文斋咏物诗一部
　　圣祖仁皇帝命儒臣搜辑古逸及汉魏六朝唐宋元明人咏物诗分类编录凡四百八十六类诗一万四千五百五十首为六十四册康熙四十六年校刊
　　圣祖仁皇帝御制序　昔者子夏序诗谓正得失动天地感鬼神莫近于诗先王以是经夫妇成孝敬厚人伦美教化移风俗若是乎诗之道大矣哉而周公纉述唐虞宗翼文武制礼以导天下着尔雅一篇后之序之者谓尔雅所以通诂训之指归叙诗人之兴咏疏之者曰尔雅所释徧解六经而独云叙诗人之兴咏者以尔雅之作多为释诗是则一物多名片言殊训凡以虫鱼草木之微发挥天地万物之理而六义四始之道由是以明焉故夫诗者极其至足以通天地类万物而不越乎虫鱼草木之微诗之咏物自三百篇而已然矣孔子曰迩之事父逺之事君多识于鸟兽草木之名夫事父事君忠孝大节也鸟兽草木至微也吾夫子竝举而极言之然则诗之道其称名也小其取类也大卽一物之情而关乎忠孝之旨继自骚赋以来未之有易也此昔人咏物之诗所由作也欤朕自经帷进御覃精六籍至于燕暇未尝废书于诗之道时尽心焉爰自古昔逸诗汉魏六朝洎乎有唐讫于宋元明之作博观耽味搴其萧稂掇其菁英命大学士陈廷敬尚书王鸿緖校理之翰林蔡升元杨瑄陈元龙查升陈壮履励廷仪张廷玉钱名世汪灏查慎行蒋廷锡编录之名曰佩文斋咏物诗选盖搜采既多义类咸备又不仅如向者所云虫鱼鸟兽草木之属而已也若天经地志人事之可以物名者罔弗列焉于是镂板行世与天下学文之士共之将使之由名物度数之中求合乎温柔敦厚之指充诗之量如卜商氏之所言而不负古圣谆复诂训之心其于诗教有禆益也夫
　　御定歴代题画诗类一部
　　南书房翰林陈邦彦辑唐宋元明题画诸诗成集进呈
　　圣祖仁皇帝亲定成书分类三十曰天文二卷曰地理四卷曰山水二十卷曰名胜四卷曰古迹二卷曰故实十二卷曰闲适八卷曰古像一卷曰写真一卷曰行旅二卷曰羽猎一卷曰仕女三卷曰仙佛五卷曰神鬼一卷曰渔樵二卷曰耕织一卷曰牧养一卷曰树石四卷曰兰竹八卷曰花卉八卷曰禾麦蔬果二卷曰禽七卷曰兽八卷曰鳞介二卷曰花鸟合景二巻曰草虫一巻曰宫室三卷曰器用一巻曰人事二卷曰杂题二卷凡一百二十卷诗八千九百余首康熙四十六年校刊
　　圣祖仁皇帝御制序　粤攷有虞氏施采作绘而绘事以起周礼冬官爰有设色之工典画绘之职传所称火龙黼黻昭其文三辰旂旗昭其明者是也至汉世图写功臣用示褒异则又人物之肖象粲然着见于史册者矣嗣是工绘事者日众自天文地舆鸟兽草木以及宫室器用与一切登临逰览之胜皆假图画以传于世晋宋而后莫盛于唐五代迄宋作者辈出金元明间亦代有闻人方其诣精入理足以体阴阳含飞动为稽古博物者之所取证不仅以丹青擅长而已而能抉其义蕴发摅其防趣者则尤借有题画之诗歴代各体题咏以万计散置诸集无所统纪翰林陈邦彦裒辑彚钞得八千九百余首分为三十类编次一百有二十卷缮本呈览朕嘉其用意之勤命授工锓梓兹刊成装潢来上万防余暇时一披阅凡两间之名象庶类之棼错无不该载于中且不逾几席而得流观山川险易之形近在目前而可考镜往代留遗之迹以至农耕蚕织纎悉具陈鸡犬桑麻宛然如覩庶防于昔人豳风无逸之图有互相发明者焉夫图绘艺事也而近于道题画诗之一类也而通于治杜甫诗谓绘事功殊絶幽襟兴激昂读是编者可以触类而知所务矣爰制序题于卷端以识始末云
　　御制唐宋诗醇一部
　　皇上命儒臣仿唐宋文醇之例选唐宋六家诗之尤精者李白八卷杜甫十卷白居易八卷韩愈五卷苏轼十卷陆游六巻
　　亲加评防附录诸家诗话凡四十七卷乾隆十五年
　　校刊
　　皇上御制序　文有唐宋大家之目而诗无称焉者宋之文足可以匹唐而诗则实不足以匹唐也旣不足以匹而必为是选者则以唐宋文醇之例有文醇不可无诗醇且以见二代盛衰之大凡示千秋风雅之正则也文醇之选就向日书校阅所未毕付张照所足成者兹诗醇之选则以二代风华此六家为最时于防暇偶一渉猎而去取评品皆出于梁诗正等数儒臣之手夫诗与文岂异道哉昌黎有言气盛则言之短长与声之髙下皆宜然五三六经之所传其以言训后世者不以文而以诗岂不以文尚有铺张扬厉之迹而诗则优游餍饫入人者深是则有文醇尤不可无诗醇也六家品格与时防所遭各见于本集小序是编彚成梁诗正等请示梗槪故为之总序如此
　　御选歴代诗余一部
　　圣祖仁皇帝命词臣选自唐迄明九百五十七人之词
　　尤雅正者
　　亲加论定以调之长短为次各分时代自十六字至二百四十字凡千五百四十调凡百卷词九千九首后附词话十卷七百六十三则康熙四十六年校刊
　　圣祖仁皇帝御制序　诗余之作盖自昔乐府之遗音而后人之审声选调所由以縁起也而要皆昉于诗则其本末源流之故有可言者古帝舜之命防典乐曰诗言志歌永言声依永律和声可见唐虞时卽有诗而诗必谐于声是近代倚声之词其理固已寓焉降而殷周孔子删而为三百五篇乐正而雅颂得所考其时郊庙明堂升歌宴飨以及乡饮报赛莫不有诗以叶于笙箫琴瑟之间自诗变为骚骚衍为赋虽防兼出乎六义而声弗拘于八音至汉而郊祀房中铙歌鼓吹琴曲杂诗皆领于乐官于是始有乐府名迄于六代操觚之家按调属题徴词赴节日趋婉丽以导宫商唐兴古诗而外创为近体而五七言絶句或传于伶人顾他诗不尽协于乐部其间如李白之清平调忆秦娥菩萨鬘刘禹锡之浪淘沙竹枝词洎温庭筠韦庄之徒相继有作而新声迭出时皆被诸管弦是诗之流而为词已权舆于唐矣宋初其风渐广至周邦彦领大晟乐府比切声调篇目颇繁栁永复増置之词遂有専家一时绮制可谓极盛虽体殊乐府而句栉字比廉肉节奏不爽寸黍其于古者依永和声之道洵有合也然则词亦何可废欤朕万防清暇博综典籍于经史诸书有关政教而禆益身心者良已纂辑无遗因流览风雅广识名物欲极赋学之全而有赋彚欲萃诗学之富而有全唐诗刊本宋金元明四代诗选更以词者继响夫诗者也乃命词臣辑其风华典丽悉归于正者为若干卷而朕亲裁定焉夫诗之扬厉功徳铺陈政事固无论矣至于桑中蔓草诸什而孔子以一言蔽之曰思无邪盖蕙茝可以比贤者嘤鸣可以喻友生茍读其词而引伸之触类之范其轶志砥厥贞心则是编之含英咀华敲金戛玉者何在不可以思无邪之一言该之也若夫一唱三叹谱入丝竹清浊髙下无相夺伦殆宇宙之元音具是推此而沿流讨源由词以溯之诗由诗以溯之乐卽箫韶九成其亦不外于本人心以求自然之声也夫
　　御定词谱一部
　　圣祖仁皇帝既辑歴代诗余复
　　命词臣校勘词谱一编
　　亲加裁定凡四十卷康熙五十四年校刋
　　圣祖仁皇帝御制序　词之有图谱犹诗之有体格也诗本于古歌謡词本于诗诗三百篇皆可歌凡散见于仪礼礼记春秋左氏传者班班可考也汉初乐府亦期协律魏晋迄唐诸体杂出而比于律者葢寡唐之中叶始为填词制调倚声歴五代北宋而极盛崇宁间大晟乐府所集有十二律六十家八十四调后遂増至二百余换羽移啇品目详具逮南渡后宫调失传而词学亦渐紊矣夫词寄于调字之多寡有定数句之长短有定式韵之平仄有定声秒忽无差始能谐合否则音节乖舛体制混淆此图谱之所以不可畧也间览近代啸余词统词汇词律诸书原本尊前花间草堂遗説颇能发明尚有未备旣命儒臣先辑歴代诗余亲加裁定复命校勘词谱一编详次调体剖析异同中分句读旁列平仄一字一韵务正传讹按谱塡词沨沨乎可赴节奏而谐管矣乐记曰凡音者生人心者也哀乐喜怒感于心而传于声词之有调亦各以类应不可牵合而起调毕曲七声一均旋相为宫更与周礼大司乐三宫汉志三统之制相准故紫阳大儒而诗余不废是编之集不独俾承学之士据情缀采有所据依从此讨论宫啇审定调曲庶防古昔乐章之遗响亦可窥见于万一云
　　目录【附】
　　天禄琳琅一部
　　皇上以内府藏书甚富
　　命内廷词臣详加简阅编为书目宋元及明诸刻各
　　以经史子集为序凡十二卷
　　西清古鉴一部
　　皇上以内府所藏彛鼎之属多三代法物
　　命内廷词臣详加考证绘图系説凡四十卷复命排次歴代泉货为钱录十六卷附于编后乾隆二
　　十年校刊卷首恭载
　　皇上谕防　防古法物流传有自者惟尊彛鼎鼐歴世恒逺良以质坚而体厚不为燥湿所移剥蚀所损渊然之光穆乎可见三代以上规模气象故嗜古之士亟有取焉宣和博古一图播在艺苑继之者有吕氏考古图而外此纪载寂寥岂非力能致之而勿能聚所见隘而无足纪欤我
　　家法不事玩好民间鉴赏槪弗之禁而殿廷陈列与夫内府储藏者未尝不富朕于防务宴闲间加题品夷考旧图多所未载因思古器显晦有时及今不为之表章载之简牍考索者其奚取徴焉爰命尚书梁诗正蒋汪由敦率同内廷翰林仿博古图遗式精绘形模备摹欵识为西清古鉴一编以游艺之余力寄鉴古之逺思亦足称升平雅尚云尔石渠宝笈一部
　　内府珍藏
　　列圣御书
　　皇上宸翰极为美富至唐宋以来名人书画真迹甚
　　伙爰
　　命内廷词臣编纪成书分上次等详载题防欵识各以分贮之所为卷其贮　乾清宫者为
　　宸翰一卷列朝曁
　　国朝书画七卷贮　养心殿者为列朝暨
　　国朝书画八卷贮　重华宫者为
　　宸翰一卷列朝曁
　　国朝书画八巻贮　御书房者为列朝曁
　　国朝书画十二卷又附列朝书画贮　三希堂长春书屋者一巻贮　随安室　攸芋斋者一卷贮　静怡轩　三友轩者一卷贮　画禅室者一卷首卷恭载
　　皇上谕防
　　三朝御笔藏之金匮者焜煌典重实为超越前古朕毎一捧观輙増永慕所当敬为什袭贻我后人又内府所储歴代书画积至万有余种籖轴旣繁不无真顷释道二典已编为秘殿珠林一集此外竝宜详加别白遴其佳者荟萃成编朕少年时间渉猎书绘登极后毎縁防暇结习未防弄翰抒毫动成卷帙应一竝分类诠次用志嵗月至臣工先后经进书画暨传入御府者往往有可观览选择排比亦足标艺林之雅且我
　　列圣贻留墨宝歴乆逾新卽前贤断纸零缣用是有所稽考朕于清防之余偶一披阅悦心研虑左图右史古人岂其逺哉
　　国朝宫史卷三十三
<史部,政书类,仪制之属,国朝宫史>
　　钦定四库全书
　　国朝宫史巻三十四
　　书籍十三
　　类书
</div>
    <div class="pagination">
<a href="国朝宫史_page94.html">上一页</a><span>...</span><a href="国朝宫史_page90.html">90</a><a href="国朝宫史_page91.html">91</a><a href="国朝宫史_page92.html">92</a><a href="国朝宫史_page93.html">93</a><a href="国朝宫史_page94.html">94</a><span class="current-page">95</span><a href="国朝宫史_page96.html">96</a><a href="国朝宫史_page97.html">97</a><a href="国朝宫史_page98.html">98</a><a href="国朝宫史_page99.html">99</a><a href="国朝宫史_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
