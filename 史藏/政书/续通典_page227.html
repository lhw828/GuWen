<!DOCTYPE html>
<html>
<head>
    <meta charset="UTF-8">
    <title>续通典 - 第 227 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 227 页/共 410 页</h1>
    <div class="content">
　　唐刘仁轨镇守百济时百济再被乱仁轨始命葺复户版营屯田以经略高丽先是贞观永徽中士战殁者或赠官推授子弟显庆后讨伐恩赏殆绝及破百济有功者皆不甄叙州县购募不愿行身壮家富者率以贿免所募皆狞劣寒惫无斗志仁轨具论其弊请加慰赉以鼓士心又表用扶余隆使绥定余众诏可后讨高丽平之

　　○分赏取敌

　　宋

　　元

　　△宋

　　宋师征蜀诸将入辞太祖谓曰所破郡县当倾帑藏为朕赏战士国家所取惟土疆尔故人皆效命所至成功金太祖袭辽主于鸳鸯泺时奉圣州守委城遁去众无所属相与叩门请李师夔主郡事师夔许之乃■〈扌叜〉卒治兵都古尔纳兵至师夔与其故人沈璋密谋出降曰一城之命悬于此举即率亲信十数辈诘旦出城见伊都与之约曰今已服从愿无以兵入城及俘掠境内伊都许诺诏以师夔领节度以璋佐之赐师夔骏马二俾招未附者许以便宜从事又兴定时完颜萨布奉诏出兵河北时河北所在义军官民坚守堡寨力战破敌者众萨布上章言此类忠赤可嘉若不旌酬无以激人心乞朝廷量加官爵万一敌兵复来将争先效用矣帝览奏召枢密官曰朕与卿等亦尝有此议以不见彼中事势故一听帅臣规画今观此奏甚称朕意其令有司遍赏之

　　△元

　　元初宋人围诸路军于成都汪德臣遣将赴之约曰先破敌者奏领此城诸将奋勇围遂解诏候江南事定如约以城与之

　　○行赏招降

　　唐

　　宋

　　金

　　元

　　△唐

　　唐李愬讨吴元济擒骁将丁士良不杀署为捉生将士良请尽死以报德因说愬讨吴秀琳秀琳降以为衙将有李宪者亦贼将愬更其名曰忠义而用之于是贼中降者相继愬闻其有父母者给粟帛而遣之众皆感泣愬每得降卒必亲引问委曲由是贼中险易远近虚实尽知之因袭蔡

　　△宋

　　宋岳飞受命招捕杨么飞所部皆西北人不习水战飞曰兵何常顾用之何如耳先遣使招谕之贼党黄佐曰岳节使号令如山若与之敌万无生理不如往降节使诚信必善遇我遂降飞表授佐武义大夫单骑按其部拊佐背曰子知顺逆者果能立功封侯岂足道欲复遣子至湖中视其可乘者擒之可劝者招之如何佐感泣誓以死报佐袭周伦砦杀伦擒其统制陈贵等飞上其功迁武功大夫佐又招杨钦来降飞喜曰杨钦骁悍既降贼腹心溃矣表授钦武义大夫礼遇甚厚复遣归湖中两日钦说余端刘铣等降飞诡骂钦曰贼不尽降何来也杖之复令入湖是夜掩贼营降其众数万

　　△金

　　金宣宗兴定四年权参知政事内族巴萨上言宋境山州宕昌东上拶一带番族昔尝归附分处德顺镇戎之闲其后有司不能存恤相继亡去近闻复有归心然不招之亦无由自至诚得其众可以助兵宁谧一方臣以同知通远军节度使事乌库哩长寿及通远节度副使温屯永昌皆本番属且久镇边鄙深得彼心己命遣人招之其所遣及诸来归者皆当甄奖请预定赏格以待之帝是其言

　　△元

　　元顺帝至正闲额琳沁巴勒移江西行省左丞时妖寇由蕲黄陷饶州饶之属邑安仁与龙兴相接境其民皆相挺为乱额琳沁巴勒道出安仁因驻兵招之来者厚加赏赉不从者命哈喇多尔济等攻散之余千久为盗区亦闻风顺服

　　○示惠招降

　　唐

　　五代

　　宋

　　金

　　元

　　明

　　△唐

　　唐宪宗元和中诏诸军进讨李师道魏博节度使田宏正自杨刘济河获其将夏侯澄等四十七人帝并释放之给绘絮递送军前驱使如父母在欲还者优遣及澄等至行营贼觇知之潜相传告由是叛徒皆感朝廷恩继有降者刘悟遂擒师道传首京师又高仁厚讨卭州贼阡能未发前一日得谍者仁厚命释缚因谓之曰高尚书来所将止五百人无多兵也汝当为我潜语寨中人云尚书欲拯救汝曹尚书来汝曹各投兵迎降当遣复旧业所欲诛者阡能罗浑擎等耳必不横及百姓也遂遣之仁厚引兵发至双流阡能闻其将至遣罗浑擎立五寨于双流之西伏兵千人于野桥箐以邀官军仁厚诇知引兵围之下令勿杀遣人释戎服入贼中告谕如昨日所以语谍者贼大喜争弃甲投兵请降仁厚悉抚慰书其背使归语寨中未降者余众争出执浑擎以降仁厚悉命焚五寨及其甲兵明日诸寨知大军已近争出执阡能迎官军讙呼不可止贼寨在他所者分遣诸将往降之逆党悉平

　　△五代

　　五代周世宗显德五年征淮南天长军使易赟令男延寿赍表以其城来降天长县当九驿之路城小而固南人以其地为雄州世宗之破楚州也获其守将张彦卿男光佑舍而不诛因令光佑赍玺书以谕赟赟知楚州既下故降

　　△宋

　　宋岳飞攻贼李成将马进贼骇乱退走飞使人呼曰不从贼者坐吾不杀汝坐而降者八万余人贼大败又因曹成败去谓张宪等曰追之则胁从可悯纵之则复聚为盗今遣若等诛其酋而抚其众慎勿妄杀累主上保民之仁于是降者二万进兵追之成出降

　　△金

　　金宣宗元光二年御史中丞师安石上章言备御二事其二曰今敌中来归者颇多宜丰其粮饷厚其接遇度彼果肯为我用则择有心力者数十人潜往以诱致其余来者既众彼必转相猜贰然后徐起而图之则中兴之功不远矣帝嘉纳之

　　△元

　　元阿尔哈雅攻潭州州守李芾自杀其将刘孝忠以城降诸将欲屠之阿尔哈雅曰是州生齿数百万口若悉杀之非上谕巴延以曹彬不杀意也其屈法生之复发仓以食饥者遣使徇郴全道桂阳永衡武冈宝庆袁韶南雄诸郡其守臣皆率其民来迎曰闻丞相体皇帝好生之德毋杀掳所过秋毫无犯民今复见太平各奉表来降又博啰引兵入齐宋守将李全降诸将皆曰全势穷出降非心服也今若不诛后必为患博啰曰不然诛一人易耳山东未降者尚多全素得人心杀之不足以立威徒失民望表闻诏博啰便宜处之乃以全为山东淮南楚州行省郑衍德田世荣副之郡县闻风款附山东悉平

　　△明

　　明太祖既抚定宁越欲遂取浙东诸郡乃谓诸将曰吾师比克建康秋毫无犯故一举而遂定今新克婺城当厚加抚恤使民乐于归附则彼未降郡县亦必闻风而归矣又胡大海常自称吾行军惟知有三事不杀人不掳人妇女不焚人庐舍故其军一出远近争趋附之

　　○军帅志坚必胜

　　唐

　　五代

　　宋

　　金

　　元

　　明

　　△唐

　　唐广平王收长安李嗣业统前军阵于香积祠北贼将李归仁拥精骑薄战王师注矢逐之走未及营贼大出掩追骑还蹂王师于是乱不能阵嗣业谓郭子仪曰今日不以身饵敌则军无类矣即肉袒持长刀大呼出阵前杀数十人阵复整步卒二千以陌刀长柯斧堵进所向无前归仁匿兵营左觇军势仆固怀恩引回纥锐兵击其伏嗣业出贼背合攻之自日中至昃斩首六万级贼东走遂平长安又朱泚逼奉天德宗召浑瑊勉谕之贼造云梁薄城下三千余人相继而登城上士卒皆大寒馁又少甲胄瑊但威激诫励之以饥弱之众当剧贼之锋瑊力战应敌中流矢遽自拔之血流沾足格斗不已不言疮痛以激士心既而李怀光大军至贼解围去

　　△五代
</div>
    <div class="pagination">
<a href="续通典_page226.html">上一页</a><span>...</span><a href="续通典_page222.html">222</a><a href="续通典_page223.html">223</a><a href="续通典_page224.html">224</a><a href="续通典_page225.html">225</a><a href="续通典_page226.html">226</a><span class="current-page">227</span><a href="续通典_page228.html">228</a><a href="续通典_page229.html">229</a><a href="续通典_page230.html">230</a><a href="续通典_page231.html">231</a><a href="续通典_page232.html">232</a><span>...</span><a href="续通典_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
