<!DOCTYPE html>
<html>
<head>
    <meta charset="UTF-8">
    <title>续通志 - 第 1010 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1010 页/共 1359 页</h1>
    <div class="content">　　△伊喇托卜嘉

　　伊喇托卜嘉东北路明安人明昌元年累官西上合门使二年袭父穆昆泰和闲伐宋有功累迁武宁军节度使招徕中都乣军无功平章 
高琪芘之召为武卫军都指挥使应奉翰林文字寻知河南府事徙彰化军节度使上言尽籍山东河闲大名明安人为兵老弱城守壮者捍御 
又言河东地险人勇步兵为天下冠可尽调以戍诸隘从之自是河东郡县屯兵少不可守矣改知临洮府事兼陕西副都统贞佑三年十一月 
破夏兵于熟羊寨平章高琪率宰臣入贺曰托卜嘉以少败众盖陛下威德所致宣宗曰自古兴国皆赖忠贤今兹立功皆将帅诸贤之力也乃 
以托卜嘉为劝农使兼知平凉府事进阶银青荣禄大西四年伐西夏攻威灵安会等州兴定元年知庆阳府事三年迁元帅左都监卒

　　钦定续通志卷四百四十

　　●钦定续通志卷四百四十一　列传二百四十一

　　列传

　　金 【十九】

　　○金十九

　　高汝砺　　　胥鼎　　　　侯摰　　巴古喇　　　师安石

　　高汝砺
　　胥鼎
　　侯摰
　　巴古喇
　　师安石

　　△高汝砺

　　高汝砺字岩夫应州金城人大定十九年进士第莅官有能声承安元年为左司郎中一日奉事紫宸殿时侍臣皆回避帝凉扇忽堕案下 
汝砺非职不敢取进帝谓其知体未几擢左谏议大夫以赋调军须郡县有司或不得人追胥走卒规取货赂深为民害建言自今若因兵调发 
有犯者乞依法治之时遇奏事台臣亦令回避汝砺上言国家置谏臣以备侍从盖欲周知时政以参得失非徒使排行就列而已请自今有司 
奏事谏官得以预闻帝从之又言年前十月尝举行推排之法寻以踰时而止诚知圣上爱民之深也近年以来边方屡有调发贫户益多如止 
循例推排奸弊百端欲望物力均一难矣莫若据实通检预令有司严立罪赏截日立限其闲有可以轻重者斟酌行之使富者不得以苟避困 
者有望于少息则赋税易办人免不均之患矣是岁十月帝谕尚书省遣官诣各路通检民力命户部尚书贾执刚与汝砺先推排在都两警巡 
院令诸路所差官视以为法焉泰和六年拜户部尚书 【按食货志载汝砺论钞法在泰和七年归潜志则云汝砺为三司副使倡行钞法考 
三司置于泰和八年当以本传为是】 时钞法不能流转汝砺随事上言多所更定民甚便之贞佑二年拜汝砺为参知政事三年朝议徙河北 
军户家属于河南留其军守卫郡县汝砺言如此则所过百姓必将惊疑况军人己去其家而令护卫他人以情度之其不肯尽心必矣不报军 
户既迁将括地分授之汝砺奏民佃官田久远之计也一旦夺之则忿心生矣惟当倍益官租以给军粮之半复以系官荒田牧马草地量数付 
之令其自耕帝从其请寻迁尚书右丞四年朝廷议发兵河北护民芟麦而民闲流言谓官将尽取之高琪奏遣兵居冲要镇遏土寇仍许收逃 
户之田则军民两便汝砺曰甚非计也河朔之民所恃以食者惟此麦耳今己有流言而复以兵往是益使之疑惧也不若听其自便令宣抚司 
禁戢无赖不致侵扰足矣逃户田令有司收之以充军储可也于是罢不发兵汝砺以数乞致仕不从乃上言曰立非常之功必待非常之人今 
大兵既退正完葺关隘简练兵士之时须得通敏经纶之才预为筹划俾济中兴伏见尚书左丞兼行枢密副使胥鼎才擅众长身兼数器乞召 
还朝省不从时高琪欲岁阅民田征租汝砺言不可者三每岁检括略无休息民将厌避耕种失时一也检括之时里胥得以暗通货赂上下其 
手虚为文具二也民田与军田犬牙相错彼或阴结军人以相冒乱临时少于原额则资储阙误三也议遂寝兴定元年上疏曰言者请姑与宋 
人议和窃以为非计宋人边备未撤则议和与否既无以异或礼例之外别有求索言涉不逊将若之何宋弃信背盟侵我边鄙曲在彼也彼若 
请和于理为顺岂当先发此议而自示弱耶时朝廷以贾全苗道润等相攻不和将分畀州县别署名号以处之汝砺言河北诸帅多本土义军 
非若素宦于朝知礼义识名分之人也姑牢笼用之彼互相攻劫则势寖弱势弱则朝廷易制今若分地与之久之弱者皆并于强强者之地不 
可复夺是愈难制也不若姑令行省羁縻和辑多方牵制使不得逞异时边事稍息气力渐完若辈又何足患哉议遂寝帝尝谓汝砺侍朝恐不 
任其劳许坐殿下汝砺以君臣分甚严不敢奉命三年王三锡建议榷油高琪以用度方急劝帝行之汝砺上言古无榷法自汉以来始置盐铁 
酒榷均输官以佐经费末流至有算舟车税闲架其征利之术固己尽矣然亦未闻榷油也利归于公则害及于民当此之际民可以重困乎若 
从三锡议是以举世通行之货为榷货私家常用之物为禁物自古不行之法为良法窃为圣朝不取也帝是之重违高琪意诏集百官议礼部 
尚书杨云翼翰林侍读学士赵秉文等皆以为不可乃罢之四年拜尚书右丞相封寿国公五年屡乞致政元光二年又乞致仕皆不许及哀宗 
初即位谏官上言汝砺欺君固位天下所共嫉宜黜之以厉百官又有投匿名书高某不退当杀之 【按归潜志言汝砺在中书十年无正言 
直谏闻于外及出支军粮颇靳且折支他物军民号不支本传载其为众所愤嫉高琪传言其相为唱和盖以此也】 汝砺因是告老优诏不许 
正大元年卒汝砺为人愼密廉洁能结人主知然循嘿避事故为相十余年未尝有谴诃贪恋不去当时士论颇以为讥云

　　△胥鼎

　　胥鼎字和之尚书右丞持国子大定二十八年进士累官右司郎中转工部侍郎至宁初由户部尚书拜参知政事贞佑元年为泰定军节 
度使未赴改知大兴府事二年京民阙食鼎奏有能赡给贫人者宜计所赡迁官遂定权宜鬻恩例格全活甚众改知平阳府事兼河南路兵马 
都总管权宣抚使三年建言利害十三事若积军储备黄河选官谳狱简将练卒钞法版籍之类帝颇采用焉又言郡再被兵庾廪无两月食比 
闻北方聚兵野狐岭势将深入战御有期储积未备乞降空名宣敕及度牒以补军储诏有司亟给之朝廷钦起代州戍兵五千鼎言代为边要 
正宜益兵岂可撤兵乃止又言近闻朝廷令臣清野窃谓臣所部乃河东南路太原则北路也元兵若来必始于北当先北而后南况北路禾稼 
早熟其野既清兵无所掠势当自止不然是资兵而召之南也臣己移文北路宣抚司矣乞更诏谕之既而元兵果出北境以无所获而止寻以 
能设方略退兵进官一阶四年元兵围平阳急攻十余日鼎遣兵屡却之上言臣以便宜立官赏招还胁从人万余俱今复业窃谓凡被俘未归 
者更宜多方招诱己归者优加存恤制可二月拜枢密副使权尚书左江行省平阳时河南粟麦不令过河恐生内患伏望听其输贩以纾解州 
之急从之又言河东兵革之铨有司宜奉德意以谋安集而潞州帅府遣官于辽沁诸郡搜括余粟鞭棰械系所在骚然是兵未来而先自敝也 
愿急止之又言霍州诸阨戍卒几千令元兵既去农事将兴乞量留侦候余悉遣归有警复征既休民力且省县官万一兵来亦足御遏诏趋行 
之既而鼎闻元兵己越关乃遣潞州元帅左监军必喇阿噜岱孟州经略使图克坦伯嘉领兵济河以趋关陕亲率平阳精兵直抵京师是时元 
兵己过陕州自关以西皆列营栅连互数十里鼎虑近薄京畿又遣布萨萨固珠领军趋陕西并力御之且移檄绛解吉隰孟州经略司会兵夹 
攻己而元兵果由三门集津北渡还平阳鼎遣兵拒战遂复潼关 【原本但钦元兵之退而未及其克复之功今依绩通鉴改】 兴定元年正 
月帝命鼎选兵付图们呼图克们统之西征鼎驰奏以为非便遂止是月进拜平章政事封莘国公鼎以祖父名章乞避职诏不从朝廷诏鼎举 
兵伐宋且令勿复有言以沮成算鼎上书曰大安之后元兵大举天下骚然器械多损民力疲乏而日勤师旅远近动摇其不可一也元兵北还 
姑自息养未暇及我如闻王师南征乘隙并至三面受敌首尾莫救其不可二也宋自泰和再修旧好练兵峙粮缮修营垒十年于兹矣今闻王 
师己出唐邓必徙民渡江所在清野我军无所得而徒自劳费其不可三也我兵皆山西河北无依之人素非能练习也以不练之军深入敌境 
进不得入食无所掠将复遁逃啸聚为腹心患其不可四也沿边人户不胜困惫其寓河南者类皆衣食不给如宋人诱以厚利使为乡导突而 
入寇则内有叛民外有勍敌其不可五也春事将兴若进兵不还必违农时以误防秋之用其不可六也臣愚以为止当遴选材武将士分布近 
边州郡敌至则追击去则力田以广储蓄至于士气益强民心益固自可恢廓先业成中兴之功诏付尚书省宰臣以为诸军既进无复可议既 
而元帅承裔等取宋大散关焚毁而还 【按宣宗纪焚大散关事在兴定二年木传叙鼎因伐宋上书故系之元年以终其事】 二年四月鼎 
乞致仕不许三年上言近制军前立功犯罪之人行省行院帅府不得辄行诛赏夫赏由中出则恩有所归兹固至当至于部分犯罪主将不得 
施行则下无所畏而令莫得行矣乃诏自今四品以下皆得裁决时元帅内族承裔伊喇布哈伐宋所下城邑多所焚掠鼎乞谕帅臣所得城邑 
务慰抚之则其余不攻自下帝甚是其言遂诏谕之是时元兵大举入陕西鼎多料敌之策朝臣或中沮之帝谕枢密院官曰胥鼎规画必无谬 
误自今卿等不须指授也四年进封温国公致仕元光元年晋阳公郭文振奏河朔受兵有年胥鼎威望甚隆乞付重兵使总制公府庶几人皆 
响应明年宣宗崩哀宗即位正大二年起复拜平章政事进封英国公行尚书省于卫州大河以北皆受节制鼎力疾赴镇来归者益众病不能 
自持请退不许三年七月卒鼎通达吏事有度量为政镇静所在无贤不肖皆得其欢心南渡以来书生镇方面者惟鼎一人而己

　　△侯摰

　　侯摰初名师尹避违改今名字莘卿 【归潜志作华卿】 东阿人明昌元年进士贞佑初元兵围燕都时摰为中都曲使请出募军己而 
婴城有功擢为右补阙宣宗南渡转劝农副使提控紫荆等关俄迁行六部侍郎三年四月珠勒根额琳等谓车驾驻南京河南兵不可动侯摰 
有过人才若使募兵转粮事无不克于是以摰行尚书六部事往来应给之摰遂上章言九事一曰省部总天下纪纲随路宣差不宜札付六部 
二曰近置四帅府兵校不为不众然而弗克取胜者一处受敌余徒旁观师老将怯故也将帅之道惟陛下察之三曰率民御寇督民运粮各有 
所职而帅府每令杂进累遇寇至军未战而丁夫己遁行伍错乱败之由也四曰雄保安肃诸郡据白沟易水西山之固宜亟选勇猛才干者分 
典之五曰漳水自卫至海宜沿流设备以固山东使力穑之民安服田亩六曰近都官吏往往逋逃盖以往来敌中转输应给秩满乃与他处一 
体资考实负其人乞优定等级以别异之七曰兵威不振罪在将帅轻敌妄举八曰河北民失稼穑官无俸给皆欲逃窜宜优加矜恤亟招抚之 
九曰掌兵者多用世袭之官自幼骄惰心胆懦怯何足倚办宜选骁勇过人者勿问门资用之帝略施行焉时元帅富察齐锦以通州叛累遣谍 
者闲摰摰恐为所陷上章自辩诏谕之曰朕素知卿岂容闲耶无以猜嫌自沮八月拜参知政事行尚书省于河北四年正月进拜尚书右丞尝 
上言宜开沁水以便馈遗是时河北大饥诏许贩粟北渡然每石官籴其八商无所利不复涉河摰请止官籴纵民输贩诏尚书省行之时红袄 
贼数万人入临沂费县境官军败之擒伪宣徽使李寿甫讯问云杨安儿刘二祖散亡之余今复聚及六万贼首郝定己攻破邳州碙子堌得船 
数百艘遣人北构南运皆成约行将跨河为乱摰以其言上闻遂诏摰行省事于东平以招诱之兴定元年济南泰安滕兖等州土贼并起摰遣 
</div>
    <div class="pagination">
<a href="续通志_page1009.html">上一页</a><span>...</span><a href="续通志_page1005.html">1005</a><a href="续通志_page1006.html">1006</a><a href="续通志_page1007.html">1007</a><a href="续通志_page1008.html">1008</a><a href="续通志_page1009.html">1009</a><span class="current-page">1010</span><a href="续通志_page1011.html">1011</a><a href="续通志_page1012.html">1012</a><a href="续通志_page1013.html">1013</a><a href="续通志_page1014.html">1014</a><a href="续通志_page1015.html">1015</a><span>...</span><a href="续通志_page1011.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
