<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 401 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 401 页/共 455 页</h1>
    <div class="content">　　【臣】等谨按嘉靖实録四十三年八月御医王金献万寿香山一座聚芝三百六十本为之是嵗天下臣民进瑞芝甚众已详土贡考王圻续通考载嘉靖三十六年十月诸山献仙芝一千四百十本时河南巡抚潘恩等各献芝不一而足四十三年两广都御史吴桂芳又进之四十五年有芝生于太庙第三室【乃睿宗初庙也】因命名玉芝宫云附録备考青青青祥
　　【臣】等谨按青青祥马端临通考起于后汉永兴二年迄于唐乾元三年自后絶无可见惟王圻续通考载金章宗泰和二年七月癸丑申刻日上有气内赤外青须臾乃散明神宗万厯二十九年昭应寺藏经阁上大小瓦兽六各口吐青气一道冲天半时方散已详云气门故不赘载
　　明宣宗宣德元年八月辛巳东南天有青气状如人义手揖拜
　　【臣】等谨按自宋迄明见于正史者惟此










　　钦定续文献通考卷二百十八
　　钦定四库全书
　　钦定续文献通考卷二百十九
　　物异考
　　金异
　　【臣】等谨按马端临通考载金异始于周威烈王二十三年迄于宋宁宗庆元二年自后考之宋史无可见者辽金元明四朝亦不多有今但据正史书之他书间从附録
　　辽太祖神册元年二月将称尊号改元掘地为坛得金铃因名其地曰金铃冈
　　圣宗统和十四年闰七月五院部进穴地所得金马道宗大安七年六月倒塌岭人进古鼎有文曰万嵗永为宝用
　　【臣】等谨按圣宗道宗两朝事俱互见土贡门
　　元世祖至元十三年雾灵山伐木官刘氏言檀州大路锥山出铁鑛有司覆视之寻立四冶
　　【臣】等谨按王圻续通考载至元中有赵生者宋宗室子家贫居闽之深山业薪以自给一日伐木溪浒见一巨蛇章质尽白昂首吐舌若将噬生生弃斧奔避归以告妻因念白者岂宝物变幻耶即拉夫同徃蛇尚未去见其夫妇来回首遡流而上尾之行数百步则入一岩穴中就启之得石石隂刻押字与嵗月姓名乃黄巢手瘗治为九穴中穴置金甲余八穴金银无算后金甲归一路官珍袭甚至任满他适其妻徙至榻下一夕闻绕榻风雨声顷刻而止颇怪之夫妇共取视鐍钥如故启笼无有矣又载嵗壬午杭州张存于畨中获圣铁一块厚广仅及二寸作法撒沙布地噙铁于口刀刃不能伤其身有乌玛喇奉使来取试以铁纳于羊口笼其首作法撒沙验之剑果无所伤去铁复挥应手首落遂就进呈考歴代甲子图所谓壬午乃世祖至元十九年也
　　成宗大德元年云州聚阳山等冶言鑛石煽炼铜货不出
　　顺帝至正二十三年石州有人持鎗矛忽生火焰抺之即无揺之即有【互见火异门】
　　明太祖洪武十一年正月元旦甲戌早朝殿上金钟始叩忽断为二
　　【臣】等谨按王圻续通考载洪武八年库钱库银飞或曰此隂盛阳微之征时南台民家屋上有钱防立瓦上各贯以竹或得一二十文皆库钱也又一日广积库内镇库银重数百斤忽穿库飞出有一儒生夜坐见田间火起曰此必有宝因标识其地比旦徃视标在秧田中去土尺许得白银有硃填广积字重不可举遂告相识者十八人同掘取分争不平乃闻于官帝曰此银已失三块矣殆天所以畀是儒也其赐之余止与佣工钱
　　穆宗隆庆六年七月七日有物轰轰飞至直华亭海滨坠于地乃钟也铸时年月具在识者谓其来自闽云熹宗天启六年五月丁未京城石狮掷出城外银钱器皿飘至昌平阅武塲中
　　愍帝崇祯六年五月癸巳有铁斧飞落霍山县
　　【臣】等谨按明史五行志所载金异有互见于诸门者如太祖洪武十一年六月丁卯夜宁夏卫风雨兠鍪旗槊皆有火光惠帝建文二年四月乙卯燕王营于苏家桥兵端火光如毬上下相击金铁铮铮弓自鸣此已见于火异门者也洪武十二年十二月甲子徐州卫谯楼铜壶自鸣乙丑复鸣武宗正徳四年三月甲寅盖州卫城楼钟自鸣者三七年文登秦始皇庙钟鼓自鸣成山卫如之神宗万厯二十六年五月庚寅古浪城楼大钟自鸣者三愍帝崇祯八年十二月辛巳夜四鼔山东镇南城楼大礟鸣如钟至黎明大吼一声乃止十三年三月丙申蕲州城隍庙古钟自鸣此当见于物自鸣者也宪宗成化十三年六月壬子雨钱于京师世宗嘉靖六年五月甲午京师雨钱此别见于天雨异物者也故不赘载
　　玉石之异
　　【臣】等谨按马端临通考玉石之异亦终于庆元二年自后宋史无可见者惟王圻续通考载理宗端平元年八月戊寅绍庆府黄登进对奏武泰建节之邦在唐为武泰军节度使今陛下潜藩升为绍庆府龙飞一年之先大雨洗土石骨皆龙鳞或系登傅会之语未可知也辽金二史亦无可考故竟从元始
　　元世祖至元二年十一月己丑渎山大玉海成勅置广寒殿
　　王圻曰丞相巴延尝至于阗国凿井得一玉佛髙三四尺色如截肪照之见筋骨脉络即贡上方又有白玉一段髙六尺濶五尺长十七步以重不可致
　　武宗至大元年正月豳王彻伯尔进玉六百二十五斤【互见土贡考】
　　顺帝至正十年正月甲戌陨石于棣州色黑中微有金星先有声自西北来至州二十里而陨三月庆元奉化州南山石笑开其碎而大者有山川人物禽兽草木之文　二十七年七月龙山大石起立
　　明太祖洪武十二年左丞相胡惟庸宅井上生石笋去之复旁出者三
　　熹宗天啓四年河南临漳得玉玺巡抚副都御史程绍以闻
　　临漳民耕地漳滨得玉玺龙纽龟形方四寸厚三寸文曰受命于天既寿永昌以献绍绍闻之于朝畧言秦玺不足征久矣今玺出适在臣疆既不当复埋地下又不合私秘人间欲遣官恭进阙廷迹渉贡媚且至尊所宝在徳不在玺故先驰奏闻候命进止昔王孙圉不宝玉珩齐威王不宝照乗前史美之今尚有一代名贤如邹元标冯从吾孙慎行等皆忧国奉公白首魁艾其他词林台谏一锢不起者皆盛朝珍宝臣不能汲致明廷徒献符贡瑞臣窃羞之伏愿惟贤是宝勿事虚拘亟图登进彼区区秦玺之真伪又安足计哉
　　【臣】等谨按明代玉石之异见于志者甚少考王圻续通考太祖洪武九年二月泰安民于蒿里得玉匣内有玉简十六献于朝騐其刻乃宋真宗祀太山后土文仍瘗其地三十一年即建文二年正月辛酉朔凝命神宝成先是惠帝在储宫时尝梦神人致上帝命授以重宝及元年使者还自西方得青玉于雪山逾二尺质理温栗至是郊祀宿斋宫夕梦若有覩乃惊寤遂命玉人琢之为大玺方一尺六寸九分赐名凝命神宝其文曰天命明徳表正万邦精一执中宇宙永昌孝宗治十三年六月二十二日获玉玺于赵伦村在陜西西安府鄠县道安里有常命于天既寿永昌八字皆篆文人曰即传国玺
　　【臣】等又按明史黄尊素传熹宗天启四年八月河南进玉玺厰阉魏忠贤欲侈其事命由大明门进行受玺礼百僚表贺尊素上言昔宋哲宗得玺蔡确等竞言祥瑞改年元符宋祚卒不竞本朝治时陜西献玉玺止令取进给赏五金此祖宗故事宜从事获中止可为王圻续通考陜西进玺之证也
　　白白祥
　　宋度宗咸淳九年江南平地产白毛临安尤多
　　辽太祖天显元年正月己未白气贯日
　　金世宗大定五年六月丙午京师地生白毛　二十年五月丙寅京师地生黑白毛　二十三年三月癸丑地生白毛五月丁亥复生白毛　二十九年五月【时章帝已即位】丁未地生白毛
　　章宗明昌元年二月癸丑地生白毛
　　【臣】等谨按王圻续通考载哀宗至大三年三月省前有气微黄自东北至西南其状如虹中有白物十余徃来飞翔已见云气门
　　元仁宗皇庆元年六月丁卯天雨毛
　　顺帝元统二年六月彰徳雨白毛　六年七月延安路鄜州雨白毛如马鬃所属邑亦如之　至正十三年四月冀宁榆次县雨白毛如马鬃七月泉州路雨白丝十八年五月益都雨白牦　十九年三月遵化路连日雨牦　二十五年五月甲子京师雨牦长尺许如马鬃二十七年五月朔白气亘天山东天雨毛益都天雨
　　牦
　　【臣】等谨按王圻续通考载仁宗皇庆二年八月黄梅县天雨毛顺帝至正十九年八月安仁怪物见空中白色头黑尾鋭雷震忽失所在志皆不见又载顺帝至正十八年四月山东天雨白毛殆即志五月益都事二十五年五月京师天雨毛殆即志五月甲子日事也特重出耳
　　明太祖洪武十九年九月丙子天雨絮
　　宣宗宣徳元年七月甲午地生毛长尺余
　　英宗正统八年十一月浙江地生白毛
　　宪宗成化十三年四月甘肃地裂生白毛　十五年五月常州地生白毛　十七年四月南京地生白毛孝宗治元年五月丙寅泸州长宁县雨毛
　　武宗正徳十二年四月金华地生黑白毛长尺余世宗嘉靖七年十二月望白气亘天津




　　钦定续文献通考卷二百十九
<史部,政书类,通制之属,钦定续文献通考>
　　钦定四库全书
　　钦定续文献通考卷二百二十
　　物异考
　　歳凶
　　【臣】等谨按马端临通考所载歳凶始于鲁庄公二十八年讫于宋宁宗嘉定十七年自髙宗绍兴后遇有赈济事即以注缀于其下今以赈济见于国用考故不赘载
　　宋理宗嘉熙四年绍兴府荐饥临安府大饥严州饥【臣】等谨按理宗纪淳祐六年泉州歳饥十二年衢信饥宝祐六年湖北诸郡饥皆见于赈济门矣若王圻续通考载理宗嘉熙四年温州饥开庆元年又饥景定三年临安及扬真泰饥史所不见附録于此
　　度宗咸淳七年江南大饥八年冬襄阳饥人相食【臣】等谨按度宗纪咸淳二年六月衢州饥亦见于赈济门王圻续通考又载咸淳四年七月有襄阳饥事
　　恭帝徳祐二年正月扬州饥三月扬州谷价腾涌人相食
　　【臣】等谨按瀛国公纪元年五月饶信州饥令民入粟补官不知志何以不载也
　　辽圣宗统和八年十一月吐谷浑民饥　二十五年十二月饶州饥　开泰元年十二月奉圣州饥　六年十月南京路饥　七年四月川饶二州饥　太平九年八月燕大饥
　　兴宗景福元年七月蓟州民饥十月黄龙府饥
　　道宗咸雍四年春西京及雍州朔州饥　七年十一月饶州饥　八年歳饥　太康元年正月云州饥四月平州饥闰四月平滦二州饥九月南京饥　二年二月黄龙府及南京路饥　三年二月中京饥　四年正月东京饥　大安三年春中京饥四月义州饥　四年春上京南京及平锦来三州饥　八年十月西北路饥　寿隆五年十月辽州饥　六年十月平州饥
　　【臣】等谨按以上所载皆互见赈恤门
　　天祚帝干统十年歳大饥　天庆八年十二月山前诸路大饥
　　时干显宜锦兴中等路斗粟直数缣民削榆皮食之既而人相食
　　金太宗天会六年冬伊兰路饥　十年伊兰海兰等路饥
　　熙宗皇统二年二月熙河路饥
　　章宗明昌二年秋山东河北旱饥
　　卫绍王大安二年四月山东河北饥斗米至千余钱宣宗贞祐四年春河朔饥人相食
　　哀宗天兴二年歳饥
　　十月纵饥民老稚嬴疾者出城给以船听采城壕菱芡水草以食
　　【臣】等谨按金史帝纪太宗天会元年咸州以南苏复州以北年谷不登世宗大定三年二月滦州饥十二年五月山东东路和伦明安民饥章宗明昌四年四月河州饥卫绍王崇庆元年五月河东陜西大饥斗米钱数千宣宗兴定五年京东歳饥皆已见赈济门若王圻续通考载崇庆二年京兆饥斗米至八千钱考卫绍王纪崇庆无二年次年即改元至宁亦不闻京兆饥也
　　元世祖中统元年五月泽州益州饥　二年六月塔齐尔部饥七月桓州饥　三年五月甘州饥闰九月济南郡俱饥
　　【臣】等谨按王圻续通考载元代歳饥防为繁冗以帝纪考之每因赈恤而追书其事已详赈恤门矣
　　至元二年四月辽东饥　五年九月益都饥　六年十一月济南及固安髙唐二州饥　七年五月东京饥七月山东淄莱等州饥　八年正月西京益都饥　九年四月京师饥七月硕达勒达部饥　十七年三月髙邮郡饥　十八年二月浙东饥四月通泰崇明等州饥十九年九月真定路饥民流徙鄂州　二十三年七月宣宁路饥　二十四年九月平滦路饥十二月苏常湖秀四州饥　二十五年十一月乌梁海部饥　二十六年春哈玛尔部及安西甘州等路饥四月辽阳路饥冬武平及檀州饥蠡州及河间保定二路饥
　　【臣】等谨按世祖纪二十六年两书河间保定饥一则弛河泊之禁一则发义仓粮赈之仍免今歳田租也今从志余多类此
　　二十七年二月开元路宁逺县饥四月浙东婺州及河间任邱保定定兴等县九月河东山西道俱饥
　　【臣】等谨按世祖纪所载是歳各部民户饥不可胜数皆以赈恤事而书之者
　　二十八年三月真定河间保定平滦太原平阳等路及杭州平江镇江广徳太平徽州饥九月武平路十二月洪寛女真部大都内郡饥　二十九年正月清州兴州二月辉州龙山里州和中二县及东安固安蓟棣四州三月威宁昌州闰六月南阳懐孟卫辉等路俱饥　三十年十月京师饥
　　【臣】等谨按成宗纪至元三十一年成宗己即位十月辽阳行省所属九县饥十二月巴雅尔台呼喇珠所一千户饥俱详赈恤门
　　成宗元贞二年四月平阳绛州太原阳曲台州黄岩饥大徳元年六月广徳路七月宁海州文登牟平等县
　　饥　三年八月扬州淮安等郡饥　四年二月湖北饥三月宁国太平二路九月建康常州江陵等郡饥　六年五月福州饥六月杭州嘉兴湖州广徳宁国饶州太平绍兴庆元婺州等郡及大同路饥七月建康路十一月保定路饥　七年二月真定路五月太原龙兴南康袁州瑞州抚州等路髙唐南丰等州六月浙西七月常徳路俱饥　八年六月乌撒乌防益州部东川等路饥　九年三月常宁州饥五月寳庆路八月扬州饥十年三月济州任城饥四月汉阳淮安道州柳州七月黄州沅州永州九月成都十一月扬州辰州俱饥【臣】等谨按元史陈孚传大徳七年两浙大饥台州诸路尤甚是其时不止于浙西饥也又武宗纪大徳十一年武宗已即位秋冬间书饥者不一而足皆见赈恤门
　　武宗至大元年二月益都般阳济宁济南东平泰安大饥六月山东河南江淮等郡大饥　二年七月徐州邳州饥
　　【臣】等谨按元史胡长孺传至大元年两浙大饥【详赈恤门】不知志何以不载也
　　仁宗皇庆元年六月巩昌河州路饥　二年三月晋宁大同大宁四川巩昌甘肃等郡四月真定保定河间等路五月顺徳冀宁二路六月上都俱饥　延祐元年六月衡州七月台州十二月归徳汝宁沔阳安丰等郡俱饥　二年正月晋宁宣徳懐孟卫辉益都般阳等路十二月汉阳路俱饥　三年二月河间济南滨棣等处四月辽阳葢州及南丰州五月寳庆桂阳澧州潭州永州道州袁州俱饥　四年正月汴梁饥　五年四月上都饥　六年八月山东济宁饥　七年【时英宗已即位】五月大同云内丰胜诸郡邑及沈阳路八月广东新州新城县俱饥
　　【臣】等谨按仁宗延祐七年之八月五行志误作八年今从纪改正又以地理志考之广东新州所领县一为新兴恐新城亦新兴之讹也若建昌路之新城则属江西行省矣
</div>
    <div class="pagination">
<a href="钦定续文献通考_page400.html">上一页</a><span>...</span><a href="钦定续文献通考_page396.html">396</a><a href="钦定续文献通考_page397.html">397</a><a href="钦定续文献通考_page398.html">398</a><a href="钦定续文献通考_page399.html">399</a><a href="钦定续文献通考_page400.html">400</a><span class="current-page">401</span><a href="钦定续文献通考_page402.html">402</a><a href="钦定续文献通考_page403.html">403</a><a href="钦定续文献通考_page404.html">404</a><a href="钦定续文献通考_page405.html">405</a><a href="钦定续文献通考_page406.html">406</a><span>...</span><a href="钦定续文献通考_page402.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
