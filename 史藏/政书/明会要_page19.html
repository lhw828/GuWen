<!DOCTYPE html>
<html>
<head>
    <meta charset="UTF-8">
    <title>明会要 - 第 19 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会要 - 第 19 页/共 32 页</h1>
    <div class="content">永乐二年，礼部奏：北方岁贡生员，入学十年，考不中式者，例当充吏。帝曰：“责人之功，当量其力。论人之罪，当明其情。北方近三四年，兵戈扰攘。诸生舍俎豆而事军旅，飞刍挽粟之劳，奔走流离之苦，奚暇为学？今考不中式者，可发回原学肄业，以俟再试。不中，如例处之。”(《大训记》。 )
正统十二年三月，凤阳知府杨瓒言：“民间子弟可造者多，请增广生员，毋限额。”礼部采瓒言，考取附学。天下学校之有附学生，由瓒议始。(《杨瓒传》。 )
天顺六年，令廪膳有缺，于增广内选补。
嘉靖二年，令增顺天府学廪膳生员二十名。三年，令增应天府学廪膳增广生员，顺天府学增广生员，各二十名。
十一年，奏准：承天府学廪膳增广六十名。(已上王圻《通考》。 )○宗学
万历中，定：宗室子十岁以上，俱入宗学。于宗室中，推举一人为宗正，领其事。寻增宗副二人。子弟入学者，每岁就提学官考试，衣冠一如生员。已，复令一体乡试，许得中式。其后宗学{宀浸}多，颇有致身两榜，起家翰林者。(《选举志》。 )
镇国中尉睦楔为周藩宗正，领宗学。约宗生以三、六、九日，午前讲《易》、《诗》、《书》，午后讲《春秋》、《礼记》。虽盛寒、暑不辍。(《周王传》。 )
◎社学洪武八年正月，诏天下立社学。(《三编》。 )方克勤知济宁府，立社学数百区。(《克勤传》。 )十六年，诏民间立社学，有司不得干预。(《会典》。 )
吴良守江阴，暇则延儒生讲论经史。新学宫，立社学。(《吴良传》。 )
二十年，令民间子弟，兼读御制《大诰》及律令。(《会典》。 )
宣德时，王翱巡按四川，奏州、县及土司遍设社学。(《王翱传》。 )
正统元年，令各睡提学官及司、府、州、县官，严督社学，不许废弛。其有俊秀向学者，许补儒学生员。(《会典》。 )
成化初，杨继宗为嘉兴知府，大兴社学。民间子弟八岁不就学者，罚其父兄。(《继宗传》。 )南安知府张弼毁淫祠百数十区，建为社学。(《张弼传》。 )
弘治十七年，令各府、州、县建立社学，选择明师。民间幼童年十五以下者，送入读书，讲习冠、婚、丧、祭之仪。(《会典》。 )
嘉靖中，徐阶为延平府推官，摄郡事，创乡、社学。(《徐阶传》。 )
万历中，林培为新化知县。县僻陋，广置社学教之。(《马经纶传》。 )○武学
洪武二十年七月，礼部请立武学、开武举。不许，曰：“是歧文、武为二也。”(《昭代典则》。 )宣德十年，英宗即位，诏天下卫所皆立学。
正统六年，设京卫武学。除教授一员、训导六员，教习勋卫子弟。以兵部司官提调。七年，设南京武学。(已上《大政记》。 )
自正统以来，天下军卫子弟多习儒业。其勋戚子孙袭爵者，习礼肄业于国子监。至各卫幼官暨子弟未袭职者，在两京并建武学，如京府儒学之制。(《会典》。 )
成化元年四月，申定武学规，凡十五则。(《大政记》。 )
三年，令设卫学。四卫以上，军生八十人；三卫以上，军生六十人；二卫、一卫，军生四十人；不及者不拘。有司儒学，军生二十人。(王圻《通考》。 )
九年，命都司卫所应袭子弟，年十岁以上者，提学官选送武学读书。无武学者，送卫学或附近儒学。
十三年，敕所司，岁终，考试入学武生。十年以上，学无可取者，黜退送操。(已上《会典》。 )
弘治六年三月，从兵部尚书马文升言，刊《武经七书》，分散两京武学及应袭舍人。(《大政记》。 )
嘉靖十五年四月，改建武学于皇城西隅大兴隆寺旧地。(同上。 )
二十一年，题准：直隶金山卫学，添设廪膳二十名；贵州普定等十三卫，各添设廪膳生员二十名。(王圻《通考》。 )
万历中，兵部言：武库司专设主事一员，管理武学。(孙承泽《春明梦余录》。 )御史左光斗请增畿南真、顺、广、大四府武学。(同上。 )
崇祯十年，令天下府、州、县学皆设武学生员，提官一体考取。(《选举志》。 )
卷二十六 学校下
◎书院
正统初，翟溥福知南康府。庐山白鹿院废，溥福倡众兴复。(《本传》。 )王恕为扬州知府，作资政书院以课士。(《本传》。 )
长沙通判陈钢监吉王府第。工成。王赐之金帛，不受。请王故殿材岳麓书院。王许之。(《陈钢传》。 )
进士刘观杜门读书，四方来问道者，从席尝不给。县令刘成为筑书院于虎邱山，名曰养中。(《刘观传》。 )
成化中，南阳知府段坚创志学书院，聚秀民讲说五经要义及濂、洛诸儒遗书。(《段坚传》。 )
长安有齐鲁书院，久废，故址半为民居。秦王诚泳别易地建正学书院。(《秦王传》。 )
十四年二月，邵宝为江西提学副使，濂溪书院，改建白鹿洞书院。(《昭代典则》。 )
李敏里居时，筑室紫云山麓，聚书数千卷，与学者讲习。及巡抚大同，疏籍之于官。诏赐名紫云书院。(《李敏传》。 )二十年四月，令贵溪县重建象山书院。(《大政记》。 )
广西提学佥事姚镆立宣成书，延五经师，以教士子。(《姚镆传》。 )
明初，书院无额设。自武宗朝，王守仁倡良知之学，东南景附，书院颇盛。(《野获编》。 )
正德六年，御史张士隆巡盐河东，建正学书院。(《士隆传》。 )
嘉靖九年正月壬辰朔，颁《敬一》诸箴于湖南岳麓书院，从长沙知府孙存请也。(《大政记》。 )
邹守益谪广德州判官，建复初书院，与学者讲授其间。(《本传》。 )欧阳德知六安州，建龙津书院，聚生徒讲学。(《本传》。 )
东昌知府罗汝芳，提学副使邹善，皆宗守仁学。善为建愿学书院，俾六士师事焉。汝芳亦建见泰书院，时相讨论。(《春明梦余录》。 )
十六年四月壬申，罢各处私创书院。以御史游居敬论劾王守仁、湛若水伪学，乞毁其书院。从之。(《昭代典则》。 )
万历七年正月，毁天下书院。时士大夫竞讲学，张居正亚之，尽改各省书院为公廨。凡先后毁应天等府书院六十四处。(《三编》。 )
二十二年，吏部郎中顾宪成罢归。里故有东林书院，为宋杨时讲道处。宪成与弟允成倡修之，偕同志讲学其中。海内闻风景附，由是东林名大著。(《宪成传》。 )
天启初，左都御史邹元标与副都御史冯从吾共建首善书院于京师。御史周宗建董其事，大学士叶向高为之记。朝暇，与同志高龙等讲学其中，名望日重。而诸不附东林者咸忌之。明年，给事中朱童蒙疏劾之。元标、从吾并引归。先是书院方建，御史黄尊素谓元标曰：“都门非讲学地，徐文贞已丛议于前矣。”谓徐阶也。元标不能用。至是，尊素言果验。元标、从吾既归，群小击碎其碑，暴于门外。先师木主，委弃路隅。经史典籍，悉被焚毁，而院独存。其后，遂为大西洋历局云。(《三编》。 )
五年八月壬午，诏毁天下书院。东林、关中、江右、徽州各书院俱行拆毁。从逆党张讷议也。(同上。 )○书籍丙午五月庚寅，命有司博求古今书籍。(《明正统宗》。 )
洪武元年八月，诏除书籍税。(《本纪》。 )
是年，定元都。大将军徐达收图籍，致之南京。(《艺文志》。 )
六年正月，上御奉天殿，召国子博士赵ㄈ及助教钱宰、贝琼等，曰：“汝等一以孔子所定经书为教，慎勿杂苏秦、张仪纵横之言。”于是ㄈ请颁《正定十三经》于天下，屏《战国策》及阴阳谶卜诸书，勿列学宫。(《赵ㄈ传》。 )
十四年三月辛丑，颁《五经四书》于北方学校。(《本记》。 )
十五年十月，命礼部颁刘向《说苑》、《新序》于天下。十一月壬戌，帝以国子监所荐书板，岁久残阙，令诸儒考补，工部督匠治。(《昭代典则》。 )
二十三年十二月，购遗书。福建布政司进《南唐书》、《金史》、《苏辙古文》。(《明通纪》。 )
二十四年六月戊寅，命礼部颁书籍于北方学校。谕曰：农夫舍耒耜无以为耕，匠氏舍斤斧无以为业，士子舍经籍无以为学。朕念北方学校缺少书籍，向尝颁与《五经四书》，其他子史诸书未赐，宜购与之。”(《大训记》。 )
永乐四年四月己卯，帝御便殿，召儒臣讲论。问文渊阁藏书备否？解缙对曰：“经史粗备，子集尚多阙。”帝曰：“士庶家稍有余赀，尚欲积书。况朝廷乎？”遂命礼部遣使四出，购求遗书。
十五年四月丁巳，颁《五经四书性理大全》于两京六部、国子监及天下府、州、县学。谕礼部曰：“此书，学者之根本。圣贤精蕴，悉具于是。其以朕意晓天下学者，令尽心讲明，无徒视为具文也。”于是古注疏遂不复用。(已上《通纪》。 )
十七年三月，上在北京，遣侍讲陈敬宗至南京，起取文渊阁所贮古今书籍。自一部至百部以上，各取一部北上。皇太子乃遣撰陈循如数赍送，其余封贮本阁。(《南京詹事府志》。 )
十九年四月庚子，三殿灾。杨荣麾卫士出图籍，舁东华门外。(《杨荣传》。 )
宣宗尝临视文渊阁，披阅经史，与少傅杨士奇等讨论，因赐士奇等诗。是时秘阁贮书约二万余部，近百万卷；刻本十三，钞本十七。正统间，士奇等言：“文渊阁所贮书籍，有祖宗御制文集，及古今经、史、子、集之书。向贮左顺门北廊，今移于文渊阁、东阁。臣等逐一点勘，编成书目。请用宝钤识，永久藏┑。”制曰：“可。”(《艺文志》。 )
宣德八年四月甲申朔，建广寒、清暑二殿，悉置书籍贮之。(《大政记》。 )
弘治五年五月，求遗书。大学士邱浚言：“高皇帝当至正丙午之岁，始肇帝业，首求遗书。既平元都，得其馆阁秘藏，又广购于民间，一时贮积，不减前代。太宗当多事之时，犹集儒臣，纂《永乐大典》，以备考究。今承平百年，中外无事，乌可使经籍废坠？凡民庶之家，迁徙不常，好尚不一，既不能广有储藏，即储藏亦不能久远。所赖石渠邃阁，积聚之多，收藏之密，扃之固，聚者有掌故之官，阙略者有缮写之吏，损坏者有修补之工，散佚者有购访之令，然后不致废残阙失。前代藏书之多，有至三十七万卷者。近内阁书目不能什一。数十年来，在内未闻考校，在外未闻购求。及今失之，恐遂放佚。自古藏书不一所，汉有东观、兰台、鸿都，唐有秘书监、集贤书院，宋有崇文馆、秘书省。国朝罢前代台监馆省之官，并其任于翰林院。设典籍二员，掌文渊阁书籍。南京国子监虽设典籍，仅掌累朝颁降之书，及旧锓书板而已。今请敕内阁所藏书籍，令学士以下，督典籍官，汇若干册，册若干卷，检其有副本者，分贮一册于两京国子监。若内阁所无，或不备者，乞敕礼部行天下提学官，榜示购访，俾所在有司，校录赍呈。其藏书之所：一在京师，曰内阁，曰国子监；一在南京，曰国子监。使一书而存为数本，一本而藏三所。每岁三伏时，令翰林院僚属同赴阁、监曝书。毕事，扃。廷臣有因事欲稽考者，奏请诣阅，以为常规。则于文治有裨焉。”疏上，帝嘉纳之，寻有是命。(《三编》。 )
十三年正月，给事中许天锡言：“去岁阙里孔庙灾，今兹建安又火。古今书板，荡为灰烬。阙里，道所从出；书林，文章所萃聚也。顷师儒失职，正教不修。上之所尚者浮华，下之所习者枝叶。灾变之作，似欲为儒林一扫积垢。宜因此遣官临视，刊定经史有益之书。其于培养人才，实非浅鲜。”所司议从其言。(《天锡传》。 )
正德十年，大学士梁储等，请检内阁并东阁藏书残阙者，令原管主事李继先等，次第修补。从之。由是，其书为继先等所盗，亡失者多矣。(《实录》。 )
嘉靖十五年，御史徐九皋上议，欲查历代《艺文志》书目参对。凡经籍不全者，行士民之家，借本送官誊写，原本给还，且加优赏。又乞上御便殿，省阅章奏，处分政事，赐见讲读诸臣，辨析经旨。下礼部议。(《野获编》。 )
礼臣覆奏，命翰林院查秘阁所贮经籍，有无缺遗不备之处，备开书目，通行两京及抚按衙门，转行提学官员，用心Ａ３访。凡《艺文志》所载历代遗书，及本朝名臣硕儒所著述文集，凡有补于世教者，一体收采藏贮。(王圻《通考》。 )
经类十一，共八千七百四十六卷。史类十一，共二万八千六十九卷。子类十二，共三万九千二百一十一卷。集类三，共二万九千九百六十六卷。(《艺文志》。 )
《日下旧闻》云：“考正统六年编定目录，凡四万三千二百余册，而列朝《实录》、《宝训》不下数千卷，若《永乐》一书多至二万二千九百三十七卷，皆藏诸皇史，不与焉。缥缃之富，古所未有。其后典守不严，岁久被窃。万历三十三年，内阁敕房办事大理寺左丞寺副孙能传、中书舍人张萱等奉阁谕，校理纂辑书目，则并累朝续添书籍入焉。大半残阙，较之正统目录，十仅存二三尔。”
◎编辑
洪武二年八月，修礼书。诏举素志高洁、博通古今，练达时宜之士，年四十以上者，礼送至京。曾鲁及梁寅、宋讷、徐一夔、刘于、周子谅、胡行简、刘宗弼、董彝、蔡深、滕公Ａ７并与焉。明年正月，书成。赐名《大明集礼》。其书准《五礼》而益以《冠服》、《车辂》、《仪仗》、《卤簿》、《字学》、《音乐》，凡升降仪节、制度名数，纤悉毕具。(《通纪》。 )
三年十二月，《大明志书》成。先是命儒士魏俊民、黄篪、刘俨、丁凤、郑思先、郑雄等六人，类编天下州郡地理形胜、降附始末。至是书成，命送秘书监刊行。(《艺文志》。 )
六年三月，《昭鉴录》成。先是命陶凯、张筹等采抚汉、唐以来藩王善恶可劝戒者。会凯出参行省，编辑未成。乃命文原吉、王亻巽等续修之。至是书成二卷，颁赐诸王。(《三编》。 )
七年五月，命詹同、宋濂等纂修《日历》。自起兵临濠至洪武六年，凡一百卷。同等又言：“《日历》秘天府，人不得见。请仿《唐贞观政要》，分辑圣政，宣示天下。”帝从之。乃分四十类，为书五卷，名曰：《皇明宝训》。嗣后，凡有政迹，史官日记录之，随类增入焉。(《通纪》。 )
十三年六月，上命儒臣纂辑历代诸王、大臣、宗戚、宦官之悖逆不道者，凡二百十二人，命曰《臣戒录》。颁布中外，以昭炯鉴。(《大政记》。 )
又诏儒臣采历代史所载相臣，贤者：自萧何至文天祥八十二人，为传十六卷；不肖者：自田鼢至贾似道二十六人，为传四卷；命曰《相鉴》。太祖制序。(《艺文志》。 )
十六年二月，大学士吴沈等进《精诚录》。先是上将享太庙，致斋于武英殿，召沈等谓之曰：“朕闻古圣贤书，其垂训立教，大要有三：曰，敬天；曰，忠君；曰，孝亲。君能敬天，臣能忠君，子能孝亲；则人道立矣。然其言散在经传，未易会其要领。卿等其以类编辑，庶便观览。”至是书成。上赐名《精诚录》，命沈序之。(王圻《通考》。 )
二十六年二月，《诸司职掌》成，颁布中外。又编辑《稽制录》，御制序文，颁示功臣。(《明政统宗》。 )
十一月，命儒臣辑历代诸王宗室为恶及悖逆者，编次成书，命曰《永鉴录》，颁赐诸王。(《昭代典则》。 )
二十七年九月庚申，修《寰宇通衢》书成。其方隅之目有八：东距辽东部司，东北至三万卫，西极四川松潘卫，西南距云南金齿，南逾广东崖州，东南至福建漳州府，北暨北平大宁卫，西北至陕西、甘肃，横一万一千七百五十里，纵一万九百里。(《三编》。 )
是岁，命博士钱宰等，编辑《书传会选》成，凡六卷。初，帝以蔡沈《书传》象纬运行，与朱子《诗传》相悖，其他注与邹季友所论有未安者。徵天下宿儒订正之。书成，颁行天下。(《赵ㄈ传》。 )
二十八年九月庚戌，颁《皇明祖训》。初，上命陶凯等编辑《祖训录》。六年书成，自为之序。命大书揭于右顺门之西庑，随时损益。至是重加裁定，名曰《皇明祖训》，颁示内外诸司。谕曰：“后世有敢言更制者，以奸臣论，毋赦。”(《三编》。 )
永乐五年十二月，修《永乐大典》，书成。先是，元年秋七月，帝谕侍读翰林学士解缙等曰：“天下古今事物散载诸书，篇帙浩穰，不易检阅。朕欲悉采各书所载事物，类聚之，而统之以韵。尝观《韵府》、《回溪》二书，事虽有统，而纪载大略。尔等其如朕意。凡书契以来，经、史、子、集、百家至于天文、地志、阴阳、医卜、僧道、技艺之言，备辑为一书，毋厌浩繁。”二年十一月，解缙等进所纂录韵书，赐名《文献大成》。既而上览所进书，尚多未备，遂命重。敕太子少师姚广孝、刑部侍郎刘季篪及缙总之。命翰林院学士王景，侍读学士王达，国子祭酒胡俨，司经局洗马杨溥，儒士陈济为总裁；翰林院侍读邹缉，撰王褒、梁潜、吴溥、李贯、杨觏、曾。编修朱，检讨王洪、蒋骥、潘几、王、苏伯厚、张伯颖，典籍梁用行，庶吉士杨相，左春坊左中允尹昌隆，宗人府经历高得，吏部郎中叶砥，山东按察佥事晏璧为副总裁。命礼部简中外官及四方宿学老儒有文章者，充纂修；简国子监及在外郡县学能书生员缮写。开馆于文渊阁，命光禄寺给朝暮膳。至是书成，凡二万二千九百三十七卷，一万一千九十五册，赐名《永乐大典》。帝亲制序冠之。赐广孝等二千一百六十九人钞，有差。
十二年十一月，命学士胡广等《五经四书》及宋儒性理诸书，谕曰：“《五经四书》传注之外，诸儒有发明者，其采附于下。周、程、张、朱所著，如：《太极通书》、《西铭》、《正蒙》，亦类聚成编。”命举朝臣及四方文学之士同纂，开馆东华门外，广等总其事。书成，名曰《大全》。(已上《三编》。 )
十四年十二月，黄淮等奉敕编辑《历代名臣奏议》。书成，上之。凡三百五十卷。(《艺文志》。 )
宣德元年四月，御制《外戚事鉴》、《历代臣鉴》成，颁赐外戚及群臣。谕曰：“治天下之道，必自亲亲始。文武诸臣欲同归于善；前事之不忘，后事之师也。故于暇曰，采辑前代外戚及群臣善恶吉凶之迹，汇为此书，用示法戒。其择善而从，以保福禄。”并手自制序颁之。《外戚事鉴》五卷，《历代臣鉴》三十七卷。(三编。 )
宣宗又采经、传、子、史嘉言善行，为《五伦书》六十二卷。正统中，英宗制序刊行。(《艺文志》。 )
宣德三年，《御制帝训》、《御制官箴》成，各一卷。(王圻《通考》。 )
景泰七年五月己巳朔，大学士高等修《寰宇通志》成。上之。凡一百十九卷。(《大政记》。 )
天顺二年八月，诏修《一统志》，谕李贤、鼓时、吕原曰：“朕欲览天下舆图之广。我太祖、太宗尝命儒臣纂辑，未竟厥绪。景泰间虽有成书，繁简失当。卿等尚折衷精要，继成初志。”于是命贤等为总裁官。书成，凡九十卷。
成化十九年十二月庚午，御制《文华大训》成，以教皇太子也。书凡二十八卷，上亲制文弁其首。
二十三年，孝宗即位。礼部侍郎邱浚进《大学衍义补》，凡六十一卷。上览称善，进浚尚书，赍金币，诏刊行其书。既，浚以书中所载，皆可见之行事。请摘其要者，下内阁议行。报可。(已上《三编》。 )
弘治十年三月，命内阁及翰林儒臣纂修《大明会典》。上以累朝典制，散见叠出，宜会于一。乃命徐溥等条次，以本朝官职、制度为纲，事物、名数、仪文、等级为目，类以降群书，附以历年事例，使官领其属，事职于官，以成一代之制。十五年十二月己酉，书成，上之。凡一百八十卷。
嘉靖五年十月庚午，御制《敬一箴》及注浚《心箴》、程颐《视》、《听》、《言》、《动》四箴，颁赐大士费宏等”(已上《通纪》。 )
七年三月己卯，诏儒臣重校《大明会典》，订正讹谬，增入续定事例。先是，上阅《会典冠礼》目中，有“成化十四年谒谢奉先、奉慈殿”之文。奉慈殿乃孝宗即位始建。上以谬误显然，乃有重校之举。(《实录》。 )
六月辛丑朔，《明伦大典》成，上之。帝自制序弁其首。命张璁为后序，刊布天下。(《三编》。 )
顾修《兴都志》二十四卷。世宗以其载献帝事实，于志体例不合，诏徐阶等重修，名《承天大志》。凡四十卷。(《艺文志》。 )
万历四年，诏复修《大明会典》。是书重修于嘉靖二十八年，进呈，未刊。至是礼臣题请，从之。书成，凡二百二十八卷。(《通纪》。 )
王可大《国宪家猷》五十六卷。万历中，御史言：“《内阁丝纶簿》猝无可考，惟是书载之。”遂取以进。(《艺文志》。 )
卷二十七 运历上
◎历
</div>
    <div class="pagination">
<a href="明会要_page18.html">上一页</a><span>...</span><a href="明会要_page14.html">14</a><a href="明会要_page15.html">15</a><a href="明会要_page16.html">16</a><a href="明会要_page17.html">17</a><a href="明会要_page18.html">18</a><span class="current-page">19</span><a href="明会要_page20.html">20</a><a href="明会要_page21.html">21</a><a href="明会要_page22.html">22</a><a href="明会要_page23.html">23</a><a href="明会要_page24.html">24</a><span>...</span><a href="明会要_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
