<!DOCTYPE html>
<html>
<head>
    <meta charset="UTF-8">
    <title>续通志 - 第 849 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 849 页/共 1359 页</h1>
    <div class="content">浚归蜀恐摇动远方诏复居永州服除落职以本官奉祠三十一年春有旨自便浚至潭闻钦宗崩号恸不食上疏请早定守战之策未几金兵 
大入中外震动复浚观文殿大学士判潭州时金骑充斥王权兵溃刘锜退归镇江遂改命浚判建康府兼行宫留守浚至岳阳买舟冒风雪而 
行遇东来者云敌兵方焚采石烟焰四达慎无轻进浚曰吾赴君父之急知直前求乘舆所在而已时长江无一舟敢行北岸者浚乘小舟径进 
过池阳闻海陵死余众犹二万屯和州李显忠兵在沙上浚往犒之一军见浚以为从天而下浚至建康即牒通判刘子昂办行宫仪物请乘舆 
亟临幸二十二年车驾幸建康浚迎拜道左卫士见浚无不以手加额时浚起废复用风采隐然军民皆倚以为重车驾将还临安劳浚曰卿在 
此朕无北顾忧命兼节制建康镇江府江州池州江阴军军马金兵十万围海州浚命镇江都统张子葢往救大破之浚招集忠义乃募淮楚壮 
勇以陈敏为统制且谓敌长于骑我长于步卫步莫如弩卫弩莫如车命敏专制弩治车孝宗即位召浚入见赐坐降问浚从容言人主兢业自 
持使清明在躬则赏罚举措无有不当人心自归敌雠自服除少傅江淮东西路宣抚使进封魏国公翰林学士史浩议欲城瓜州采石浚谓不 
守两淮而守江干是示敌以削弱怠战守之气不若先城泗州及浩参知政事浚所规画浩必沮之 【伏读通鉴辑览　　御批孝宗初政即 
复用张浚可谓锐于任贤设能专心委畀或赞成恢复亦未可定顾以浩为藩邸旧臣使预机密守淮之议与浚意见抵牾遂尔多方掣财寖至 
弃地丧师其误国不亚于桧人主用人顾不慎哉】 浚荐陈俊卿为宣抚判官帝召俊卿及浚子栻赴行在浚附奏请上临幸建康以动中原之 
心用师淮堧进舟山东以为吴璘声援帝见俊卿等问浚动静饮食颜貌曰朕依魏公如长城不容浮言摇夺金人以十万众屯河南声言规取 
两淮移文索海泗唐邓商州及岁币浚言金人诡诈不当为之动以大兵屯盱眙濠庐备之卒以无事隆兴元年除枢密使都督建康镇江府江 
州池州江阴军马时金将富察图们及知泗州大周仁屯虹县都督萧琦屯灵壁积粮修城将为南攻计浚欲及其未发攻之会主宰殿前司李 
显忠建康都统邵宏渊亦献捣二邑之策浚具以闻上报可召浚赴行在命先图两城乃遣显忠出濠州趋灵壁宏渊出泗州趋虹县而浚自往 
临之显忠至露壁败萧琦宏渊围虹县降图们周仁乘胜进克宿州中原震动孝宗手书劳之曰近曰边报中外鼓舞十年来无此克捷浚以盛 
夏人疲急召李显忠等还师会金帅赫舍哩志寍率兵至宿州与显忠战宏渊与显忠不协部将各遁去显忠以势不可孤立乃夜引归浚上疏 
待罪有旨降授特进更为江淮宣抚使宿师之还士大夫主和者皆议浚之非孝宗复赐浚书曰今日边事倚卿为重卿不可畏人言而怀犹豫 
前日举事之初朕与卿任之今日亦须与卿终之浚乃以魏胜守海州陈敏守泗州戚方守濠州郭振守六合治高邮巢县两城为大势修滁州 
关山以扼敌冲聚水军淮阴马军寿春大饬两淮守备帝复召栻奏事浚附奏云臣以孤踪动辄掣肘陛下将安用之因乞骸骨帝览奏谓栻曰 
朕待魏公有加不为浮议所惑寻诏复浚都督之号金帅布萨忠义贻书三省枢密院索四郡及岁币不然以农隙治兵浚言金强则来弱则止 
不在和与不和时汤思退为右相思退秦桧党也急于求和遂遣卢仲贤持书报金浚言仲贤小人多妄不可委信已而仲贤果以许四郡辱命 
朝廷复以王之望为通问使龙大渊副之浚争不能得未几召浚入见复力陈和议之失帝为止誓书留之望大渊待命而令通书官胡昉杨由 
义往谕金以四郡不可割若金人必欲得四郡当追还使人罢和议拜浚尚书右仆射同中书门下平章事兼枢密使都督如故思退为左仆射 
胡昉等至宿金人械系迫胁之昉等不屈更礼而归之孝宗谕浚曰和议之不成天也自此事当归一矣二年议进幸建康诏之望等还思退闻 
之大骇阴谋陷浚俄诏浚行视江淮时浚所招徕山东淮北忠义之士以实建康镇江两军凡万二千余人万弩营所招淮南壮士及江西羣盗 
又万余人陈敏统之以守泗州凡要害之地皆筑城堡其可因水为险者皆积水为匮增置江淮战舰诸军弓矢器械悉备时金人屯重兵于河 
南为虚声胁和有刻日决战之语及闻浚来亟彻兵归淮北之来归者日不绝山东豪杰悉愿受节度浚以萧琦契丹望族沈勇有谋欲令尽领 
契丹降众且以檄谕契丹约为应援金人益惧思退乃令王之望盛毁守备以为不可恃令尹穑论罢督府参议官冯方又论浚费国不赀奏留 
张深守泗不受赵廓之代为拒命浚亦请解督府诏从其请左司谏陈良翰侍御史周操言浚忠勤人望所属不当使去国浚留平江凡八章乞 
致仕除少师保信军节度判福州 【伏读通鉴辑览　　御批孝宗初召张浚向用之意甚殷既曰倚魏公如长城又曰虽乞去之章日上朕 
决不许赐书又有须与卿终之之语若深相倚任者何以福州之命去曾无难色及虞允文宣抚四川且戒以无效张浚迂阔又若夙所憎疾者 
然何前后矛盾若此葢其始不过博取恢复美名藉以虚张声势后觉事竟难成遂无所顾惜其情遂不觉流露直是无定见耳】 浚辞改醴泉 
观使朝廷遂决弃地求和之议浚既去犹上疏论尹穑奸邪必误国事且劝上务学亲贤或勉浚勿复以时事为言浚曰吾荷两朝厚恩久尸重 
任今虽去国苟有所见安忍弗言行次余千得疾手书付二子曰吾尝相国不能恢复中原雪祖宗之耻既死不当葬我先人墓左葬我衡山下 
足矣讣闻孝宗震悼辍视朝赠太保后加赠太师谥忠献浚幼有大志及为熙河幕官徧行边垒览观山川形势时时与旧戍守将问祖宗以来 
守边旧法及军阵方略之宜故一旦起自疏远当枢筦之任悉能通知边事本末在京城中亲见二帝北行皇族系虏生民涂炭誓不与敌俱存 
故终身不主和议每论定都大计以为东南形势莫如建康可以北望中原常怀愤愓至如钱塘僻在一隅易于安肆不足以号召北方与赵鼎 
共政多所引擢人号小元佑所荐虞允文汪应辰王十朋刘珙等为名臣拔吴玠吴璘于行闲谓韩世忠忠勇可倚以大事一见刘锜付以事任 
卒皆为名将一时称浚为知人浚事母以孝称学邃于易有文集十卷奏议二十卷子栻枃栻自有传

　　张枃

　　 张枃

　　枃字定叟以父恩授承奉郎厯广西经略司机宜通判严州浙西使者荐所部吏而不及枃孝宗特令召对差知袁州戢豪强弭盗贼尉获 
盗均察知其枉纵之未几果获真贼改知衢州兄栻丧无壮子请祠以营葬事主管五局观迁湖北提举常平改浙西督理荒政苏湖二州皆阙 
守命兼摄焉有执政姻党闭粜枃首治之帝奖其不畏强御迁两浙转运判官未几以直徽猷阁升副使改知临安府奏除逋欠四万缗米八百 
斛进直龙图阁都城浩穰奸盗聚慝枃分地以警捕夜户不闭张师尹纳女掖庭供给使恃以恣横枃因事痛绳之徙其家信州权兵部侍郎仍 
知临安修三闸复六井府治火延及民居上疏自劾诏削二秩移知顉江召为户部侍郎言事迕时相意高宗崩以集英殿修撰知绍兴府董山 
陵事召还为吏部侍郎光宗即位权刑部侍郎复兼知临安府绍熙元年为刑部侍郎仍为府尹内侍毛伯益冒西湖茭地为亭外戚有杀其仆 
者枃皆奏论如律进焕章阁学士知襄阳府未几进徽猷阁学士知建康府继复命还襄阳寍宗嗣位归正人陈应祥忠义人党琪等谋袭均州 
副都统冯湛闲道疾驰以闻枃不为动徐部分掩捕斩其为首者二人尽释党与反侧以安升宝文阁学士知平江府未行改知建康府升龙图 
阁学士知隆兴府兼江西安抚使奉新县旧有营田募民耕之亩赋米斗五升钱六十其后议臣请鬻之始征两税和买且加折变民重为困枃 
悉奏蠲之进端明殿学士复知建康府以疾乞祠卒枃吏材敏给所至以治办称南渡以来论尹京者以枃为首云子忠纯忠恕自有传

　　钦定续通志卷三百六十八

　　●钦定续通志卷三百六十九　列传一百六十九

　　列传

　　宋 【七十三】

　　○宋七十三

　　朱胜非　　　吕颐浩　　　范宗尹　　范致虚　　　吕好问

　　朱胜非
　　吕颐浩
　　范宗尹
　　范致虚
　　吕好问

　　△朱胜非

　　朱胜非字藏一蔡州人崇寍二年上舍登第靖康元年为东道副总管权应天府金人攻城胜非逃去会韩世忠部将杨进破敌胜非复还 
视事逾年诣济州为康王言南京为艺祖兴王之地请幸之以图大计王即位南京建炎改元试中书舍人兼权直学士院时方草剙胜非凭败 
鼓草制辞气严重如平时上疏言仁义者天下之大柄中国持之则外夷服而诸夏尊国家与契丹结好百有余年一旦乘其乱弱为夹攻计是 
中国失其柄而外侮所由招也陛下即位宜益明正始之道思其合于仁义者行之帝为嘉纳总制使钱盖进职胜非言盖为陕西制置使弃师 
误国封还贴黄盖遂罢谏官卫肤敏坐论元佑太后兄子徙官胜非言以外戚故去谏臣非所以示天下二年除尚书右丞时宰执荫补多滥胜 
非奏旧制宰执子弟例不堂除只就铨注罢政不以罪然后推恩赵普子弟皆作武臣普再相长子授庄宅使范纯仁再相子正平有文行竟死 
选调章惇子援及持皆高科并为州县幕职监当惟夏竦子安期累作边帅授待制直学士王安石荐子雱为崇政殿说书除待制然安期犹有 
才干雱犹有学问至蔡京子六人孙四人郑居中刘正夫子各二人余深王黼白时中蔡卞邓洵仁洵武子各一人并列从班宣和末谏官疏谓 
尚从竹马之游巳造荷囊之列今不可以不戒迁中书侍郎三年帝自镇江南幸留胜非经理命为控扼使已而拜宣奉大夫尚书右仆射兼御 
营使会王渊签书枢密院事兼御营司都统制内侍复用事恣横诸将不悦于是苗傅刘正彦与其徒王钧甫马柔吉王世修谋诬渊结宦官谋 
反正彦手斩渊分捕中官皆杀之拥兵至行宫门外胜非趋楼上诘专杀之由帝亲御楼抚谕傅正彦语颇不逊胜非乃从皇太后出谕傅等请 
高宗避位太后抱皇子听政太后不可顾胜非曰今日正须大臣果决相公何无一言耶胜非还告帝曰王钧甫乃傅等腹心适语臣云二将忠 
有余而学不足此语可为后图之绪于是太后垂帘高宗退居显忠寺号睿圣宫胜非因请降赦以安傅等又奏母后垂帘须二臣同对此承平 
故事今日事机有须密奏乞许臣僚独对而日引傅徒二人上殿以弭其疑 【伏读通鉴辑览　　御批朱胜非自击贼人凌逼乘舆不能奋 
身纾难缒楼往返徒代贼传言未闻有所捍捄已乖大臣安危相倚之义及隆佑太后出门宣谕义正辞严胜非在侧使能引伸晓解示以祸福 
安见不可折羣贼之气以杜逆谋乃始终箝口不语虽闻太后诮让尚尔嘿然转请高示手书禅诏致成废立之势诚不知其是何肺肠即云委 
蛇求济以徐图匡复或亦权宜应变之方顾事已经旬并无讨贼之计又未密约在外握兵诸将以协力勤王使非张浚诸人慷慨誓师迅为匡 
复胜非将遂安心坐视耶观其所建白不过日引贼党同奏以弭其疑舍此别无筹划是惟知一身免祸于国事究何所赖绳以春秋之法亦岂 
逃同恶之诛乎】 太后语帝曰赖相此人若汪黄在位事己狼藉矣傅正彦乞改年号及移跸建康胜非恐尽废其请则仓卒变生乃改元明受 
傅等欲挟帝幸徽越胜非谕之以祸福而止傅闻韩世忠起兵取其妻子为质胜非绐傅曰不若遣之俾迓世忠而慰抚之则平江诸人益安矣 
傅许诺胜非喜曰二凶直无能为也诸将皆至傅等惧胜非因谓之曰勤王之师未进者使是闲自反正耳不然下诏率百官六军请帝还宫公 
等置身何地乎即召学士李邴张守作百官章及太后手诏四月朔胜非率百官诣睿圣宫亲掖帝乘马还宫既复辟胜非曰臣昔遇变义当即 
死偷生至此欲图今日之事耳乃乞罢政帝问谁可代者胜非曰吕颐浩张浚问孰优曰颐浩练事而暴浚喜事而疏 【伏读通鉴辑览　　 
御批朱胜非既不能弭患于未萌复不能靖乱于临事及诸将戡定祸患实无颜复居政府顾其乞罢时虽举吕颐浩张浚以代而一则谓其练 
</div>
    <div class="pagination">
<a href="续通志_page848.html">上一页</a><span>...</span><a href="续通志_page844.html">844</a><a href="续通志_page845.html">845</a><a href="续通志_page846.html">846</a><a href="续通志_page847.html">847</a><a href="续通志_page848.html">848</a><span class="current-page">849</span><a href="续通志_page850.html">850</a><a href="续通志_page851.html">851</a><a href="续通志_page852.html">852</a><a href="续通志_page853.html">853</a><a href="续通志_page854.html">854</a><span>...</span><a href="续通志_page850.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
