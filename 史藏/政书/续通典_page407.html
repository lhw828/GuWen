<!DOCTYPE html>
<html>
<head>
    <meta charset="UTF-8">
    <title>续通典 - 第 407 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 407 页/共 410 页</h1>
    <div class="content">　　哈鲁近撒玛尔罕世为婚姻其地山川草木禽兽多黑明宣宗宣德七年始遣使来朝贡方物景帝景泰四年偕邻境三十一部来贡马驼及玉石等物宪宗成化十九年与沙喇思 【旧作失刺思今改正】 撒玛尔罕来贡又有布达实克景泰闲尝入贡至是亦遣使与哈鲁偕至

　　达尔玛 【旧作荅尔密今改正】

　　达尔玛服属撒玛尔罕地不满百里人不满万家无城郭上下皆居板屋刑止棰扑明成祖永乐中遣使朝贡赐文绮茶药诸物

　　实喇哈雅 【旧作沙鹿海牙今改正】

　　实喇哈雅西去撒玛尔罕五百余里城居小冈上西北临河南近山西有大沙洲地生臭草高尺许枝叶如盖煮其液成膏即阿魏也又有小草丛生秋深露凝食之如密煮为糖番名达郎古宾明成祖永乐间李达陈诚使其地其酋即遣使奉贡宣宗宣德七年命中官李贵齐敕谕其酋赐金织文绮彩币

　　塔什罕 【旧作达失干今改正】

　　塔什罕西去撒玛尔罕七百余里多园林饶果木土宜五谷民居稠密明李达陈诚李贵先后奉使至焉

　　萨兰 【旧作赛兰今改正】

　　萨兰西去撒玛尔罕千余里在塔什罕之东有城郭四面平旷居人繁庶五谷茂植亦饶果木元太祖时都元帅辪塔喇海 【旧作薛塔刺海今改正】 从征萨兰诸国以炮立功即此地也明李达陈诚李贵之徙亦赍物赐之

　　克实 【旧作渴石今改正】

　　克实在撒玛尔罕西南城周十余里四面水田东南近山中有园林颇宏丽元特穆尔驸马居也又西三百里大山屹立中有石峡出峡口有石门色似铁路通东西番人号为铁门关设兵守之元太祖驻此遇一角兽能人言以问耶律楚材对曰此瑞兽名角端能言四方语好升恶杀帝为班师盖其地近东印度矣

　　特尔默 【旧作迭里迷今改正】

　　特尔默在撒玛尔罕西南去哈喇二千余里有新旧二城相去十余里其酋长居新城居民仅数百家畜牧蕃息明李达陈诚尝使其地

　　布哈尔 【旧作卜花儿今改正】

　　布哈尔在撒玛尔罕西七百里节序常温宜五谷桑麻多丝棉布帛亦饶六畜明成祖永乐十三年陈诚自西域还所经哈喇等凡十七国悉详其山川人物风俗为使西域记以献宣宗宣德七年命李达抚谕西域布哈尔皆与焉

　　养夷

　　养夷在撒玛尔罕萨兰及伊里巴拉 【旧作亦力把力今改正】 蒙古诸部落闲数相侵掠无宁居以故人民亡散止戍卒百余人居孤城明成祖永乐间陈诚至其地

　　沙喇斯

　　沙喇斯近撒玛尔罕成祖永乐中遣使偕哈喇等八国入贡命李达等偕其使往劳之自后每偕他国来悉与厚赐至世宗嘉靖三年与旁近三十部俱至从使者所乞量与蟒衣膝襕磁器布帛

　　纳苏察罕 【旧作纳失者罕今改正】

　　纳苏察罕东去沙喇斯数日程皆舟行城东平原饶水草宜畜牧马有数种小者高不过三尺俗重僧所至必供饮食然好气健斗明成祖永乐中尝遣使朝贡

　　哈喇

　　哈喇一名黑鲁在撒玛尔罕西南去嘉峪关绝远其国在西域最强大王所居城方十余里垒石为屋平方若高台虚敝数十闲牕牖门扉绘以金碧地铺毡罽不祭祖宗鬼神惟重拜天之礼俗尚侈靡土产白盐金银铜铁之属多育蚕善为纨绮果木谷兽甚繁元驸马特穆尔既君撒玛尔罕又遣其子萨哈勒 【旧作沙哈鲁今改正】 据哈喇明成祖永乐七年来朝贡因其使臣遣使诏谕之诸国使并至序哈喇于首自是贡使常至英宗正统三年仍贡马及玉石其旁温图珲 【旧作淹都淮今改正】 等国并隶焉

　　温图珲

　　温图珲西南去哈喇千余里东北去撒玛尔罕亦如之土产膏腴民物繁庶明自成祖永乐八年至十四年偕哈喇通贡

　　拔达克山 【旧作八答黑商今改正】

　　拔达克山在温图珲东北城周十余里地广无险阻民俗富饶明成祖永乐六年命李达赐其酋敕书彩币谕以往来通商之意十八年遣使来贡命陈诚等往报之英宗天顺时复入贡

　　爱达罕 【旧作俺的干今改正】

　　爱达罕明成祖永乐十一年与哈喇并贡十四年鲁安使哈喇诸国便道赐其酋长文绮然地小不能常贡

　　喀什噶尔 【旧作哈实哈儿今改正】

　　喀什噶尔明成祖永乐六年李达等赍敕招之即奉命十一年遣使入朝贡方物宣宗宣德时亦来贡自后贡使不常至

　　伊斯帕罕 【旧作亦思弗罕今改正】

　　伊斯帕罕地近爱达罕明成祖永乐中遣使贡狮豹西马宣宗宣德六年宪宗成化十九年并来贡

　　呼喇济 【旧作火刺扎今改正】

　　呼喇济四围皆山鲜草木水流曲折亦无鱼虾城仅里许悉土屋酋所居亦卑陋俗尚佛明成祖永乐十四年遣使朝贡命所经地皆礼待孝宗宏洽五年其地回回布鲁完 【旧作珀鲁弯今改正】 等由海道贡玻璃玛瑙诸物不纳赐道里费遣还

　　奇尔玛 【旧作乞力麻儿今改正】

　　奇尔玛勒西南傍海东北林莽深密多猛兽毒虫交易用铁钱明成祖永乐中遣使贡兽皮鸟羽罽褐

　　白松虎儿

　　白松虎儿旧名速麻里儿相传有白虎出松林中不伤人亦不食他兽旬日后不复见国人异之曰此西方白虎所降精也因改国名其地无大山亦鲜林木无毒虫猛兽之害然物产甚薄明成祖永乐中贡

　　敏珠尔 【旧作敏真今改正】

　　敏珠尔明成祖永乐中来贡其国地广多高山日中为市诸货骈集

　　日落

　　日落明成祖永乐中遣使来贡孝宗宏治元年复贡秦求求纻丝夏布磁器予之

　　默色尔 【旧作米昔儿今改正】

　　默色尔亦名密思儿明成祖永乐中遣使朝贡英宗正统六年复来其地极远后不复至

　　都尔苏 【旧作讨来思今改正】

　　都尔苏周不百里城近山俗佞佛土宜穄麦产牛羊马驼有布缕毛褐明宣宗宣德六年入页劳赐之以地小不能常贡

　　萨哈勒 【旧作沙哈鲁今改正】

　　萨哈勒山川环抱饶畜产人性惇直耻斗好佛明永乐中遣七十七年来贡

　　罗密 【旧作鲁迷今改正】

</div>
    <div class="pagination">
<a href="续通典_page406.html">上一页</a><span>...</span><a href="续通典_page402.html">402</a><a href="续通典_page403.html">403</a><a href="续通典_page404.html">404</a><a href="续通典_page405.html">405</a><a href="续通典_page406.html">406</a><span class="current-page">407</span><a href="续通典_page408.html">408</a><a href="续通典_page409.html">409</a><a href="续通典_page410.html">410</a><a href="续通典_page408.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
