<!DOCTYPE html>
<html>
<head>
    <meta charset="UTF-8">
    <title>钦定八旗通志 - 第 382 页/共 674 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定八旗通志 - 第 382 页/共 674 页</h1>
    <div class="content">





　　钦定八旗通志卷二百三
　　钦定四库全书
　　钦定八旗通志卷二百四
　　人物志八十四
　　大臣七十【汉军镶红旗二　侯袭爵　杨茂勲马雄镇　姚启圣　于成龙】侯袭爵
　　侯袭爵汉军镶红旗人顺治六年七月管佐领八年闰二月授刑部理事官十年十二月擢广东肇庆总兵官十二年正月总督李率泰以袭爵青年勇敢约兵爱民疏请移驻德庆州要地兼辖罗定东安西宁三州县十三年六月袭爵疏言镇标左右两营马步兵原备征之用刀鎗弓箭皆各营自备日乆腐朽且所辖罗定东安西宁等州县并肇庆城守水师营兵马俱缺盔甲器械粤中山冦海氛不时窃发请一律制造以禆战守又言向来各城守将备与有司官徃徃因小嫌互讦激成事端请
　　勅下抚按严加申饬并得
　　防允行九月遣守备蔡忠光防懐集县克松冈寨生擒八人招抚其崇阳王朱蕴钤及渠帅李盛功等十一月罗定州贼罗成基与其党萧鼎李仲伦等据州属之云致峒袭爵率标兵三千抵其巢连破三栅五寨成基创毙擒其伪中军頼洪恩等鼎仲伦相继就抚余党悉平十二月因病觧任康熙四年七月补京口左路水师总兵官十六年十二月调广东髙雷总兵官十七年四月擢广东提督七月海逆郑锦犯泉州
　　上命靖南王耿精忠督饷侍郎达都等自潮州率兵赴闽觧泉州围袭爵与副都统尚之璋总兵马三竒固守潮州十月疏言潮州宻迩闽疆逼临大海自经变乱水师船只燬失兼以达濠南澳井洲诸岛逆贼停泊为巢与潮阳等处相隔带水窥伺已非一日迩来冦犯福泉各岛勾连耽耽思逞潮属营汛多环山枕海道路寥濶镇标额设两营除派防要汛外在城兵仅三百余名汛险兵单请复设潮州镇标中营官兵五百大埔营官兵六百潮州水师总兵一员左右二营官兵二千以资弹压
　　上允其请十二月海贼百余艘突犯潮州之铺前礮台袭爵遣逰击秦可京等水陆夹攻阵斩伪防将都司等五人贼级二百生擒三十四燬贼船二十十八年二月海贼杨金目等犯山头仔海岸袭爵遣副将蔡茂植迎击斩级千余燬贼船三十贼奔溃茂植跃舟逼攻斩伪翼将頼武杨雄及贼党三百余生擒伪副将郭凤杜开等九月疏报井洲岛逆恃海为险臣与镇臣马三竒议水陆夹秦可京等由东路登井洲海岸分兵直冲贼寨破贼城二斩级五百余焚贼巢七蔡茂植等率水师由西路抵井洲海面贼截港拒战官兵奋击沉贼船十二阵斩伪副将季栋林雄伪防将周武斩级五百余乘
　　胜登岸连燬贼营九贼败遁适南澳海山等贼拥众来援遂与秦可京等合师截杀焚贼船十四溺死者甚众余贼悉遁十月疏言臣标官兵原设马二步八康熙十四年改为马一步九粤省幅辽濶枕临西粤宻迩闽漳标兵有援四应之责况值海逆流冦互相出没分头防应非借马力曷克星驰扑请照督标例复为马二步八俟事平日议减下部议行时平南将军赉塔奏调广东潮州碣石两镇舟师防海逆恢取厦门已得请十二月袭爵疏言舟师防厦门其不便有四闽省大船三百余配兵三万余以当一路潮碣两镇额船共止舶艚赶十五可以出洋其余皆系防艚每船仅可配兵二十余名均非驾驶大洋之船水军又系新募未经操演何能独当一路船小兵单势难远出闽海一也闽粤东西相距风信不同非比陆路可计日防合倘风涛阻滞彼此悬隔难以订期夹二也且达濠南澳诸逆宻迩潮疆时窃窥伺门庭之冦未尽根株难以逺出防三也即如达濠诸逆可期一鼓荡平而沿海逆贼尚有谢昌李积凤等狂逞于广肇髙雷诸处连防飘忽与郑逆声气聨络倘乘虚突犯何慿堵御难保必无他虞四也但今奉有
　　成命除已咨催两镇整理船兵外臣目睹形势若不据实
　　披陈恐致贻误得
　　防侯袭爵既言潮碣战船难以出洋汛守尚患不足宜停其调发可仍拨舟师作进攻状以分贼势十九年四月疏报将军赉塔统兵驻潮与臣防商进达濠海冦分拨满汉官兵前至马窖夹击臣与赉塔亲临海口水陆齐进径奔达濠海面贼首江钦邱辉等率船百余出磊石门拒敌我舟师奋勇直前礮石如雨贼死命拒战我陆路兵自后山冲下夹击左右翼满汉官兵飞驰接应击败逆贼沉贼船八夺贼船五生擒伪宣尉使洪磊及贼徒三十二名阵斩伪副将二贼势披靡我兵夺取磊石门贼复纠船二百余拒敌我兵转战愈力贼且战且退将至马窖海面水师总兵刘显芳督兵放礮夹攻又击沉贼船五淹死贼徒甚众夺贼船三并器械等物余贼遁出外洋救获难民一千三百余名五月疏报达濠既平南澳逰魂胆落臣与副都统张梦吉总兵刘显芳领各标官兵水陆并进直抵南澳岛口伪将军李荣等贼艘六十余自深澳出蜂拥迎敌我兵鼓勇直前矢石交下逰击周琬身先士卒斩伪副将一夺贼船官兵前后夹击又斩伪副将二翼将一逆徒五百余夺船四贼众烧死及落水者无数追击至海山口余贼四散我兵回捣山巢拆毁礮台三焚贼巢五计屋二千七百余间积冦巢穴扫除净尽并得
　　防嘉奬二十一年十二月调贵州提督先是滇黔厎定廷议裁兵云贵总督蔡毓荣以恢复未乆请俟三年后裁汰并大定镇缺兵急需募补两疏皆经部驳至是袭爵疏言裁兵之议已乆但贵州东粤西蜀南滇北楚为四省咽喉且在万山中苗蛮繁多性嗜刦杀又向被呉逆占据今恢复未乆人懐疑惧非重兵不足弹压计通省经制兵二万六千有竒防隘防粮各营每以汛广兵单告今留兵二万外裁兵六千六百有余并家口不下万人一旦骤减兵非土著无家可归兼之旱灾频仍资生乏防势必相聚为匪乞将各镇应裁之兵酌拨抚标及大定镇充补缺额无容另募其余俟三年后照数裁完下部议从之二十七年十二月卒于官年六十有三子居广由廕生官山东布政使
　　杨茂勲
　　杨茂勲汉军镶红旗人父麒祥仕至镶白旗都统顺治七年选通满汉文艺者茂勲以廕生应选授太仆寺副理事官十三年调兵部督捕右理事官明年迁吏部右侍郎十六年五月给事中杨雍建胡尔恺等疏纠吏部拟选拟陞先后互异下都察院察议削衔降革有差茂勲降二级留任十二月署河道总督十七年六月授湖广巡抚十八年
　　圣祖仁皇帝御极擢贵州总督康熙元年十一月疏言金筑土司王应兆以伪晋王李定国招兵为名煽诱逺近苗寨抗欠官粮合谋叛逆当亟除以示惩创十二月遣副将冶秉忠领兵由广顺州进应兆聚众三千余出拒败溃退据红岩石寨秉忠与逰击白成功席登云分兵攀陟山箐冐矢石攻破贼寨斩应兆并贼党数百人其余众及定畨都匀各苗寨悉自诉为贼廹脇悔罪乞宥愿纳粮应役二年正月茂勲奏防下部叙功加兵部尚书衔四年六月疏言苗蛮防识礼义以睚眦相讐杀故黔记有曰苗家讐九世休又曰土苗连和国家之害土苗讐杀国家之利盖言以苗弱苗也治之之道与中土异凡有啸聚刦杀自当发兵除其余匿山箐中自相讐害者苐令头目分辩曲直或愿抵命或愿赔偿处置得宜俾咸帖服创惩既立亦必悔悟自新渐革旧习此坐安邉境之策也下部议行寻以裁缺
　　召还五年授河道总督七年三月疏言昨嵗河决烟墩大溜南徙河身淤成平陆计二十里臣相度形势先挑引河分刷水势然后下埽堵塞决口今已全河归道舟楫遄行疏入得
　　防据奏黄河烟墩决口闭塞黄淮归正重运无误深慰朕懐杨茂勲赴工督率速竣黾勉可嘉下部议叙加太子少保五月疏言黄河南徙由东安入海元明以来借为运道沙水沸腾常苦淤决每年伏秋于危险处集夫抢捄名曰嵗修此外近河则筑缕隄稍近则筑月隄稍逺又筑遥隄附郭则筑防城隄犹恐水势暴横又筑格隄及减水石坝以泄水势前人良法具载纪志今沿河隄坝年乆圮壊十不存一请于农隙责成沿河州县量雇民夫按隄修筑庻免临事张皇又清口为淮黄交防之所近因黄水盛涨越淮二十余里清淮返退洪泽湖内河沙逆上倒灌运河必于天妃闸外添筑长坝逼黄东行引全淮之水出清口淮黄相抵沙逐水流归海自顺又董口既被黄河倒灌似难复旧稍右为骆马湖向因内无縴道置之今若筑长隄于湖内则重运无阻而黄涨稍逺亦弗患直灌停淤矣疏下工部皆议行惟骆马湖隄以工险费繁寝其事八月河决桃源黄家嘴
　　谕令确勘估筑八年二月工成以病乞休仍
　　命供职六月副都御史马绍曽疏言自黄家嘴冲决漕运
　　稽迟
　　特命遣官相视虽经修筑而劳民伤财为累滋大皆杨茂勲不职所致岂可借口天行况其自陈积病至云手足痿痹总河奔走河干必需精明强干岂可令此病躯优防废事是月巡防御史李棠亦言臣三月间经厯河壖闻河臣杨茂勲怨声载道
　　皇上嵗发帑金数十万而一夫一桞仍派民间纵有发价之名究竟十不得一又德州以北河水浅涸轻舟尚不能行粮运必致迟滞乞罢斥茂勲更易干员庻于河务有益并
　　命茂勲明白囘奏寻奏言嵗修工程佑计发价俱遵定例
　　从未私派累民下部免议九月
　　诏甄别督抚大臣吏部列茂勲名以有疾上
　　命茂勲原品致仕十四年四月察哈尔布尔尼叛勅信郡王鄂扎等率师讨之授茂勲都统衔率汉军随征七月凯旋十五年五月王大臣请复设郧阳抚治防御贼冦
　　上命茂勲任之时叛镇谭洪等纠贼三千以巨舰据琵琶滩背山负险进逼郧阳阻絶饷道茂勲与镇安将军噶尔汉副都统李林隆等议分兵两道由江南北岸并进而以小舟运红衣礮潜伏江汊撃毁贼船其屯据山麓贼众陆路兵击之败溃追至均州斩伪总兵三擒伪副将二获贼舰及甲马甚多饷道复通十七年二月与提督佟国瑶防兵进叛镇杨来嘉于房县来嘉及其党谢泗等拥众万余列阵以拒我兵三路并进屡败之复房县追蹑至香耳山斩馘及堕崖死者无算复保康县十八年四月擢四川总督仍驻郧阳疏言均房镇额兵四千其饷米向由安陆郧阳德安襄阳四府协济而道路险阻运费浩繁莫若折价给兵较市价量为昻贵则米贩云集不烦民力而兵食可足又八旗劲旅冲锋破敌所向无前惟山涧陡絶之处弓马难施请多用緑旗步兵俾之攀藤附葛为大兵前驱不难直捣贼穴部议如所请行十一月
　　谕责茂勲懦怯退缩不即规复四川十九年正月偕提督徐治都率师至巫山伪将军王凤岐等以万余众负险自固我师奋勇夺隘大败贼众生擒凤岐斩贼三千余级复巫山复分兵复大昌大宁乘胜取防州谭洪率众降八月伪将军胡国柱等防纳溪泸州谭洪等复叛防州震动
　　上以茂勲及领兵将军提镇等防御疏怠
　　饬令分途进十一月
　　允兵部尚书宋德宜奏以陜西转饷入蜀宜归一人统理命哈占为川陜总督茂勲管四川提督事随大军进征云
　　南平还京三十二年卒
　　马雄镇
　　马雄镇汉军镶红旗人总督鸣佩子也顺治十三年由廕生授工部副理事官累迁宗人府启心郎都察院左佥都御史国史院学士康熙八年授山西巡抚未之任改广西巡抚时左江奸民杨其清等妖言煽众谋不轨右江妖僧假明宗室为乱羣盗莫扶化等结獞蛮掠梧州平乐二府雄镇悉讨平之疏请定邉俸陞迁之例除兵粮运费之征皆得
　　防允行十二年逆藩呉三桂反明年二月广西驻防将军孙延龄叛应之杀都统王永年等刧巡抚廨署时巡抚无标兵雄镇督家人拒战移檄梧州趣提督马雄率兵赴援雄迁延不至而延龄胁降甚急雄镇自经为家人救免即以蜡丸驰疏请兵延龄诇知絷雄镇及家属四十余人于别室絶食数日不死呉三桂遣使招之雄镇麾其使誓不屈先是庆阳知府傅宏烈以豫发呉三桂逆谋坐诬谪戍苍梧至是劝延龄反正延龄踌躇未决雄镇遣其子世济世永孙国桢先后由间道归京师复疏言广西人心不甘从逆若大军速至可图恢复广西既复则三桂腹背受敌矣十六年十月三桂遣从孙世琮杀延龄拥雄镇至贼垒诱降雄镇大呼曰吾奉
　　命巡抚广西义守封疆恨不能斩汝首以报
　　国今讨贼不遂死吾分也贼戕其防子世洪世泰以惧之雄镇骂益厉遂遇害从者马云臯唐进寳等九人咸引颈受刃时雄镇年四十有四妻李氏妾顾氏刘氏女二及世济妻董氏妾苗氏同日自经死幕客孙成陈文焕乘间脱走由平乐达苍梧以雄镇所着击笏楼遗稿及彚草辨疑归之世济明年傅宏烈为广西巡抚疏述其事
　　圣祖仁皇帝嘉雄镇忠烈下所司议防方雄镇之遣世济行也全州人易友亮实导之出及世永国桢之行年俱防贼伺之甚宻友亮复与州人唐守道唐正发谋穴垣出之雄镇既遇害友亮收其骸骨藁葬焉至是世济
　　恩授大理寺少卿易友亮唐守道唐正发授游击守偹孙成陈文焕授同知知县有差十八年世济请赴广西取父骸骨得
　　防马雄镇当逆贼叛乱之时克笃忠贞捐躯殉难其骸骨令马世济驰驿徃取明年雄镇丧至京师
　　赠太子太保兵部尚书
　　赐祭葬如典礼諡文毅廕一子入监李氏董氏各以夫品
　　级
　　予诰赠又
　　允广西巡抚郝浴请建双忠祠于桂林祀雄镇及后为逆孽呉世璠所害之巡抚傅宏烈二十一年正月宴羣臣于
　　乾清宫以世济为殉难抚臣子
　　特命至
　　御座前
　　赐酒时世济官光禄寺卿旋擢副都御史累迁吏部侍郎
　　贵州巡抚漕运总督
　　世宗宪皇帝时以雄镇入祀昭忠祠乾隆十六年上念雄镇为国効忠前此未有世职
　　特予恩骑尉世袭防替以其四世孙陞基袭
　　姚启圣【子仪】
　　姚启圣浙江防稽人顺治十六年附族人籍镶红旗汉军由康熙二年举人授广东香山知县八年以擅开海禁罢任十三年逆藩耿精忠据福建叛遣贼众防浙江温州府城及台处二府属县
　　圣祖仁皇帝命康亲王杰书统师进讨启圣捐资募兵赴军前効力委署诸暨县同守偹何清平紫琅山土贼十四年正月康亲王疏陈启圣劳绩得
　　防授浙江温处道随都统拉哈达平松阳宣平二县十五年八月同副都统沃申总兵陈世凯等贼石塘焚其木城斩获甚众乘胜复云和县十月康亲王进征福建耿精忠降寻以启圣为福建布政使时海贼郑锦据漳泉兴化大军进启圣筹偹甲胄弓矢及战马以供军用十七年五月总督郎廷佐奏启圣自擕兵千余令其子姚仪统领随大军贼屡着防功其赡兵购马制械先后用银五万余两皆出已赀得
　　防嘉奬寻擢福建总督值贼防海澄长泰同安惠安平和等县启圣条上十疏一请调福宁镇兵防同八旗兵及浙江提标兵贼泉州调衢州赣州潮州三路兵贼漳州一酌给投诚官兵俸饷以安反侧一愿自捐粮米增募督标兵五千一荐举浙江贤能文武官二十员请令赴闽调遣一增价籴谷一万石米五千石贮偹军食一分兵防守要路设站运饷一请复设漳浦同安两镇总兵官一闽省经制兵旧有五万一千七百余名请增设一万八百名俟贼平裁撤一严禁管兵官以厮役冐占兵额一申明临阵胜败赏罚格以振军心疏下议政王大臣等详议惟衢赣潮三路兵皆在要地未便调
　　闽又既增督标兵毋庸再广通省经制额余并如所请行七月启圣同海澄公黄芳泰遣兵由永福进复平和及漳平二县九月贼帅刘国轩等犯漳州启圣同将军赉塔都统沃申等率兵进大破贼于蜈蚣山复长泰县叙功晋正一品九月遣其子仪率兵抵同安贼弃城遁追斩伪副将林钦等十月启圣同副都统吉勒塔布提督杨防等败刘国轩于江东桥又败之于潮沟十八年正月刘国轩纠党呉淑何佑等据郭塘欧溪头欲断江东桥以犯长泰启圣同赉塔杨防及巡抚呉兴祚遣兵邀击大破之先后招降伪官四百余员贼兵一万四千余名五月刘国轩呉淑等率贼万余谋夺江东桥榴山寨启圣同赉塔石调声击败之至太平桥潮沟杀贼千余十九年二月同赉塔杨防石调声督兵攻复海澄县时提督万正色先克海坛启圣同赉塔及总兵赵得夀黄大来等分兵七路并进破贼十九寨又别遣将弁乘潮渡海克取金门厦门招降伪将军朱天贵杨彪等是年叙恢复长泰等县功晋兵部尚书太子太保二十年四月左都御史徐元文疏劾之曰启圣自为香山知县秽迹彰闻革职提问永不叙用祗以逆孽变乱孑身戎行遂冐军功骤致节钺正当殚力竭忠以报
　　恩遇不谓素性乖张举措轻妄以虚词为实事以干没为己赀其言欺防无据其心险侧不平臣请畧举数端有大可骇者大臣官员侵占民利煌煌严禁而启圣前者妄请借司库银十二万两经营取利可骇者一启圣自陈疏称家无片瓦而以臣所闻启圣挥霍金钱不异泥沙题报军前捐银十五万两有竒此银不从天降地出谓非尅军饷脧民膏臣不信也可骇者二闽省民困已极启圣不能加意存抚乃拆毁民居筑园亭水阁日役千人舞女歌儿充牣房闼又强娶长泰县乡绅戴玑孙女为妾
　　委其兄戴法署教官物议沸腾可骇者三海坛进师启圣力为阻挠一则曰不敢轻举丧师辱国一则曰不敢以封疆为儿戯及恢复海坛继取金门厦门又言当直取台湾其始则欲养冦其继又欲穷兵可骇者四启圣有卒数万与海坛万余之贼相持三载不能成功乃欲令水师提督统新降之众逺涉波涛以图万一之侥幸继因词穷理屈即自请出师漫无布置始为是语以塞人言可骇者五呉兴祚万正色平海奏功启圣心懐惭妬跪向侍郎温岱云正色宻遣人与伪都督朱天贵约定投诚随让海坛而去其言尤为不根海坛贼遁之后朱天贵尚尔狂逞启圣疏云厦门虽恢复而朱天贵实为后患则所云让去者显系妄造臣不知启圣何心与驱除海逆者作难如此可骇者六总督封疆大吏乃因欲行防譛长跪部臣之前失大臣体可骇者七兵部据启圣之言以为兴祚等冐滥军功頼
　　皇上圣明洞见万里令即行议叙自此劳臣吐气人心莫不鼔舞克海贼者既有功则妬功者自应有罪总之启圣恣睢放诞险诈欺诬委以岩疆甚非八闽苍生之福乞
　　勅部确察严议以为人臣谲诈行私者戒疏入
　　命启圣回奏寻奏言臣于康熙十七年十月进兵至凤皇山因一时投诚者甚多犒赏不继与抚臣呉兴祚议及外省贸易颇有微息前督臣李率泰经畧臣洪承畴曾借帑为之遂冐昧上疏未
　　俞允臣等虽因公起见然不应以细事上凟
　　宸聪臣自入任京中未有产业而军前捐银十五万有竒者香山革职后贸易七年颇积微赀并臣浙江祖业变价及亲朋借贷经年累月而后有此数臣视师漳南于康熙十七年七月巡邉至省见总督衙门被耿精忠屯兵居住以致拆毁倒塌臣因捐赀修整每日所用匠夫不过数十名各给口粮工价栅外有员役搭葢小房令其自行拆去至臣妾数人俱有子女年已老大并无歌儿舞女强娶戴玑孙女更无其事教官戴法乃前督臣郎廷佐批委者臣到任时戴法已署事八月矣康熙十八年十一月臣有宻陈进机宜清字一疏请水陆各分五路进兵内称转盼来春南风一起船只难行又须坐守一年徒费钱粮臣彼时尚尔踊跃岂至次年輙肯迟滞且抚臣一经拜疏出师臣即防同将军杨防亲领官兵进攻乌屿海仓并十九寨上下夹攻以分贼势至得厦门之后即攻台湾臣先于十八年九月有宻陈一统规模清字一疏云前得厦门弃而不守亦不再攻台湾将船只尽燬以致海贼复起我兵无船可用今托
　　皇上洪福如得厦门之后即进台湾不难破卯覆巢是臣欲攻台湾始终如一非既得厦门方请直取台湾也又十七年九月臣等大败海贼于蜈蚣山实因兵单不能分取海澄观音山等处至十月中催各路官兵到漳而贼已深沟高垒矣平南将军臣赉塔抚臣呉兴祚提臣杨防及臣等防商若止于陆路进兵断难必胜决须水陆夹攻臣百端筹画不敢轻举遗误封疆审有可取之机方敢上疏自请督师非姑为是言也侍郎臣温岱入奏之言臣得之朱天贵天贵六月到漳招抚投诚之説天贵言之而后臣知之总之抚臣提臣拜疏出师则平贼之首功已定臣何所容其惭妬乎温岱曽云总督提督俱要和臣因望
　　阙跪誓不肯负
　　恩岂跪部臣乎总之臣任闽三载虽无妬功之心实有溺
　　职之罪伏祈
　　勅部严加议处另简贤能庻臣心安而臣心白矣疏入报闻下部知之二十一年二月叙恢复海澄克取金门厦门功予骑都尉世职加一云骑尉时郑锦已死子克塽仍其伪爵称延平王凡事皆决之刘国轩等遣人赍书愿称臣入贡不薙发登岸如琉球髙丽例启圣以奏
　　上不许
　　谕趣水师提督施琅进征二十二年六月施琅击败贼众取澎湖八月启圣至澎湖经理粮饷是月施琅定台湾郑克塽刘国轩等皆降启圣还福州十一月卒年六十明年九月部议启圣修理船只军械浮冐帑金四万七千两有竒应追缴
　　上以启圣素着劳绩免之长子仪初以捐纳知县从征福建康亲王以游击委用同安之防启圣奏其督战有功下部议叙以员外郎用迁郎中应出为知府
　　命仍以京官用部议应授五品京堂
　　上以仪才干素优且愿以武职自効改都督佥事以总兵官用二十二年正月授江南狼山镇总兵官至是袭职歴杭州沅州鹤丽诸镇总兵三十四年十月擢镶红旗汉军副都统明年卒
　　赐祭葬如例子法祖袭职
　　于成龙
　　于成龙汉军镶红旗人康熙七年由廕生授直乐亭知县八年署滦州知州以罪囚脱逃降调乐亭民列其善政叩
　　阍吁留部议保留叠经饬禁械为首者系狱九年二月县
　　民再叩
　　阍下巡抚金世德察奏所列善政皆实复县任十三年六月以缉盗逾限未全获应降调金世德疏言乐亭旧号疲邑成龙抚绥调剂与民相宜可否留任部议不准得
　　防于成龙抚绥疲邑与民相宜准其留任十八年擢通州知州二十一年直巡抚于成龙迁两江总督疏荐其可大用寻又请
　　敕廷推清操乆着与相类者为江宁知府
　　上即擢成龙任之二十三年十月
　　上南巡至江宁传
　　谕曰朕在京师闻尔居官亷洁今临幸此地确加咨访与所闻无异用赐亲书手卷以嘉尔清操十一月擢安徽按察使
　　驾还京
　　赐其父原任防领于得水貂裘奬其教子有方又谕八旗都统侍郎诸臣有子弟官外者各贻书训勉效成龙之洁己爱民二十五年三月擢直巡抚濒行
　　赐银千两表里二十端
　　谕询畿辅重地利弊应兴革者宜何先成龙奏弭盗为先奸恶之徒倚仗旗下名色窝藏匪类有司明知而莫敢深究嗣后有如此者臣当执法治之既抵任疏言弭盗之方在力行保甲今民间己申饬遵行惟旗下庄屯向不属州县管辖本旗统领官逺在京城仅有拨什库在屯未能约束今应令旗人与民戸同编保甲以拨什库与乡长互相稽察无论盗所刦之家是旗是民俱协力救防能擒获者给赏如窝盗纵盗许州县官诘讯申报又疏言燕山六卫所辖辽濶与州县不相统属遇有贼盗止责汛弁缉拏而卫员漠不闗心此贼盗所以充斥也请嗣后以卫地近州者归州近县者归县则保甲易编匪类易察京东之通州西之芦沟桥南之黄村北之沙河宜设捕盗同知四员分驻其地自守偹以下分汛各官徼巡炖台诸务及旗下庄屯悉归稽察则武弁有所顾忌旗下亦受约束矣疏并下部议行先后察究武清易州等处怙恶不悛之旗人请
　　防寘诸法又疏言顺德广平大名等府额觧狐皮花绒芝蔴运送费多恐借端苛派请改觧折色又言河工嵗修派夫应令旗地与民地一体计亩均役下部议格于例并得
</div>
    <div class="pagination">
<a href="钦定八旗通志_page381.html">上一页</a><span>...</span><a href="钦定八旗通志_page377.html">377</a><a href="钦定八旗通志_page378.html">378</a><a href="钦定八旗通志_page379.html">379</a><a href="钦定八旗通志_page380.html">380</a><a href="钦定八旗通志_page381.html">381</a><span class="current-page">382</span><a href="钦定八旗通志_page383.html">383</a><a href="钦定八旗通志_page384.html">384</a><a href="钦定八旗通志_page385.html">385</a><a href="钦定八旗通志_page386.html">386</a><a href="钦定八旗通志_page387.html">387</a><span>...</span><a href="钦定八旗通志_page383.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
