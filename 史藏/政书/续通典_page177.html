<!DOCTYPE html>
<html>
 <head>
  <meta charset="utf-8"/>
  <title>
   续通典 - 第 177 页/共 410 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续通典 - 第 177 页/共 410 页
  </h1>
  <div class="content">
   金

　　五代

　　梁太祖开平二年十一月南郊礼仪使奏皇帝赴南郊法驾卤簿自清游以下诸卫将军平巾帻绯两裆大口袴锦縢金带刀弓箭佽飞执旗人引驾三卫并武弁绯两裆大口袴供奉官并武弁服色各一人步从余文武官及导驾士绛衣平巾帻余并戎服近侍导驾官引车从本县令州府御史大夫即朝服各乘辂车前导其引驾官员不总备车辂自中书令侍中巳下则公服内诸司使并常服 【按五代卤簿新旧五代史及通考皆失载今据五代会要南郊礼补辑】

　　宋

　　宋卤簿四等曰大驾曰法驾曰鸾驾曰黄麾仗大驾之仪极盛郊祀藉田荐献玉清景灵宫用之法驾减三分之一泰山汾阴明堂用之鸾驾又减半谒陵封祀朝谒太清奏告玉清宫用之黄麾仗又减于鸾驾亲征御楼省方还京六庙上册用之太祖建隆四年将郊祀大礼使范质与卤簿使张昭仪仗使刘温叟同详定大驾卤簿之制礼仪使陶谷建议金吾及诸卫将军导驾及押仗旧服紫衣请依开元礼各服本色绣袍旧执仗军士悉衣五色画衣随人数给之以五行相生之色为次黑衣先之青衣次之赤黄白又次之干德三年蜀平命左拾遗孙逢吉收蜀中法物其不中度者悉毁之是岁太祖亲阅卤簿四年始改画衣为绣衣至开宝三年成谓之绣衣卤簿其后郊祀皆用之太宗至道中令有司以绢画为图凡三幅中幅车辂六引及导驾官外两幅仪卫藏秘阁凡仗内自行事官排列职掌并捧曰奉宸散手天武外步骑一万九千一百九十八人真宗咸平五年诏南郊仪仗引驾官不得多带从人大中祥符元年改小驾为鸾驾仁宗时宋绶定卤簿为图记凡大驾用二万六十一人皇佑二年将享明堂卤簿使奏法驾减大驾三分之一诏礼官与兵部考正用万有一千八十八人嘉佑二年祫享用礼仪使奏南郊仗金吾上将军六统军左右千牛皆服紫绣戎服珂佩骑而前节度使亦衣袴褶导驾如旧例是月礼官奏南郊还礼当乘金辂而或诏乘大辇官着为令常以大辇从神宗元丰元年更定大驾仪仗卤簿仗仗下官一百四十六人执仗押引从军员职掌诸军诸司二万二千二百二十一人徽宗政和四年礼制局言卤簿六引仪仗信幡承以双龙惟乘舆器用并饰以龙今六引内系群臣卤簿而旗物通画交龙非便厘正之政和七年兵部尚书蒋猷请取天圣卤簿图记更加考正高宗绍兴十二年检会旧仪始备黄麾仗庆册亲飨皆用焉孝宗龙兴二年令有司条奏其可省者次年郊祀用六千八百八十九人明堂用三千三百十九人干道六年郊祀备五辂大安辇六象人数如旧自后无所改革云

　　（臣）等谨按宋史至道政和绍兴皆有卤簿之制至道初得唐长兴南郊卤簿字图规模草创制多阔略南渡后礼仪失坠务为简省其见于国史会要诸书者较承平时未及其半独政和所定则自元丰以来置立详定礼文所议礼局考订精审其文最详故具载之其法驾卤簿与宣和沿革之制及小驾属车并附见焉

　　政和大驾卤簿象六分左右次六引开封令开封牧大司乐少傅御史大夫兵部尚书 【各用本部卤簿】 次金吾纛矟左右皁纛各六 【执托各一人■〈纟斥〉四人】 押衙四人 【并骑】 犦矟八 【执各一人】 本卫上将军将军各四人本卫大将军二人 【并骑】 犦矟四夹大将军 【执各一人夹二人并骑○法驾犦矟减二本卫上将军将军各减三人】 次朱雀旗队 【并骑】 金吾卫折冲都尉一人引队犦矟二夹都尉 【执旗一人引夹各二人凡仗内引夹执人数准此】 弩四弓矢十六矟二十左右金吾卫果毅都尉二人押队 【法驾弩减二弓矢减六矟八宣和引队改天武都指挥使押队改天武指挥使】 次龙旗队大将军一人检校 【骑】 引旗十二人 【并骑】 风伯雨师雷公电母旗各一五星旗五左右摄提旗二北斗旗一护旗十二人副竿二 【执人并骑　法驾引旗护旗人各减四宣和检校改左右卫大将军雷公电母旗去公母二字】 次指南车记里鼓车各一驾马各四驾士各三十人白鹭车鸾旗车崇德车皮轩车各一驾士各十八人 【法驾无白鹭崇德宣和有青旌青雀鸣鸢飞鸿虎皮貔貅六车在记里鼓之下崇德之前减白鹭鸾旗皮轩三车驾士之数如前】 次金吾引驾骑本卫果毅都尉二人仪刀弩弓矢矟各八 【法驾仪刀弩弓矢矟各减二宣和改都尉为神勇都指挥使】 次大晟府前部鼓吹令二人府史四人 【按通考作府史二人】 管辖指挥使一人■〈扌冈〉鼓金钲各十二 【帅兵官八人领】 大鼓一百二十 【帅兵官二十人领】 长鸣一百二十 【帅兵官六人领】 铙鼓十二 【帅兵官四人领】 歌工拱宸管箫笳各二十四大横吹一百二十 【帅兵官十人领】 节鼓二笛箫觱篥笳桃皮觱篥各二十四■〈扌冈〉鼓金钲各十二 【帅兵官四人领】 小鼓中鸣各一百二十 【帅兵官八人领】 羽葆鼓十二 【帅兵官四人领】 歌工拱宸管箫笳各二十四 【法驾前后■〈扌冈〉鼓金钲各减四大鼓减四十长鸣减四十铙鼓减四拱宸管后箫笳各减八大横吹减四十节鼓后笛箫觱篥笳桃皮觱篥各减八小鼓中鸣各减四十羽葆鼓减四最后箫笳各减八帅兵官共减十八人】 次太史相风行漏等舆太史令及令史各一人 【并骑】 相风乌舆一 【舆士四人】 交龙钲鼓各一 【舆士各六人】 司辰典事各一人 【并骑】 漏刻生四人鼓楼钟楼行漏舆各一 【舆士各一百人】 大史正一人清道二人十二神舆一 【舆士十四人　法驾行漏舆一舆士各四十人神舆一舆士多大驾二人宣和鼓锺楼并改为舆太史正前有捧曰副指挥使二人捧日节级十人神舆舆士增十】 次持钑前队左右武卫果毅都尉二人引队左右武卫校尉二人绛引旛一 【■〈纟斥〉二人】 左右有金节十二 【执人并骑】 ■〈罒干〉罼各一朱雀幢导盖青龙白虎幢各一叉三 【执人并骑】 队长一人钑戟二百八十人左右武卫将军二人检校左右武卫校尉四人押队 【法驾金节减四钑戟减七十二宣和引队改骁骑都指挥使武卫校尉改骁骑军使增朱雀幢后之叉一去龙虎幢后之叉三检校改用左右骁骑将军】 次黄麾幡一 【执一人骑■〈纟斥〉二人　法驾前有殿中侍御史二员】 次六军仪仗左右神武军左右羽林军左右龙武军各有统军二人都头二人 【羽林又有节级二人】 押仗本军旗各一排阑旗各二十吏兵力士旗各五掩尾天马旗二 【羽林有赤豹黄熊旗龙武有龙君虎君旗各一】 白柯枪五十哥舒捧十镫仗八 【法驾神武军减排阑旗十羽林龙武军各减四吏兵力士旗减一宣和统军改将军神武军旗改熊虎排阑旗改平列哥舒棒改戈戟镫仗改矛戟羽林队无节级黄熊改黄罴龙武旗改熊虎】 次引驾旗天王旗二排仗通直官二人押旗十二辰旗各一 【法驾同】 次龙墀旗天下太平旗一排仗大将二人夹骑五方龙旗各一金鸾金凤旗各一狮子旗二君王万岁旗一日月旗各一 【法驾减鸾凤狮子旗】 次御马二十四控马每匹天武二人御马直二人为十二重 【法驾减八为八重宣和御马直改为习驭】 次中道队大将军一人检校 【法驾同宣和大将军改左右骁卫大将军】 次日月合璧旗一苣文旗二五星连珠旗一祥云旗二长寿幢二 【宣和苣文改庆云祥云改祥光】 次金吾牙门旗四监门校尉六人次金吾细仗青龙白虎旗各一五岳神旗五方神旗五方龙旗五方凤旗各五 【以上执各一人■〈纟斥〉各三人　法驾五方龙凤旗各减二宣和改校尉为使臣五岳神旗去神字】 次八宝镇国神宝皇帝之宝皇帝行宝皇帝信宝在左受命宝天子之宝天子行宝天子信宝在右为四重香案八各以二列于宝舆之前碧襕二十四人符宝郎行于碧襕之闲 【法驾减碧襕八人宣和增引宝职掌二人香案职掌六人援卫傅喝亲从一百人奉宝辇官每宝二十八人节级一人奉宝一十二人舁香案行马执烛龙各四人持席褥油衣其三人香案宝舆各九烛笼二十六碧襕之数同前】 次方伞二大雉尾扇四夹 【执伞扇各一人以下准此法驾同】 次金吾四色官六人押仗二人 【法驾减押仗】 次金甲二人 【宣和改铜甲】 次太仆寺进马四人 【并骑】 次引驾千牛卫上将军一人千牛八人中郎将二人 【并乘珂马】 千牛二人 【并骑宣和引驾改千牛卫大将军中郎将改为捧日都虞候】 次长史二人 【并骑　宣和无】 次金吾引驾官四人 【并骑】 次导驾官 【执政以上从六人待制谏议防御使以上五人监察御史刺史诸卫将军以上四人】 次伞扇舆辇大伞二中雉尾扇四夹腰舆一小雉尾扇四夹 【应奉一人十将将虞候节级二人长行十六人排列官二人】 中雉尾扇十二华盖二 【执各一人】 香镫一 【执擎八人】 小舆一 【应奉人逍遥平辇下长行二十四人】 逍遥子一 【应奉人十将将虞候节级共九人长行二十六人】 平辇一 【应奉人员七人余同上　法驾排列官后中雉尾扇减四宣和去小雉尾扇四腰舆一管押人员二人都将四人佥押小舆排列官二人小舆一奉舆二十四人都将九人逍遥子改为逍遥辇奉辇一十六人平辇一奉辇人同上后有上辇奉御二人骑小舆前又有大路一驾马六太仆卿御驾士一百二十人】 次驾前东第五班开道旗一皁纛十二引驾六十六人钧容直三百人 【引驾回作乐】 五方色龙旗五门旗四十御龙四直步执门旗六十天武驾头下一十二人茶酒班执从物十一人御龙直仗剑六人天武把行门八人麋旗一殿前班击鞭十人簇辇龙旗八日月麟凤旗四青白赤黑龙旗各一御龙直四十人踏路马二夹辂大将军二人进辂职掌二人部押二人教马官二人 【法驾同宣和无钧容直开道旗内增押班一人殿侍二人皁纛旗十二殿侍十二人引驾二人长行六十人五方色吉字旗殿侍三人管押十人门旗殿侍二人管押四十人又八门旗六十御龙直一十二人骨朵直十二人御龙弓箭直弩直各十八人御龙直仗剑六人执麋旗殿侍二人管押龙旗二人都知副都知各一人执骨朵殿侍十六人内大将军改为千牛八卫大将军朝服步从将军二人朝服陪乘掌辇四人】 皇帝乘玉辂驾青马六驾士一百二十八人扶驾八人骨朵直一百三十四人行门三十五人分左右陪乘将军二人 【法驾同宣和驾士增为二百三十四人】 次奉宸队御龙直左厢骨朵子直右厢弓箭直弩直御龙四直并以逐班直所管人数列为五重天武骨朵大剑三百一十人次驾后东第五班大黄龙旗一钧容直三十一人扇筤下天武二十人茶酒班簇辇三十一人招箭班三十三人 【法驾同宣和止用黄龙旗余并无】 次副玉辂一驾青马六驾士四十人 【法驾无宣和驾士一百人内人员二人】 次大辇一掌辇四人应奉人员十二人十将将虞候节级共十人长行三百五十五人尚辇奉御二人殿中少监供奉职官二人令史四人书令史四人 【法驾同宣和增奉辇为九十人】 次太仆御马二十四为十二重 【法驾减八为八重宣和无太仆】 次持钑后队左右武卫旅帅二人 【法驾同宣和改为神勇都指挥使】 次重轮旗二大伞二大雉尾扇四小雉尾扇朱团扇各十二华盖二叉二睥睨矟十二御刀六真武幢一叉一绛麾二细矟十二 【法驾小雉尾扇朱团扇睥睨矟各减四华盖减一御刀减二宣和真武幢改为元武幢】 次左右金吾卫果毅都尉二人 【并骑】 总领大角一百二十 【法驾减四十宣和改都尉为骁骑都指挥使】 次太晟府后部鼓吹丞二人典事四人管辖指挥使一人羽葆鼓十二 【帅兵官四人领】 歌工拱宸管箫笳各二十四 【帅兵官二人领】 铙鼓十二 【帅兵官四人领】 歌工箫笳各二十四小横吹一百二十 【帅兵官八人领】 笛箫觱篥笳桃皮觱篥各二十四 【法驾羽葆鼓减四箫笳笛觱篥桃皮觱篥各减八铙鼓减四小横吹减四十帅兵官并减二人宣和帅兵官改为天武神勇宣武虎翼四都头】 次黄麾幡一 【执■〈纟斥〉人数同前部　法驾亦同有殿中侍御史二人】 芳亭辇一 【奉辇六十人】 凤辇一 【奉辇五十人　法驾去奉辇宣和芳亭奉辇六十二人】 次金象革木四辂并有副辂金辂踏路赤马二正副各驾赤马六驾士六十人余辂正副驾马数同而色异象辂以赭白革辂以骝木辂以黑驾士各四十人 【法驾副辂宣和驾马之色又异金以骝象以赤革以赭白木以乌驾士正一百五十人副一百人管押人员各二人】 耕根车一驾青马六驾士四十人 【法驾同宣和无】 进贤车一驾士一十四人明远车一驾士四人 【法驾无宣和各增驾马四】 次属车十二乘每乘驾牛三驾士十人 【法驾减四乘宣和增衙官二人管押节级一人】 次门下中书秘书殿中四省局官各二人 【法驾同】 次黄钺车豹尾车各一各驾赤马二驾士十五人 【法驾除进贤明远车外并同宣和有黄钺天武副都头及神勇副都头各一】 次掩后队左右威卫折冲都尉二人领队大戟刀盾弓矢矟各五十 【法驾各减十六宣和押队改为宣武都指挥使二人】 次真武队金吾卫折冲都尉一人犦矟二仙童旗一真武旗一螣蛇神龟旗各一矟二十五弓矢二十弩五 【法驾矟减六弓矢减五弩减一宣和改为元武队真武旗改元武旗又去仙童龟蛇旗改都尉为虎翼都指挥使】 其大驾外仗清游队次第六引外仗白泽旗二左右金吾卫折冲都尉二人弩八弓矢三十二矟四十 【法驾次第三引外仗弩减二弓矢减八矟减十宣和改都尉为捧日都指挥使】 左右金吾各十六骑帅兵官二人弩八弓矢矟各十二 【法驾金吾骑及弓矢矟各减四宣和改金吾为天武都头】 次佽飞队左右金吾卫果毅都尉二人分领 【并骑】 虞候佽飞四十八人 【并骑】 铁甲佽飞二十四人 【并甲骑法驾前减十八人后减八人宣和改金吾卫为拱圣都挥使改都尉为都指挥使】 次前队殳仗左右领军卫将军二人检校 【并骑】 犦矟四殳叉分五队第一百六十人第二八十人第三一百人第四第五各八十人逐队有帅兵官左右领军卫左右威卫左右武卫左右骁卫左右卫各四人 【法驾殳叉第一队减六十第二第三各减三十第四第五各减二十宣和改检校为左右卫将军领军卫为天武都头威卫为神勇都头武卫为宣武都头骁卫为虎翼都头殳叉第一队减六十增第二队至五队为一百】 次后队殳仗殳叉分五队第一第二各八十人第三一百人第四八十人第五一百六十人帅兵官左右卫左右骁卫左右武卫左右威卫左右领军卫凡前后队殳仗前接中道北斗旗后尽卤簿后队 【法驾殳叉第一第二队各减二十四第三第四各减三十第五减六十宣和殳叉各一百天武神勇宣武虎翼广勇都头】 次前部马队凡十二皆以都尉二人分领第一前左右金吾卫折冲领角亢斗牛宿旗四弩十弓矢二十矟四十第二氐房女虚宿旗四第三心危宿旗第四尾室宿旗各二以上四队各以左右领军卫果毅领第五箕壁宿旗第六奎井宿旗各二各以左右威卫折冲领第七娄鬼宿旗第八胃柳宿旗第九昴星宿旗各二各以左右武卫果毅领第十毕张宿旗第十一觜翼宿旗第十二参轸宿旗各二各以左右骁卫折冲领弩弓矢矟人数同第一队 【法驾分二十八宿旗为十队逐队弩减四弓矢减六矟减二十宣和捧日拱圣神勇骁卫宣武五都指挥使分领上十队以虎翼广勇都指挥使分领下二队　按捧日等五指挥仗宋史讹五为四今据通考改正】 次步甲前队凡十二左右领军卫将军二人检校 【并骑】 犦矟四逐队皆有都尉二人分领第一第三各以左右领军卫第五以左右威卫第七以左右武卫第九以左右骁卫第十一以左右卫并折冲第二第四各以左右领军卫第六以左右威卫第八以左右武卫第十以左右骁卫第十二以左右卫并果毅内有鹖貔玉马三角兽黄鹿飞麟駃騠鸾麟驯象玉兔辟邪等旗各二以序居都尉之后逐队有弓矢刀盾相闲各六十人居旗之后 【法驾止十队每弓矢各减二十宣和检校改左右卫将军又去犦矟分领并改为都指挥使第一第二并捧日第三第四并天武第五第六并拱圣第七第八并神勇第九骁骑第十宣武第十一虎翼第十二广勇按宋制骁卫称大将军称将军都尉郎将若称指挥称都头者则骁骑也通考骁卫骁骑前后互异据此骁卫应是骁骑讹文耳】 次前部黄麾仗绛引幡二十下分六部第一左右威卫第二左右领军卫第三左右威卫第四左右武卫第五左右骁卫第六左右卫诸部各有殿中侍御史二人本卫大将军二人检校本卫折冲都尉二人分领又各有帅兵官二十人龙头竿六重重各二十揭鼓三重重各二仪锽五色幡小戟矟各一重重各二十弓矢三重重各二十朱缘縢络盾并刀二重重各二十 【法驾止五部绛引幡帅兵官龙头竿幡戟弓矢盾刀矟并减六宣和六部骁卫武卫屯卫领军卫监门卫千牛卫皆左右上将军天武神勇宣武虎翼广勇皆都指挥都头逐部上将军都头各一人】 次青龙白虎旗各一左右卫果毅都尉二人分押旗及领后七十骑弩八弓矢二十二矟四十 【法驾减后骑三十弩减二弓矢减八矟减二十宣和改都尉为虎翼都指挥使】 次班剑仪刀队 【并骑】 左右卫将军二人分领郎将二十四人左右亲卫勋卫各四人每卫班剑二百二十人诸翊卫左右卫六人领仪刀四百八人左右骁卫二人领仪刀二百三十六人左右武卫威卫领军卫金吾卫各二 【法驾亲勋卫班剑减八十四人翊卫仪刀减一百三十二人增左右骁卫四人班剑仪刀九十二人宣和分领改为左右武卫及捧日天武指挥四人拱圣六人神勇骁骑骁胜宣武虎翼指挥使各二人】 次亲勋散手骁卫翊卫队 【并骑】 左右卫供奉中郎将四人分领亲勋翊卫四十八人左右卫郎将二人分领散手翊卫六十人左右骁卫郎将二人分领骁卫翊卫五十六人 【法驾亲勋减十六人散手骁卫各减二十人宣和改为中卫翊卫亲卫队中卫郎四人分领卫兵四十八人翊卫郎将人分领卫兵六十人亲卫郎二人分领卫兵五十六人】 次左右骁卫翊卫三队 【并骑】 各有二人分领第一本卫大将军第二本卫将军第三本卫郎将花凤衣黄吉利旗各二分为三队逐队弩十弓矢二十矟四十 【法驾弩减四弓矢矟各减半宣和分领第一第二队左右骁卫大将军将军第三广勇指挥使改花凤旗为双莲旗】 次夹毂队凡六逐队都尉二人检校第一第四左右折冲第二第三第五第六并左右卫果毅逐队刀盾各六十人内第一第四有宝符旗二 【法驾各减刀盾二十宣和检校改为捧日天武拱圣三指挥使】 次捧日队逐队引一人押二人长行殿侍二十八人旗头三人枪手五人弓箭手二十人左右厢天武约拦各一百五十五人 【法驾同】 次后部黄麾仗分六部左右卫左右骁卫左右武卫左右威卫左右领军卫左右武卫部内殿中侍御史大将军都尉帅兵官绛引幡龙头竿等并同前部 【法驾减第六部绛引幡减六宣和六部第一改为左右骁卫大将军自二至六改为天武神勇宣武虎翼广勇五指挥】 次步甲后队凡十二皆有都尉二人分领第一以左右卫第三以左右骁卫第五以左右武卫第七以左右威卫第九第十一各以左右领军卫以上并果毅第二以左右卫第四以左右骁卫第六以左右武卫第八以左右威卫第十第十二各以左右领军卫以上并折冲内有貔鹖鸡仙鹿金鹦鹉瑞麦孔雀野马牦牛甘露纲子祥光翔鹤等旗各二以序居都尉之后逐队有弓矢刀盾相闲各六十人居旗之后 【法驾止十队宣和自第七队以下分领改用都指挥使七八并神勇九骁骑十宣武十一虎翼十二广勇旗亦改其半七天正尧瑞八日有戴承十翔鹤十一红光十二文石】 次后部马队凡十二皆以都尉二人分领第一第二各以左右卫第五第六第七各以左右武卫第十第十一第十二各以左右领军卫并折冲第三第四各以左右骁卫第八第九各以左右威卫并果毅内有角■〈角端〉赤熊兕天下太平驯犀鵕■〈义鸟〉騼■〈马蜀〉驺牙苍乌白狼龙马金牛等旗各二以序居都尉之后每队弩十弓矢二十矟四十 【法驾止十队弩减四弓矢减六矟减十二宣和改都尉为指挥使一二并以捧日三四并以天武五六并以拱圣七八并以神勇九以骁骑十以宣武十一以虎翼十二以广勇内六有芝禾并秀旗七有万年连理木旗】 以上卤簿凡门有六中道门二第一门居日月合璧等旗之后 【法驾居龙墀旗之后】 第二门居掩后队之后 【法驾同各有金吾牙门旗四监门校尉六人】 左右道门四第一居步甲前队第六队之后第二居十二队之后第三居夹毂队之后第四居步甲后队第六队之后 【法驾同各有监门校尉四人宣和改校尉为使臣　按中道门二各有金吾牙门旗四则左右道门四亦当各有金吾牙门旗二后牙门旗一条左右门各门二旗可互证也此处或宋史脱误】 其小驾减大驾六引及象木革辂五副辂小舆小辇又减指南记里白鹭鸾旗崇德皮轩耕根进贤明远黄钺豹尾属车等十一余并减大驾之半属车黑质两箱軬装前有曲栏金铜饰上施紫通幰络带门帘皆绣云鹤紫丝网帉錔并因唐大驾之制

　　宋旌旗之制太祖创制错绣诸旗着于通礼其殿廷立仗旌旗正至五月一日御正殿设青龙白虎旗各一五岳旗五五星旗五五方龙旗二十五五方凤旗二十五红门神旗二十八朱雀真武旗各一皁纛十二各分左右 【以上金吾】 天一太一旗各一摄提旗二五辰旗五北斗旗一 【木火北斗在左金水土在右】 二十八宿旗各一 【角宿至壁宿在左奎宿至轸宿在右】 风伯雨师旗各一白泽驯象仙鹿玉兔驯犀金鹦鹉瑞麦孔雀野马牦牛旗各二日月合璧旗一五星连珠旗一雷公电母旗各一军公旗六黄鹿飞麟兕驺牙白狼苍乌辟邪网子貔旗各二信幡二十二传教告止幡各十二黄麾二各分左右 【以上兵部】 日旗月旗各一君王万岁旗一天下太平旗一狮子旗二金鸾金凤旗各一五方龙旗各一 【青赤在左黄白黑在右以上龙墀】 龙君虎君旗各五赤豹黄罴旗各五小黄龙旗天天马旗一吏兵力士旗各五天王旗四太岁旗十二天马旗六排拦旗六十左右幡氅各五行行七十五大黄龙旗二大神旗六各分左右 【以上六军】 凡旗皆错采为之漆竿鎞首纛头锦带腰火焰脚白泽摄提金鸾金凤狮子苣文天下太平君王万岁仙童螣蛇神龟及在步甲前后队后马队三队六军仪仗内并以赤日月及合璧连珠风雨雷电五星二十八宿祥云并以青北斗以黑五岳四渎五方四神十二辰五龙五凤龙虎君并以方色天王以赤黄二色排拦以黄紫赤三色其牙门旗赤质错采为神人象中道前后各一门左右道五门 【按门有六前有中道门二即此前后各一门也前言左右道门四而此言五门恐即四门之讹】 门二旗盖取周制树旗表门及天子五门之制神宗元丰三年详定郊庙奉祀礼文所言卤簿前用二十八宿五星摄提旗有司乃取方士之说绘画人形及牛虎头妇人小儿之类于礼无据伏请改制各着其象以则天文从之哲宗元符三年徽宗即位兵部侍郎黄裳请制旗号曰宝符曰重轮曰祥光曰瑞鹤从之政和中大祀飨立仗大黄龙负图旗一执■〈纟斥〉二百人陈于阙廷赤龙旗南少西大黄龙旗之北大黄龙旗一执■〈纟斥〉六十人陈于宿顿宫门外宣德门次大黄龙负图旗之南正至受朝同龙墀旗陈于殿廷太庙在西棂星门外路南次赤龙旗少北青城在泰禋门外夏祭大礼在明禋门外赤龙旗之南 【宗祀祫飨大礼不设大黄龙负图旗大黄龙旗】 大神旗六执■〈纟斥〉各九十人宣德门泰禋门并陈于大黄龙旗之南东西相望太庙陈于西棂星门外大黄龙旗之西少南视赤龙旗为列南北相望龙墀旗执■〈纟斥〉各十二人左右有日月旗各一次君王万岁旗一宣德门泰禋门在路东太庙在门外路南次狮子旗二左右有金鸾金凤旗各一次五方龙旗各一青黄赤龙旗宣德泰禋门在东太庙在南黑白龙旗宣德泰禋门在西太庙在北次天下太平旗一宣德泰禋门在路西太庙在路北其文德殿发册设日旗君王万岁旗狮子旗金鸾旗青龙旗赤龙旗各一在殿东阶之东以西为上月旗天下太平旗狮子旗金凤旗白龙旗黑龙旗各一在西阶之西以东为上次皁纛旗一十二次青龙旗白虎旗次五方龙旗五方凤旗次五岳神旗次五星神旗次朱雀旗真武旗以上各分东西北向次红门旗二十八分左右次寅卯辰巳午未旗六在东申酉戌亥子丑旗六在西天王旗四分左右夹辰旗次龙君赤豹吏兵旗各五每旗各为一列每列掩尾天马旗一以次在东次虎君黄熊力士旗各五每旗各为一列每列掩尾天马旗一以次在西左厢第一队鹖鸡白泽玉马貔旗四渎旗各一第二队角亢氐房心宿旗各一第三队虚危室璧奎宿旗各一第四队参井鬼柳宿駃騠旗各一第五队三角兽黄鹿苣文驯象飞麟旗各一第六队辟邪玉兔吉利仙鹿祥云旗各一第七队花凤飞黄野马金鹦鹉瑞麦旗各一第八队孔雀兕甘露网子角■〈角端〉旗各一并各为一列第九队犀牛旗一设于孔雀旗后右厢第一队同左厢第二队尾箕斗牛女宿旗各一第三队娄胃昴毕觜宿旗各一第四队星张翼轸駃騠旗各一第五队至八队并同左厢第九队驺牙旗苍乌旗各二相闲为一列 【每旗执撦三人】 俱北向五色龙凤旗之东西各色黄麾幡二次告止幡传教幡信幡各五次绛麾幡二次绛引幡五排拦旗三十自黄麾幡东西排列以次于南 【每旗执撦三人】 俱北向又于驺牙旗南设大小黄龙旗各一 【大黄龙旗在殿门里少西执撦二十人小黄龙旗在大黄龙旗后少西执撦三人】 次大神旗六凡大朝会仪卫有司皆依令式陈设四年礼制局言卤簿大黄龙负图旗画八卦乞改画九一三七二四六八五之数仙童网子大神三旗无所经见乞除去从之初大观三年西京颍阳县大庆观圣祖殿东有嘉禾芝草并生嘉禾一本四穗芝草叶圆而重起至是诏制芝禾并秀旗又以是年二月日上生青赤黄戴气日下生青赤黄承气诏制日有戴承旗又以元符二年武夷君庙有仙鹤迎诏政和二年延福宫宴辅臣有群鹤自西北来盘旋睿谟殿上及奏大晟乐翔鹤屡至诏制瑞鹤旗八年礼部侍郎张邦昌奏太祖时甘露降于江陵者十日瑞麦秀于濮阳者六岐获金鹦鹉于陇坻得三玉兔于郓封驯象至而五岭平琼管奏而白鹿出皆命制为旗章陈之望诏有司取自崇观至今凡中外所上瑞应悉掇其尤殊者增制旗物上以丕承天贶下以耸动民瞻从之初宋制旗物最盛中兴后惟务简约虽参用旧制然亦不无因革其太常青质夹罗惟绣日月星而无龙下有网须谓之茀竿头为龙首衔青结绶垂青旄緌十二谓之旒盖幅下无斿而竿首垂旒抑又取古者注旄及羽于竿首之遗制竿用椆木护以剖竹胶以髹饰以藻玉辂建之大旗黄质九幅每幅绣升龙一侧幅二下垂黄丝网绣九金辂建之大赤朱质七幅每幅绣鸟隼二侧幅如之下垂朱丝网緌七象辂建之大白素质五幅每幅绣熊一虎一侧幅如之下垂浅黄丝网緌五革辂建之大麾皁质四幅每幅绣五采龟蛇一侧幅绣龟二下垂皁丝网緌四木辂建之其黄龙负图旗以百九十人维之其君王万岁天下太平日月五星北斗招摇青龙白虎朱雀元武等旗以十七人维之其祥瑞旗八高宗绍兴二十五年所制是岁适当郊祀而太庙生灵芝九茎赣州进太平瑞木余若道州连理木遂宁府嘉禾镇江府瑞瓜南安军双莲花严州兜率寺信州玉山芝草黎州甘露礼部侍郎王岷等请并绘旗以纪盛美焉

　　辽

　　辽卤簿会同三年太宗在蓟州观导驾仪卫图遂备法驾幸燕自后御殿受朝贺以为常大同元年三月将幸中京镇阳诏收卤簿法物委所司押领先往未几镇阳入汉卤簿法物随世宗归于上京穆宗应历元年诏朝会用汉礼圣宗统和元年车驾还上京迎导仪卫如式四年燕京留守具仪卫导驾入京上御殿百僚朝贺其仪仗步行擎执二千四百一十二人坐马擎执二百七十五人坐马乐人二百七十三人步行教坊七十一人御马牵拢官五十二人御马二十六匹官僚马牵拢官六十六人坐马挂甲人五百九十八人步行挂甲人一百六十人金甲二人神舆十二人长寿仙一人诸职官等三百五人内侍一人引矟押衙二人赤县令一人府牧一人府吏二人少尹一人司录一人功曹一人太常少卿一人丞一人博士一人司徒一人太仆卿一人鸿胪卿一人大理卿一人御史大夫一人侍御史二人殿中侍御史二人监察御史一人兵部尚书一人侍郎一人郎中一人员外郎一人符宝郎一人左右诸卫将军三十五人左右诸折冲二十一人左右诸果毅二十八人尚乘奉御二人排仗承直二人左右夹骑二人都头六人主帅十四人 【教坊司差】 押纛人左右金吾四人虞候佽飞十六人鼓吹令二人漏刻生二人押当官一人司天监一人令史一人司辰一人统军六人千牛备身二人左右亲勋二人左右郎将四人左右拾遗二人左右补阙二人起居舍人一人左右谏议大夫二人给事中书舍人二人左右散骑常侍二人门下侍郎二人中书侍郎二人鸣鞭二人 【内侍司差】 侍中一人中书令一人监门校尉二人排列官二人武卫队正一人随驾诸司供奉官三十人三班供奉官六十人通事舍人四人御史中丞二人乘黄丞二人都尉一人太仆卿一人步行太卜令一人职官乘马三百四匹进马四匹驾车马二十八匹人之数凡四千二百三十有九马之数凡千五百二十 【天显四年太宗幸辽阳府人皇王备乘舆羽卫以迎干亨五年圣宗车巡东京留守具仪卫迎车驾此故渤海仪卫用于一时具载辽史今统叙汉仗卤簿仪注故从略云】 辽国仗要尼末主遗制迎十二神纛天子旗鼓置太子帐前诸弟罗格等叛允丹达实纵火焚行宫皇后命海固勒救之止得天子旗鼓太宗即位置旗鼓神纛于殿前

　　金

　　金大驾卤簿世宗大定三年祫享用黄麾仗三千人分四节第一节无县令府牧即用黄麾前三部次前部鼓吹次金吾牙门旗次驾头次引驾龙墀队次天王十二辰等旗第二节黄麾第四第五部次君王万岁日月旗次御马内增控马司圉挟马司圉各一十六人 【按控马司圉挟马司圉旧俱作圉以义考之从圉为是大明集礼云宋会要天武一百五十人充围子金集礼司圜四十人皆不注其义今按围子即响节也金之司围自是司响节者此明云控马挟马则司围即圉人也不得以围圉字次相近彼此牵混】 次日月合璧五星连珠等旗次八宝内增执黑杖传唱一十八人在香案前次七宝辇第三节黄麾后第一第二部次玉辂次栲栳队次导驾门仗官第四节黄麾后第三第四第五部次金辂次牙门旗次后部鼓吹大定六年九月西京还都用黄麾仗二千五百四十二人 【摄官在内】 骑七百六十二匹分四节第一节摄官五十四人执擎三百二人乐工一百七十人第二节摄官三十二人执擎三百七十六人第三节仗内摄官四十四人导驾官四十二人门仗官一百人玉辂青马八驾士一百四十人护驾栲栳队五百人执擎二百四十二人第四节摄官五十人金辂赤马八驾士九十四人控鹤二十二人乐工八十四人执擎二百九十人大定十一年将有事于南郊朝享太庙右丞石琚奏其礼上曰前朝汉人祭天唯务整肃仪仗此自奉耳非敬天也朕谓祭天在诚不在仪仗之盛也其减半用之于是遂增损黄麾仗为大驾卤簿凡用七千人 【摄官在内】 分八节第一节第一引七十人县令第二引二百六十四人府牧第三引二百二十九人御史大夫名色与府牧同颇损其数而增行止旗一第二节金吾皁纛旗一十二人朱雀队三十四人指南记里鼓车皆五十二人鸾旗车一十八人前部鼓吹一百二十九人清游队七十二人内白泽旗二旗五人 【绿贝装冠绿皮甲勒皮锦臂鞲横刀夹来加弓矢绿皮马甲包尾全】 折冲都尉二人 【黑平巾帻紫绣辟邪袍革带银褐大口袴锦螣蛇横刀弓矢】 弩六弓矢二十四矟三十 【并锦帽青绣宝相花衫革带银褐大口袴】 佽飞队四十八人内果毅都尉二 【黑平巾帻紫绣飞麟袍革带银褐大口袴锦螣蛇横刀弓矢】 虞候佽飞三十人 【铁甲兜牟横刀弓矢黑马甲全】 铁甲佽飞一十六人 【服执如上】 前部马队第一队六十四人第二第三队皆六十人第四第五队皆五十八人殳叉仗五十四人内帅兵官二人 【黑平巾帻绯宝相花衫革带银褐大口袴执仪刀】 殳叉各二十六 【五色宝相花衫抹额抹带行縢鞋袜】 行止旗一 【绯绣宝相花衫抹额银褐抹带大口袴】 第三节前部鼓吹第二三百六十九人前步甲队第一至第五队皆四十二人牙门旗二十人黄麾前第一部一百五十人第二部一百二十人殳叉仗五十八人行止旗一第四节黄麾幡三人六军仪仗二百二十六人御马三十三人黄麾前第三至第五部皆一百二十人青龙白虎队五十二人殳叉仗五十六人行七旗一第五节八宝二百三十二人平头辇三十人七宝辇四十二人班剑仪刀队二百人内将军二人折冲都尉二人 【平巾帻绯辟邪袍革带银褐大口袴锦螣蛇执仪刀】 班剑仪刀各九十八 【并平巾帻绯绣宝相花衫革带银褐大口袴锦螣蛇执仪刀】 骁卫翊卫队六十人内供奉郎将二人 【黑平巾帻绯绣瑞马袍革带银褐大口袴执仪刀】 凤旗二旗五人 【服执如前】 弩弓矢矟皆一十六 【服如班剑仪刀】 夹毂队第一队九十二人内折冲都尉二人 【平巾帻绯绣飞麟袍革带银褐大口袴执仪刀】 宝符旗二旗五人朱鍪甲刀盾八十 【朱甲锦臂鞲行縢鞋袜】 第二队八十二人内果毅都尉二人 【白泽袍】 飞黄旗二旗五人银褐鍪甲刀盾七十第三队八十二人内果毅都尉二人 【赤豹袍】 吉利旗二旗五人皁鍪甲刀盾七十殳叉仗五十六人行止旗一第六节马步门旗队一百人驾头一十五人广武官茶酒班执从物者二十三人御龙直四十人 【红锦团袄鏕金束带】 内人员二 【皁帽三十八人真珠头巾】 玉辂一百五十一人栲栳队五百人内金枪队一百二十六人分左右人员十八 【并铁甲皁帽红绵背子执小旗马甲红锦包尾】 长行一百八人 【铁甲兜牟红绣背子锦臂鞲马甲红锦包尾执金枪】 银枪队一百二十六人人员十八长行一百八人 【服并如上金枪】 弓箭直步队一百二十四人人员四 【铁甲皁帽红锦团花战袍弓矢执银骨朵马甲全】 长行一百二十人 【铁笠红锦团花战袍铁甲弓矢骨朵】 骨朵直步队一百二十四人人员四长行一百二十人 【服甲同上无弓矢】 金吾牙门旗二十人黄麾后第一部一百五十人第二部一百二十人殳叉五十二人行止旗一第七节扇筤二十五人金辂九十四人大安辇一百八十一人内尚辇奉御二人殿中少监二人奉职官二人 【并公服】 令史四人书令史四人 【七人乌紒帻绯四■〈衤癸〉素衫银冑抹带大口袴皁鞾一人长脚幞头紫罗公服角带皁鞾】 掌辇四人 【武弁黄绣宝相花衫银褐抹带大口袴】 人员十二 【皁帽红锦团袄铜束带内指挥使一人执银骨朵】 舁士一百五十一人 【服同掌辇】 御马三十三人持钑队三十九人后部鼓吹一百六十人黄麾后第三至第五部皆一百二十人后步甲队第一至第二队皆四十二人殳叉仗五十六人行止旗一第八节后部鼓吹第二一百四十人象辂革辂木辂皆五十人进贤车二十六人豹尾车一十八人属车八十人元武队六十一人后步甲队第三至第五队皆四十二人金吾牙门旗二十人后部马队第一队七十六人第二队六十四人第三队六十人殳叉仗六十四行止旗一 【后分行旗止旗为二】 金殿庭内仗旌旗面北第一行牙门旗八第二行 【监门校尉十二分左右不列旗】 第三行长寿幢一押旗大将军一居中次东五方龙旗十五次西五方凤旗十五第四行自内而东青龙旗五红龙旗二十自内而西青龙旗五红龙旗二十第五行同上又君王万岁旗一居中日旗一在左月旗一在右第六行自内而东天下太平旗苣文旗日月合璧旗苣文旗青龙旗赤龙旗河渎旗江渎旗各一未午巳辰卯寅旗各一青天王旗白天王旗各一自内而西祥云旗五星连珠旗祥云旗黄龙旗白龙旗黑龙旗淮滨旗济渎旗各一申酉戌亥子丑旗各一绯天王旗皁天王旗各一 【按东西旗皆两两相偶如苣文与祥云偶合璧与连珠偶龙旗则青与白偶赤与黑偶渎旗则河与淮偶江与济偶此自内而西者以祥云旗居首则与东方旗参差不相偶矣或西之黄龙与东之太平为偶或二旗俱设在中其余以次相偶俱不可知然无从查订姑仍其旧】 第七行自内而东孔雀旗一苍乌旗兕旗牦牛旗騼■〈马蜀〉旗赤熊旗白狼旗金鹦鹉旗驯犀旗角■〈角端〉旗鵕■〈义鸟〉旗驺牙旗野马旗瑞麦旗甘露旗各一自内而西者同外仗 【在门外自一行至四行列仗无旗】 左第五行每太旗一均用小红龙旗二闲之角亢氐房心尾箕斗牛宿旗各三人均用二女宿旗一三人龙旗并黄排拦旗各一 【按此云龙旗右行云红龙彼此差互上文云每大旗一均用小红龙旗二闲之此女宿旗亦当用红龙旗盖每大旗居中各以一小红龙夹之下之红龙则夹女宿者也黄排拦与下虚宿旗下黄排拦则夹虚宿旗其红排拦则与下红排拦夹危宿旗余并仿此】 虚宿旗一三人黄红排拦旗二危宿旗一三人红紫排拦旗二室宿旗一三人紫黄排拦旗二壁宿旗一三人黄红排拦旗二重轮旗一三人红紫排拦旗二左摄提旗一三人紫黄排拦旗二青龙旗一三人黄红排拦旗二木星旗一三人红紫排拦旗二火星旗一三人紫黄排拦旗二土星旗一三人黄红排拦旗二金星旗一三人红紫排拦旗二水星旗一三人吏兵并紫排拦旗各一 【按诸排拦旗皆以二小旗夹一大旗以黄红红紫紫黄为次如上文云黄排拦者下则当云黄红又次则云红紫又次则云紫黄又次则云黄红旧史颇为紊乱今悉正之右行仿此】 北岳旗一三人吏兵并龙君旗各一东岳旗一三人龙君并黄熊旗各一中岳旗一三人黄熊并赤豹旗各一西岳旗一三人赤豹并力士旗各一南岳旗一三人力士并虎君旗各一朱雀旗一三人虎君并天马旗各一右第五行奎娄胃昴毕觜参井鬼宿旗各三人均用二旗如前柳宿旗一三人红龙并黄排拦旗各一星宿旗一三人黄红排拦旗二张宿旗一三人红紫排拦旗二翼宿旗一三人紫黄排拦旗二轸宿旗一三人黄红排拦旗二重轮旗一三人红紫排拦旗二右摄提旗一三人紫黄排拦旗二白虎旗一三人黄红排拦旗二东方神旗一三人红紫排拦旗二南方神旗一三人紫黄排拦旗二中央神旗一三人红黄排拦旗二西方神旗一三人红紫排拦旗二北方神旗一三人力士并紫排拦旗各一风伯旗一三人力士并虎君旗各一雨师旗一三人虎君并黄熊旗二雷公旗一三人黄熊并赤豹旗二电母旗一三人赤豹并吏兵旗二北斗旗一三人吏兵并龙君旗二元武旗一三人龙君并天马旗二 【三人执一旗者重立二人执小旗者亦重立】 黄麾内仗面北第一行长寿幢一居中牙门旗八分左右第二行君王万岁旗居中日旗在左月旗在右第三行五方龙旗十五五方凤旗十五第四行红龙旗三十四第五行红龙旗三十四皆分左右第六行自内而东太平苣文合璧苣文赤龙青龙旗未午巳辰卯寅旗青天王旗白天王旗各一自内而西祥云连珠祥云黄龙白龙黑龙旗申西戌亥子丑旗绯天王旗皁天王旗各一第七行自内而东河渎江渎兕赤熊驯犀角■〈角端〉鵕■〈义鸟〉网子旗各一自内而西淮渎济渎兕赤熊驯犀角■〈角端〉鵕■〈义鸟〉网子旗各一外仗左边第一行第二行 【并不列旗右同】 第三行从北角亢氏房心尾箕斗牛女虚危室壁旗各一次重轮旗左摄提旗青龙旗各一木火土金水星旗各一北东中南西岳旗各一次紫排拦四黄排拦四红排拦四吏兵旗二天马旗一右第三行从北奎娄胃昴毕觜参井鬼柳星张翼轸旗各一次重轮旗右摄提旗白虎旗各一东南中西北方神旗各一风伯雨师雷公电母北斗旗各一次紫排拦四黄排拦四红排拦四吏兵旗二天马旗一

　　钦定续通典卷六十五 

●钦定续通典卷六十六　礼二十二

　

　　嘉礼十二

　　○嘉礼十二

　　卤簿旌旗附

　　△卤簿【旌旗附　元　明】

　　元

　　明

　　元

　　元崇天卤簿中道顿递队象六饰以金装莲座香宝鞍韂秋辔罽勒牦牛尾拂拔尘铰具导者六人驭者南越军六人 【皆弓花角唐帽绯絁销金■〈衤癸〉衫镀金束带乌鞾横列而前行】 次驼鼓九饰以镀金铰具辔饰罽笼旗鼓缨枪驭者九人 【服同驭象者中道相次而行】 次舍人二人 【四品服骑分左右夹驼而行】 次青衣二人 【武弁青絁衫青勒帛青鞾执青杖】 次清道官四人 【本品服骑】 次信旛二执者二人引护者四人 【武弁黄所生色宝相花袍黄勒帛黄鞾】 次骡鼓六饰骡以镀金铰具辔罽笼旗鼓缨枪驭者六人 【服同驭驼者】 次告止旛二执者二人引护者四人 【武弁绯絁生色宝相花袍红勒帛红鞾】 次传教旛二执者二人引护者四人 【武弁黄絁生色宝相花袍黄勒帛黄鞾并分左右】 次桥道顿递使一人 【本品服骑中道】 舍人清道官桥道顿递使从者凡七人 【锦帽紫■〈衤癸〉衫小银束带行縢鞋袜后凡从者之服皆同此】 纛矟队金吾将军二人 【交角幞头绯罗绣抹额紫罗绣辟邪裲裆红锦衬袍锦螣蛇金带乌鞾横刀佩符骑分左右】 次弩而骑者五人 【锦帽青絁生色宝相花袍铜带绿云鞾】 次矟而骑者五人 【锦帽绯絁生色宝相花袍铜带朱云鞾】 次纛一执者一人夹者四人护者二人 【皆锦帽紫絁生色宝相花袍镀金带紫云鞾　紫絁生色宝相花袍元史无絁字按舆服志仪卫服色云士卒袍制以绢絁绘宝相花下文押衙四人并与此护者二人之服色同彼文云紫絁生色宝相花袍知此文脱絁字也今补入絁字】 押纛官二人 【皆骑本品服】 次马鼓四饰如骡鼓驭者四人 【服同驭骡】 次佩弓矢而骑者五人 【服同执弩者】 押衙四人 【骑而佩剑锦帽紫絁生色宝相花袍镀金带云头鞾】 犦矟者四人 【骑锦帽绯絁生色宝相花袍铜带朱鞾　犦矟元史讹犦为犦按元史舆服志仪仗云犦矟制如节顶刻犦牛首有袋上加碧油是襮以传写致误也今改正】 控马八人 【锦帽紫衫银带乌鞾】 次矟而骑者五人 【服佩同执弩者】 金吾将军押纛官从者四人 【服同前队】 朱雀队舍人一人 【四品服骑而前】 次朱雀旗一执者一人引护者四人 【锦帽绯罗生色凤花袍铜带朱云鞾皆佩剑而骑护者加弓矢】 次金吾折冲一人 【交角幞头绯罗绣抹额紫罗绣辟邪裲裆红锦衬袍金带锦螣蛇乌鞾横刀佩弓矢而骑　按元史舆服志仪卫服色云抹额制以绯罗绣宝相花原作绯絁系传写讹文今据彼文改正】 帅甲骑凡二十有五弩五人次弓五人次矟五人次弓五人次矟五人 【皆甲骑冠朱画甲青勒甲绦镀金环白绣汗胯束带红鞾带弓箭器仗马皆朱甲具装珂饰全】 舍人金吾折冲从者凡二人 【服同前队】 十二旗队舍人一人 【四品服骑而前】 金吾果毅二人 【交角幞头绯罗绣抹额紫罗绣辟邪裲裆红锦衬袍金带锦螣蛇乌鞾横刀佩弓矢骑分左右】 帅兵旗骑士五 【皆锦帽黄絁生色宝相花袍银带乌鞾】 次风伯旗左雨师旗右雷公旗左电母旗右执者四人 【甲骑冠青画甲青勒甲绦镀金环白绣汗胯束带青云鞾马皆青甲珂饰】 次五星旗五执者五人 【甲骑冠五色画甲青勒甲绦镀金环白绣汗胯束带五色云鞾马甲如其甲之色珂饰】 次北斗旗一执者二人 【甲骑冠紫画甲青勒甲绦镀金环白绣汗胯束带紫云靴马甲如其甲之色珂饰】 左右摄提旗二执者二人 【甲骑冠朱画甲青勒甲绦镀金环白绣汗胯束带红云鞾马朱甲珂饰】 执副竿者二人 【骑锦帽黄絁生色宝相花袍银带乌靴】 执矟而护者六人 【骑服同执副竿者】 舍人金吾果毅从者凡三人 【服同前队】 门旗队舍人二人 【四品服】 监门将军二人 【皆交角幞头绯罗绣抹额紫罗绣狮子裲裆红锦衬袍金带乌靴横刀佩弓矢骑马甲珂饰全　按绯罗元史作绯絁误今改正】 次门旗二执者二人 【锦帽绯絁生色狮子文袍铜革带红云靴剑而骑】 引护者四人 【服佩同执人而加弓矢骑】 次监门校尉二人 【骑服佩同监门将军分左右行】 次鸾旗一执者一人引护者四人 【锦帽五色絁生色瑞鸾花袍束带五色云靴佩剑护人加弓矢皆骑】 舍人监门将军监门校尉从者凡六人 【服同前队】 云和乐云和署令二人 【朝服骑分左右引】 前行凡十有六人戏竹二排箫四箫管二龙笛二板二歌工四人 【皆展角花幞头紫絁生色云花袍镀金带紫靴】 次琵琶二十筝十六箜篌十六■〈秦〉十六方响八头管二十有八龙笛二十有八已上工百三十有二人 【皆花幞头绯絁生色云花袍镀金带朱靴】 次杖鼓三十 【工人花幞头黄絁生色花袄红絁生色花袍锦臂鞲镀金带乌靴】 次板八 【工人服色同琵琶工人】 次大鼓二工十人 【服色同杖鼓工人】 云和署令从者二人 【服同前队】 殿中黄麾队舍人二人 【四品服】 殿中侍御史二人 【本品服皆骑】 次黄麾一执者一人夹者二人 【骑武弁绯絁生色宝相花袍红勒帛红云靴】 舍人殿中侍御史从者凡四人 【服同前队】 太史钲鼓队太史一人 【本品服骑引】 交龙■〈扌冈〉鼓左金钲右舁者四人工二人 【皆武弁绯絁生色宝相花袍红勒帛红靴】 次司辰郎一人左典事一人右 【并四品服骑】 太史司辰郎典事从者三人 【服同前队】 武卫钑戟队武卫将军一人 【交角幞头绯罗绣抹额紫罗绣瑞鹰裲裆红锦衬袍锦螣蛇金带横刀骑　按武卫将军冠服与监门将军金吾将军略同亦当是乌靴史文不具】 领五色绣旛一金节八■〈罒干〉右□左朱雀青龙白虎幢三横布导盖一中道又四武卫果毅二人 【服佩同武卫将军】 钑二十戟二十徒五十有九人 【武弁绯絁生色宝相花袍红勒帛红靴】 武卫将军武卫果毅从者凡三人 【服同前队】 龙墀旗队舍人二人 【四品服】 中郎将二人 【服佩同钑戟队武卫将军骑分左右】 帅骑士凡二十有四人执旗者八人天下太平旗中道中岳帝旗左中央神旗右次日旗左月旗右次祥云旗二分左右次皇帝万岁旗中道 【执人皆黄絁巾黄絁生色宝相花袍黄勒帛黄云靴横刀】 引者八人 【青絁巾青絁生色宝相花袍青勒帛青云靴横刀执弓矢】 护者八人 【绯絁巾绯絁生色宝相花袍红勒帛红云靴横刀执弓矢】 舍人中郎将从者凡四人 【服同前队】 御马队舍人二人 【四品服引】 左右卫将军二人 【绯罗绣抉额紫罗绣瑞马裲裆红锦衬袍锦螣蛇金带乌靴横刀皆骑分左右行按前队金吾将军金吾折冲果毅监门将军武卫将军皆交角幞头绯罗绣抹额后队亦然此文独不着交角幞头疑史志脱文】 御马十有二匹 【分左右饰以缨辔鞍复】 驭士控鹤二十有四人 【交角金花幞头红锦控鹤袄金束带■〈革翁〉鞋】 次尚乘奉御二人 【四品服骑分左右】 舍人左右卫将军从者四人 【服同前队】 拱卫控鹤第一队拱卫指挥使二人 【本品服骑分左右】 帅步士凡二百五有二人负剑者三十人次执吾杖者五十人次执斧者五十人次执镫杖者六十人次执列丝骨朵者三十人 【皆分左右】 次携金水瓶者一人左金盆者一人右次执列丝骨朵者三十人 【皆分左右皆金缕额交角幞头青济苏控鹤袄涂金荔枝束带■〈革翁〉鞋　按济苏旧作质孙今改正】 拱卫指挥使从者二人 【服同前队】 安和乐安和署令二人 【本品服骑分左右行】 领押职二人 【弓角凤翅金花幞头红济苏加襕袍金束带花靴】 次扎鼓八为二重次和鼓一中道次板二次龙笛四次头管二次羌笛二次笙二次■〈秦〉二左右行次云璈一中道工二十有四人 【皆弓角凤翅金花幞头红锦济苏袄金荔枝束带花靴】 从者二人 【服同前队】 金吾援宝队舍人二人 【四品服引】 金吾将军二人 【交角幞头绯罗绣抹额紫罗辟邪裲裆红锦衬袍锦螣蛇横刀佩弓矢皆骑分左右前　按史不着带靴疑当如纛矟队金吾将军金带乌靴】 引驾十二重甲士一十二骑弩四此弓四次矟四为三重次香案二金炉合各二 【分左右】 舁士十有六人侍香二人 【骑而从】 次典瑞使二人 【本品服骑而左右引】 八宝受命宝左传国宝右次天子之宝左皇帝之宝右次天子行宝左皇帝行宝右次天子信宝左皇帝信宝右 【每舆宝盝销金蒙复衬复案舆红销金衣龙头竿结绶】 舁士八人朱团扇四人凡九十有六人 【皆交角金花幞头青红锦济苏袄每舆前青后红金束带■〈革翁〉鞋】 援宝三十人 【交角金花幞头窄紫衫销金红汗胯金束带乌靴执金缕黑杖】 次符宝郎二人 【四品服骑分左右】 次金吾果毅二人 【服佩同金吾将军骑分左右】 次矟四人次弓四人次弩四人为三重舍人金吾将军侍香典瑞使符宝郎金吾果毅从者凡十有二人 【服同前队】 殿中伞扇队舍人二人 【四品服骑分左右】 领骑而执旗者四人日月合璧旗左五星连珠旗右次金龙旗左金凤旗右 【黄絁巾黄絁生色宝相花袍黄勒帛黄靴佩剑】 骑而引旗者四人 【青絁巾青絁生色宝相花袍红勒帛青靴佩剑执弓矢】 骑而护旗者四人 【红絁巾红絁生色宝相花袍红勒帛红靴佩剑执弓矢】 次朱团扇十有六次小雉扇八次中雉扇八次大雉扇八为十重重四人次曲盖二红方伞二次紫方伞二次华盖二次大伞二执者五十人 【武弁红絁生色宝相花袍红勒帛红靴】 舍从者二人 【服同前队】 控鹤围子队围子头一人执骨朵由中道 【交角幞头绯锦济苏袄镀金荔枝带■〈革翁〉鞋】 领执围子十有六人 【分左右交角金花幞头白衬肩青锦济苏袄镀金荔枝带■〈革翁〉鞋】 次朱伞中道次金脚踏左金椅右 【服如围子头】 拱卫指挥使一人 【本品服骑中道】 控鹤二十人 【服同上】 拱卫指挥使从者二人 【服同前队】 天乐一部天乐署令二人 【本品服骑分左右】 领押职二人 【弓角凤翅金花幞头红锦济苏袄加襕金束带花靴】 次琵琶二箜篌二火不思二板二筝二胡琴二笙二头管二龙笛一 【按元制凡前后乐部龙笛皆系偶数此独作一者盖龙笛与响铁为偶适符十八人之数也】 响铁一工十有八人徒二人 【皆弓角凤翅金花幞头红锦济苏袄镀金束带花靴】 控鹤第二队佥拱卫司事二人 【本品服骑分左右】 帅兵士凡七十有四人执立瓜者三十有六人 【分左右】 次捧金杌一人左鞭桶一人右次蒙鞍一人左伞手一人右次执立瓜者三十有四人 【分左右皆交角金花幞头绯锦济苏袄镀金荔枝带■〈革翁〉鞋】 佥拱卫司事从者二人 【服同前队】 殿中导从队舍人二人 【四品服骑左右引】 香镫案一黄销金盘龙衣金炉合结绶龙头竿舁者十有二人 【交角金花幞头红锦济苏控鹤袄镀金束带■〈革翁〉鞋】 侍香二人 【骑分左右】 次警跸三人 【交角幞头紫窄袖衫镀金束带乌靴】 次舍人二人 【四品服骑引】 天武官二人执金钺 【金凤翅兜牟金锁甲青勒甲绦金环白绣汗胯金束带马珂饰　按天武官冠服同夹辂将军以彼文推之亦当绿云花勒】 次金骨朵二次幢二次节二 【分左右】 次金水盆左金椅右次蒙复左副执椅右次金水瓶鹿卢左销金净巾右次金香球二金香盒二 【分左右】 次金唾壶左金唾盂右金拂四扇十 【分左右】 次黄伞中道伞衣从凡骑士三十人 【服如警跸加白绣汗胯】 步卒四人执椅二人蒙复一人伞衣一人 【服如舁香镫】 舍人天武官从者凡六人 【服如前队】 控鹤第三队拱卫直钤辖二人 【本品服骑引】 执卧瓜八十人 【服如第二队】 拱卫直钤辖从者二人 【服如前队　按直钤辖有本品服者系领队官不应无从者前控鹤围子队有上拱卫指挥使从者二人控鹤第二队有佥拱卫司事从者二人此处例应如之史文当有脱漏今补】 导驾官引进使二人 【分左右前行】 次给事中一人左起居注一人右侍御史一人左殿中侍御史一人右次翰林学士一人左集贤学士一人右次御史中丞一人左同知枢密院事一人右次御史大夫一人左知枢密院事一人右次侍仪使四人中书侍郎二人黄门侍郎二人侍中二人 【皆分左右】 次仪仗使一人左卤簿使一人右次礼仪使二人 【分左右】 持劈正斧一人中道次大礼使一人左太尉一人右 【皆本品服骑】 从者三十人惟执劈正斧官从者二人 【服同前队】 羽林宿卫舍人二人 【四品服前行】 次羽林将军二人 【交角幞头绯罗绣抹额紫罗绣瑞鹰裲裆红锦衬袍锦螣蛇金带乌靴横刀佩弓矢皆骑分左右】 领宿卫骑士二十人执骨朵六人次执短戟六人次执斧八人 【皆弓角金凤翅幞头紫袖细褶辫线袄束带乌靴横刀】 舍人羽林将军从者凡四人 【服同前队】 检校官 【分布中道之外外仗之内　按检校官以下似皆应有骑史多失之观下大常博士一人皆朝服骑同检校官则此处检校官之有骑可知】 顿递队监察御史二人 【本品服】 次纛矟队循仗检校官二人次朱雀队金吾中郎将二人 【皆交角幞头绯罗绣抹额紫罗绣辟邪裲裆红锦衬袍锦螣蛇金带乌靴佩仪刀加弓矢】 次十二旗队兵部侍郎二人 【本品服】 次门旗队纠察仪仗官二人 【本品服】 次云和乐部金吾将军二人 【骑服佩如金吾中郎将】 知队仗官二人 【本品服】 次武卫钑戟队监察御史二人 【本品服】 次外道左右牙门巡仗监门中郎将二人 【交角幞头绯罗绣抹额紫罗绣狮子裲裆红锦衬袍锦螣蛇金带乌靴佩仪刀弓矢】 次金吾援宝队兵部尚书二人次循仗检校官二人次殿中伞扇队监察御史二人次礼部尚书二人 【皆本品服】 次围子队知队仗官二人次金吾大将军二人 【服佩同金吾将军各犦矟从】 次殿中导从队纠察仪仗官二人次循仗检校官二人次羽林宿卫队左点检一人左右点检一人右 【紫罗绣瑞麟裲裆余同金吾大将军】 领大黄龙负图旗二执者二人夹者八人 【骑锦帽五色絁巾五色絁生色云龙袍涂金束带五色云靴佩剑夹者加弓矢并行中道】 控鹤外外仗内前后检校仗内知班六人 【展角幞头紫衫窄涂金束带乌靴】 承奉班都知一人太常博士一人 【皆朝服骑】 同检校官前后巡察宿直将军八人 【服佩同左右点检按宿直将军亦当有骑史失之】 夹辂检校三卫陪辂队诞马二匹 【珂饰缨辔青屉】 乘黄令二人 【本品服分左右】 次殿前将军二人 【交角幞头绯罗绣抹额紫罗绣辟邪裲裆红锦衬袍锦螣蛇金带乌靴横刀骑】 玉辂太仆卿驭 【本品服】 千牛大将军骖乘 【交角幞头红抹额绣瑞牛裲裆红锦衬袍锦螣蛇金带乌靴横刀】 左右卫将军 【服如千牛大将军惟裲当绣瑞虎文】 陪辂辂马六匹 【珂饰缨辔青屉牵套鞶带】 步卒凡八十有二人驭士四人驾士六十有四人行马二人踏道八人推竿二人托叉梯并一人 【皆平巾青帻青绣云龙花袍涂金束带青靴】 教马官二人进辂职长二人 【皆本品服】 夹辂将军二人 【金凤翅兜牟金锁甲绦环绣汗胯金束带绿云花靴　按夹辂将军不云佩及骑盖史失之】 青沥水扇二次千牛备身二人 【皆分左右交角幞头绯罗绣抹额紫罗绣瑞牛裲裆红锦衬袍金带乌鞾横刀佩弓矢　按从千牛备身后者有骑则千失备身有骑可知不云骑者史失之】 献官二人殿中监六人内侍十人 【皆本品朝服骑分左右】 千牛备身后骑而执弓矢者十人尚衣奉御四人尚食奉御二人尚药奉御二人 【皆骑本品服】 次腰舆黄纻丝销金云龙蒙复步卒凡十有三人舁八人道扇四人黄伞一人 【皆交角金花幞头红济苏控鹤袄金束带■〈革翁〉鞋】 尚舍奉御二人 【骑左】 尚辇奉御二人 【骑右皆朝服】 从者三十有四人 【服同前队】 大神示门旗队都检校一人 【骑交角幞头绯罗绣抹额紫罗绣瑞麟裲裆红锦衬袍　按都检校不云带靴亦史失之】 次监门大将军二人 【分左右骑服如都点检惟裲裆紫绣狮文】 门凡三重亲卫郎将帅甲士分左右夹辂而阵绕出辂后合执氅者二为第一门翊卫郎将帅护尉夹亲卫而阵绕出辂后合为第二门监门校尉二人骑左右卫大将军帅甲士执五色龙凤旗夹护尉而阵绕出辂后合牙门旗二为第三门监门校尉二人主之 【服色详见外仗】 云和乐后部云和署丞二人 【本品服骑分左右】 领前行戏竹二排箫二箫管二歌工二凡十人 【皆骑花幞头紫絁生色花袍涂金带乌靴　按凡十人句史或有误云和署丞二人系领部官当不在数内此下戏竹排箫箫管歌工各二数之仅八人非十人也前有云和署令二人其戏竹二排箫四箫管二龙笛二板二歌工四凡十有六人而署令二人不与则此处十人不当联署丞在内也此处或排箫误四为二或歌工误四为二或误八人为十人皆未可知今仍史原文而阙其疑】 次琵琶四筝四箜篌四■〈秦〉四头管六方响二龙笛六杖鼓十工四十人 【皆骑服同上惟絁色红】 从者二人 【服同前队】 后黄麾队元武幢一绛麾二徒三人 【皆武弁紫絁生色龟云花袍紫罗勒帛紫靴】 次黄麾执者一人夹者二人 【皆骑】 豹尾一执者一人夹者二人 【皆骑武弁紫絁生色宝相花袍紫勒帛紫靴】 元武黑甲掩后队金吾将军一人 【骑中道交角幞头绯罗绣抹额紫罗绣辟邪裲裆红锦衬袍金带锦螣蛇乌靴佩刀】 后卫指挥使二人 【骑分左右服同各卫指挥使】 帅甲骑五十有七人元武旗一执者一人夹者二人小金龙凤黑旗二执者二人 【皆黑兜牟金饰黑甲绦环汗胯束带靴带弓矢器仗马黑金色狮子甲珂饰　按此与下矟四十人弩十人俱云绦环汗胯盖从省文】 矟四十人弩十人 【黑兜牟黑甲绦环汗胯束带靴带弓矢器仗马黑甲珂饰】 执卫司犦矟二人 【锦帽紫絁生色辟邪文袍镀金带乌靴】 从者三人 【服与前队同】 外仗金鼓队金鼓旗二执者二人引护者八人 【皆五色絁巾生色宝相花五色袍五色勒帛靴佩剑引护者加弓矢分左右】 次折冲都尉二人 【交角幞头绯罗绣抹额紫罗绣辟邪裲裆红锦衬袍金带锦螣蛇骑　按不云佩靴者史失之疑当如元武黑甲掩后队金吾将军乌靴佩刀】 帅步士凡百二十人鼓钲皆二十四人 【并黄絁巾黄絁生色宝相花袍黄勒帛黄靴】 角二十四人 【红絁巾红絁生色宝相花袍红勒帛红靴】 车辐棒长刀皆二十四人 【并金饰青兜牟青甲绦环白绣汗胯束带青云靴】 清游队舍人二人 【四品服骑导　按史不言从者脱文】 金吾折冲二人 【交角幞头绯罗绣抹额紫罗绣辟邪裲裆红锦衬袍金带锦螣蛇横刀佩弓矢骑分左右　按金吾折冲果毅服色略同金吾将军此及折冲都尉史不云乌靴者脱文】 帅步士凡百有十人白泽旗二执者二人引护者八人次执弩次执矟次执弓次执矟次执弓并二十人 【皆甲骑冠金饰绿画甲绦环白绣汗胯束带绿云靴佩弓矢器仗马金饰朱画甲珂饰分左右】 佽飞队铁甲佽飞执矟者十有二人 【甲骑冠铁甲佩弓矢器仗马铁甲珂饰　按史不言绦环汗胯带鞾者脱文】 次金吾果毅二人 【交角幞头绯罗绣抹额紫罗绣辟邪裲裆红锦衬袍金带锦螣蛇横刀弓矢骑】 次虞候佽飞执弩二十人 【锦帽红絁生色宝相花袍镀金带乌靴】 殳仗队领军将军二人 【交角幞头绯罗绣抹额紫罗绣白泽裲裆红锦衬袍金带锦螣蛇乌靴横刀骑】 帅步士五十人执殳执义并二十五人 【错分左右皆五色絁生色巾宝相花五色袍五色勒帛五色云头靴】 领军将军从者二人诸卫马前队舍人二人 【四品服骑导】 左右卫郎将二人 【交角幞头绯罗绣抹额紫罗绣瑞马裲裆红锦衬袍金带锦螣蛇乌靴横刀佩弓矢骑分左右】 帅骑士百五十有六人前辟邪旗应龙旗次玉马旗三角旗次黄龙负图旗黄鹿旗次飞麟旗駃騠旗次鸾旗凤旗次飞黄旗麒麟旗 【皆分左右】 执旗十有二人 【生色黄袍巾勒帛靴】 引旗十有二人 【服同执人惟袍色青】 护旗十有二人 【生色红袍巾勒帛靴】 执弓六十人 【锦帽青絁生色宝相花袍涂金带乌靴】 执矟六十人 【服如执弓者惟袍色红】 每旗弓五矟五从者四人 【服同前队】 二十八宿前队舍人二人 【四品服骑导】 领军将军二人 【紫罗绣白泽裲裆余如前队左右卫郎将皆骑】 帅步士百十有二人并鬼柳星张翼轸旗在左参觜毕昴胃娄奎旗在右执旗十有四人 【生色黄袍巾勒帛靴】 引旗十有四人 【服如执人惟袍巾色青】 护旗十有四人 【服如执人惟袍巾色红】 从以执刀盾者二十人弓矢者三十人■〈矛赞〉者二十人 【皆五色兜牟甲绦环白绣汗胯束带五色云靴】 舍人领军将军从者四人 【服同前队】 领军黄麾仗前队舍人二人 【四品服骑导】 领军将军二人 【服佩如二十八宿前队领军将军骑分左右】 帅步士凡一百五十人绛引旛十次龙头竿绣氅十 【皆分左右】 次江渎旗 【左】 济渎旗 【右】 次小戟十次弓十 【皆分左右】 次南方神旗 【左】 西方神旗 【右】 次锽十次绿縢络盾加刀十 【皆分左右】 次南岳帝旗 【左】 西岳帝旗 【右】 次龙头竿氅十次朱縢络盾加刀十 【皆分左右】 次南天王旗 【左】 西天王旗 【右】 次小戟十次弓十 【皆分左右】 次龙君旗 【左】 虎君旗 【右】 次锽十次绿縢络盾加刀十 【皆分左右】 执人一百三十人 【武弁五色生色宝相花袍勒帛靴】 引旗十人 【青絁生色宝相花袍青絁巾勒帛靴】 护旗十人 【服同惟袍巾色红】 殳仗后队领军将军二人 【骑】 帅步士凡五十人殳二十有五义二十有五 【错分左右服佩同前队】 左右牙门旗队监门将军二人 【骑紫罗绣狮子裲裆余如殳仗领军将军之服佩　按紫罗绣狮子裲裆史脱罗字今补入】 次牙门旗四每旗执者一人引夹者二人 【并黄絁巾黄絁生色宝相花袍黄勒帛黄云靴皆骑】 次监门校尉二人 【骑服佩同监门将军】 从者四人 【服同前队】 左右青龙白虎队舍人二人 【四品服骑导】 领军将军二人 【服佩同殳仗队之领军将军骑分左右】 帅甲士凡五十有六人 【骑】 青龙旗左执者一人夹者二人从以执弩五人弓十人矟十人 【皆冠青甲骑青铁甲青绦金环束带白绣汗胯青云靴】 白虎旗右执者一人夹者二人从以执弩五人弓十人矟十人 【皆冠白甲骑白铁甲青绦金环束带白汗绣胯白云靴】 舍人领军将军从者四人 【服同前队】 二十八宿后队舍人二人 【四品服骑导】 领军将军二人 【骑分左右】 帅步士百十有二人角亢氐房心尾箕旗在左壁室危虚女牛斗旗在右执旗凡十四人引者护者各十四人从以执刀盾二十人弓矢三十人■〈矛赞〉盾二十人舍人领军将军从者四人 【执夹引从服佩皆同前队】 诸卫马后队舍人二人 【四品服骑导】 左右卫果毅都尉二人 【服佩如前队左右卫郎将骑分左右　按左右卫果毅都尉及黄麾后队之领军将军不云服色疑当与前队同然例当书日服佩如前队某官史文脱漏今补之】 帅卫士百五十有六人角■〈角端〉旗赤熊旗兕旗太平旗騼■〈马蜀〉旗驺牙旗犀牛旗鵕■〈义鸟〉旗苍乌旗白狼旗龙马旗金牛旗 【皆分左右】 舍人左右卫果毅都尉从者四人 【执夹引从服佩同前队】 左右领军黄麾后队舍人二人 【四品服骑导】 领军将军二人 【服佩如前队领军将军骑分左右】 帅步士百六十人龙头氅十次朱縢络盾加刀十 【皆分左右】 次吏兵旗 【左】 力士旗 【右】 次小戟十次弓十 【皆分左右】 次东天王旗 【左】 北天王旗 【右】 次锽十次绿縢络盾加刀十 【皆分左右】 次东岳帝旗 【左】 北岳帝旗 【右】 次龙头竿氅十次朱縢络盾加刀十 【皆分左右】 次东方神旗 【左】 北方神旗 【右】 次小戟十次弓十 【皆分左右】 次淮渎旗 【左】 河渎旗 【右】 次锽十次绿縢络盾加刀十 【皆分左右】 次绛引旛十 【皆分左右掩后】 舍人领军将军从者四人 【执夹引从服佩并同前队　执夹下旧脱引从二字今补入按前队步士一百五十人为执者百三十人并引者护百各十人也后队执者增多十人故为步士百六十人如阙引字则少十人与百六十人平符又从者四人不云服佩执夹等人服佩书于从者四人之下则执夹引从四者同服佩可知】 左右卫仪刀班剑队舍人二人 【四品服骑导】 左右卫中郎将二人 【交角幞头绯罗绣抹额紫罗绣瑞马裲裆红锦衬袍锦螣蛇金带乌靴骑分左右】 帅步士凡四十人班剑二十人仪刀二十人 【并锦帽红絁生色宝相花袍涂金束带乌靴】 舍人左右卫中郎将从者四人 【服同前队】 供奉宿卫步士队供奉中郎将二人 【交角幞头绯罗绣抹额紫罗绣瑞马裲裆红锦衬袍螣蛇金带乌靴横刀佩弓矢骑分左右】 帅步士凡五十有二人执短戟十有二人次执列丝十有二人次叉戟十有二人次斧十有六人 【分左右夹玉辂行皆弓角金凤翅幞头紫袖细褶辫线袄涂金带乌靴】 亲卫步士队亲卫郎将二人 【服同供奉中郎将骑分左右】 帅步士凡一百四十有八人执龙头竿氅者四次小戟十次氅二次仪锽十次氅二次小戟十次氅二次仪锽十次氅二次小戟十次氅二次仪锽十次氅二次小戟十次氅二次仪锽十次氅二次小戟十 【皆分左右】 夹供奉宿卫队次氅二次仪锽十次氅二次小戟十次氅二次仪锽十次氅二折绕宿卫队后而合其端为第一门 【以上共一百四十有八人服皆金兜牟甲青绦金环绿云靴】 翊卫护尉队翊卫郎将二人 【服同亲卫郎将骑】 帅护尉骑士百有二人 【皆交角金花幞头窄袖紫衫红销金汗胯涂金束带乌靴执金装骨朵分左右】 夹亲卫队行折绕队后而合其端为第二门左右卫甲骑队左右卫大将军二人 【服如翊卫郎将】 帅骑士百人执青龙旗五人青凤旗五人次赤龙旗五人赤凤旗五人次黄龙旗五人黄凤旗五人次白龙旗五人白凤旗五人次黑龙旗五人黑凤旗五人次五色凤旗二十五五色龙旗二十五 【左右】 曲绕辂后合牙门旗为第三门 【士皆冠甲骑冠金饰朱画甲青绦镀金环白绣汗胯红靴佩弓矢器仗马青金毛狮子甲珂饰】 左卫青甲队左卫指挥使二人 【骑服紫罗绣雕虎裲裆余同左右卫大将军】 帅骑士三十有八人执大青龙旗二人大青凤旗二人小青龙旗二人小青凤旗二人 【分左右】 从以持青矟者三十人 【皆青兜牟金饰青画甲青绦涂金环白绣汗胯束带靴佩弓矢器仗马青金毛狮子甲珂饰】 折绕陪门前卫赤甲队前卫指挥使二人 【骑服佩同左卫指挥使】 帅骑士凡四十有八人执大赤凤旗三人大赤龙旗三人小赤凤旗二人小赤龙旗二人 【分左右】 从以持朱矟者三十有八人 【皆朱兜牟金饰朱画甲绦环白绣汗胯束带靴佩弓矢器仗马朱甲珂饰】 从者二人 【服同前队】 折绕陪门中卫黄甲队中卫指挥使二人 【骑服同前卫指挥使】 帅骑士凡五十有八人执大黄龙旗者三人大黄凤旗者三人小黄龙旗三人小黄凤旗三人 【分左右】 从以持黄矟者四十有六人 【皆黄兜牟金饰黄画甲绦环白绣汗胯束带靴佩弓矢器仗马黄甲珂饰】 从者二人 【服同前队】 折绕陪门右卫白甲队右卫指挥使二人 【骑服同中卫指挥使】 帅骑士凡七十有四人执大白凤旗四人大日龙旗四人小白凤旗三人小白龙旗三人 【分左右】 从以持白矟者六十人 【皆白兜牟金饰白画甲绦环白绣汗胯束带靴佩弓矢器仗马白甲珂饰】 从者二人 【服同前队】 折绕陪门牙门四监门中郎将二人 【服佩同各卫指挥使骑分左右】 次左卫次前卫次中卫次右卫牙门旗各二色并赤监门校尉各二人 【骑服佩同各卫之执旗者】 从者十人 【服同前队】

　　元仪仗旗锜制十字木于下上四枝交拱置窍于其上以树旗漆以朱 【按锜即坐也又扇锜制如栀形小六木拱于上而制作精于旗锜并漆以朱】 风伯旗青质赤火焰脚画神人犬首朱发鬼形豹汗胯朱袴负风囊立云气中雨师旗青质赤火焰脚画神人冠五梁冠朱衣黄袍黑襕黄带白袴皂舄右手仗剑左手捧钟雷公旗青质赤火焰脚画神人犬首鬼形白拥项朱犊鼻黄带右手持斧左手持凿运连鼓于火中电母旗青质赤火焰脚画神人为女子形纁衣朱裳白袴两手运光金星旗素质赤火焰脚画神人冠五梁冠素衣皁襕朱裳秉圭水星旗黑质赤火焰脚画神人冠五梁冠皁衣皁襕绿裳秉圭木星旗青质赤火焰脚画神人冠五梁冠青衣皁襕朱裳秉圭火星旗赤质青火焰脚画神人冠五梁冠朱衣皁襕绿裳秉圭土星旗黄质赤火焰脚画神人冠五梁冠黄衣皁襕绿裳秉圭摄提旗赤质赤火焰脚画神人冠五梁冠素中单黄衣朱蔽膝绿裳仗剑北斗旗黑质赤火焰脚画七星角宿旗青质赤火焰脚画神人为女子形露发朱袍黑襕立云气中持莲荷外仗角亢以下七旗并青质青火焰脚角宿旗绘二星下绘蛟亢宿旗青质赤火焰脚画神人冠五梁冠素衣朱袍皁襕皁带黄裳持黑等子外仗绘四星下绘龙氏宿旗青质赤火焰脚画神人冠小冠衣金甲朱衣绿包肚朱拥项白袴左手仗剑乘一鳖外仗绘四星下绘貉房宿旗青质赤火焰脚画神人乌中白中单碧袍黑襕朱蔽膝黄带黄裙朱舄左手仗剑外仗绘四星下绘免心宿旗青质赤火焰脚画神人冠五梁冠朱袍皁襕右手持杖外仗绘三星下绘狐尾宿旗青质赤火焰脚画神人冠束发冠素衣黄袍朱裳青带右手仗剑左手持弓外仗绘九星下绘虎箕宿旗青质赤火焰脚画神人乌巾衣浅朱袍皁襕仗剑乘白马于火中外仗绘四星下绘豹斗宿旗青质赤火焰脚画神人被发素腰裙朱带左手持杖外仗斗牛以下七旗并黑质黑火焰脚斗宿绘六星下绘獬牛宿旗青质赤火焰脚画神人牛首皁襕黄裳皁舄外仗绘六星下绘牛女宿旗赤质赤火焰脚画神人乌牛首衣朱服皁襕黄带乌靴左手持莲外仗绘四星下绘■〈鼠畐〉虚宿旗青质赤火焰脚画神人被发裸形坐于瓮中右手持一珠外仗绘二星下绘鼠危宿旗青质赤火焰脚画神人虎首金甲衣朱服貔皮汗胯青带乌靴外仗绘三星下绘燕室宿旗青质赤火焰脚画神人了发朱服乘舟水中外仗绘二星下绘猪壁宿旗青质赤火焰脚绘神人为女子形被发朱服皁襕绿带白裳乌舄外仗绘二星下绘■〈犭俞〉奎宿旗青质赤火焰脚画神人狼首朱服金甲绿包肚白汗胯黄带乌靴仗剑外仗奎娄以下七旗并素质素火焰脚奎宿绘十六星下绘狼娄宿旗青质赤火焰脚绘神人乌巾素衣皁袍朱蔽膝黄带绿裳乌舄左手持乌牛角右手仗剑外仗绘三星下绘狗胃宿旗青质赤火焰脚绘神人被发裸形披豹皮白腰裙黄带右手持剑外仗绘三星下绘雉昴宿旗青质赤火焰脚绘神人黄牛首朱服皁襕黄裳朱舄左手持如意外仗绘七星下绘鸡毕宿旗青质赤火焰脚绘神人作鬼形朱裩持黑杖乘赤马行于火中外仗绘八星下绘乌觜宿旗青质赤火焰脚绘神人冠缁布冠朱服皁襕绿裳持一莲坐于云气中外仗绘三星下绘猴参宿旗青质赤火焰脚绘神人被发衣黄袍绿裳朱带朱舄左手持珠外仗绘十星下绘猿井宿旗青质赤火焰脚绘神人乌巾素衣朱袍皁襕坐于云气中左手持莲外仗井鬼以下七旗并赤质赤火焰脚井宿绘八星下绘犴鬼宿旗青质赤火焰脚绘神人作女子形被发素衣朱袍黄带黄裳乌舄右手持杖外仗绘五星下绘羊柳宿旗青质赤火焰脚绘神人作女子形露髻朱衣黑襕黄裳皁舄抚一青龙外仗绘八星下绘麞星宿旗青质赤火焰脚绘神人冠五梁冠浅朱袍皁襕青带黄裳乌舄持黄称外仗绘七星下绘马张宿旗青质赤火焰脚绘神人衣豹皮朱带素靴右手仗剑坐云气中外仗绘六星下绘鹿翼宿旗青质赤火焰脚绘神人冠道冠皁袍黄裳朱蔽膝仗剑履火于云中外仗绘二十二星下绘蛇轸宿旗青质赤火焰脚绘神人冠道冠衣朱袍黄带黄裳左手持书外仗绘四星下绘蚓日旗青质赤火焰脚绘日于上奉以云气月旗青质赤火焰脚绘月于上奉以云气祥云旗青质赤火焰脚绘五色云气合璧旗青质赤火焰脚绘云气日月连珠旗青质赤火焰脚绘五星东岳旗青质赤火焰脚绘神人冠七梁冠黄襕青袍绿裳白中单素蔽膝执圭南岳旗赤质青火焰脚绘神人冠七梁冠黑襕绯袍绿裳黄中单朱蔽膝执圭中岳旗黄质赤火焰脚绘神人冠七梁冠皁襕黄袍绿裳白中单朱蔽膝执圭西岳旗白质赤火焰脚绘神人冠七梁冠青襕白袍绯裳白中单素蔽膝执圭北岳旗黑质赤火焰脚绘神人冠七梁冠红襕皁袍绿裳白中单素蔽膝执圭江渎于赤质青火焰脚绘神人冠七梁冠青襕朱袍跨赤龙河渎旗黑质赤火焰脚绘神人冠七梁冠皁襕黄袍跨青龙淮渎旗素质赤火焰脚绘神人冠七梁冠皁襕素袍乘青鲤济渎旗青质赤火焰脚绘神人冠七梁冠皁襕青袍乘一鳖天下太平旗赤质青火焰脚错采为字皇帝万岁旗赤质青火焰脚错采为字吏兵旗黑质赤火焰脚绘神人具甲兜鍪绿臂鞲仗剑力士旗白质赤火焰脚绘神人武士冠绯袍金甲汗胯皁履执戈盾东天王旗青质赤火焰脚绘神人武士冠衣金甲绯裲裆右手执戟左手捧塔履石南天王旗赤质青火焰脚绘神人冠服同前西天王旗白质赤火焰脚绘神人冠服同前北天王旗黑质赤火焰脚绘神人冠服同前大神旗黄质黄火焰脚 【详见牙门旗下】 牙门旗赤质赤火焰脚绘神人冠武士冠铠甲绯裲裆衬肩包脚汗胯束带长带大口袴执戈戟金鼓旗黄质黄火焰脚书金鼓字朱雀旗赤质赤火焰脚绘朱雀其形如鸾元武旗黑质黑火焰脚绘龟蛇青龙旗青质赤火焰脚绘蹲龙白虎旗白质赤火焰脚绘蹲虎龙君旗青质赤火焰脚绘神人冠通真冠服青绣衣白裙朱履执戟引青龙虎君旗白质赤火焰脚绘神人冠流精冠服素罗绣衣朱裙朱履执斩蛇剑引白虎大黄龙负图旗青质青火焰脚绣复身黄龙背八卦小黄龙负图旗赤质青火焰脚绘复身黄龙背八卦五色龙旗五色质五色直脚无火焰大四色龙旗青赤黄白四色质具火焰脚小四色龙旗制同大四色直脚无火焰应龙旗赤质赤火焰脚绘飞龙金鸾旗赤质青火焰脚绘鸾而金色鸾旗制同前而绘以五采金凤旗赤质青火焰脚绘凤而金色凤旗制同前而绘以五采五色凤旗五色质五色直脚无火焰大四色凤旗青赤黄白四色质火焰脚色随其质绘凤小四色凤旗制同前直脚无火焰玉马旗赤质青火焰脚绘白马两膊有火焰駃騠旗赤质青火焰脚绘白马飞黄旗赤质赤火焰脚形如马色黄有两翼騼■〈马蜀〉旗青质青火焰脚绘兽形如马白首虎文赤尾龙马旗赤质青火焰脚绘龙马麒麟旗赤质青火焰脚绘麒麟飞麟旗赤质青火焰脚绘飞麟其形五色身朱翼两角长爪黄鹿旗赤质青火焰脚绘兽如鹿而色深黄兕旗赤质青火焰脚绘兽似牛一角青色犀牛旗赤质青火焰脚绘犀牛金牛旗赤质青火焰脚绘兽形如牛金色白狼旗赤质青火焰脚绘白狼辟邪旗赤质赤火焰脚绘兽形似鹿长尾二脚赤熊旗赤质赤火焰脚绘兽如熊色黄三角兽旗赤质赤火焰脚绘兽其首类白泽绿发三角青质白腹跋尾绿色角■〈角端〉旗赤质赤火焰脚绘兽如羊而小尾顶有独角驺牙旗赤质青火焰脚绘兽形似麋齿前后一齐太平旗赤质青火焰脚金描莲花四上金书天下太平字鵕■〈义鸟〉旗赤质青火焰脚绘鸟似山鸡而小冠背黄眼赤项绿尾红苍乌旗赤质青火焰脚绘鸟如乌而色苍白泽旗赤质赤火焰脚绘兽虎道朱发而有角龙身东方神旗绿质赤火焰脚绘神人金兜牟金铠甲仗剑 【巳下四旗所绘神同】 西方神旗白质赤火焰脚中央神旗黄质赤火焰脚南方神旗赤质青火焰脚北方神旗墨质赤火焰脚凡立仗诸旗各火焰脚三条色与质同长一丈五尺杠长二丈一尺牙门太平万岁质长一丈横阔五尺日月龙君虎君横竖并八尺余旗并竖长八尺横阔六尺

　　（臣）等谨按宋元丰三年详定礼文所言二十八宿五星摄提旗有司乃取方士之说绘画人形及牛虎头之类礼无据伏伏请改制各着其象以则天文从之今考元制二十八宿旗其外仗则旗上各绘六十星之象其下则绘角蛟亢龙之类内仗犹沿宋初之制绘画人形如方士所说惜未有以元丰之制正之者

　　明

　　明制皇帝仪仗吴元年十二月中书左相国李善长率礼官以即位礼仪进是日清晨拱卫司陈设卤簿列甲士于午门外之东西列旗仗于奉天门外之东西龙旗十二分左右用甲士十二人北斗旗一纛一居前豹尾一居后俱用甲士三人虎豹各二驯象六分左右布旗六十四门旗日旗月旗青龙白虎风云雷雨江河淮济旗天马天禄白泽朱雀元武等旗木火土金水五星旗五岳旗熊旗鸾旗 【按明会典诸书兵载熊旗罴旗此处失载罴旗或系史志脱落】 及二十八宿旗各六行每旗用甲土五人内一人执旗旗下四人执弓弩设五辂于奉天门外玉辂居中左金辂次革辂右象辂次木辂俱并列丹墀左右布黄麾仗黄盖华盖曲盖紫方伞红方伞雉扇朱团扇羽葆幢豹尾龙头竿信旛传教旛告止旛绛引旛戟氅戈氅仪锽氅等各三行丹陛左右陈幢节响节金节烛笼青龙白虎幢班剑吾杖 【按明会典作梧杖今依明史作吾杖】 立瓜卧瓜仪刀镫杖戟骨朵朱雀元武幢等各三行殿门左右设圆盖一金交椅金脚踏金水盆金水罐团黄扇红扇皆校尉擎执洪武元年十月定元旦朝贺仪金吾卫于奉天门外分设旗帜宿卫于午门外分设兵仗卫尉等于奉天殿门及丹陛丹墀设黄麾仗内使监擎执于殿上凡遇冬至圣节册拜亲王及蕃使来朝仪俱同其宣诏赦降香则惟设奉天殿门及丹陛仪仗殿上擎执云其陈布次第午门外刀盾殳叉各置于东西甲士用赤奉天门外中道金吾宿卫二卫设龙旗十二分左右用青甲士十二人北斗旗一纛一居前豹尾一居后用黑甲士三人虎豹各二驯象六分左右左右布旗六十四左前第一行门旗二每旗用红甲士五人内一人执旗旗下四人执弓箭第二行月旗一用白甲士五人内一人执旗旗下四人执弩青龙旗一用青甲士五人内一人执旗旗下四人执弩第三行风云雷雨旗各一每旗用黑甲士五人内一人执旗旗下四人执弓箭天马白泽朱雀旗各一每旗用红甲士五人内一人执旗旗下四人执弓箭第四行木火金水土五星旗各一随其方之色每旗用甲士五人内一人执旗旗下四人执弩其甲木青火红土黄金白水黑熊旗鸾旗各一 【按明会典诸书俱载熊旗罴旗此处失载罴旗或系史志脱落】 每旗用红甲士五人内一人执旗旗下四人执弩第五行角亢氐房心尾箕旗各一每旗用青甲士五人内一人执旗旗下四人执弓箭第六行斗牛女虚危室壁旗各一每旗用青甲士五人内一人执旗旗下四人执弩右前第一行门旗二每旗用红甲士五人内一人执旗旗下四人执弓箭第二行日旗一用红甲士五人内一人执旗旗下四人执弩白虎旗一用白甲士五人内一人执旗旗下四人执弩第三行江河淮济旗各一随其方之色每旗用甲士五人内一人执旗旗下四人执弓箭其甲江红河白淮青济黑天禄白泽元武旗各一每旗用甲士五人内一人执旗旗下四人执弓箭天禄白泽红甲元武黑甲第四行东南中西北五岳旗各一随其方之色每旗用甲士五人内一人执旗旗下四人执弩其甲东岳青南岳红中岳黄西岳白北岳黑熊旗麟旗各一每旗用红甲士五人内一人执旗旗下四人执弩第五行奎娄胃昴毕觜参旗各一每旗用青甲士五人内一人执旗旗下四人执弓箭第六行井鬼柳星张翼轸旗各一每旗用青甲士五人内一人执旗旗下四人执弩奉天门外拱卫司设五辂玉辂居中左金辂次革辂右象辂次木辂俱并列典牧所设乘马于文武楼之南各三东西相向丹墀左右布黄麾仗凡九十分左右各三行左前第一行十五黄盖一红大伞二华盖一曲盖一紫方伞一红方伞一雉扇四朱团扇四第二行十五羽葆幢二豹尾二龙头竿二信旛二传教旛二告止旛二绛引旛二黄麾一第三行十五戟氅五戈氅五仪锽氅五右前第一行十五黄盖一红大伞二华盖一曲盖一紫方伞一红方伞一雉扇四朱团扇四第二行十五羽葆幢二豹尾二龙头竿二信旛二传教旛二告止旛二绛引旛二黄麾一第三行十五戟氅五戈氅五仪锽氅五皆校尉擎执丹陛左右拱卫司陈幢节等仗凡九十分左右为四行左前第一行响节十二金节三烛笼三第二行青龙幢一班剑三吾杖三立爪三卧爪三仪刀三镫仗三戟三骨朵三朱雀幢一右前第一行响节十二金节三烛笼三第二行白虎幢一班剑三吾杖三立爪三卧爪三仪刀三镫杖三戟三骨朵三元武幢一皆校尉擎执奉天殿门左右拱卫司陈设左行圆盖一金脚踏一金木盆一团黄扇三红扇三右行圆盖一金交椅一金水罐一团黄扇三红扇三皆校尉擎执殿上左右内使监陈设左拂子二金唾壶一金香盒一右拂子二金唾盂一金香炉一皆内使擎执和声郎陈乐于丹墀文武官拜位之南后礼部增设丹墀仪仗黄伞华盖曲盖紫方伞红方伞各二雉扇红团扇各四羽葆幢龙头竿绛引传教告止信旛各六戟氅戈氅锽氅各十成祖永乐元年礼部言卤簿中宜有九龙车一乘请增置帝以礼贵得中过为奢不及为俭当遵旧章岂可辄有损益以启后世之侈九龙车既先朝所无宜仍旧三年增定仪仗肃静旗二金鼓旗二金龙画角二十四鼓四十八金四金钲四杖鼓四笛四板四白泽旗二门旗八黄旗四十金龙旗十二日月旗二风云雷雨旗四木火金水土星旗五列宿旗二十八北斗旗一东岳旗一南岳旗一中岳旗一西岳旗一北岳旗一江河淮济旗四青龙旗一白虎旗一朱雀旗一元武旗一天鹿旗一天马旗一鸾旗一麟旗一熊旗一罴旗一红纛二皂纛一红节二小铜角二大铜角二缨头一豹尾一麾一戏竹二箫十二笙十二龙笛十二头管十二方响四■〈秦〉八琵琶八箜篌八杖鼓三十六板四大鼓二弓矢百御杖六十诞马二十四领头十二黄麾二绛引旛十传教旛十告止旛十信旛十龙头竿十豹尾四仪锽氅二十戈氅二十戟氅二十单戟六龙戟六班剑六吾杖六立瓜六卧瓜六仪刀六金镫六金钺六骨朵六羽葆幢十青龙幢一白虎幢一朱雀幢一元武幢一响节二十四金节六方天戟二十四鸣鞭四金马杌一金交椅一金脚踏一金水盆一金水罐一金香炉一金香合一金唾盂一金唾壶一拂子四红纱灯笼十二红油纸灯笼六魫灯六紫罗素方伞四红罗素方伞四红罗直柄华盖绣伞四红罗曲柄绣伞四黄罗直柄绣伞四红罗直柄绣伞四黄罗曲柄绣伞二 【银铃全】 青罗销金伞三红罗销金伞三黄罗销金伞三白罗销金伞三黑罗销金伞三黄油绢销金雨伞一红罗绣花扇十二红罗绣雉方扇二红罗单龙扇十黄罗单龙扇十红罗双龙扇二十黄罗双龙扇二十红罗素扇二十黄罗素扇二十寿扇二黄罗销金九龙伞一黄罗曲柄绣九龙伞一仗马六朱红马杌四鞍笼二金铜玲珑香炉一宝匣一板轿一步辇一大凉步辇一大马辇一小马辇一玉辂一大辂一黄账房一宣德元年增定卤簿仪仗有具服幄殿一座金交椅一金脚踏一金盆一金罐一金马杌一鞍笼一金香炉一金香合一金唾盂一金唾壶一御杖二摆锡明甲一百副盔一百弓一百箭三千刀一百其执事校尉每人鹅帽济苏衣铜带靴履鞋一副凡常日奉天门早朝则设丹陛驾于午门外及金水桥南祇用单龙戟六双龙戟六班剑六吾仗六佉刀六立瓜六卧瓜六镫杖六金钺六骨朵六单龙扇二十双龙扇二十黄盖伞二黄曲柄伞二五方伞五鸣鞭四弓矢五十副 【按常朝仪明史志所载未备今依明会典诸书参辑】

　　明制卤簿仪仗前后增置详略不同而旌旗之制亦递有更定焉肃旗黄质上阔七尺二寸下三尺二寸黑字朱漆攒竹竿长八尺二寸下有铁■〈矛赞〉靖旗制与肃旗同但用靖字金鼓旗黄质阔一丈二尺五寸下七尺红金鼓二字朱漆攒竹竿长一丈四尺九寸内贴金木鎗头长一尺五寸八分上节红缨下有铁■〈矛赞〉金龙画角木质黑漆金为饰上节宝相花中节缠身单龙云文下节八宝双海马鼓四十八木匡加红油冒以革面径一尺七寸匡画宝相花面画双狮彩球金四以铜为之径一尺七寸金钲四铜质竹匡用红绠系钲于匡钲径九寸五分杖鼓四木匡细腰匡两头加黑漆戗金云龙文铁圈二皆冒以革附于匡联以红绒绠加铜龙头钩子以青绒匾绦悬之笛四截竹为之六窍长一尺六寸板四铁力木板各六贯以青彩组各长一尺一寸上阔一寸九分下阔二寸五分白泽旗三红质四旁加黄襕赤火焰闲彩脚傍竿加红腰彩织白泽飞状及云文旗上旁有素额织白泽二青字旗身黄襕火焰长六尺六寸广二尺九寸揭以朱漆攒竹竿长一丈三尺六寸九分内贴金木鎗头长一尺三寸五分饰以红缨■〈矛赞〉用铁一青质但织白泽为走状余同前制凡绣旗襕脚腰额并字色竿缨■〈矛赞〉制皆同惟黄旗北上旗稍异门旗红质中织金为门字余同白泽制黄旗四十黄质上广八尺下四尺朱漆攒竹竿长一丈一尺三寸五分内贴金木鎗头长一尺三寸五分上饰红缨下有铁■〈矛赞〉金龙旗十二青质织金云龙文额织龙旗二字日旗青质织为日红色及日字月旗青质织为月白色及月字风旗青质织箕星四及风字云旗抯质织五色云文及云字雷旗青质织雷文五及雷字雨旗青质织毕星八附耳一星在旁及雨字木星旗青质织木星一及木字火星旗赤质织火星一及火字土星旗一黄质织土星一及土字金星旗白质伞金星一及金字水星旗黑质织水星一及水字角宿旗青质织角宿二及角字亢宿旗青质织亢宿四及亢字氐宿旗青质织氐宿四及氐字房宿旗青质织房宿四钩钤二小星在旁及房字心宿旗青质织心宿三及心字尾宿旗青质织尾宿九神宫小星一及尾字箕宿旗青质织箕宿四及箕字斗宿旗青质织斗宿六及斗字牛宿旗青质织牛宿六及牛字女宿旗青质织女宿四及女字虚宿旗青质织虚宿二及虚字危宿旗青质织危宿三及危字又四星在下室宿旗青质织室宿二及室字又六星在旁壁宿旗青质织壁宿二及壁字奎宿旗青质织奎宿十六及奎字娄宿旗青质织娄宿三及娄字胃宿旗青质织胃宿三及胃字昴宿旗青质织昴宿七及昴字毕宿旗青质织毕宿八及毕字附耳一星在旁觜宿旗青质织觜宿三及觜字参宿旗青质织参宿七及参字又四小星在左足下三星在内井宿旗青质织井宿八及井字又一星在旁鬼宿旗青质织鬼宿四及鬼字柳宿旗青质织柳宿八及柳字星宿旗青质织星宿七及星字张宿旗青质织张宿六及张字翼宿旗青质织翼宿二十二及翼字轸宿旗抯质织轸宿四及轸字又一星在中左右二星在旁北斗旗黑质黄襕黑腰火焰闲彩脚织北斗星七及北斗二字又一星在旁东岳旗一青质织彩为山形及东岳二字南岳旗赤质织山形及南岳二字中岳旗黄质织山形及中岳二字西岳旗白质织山形及西岳二字北岳旗黑质织山形及北岳二字江旗赤质织水文及江字河旗白质织水文及河字准旗青质织水文及淮字济旗黑质织水文及济字青龙旗青质织青龙形云文及青龙二字白虎旗白质织白虎形云文及白虎二字朱雀旗赤质织朱雀形云文及朱雀二字符武旗黑质织龟蛇形云水文及元武二字天鹿旗赤质织天鹿形云文及天鹿二字天马旗赤质织天马形云文及天马二字鸾旗赤质织鸾形云文及鸾字麟旗赤质织麟形云文及麟字熊旗赤质织熊形云文及熊字罴旗赤质织罴形云文及罴字红纛朱竹竿长一丈三尺九寸用牦牛尾染红簇为纛上施抹金银宝盖周围缀瓷珠络建于竿下铁■〈矛赞〉皁纛与红纛制同但用黑牦牛尾抹金铜宝盖红节朱竹竿抹金银宝珠头用牦牛尾染红簇成如圆斗大凡四层每层上施抹金银顶周围缀瓷珠络建于竿下有铁■〈矛赞〉竿长同红纛黄麾朱竹竿长一丈二尺五寸内龙头钩一尺衔抹金铜圈悬抹金铜顶四角红罗宝盖高七尺五寸围二尺七寸五分周以绿罗腰黄罗三檐销金云龙文中垂大红罗旛长六尺三寸广五寸五分旛上节彩绣荷叶盖莲花座其中青罗额金书黄麾二字中节描金双升龙下节描金云日文旛下缀五色横板绛引旛十制同黄麾但用五色罗为旛不加金绣三檐用紫无额并字传教旛十制同黄麾但额用黄罗绣青传教二字中描金升降云龙无下节云日三檐用绿龙头衔铜佩四铜铃三十二其铜佩俱抹金告止旛十制同黄麾但额用黄罗绣青告止二字描金升降鸾凤云文三檐用青铜佩铃如传教之数信旛十制同黄麾但用黄罗额绣青信字描金升降双云龙与传教同但三檐用黄铜佩铜铃如传教之数

　　（臣）等谨案明卤簿之制凡正旦冬至圣节会同册封遣察诸典礼皆锦衣卫陈之其仪仗则兵部车驾司掌之其造作则工部营缮司掌之其旌旗之制亦多与前代不同昉于洪武增定于永乐更造于宣德初以卤簿弥文务从节省后随时增饰较初制为备兹考明史明会典及明集礼所载备着于篇以见胜代仪卫之大略云

　　钦定续通典卷六十六 

●钦定续通典卷六十七　礼二十三

　

　　嘉礼十三

　　○嘉礼十三

　　养老

　　异姓为后议宋

　　读时令

　　元正冬至受朝贺朔望朝参及常朝日附

　　△养老【五代　宋　辽　金　元　明】

　　五代

　　宋

　　辽

　　金

　　元

　　明

　　五代

　　后唐庄宗同光元年四月制曰诸道管内有高年踰百岁者便与给复永俾除名自八十至九十者与一子免役州县不得差徭

　　晋高祖天福二年四月诏天下百姓有年八十以上者与免一丁差徭仍令逐处简署上佐官

　　宋

　　宋制养老于太学皇帝服通天冠绛纱袍乘金辂至太学酌献文宣王三祭酒再拜归御幄比车驾初出量时刻遣使迎三老五更于其第老更俱朝服乘安车导从至太学就次国老庶老有司预戒之各服朝服集于其次大乐正帅工人二舞入立于庭东上百官宗室客使学生等以次入就位太常博士赞三老五更出次引国老庶老立于后重行异位礼直官通事舍人引左辅奏请中严少顷又奏外办皇帝出大次侍卫如常仪大乐正令撞黄钟之锺右五钟皆应宫架干安之乐作皇帝即御座乐止典仪曰再拜在位官皆再拜三老五更杖而入各左右二人夹扶太常博士前引史臣执笔以从老更入门宫架和安之乐作至宫架北北面立东上奉礼郎引群老随入位于其后乐止博士进揖三老在前五更在后仍杖夹扶宫架和安之乐作至西阶下乐止博士引老更自西阶升堂国老庶老立于堂下老更当御座揖群老亦揖皇帝为兴奉礼郎揖国老升博士引老更奉礼郎揖国老以下各于席后立典仪赞各就座赞者承传宫架尊安之乐作三老五更就坐三公授几九卿正履讫殿中监尚食奉御进珍羞及黍稷等先诣御座前进呈遂设于三老前乐止尚食奉御诣三老座前执酱而馈配尚酝奉御诣酒尊所取爵酌酒奉于三老次太官良酝令以次进珍羞酒食于五更群老之前皆食大乐正引工人升登歌奏惠安之乐三终史臣记录三老所论善言善行宫架作申安之乐宪言成福之舞毕文舞退作受成告功之舞毕三老以下降筵博士引老更当御座前奉礼郎引群老复位俱揖皇帝为兴老更降阶至堂下宫架和安之乐作出门乐止礼直官通事舍人引左辅前奏礼毕退复位典仪赞拜讫皇帝降座太常卿导还大次百僚以次退车驾还宫三老五更升安车导从还翼日诣阙表谢太宗淳化四年二月召赐京城高年帛百岁者一人加赐涂金带真宗咸平二年十一月赐京城父老衣帛十二月驻跸澶州赐澶州父老锦袍茶帛大中祥符三年闰二月诏赤县父老本府宴犒年九十者授摄官赐粟帛终身八十者爵一级
  </div>
  <div class="pagination">
   <a href="续通典_page176.html">
    上一页
   </a>
   <span>
    ...
   </span>
   <a href="续通典_page172.html">
    172
   </a>
   <a href="续通典_page173.html">
    173
   </a>
   <a href="续通典_page174.html">
    174
   </a>
   <a href="续通典_page175.html">
    175
   </a>
   <a href="续通典_page176.html">
    176
   </a>
   <span class="current-page">
    177
   </span>
   <a href="续通典_page178.html">
    178
   </a>
   <a href="续通典_page179.html">
    179
   </a>
   <a href="续通典_page180.html">
    180
   </a>
   <a href="续通典_page181.html">
    181
   </a>
   <a href="续通典_page182.html">
    182
   </a>
   <span>
    ...
   </span>
   <a href="续通典_page178.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
