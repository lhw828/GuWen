<!DOCTYPE html>
<html>
<head>
    <meta charset="UTF-8">
    <title>续通志 - 第 250 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 250 页/共 1359 页</h1>
    <div class="content">或以行显故能使上下迈德罔有殆荒臣愿圣世同符尧舜行周同谥之礼舍汉魏近制相避之义帝诏曰非言君臣不可同正以奕谥景不相 
当耳宜谥曰简
　　晋书嵇绍传太尉广陵公陈准薨太常奏谥绍驳曰谥号所以垂之不朽大行受大名细行受细名文武显于功德灵厉表于闇蔽自顷礼 
官协情谥不依本准谥为过宜谥曰缪事下太常时虽不从朝廷惮焉
　　（臣）等谨按此后世驳谥之始晋中兴书曰时赐谥多由封爵不考德行王导上疏曰臣闻大行受大名小行受小名则实称不诬而已 
近代以来唯爵得谥武官牙门有爵必谥乡校常伯无爵悉不得谥甚失制谥之本今中兴肇建勋德兼备宜深体前训使行以谥彰岂可限以 
有爵中宗纳焉自后公卿无爵而谥自导始也
　　通典东晋元帝太兴三年诏古者赐谥名实相称顷来有爵乃谥非圣贤本意通议之有司表云刘毅宜谥以申毅忠允匪躬赠右光禄大 
夫仪同三司斯诚圣朝考绩以着勋之美事也按谥者行之迹号者功之表今毅功德并立而有号无谥于义失体窃以春秋之事求之谥主于 
行而不系爵然汉魏相承爵非列侯则皆没其高行而不加之谥至使三事之贤臣不如野战之将士臣愿圣代举春秋之远制改近代之旧服
　　（臣）等谨按晋书刘毅传太康六年卒即赠仪同三司羽林左监王宫上疏曰中诏以毅忠允匪躬赠班台司斯诚圣朝考绩以着勋之 
美事也臣谨按谥者行之迹号者功之表今毅功德并立而有号无谥于义失体云云奏寝不报则请谥刘毅乃太康六年毅卒之岁非太兴三 
年也杜佑以王宫疏为有司表牵合太兴之诏为一事误矣
　　晋书礼志永和十一年彭城国为李太妃求谥博士曹耽之议夫妇行不必同不得以夫谥谥妇春秋妇人有谥甚多经无讥文知礼得谥 
也胡讷云礼妇人生以夫爵死以夫谥春秋夫人有谥不复依礼耳安平献王李妃琅琊武王诸葛妃太傅东海王裴妃并无谥今宜率旧典王 
彪之云妇人有谥礼坏故耳声子为谥服虔诸儒以为非杜预亦云礼妇人无谥春秋无讥之文所谓不待贬绝自明者也近世惟后乃有谥耳
　　（臣）等谨按通典载王彪之议云妇人无既从夫爵则己无实爵以从为称也以从为称则无谥可知春秋妇人有谥者周末礼坏耳故 
服虔注声子之谥非礼也杜氏注惠公仲子亦云礼妇人无谥泰始以来藩国王妃无有谥者中兴敬后登阼乃追谥耳琅琊武王诸葛妃恭王 
夏侯妃元帝犹抑蒸蒸之至情不追谥今彭城王妃不应谥其论视礼志稍详今并录之
　　通典东晋琅琊世子未周而卒大司农表琅琊世子降君一等宜谥哀愍太常贺循曰谥者所以表功行之目也故古者未居成人之年及 
名位未备者皆不作谥也是以周灵王太子聪哲明智年过成童亡犹无谥春秋诸侯即位之年称子踰年称君称子而卒皆无谥名未成也未 
成为君既无君谥时见称子复无子谥明俱未得也唯晋之申生以仁孝遭命年过成人晋人悼之故特为谥诸国无例也及至汉代虽遵兹义 
过于古礼然亦未有未踰年之君而立谥也殇冲二帝皆已踰年方立谥按哀冲太孙各以幼龄立谥不必依古然皆即位临官正名承重与诸 
下定君臣之义尊成体具事无所屈且天下之名至重体其尊者亦宜殊礼故随时定制有立谥之事也琅琊世子虽正体乎上生而全贵适可 
明嫡统之义未足定为谥之证也
　　（臣）等谨按卫懿侯世子早死谥曰共伯事在春秋以前世子得谥不始于申生也循以为诸国无例失考矣
　　又孝武太元四年光禄勋王欣之表伏寻太康中郭奕谥曰景有司执孝宗同号臣闻姬朝盛明父子齐称诸侯与周同谥经诸哲王不易 
之道也宜遵古典训范来裔徐邈议按郭奕谥景诏实不以犯帝谥而改也又惠帝永平元年诏书贵贱不嫌同号周公谥文君父同称名行不 
殊谥何得异自今以后其各如礼尚书奏文武举其一致圣贤有时而同故文王经纬天地孔文子不耻下问所以为文也远稽周典嘉号通乎 
上下近惟太康改谥非嫌同称自顷议者或乖体尚之实非所以经纶无穷永代垂式王欣之所表抑实旧典宜如所陈诏可
　　又太常蔡司空谥议云博士曹耽之等议曰谟可谓善始令终者矣按谥法布德执义曰穆司空左长史孔严与王彪之书云博士引礼之 
义以通高尚之事穆诚是美谥然蔡公德业既重又是先帝师傅居总录之任则是参贰宰相考行定名义存实录不可不详彪之答云按谥法 
布德执义曰穆谓此名目殊为不轻泰始初张皇后大寍庾太后并谥曰穆魏司空陈泰王昶贺循皆名士也并谥曰穆此与蔡公名体相应中 
朝复谥亦不胜单安平献王孚齐献王攸并单谥自顷复谥者非大晋旧典必重复谥也葢是近来儒官相承近意耳皆顾命重勋或居分陜或 
处阿衡蔡公存谦素之怀不当此任于今咏之所以不复谥欲令异于数公所以表冲虚述德美也又中朝及中兴曾居师傅及录台事者亦皆 
不复谥山李二司徒吾族父安丰侯近贺司空荀太尉周光禄或曾师傅或曾总录并不复谥吾谓此谥洪美不应翻改按谥法条有限而应谥 
者无限亦何得令名德必皆齐同远准周之文武则后代不应复得通用此名近校晋朝旧比山涛荀顗周顗谥康羊佑荀勖同谥成此例甚众 
不可悉载近朱伯高谥简时尚书符却已不应与和峤同谥蔡为太常据上论可同理甚有义遂便施行蔡家固当有此故事准例如此复无所 
为疑唐六典注诸职事三品以上散官二品以上身亡者佐吏录行状申考功考功责厯任勘校下太常寺拟谥讫覆申考功于都堂集省内官 
议定然后奏闻赠官同职事无爵者称子若蕴德邱园声实明着虽无官爵亦奏赐谥曰先生
　　通典咸通三年太常博士袁思古谥扬州大都督高阳郡公许敬宗曰缪议曰敬宗位以才升厯居清级弃长子于荒徼嫁少女于部落闻 
诗闻礼事绝于趋庭纳采问名惟闻于黩货白圭斯玷有累清尘易名之典须凭实行敬宗孙太子舍人彦伯诉屈户部尚书戴至德问于博士 
王福时答曰昔晋司空何曾既忠且孝徒以日食万钱所以贬为缪丑况敬宗忠孝不逮于曾饮食男女之累过之而定谥为缪无负于许氏矣 
诏令尚书省集五品上重议礼部尚书杨思敬议称按谥法既过能改曰恭请谥为恭
　　（臣）等谨按杨思敬旧唐书作袁思敬考新唐书宰相世系表隋观德王杨士雄第四子曰演演次子曰思敬官礼部尚书驸马都尉葢 
尚唐高祖女安平公主者也旧唐书误
　　景云元年太常谥赠荆州大都督舒国公韦巨源曰昭户部员外郎李邕驳曰三思引之为相阿韦托之为亲无功而封无德而禄同族则 
丑正安石他人则附邪楚客谥之曰昭良恐未当博士李处直请依前定时虽不从邕议而论者是之
　　旧唐书太常博士张星谥赠工部尚书宋庆礼曰专议曰庆礼太刚则折至察无徒有事东北所亡万计所谓害子而家凶于而国按谥法 
好功自是曰专礼部员外郎张九龄驳之曰庆礼在人苦节为国劳臣一行边陲三十年所户庭可乐彼独安于传递稼穑为艰又能实于军廪 
莫不服劳辱之事而匪懈其心守贞坚之规而自尽其力请以所议更下太常庶素行之迹可寻易名之典不坠乃谥曰敬
　　（臣）等谨按张九龄驳议全文载于宋庆礼本传通典所录于事实谥义均未显晰兹据旧唐书节辑
　　通典开元十八年太常寺议请谥张说为文贞左司郎中杨伯成驳曰谥者德之表行之迹将以激厉风俗检束名教固无虚称是存实录 
准张说罢相制云不肃细微之人颇乖周顺之旨又致仕制云行亏半古防阙周身未免瓜李之嫌而喧众多之口且玉之有瑕尚可磨也人之 
斯玷焉得逭诸谥曰文贞何成劝沮请下太常更据行事定谥工部侍郎张九龄又立议请依太常为定未决玄宗为制碑文赐谥曰文贞
　　永泰中太常博士独孤及谥赠凉州都督太原郡公郭知运曰威右司员外郎崔厦驳之曰郭知运承恩诏葬向五十余年今请易名窃谓 
非礼谨按礼经云礼时为大又曰过时不及非礼也昔卫公叔文子卒将葬其子戍请谥于君曰日月有时将葬矣请所以易其名者葢时不可 
踰也节度既没名不浮行数纪之前门生故吏已合谋谥今乃申请窃将有为而作嗣子英乂顷属多故屡制方隅朝廷策勋位表端揆附从者 
窃不中之礼合无妄之求况今裂土者接轸专征者百辈若率而行之谁曰无请不惟有司疲于简牍抑恐名器等于草芥虽欲曲全窃将不可 
又礼经云己孤暴贵不为父作谥若知运合谥而不以其时则嗣子废先君之德若不合谥而苟遂其志则先君因嗣子而见尊以仆射而言恐 
贻越礼之让以国家而言又殊旌善之体请下太常寺重议及答曰礼时为大顺次之将葬易名时也有故阙礼追远请谥顺也公叔戍请谥适 
当葬前谨按三百礼经三千威仪曾不言已葬则不追谥况三王殊涂不相沿礼新礼则死必有谥不云日月有时今请易名者五家无非葬后 
苗太师一年矣吕諲四年矣卢奕五年矣颜杲卿八年矣并荷褎宠无异同之论独知运不幸遂以过时见抑苟必以已葬为节制则八年与五 
十年其缓一也而与夺殊制无乃不可乎议云已孤暴贵不为父作谥此谓其父无位而子居贵位不当以子贵加荣于父若知运者处方面重 
寄列位九卿茂勋崇名与卫霍侔饰终之礼宜加于他将一等岂待因嗣子之德然后作谥今之征镇者率多起屠贩皂隶之中虽逢风云化为 
王侯而其闲祖父爵位与知运等当请谥者有几何乃惧名器等于草芥以是废礼窃谓近诬窃考载籍征诸旧章易名之礼请如前议独孤及 
又谥赠吏部尚书吕諲曰肃度支员外郎严郢驳曰今所议荆南之政详矣而曰在台司龌龊无匪躬之能者乃抉瑕掩德非中道之言也国家 
故事宰臣之谥皆有二字以彰善旌德焉夫以吕公文能无害武能禁暴贞则干事忠则利人盛烈宏规不可备举传叙八元之德曰忠肃恭懿 
若以美谥拟于形容请谥吕公曰忠肃及重议曰谨按旧仪凡没者之故吏得以行状请谥于尚书省而考行定谥则有司存朝廷辨可否宜存 
众议今驳议撰谥异同之说并故吏专之恐乱庖人尸祝之分违公器不私之诫且非唐虞师锡佥曰之道谥法在惩劝善恶不在字多文王伐 
崇周公诛淮夷武功盛而皆谥文冀缺恪德临事宁俞忠于其国文德优而并谥武固知书法者必称其大而略其细故言文不言武言武不言 
文三代以下朴散礼坏乃有二字之谥非古也其源生于衰周汉兴萧何张良霍去病霍光俱以文武大略佐汉致太平其事业不一一文不足 
以纪其善于是有文终文成景桓宣成之谥虽黩礼甚矣然犹褎不失人唐兴参用周汉之制以魏征为文贞萧瑀为贞褊其杜如晦王珪封德 
彝陈叔达温彦博岑文本唐休璟魏知古崔日用并当时赫赫以功名居宰相者谥不过一字不闻子孙佐吏有以字少称屈者由此言之二字 
不必为褎一字不必为贬若褎贬果在字数则是尧舜禹汤文武成康不如周威烈慎靓也齐桓晋文不如赵武灵魏安厘也杜如晦王珪以下 
或成或明或懿或宪不如萧瑀之贞褊也以諲之从政威能闲邪德可济众故以肃易名而忠在其中矣亦犹随会宁俞之不称文岂必因而重 
之然后为美魏晋以贾诩之筹算贾逵之忠壮张既之政能程昱之智勇顾雍之密重王浑之器量刘惔之鉴裁庾翼之智略彼八君子者方之 
东平宜无惭德死之日并谥曰肃当代不以为贬何尝征一字二字之升降乎上稽前典下据甲令参之礼经而究其往事请依前定
　　（臣）等谨按晋书王浑传浑本谥元独孤及引为谥肃之证盖临文时详未详考
　　大历十三年太常谥赠司徒杨绾曰文贞比部郎中苏端驳曰夫道德博闻曰文清白守节曰贞且元载与司徒友敬殊深推为长者首举 
清要人莫与京及司徒宠望渐高载畏其偪旋又知载隳坏纲纪心贰于君既惧其疑因为疏简有口皆知载恶而独无一言或有发载之恶证 
告未明抱诚坐法者司徒时居上列奏达非难不能因此披衷陈辞全志之士命露凶狡之私而乃晏安自泰优游过日使元载祸大灭身竟劳 
圣上防伺之虑岂守节不隐邪岂怀道无毒邪非谓文贞明矣洎元载啬恩于下招怨于上使北塞人劳有过时之戍西郊寇至无吊灾之惠磁 
邢坚义之士将死复生梁宋伤夷之人或寒或馁搜访旌恤中外所急载皆绝之使王泽不及于下为行路所嗟而杨公当圣上维新之时居天 
下得贤之望诚宜不俟终日造次速言乃寂寥启悟噤闭谋猷贪食万钱之赐虚承一心之顾岂慈惠爱人乎既曰不慈不惠何以谓之文有隐 
有毒何以谓之贞乎古者诸侯有国卿大夫有家上以报祖宗下以处子孙之义也杨公厯处厚俸人谓儒宗曾不立家又无私庙寍使人老阙 
敬祖之礼位极无祭祢之宫凡在衣冠谁不叹恨又乖大义克就愍仁接礼之义矣曰文与贞曷可以议圣人立谥尽公而无私之谓也所以周 
宣不敢私于父谥曰厉汉宣不敢私于祖谥曰戾百王明制厯圣通则昔公叔文子有死卫之节修班制之勤社稷不辱方居此谥爰及太宗初 
魏公征有匡救公直之忠中宗末苏公瓌有保安不夺之节所以诸贤甚众谥文贞者不过数公至于燕国公张说先朝输能名节昭著省司尚 
谓不可至今人故称之由是言之焉可比德请牒太常更详他谥以守彝章庶乎青史之笔不乖于周汉黄泉之魂免惭于苏魏别谥为文简
　　（臣）等谨按杨绾传称苏端为憸人持异议即指此事
　　赠司空陈国公窦抗谥曰博赠左卫大将军宇文士及初谥为恭黄门侍郎刘洎驳之曰士及居家侈纵不宜为恭竟谥为纵工部尚书杨 
昉谥曰恪定州刺史定襄郡公于匡济谥曰果广州都督谢方叔谥曰勤
　　（臣）等谨按杜佑云以上五人谥法所无乃有司一时之议然汉时有泗水勤王综王莽时更始将军廉丹后周襄国公李端并谥果而 
牧邱恬侯石庆史表作恪侯则佑以为谥法所无者未之考耳又按唐书窦抗传称抗谥密与通典异
　　唐书元和中赐太子宾客于頔谥曰忠初有司谥曰厉至是特易之右丞张正甫封其敕请还本谥补阙高越上疏曰夫谥者所以惩恶劝 
善激浊扬清使忠臣义士知劝乱臣贼子畏罪孔子修春秋乱臣贼子惧葢为此也垂范如此尚不能救况又隳其典法乎
　　五代史同光二年史馆事例凡王公百官定谥考功录行状并谥议逐月具有无牒报中外官薨已请谥许本家各录行状一本申奏
　　宋史礼志王公及职事官三品以上薨本家录行状上尚书省考功移太常礼院议定博士撰议考功审覆判都省集合省官参议上中书 
门下宰臣判准始录奏闻敕付所司即考功录牒以未葬前赐其家省官有异议者听具议闻蕴德邱园声实明着虽无官爵亦奏赐谥曰先生 
</div>
    <div class="pagination">
<a href="续通志_page249.html">上一页</a><span>...</span><a href="续通志_page245.html">245</a><a href="续通志_page246.html">246</a><a href="续通志_page247.html">247</a><a href="续通志_page248.html">248</a><a href="续通志_page249.html">249</a><span class="current-page">250</span><a href="续通志_page251.html">251</a><a href="续通志_page252.html">252</a><a href="续通志_page253.html">253</a><a href="续通志_page254.html">254</a><a href="续通志_page255.html">255</a><span>...</span><a href="续通志_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
