<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 126 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 126 页/共 334 页
  </h1>
  <div class="content">
   钧容直者，军乐也。有内侍一人或二人监领，有押班二人，置乐二百三十二人，旧有百三十六人。景德二年，加歌二人，杂剧四十人，板十人，琵琶七人，笙九人，筝九人，篥四十五人，笛三十五人，方响十一人，杖鼓三十四人，大鼓八人，羯鼓三人，唱诞十人，小乐器一人，排歌四十人，掌撰词一人，太平兴国三年，诏籍军中之善乐者，命曰引龙直。每巡省游幸、亲征，则骑导车驾而奏乐。若御楼观灯、赐，或赏花、习射、观稼，则亦与教坊同应奉。赐则载第一山车。端拱二年，又选捧日、天武、拱圣军晓畅音律者，增多其数，以中使监视，藩臣以乐工上贡者亦隶之。淳化三年，改名钧容直，取钧天之义。初用乐工，同韶部。大中祥符五年，因鼓工温用之请，增《龟兹》部，如教坊。其奉天书及四宫观皆用之。又有东西班乐，亦太平兴国中选东西班习乐者，乐器独用银字篥、小笛、小笙。每骑从车驾而奏乐，或巡方则夜奏於宫殿庭，又诸军皆有善乐者，每车驾亲祀回，则衣绯绿衣，自青城至朱雀门，列於御道之左右、奏乐迎奉，其声相属，闻十数里。或军中宴设亦奏之。复有掉刀抢牌蕃歌等，不常置。及置清卫军选习乐者，令钧容直数之，内侍主其事，其园苑赐会及馆待契丹使。有亲从亲事乐及开封府衙前乐（园苑又分用诸军乐，诸州皆有衙前乐营）。
    教坊自太宗亲制曲三百九十，乾兴以来通用之。仁宗洞晓音律，每禁中度曲，出以赐教坊，或命教坊使撰进，凡五十四曲，朝廷多用之。教坊，其後隶宣徽院，有使、副使、判官、都色长、色长、高班、大小都知。
    仁宗尝问辅臣以古今乐之异同，王曾对曰：“古乐用於天地、宗庙、社稷、山川、鬼神，而听者莫不和悦。今乐则不然，徒娱人耳目，荡人心志。自昔人君流连荒亡，莫不繇此。”帝曰：“朕於声伎未尝留意，内外燕游皆勉强耳。”
    《两朝史 乐志》论曰：“世号太常为雅乐，而未尝施於燕享，岂以正声为不美听哉？夫乐者，乐也。其道虽微妙难知，至於奏之而使人悦豫和平，此不待知音而後能也。尝窃观於太常，其乐县、钟、磬、埙、篪、搏拊之器，与夫舞缀羽、、干、戚之制，盖皆仿诸古矣。逮振作之，则听者不知为乐，而观者厌焉。岂所谓古乐其声真若此哉？孔子曰‘恶郑声’，恐其乱雅。乱之云者，似是而非也。孟子亦曰‘今乐犹古乐’，然今太常独与教坊乐音殊绝，何哉？昔者李照、胡瑗、阮逸改铸钟磬，处士徐复笑之曰：‘圣人寓器以声，不先求其声而更其器，其可用乎！’照、瑗、逸制作久之，卒无所成。蜀人房庶亦深讥其非是，因著书论古乐与今乐本末不远，其大略以谓‘上古世质，器与声朴，後世稍变焉。金石，钟磬也，後世易之为方响；丝竹、琴箫也，後世变之为筝笛；匏，笙也，攒之以斗；埙，土也，变而为瓯；革，麻料也，击而为鼓；木，也，贯之为板。此八音者，於世甚便。而不达者，指庙乐钟、磬、宫轩为正声，而概谓胡部、卤部为淫声。殊不知大辂起於椎轮，龙艘生於落叶，其变则然也。古者以俎豆食，後世易之以否盂；古者簟席以为安，後世更之以榻案。虽使圣人复生，不能舍否、盂榻案而复俎豆、簟席之质也。然则八音之器，岂异於此哉！孔子曰‘放郑声，郑声淫。’者，岂以其器不若古哉？亦疾其声之变耳。试使知乐者，由今之器，寄古之声，去其┎靡曼，而归之中和雅正，则感人心，导和气，不曰治世之音乎？然则世所谓雅乐者，未必如古，而教坊所奏，岂尽为淫声哉？’当数子纷纷改制锺律而复、庶之论，指意独如此。故缀其语存之，以俟知音者焉。
    按：“夫子曰：‘乐云乐云，钟鼓云乎哉！’孟子曰：‘今之乐，犹古之乐也。’先儒亦谓‘乐只是一个和。’由是观之，所谓乐者，和，其本也；声器，其末也。使其政和而世治，则虽管弦皆教坊之新声，度曲皆任之杂乐，毋害其为安且乐也。如其政乖而世乱，则虽声歌下管尽合箫韶，金石一循雅奏，毋害其为怨而怒也。房庶之言当矣。然庶当李照、阮逸制乐之时，特为此论，後来乃复创为古本《汉书》有‘一黍之起，积一千二百黍之广’之说，欲改定律吕，范蜀公力主其说，别撰新乐上进，则复效照、逸之为，而与素论背驰，何邪？”
    钧容直：嘉元年，系籍三百八十三人。六年，增置四百三十四人，诏以为额，阙即补之。其後，监领内侍言钧容直与教坊乐并奏，声不谐。诏罢钧容旧十六调，取教坊十七调隶习之，虽有损益，然其大曲、曲破并急慢诸曲与教坊颇同矣。
    元丰官制行，以教坊隶太常寺。同天节、宝慈、庆寿宫生辰、皇子、公主生，凡国之庆事，皆进歌乐词。若行幸，则钧容直奏乐以导从，其制与教坊同。熙宁九年，教坊副使花日新言：“乐声高，歌者难继。方响部器不中度，丝竹从之。宜去噍杀之急，归单缓之易，请下一律，改造方响，以为乐准。丝竹悉从其声，则音律谐协，以导中和之气。”诏从之。十一月，奏新乐於化成殿，帝谕近臣曰：“乐声降一律，已得宽和之节矣。”增赐方响为驾三十，命太常下法驾、卤部乐一律，如教坊云。
    政和三年，诏以《大晟乐》播之教坊，颁行天下。尚书省言：“大晟燕乐已拨归教坊，所有习学之人，元隶大晟府教习，今当并令就教坊习学。”从之。四年，礼部奏：“教坊乐，春或用商声，孟或用季律，甚失四时之序。乞以大晟府十有二月所定声律，令教坊阅习。”从之，仍令秘书省撰词。
    陈氏《乐书》曰：“宋朝循用唐制，分教坊为四部。收荆南，得工三十二人；破蜀，得工一百三十九人；平江南，得二十六人，始废坐部。定河东，得工十九人；藩臣所献八十三人；及太宗在藩邸，有七十馀员，皆籍而内之。繇是精工能手大集矣。其器有琵琶、五弦、筝、箜篌、笙、箫、篥、笛、方响、杖鼓、羯鼓、大鼓、拍板、并歌十四种焉。自合四部以为一，故乐工不能遍习，第以大曲四十为限，以应奉游幸二燕，非如唐分部奏曲也。唐全盛时，内外教坊近及二千员，梨园三百员，宜春、韶诸院及掖庭之伎，不关其数。太常乐工动万馀户。圣朝教坊裁二百员，并韶、钧容东西班，不及千人，有以见祖宗勤劳庶政，罔淫於乐之深意也。然均调尚以宴乐胡部之声，音器尚袭法曲龟兹之陋，非先王制雅颂之音也。革而正之，岂非今日急务邪？”
    高宗建炎初，省教坊。绍兴十四年复置，凡乐工四百六十人，以内侍充钤辖。绍兴末复省。
    孝宗隆兴二年天申节将用乐上寿，上曰：“一岁之，只两宫诞日外，馀无所用，不知作何名色？”大臣皆言临时点集，不必置教坊。上曰：“善。”乾道後，北使每岁两至，亦用乐，但呼市人使之，不置教坊，止令修内司先两旬教习。旧例，用乐人三百人，百戏军百人，百禽鸣二人，小儿队七十一人，女童队百三十七人，筑军球三十二人，起立门行人三十二人，旗鼓四十人（以上并临安府差），相扑等子二十一人（御前忠佐司差）。上命罢小儿及女童队，馀用之。
    《中兴四朝 乐志》叙曰：“古者，燕乐自周以来用之。唐贞观增隋九部为十部，以张文收所制歌名燕乐，而被之管弦。厥後至坐部伎，琵琶曲盛於时，匪直汉氏上林乐府、缦乐不应经法而已。国朝初，置教坊，得江南乐，已汰其坐部不用。承平因旧典创新声，转加流丽。政和，诏以大晟雅乐施於燕飨，御殿按试，补徵、角二调，播之教坊，颁之天下。然当时乐府奏言，乐之诸宫调多不正，皆俚俗所传。及命刘辑《燕乐新书》，亦惟以八十四调为宗，非复雅音，而曲燕昵狎，至有援‘君臣相说之乐’以藉口者。末俗渐靡之弊，愈不容言矣。绍兴在宥，始蠲省教坊乐，凡燕礼，屏坐伎。乾道继志述事，用杂赞，以充教坊之号，取具临时，而廷绅祝颂，务在严恭，亦明以更不用女乐。颁旨圣子神孙，世守家法。於是中兴燕乐，比前代犹简，而养君德之渊粹者良多。”
    蔡元定尝为《燕乐》一书，证俗失以存古义。今采其略附於下：“黄锺用‘合’字，大吕、太蔟用‘四’字，夹锺、姑洗用‘一’字，夷则、南吕用‘工’字，无射、应锺用‘凡’字，各以上、下分为清浊。其中吕、蕤宾、林锺不可以上、下分，中吕用‘上’字，蕤宾用‘勾’字，林锺用‘尺’字，其黄锺清用‘六’字，大吕、太蔟、夹锺清各用‘五’字，而以上、下紧别之。紧‘五’者，夹锺清声，俗乐以为宫。此其取律寸、律数、用字纪声之略也。一宫、二商、三角、四变为宫，五徵、六羽、七闰为角。五声之号，与雅乐同。惟变徵以於十二律中阴阳易位，故谓之变；变宫以七声所不及，取闰馀之义，故谓之闰。四变居宫声之对，故为宫。俗乐以闰为正声，以闰加变，故闰为角而实非正角，此其七声高下之略也。声由阳来，阳生於子，终於午。燕乐以夹锺收四声：曰宫，曰商，曰羽，曰闰。闰为角，其正角声、变声、徵声皆不收，而独用夹锺为律本。此其夹锺收四声之略也。宫声七调：曰正宫，曰高宫，曰中吕宫，曰道宫，曰南吕宫，曰仙吕宫，曰黄锺宫，皆生於黄锺。商声七调：曰大石调，曰高大石调，曰双调，曰小石调，曰歇指调，曰商调，曰越调，皆生於太蔟。羽声七调：曰般涉调，曰高般涉调，曰中吕调，曰平正调，曰南吕调，曰仙吕调，曰黄锺调，皆生於南吕。角声七调：曰大石角，曰高大石角，曰双角，曰小石角，曰歇指角，曰商角，曰越角，皆生於应锺。此其四声二十八调之略也。”窃考元定言燕乐大要，其律本出於夹锺，以十二律兼四清为十六声，而夹锺为最清，此所谓靡靡之声也。观其律本，则其乐可知。变宫、变徵既非正声，而以变徵为宫，以变宫为角，反紊乱正声。若此夹锺宫谓之中吕宫，林锺宫谓之南吕宫者，燕乐声高，实以夹锺为黄锺也。所收二十八调，本万宝常所谓非治世之音。俗又於七角调各加一声，流荡忘返，而祖调亦不获存矣。声之感人，如风偃草，宜风俗之日衰也。夫奸声乱色，不留聪明；淫乐慝礼，不接心术。使心知百体，皆由顺正以行其义，此正古君子所以为治天下之本也。绍兴、乾道以来，以清静无欲为天下先，教坊迄弛不复置云。
    ●卷一百四十七 乐考二十
    ○散乐百戏
    散乐非部伍之正声，其来尚矣。其杂戏盖起於秦汉，有鱼龙蔓延（假作兽以戏），高ㄌ凤皇，安息五桉（并石季龙所作，见《邺中记》），都卢寻ㄅ（今之缘竿，见《西京赋》），丸剑（丸一名铃，见《西京赋》），戏车、山车、兴云动雷（见李尤《长乐观赋》），跟挂腹旋（并缘竿，所作见傅元《西都赋》），吞刀、履索、吐火（并见《西京赋》），激水转石，嗽雾扛鼎（并见李尤《长乐观赋》），象人（见《西汉书》韦昭曰，今之假面），怪兽舍利之戏。若此之类，不为不多矣。然其诡怪百出，惊俗骇观，非所以善民心，化民俗，以滔堙心耳，归於淫荡而已。
    後汉天子临轩设乐，舍利兽从西方来，戏於殿前，激水化成比目鱼，跳跃嗽水，作雾翳日，而化成黄龙，长八丈，出水游戏，辉辉日光。以两绳系两柱，相去数丈，二倡女对舞，行於绳上，切肩而不倾。如是杂变，总名百戏。
    江左犹有高ㄌ紫鹿、行鳖食、齐王卷衣、鼠算、夏育扛鼎、巨象行乳、神龟戏、背负灵岳、桂树白雪、画地成川之伎。
    晋成帝咸康七年，散骑侍郎顾臻表曰：“末代之乐，设礼外之观，逆行连倒。四海朝觐，言观帝庭，而足以蹈天，头以履地，反天地之顺，伤彝伦之大。”乃命太常悉罢之。其後复高ㄌ紫鹿，又有天台山伎。
    齐武帝尝遣主书董仲民，按孙兴公赋造莓苔石桥、道士扪翠之状，寻省焉。
    梁又设跳铃、跳剑掷倒、猕猴幢、青紫鹿、缘高ㄌ、变黄龙弄龟等伎，陈氏因之。
    後魏道武帝天兴六年冬，诏太乐、总章、鼓吹增修杂戏，造五兵、角、麒麟、凤皇、仙人、长蛇、白象、白武及诸畏兽、鱼龙、辟邪、鹿马仙人车、高ㄌ百尺、长し缘幢、跳丸，以备百戏。大飨设之於殿前。明元帝初，又增修之，撰合大曲，更为钟鼓之节。角戏本六国时所造，秦因而广之。汉兴虽罢，至武帝复采用之。元封中，既广开上林，穿昆明池，营千门万户之宫，设酒池肉林，以飨四夷之客，作巴渝都卢，海中《砀极》（李奇曰：《砀极》，乐名）。漫衍鱼龙，角以观示之。角者，角其伎也，两两相当，角及伎艺射御也，盖杂伎之总称云。或曰：蚩尤氏头有角，与黄帝斗，以角人，今冀州有乐名《蚩尤戏》，其名两两载牛角而相。汉造此戏，岂其遗象邪！
    北齐神武平中山，有鱼龙烂漫、俳优、侏儒、山车、巨象、拔井、种瓜、杀马、剥驴等，奇怪异端，百有馀物，名为百戏。
    後周武帝保定初，诏罢元会殿庭百戏。宣帝即位，郑译奏徵齐散乐，并会京师为之，盖秦角之流也。而广召杂伎，增修百戏。鱼龙慢衍之伎常陈於殿前，累日继夜，不知休息。
    隋文帝开皇初，周、齐百戏并放遣之。炀帝大业二年，突厥染干来朝，帝欲夸之，总追四方散乐，大集东都。於华林苑积翠池侧，帝令宫女观之。有舍利、绳柱等，如汉故事。又为夏育扛鼎，取车轮、石臼、大盆器等，各於掌上而跳弄之。并二人戴竿，其上有舞，忽然腾透而换易，千变万化，旷古莫俦。染干大骇之，自是皆於太常教习。每岁正月，万国来朝，留至十五日，於端门外、建国门内，绵ㄌ八里，列为戏场。百官赴棚夹路，从昏达曙，以纵观之，至晦而罢。伎人皆衣锦绣缯采。其歌者多为妇人服，鸣环佩，饰以花髦者，殆三万人。初课京兆、河南制此服，而两京缯锦为之中虚。六年，诸夷大献方物，突厥启人以下，皆国主亲来朝贺。乃於天津街盛陈百戏，自海内凡有伎艺，无不总萃。崇侈器玩，盛饰衣服，皆用珠翠金银、锦绣。其营费钜亿万。关西以安德王雄总之，东都以齐王氵总之，金石匏革之声，闻数十里外。弹弦ㄓ管以上，万八千人。大列炬火，光烛天地，百戏之盛，近古无比。自是每年以为常焉。
    唐高祖即位，孙伏伽上言：“百戏散乐，大非正声。隋末大见崇用，是谓淫风，不可不改。者太常於民借妇女裙襦五百馀具，以充散乐之服，欲於元武门游戏。臣窃思之，非诒厥孙谋之道也。《论语》曰：‘乐则《韶》、《武》。’以此言之，散乐非功成之乐，请并废之。”
    高宗时，天竺献伎，能自断手足，刳剔肠胃，帝恶其惊人，敕西域关津，不得令入中国，大抵散乐杂戏多幻术，皆出西域。始於善幻人至中国。後汉安帝时，自是历代有之。
    睿宗时，婆罗门献乐，舞人倒行，而以足舞，极刀锋，倒植於地，抵目就刃，以历脸中。又於背下，吹筚篥者其腹上，曲终而亦无伤。又伏伸其手，两人蹑之，旋身绕手，百转无已。汉代有ㄅ末伎，又有盘舞。晋代加之以杯，谓之杯盘舞。梁有长桥伎跳铃伎，踯倒伎，跳铃伎，今并存。又有舞轮伎，盖今之戏车轮者；透三峡伎，盖今之透飞梯之类也；高ㄌ伎，盖今之戏绳者也。梁有猕猴幢伎，今有缘竿伎，又有猕猴缘竿伎，未审何者为是。又有弄宛珠伎。歌舞戏有《大面》、《拨头》、《踏摇娘》、《窟磊子》等戏。元宗以其非正声，置教坊於禁中以处之。《婆罗门乐》七筚篥二，齐鼓一。散乐用横笛一，拍板一，腰鼓三。其馀杂戏，变态多端，皆不足称也。
    《大面》　出於北齐。兰陵王长恭才武而貌美，常著假面以对敌。尝击周师金墉城下，勇冠三军，齐人壮之，为此舞以效其指麾击刺之容，谓之《兰陵王入阵曲》。
    陈氏《乐书》曰：“象人之戏，始於周之偃师；而百戏之作，见於後汉。故《大子乐》少府属官承革令典，黄门鼓吹、百戏师二十七人。北齐清商令丞掌百戏及鼓吹乐。大业中，诸夷来贡方物，乃於天津街盛陈百戏，动以万馀人。唐宣宗每幸《十六宅》，诸王无少长，悉命预坐，必大合乐，列百戏。则百戏之乐，其所从来久矣。然隋皇陈之天津街，以咤夷人，唐帝用之内殿，以宴百辟，非所以正百官而风天下也，君子无取焉。”
    拨头　出西域。胡人为猛兽所噬，其子求兽杀之，为此舞以象也。
    踏摇娘生於隋末。河内有人鬼貌而耽酒，常自号郎中，醉归必殴其妻。妻美色，善自歌，乃歌为怨苦之词。何翔演其曲而被之管弦，因写其妻之容。妻悲诉，每摇其身，故号“踏摇”云。近代优人颇改其制度，非旧音也。
    窟磊子　亦曰《魁磊子》。作偶人以戏。善歌舞，本丧乐也，汉末始用之於嘉会。北齐後主高纬尤所好，高丽之国亦有之，今闾市盛行焉。若寻常享会，先一日具坐、立部乐名上太常，太常封上，请所奏御注而下。及会，先奏坐部伎，次奏立部伎，次奏蹀马，次奏散乐（然所奏部伎，并取当时进止，无准定）。
    排闼戏　唐昭宗光化中，孙德昭之徒刃刘季述，帝反正，命乐工作《樊哙排闼戏》以乐焉。
    角力戏　壮士裸袒相搏，而角胜负。每群戏既毕，左右军雷大鼓而引之，岂亦古者习武而变欤！
    面戏　唐有此戏，其状以手举足加颈上，时刘吃奴能不用手，而脚自加颈，何其妙邪。
    冲狭戏　透剑门戏　汉世卷簟席，以矛插其中，伎儿以身投，从中过之。张衡所谓冲狭燕濯，突锋也。後世攒剑为门，伎者裸体掷度，往复不伤，亦冲狭之变欤。
    就鞠戏　就球戏　蹋鞠之戏，盖古兵势也。汉兵家有《就鞠》二十五篇，李尤《鞠室铭》曰：“员鞠方墙，放象阴阳；法月冲对，二六相当。”霍去病在塞外，穿域蹋鞠，亦其事也。球盖始於唐，植两竹，高数丈，络网於上，为门以度球。球工分左右朋以角胜负否，岂非鞠之变欤！
    踏球戏　踏球，用木球高尺馀，伎者立其上，圆转而行也。
    纟互戏　汉世以大丝绳系两柱头，相去数丈，两倡对舞，行於绳上，对面道逢，肩相切而不倾，张衡所谓“跳丸剑之挥霍，走索上而相逢”是也。梁三朝伎谓之高纟互或曰戏绳，今谓之踏索焉。
    剧戏　宋朝戏乐鼓吹部杂剧员四十二，韶部杂剧员二十四，钧容直杂剧员四十，亦一时之制也。
    五凤戏　唐明皇在东洛大於五凤楼下，命三百里内，守令率声乐赴阙，较胜负而赏罚焉。时河内守令乐工数百人於车上，皆衣以锦绣。服箱之牛，蒙以猛兽皮，及为犀象形状，观者骇目。时元鲁山遣乐工数十人，联袂歌《于于》之文。明皇闻而叹之曰：“贤人之言也。”其後谓宰臣曰：“河内之人，其在涂炭乎！”促命召还，授以散秩，每赐宴，设会，御勤政楼，昧爽陈仗，盛列旗帜，或被金甲，或衣短後绣袍。太常陈乐，卫尉张幕。後诸蕃酋长就食郡邑，教坊大陈山车旱船、寻ㄅ走索、丸剑角、戏马斗鸡。又令宫嫔数百，饰珠翠，衣锦绣，自帷内出，击雷鼓为《破阵》、《太平》、《上元》等乐。又引大象犀牛入场拜舞，动中音律。每正月望夜，又御勤政楼作乐，达官戚里，并设看楼观之。夜阑，遣宫嫔於楼前歌舞，何其盛欤！奈何不知好乐无荒，而君臣几於同谑，卒堕天宝之祸，岂不诚有以召之邪！
    猿骑戏　凤皇戏　石虎《邺中记》述虎正会殿前作乐，高纟皮、龙鱼、凤皇、安息、五桉之属，莫不毕备。有额上缘ㄅ，至上鸟飞，左回右转。又以ㄅ著口齿上，亦如之。设马车，立木ㄅ，其车上长二丈，ㄅ头安横木，两伎各坐木一头，或鸟飞，或倒挂，又依伎儿作猕猴之形，走马上，或在马胁，或在马头，或在马尾，走如故，名为猿骑。初，晋中朝元会，设卧骑，倒颠骑，自东华门驰至神虎门，皆其类也。其术亦可谓妙矣。奈何戎狄之戏，非中华之乐也。在石虎乐之可也，若真主乐之，岂所宜哉？今军中亦有马戏伎者，其名甚众，但不谓猿骑尔。
    参军戏　《乐府杂录》述弄参军之戏。自後汉馆陶令石聘有赃犯始也。盖和帝惜其才，特免其罪。每遇宴乐，即令衣白夹衫，命优伶戏弄辱之，经年乃释，谓之後为参军者诫也。唐开元中，有李仙鹤善为此戏，明皇特授韶州同正参军，是以陆鸿渐撰词云韶州参军，盖由此矣。武宗朝，有曹叔度、刘泉水，咸通以来，有范博康、上官唐卿、吕敬俭、冯季皋，亦其次也。赵书谓石勒参军周延为馆陶令如此，岂传闻之误邪！
    假妇戏　唐大中以来，孙乾饭、刘璃瓶、郭外春、孙有态善为此戏。僖宗幸蜀时，戏中有刘真者尤能之。後随车驾入都，籍於教坊。
    苏葩戏　後周士人苏葩嗜酒落魄，自号郎中。每有歌场，辄自入歌舞，故为是戏者，衣绯袍，戴席帽，其面赤色，盖象醉状也，何其辱士类邪！唐鼓架部非特有《苏郎中》之戏，至於代面、钵头、踏摇娘、羊头、浑脱、九头师子、弄白马、益钱、寻ㄅ、跳丸、吞刀、吐火、旋盘、筋斗，悉在其中矣。
    都卢伎　缘ㄅ之伎众矣，汉武帝时谓之都卢都卢。国名其人体轻而善缘也。又有跟挂腹旋，皆因ㄅ以见伎。张衡《西京赋》：亻辰童程材，上下翩翩，突倒投而跟挂，若将绝而复联，百马同辔，骋足并驰，ㄅ末之伎态不弥，弯弓射乎西羌，又顾发乎鲜卑，此皆ㄅ上戏作之状。至梁时设三朝大会，四十九等，其二十三刺长追华ㄅ伎，三十二青丝ㄅ伎，三十三一伞华ㄅ伎，三十四雷ㄅ伎，三十五金轮ㄅ伎，三十六白虎ㄅ伎，三十八猕猴ㄅ伎，三十九啄木ㄅ伎，四十五案ㄅ咒愿伎，虽有异名，要之同为缘ㄅ之一戏也。唐曰竿木，今曰上竿，盖古今异名而同实也。
    凤书伎　宋、齐以来，三朝设凤凰衔书伎。是日，侍中於殿前跪取其书，舍人受书，升殿跪奏，皆有歌词。梁武帝即位，克自抑损，乃下诏罢之。後魏有凤凰伎，亦其类也。
    藏挟伎　藏挟，幻人之术，盖取物象而怀之，使观者不能见其机也。
    杂旋伎　盖取杂器圆旋於竿标而不坠也。
    弄枪伎　盖工裸带数环扌卷，一工立数十步处，连掷十馀枪以度之，既毕，乃以一卷受其枪也。
    瓶伎　盖其瓶，使上於铁锋杖端，或水精丸与瓶相植，回旋而不失也。
    擎戴伎　盖两伎以手相抵戴而行也。
    拗腰伎　盖翻折其身，手足皆至於地，以口衔器而复立也。
    飞弹伎　盖置丸於地，反张其弓，飞丸以射之也。
    宋朝杂乐百戏：有踏球、球、踏乔、藏挟、杂旋、弄钅仓、钅宛瓶、龊剑、踏索、寻ㄅ、筋斗、拗腰、透剑门、飞弹丸、女伎百戏之类，皆隶左右军而散居。每大飨燕，宣徽院按籍召之。锡庆院宴会，诸王赐会及宰相筵设，特赐乐者，即第四部充。
    ○鼓吹
    鼓吹者，盖短箫铙歌。蔡邕曰：“军乐也。黄帝岐伯所作，以扬德建武、劝士讽敌也。”《周官》曰：“师有功则凯乐。”《左传》晋文公胜楚，振旅，凯而入。《司马法》曰：“得意则凯歌。”雍门周说孟尝君：“鼓吹於不测之泉。”说者云，鼓自一物，吹自竽、籁之属，非箫鼓合奏，别为一乐之名也。然则短箫铙歌，此时未名鼓吹矣。应劭汉《卤簿图》，惟有骑执菰。菰即笳，不云鼓吹。而汉代有黄门鼓吹。汉享宴食举乐十三曲，与魏代鼓吹长箫同。长箫短箫，《伎录》并云，丝竹合作，执节者歌。又《建初录》云，《务成》、《黄爵》、《元》、《远期》皆骑吹曲，非鼓吹曲。此则列於殿庭者为鼓吹，今之从行鼓吹为骑吹，二曲异也。又孙权观魏武军，作鼓吹而还，应是此鼓吹。魏晋世，给鼓吹甚轻，牙门督将五校，悉有鼓吹。晋江左初，临川太守谢ゼ每寝梦闻鼓吹，有人为占之曰：“君不得生鼓吹，当得死鼓吹。”ゼ击杜战没，追赠长水校尉，葬给鼓吹焉。谢尚为江夏太守，诣安西将军庾翼於武昌谘事，翼以鼓吹赏尚射，破便以其副鼓吹给之。齐梁至陈则甚重矣，各制曲词以颂功德焉，至隋，亡。
    陈氏《乐书》曰：“隋大驾鼓吹有扌冈鼓长三尺，朱髹其上，工人青地苣文。大业中，炀帝宴飨用之。唐《开元礼仪罗》曰：扌冈鼓，小鼓也。按图，鼓上有盖，常先作之，以引大鼓，亦犹雅乐之奏，与金钲相应，皆有曲焉。《律书》、《乐图》云：扌冈鼓一曲，十揲：一曰《惊雷震》，二曰《猛虎骇》，三曰《挚鸟击》，四曰《龙媒蹀》，五曰《灵夔吼》，六曰《雕鹗争》，七曰《壮士奋怒》，八曰《熊罴哮吼》，九曰《石荡崖》，十曰《波荡壑》。并各有辞，其辞无传焉。太常鼓吹前部用之。中宗时，欲自妃主及五品以上母妻婚葬之日，特给鼓吹。宫官亦然。是不知鼓吹之作，本为军容也。昔黄帝涿鹿有功，以为警卫。钲鼓有《灵夔》、《孔雀》、《雕鹗》、《争石坠崖》、《壮士怒》之类。自昔功臣备礼得用之矣。今夫郊祀天地，唯有宫县而无案架，则知军乐之用，尚不给於神祀，况可接於闺阃者哉！”
    又曰：“《隋书》鼓吹，车上施层楼，四角金龙，垂流苏、羽葆。唐羽葆之制，县於架上，其架饰以五采流苏、植羽也。盖铙鼓羽葆，鼓皆饰以丹青，形制颇类扌冈鼓，今太常鼓吹後部用之。《律书 乐图》云，羽葆一部，五色十八曲：一《太和》，二《休和》，三《七德》，四《驺虞》，五《基王化》，六《纂唐风》，七《厌炎精》，八《肇皇运》，九《跃龙飞》，十《殄马邑》，十一《兴晋阳》，十二《济渭阴》，十三《应圣期》，十四《御宸极》，十五《宁兆庶》，十六《服遐荒》，十七《龙池》，十八《破阵乐》。然则羽葆，其节奏如此而以，《破阵》终焉。岂後世赏军功之乐邪？昔陶侃平苏峻，除侍中、太尉，加羽葆鼓吹，则其为赏功之乐可知矣。今鼓吹骑从者，自羽葆鼓等皆马上击之，其制与隋唐异也。”
    唐文宗太和三年八月，太常礼院奏：“谨按凯乐，鼓吹之歌曲也。《周官》、《大司乐》：‘王师大献，则奏凯乐。’注云：‘献功之乐也。’又《大司马》之职：‘师有功，则凯乐献於社。’注云：‘兵乐曰凯。’《司马法》曰：‘得意则凯乐，所以示喜也。’《左氏传》载晋文公胜楚，振旅，凯以入。魏晋以来鼓吹曲章，多述当时战功。是则历代献捷，必有凯歌。太宗平东都，破宋金刚，其後苏定方执贺鲁，李平高丽，皆备军容凯歌入东都。谨检《贞观》、《显庆》、《开元礼》书，并无仪注。今参酌古今，备其陈设及奏歌曲之仪如後。凡命将征讨，有大功献俘馘者，其日备神策兵卫於东门外，如献俘常仪。其凯乐用铙吹二部（笛、筚篥、箫、笳、铙、鼓，每色二人，歌工二十四人），乐工等乘马执乐器，次第陈列，如卤簿之式。鼓吹令丞前导，分行於兵马俘馘之前。将入都门，鼓吹振作，迭奏《破阵乐》、《应圣期》、《贺朝欢》、《君臣同庆乐》等四曲。《破阵乐》词曰：‘受律辞元首，相将讨叛臣。咸歌《破阵乐》，共赏太平人。’《应圣期》词曰：‘圣德期昌运，雍熙万宇清。乾坤资化育，海岳共休明。辟土欣耕稼，销戈遂偃兵。殊方歌圣泽，执贽贺平。’《贺朝欢》词曰：‘四海皇风被，千年德水清。戎衣更不著，今日告功成。’《君臣同庆乐》词曰：‘主圣开昌历，臣忠奉大猷。君看偃革後，便是太平秋。’候行至太社及太庙门，工人下马，陈列於门外。据《周礼》、《大司乐》注云：‘献於祖。’《大司马》云：‘先凯乐献於社。’谨详礼义，则社庙之中，似合奏乐。伏以尊严之地。铙吹ん讠华，既无明文，或乖肃敬。今请并各於门外陈设，不奏歌曲。俟告献礼毕，复导引奏曲如仪。至皇帝所御楼前兵仗旌门外二十步，乐工皆下马徐行前进。兵部尚书介胄执钺，於旌门内中路前导。《周礼》：‘师有功，则大司马左执律，右秉钺，以先凯乐。’注云：‘律所以听军声，钺所以示将威。’今吹律听声，其术久废，请但秉钺，以存礼文。次协律郎二人，公服执麾，亦於门外分导。鼓吹令丞引乐工等至位立定。太常卿於乐工之前跪，具官臣某奏事，请奏凯乐。协律郎举麾，鼓吹大振作，遍奏《破阵乐》等四曲。乐阕，协律郎偃麾，太常卿又跪奏乐毕。兵部尚书、太常卿退，乐工等并旌门外立讫，然後引俘馘入献及称贺如别仪（别有献俘仪注）。如俘囚引出方退。伏请宣付当司，编入新礼，乃令乐工教习。”依奏。
    陈氏《乐书》曰：“唐六曲曰：凡军鼓之制有三，一曰铜鼓，二曰战鼓，三曰铙鼓。其制皆五采为重盖。究观乐图，铙鼓鼓吹部用之。唐朝特设为仪而不击尔。然刘定军礼，谓鼓吹未知其始，汉以雄朔野而有之，鸣笳以和箫，非八音也。隋大业中，铙鼓十二曲供大驾，六曲供皇太子，三曲供王公宴飨所用也。观汉有鼓吹铙歌十八曲，晋有鼓吹铙歌古辞十六篇，宋有鼓吹铙歌十篇，然则铙鼓岂非鼓吹铙歌之鼓邪（唐自铙鼓以下，属铙鼓部。《律书 乐图》云：“铙，军乐也，其部四色七曲：一曰《破阵乐》，二曰《上车》，三曰《行车》，四曰《向城》，五曰《平安》，六曰《惧乐》，七曰《太平》，各有词也。”）？
    宋朝卤簿大驾六引官：开封令，无鼓吹；开封牧，二十三人，扌冈鼓、金钲各一，大鼓十，铙鼓一，箫、笳、大横吹各二，笛及箫，筚篥及笳各一。太常卿，同上。司徒，六十四人：扌冈鼓、金钲各一，大鼓、长鸣各十六，铙鼓一、箫、笳、大鼓吹各四，节鼓一，笛及箫，筚篥及笳各四。御史大夫、兵部尚书并同开府牧。其大驾前部千六十四人：鼓吹令二员；府史四；主帅八，铙鼓、金钲各十二；主帅二十，大鼓百二十；主帅二十，长鸣一百二十；主帅四，铙鼓十二，歌、拱宸管或以筚篥充、箫、笳各二十四；主帅十，大横吹百二十，节鼓二，笛、箫、筚篥、笳、桃皮筚篥、各二十四；主帅四，扌冈鼓、金钲各十二；主帅十，小鼓、中鸣各百二十；主帅四，羽葆鼓十二，歌、拱宸管或以笛充，箫、笳各二十四。後部四百八十人，鼓吹丞二员；典事四；主帅四，羽葆鼓十二，歌、拱宸管、或以筚篥充，箫、各二十四；主帅四，铙鼓十二，歌、拱宸管，或以笛充，箫、笳各二十四；主帅八，小横吹百二十，笛、筚、篥笳、桃、皮筚篥各二十四。若亲祠，舆驾出宫，则宣德门太庙南郊警场千一百一十六人：鼓吹令、丞各二员；职掌四；府典史八；都知一；院官录事二；歌、筚篥、箫、笛共百八；金钲二十四；奏严鼓、鸣角、大横吹、小横吹各百二十；歌、笛各九十六；节鼓三；笳百四十四；筚篥九十六；桃皮筚篥四十八。通主辖人员共千二百七十五。凡大驾鼓吹通五引，用工千五百三十，法驾三分损一，用二引（开府牧、御史大夫各十六工）小驾八百一十六工。初，太祖受命，承五代之後，损省浮长，而鼓吹局工多阙，每举大礼，一切取於军隶以足之（至一品以下葬，应给者亦取於营隶）。後遂为常。大礼、车驾宿斋所止，夜设警场，每奏，先作金钲四，次大角四，次金钲二十四，次大角鼓百二十，次横吹等作一曲，如是者三叠，谓之一奏。三奏少止，五分其夜而奏之。乘舆至青城，祀前一日，御阙门观严警，亦劳赐焉。若巡幸，则夜奏以行宫前，人数减於大礼，用八百八十人。太祖皇帝建隆四年十一月，南郊，卤簿使张昭言：“准旧仪，銮驾将出宫入庙，赴南郊斋宿，皆有夜警晨严之制。唐宪宗亲郊，时礼仪使高郢奏称，据鼓吹局申，斋宿夜奏严。是夜警恐与扌追鼓版奏三严事不同。况其时不作乐悬，不鸣鼓吹，务要清洁。其致斋夜奏四严。请不行。详酌礼典，奏严之设，本缘警备，事体与作乐全殊。况斋宿之夜，千乘万骑，宿於仪仗之中，苟无鼓漏之徼巡，何以警众多之耳目？望依旧礼施行。”从之。
    乾德六年，判太常寺和岘言：“郊祀有夜警晨严，《六州》、《十二时》及鼓吹回仗时，驾前《导引》三曲，见阙乐章。望差官撰进，下寺教习应奉。”诏诸乐章，令岘修撰教习供应。
    程氏《演繁露》曰：“《六州歌头》，本鼓吹曲也。近世好事者，倚其声为吊古词，如秦亡草昧、刘项起吞并者是也。音调悲壮，又以古兴亡事实文之，闻其歌使人慷慨，良不与艳词同科，诚可喜也。”
    本朝鼓吹，止有四曲，《十二时》、《导引》、《降仙台》并《六州》为四，每大礼宿斋或行幸遇夜，每更三奏，名为警场。真宗至自幸亳，亲飨太庙、登歌始作，闻奏严，遂诏：“自今行礼罢，乃奏。”政和七年，诏《六州》改名《崇明祀》，然天下仍谓之《六州》，其称谓已熟也。今前辈集中大祀大恤，皆有此词。
    先是角工不足，常取於州县及营兵以充。祥符中，命籍兵二百馀工，使长隶太常以阅习焉。凡大乐充庭，则鼓吹局设熊罴十二案於宫县之外（率一案用十工，龙凤鼓一，金钅享一，羽葆鼓一，歌工三，箫二，笳二）。凡大角三曲，警严用之（《大梅花》、《小梅花曲》）。鼓吹五曲（御制《奉歌》，旧有《六州》、《十二时》、《导引》、《降仙台》。真宗崇奉真圣，亦设仪卫，故别有《导引》二曲也），其馀大小鼓、横吹曲，悉不传。唐末大乱，旧声皆尽。国朝惟大角传三曲而已，其鼓吹四曲，悉用教坊新声。车驾出入，奏《导引》及《降仙台》；警严，奏《六州》、《十二时》，皆随月用宫。仁宗既定雅乐，并及鼓吹，且谓警严一奏，不应再用其曲。亲制《奉歌》，以备三叠。又诏聂冠卿、李照造辞以配声，下本局歌之，是年郊祀遂用焉。皇亲飨明堂，御制《合宫歌》。熙宁亲郊，《导引》；还青城，增《降仙台》曲。
    仁宗皇二年，帝谓辅臣曰：“明堂直端门，而致斋於内，奏严於外，恐失静恭之意。”因下太常礼议。而议者言警场，本古之鼓{鼓蚤}，所谓夜戒守鼓者也，故王者师行、吉行皆用之。今乘舆宿斋，其仪卫本缘祀事，则警场亦因以警众，非徒取观听之盛，恐不可废。若以奏严之音，去明堂近，则请列於宣德门百步之外，俟行礼时罢。奏一严，亦足以称虔恭祀事之意。帝复谓辅臣曰：“既不可废，则祀前一夕，迩於接神，宜罢之。”
    神宗元丰中，献言者论鼓吹乐以为害雅，欲调治之，令与正声相得。杨杰言：“正乐者，先王之德音，所以感召和气，格降鬼神，移变风俗，而鼓吹者军旅之乐耳。盖鼓角横吹，起於西域，圣人存四夷之乐，所以一天下也；存军旅之乐，示不忘武备也。“娄氏掌四夷之乐与其声歌，祭祀则吹而歌之。燕亦如之。”今大祀，车驾所在，则鼓吹与武严之乐陈於门而更奏之，以备警严。大朝会则鼓吹列於宫架之外，其器既异先代之器，而施设概与正乐不同。国初以来，奏大乐作鼓吹备而不作，同名为乐，而用实异。虽其音声间有符合，而宫调称谓不可淆乱。故大乐以十二律吕名之，鼓吹之乐则曰正宫之类而已。若以律吕变易胡部宫调，则名混同而乐相紊乱矣。”遂不复行。
    徽宗政和七年，议礼局奏曰：“古者王师克捷必奏凯，所以耀武事，旌勋伐。黄帝涿鹿有功，命岐伯作凯乐，以劝士讽敌，故其曲有《灵夔竞》、《雕鹗争》、《石坠崖》、《壮士怒》之名。《周官》：‘王师大献，则令奏凯乐。’《乐师》：‘凡军大献，则教凯歌。’汉有《朱鹭》等十八曲。魏晋而下，莫不沿存尚，皆谓铙歌鼓吹曲，各易其名，以纪功烈。今所设鼓吹，唯备警卫而己，未有铙歌之曲，非所以彰休德而扬伟绩也。乞诏儒臣讨论撰述，因事命名，审协声律，播之鼓吹，俾工师习之。凡王师大献，则令鼓吹具奏，以耸群听。”从之。十二月，诏，《六州》改名《崇明祀》，《十二时》改名《称告礼》，《导引》改名《熙事备成》。六引内者，备而不作。大礼：车驾宿斋所止，夜设警场，用一千二百七十五人，奏严，用金钲、大角；大鼓乐用太小横吹、筚篥、箫、笳、笛、歌《六州》、《十二时》每更二奏之。
    高宗绍兴十三年，太常寺言：“将来郊祀大礼，排设大驾卤簿仪仗并六引，共用鼓吹八百八十四人，内鼓吹令、丞二人，昨在京，本寺自有令丞，如阙，以次充摄。目今并阙人。又府史、典史各四人，旧系本寺人吏充摄，缘人吏将来并充；赞者等已上，并乞差殿司指挥使以上充。又指挥使二人，旧系殿司差拨；又帅兵官四十六人，旧系殿前马步二司差受宣人充。今乞并令逐司依旧歌色四十八人，金钲十七人，扌冈鼓十七人，大鼓一百一十人，小鼓六十人，长鸣六十人，中鸣六十人，铙鼓十七人，拱宸管三十六人，羽葆鼓十二人，篥二十九人，桃皮篥二十四人，笳八十七人，大横吹七十人，小横吹六十人，箫八十七人，笛二十九人，节鼓一名。已上旧系差本寺鼓吹局乐工一百馀人，不足，并於逐司贴差杂攒乐人充。今鼓吹局乐工节目并阙，其前项合用人数，并乞令逐司依名色人数，下诸军及将下划刷稍谙乐艺之人。”从之。
    先是在京排设严更警场，用奏严鼓一百二十四面，金钲二十四，面鸣角一百二十只。至是以地步窄狭，难以排设，止用鼓角各六十，金钲二十，并差用殿前司中军人物。
    孝宗隆兴二年，兵部言：“奉明诏，大礼乘舆服御，除玉辂、平辇等外，所用人数，并从省约。内鼓吹合用八百四十一人，止用五百八十八人；警场合用二百七十五，人止用一百三十人。”
    按《汉志》言，汉乐有四，其三曰黄门鼓吹乐，天子宴群臣之所用；四曰短箫铙歌乐，军中之所用。则鼓吹与铙歌，自是二乐，而其用亦殊。然蔡邕言鼓吹者盖短箫铙歌，而俱以为军乐，则似汉人已合而为一。但短箫铙歌，汉有其乐章，魏晋以来因之，大概皆叙述颂美时主之功德；而鼓吹则魏晋以来以给赐臣下，上自王公，下至牙门督将皆有之，且以为葬仪。盖铙歌上同乎国家之雅颂，而鼓吹下侪於臣下之卤簿，非惟所用尊卑悬绝，而俱不以为军中之乐矣。至唐宋则又以二名合为一，而以为乘舆出入警严之乐。然其所用扌冈鼓、金钲、铙鼓、箫、笳、横吹、长鸣、篥之属，皆俗部乐也。故郊祀之时，太常雅乐以礼神，鼓吹严警以戒众，或病其雅、郑杂袭，失斋肃寅恭之谊者此。也又鼓吹本军中之乐。郊斋宿之时，大驾卤簿以及从官、六军、百执事，舆卫繁多，千乘万骑，旅宿以将事，盖虽非征伐，而所动者众，所谓军行师从是也。则夜警晨严之制，诚不可废。至於册宝、上尊号、奉天书、虞主庙皆用之，则不类矣。
    ●卷一百四十八 乐考二十一
    ○夷部乐
    《周礼》：师掌教乐，祭祀则帅其属而舞之（舞之以东夷之舞。疏：“凡舞夷乐皆门外为之。”）。大飨亦如之。旄人掌教舞散乐，舞夷乐（散乐，野人为乐之善者，若今黄门倡矣。自有舞夷乐，四夷之乐亦皆有声歌及舞。疏：“散乐，以其不官之员内谓之为散。黄门倡者，汉倡优之人，亦非官乐之内）。凡四方之以舞仕者属焉（疏：“即野人能舞者。”）。　娄氏掌四夷之乐与其声歌（四夷之乐：东方曰，南方曰任，西方曰株离，北方曰禁。《诗》云“以雅以南”是也。王者必作四夷之乐，一天下也，言与其声歌，则云乐者主於舞），祭祀则龠而歌之。燕亦如之（吹之，以管为之声）。
    《白虎通》云：乐元语曰：“东夷之乐曰《朝离》，万物微离地而生。乐持矛舞，助时生也。南夷之乐曰《南》。南，任也，任养万物。乐持羽舞，助时养也。西夷乐曰《味》。味，昧也，万物衰老，取晦昧之义也。乐持戟舞，助时养也。北夷乐曰《禁》，言万物禁藏。乐持干舞，助时藏也。”又曰：“先王推行道德，和调阴阳，覆被夷狄，故制夷乐。何不制夷礼？礼者，身当履而行之，夷狄不能行礼也。”
    陈氏《乐书》曰：“诗者民之情性，歌者民之欢心，是歌始於诗而乐又始於歌。凡此内自中国，外暨四夷，其风声气俗，虽因水土不同，至於所以为情性，为欢心，未始少异也。古人之於禽类，一载好其音，犹且取之，况夷歌乎？故《周官》：‘娄氏掌四夷之乐与其声歌，祭祀，则龠而歌之。燕亦如之。’盖四夷之民，异音而同歌，先王祭祀燕飨必用之者，以其中天下而立，定四海之民，服而役之，得其欢心，使鼓舞焉，以承祭祀，供飨燕，君子之所乐故也。《传》曰：‘王者必作四夷之乐，一天下也。’其此之谓乎！然王者制夷狄乐，不制夷狄礼，何也？乐：者远近所同，礼、者异制而已。故制其乐，不制其礼，恐其不能从中国礼故也。岂非五方之民皆有性不可推移然邪？臣观契丹视他戎狄最为强桀，然所用声曲，皆窃取中国之伎，但不能和阐婉谐，弹丝ㄓ管，趋於成音而已。耻其本俗所玩，禁止不传，而中国第其蕃歌与舞。其制：小横笛一，拍鼓一，拍板一，歌者一二人和之，其声喽离促迫，舞者假面，为胡人衣服，皆效之，军中多尚此伎。太宗雍熙中，恶其乱华乐也，诏天下禁止焉，可谓甚盛之举矣。然今天下部落，效为此伎者甚众。非特无知之民为之，往往士大夫之家亦喜为之。诚推太宗禁止之制，凡朝廷作夷乐，特施於国门之外，以乐蕃使可也。苟用之燕飨，非所以示天下移风俗之意也。”
    △东夷
    高丽　其国乐工人紫罗帽，饰以鸟羽，黄大袖，紫罗带，大口，赤皮靴，五色纟舀绳。舞者四人，椎髻於後，有绛抹额，饰以金铛。二人黄裙襦，赤黄；二人赤黄裙，襦。极长其袖，乌皮靴，双双并立而舞。隋唐九部乐有高丽伎（其乐器己见《俗乐门》，此不详具）。唐武后时，尚馀二十五曲。贞元末，唯能集一曲。衣服亦浸衰败，失其本风。傀儡并越调夷宾曲，李破高丽所进也。宋乾德四年，镇州进伶官二十八人，善习高丽部乐，赐衣服银带，遣归本道。元丰，来臣求中国乐工教之。今之乐，大抵中国制。中国使至，尝出家乐以侑酒。
    百济　其国之乐，有鼓、角、箜篌、筝、竽、篪、笛之乐，投壶、围、樗蒲、握塑、弄珠之戏。宋朝初得之，至後魏太武灭北燕，亦得之而未具。周武灭齐，威振海外，二国各献其乐，周人列於乐部，谓之国伎。隋文平陈，并与《文康礼毕》而得之。唐贞观中，尝灭百济国，尽得其乐。至中宗时，工人亡散。开元中，岐王范为太常卿，复奏置之。其器有筝、笛、桃皮篥、箜篌，其歌曲入般涉调，唐英公将薛仁贵破其国，得而进之也，歌者有五种焉。其舞用二人，紫大袖裙襦，章甫冠，皮履。章甫，商冠也，而东夷服之，岂亦得其遗制欤！古人尝谓礼失求诸夷，信矣。
    氵岁貊　常以岁十月祭天，昼夜饮酒歌舞，名为“舞天”，其作乐，大抵与夫馀国同，特所用月异耳。
    三韩　其俗信鬼神，常以五月祭之。昼夜群饮，鼓瑟歌舞，踏地为节。十月农功毕亦如之（瑟形如筑，弹之亦有音曲云）。马韩国：常以五月下田种，毕功，因祭鬼神，昼夜聚饮歌舞，数十人蹋地低昂，以手足相应为节，有类铎舞。农功毕亦如之。
    夫馀　以腊月祭天，大会连日，饮食歌舞，名曰“迎鼓”。行人无昼夜，好歌吟，音声不绝。
    新罗　每岁八月十五日设乐，令群官射，赏以马布。唐贞观中，遣使献女乐二人。
    倭国　其乐有五弦、琴、笛。每至正月一日，必射戏饮酒为乐。隋大业中，尝遣裴世清使其国，其王设仪仗，鼓角歌舞迎之。
    日本　自唐以来，屡遣贡使。三月三日，有桃花曲水宴，八月十五日放生会，呈百戏。其乐有中国、高丽二部，歌词虽甚雕刻而肤浅。
    勿吉　隋开皇中遣使朝贡，文帝厚劳宴之，率皆起舞，曲折多斗容。
    △西戎
    高昌　西魏与高昌通，始有《高昌部》之乐，以备宴飨。隋开皇中，尝来献《圣明乐曲》。唐太宗伐其国，尽得其乐。其器有竖箜篌、琵琶、五弦、笙、笛、箫、篥、毛员鼓、都昙鼓、答腊鼓、腰鼓、羯鼓、鸡娄鼓、铜鼓、铜钹、具等十五种为一部。工二十人，舞人白袄锦袖，赤皮靴，赤皮带，红抹额。
    龟兹　自吕光灭龟兹，因得其声。吕氏亡，其乐分散。後魏平中原，复获之，其声後多变易。至隋，有《西国龟兹》、《齐朝龟兹》、《土龟兹》等，凡三部。开皇中，列於七部乐，其器大盛於闾。唐以为十部燕乐，奏安息乐以下雷大鼓，用龟兹乐，尤盛於开元之时，曹婆罗门累代传其素业。大和初，有米未稼、米万扌追（乐色舞艺，并见《俗部乐》唐十部下，兹不再录）。乐工人皂丝布头巾，绯丝布袍，锦袖，绯布。舞者四人，红抹额，绯袄，白帑，乌皮靴，其舞曲有《小天》、《疏勒盐》焉。
    疏勒　其乐有竖箜篌、琵琶、五弦、横笛、箫、篥、答腊鼓、羯鼓、提鼓、鸡娄鼓十种为一部。工十二人，歌曲有《亢利死让乐》，舞曲有《远服》，解曲有《盐曲》。盖起自後魏平冯氏通西域时。隋唐以备燕乐部。乐工人皂丝布白头巾，袍锦衤票，白丝布。舞人，白袄，锦袖，赤皮靴，赤皮带。曲调有《昔昔盐》、《一台盐》之类。
    容斋洪氏《随笔》曰：“薛道衡‘空梁落燕泥’之句，其诗曰《昔昔盐》，凡十韵。唐赵嘏广之为二十章。按：《乐苑》以为羽调曲。《元怪录》载，三娘工唱《阿鹊盐》。又有《突厥盐》、《黄帝盐》、《白鸽盐》、《神雀盐》、《疏勒盐》。《满座盐》、《归国盐》。唐诗：‘媚赖吴娘唱是盐’，‘更奏新声《刮骨盐》’。然则歌诗谓之‘盐’者，如吟、行、曲、引之类云。今南岳庙献神乐曲，有《黄帝盐》，而俗传以为‘黄帝炎’，《长河志》从而书之，盖不考也。”
    康国　其乐器有长笛、正鼓、和鼓、铜钹四种为一部。工七人，歌曲有《戢殿农和》，舞曲有《贺兰钵鼻始》、《末奚波地》、《农慧钵鼻始》、《前拔地慧地》等四曲，盖自周闵帝聘北狄女为后，获西戎伎乐也。隋、唐以备燕乐部。乐工人皂丝布头巾、绯丝布袍、锦领。舞二人，绯袄、锦领袖、绿绫裆、赤皮靴、白帑。舞急转如风，俗谓之胡旋。
    安国　其乐器有箜篌、琵琶、五弦、笛、箫、双篥、正鼓、和鼓、铜钹、歌箫、小篥、桃皮篥、腰鼓、齐鼓、檐鼓、具等十四种为一部。工十八人，歌曲有《附茎单时》、《歌芝栖》，舞曲有《末奚舞芝栖》，解曲有《居互》。後魏平冯氏通西域，得其伎，隋唐以备燕乐部。乐工人皂丝布头巾，锦衤票领，紫袖。舞二人，紫袄，白帑，赤皮靴。
    乞寒　本西国外蕃唐国之乐，其乐器有大鼓、小鼓、琵琶、五弦、箜篌、笛。其乐大抵以十一月倮露形体，浇灌衢路，鼓舞跳跃而索寒也。
    唐神龙时，并州清源令吕元泰上书曰：“《洪范》、《庶徵》、谋时寒若。《礼》曰：秋行夏令，寒暑不节，阴阳不调，政令之失，休咎之应，君臣所感。君能谋事则时寒顺之，何必效胡俗而乞索哉！”先天二年，中书令张说谏曰：“乞寒、泼胡，未闻典故，裸体跳足，盛德何观。挥水投泥，失容滋甚。法殊鲁礼，亵比齐优。恐非干羽柔远之义，樽俎折冲之道。愿择刍言，特罢此戏。”至开元元年十二月敕：“腊月乞寒，外蕃所出，渐浸成俗，因循已久。自今以後，无问蕃汉，即宜禁断。”
    西凉　晋末，中原丧乱，张轨据有河西，苻秦通凉州，旋复隔绝。其乐具钟磬，盖凉人所传中国旧乐，杂以羌胡之声也。自後魏传隋及唐，以备燕乐部。乐工平巾帻，绯褶。方舞四人，假髻，玉支钗，紫丝布褶，白大，五彩接袖，乌皮靴。白舞一人，史不载其服色。其器有编钟、编磬、琵琶、五弦、竖箜篌、卧箜篌、筝、筑、笙、箫、竽、大小篥、竖笛、横吹、腰鼓、齐鼓、檐鼓、铜钹、贝，为一部，工二十七人。其歌曲谓之《凉州》，又谓之《新凉州》，皆入婆陀调中，西凉府都督郭知运等所进也。唐坐、立二部，惟《庆善乐》独用西凉，故明皇尝命红桃歌《凉州》，谓其词贵妃所制，岂贵妃制之，知运进之邪？凉州进新曲，明皇命诸王於便殿观之。曲终，诸王皆称万岁，独宁王不贺。明皇询其故，宁王曰：“夫曲者，始於宫，散於商，成於角、徵、羽。臣见此曲宫离而少微，商乱而加暴。宫者，君也；商者，臣也。宫不胜则君体卑，商有馀则臣事僭。臣恐异日臣下有悖乱之事，陛下有播越之祸，兆於斯曲矣。”洎禄山南犯，明皇西幸，始知宁王善音，而胡音以乱华也。可不戒哉！
    天竺　其乐器有凤首箜篌、琵琶、五弦、横笛、铜鼓、毛员鼓、都昙鼓、铜钹、具等九种，为一部，工十二人。歌曲有《沙石︹》，舞曲有《朝天曲》。盖自张重华据有凉州，重译来贡男伎者也。其後国子为沙门来游，又传其方音。汉安帝时，天竺献伎，能自断手足，刳肠胃。唐高宗恶其惊俗，敕西域关津，不令入中国，亦一时英断也（商调有《大朝天》、《小朝天》）。乐工人皂丝布头巾，白练襦，紫绫，绯帔。舞二人，辫，朝霞袈裟，行缠，碧麻鞋。其舞曲有《小朝天》。南蛮、北狄之俗，皆随际断。今舞者咸用绳维首，反约杪，内於绳下，此其本也。
  </div>
  <div class="pagination">
   <a href="文献通考_page125.html">
    上一页
   </a>
   <span>
    ...
   </span>
   <a href="文献通考_page121.html">
    121
   </a>
   <a href="文献通考_page122.html">
    122
   </a>
   <a href="文献通考_page123.html">
    123
   </a>
   <a href="文献通考_page124.html">
    124
   </a>
   <a href="文献通考_page125.html">
    125
   </a>
   <span class="current-page">
    126
   </span>
   <a href="文献通考_page127.html">
    127
   </a>
   <a href="文献通考_page128.html">
    128
   </a>
   <a href="文献通考_page129.html">
    129
   </a>
   <a href="文献通考_page130.html">
    130
   </a>
   <a href="文献通考_page131.html">
    131
   </a>
   <span>
    ...
   </span>
   <a href="文献通考_page127.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
