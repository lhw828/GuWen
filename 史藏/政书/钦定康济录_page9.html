<!DOCTYPE html>
<html>
<head>
    <meta charset="UTF-8">
    <title>钦定康济录 - 第 9 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定康济录 - 第 9 页/共 19 页</h1>
    <div class="content">　　谨案今之为县令者见上台不题而敢自奏乎孙公不以逆鳞为恐寕顾其他虽然使非天子之爱何以成郎官之救援宜并徳之
　　神宗万厯二十二年御史钟化民河南赈荒垂危之人赈粥有顾惜体面者散银赈之着州县正印官下乡亲放移官就民毋劳民就官分东西南北四乡先示散期以免奔走伺候贫民领得钱谷或里长豪恶要抵宿负者以刼论出首者赏其银正印官监视戥凿逐封加印立册期日分给差防能官不时掣封秤验躬巡所至延见各色人等不嫌村陋
　　谨案饥无不救国无不安河南甲午之荒甚难措手而钟公独力撑持弗辞辛苦赈济斯民不生不已不特自防其官并过遭饥之困观其政迹直欲令人感入心脾矣良臣善政真足垂光简编
　　发积储总论曰仓廪寔而国富饶致治之本圗也然而有徳此有人有人此有土有土则财与用俱有可知百姓之身家国之仓廪所由出始而年嵗丰登民则为上寔仓储偶然旱潦告灾君即为民谋保聚盖君犹心而民犹体体安心始泰民饥其可勿救乎积储其可勿发乎君臣识鍳之明睿者未有不以赈济为急者也自汉文以至元明赈济之法救困之言略偹于前致治者可勿以是为法哉夫水旱蝗蝻迫人沟壑救人适以自安无二视也何则未有百姓困厄于下而君臣能相安于上者也天灾之流行偶尔一人之救济万全否则成汤何以将六事而自责孔子何以举自贬以对景公救饥之道权自上操设遇灾伤之地诚能大发积储以救穷黎则一方安乐薄海内外愈皆安乐矣能散财者世跻升平夫岂谬哉











　　九不抑价以招商运
　　【齐管子　　　　　汉宣帝诏唐卢坦　　　　　宋赵抃】
　　【范仲淹　　　　　包　拯范纯仁　　　　　孟庾章谊】
　　【董　煟　　　　　明周孔教蔡懋徳　　　　　厐承宠】
　　齐管子曰滕鲁之粟釡百则使吾国之粟釡千滕鲁之粟四流而归我若下深谷矣
　　谨案防哉管子之言也民之趋利确如水之趋下稍拂其性其谁我向谷粟者活命之源也使恤民之财而不恤民之命财帛其可饱乎危亡其可免乎则釡百釡千之论非明决者不能道也
　　汉宣帝本始四年春正月诏盖闻农者兴徳之本也今嵗不登已遣使者赈贷困乏其令太官损膳省宰乐府减乐人使归就农业丞相以下至都官令丞上书入谷输长安仓助贷贫民民以车船载谷入闗者得毋用传【传符也欲谷之多故不问其出入也】
　　谨案宣帝令丞相以下皆上书入谷以贷贫民则官无避事之弊矣载谷入闗者不论舟车皆无用传则免征商之困矣岂尚有抑价之令哉
　　唐卢坦为宣歙观察使嵗饥谷价日増或请损之坦曰所部土狭谷少仰四方之来者若价贱谷不复来民益困矣既而米商辐辏市估遂平民頼以生
　　【宋】董煟曰不抑价则商贾来此不昜之论昧者反之其意正欲沽誉不知市无告籴之所适以召变而起衅也坦有定见真可嘉也
　　宋神宗熙寕中赵抃知越州两浙旱蝗米价踊贵诸州皆榜道路禁人増米价人多饿死抃独榜通衢令有米者任昻价粜之于是诸州米商辐辏米价更贱而民无饿者
　　谨案抑价之令一行商贾固褁足不前囤户亦皆无米吏知之乎囤戸恐人贱籴略留少许以应多人余皆重价而暗售他方故无米者室如悬罄有钱者亦欲呼庚于是一夫不靖千人应之赵公之论髙出千古
　　范公仲淹知杭州二浙阻饥谷价方踊毎斗一百二十文范公増至一百八十文众不知所为仍多出榜文具述杭饥及米价所増之数于是商贾争先惟恐其后米既辐辏价亦随减
　　谨案范公仁智兼全行之固极其善后世法令不可造次湏要揆时度势假如杭州米贵増价之榜文必湏豫先差人于产米地方张挂约其已到之后我处方増其价不然彼处米商未知而我先増其价贫民何堪久食贵米但増价告示切不可令一人知之恐俱待増价而后卖则民愈苦矣
　　包拯知庐州不限米价商贾闻之日集其境不数日而米价大平
　　谨案龙圗公之明决虽妇人小子无不知之若使米价可抑公抑之矣公知物多必贱少则贵愈抑愈少愈少愈贵龙圗公之所不抑也而他人可抑之哉
　　范纯仁为防邑宰因嵗大旱度来年必歉于是尽籍境内客舟诱之运米许为主粜明春客米果至多于平日邑人遂頼以不饥
　　谨案境内荒矣客米不来此际而方为之偹何若先事而为之圗范公预于冬间多方劝诱交春果至髙价既无民情可慰非得预偹不虞之防耶
　　绍兴五年行在斗米千钱时留守叅政孟庾户部尚书章谊不抑价惟大出陈廪毎升止粜二十五文仅得时价四之一耳民頼以济
　　谨案米贵时民虽卖妻鬻女总救不得数旬之苦何也米贵则人贱所得无防耳二公大出陈廪减价救民秋成仍可贱籴非仁智两全之道欤故虑米贵者出天庾而贱粜一也借国帑以兴贩二也王侯贵戚大小臣工军民人等有米照时价出粜视其多寡逓有防奬三也责重有司广贷牛种课民春耕因其勤惰定以黜陟四也朝廷重农抑末优恤穷甿五也得此五法水利是务专官督理何米贵之足忧哉
　　从政郎董煟云比年为政者不明立法之意谓民间无钱湏当籍定其价不知官抑其价则客米不来若他处腾踊而此间之价低则谁肯兴贩商贾不至则境内乏食有蓄积者愈不敢出矣饥民手持其钱终日无告籴之所有不肯甘心就死者必不能安静人情昜于煽摇此莫大之患也惟不抑价非惟舟车辐辏而上户亦恐后时争先发米出粜其价自贱
　　谨案凡论荒政言宜通畅事贵预知董君所论彰隐情于未发息祸患于无形非逹人之言欤为政者果能频频属目细想人情自无抑价之令闭籴之条矣若之何忽之也
　　明中丞周孔教抚苏时有云谷少则贵势也有司往往抑之米产他境欤客贩必不来矣米产吾境欤上戸必然闭籴矣上戸非真闭籴也逺商一至牙侩为之指引则隂粜与之以故逺商可籴而土民缺食是抑价者欲利吾民反害吾民也
　　谨案抑价之令一出商贾不来囤户不卖即卖如抚君所云专卖与出重价之逺商而去四境之米于是而絶无论小民无钱在手即有钱何从得籴非死亡即刼掠縁斯而起抚君烛及隐防非一省之福乎
　　杭州司李蔡徳通商济荒条议杭城生齿仰给外米防宪行广籴通商已无遗防而聚米之道不厌多方近闻隣境闭籴米价翔涌商贩纷纷有各处阻难之愬职思官府之储散有限民间之自运无穷而民间之自运犹有限逺商之乐贩更无穷但能使逺地经商望武陵为利薮闻风争赴米货逬凑杭郡百万生齿之事济矣招来之法厘为八则【八则载后摘要偹观条内】
　　谨案商不通民不救价不抑客始来此定理也司李善于擘画厘为八则精详周到盖以经济为心视疎忽者逺矣
　　杭守厐承宠给批籴米议杭城周遭百里食齿繁聚地又山多田少桑柘多而禾稼少故民间食米皆仰给于外省所从来久矣今夏徂秋云汉为灾民虞桂玉所借商贩云集庻防拯此孑遗无奈隣省下遏籴之令掫人又播摽掠之虐使不为之计商人将褁足不敢出途而杭民有立槁耳给照流通无待再计仍请严檄嘉湖二府饬各巡兵不得抢掠吓诈米船生事者以三尺防之庶商贩通行而杭民犹有更生之望也
　　谨案兴贩五谷虽云射利之徒譬犹救民之使不可与他贩等何也杭州素不产米逺商不至朝啼絶粒暮防沟渠害可言哉给批令籴无许阻挠通商之要法也
　　不抑价论曰诸君子咸以不抑米价为髙又以稍増米价为善商自通而民可救此固不易之理矣古人立法固有成筭后世仿行贵乎随时非访之于父老即宜询之于绅衿然终不若防行村僻得寔之为当也遇饥年果能知境内之粟共有若干石而榜示于通衢必使阖郡人知之令有米者但许随时价出粜不许闭籴屯积此亦救民之要法不可不知也小民既知有米可粜心已安矣谁复争求客商知价不抑舟已集矣岂又他之此不抑之抑也惟杭城之栈米最为可恨富商略不遂意栈而不卖圗厚利耳岂顾穷民牙人利口欺官阿富翁耳谁怜饿莩彼果为人何不速买速卖循环籴粜悉屯积而不卖哉此非闭籴而何君子知之自管子以及宋明政之羙者已列于右若能仿行何患乎饥民之不救也与其为民惜钱不若为民惜命如宋时濮州侯日成嫌米价日増题请令人留一年之粮余皆依祥符八年之数而出粜天子虑其扰民勿许非洞悉人情之圣主耶书云懋迁有无化居蒸民乃粒万邦作乂故米价贵任其低昻不可稍为之裁抑欲利吾民而反害吾民也



　　十开粥厰以活垂危
　　【齐黔敖　　　　　卫公叔文子汉陆续　　　　　隋房景逺】
　　【唐郭禹　　　　　宋程颐陈尧佐　　　　　元余阙】
　　【明席书　　　　　毕懋康耿　橘　　　　　钟化民】
　　齐大饥黔敖为食于路以待饿者而食之有饿者防袂辑屦贸贸然来黔敖左奉食右执饮曰嗟来食扬其目而视之曰予惟不食嗟来之食以至于斯也从而谢焉终不食而死曽子闻之曰防与其嗟也可去其谢也可食
　　谨案礼貎之于人大矣哉士君子当死亡之际略不自贬以偷生曽子论之素矣故钟御史河南赈粥赈银独加厚于寒士不与庸众同之盖以扬目而视之者未必不谢之而寕死也
　　卫公叔文子卒其子请谥君曰昔者卫国凶饥夫子为粥与国之饿者不亦乎昔者卫国有难夫子以其死卫寡人不亦贞乎夫子聴卫国之政修其班制以与四隣交卫国之社稷不辱不亦文乎故谓夫子贞文子谨案人当饥馑之时得一餐之粥即延一日之命此后得遇生机皆此一餐之力矣故为力少而致功大以此定谥也宜矣凡当凶嵗人可不以文子之为哉
　　汉陆续字智初防稽呉人也防孤仕郡戸曺史时嵗荒民饥困太守尹兴使续于都亭赋民饘粥续悉简阅其民讯以名氏事毕兴问所食防何续因口説六百余人皆分别姓名无有差谬兴异之
　　谨案粥虽数碗能活饥人岂可小视公皆悉数无遗其不茍于处事也明矣太守之用人户曺之谨慎不可为赈粥之盛典欤
　　隋房景逺为齐州主簿多政景逺平生重然诺好施与嵗祲设粥通衢存济甚众平原刘郁路经齐兖遇刼贼将杀之郁呼曰与君乡近何忍见杀贼曰若乡里亲亲是谁郁曰齐州房主簿是我姨兄贼曰我食彼粥得活何忍杀其亲遂还郁衣物且防活者二十余人谨案善之感人如风之偃草未有不从之而披靡者也故虽盗贼不昧其良赈救其可缓乎主簿赈粥得救其亲设令景逺自遇化盗为良岂其所难可见粥之活人感防者切食禄者何不稍分肥甘之万一以延枵腹之残喘哉
　　唐僖宗文徳元年四月以郭禹为荆南留后初禹励精为治抚集雕残赈饘粥给孤贫通商务农时藩镇莫以飬民为事独华州刺史韩建招抚流散劝课农桑数年之间民富军赡时人谓之北韩南郭
　　谨案人生天地间在一时名垂万世始可告无忝于生平北韩南郭近之矣若专以功名为重者生则显荣死则冺焉不亦大可慨哉
　　宋程颐有云救饥者使之免死而已非欲其丰肥也当择寛广之地宿戒使辰入至已则阖门不纳午后与之食申而出之日得一粥则不死矣其力能自营一食者皆不来矣比之不择而与者当活数倍之多也
　　谨案昔陈龙正谓伊川之论虽佳但日只一餐恐不足以救其死耳曽则以为莫若俟其食毕毎人或给米二三合或给糕饼数枚以代下次之餐彼既不专守候于此又可徃他处营生一朝而获数日之粮未可知也
　　陈尧佐知夀州遭嵗大饥自出米为糜以食饿者吏民以故皆争出米共活数万人尧佐曰吾岂以是为私耶盖以令率人不若身先而使其从之乐也
　　谨案米珠薪桂人皆自顾不暇何处恳求官长若不救全老弱死而壮者盗必然之势陈公身先率民广开粥厰一州之中到处尽沾寔非善于鼓众之君子哉
　　元顺帝至正二年五月起复余阙为淮东宣慰副使守安庆到官十日防至却之集将吏议屯田战守计环境筑堡寨选精甲外捍而田其中明年春夏大饥人相食捐俸为粥以食之请之中书得钞三万锭以赈民
　　谨案忠于君者必能爱民如余公到官十日捐俸煮粥请钞赈民力行善政惟恐不及后果尽忠于国若置饥民于勿问但以功名为重是屯其膏而不能布上之防泽矣所以有圣主必頼有贤臣上下交而志同夫非苍生之幸欤
　　明嘉靖十七年席书疏云臣窃见南京地方饥馑殊甚初卖牛畜继鬻妻女老弱展转少壮流移甚或饿死于道廷议赈恤但饥民甚多钱粮絶少惟作粥一法不湏防奸不湏审户至简至要可以救人世俗皆谓作粥不可轻举縁有行之一城不知散布诸县以致四方饥民闻风骈集主者势力难及来者壅积无筭遂谓作粥不宜轻举不知辰举而午即受三四举而即可寕辑其效甚速其功甚大此古遗法扶颠起毙拯溺救焚未有先于此者未有急于此者此臣一得之愚也
　　谨案是时饿莩甚多比戸离徙奸民杂出公谓民命在于旦夕若必待编审事定民何以堪令州县毎十里为一局先发现银市米为粥赈之两月惟食以粥则所赈皆贫民奸猾渐散乃奏截运储及戸部所发银两议定间月兼给其妙在先令州县十里为一局俟赈粥两月然后议给银米所以人沾寔而豪强不得为奸也
　　陕西巡按毕懋康赈粥其议有云尝闻救荒非救饥民乃救死民也其法无如煮粥善相应先尽各州县见在仓粮尽数动支又动本院赎银收买米豆杂粮煮粥赈济然所谓救荒无竒防者患在任之不真任之不力耳若有真心自有良法又何事不可为何灾不可弭也向得张司农救荒十二议试有明验为此仰司即将救荒议十二欵发刻令各府印刷分给各州县逐欵着寔举行【十二欵载后赈粥湏知内】
　　谨案若有真心自有良法非寔心爱民者不能道此二句亦不能知此二句之妙毕公深于爱民令州县尽开粥厰且令将救荒十二议处处发刻印刷施行其心不但欲救一省之荒并欲救各省之荒更可以救各省千百年后之荒矣生机至今犹在时与春气融和于宇宙间也
　　万厯时知常熟县耿橘有云荒年煮粥全在官司处置有法就村落散设粥厰若尽聚之城郭少壮弃家就食老弱道路难堪一不便也竟日伺候二飡遇夜投宿无地二不便也秽杂昜染疾疫给散难免挤踏三不便也非有司亲尝严禁人众虑粥缺少増添生水往往致疾惟就各处村落属慕义者主之画地分煮之为当也谨案耿君三説言言中窽事事俱真非目覩而伤心者焉能有此故于不得已之中想出必不可易之法莫如各处村落各令义士主之留法人间惠爱至今不息吁嗟乎耿公安得天下有司尽如公也
　　御史钟化民河南赈饥令各府州县官遍歴乡村察举善良以司粥厰就便多立厰所毎厰收飬饥民二百不拘土著流移分别老防妇女片纸注明某厰就食以油纸防系于臂彚立一册聴正印官不时查防使不得东西冐应期至麦熟而止所到必行拾遗之法遍歴州县村墟粥厰以故地方官望风感动竭力赈救而民頼以生
　　谨案谚云饥时一口胜如一斗死在湏臾即能行走粥厰之妙言难尽述钟公令州县乡村就便多立厰所在在救全而且遍歴周观有司敢不竭力以生之乎一防仁慈贯彻各厰如阳和之布大地无有不在其化育之中者也
　　开粥厰总论曰饥年赈粥可以粥视之乎纯阳丹药岐伯仙方不是过也何也得之则生勿得则死故耳于黔敖之事可见矣但粥厰之事务虽多其要惟五耳一贵多厰耿橘之论是也二贵得人陆续之事是也三贵巡察钟化民之所行是也四贵犒赏毕懋康之所颁是也五贵得法席侍郎之所奏是也以此五法得余忠宣之捐俸陈尧佐之先民何患乎粥厰之不尽善尽美也乃知无逺渉之苦门外之嗟者厰多故也无废弛之事冐破之求者得人故也不事虚名立平赈灶者廵察故也人人竭力不忍相欺者犒赏故也寔均沾不填沟壑者得法故也茍能若是不特逺迈于房主簿且可与公叔文子及北韩南郭并传不朽矣礼记云使民有父之尊母之亲如此而后可以为民父母则凡父母斯民者一粥之赈其可缓乎







　　钦定康济録卷三上
<史部,政书类,邦计之属,钦定康济录>
　　钦定四库全书
　　钦定康济录卷三下
　　临事之政
　　十一安流民以免颠沛
　　【汉成帝诏　　　　唐王方翼宋天圣诏　　　　韩　琦】
　　【富　弼　　　　　毕仲游赵令良　　　　　滕逹道】
　　【杜　纮　　　　　郑刚中元武宗制　　　　明原杰】
　　汉成帝鸿嘉四年春正月诏曰数勅有司务行寛大而禁苛暴迄今不改一人有辜举宗拘系农夫失业怨恨者众伤害和气水旱为灾关东流散者众青幽冀部尤剧朕甚痛焉已遣使者循行郡国被灾害什四已上民赀不满五万勿出租赋逋贷未入皆勿收流民欲入关辄籍内【籍其名而内之】所之郡国谨遇以理务有全活之恩以称朕意
　　谨案民至于一无所有借贷无门身同乞丐今日或父子同行明晚乌知不夫妻离散故不作他乡之者十不得其半也今此诏除其逋欠所在之处辄籍内之令郡国速为救全以广天子之意民有不兴鸿雁于飞之咏耶
　　唐仪凤间王方翼为肃州刺史蝗独不至其境邻郡民皆重茧走之方翼出私钱作水硙薄其直以济饥瘵起舎数十百楹居之全活甚众
　　【宋】董煟曰流民至当为法以处之富弼令樵采打鱼之类地主不得为主是也但一时未免侵扰莫若修隄浚河兴水利公私两便不然官司出钱租赁民间芦场或柴篠山近县郭市井去处纵流民樵采官复置场买之非惟流民得自食其力雪寒平价出卖亦可济应细民
　　宋仁宗天圣七年闰二月诏河北转运使契丹流民其令分送唐邓汝襄州以闲田处之仍令所过人日给米二升初河北转运使言契丹嵗大饥民流过界河上谓辅相曰虽境外之民皆是朕之赤子也可赈救之故降是诏
　　【宋】董煟曰境外之民一遇饥歉流徙过界仁皇尚且救赈之圣度广大如此况同路同郡之民为守令者可不加意乎
　　韩琦知益州嵗饥流民满道琦募人入粟设粥济之明年给粮遣归又招募壮者等第列为禁军一人充军数口之家得以全活檄剑关民流移欲东者勿禁凡抚活流亡共一百九十万　庆歴三年陕西饥诏琦抚之琦至寛征徭免租税给复一年逐贪残不职之吏罢冗员六百七十人时河中同华等州饥民相率东徙琦发廪赈之凡活一百五十万人琦后为相封魏郡王五子皆贵忠彦继为相
　　谨案天地之大徳曰生韩公体之有一民不被其泽者若已推而纳之沟中韩公任之两畨赈救法出万全堪为济世之嘉模永作活人之大典于今屈指七百余年凡见流移必思盛德是韩公之泯没者身而不亡者心以其生机犹在故也安流者可不以韩公为法哉
　　富弼知青州防河北嵗凶流人就食者众公劝民出粟益以官廪随所在贮之葺公私庐舎若干散处其人以便薪汲或曰此非弭谤自全计也公曰能全活数万人不胜二十四考中书令哉行之愈力忌者亦无能难也【其法详于摘要备观内】
　　谨案大胆做去细心处事汲汲于民罔知其他富公之安流也安流之法其要惟三一得食一有居三可归富公尽得其妙故为千古之名臣
　　哲宗元祐中耀州大旱野无青苗毕仲游谓向来郡县赈济多后时力愈劳而民不救乃先民之未饥揭榜示曰郡将赈济且平粜若干万石谕无出境民皆欢然安堵已而果渐艰食乃出粟以赈且平粜以给之隣近流散殆尽而耀民之当徙就食者乃十七万九千口顾所发粟不及万石以民粟继之家给人足无一人逃者监司故搜于长安得二人曰此耀之流民也送还郡仲游验阅皆中州之逐利者所赍自厚即非流民监司媿阻谨案民心惶惑百诡俱生仲游先期出示则民有所恃而无恐何流亡之有后则继之以实政或平粜或赈济恵不混施出之裕如非平日素有筹画者而能然欤
</div>
    <div class="pagination">
<a href="钦定康济录_page8.html">上一页</a><span>...</span><a href="钦定康济录_page4.html">4</a><a href="钦定康济录_page5.html">5</a><a href="钦定康济录_page6.html">6</a><a href="钦定康济录_page7.html">7</a><a href="钦定康济录_page8.html">8</a><span class="current-page">9</span><a href="钦定康济录_page10.html">10</a><a href="钦定康济录_page11.html">11</a><a href="钦定康济录_page12.html">12</a><a href="钦定康济录_page13.html">13</a><a href="钦定康济录_page14.html">14</a><span>...</span><a href="钦定康济录_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
