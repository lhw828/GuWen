<!DOCTYPE html>
<html>
<head>
    <meta charset="UTF-8">
    <title>续通典 - 第 97 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 97 页/共 410 页</h1>
    <div class="content">
　　室韦 



●凡例

　

　　凡例十四则

　　一杜佑作通典之后至宋时尝命朱白续修而其书巳不传今续通典循杜氏之例仍分为八门自各代正史之外如唐六典唐会要五代会要册府元龟太平御览山堂考索契丹国志大金国志元典章明集礼明会典诸书皆参酌引用以期无舛无漏

　　一通典所纂止于天宝之末今续纂自唐肃宗至德以后迄于明季按年编次至五代兵争典章未备诸门细目中或有一代全阙者则仍从略若五代史止有司天职方二考余俱阙如其有可考者仍从会要册府元龟等书搜辑补载

　　一通典自纪事而外凡古今名贤议论有关典要者靡不甄收今从其例凡唐宋元明人文集奏议及唐文粹文苑英华宋文鉴元文类历代名臣奏议明经世编各书择其立论精确可资考核者依类采入

　　一杜氏首列食货典以食乃民之司命也有土斯有财故列田制水利屯田诸目有人斯有土故列乡党版籍户口诸目余如赋税钱币漕运盐铁各条又皆所以经理乎食者也顾历代沿革不同杜典诸细目内如土断之法起于晋南渡后算缗之法起于汉孝武时而后世史志中罕有其目则在所从删至于茶课至唐末而始兴则类载于杂税之后互市至宋辽金元明而特重则类载于平准均输之后其余诸典之或并或增或删各随时代所有以期征实

　　一杜氏选举典列于食货之后职官之前所谓欲行富教在乎设职官欲设职官在乎得人才也后世选举之法不一其途大约设科以取士分铨以授官率行之不变杜典于历代制之下复缀杂议论三卷盖利弊得失之故必博采议论庶可见之施行今亦仿其例若宋司马光欧阳修吕大临真德秀叶适之徒其所敷陈皆可为选举之衡镜元赵天麟之太平金镜策明王鏊之制科议归有光之三途并用议并能切中事宜今亦各摭其要叙次于篇

　　一杜氏职官典其前卷先叙官制之要略以下复分门胪列凡内外文武诸职各系以沿革顾历代设官之制其称名各异职掌各殊五代史无职官志其时废置不常自宰辅诸职而下无可纪述宋时官制巳与唐异辽之官号多用国语金则有省有院有台有寺监诸职元又从而损益之明革中书省复大加更定今仍以通典所列官名为目而以历代或有或无或名虽异而实则同分叙于下庶几有条不紊至于明代宦官执政国柄下移爵以公侯荫及弟侄实为紊乱名器之尤考内监给事宫闱本不应与命官朝士相齿卷中宦官诸品秩谨遵圣谕从删以彰建官之体且以示炯戒焉

　　一杜氏礼典凡一百卷于诸典中为最详以帝王制作之大莫过于礼也惟是风会递迁代有所尚其因革损益亦惟礼为最繁杜氏原门曰吉礼曰嘉礼曰宾礼曰军礼曰凶礼复采公私论述条次于各目之后以为礼仪大约吉礼莫重于郊庙前代之主凡遇大祀多命有司摄行虽复考定仪文终无当于诚敬之本嘉礼莫重于冠婚朝贺至冕服采章本属不相沿袭如辽金元之轻改衣冠蔑弃旧制卒至国势浸微圣训昭彰垂戒万禩其所关正匪浅鲜他若宾礼本指天子诸侯之朝觐会同后世封建不行宾礼亦略则取累朝接见蕃国之仪入之军礼自田猎大射而外天子亲征之典代不恒举故杜氏于出师仪制之下惟载各代扬兵讲武之事今仍以阅兵之礼叙于卷内凶礼自国恤而下杜氏杂载群议最为详赡今亦择其有关丧制者依类增入

　　一杜氏乐典于历代沿革之下复载十二律五声八音名义诸目夫乐之声容节奏固因代而殊若十二律五声八音则亘古不易者也惟是声音之道至为微渺非有夙解神悟者未易遽得中声宋大儒若司马光范镇朱子蔡元定之流皆留心乐律明则韩邦奇黄佐辈并着有成书每多托诸空言而手定一代之乐者或不尽洞悉律元之人今仍依杜典原目而节采诸家之说以备参考

　　一杜氏以大刑用甲兵故列兵制于刑典之前其所分诸目由叙兵收众以至气候杂占多至一百四十余条所谓兵以奇胜因机而发凡有合于兵法者悉条之为目不厌其详也今所叙列自唐季迄明凡英君良将战阵之事迹以及兵家之议论亦分类入之以合原书之体

　　一杜氏刑典于刑制之外备列杂议及宽恕峻酷诸目其自序又谓善用则治不善用则乱不在乎宽与峻者盖世轻世重惟视乎人之所用也自唐而降刑制互有重轻说者谓宋自仁宗以后法制不立浸至柔弱又有过宽之弊明之律令颇为简当而厂卫之兴毒流海内则用法与用人两失之今总其得失具着于篇

　　一杜氏州郡典统以禹九州岛顾自州郡既兴而禹迹益难深考往往有一郡之地而错出于两州者且杜典既以禹九州岛为纲而于九州岛之外仍别为古南越郡府一卷巳未免自乱其例宋辽金元迄明或分为路或分为道或分为省各成一代之制若仍分属于九州岛未免纷纭割裂欲徇上古建州之名而转失后世分土之实今稍变其例即以代为纲

　　一杜氏边防典分东西南北四裔顾边外之地通阻不常或同是国而名巳递更或同是地而境巳兼并故杜典所载诸部每有见于前史而后史即无闻者辽金与元起自塞外东北诸部皆其境土而宋则白沟以北即属边防明则边墙以外俨成敌国此又形势之不同非可执一以论也今并依时代据实编载

　　一续通典皆载唐以下五朝事迹但史书所载或有是非失当若纲目编之发明广义于辽金元三朝时事其议论尤多私谬兹谨遵通鉴辑览御批以昭定论

　　一辽金元人名地名官名对音旧多讹误兹悉遵钦定辽史索伦语解金史满洲语解元史蒙古语解另为译正


●钦定续通典卷一　食货一

　

　　（臣）等谨按杜佑作食货典以谷为人之所仰地为谷之所生人为君之所治三者相资于政尤切故其述田制水利屯田所以经地乡党版籍户口所以料人而赋税钱币市榷诸条则皆所以治谷也第历朝制度互有详略通典文字简质不拘尺幅其所叙述自隋以前率举其大要而于唐制加详又其意尝欲推而行之卓然近于可用故其序次之闲凡诏令章疏有词旨开明敷陈婉切者具见采录而一时通达治体晓畅时事学士大夫居恒论著之文亦闲掇其要可谓勤已今悉准其例以所引开元令天下之田五尺为步二百有四十步为亩百亩为顷凡给田之制有差 【按旧唐书食货志武德七年已有此令】 载在六典者为断其自肃宗代宗而后至于明季辄以次纂辑又杜典分注三代以上文出经传者往往诠释意旨三代以下文有繁复未可遽删则大书旁注意存互见亦势然也兹于注文诠释无多而旁推详说分注于下盖宋元以来事繁于前而文显于昔无取疏解云

　　第一田制上

　　第二田制中

　　第三田制下

　　第四水利田

　　第五屯田上

　　第六屯田下

　　第七乡党版籍【职役附】

　　第八赋税上

　　第九赋税下

　　第十户口丁中

　　第十一钱币上

　　第十二钱币中

　　第十三钱币下

　　第十四遭运　盐铁

　　第十五榷酤【醋税附】　杂税　榷茶

　　第十六平准均输　互市　平粜常平义仓【社仓附】

　　田制上

　　○田制上【唐　五代　宋】

　　唐

　　五代

　　宋一

　　△唐

　　唐代宗广德二年敕如有浮客愿编附请射逃人物业者便准式据丁口给授如二年以上种植家业成者虽本主到不在却还限任别给授大历元年制逃户复业给复二年如百姓先卖田业尽者委本州岛县取逃死户田宅量丁口充给德宗贞元中陆贽言曰古者百亩地号一夫盖一夫授田不过百亩欲使人不废业田无旷耕今富者万亩贫者无容足之居依托强家为其私属终岁服劳常患不充有田之家坐食租税京畿田亩税五升而私家收租亩一石官取一私取十穑者安得足食宜为占条限裁租价损有余优不足此安富恤穷之善经不可舍也穆宗长庆元年敕节文应诸道管内百姓或因水旱兵荒流离死绝见在桑产如无亲承佃委本道观察使于官健中取无庄田有人丁者据多少给付便与公验任充永业不得令有力职掌人妄为请射其官健仍借种粮放三年租税懿宗咸通十一年敕诸道州府百姓承佃逃亡田地如已经五年须准承前赦文便为佃主不在论理之限仍令所司准此处分 【先是宣宗大中中以逃户桑田被人代纳毁折遂成闲田敕许校勘送县任人佃纳五年不复佃人为主至是复有是敕】

　　△五代

　　后唐明宗天成四年诏曰今年夏苗委人户自供手状具顷亩多少仍以五家为保委无隐漏攒连手状送于本州岛本州岛具帐送省州县不得差人检括如或人户隐欺许令保内陈告其田并令倍长兴二年敕凡置营田比召浮客若取编户实紊常规如有系税之人宜令却还本县应三京诸道营田祇耕佃无主荒田及召浮客此后若敢违越其官吏及投名税户当行重断愍帝应顺元年诸处籍没田宅并属户部除赐功臣外禁请射

　　晋高祖天福二年以杜簉策言荒田一任百姓开种三年检照所开种顷亩多少量纳一半租税敕曰辟彼污莱期于富庶方当开创正切施行往日虽曾指挥渐恐废堕当在申于劝诱期共乐于丰穰宜令逐处长吏遍下管内应是荒田有主者一任本主开耕无主者一任百姓请射佃莳三年内并不在收税之限 【三年六月金部郎中张铸奏臣闻国家以务农为本劝课为先用广田畴以资仓廪窃见所在乡村浮居人户方思垦辟正切耕耘种木未满于十年树谷未臻于三顷似成产业微有生涯便被县司系名定作乡村色役惧其重敛畏以严刑遂舍所居却思他适睹兹阻隔何以舒苏既乖抚恤之门徒有招携之令伏乞皇帝陛下明示州府特降条流应所在无主空闲荒地一任百姓开耕候及五顷以上三年外即许县司量户科徭如未及五顷以上者不在骚扰之限则致荒榛渐少赋税增多非唯下益蒸黎实亦上资邦国从之】

　　周太祖广顺二年敕应诸处户部营田人户租税课利除京兆府庄宅务赡军国外其余并割属州县所征租税课利官中祇管户部营田旧征课额其户部营田职员一切停废其客户元佃系省庄田桑土舍宇便令充为永业自立户名仍具元佃动用实数陈状县司给与凭由仍放下户三年差遣若不愿立户名许召主卸佃不得有失元额租课其车牛动用屋舍树木亦各宣赐 【是年九月敕京兆府耀州庄宅三白渠使所管庄宅宜并属州县镇郭下店宅外应有系官桑土屋宇园林车牛动用并赐见佃人充本业如已有庄田自来被本务或形势影占令出课利者并勒见佃人为主依例纳租条理未尽委三司区分仍差尚书刑部员外郎曹匪躬专往点检割属州县】

</div>
    <div class="pagination">
<a href="续通典_page96.html">上一页</a><span>...</span><a href="续通典_page92.html">92</a><a href="续通典_page93.html">93</a><a href="续通典_page94.html">94</a><a href="续通典_page95.html">95</a><a href="续通典_page96.html">96</a><span class="current-page">97</span><a href="续通典_page98.html">98</a><a href="续通典_page99.html">99</a><a href="续通典_page100.html">100</a><a href="续通典_page101.html">101</a><a href="续通典_page102.html">102</a><span>...</span><a href="续通典_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
