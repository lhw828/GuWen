<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1035 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1035 页/共 1125 页</h1>
    <div class="content">任满皆有恩赏，独郢州无推赏之令。如房州一郡居大山之中，地势深固，去边稍远，尚蒙朝廷存念，官吏任满亦与推赏，而郢州极边，乞照别次边体例特与放行恩赏，庶几官吏趋赴事功，自然有所激劝。」至是 局修立为法也。 
庆元元年二月一日，诏处、台、衢、秀、严、信、池、筠、袁、抚、江、泉、漳、潮、通、泰、鄂、永、邵州、南康军二十阙，今后止差一政。令中书籍记，非职事官补外，不许陈乞。 
六日，诏南安、邵武、汉阳知军三阙依旧堂除。 
七月二十三日，诏曰：「朕图回初政，不遑康宁，延见群臣，博询治道，有可采用，未尝不行。比览奏对，所陈多以监司、郡守数易为说。盖监司典一道按廉之权，郡守膺千里牧养之寄，倘不久任，弊非一端。虽得贤能之人，要必假以岁月，岂有阅日尚浅，又复徙而之他!居官者怀苟且之心，竞进者亡久留之意。民知其将去则莫从化，吏知其可欺则绝簿书。若乃财用殚于送迎，卒徒疲于道路，郡县凋弊，殆不能支。此诚今日所宜首革者也。朕既明谕大臣，遴选人材于除用之初矣。继自今深鉴前弊，无数变易，以考治功，以宽民力。其有绩效着闻者，当以玺书勉(厉)[励]，增秩赐金。公卿有阙，选诸所表，以次用之。庶几乎汉宣中兴之治，顾不美与!刺史二千石其各安乃职，共乃事，务为悠久之计，政成而俟褒擢，称朕意焉。」 
十月三日，诏：「通判资序及两经任通判人，方许除知州，庶几士夫不为 
      
空言，究心民事，以副朕爱养元元之意。如有卓异之才，宰执将上取旨，别议旌擢，虽有已降指挥者更不施行。」 
十一月三日，右正言刘德秀言：「国家在外之选，莫重于监司、郡守。然监〔司〕则多出于一时之差择，初不胶于一定之法，若州郡守臣则似胶于法而不通矣，不有以通之，其可哉!且今天下几郡，为郡守者几人，或已居官，或未赴上，姑以十分为率，其三则为朝廷补外之人，其七则由小官积累以至者也。其由朝廷补外者，则以才望选，而由小官以至者，特以资历耳。今小官之入仕，或早或晚，是虽不一，姑酌其中而言。且以三十而仕，守阙历任必须七八年，有举主三人，而后得所谓(阙)[关]升者。又守阙历任六七年，求举主五人，而后得所谓改官者，则盖几五十年矣。既已改官，然后作县，谓之须入，而县阙之佳者至三年，其次者亦不下二年，其守阙历任又如前比，迨作县之竟则已五十余矣。然后入所谓属官通判，展转两任，共须十年，然后始可望四年、五年之郡，则几于七十矣。当此之时，筋力疲于少年之奔走，精神困于少年之酬应，虽有赵广汉之聪明汉：原作「漠」，据《汉书》卷七六《赵广汉传》改。，桑弘羊之心计，谩不复知省矣。其权不过委之于僚吏，否则一归之吏胥之手而已，百姓何由而蒙利哉!臣愚以为今不若择天下之剧县若干，类而榜之，使改官须入之人，其居是官有抚字、催科两课俱优，发摘、教化并行不悖者，令州县、监司 
      
以其治状结罪保明来上，仍令御史台覆核。如委有显迹，则稍超躐之，畀以见近阙通判，任满即与知州军差遣。如此，则其人幸筋力之未衰，精神之未耗，展布四体，以惠利斯民，一利也。为剧县者既前知有州垒超躐之可慕，则悉心毕力，趣事赴功，而县无不治，民无不被其惠，二利也。举一事而二利从，亦通变而适时之法。然或者谓近降指挥，须两任通判然后可以得郡，无乃与之相背也，臣以(不为)[为不]然。近降指挥为中常之才设也，初不相妨，亦可兼用。如陛下以臣言可采，乞降付三省详酌施行。」从之。 
二十四日，臣僚言：「孝宗皇帝朝，诏守臣到任半年，以民间利害五事上闻，年来殆成文具。臣谓莫若不必限以五事，但使之讲究利害，委有关系生民休戚者，然后使之上闻。少者或以一二，多者或过于五事，如可备采择，乞颁诸州奉行。」从之。 
十二月二十一日，宰执进呈中书舍人汪义端札子，乞边地帅守杂用文武之臣，若文臣知州，亦宜选武臣为贰，其文臣倅贰之无用者自可省去。上曰：「郡有倅贰，正如诸军统制之有副也，互相纠察，岂容省去!此论〔非〕是。」余端礼等奏：「圣训切当。兼改更祖宗法度，亦非所宜。」 
二年九月二十七日，臣僚言：「监司、帅守，陛下所赖以风厉一道而表率郡邑也。今于迎送之间，一切踰法过度，既破兵卫之给，又邀舟 之用，名为水脚，且水则具舟楫，陆则具舆马，所出 
      
各不过一涂，所莅亦各有定数，灼然不可欺也。而剖符持节以出，既多为之程，又兼取夫水陆之费。方来则文移正索，以为当然；既去则自为囊 ，取又数倍。监司取之于列郡，郡(首)[守]取之于列邑，郡县匮乏，何所从出，不过为一切之政以供之。幸而终更者，二年一取，已不胜扰，其或数去数易，将何以堪!今宜立为之法，使舟行者镌其兵卫，陆行者禁其水脚。或贪冒无耻，两有所取者，一以赃论。迎送之兵，多寡远近，并以成法申严行下。庶几稍知自律，足以表率郡县之小吏。」从之。 
三年四月三日，臣僚言：「仰惟孝宗皇帝长辔远驭，凡两淮、荆襄沿边州郡，必断自圣意，精加采择。犹虑未能尽得其人，尝诏从臣、台谏各举所知，以充其任。一时应选，皆是绵历州县、深达事机、熟谙民务、才能之杰然者。间用武臣，亦必其侪辈中之素所推服而更练不在文臣之下者。近年以来，除授寖轻，往往躐分而求，循例而请，夤缘交结，志在苟得。乞自今两淮、荆襄州郡及金、洋等处守臣，不许妄有陈乞。其有资历稍深，旧例可得，而才能不堪边寄者，且与外任兵官差遣，或川、广远近。庶几控扼形势要害之地举得其人，可以上宽忧顾。」诏从之，仍常切遵守。 
五月二十四日，诏嘉兴府、处、台、衢、严、信、池、袁、抚、江、潮、漳、泰、温、徽州通增作十五阙，专充职事官补外。其已籍定边郡如遇有阙，亦许通差。以三省言昨来所留三十阙内，常留见近十阙以待职官补外，缘十阙太窄，故有是命。 
四年正月二十二日，右正言刘三杰言：「乞今后监司、郡守应以疾患控列、别无规避者，即与将上取旨，畀之祠禄，以均闲佚。其抱病日久，不以自陈，致有废事者，郡守则令监司觉察，监司则令诸司互察，便赐罢斥。或有隐蔽而不以闻者，则令御史台劾奏，亦与黜责。庶几各知廉耻，不敢养痾以负朝廷之隆委。」从之。 
四月二十九日，臣僚言：「伏见二广州郡有自来系吏部依格法差注去处。因庆元二年臣僚有请，乃降指挥，尽作堂除。缘此有资历深多者既不得受，有孤寒恬退者又不容受，反使能官安分之人未免滞淹。其躁进巧图者躐次越等，妄行陈乞，徒长奔竞，愈不足以重远方牧守之寄。」诏从之。其广东路英德府、南恩、循、梅、封、新州，广西路浔、高、藤、昭、象、梧、贵、化、郁林州、昌化、吉阳、万安军守臣阙，并发归吏部，照旧来格(发)[法]差注。所有在堂二广州军阙，如武臣陈乞，亦须曾历民事、熟于州县者，方得进拟。 
五月二十一日，诏今后京官补授，虽已任通判得替，未曾作邑人，须通历两任通判终满，方得与除州郡差遣。 
十一月二十七日，臣僚言：「比年以来，岁使监司定臧否之论，而朝廷行黜陟之权，法信美矣。唯是人心不同，真伪难辩，或有违法以干誉，设诈以盗名，巧为营求，冒干臧最，而政未必平，讼未必理，田里之愁孍莫之恤。乞 
      
(降)[诏]监司于考察郡(首)[守]之际，其实惠及民者则以为臧，而虚声罔民者即以为否，庶几欺伪不行，为郡(首)[守]者各图惠民之实，以副陛下保民如赤子之意。」从之。 
五年六月二十六日，臣僚言：「窃见近降指挥，凡守臣引年谢事之人例与宫观，候替人交割钱物讫，方得离任。朝廷之意，正恐钱物易以侵欺，兼又干求请嘱，乘间而去，旬月之内，咈人任怨，既不可为，则未免徇私曲从，宁无害事，反使其人愈不自安。乞令已得宫观人径将钱物交付以次官，一面离任。如以次官妄有支动，许新人点检，具申朝廷请旨施行。仍令监司觉察。」从之。 
十月二日，臣僚言：「比年臣僚有请，累降指挥，应监司、守臣改差替罢，具见管交割钱物数申省部，此诚良法美意，天下遵承，无敢违戾。大抵钱物有经常，有余羡，有支用，有起解，有桩积，有增有亏，要当分别窠名，使各归着。乞行下诸路诸州，今后交割钱物，各开数目窠名，某钱某物今后桩管，某钱某物合充支遣，某钱某物合行起纲，供申省部，交与后官。其见管钱物内有无合起纲运，合支用度。庶使诸路诸州财赋所在，本末源流各随其实，一归圣朝责实之公，而无昔人伪增之弊。」从之。 
嘉泰元年三月二十三日，右谏议大夫程松言：「乞明诏大臣，其于武臣知州盖无选择曾任合门已经擢用之人，亦须察其慈祥恺悌，留意民事。至于繇常调而序进者，更宜略效 
      
文臣，限以考任，及曾任县令，委有政绩，然后付之郡寄。应州郡通差武臣去处，仍乞妙选才干之吏以为倅贰，庶几相与协济，询究民瘼，检抳吏奸，下为千里之体，而上副九重共理之切。」从之。 
四月二十九日，诏：「今后四川守臣阙到合赴上之人，铨量得虽川臣，昏耄疾病而才力实不逮者，并令制置司从实保明，别与宫观闲慢差遣。」 
二年二月二十七日，诏：「今后曾经作县又经通判任满之人到堂，且与川、广小郡。如任通判不曾作县，合再与通判差遣。」 
四月十七日，臣僚言：「乞照庆元三年指挥，止乞酌中存嘉兴府、处、台、衢、严、信、池、袁、抚、江、潮、漳、泰、温、徽州共十五阙，令中书再行注籍，专待职事官补外，并止差一政，日后更不借用。仍乞照已降指挥，边郡有阙，亦许通差。其余诸州有元系留阙，今次再行存留，留剩下之数并以待外方合得州郡者，与其它诸州军府兖同使阙。庶几外方求郡者有阙可入。不敢更有睥睨留阙，而朝士之丐外者亦得近阙以行，不至有先乞占阙之蔽。」从之。 
三年十二月二日，右谏议大夫张泽言：「当今急莫先于边备，边备之策莫急于选择帅守。乞诏二三大臣，留意边郡帅守，将背公徇私、不能为国远虑之人易而去之。除授之际，公共相度，精加选拣，必求强敏通练、能为国远虑者用之。俟在任果有政绩，则增秩赐金，俾之久任，以示褒奖。庶使有志事功之人，咸知激昂 
      
奋励。」从之。 
四年六月二十一日，臣僚言：「监司、守臣多不以实选。选人改官，仅了作县，一任通判，即授知州，虽望郡大藩率可坐致，如执券取偿，所至害民，罕有善政。向因臣僚论建，尝降两任倅贰方许作郡指挥，谓宜申严必行，以重民社之寄。乞今后通判两任，方许除授知州。除广郡外，欲乞四川亦照此施行。如(正)[政]术才望公论共推者，即系朝廷擢用。」诏除成都、潼川、遂宁、兴元府、泸、兴、夔州外，其余州军今后上州差曾任知州一任以上人，中等州差两任通判人，下等州差一任通判(任)[人]。 
开禧元年三月二十五日，臣僚言：「臣闻郡县天下之根本也，郡守天下之司命也。今为郡守者，其视往昔何如哉 通判善罢，不用荐举，取一障如探怀袖。至于一任知县，一任属官，不历半刺，亦得以窃专城之寄，不亦太轻且滥乎!其间有罪戾罢斥之余，夤缘祠禄，不俟满岁，即谋干请。都堂之审察，御史台之参辞，合门之见谢，皆所以察其人而审其实，着之令甲，岂容轻废!今在外得郡之人，始焉既无堂审、台参、陛辞之礼；戍期甫及，又夤缘获任满奏事之命。自始至末，九重不知其人，庙堂台谏不识其面，虽癃老疾病，阘冗猥琐，皆得掩覆其迹。若人而居千里之上，岂不重为民害乎!今郡守之阙，近者两政，远者数年，朝路壅塞不通，庙堂除授不行，职此之由。乞诏有司，申核实之政，重牧守之寄，除曾经擢用，有朝迹， 
      
已经奏对，及湖广、四川沿边员阙辟置外，其它除郡虽知州以上资序，并须亲到阙，方许除授。如合奏事之任之人，已对在四年外者，不许巧作规避。庶几贤否别而幸门塞，牧守贤而国本固。」从之。 
嘉定元年六月十八日，臣僚言：「息兵修好，既通信使，将撤戍军，经理边陲，最为急务。然而蹂践之后，农桑一空，室庐不存，赤地弥望，流民归业，生计茫然，各欲使之安存，其策未知所出。朝廷用人，往往拘于资格之相当，局于履历之相称，间欲拔擢而用之，或牵于人情而听其自择，或惧其创例而来者不已。是以缠束拘挛，用者未必能，能者未必用。当安平无事之日，犹可固执资序；至于拯溺救焚之时，其可不思所以更之哉!乞令侍从、两省、台谏各举边郡太守二三人，俟姓名来上，次第分遣。仍乞久其资任，宽其文法，课其劳绩，第其优劣，或增秩赐金，或褒诏除职。举得其当者受上赏，荐非其人者被显罚。如此，则不出十年，两淮、荆襄、全蜀皆复承平全盛之旧矣。」从之。 
八月十三日，御史中丞章良能言：「今之急务，莫如经理两淮。今守臣多出臣僚荐举，或朝廷遴选，事体至重，自合专以功名为念。若假此以为进身之计，到任未久，又求迁擢，则万事无可为者。乞两淮守臣并以三年为任，任未满间不得陈乞宫观。如有罪状显著，严行责降，不特放罢而已，若功效尤异，即用增秩赐金之规，或有加职名 
      
以示褒赏。其未满三年，别有移易，许给舍、台谏论奏。其荆襄间亦乞一例施行。」从之。 
二年二月十一日，诏雅州守臣任满与减二年磨勘，令 令所修立成法。以四川制置司言：雅州守臣责任非轻，考之地理，正系边面，乞比附黎州赏典。故有是命。 
五年二月一日，臣僚言：「先朝旧制，文武臣皆以磨勘迁转。文臣自选人至京朝官止以考第，然所以考察之者详且密矣。仁宗皇帝以改官猥众，于是始立举员之制，而武臣则仍其旧。方是时，武臣之登用者少，而入仕之途未加多也。今武臣为郡，视为常典，而廉污能否，莫之保任，是可不斟酌其法而损益之乎 且文臣必三考，有举主，而后关(陛)[升]，又三考有举主而后为县，县满三考然后为倅，倅满为郡。其历民事差久，而保任荐扬之者七八人焉，然其间犹有贪鄙狼籍者，有昏谬不解事者。今武臣或便从军，或为计议，漫不省民事之谓何，乃遽为郡，安有高材异能、不待尝试如彼其易哉!乞自今后武举人所官须历巡尉，次任须历诸州都监，又次任便历知县，无过犯，有举主，方可与郡。庶使习熟民事，宅生重寄皆得循良谙练之士，而文臣、武臣之得郡守者不为偏矣。」从之。 
六月一日，监察御史石崇万言：「作邑任满人许授通判，此固旧制也。臣窃见近降指挥，帅府大藩如临安、绍兴、平江、庆元府等阙，并差经任通判人。其次名郡如(胡)[湖]、秀、衢、婺、太平、建宁等阙，并差 
      
作邑有政绩人，如经任通判人愿受者听。其它如常、严、饶、信等阙，并差应入通判人，如作邑有政绩人愿受者听。如是，资历浅深，粗有以甄别。今也不然，一经作邑，曾预论荐，即起院辖之望。仅幸终满，初无声称，即乞大郡通判，岂不陵躐!夫一任通判人许授川、广州军，此固旧法也。臣窃见续降指挥，两浙、江淮、湖南、北京、西州郡除帅藩外，并差两任通判以上人。四川州郡分为三等，上等州如崇庆、眉、汉、嘉定之类，差曾任知州一任人；中等州如黎、雅、隆、叙、重庆之类，并差两任通判人；下等州如威、茂、石泉、长宁之类，方许差一任通判人。如是，则其选稍艰，不至冒滥。今也不然，一经作倅，不量资格，便欲觊望近里州郡，岂不超越!乞自今除授守、倅，并照已降指挥，如京官出身、有恩例免作邑人，须实历八考，方许授小郡通判。其已曾经任通判人，当先考其前任履历，更审观人才可以作郡，然后畀之。庶几稍革奔竞侥幸之风。」从之。 
二十三日，国子博士徐自明言：「臣观内外州郡每阙一帅臣、守臣，陛下必为之精择遴选，或有踌躇数月而不轻授者。若乃绩用无闻，侥幸满秩，或与一蜀郡，或与一广郡，则诿曰是资格之不得不与者也，是险僻瘴疠之乡人所不乐去者也。夫蜀郡、广郡，非陛下之土地人民乎 至使昏谬阘茸者得之，贪冒无耻者得之，其不病民者鲜矣。至于每岁用改官人而俾之试县，虽 
      
未必尽皆得人，犹曰用荐举五削而后得之也。而县令之职，无郡不有，今选人之能奋励以自媒其身者，不授诸司干官则授州县幕职官去矣，其俛首而受令者，非庸缪昏耄徒，否则罪戾之余而已。吏部亦不复与之较，曰是财赋之难办，民讼之难决，督责多而劳绩少，非人之所乐为者也。如是，则又安保其不为民病乎!夫地远帝畿，则贪虐易以下及，病苦艰于上诉。职近亲民，贤而惠易以孚，不贤则虐易以肆。是诚不可不深念，毋以其远且小而忽之也。臣愿川、广诸郡非作倅实有劳绩、曾为监司所举者，不可以轻授。而畀之郡者，必令奉事之官因以问其所言，考察所行，以周知其能否。其昏耄而阘茸者，宜止与之帅府参谋及大郡倅贰。至于诸邑之令，非尝有一二举削而无过犯者，不可轻与。仍令监司谨择其忧民称职者，先有所举荐，以为作邑者之劝。」从之。 
八年七月十一日，知赣州杨长孺奏：「汀、赣联境，民习凶顽，不务农桑，易于为盗。近年赣盗颇稀，汀盗反为赣害。盖赣人有犯，追捕甚严，人知惩艾。惟汀州隶福建，汀人为盗于赣，赣州移文追捕，而汀州视如秦越，缘此数载，汀盗公行。此而不防，久将益炽，势须江西守臣得以兼福建之兵权，庶几福建盗贼，江西可以讨捕。窃见本州岛兼领兵甲，越至广界，南雄、南安悉在钤制，故江西交、广事体相关，应授如响，广东之盗不敢侵踰，其效可 
      
。独汀州之盗频来扰害，捕则窜归。欲乞将汀州兵甲照南雄州例，许本州岛守臣提举，添入『汀州』两字系衔。仍札下福建路安抚、提刑司及汀州照应施行，庶几彼此相维，群盗可弭。又照得赣州 (端)[瑞]金县正汀盗出入之冲，而古州古城寨最近瑞金，若蒙朝廷以古城寨为两州界寨，使本州岛与汀州皆得统辖，则汀盗有所畏惮矣。」从之。 
九年十二月十七日，诏天水军移就天水县旧治，其知军令四川制置司选辟文臣一次。 
十年八月一日，四川安抚制置使司奏：「据新知天水军黄炎孙申，乞照光化军与龙州体例兼带弹压屯戍军马。本司照得天水军正系极边去处，又有出戍官兵，若使守臣与之全无关涉，窃恐缓急误事。黄炎孙所陈委为允当，乞检照龙州体例，自后天水知(事)[军]兼带弹压屯戍军马系衔。」从之。已上《宁宗会要》。
 职官 宋会要辑稿 职官四七 通判诸州府军监 
      
通判诸州府军监
宋置诸州通判各一员，西京、南京、天雄、成德、益、(枕)[杭]、并、郓、荆南、潭、广、泰、定等州各两员，小郡或不置。正刺史以上及诸司使、副使知州者，虽小郡亦特置，兼管内劝农使。 
太祖建隆四年四月，命刑部郎中贾琬等充荆南道诸州通判。 
十一月，诏应诸道州府公事并须长吏、通判签议连书，方得行下。 
开宝四年四月，诏：「广南管内州郡除已差朝臣知州外，其余见阙知州、通判处，委吏部铨于邓、唐、随、郢、襄、均、房、复、安、申等州并荆湖管内见任令录两考已上成资 
      
者，及判、司、簿、尉中两任五考、合入令录、年五十五以下者移注，仍别降敕。兼令知州许般家赴任，缘路支给馆券。其俸钱并依逐州录事参军例，据户口特支见钱。以三考为限，秩满不令守选，据资叙量试书判，注在北幕职官。」 
七年五月，诏诸道州府通判官等每有公筵，并接知州坐次。 
太宗太平兴国五年七月，命知莱州、殿中丞郑浚文，知单州、左赞善大夫刘厚德，并通判本州岛事，以刺史赴本任故也。 
雍熙二年二月，以著作郎韦亶通判随州，殿中侍御史李式通判道州，武(光)[元]颖通判博州。初，李继捧归朝，其弟继迁遁入蕃部为寇。会边臣言继迁悉知朝廷事，盖继(宜)捧等漏露，故宗族悉置于外，令亶等通判，专司郡政。 
真宗咸(年)[平]四年正月，省杭州通判一员。 
景德二年六月，置滨州通判一员，以刺史周绪赴本任也。真宗以武臣多不闲政理，非通判廉干则民受弊，诏应防、团团：原作「关」，据《长编》卷六○改。、刺史在本任及知州处，见任通判令转运司密具能否以闻。 
八月八日，河北转运使刘综请择文学器识之士通判缘边州军，庶其商度边事，往还北境文牒。从之。 
三年十月，置解州通判官一员。旧例，州不及万户不置通判，至是解州及数，乃置。 
四年十一月，诏保州通判自今选进士登科有材干者充。保州密迩边境，旧止武臣知州，每契丹官属书(门)[问]及行移文牒，多未适中，故令选任。 
大中祥符二年十 
      
二月，诏缘边并连接溪洞州军，其间通判职位高于知州者，并勘会移易。 
四年八月，诏武臣新罢军职正授郡任者，各选差通判官。 
六年正月，上封者言：「武臣知州军处或阙通判，望令转运司飞奏以闻，付有司速差。所差官如未到任，仍于京朝官知州、通判有全员处权差。」从之。 
天禧四年七月，置怀州、卫州通判各一员。以转运使言二州频年灾伤，今民稍复业，请增官绥抚故也。 
干兴元年仁宗即位未改元。五月，置戎州、泸州通判各一员，从安抚使江德源请也(也)。 
天圣元年三月，中书门下言，应北朝人使经过州郡通判，今后令审官院选差。从之。 
二年四月，集贤校理葛昂、张仲尹、黄弼、陈商、范说等言，各乞外任差遣。诏并与小处通判。太宗朝，凡带馆职出皆知州。景德后，昱、奭并以官卑止与通判，因以为例。 
三年五月二十八日，中书门下言：「新授虢州团练使田敏差知隰州，自来防、团、刺史赴本任，又知州无通判处，权置同判，候差朝臣及内职知州臣：原作「廷」，据《长编》卷一○三改。，即却省罢。」诏隰州权置同判。
五年八月，置祁州通判一员。先欲增置，诏转运司相度，乃言本州岛领三县，户口万三千，民事税赋不少，止以武臣知州，况系缘边，实稍要差置。故从之。 
六年正月，上封者言：「京朝官两任知县入通判，欲望今后并须三任方得差充。如有殊常劳绩及奏举人数多者，令审官院别取旨。」从之。 
六月，诏广州权置 
      
通判一员。旧无通判，至是转运司言，近以武臣石普知州，本州岛钱谷、刑狱事繁，乃增置。 
七年三月二十五日，诏潭州同判官自今增置一员，从太常少卿李若谷请也。 
七月，诏自河北、河东、陕西缘边同判，并于第二任近地知县内到任及二年已上者就移。候得替，别充三任同判，方入知州。 
九年九月，诏沿边四榷场州军榷场：原作「权扬」，据《长编》卷一一○改。，自今同判选经历任有心力清干京朝官充。是月，河北转运司请置顺安军通判一员，从之。 
宝元二年正月，诏陕西秦、凤、鄜、延、泾、源等州、镇戎军及河北镇、定、瀛、莫、雄、霸等州通判，自今令审官院并选差人。 
五月，增置永兴军、延州通判各一员。 
康定元年六月十六日，河东转运使文彦博言：河东隰、宪州、宁化、保德、岢岚岢：原作「苛」，据《长编》卷一二七改。、火山军处地居边境，自来止有职官，元无通判，乞各差京朝官一员充通判，却省职官一员。诏审官院选曾经知县一任者充，见任职官候候资放放便许参选此句文字似有衍误。。 
十二月二十四日，诏增施州通判一员，以京朝官充，仍于本路县令内选举。从本路转运司之请。 
皇佑三年二月，审官院言：「通判员多阙少，今定藩府州军凡五十一处，请各差京朝官一员为签判，及端、封等二十二州知州「封」原作「符」，「州知」原无，据《长编》卷一七○改、补。。邕、桂、宜三州通判，旧制就移知县人充，今请先用通判用通判：原作「问」，据《长编》卷一七○改补。。」从之。 
五年闰七月二十六日，诏：「今后曾任中书、枢密院臣僚出知外郡，更不得奏辟通判，许添奏职官一员，余依前后条 
      
贯。」 
嘉佑二年正月九日，右谏议大夫、知桂州张子宪言，乞差前知贵州周约充本州岛通判，非常例也。诏以桂州一路安抚使，自今听举通判一员。 
十月二十二日，审官院言：「勘会西京、北京、益州、广州、荆南、并州、江宁府、杭州、永兴军、镇、定、秦、延、渭、庆、郓、青州，并是京府及安抚使、都钤辖分领州镇，其差通判，欲今后并以知州资序人差充。任满无公私过犯，候到院与升半年名次。」从之。时以在院知州员多，故有是请。 
</div>
    <div class="pagination">
<a href="宋会要辑稿_page1034.html">上一页</a><span>...</span><a href="宋会要辑稿_page1030.html">1030</a><a href="宋会要辑稿_page1031.html">1031</a><a href="宋会要辑稿_page1032.html">1032</a><a href="宋会要辑稿_page1033.html">1033</a><a href="宋会要辑稿_page1034.html">1034</a><span class="current-page">1035</span><a href="宋会要辑稿_page1036.html">1036</a><a href="宋会要辑稿_page1037.html">1037</a><a href="宋会要辑稿_page1038.html">1038</a><a href="宋会要辑稿_page1039.html">1039</a><a href="宋会要辑稿_page1040.html">1040</a><span>...</span><a href="宋会要辑稿_page1036.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
