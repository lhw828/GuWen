<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 18 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 18 页/共 52 页</h1>
    <div class="content">　　太尉既升祼太官令出帅进馔者奉馔陈于东门之外重行西向以南为上谒者引司徒出诣馔所奉献祖之俎初太尉既至位太官令引馔入自正门俎初入门雍和之乐作以无射之均【自后接神之乐堂下皆奏无射】馔至泰阶乐止祝史俱进彻毛血之豆降自阼阶以出馔升诸太祝迎引于陛上各设于神座【笾豆盖羃先彻乃升簋簠既奠却其盖于下】设讫谒者引司徒以下降自阼阶复位诸太祝各取萧稷黍擩于脂燔于炉炭还樽所谒者引太尉诣罍洗盥手洗爵讫谒者引太尉升自阼阶诣献祖樽彛所执樽者举羃太尉酌泛齐讫光大之舞作谒者引太尉诣献祖神座前北向跪奠爵少东兴谒者又引太尉取爵于坫酌泛齐讫北向跪奠爵少西兴谒者引太尉少退北向立乐止太祝持版进于座右东面跪读祝文曰维某年嵗次月朔日子孝曾孙开元神武皇帝某谨遣太尉某官封臣某敢昭告于献祖宣皇帝祖妣宣庄皇后张氏晷运环周嵗序云及永怀追慕伏增逺感谨以一元大武柔毛刚鬛明粢芗合芗萁嘉蔬嘉荐醴齐肃雍明献祗荐禘事尚飨【余室祝文准此太祖以下称臣】讫兴太尉再拜讫又再拜初读祝文讫乐作太祝入奠版于神座还樽所太尉拜讫乐止谒者引太尉诣懿祖樽彛所取爵于坫执樽者举幂太尉酌泛齐讫长发之舞作谒者引太尉诣懿祖神座前南向跪奠爵少西兴谒者又引太尉取爵于坫酌泛齐讫南向跪奠爵少东兴谒者又引太尉少退南向立乐止太祝持版进于座右西向跪读祝文讫兴太尉再拜又再拜初读祝文讫乐作太祝进奠版于神座还樽所太尉拜讫乐止谒者引太尉诣太祖樽彛所取爵于坫执樽者举羃太尉酌泛齐讫大政之舞作谒者引太尉诣太祖神座前北向跪奠爵少东兴谒者又引太尉取爵于坫酌泛齐讫北向跪奠爵少西兴谒者又引太尉少退北向立乐止太祝持版进于座右东向跪读祝文讫兴太尉再拜讫又再拜初读祝文讫乐作太祝进奠版于神座还樽所太尉拜讫乐止谒者引太尉诣代祖樽彛所取爵于坫执樽者举羃太尉酌泛齐讫大成之舞作谒者引太尉诣代祖神座前南向跪奠爵少西兴谒者引太尉取爵于坫酌泛齐讫南向跪奠爵少东兴谒者引太尉少退南向立乐止太祝持版进于座右西向跪读祝文讫兴太尉再拜讫又再拜初读祝文讫乐作太祝进奠版于神座还樽所太尉拜讫乐止谒者引太尉诣髙祖樽彛所取爵于坫执樽者举羃太尉酌泛齐讫大明之舞作谒者引太尉诣髙祖神座前北向跪奠爵少东兴谒者又引太尉取爵于坫酌泛齐讫北向跪奠爵少西兴谒者引太尉少退北向立乐止太祝持版进于座右东向跪读祝文讫兴太尉再拜讫又再拜初读祝文讫乐作太祝进奠版于神座还樽所太尉拜讫乐止谒者引太尉诣太宗樽彛所取爵于坫执樽者举羃太尉酌泛齐讫崇徳之舞作谒者引太尉诣太宗神座前南向跪奠爵少西兴谒者又引太尉取爵于坫酌泛齐讫南向跪奠爵少东兴谒者引太尉少退南向立乐止太祝持版进于座右西向跪读祝文讫兴太尉再拜讫又再拜初读祝文讫乐作太祝入奠版于神座还樽所太尉拜讫乐止谒者引太尉诣髙宗樽彛所取爵于坫执樽者举羃太尉酌泛齐讫钧天之舞作谒者引太尉进髙宗神座前北向跪奠爵少东兴谒者又引太尉取爵于坫酌泛齐讫北向跪奠爵少西兴谒者引太尉少退北向立乐止太祝持版进于座右东向跪读祝文讫兴太尉再拜讫又再拜初读祝文讫乐作太祝进奠版于神座前还樽所太尉拜讫乐止谒者引太尉诣中宗樽彛所取爵于坫执樽者举羃太尉酌泛齐讫文和之舞作谒者引太尉进中宗神座前南向跪奠爵少西兴谒者又引太尉取爵于坫酌泛齐讫南向跪奠爵少东讫兴谒者引太尉少退南向立乐止太祝持版进于座右西向跪读祝文讫兴太尉再拜讫又再拜初读祝文讫乐作太祝进奠版于神座还樽所太尉拜讫乐止谒者引太尉诣睿宗樽彛所取爵于坫执樽者举羃太尉酌泛齐讫景云之舞作谒者引太尉进睿宗神座前南向跪奠爵少西兴谒者又引太尉取爵于坫酌泛齐讫南向跪奠爵少东讫兴谒者引太尉少退南向立乐终八节止太祝持版进于座右西向跪读祝文讫兴太尉再拜讫又再拜初读祝文讫乐作太祝进奠版于神座还樽所太尉拜讫曲终乐止谒者引太尉进诣东序西向立诸太祝各以爵酌罍福酒合置一爵一太祝持爵进太尉之左北向立太尉再拜受爵跪祭酒啐酒奠爵兴诸太祝各帅斋郎进俎太祝减神座前三牲胙肉【皆取前脚第三骨】加于俎又以笾取稷黍饭兴还樽所以胙肉共置一俎上以饭共置一笾以饭授太尉太尉受以授斋郎又以三牲胙肉授太尉太尉每受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼔柷作舒和之乐出讫戛敔乐止武舞入鼔柷作舒和之乐立定戛敔乐止初太尉将复位谒者引太常卿诣罍洗盥手洗爵讫谒者引太常卿升自阼阶诣献祖樽彛所执樽者举羃太常卿酌泛齐讫谒者引太常卿诣献祖神座前北面跪奠爵少东太常卿再拜讫兴谒者引太常卿取爵于坫酌泛齐讫诣神座前北面跪奠爵少西兴又再拜谒者引太常卿诣懿祖樽彛所执樽者举羃太常卿酌醴齐讫谒者引大常卿诣懿祖神座前南面跪奠爵少西讫兴太常卿再拜讫兴谒者又引太常卿取爵于坫酌醴齐讫谒者引太常卿诣神坐前南面跪奠爵少东讫兴又再拜谒者引太常卿次献太祖次献代祖次献髙祖次献太宗次献髙宗次献中宗次献睿宗并如上仪讫谒者引太常卿诣东序西向立诸太祝各以爵酌罍福酒合置一爵一太祝持爵进太常卿之左北向立太常卿再拜受爵跪祭酒遂饮卒爵太祝进受爵复于坫太常卿兴再拜讫谒者引太常卿降复位初太常卿献将毕谒者引光禄卿诣罍洗盥手洗爵酌盎齐终献如亚献之仪讫引光禄卿降复位武舞止登歌作诸太祝各进彻豆还樽所【彻者笾豆各一少移于故处】登歌止奉礼曰赐胙赞者唱众官再拜众官在位者皆再拜【已饮福受胙者不拜】永和之乐作奉礼曰众官再拜众官在位者皆再拜乐一成止谒者进太尉之左白礼毕谒者赞引各引享官以次出赞引引御史太祝以下俱复执事位立定奉礼曰再拜御史以下皆再拜赞引引出工人二舞以次出太庙令与太祝宫闱令帅腰舆升纳神主如常仪其祝版燔于斋坊
　　祭七祀【其日总祭如腊享】
　　功臣配享【依祫享仪】





　　大唐开元礼卷四十二
<史部,政书类,仪制之属,大唐开元礼>
　　钦定四库全书
　　大唐开元礼卷四十三　　唐　萧嵩等　撰吉礼
　　肃明皇后庙时享有司摄事
　　斋戒　　　　　　　陈设
　　省牲器　　　　　　晨祼
　　馈食
　　斋戒
　　将享有司日如别仪前享七日平明太尉誓百官于尚书省曰某月某日时享于肃明皇后庙各扬其职不供其事国有常刑凡预享之官散斋四日致斋三日【散斋皆于正寝致斋二日于本司一日于斋坊无本司者皆于斋坊】散斋理事如旧唯不吊丧问疾不作乐不判署刑杀文书不行刑罚不预秽恶致斋唯享事得行其余悉断其享官已斋而阙者通摄行事诸享官致斋之日给酒食及明衣各习礼于斋所光禄卿监取明水火【太官令取水于阴鉴取火于阳燧火以供爨水以实樽】前享一日诸卫令其属未后一刻各以其方器服守卫庙门【每门二人每隅一人】与太乐工人俱清斋一宿
　　陈设
　　前享三日右校清扫内外守宫设享官公卿以下次于斋坊之内前享二日太乐令设官悬之乐于庙庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路鼓于北悬之内道之左右植建鼓于四隅置柷敔于悬内【柷在左敔在右】设歌钟歌磬于庙堂之上前楹间北向磬簴在西钟簴在东其匏竹者立于阶间重行北向相对为首【凡悬皆展而编之】诸工人各位于悬后东方西方以北为上南方北方以西为上前享一日奉礼设享官公卿位于东门之内道北执事位在道南每等异位俱重行西向以北为上设御史位于庙堂之下一位于东南西向一位于西南东向令史各于其后设奉礼位于乐悬东北赞者二人在南差退俱西面设恊律郎位于庙堂之上前楹间近西东向设太乐令位于北悬之间北向设门外位享官公卿以下皆于东门之外道南每等异位重行北面西上设牲牓于东门之外当门西向以南为上设廪牺令位在牲西南史陪其后俱北向设太祝位于牲东当牲后祝史陪其后俱西向设太常卿省牲位于牲前近北又设御史位在太常卿之西俱南向设樽彜之位于庙堂之上前楹间于室户之左北向春夏鸡彜一鸟彜一牺樽二象樽二山罍二秋冬斚彜一黄彜一着樽二壶樽二山罍二皆加勺羃羃皆以黼皆西上各有坫【以置瓒爵】设簠簋钘登笾豆之位于堂上俱东侧阶之北四簋居前四簠次之次以六登次以六钘笾豆为后皆以南为上屈陈而下设洗于东阶东南北向罍水在洗东篚在洗西南肆【篚实以珪瓒巾爵】执樽罍者位在樽罍之后
　　省牲器
　　省牲之日午后十刻庙所诸卫之属禁断行人太庙令整拂神幄座晡后二刻太庙令帅府史二人及斋郎以樽坫罍洗篚羃及笾豆钘登入设于位加以巾盖【凡物噐皆濯而陈之】晡后三刻太祝与廪牺令以牲就牓位谒者引太常卿赞引引御史入诣东陛升遍视涤濯于上【凡导引者每曲一逡巡于视涤濯执樽者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位太祝巡牲一匝西面举手曰充还本位太祝与廪牺令以次牵牲诣厨授太官谒者引光禄卿诣厨省鼎镬申视濯溉赞引引御史就厨省馔具【太常卿每事讫各还斋所】进馔者入彻笾豆簋簠钘登以出享日未明十五刻太官令帅宰人以鸾刀割牲祝史取毛血共实一豆遂烹牲祝史洗肝于郁鬯又取膟膋共实一豆置于馔所
　　晨祼
　　享日未明四刻诸享官各服其服太庙令良醖令各率其属入实樽罍【鸡彜斚彜及牺樽象樽着樽壶樽之上樽皆实以明水山罍之上樽实以酒鸟彛黄彛实以郁鬯牺樽实以醴齐壶樽实以盎齐山罍实以清酒】太官令帅进馔者实诸笾豆簋簠未明三刻奉礼帅赞者先入就位赞引引御史博士太祝宫闱令及令史祝史与执樽罍篚羃者各就位赞引引御史太祝诣东陛升堂行扫除于上令史祝史行扫除于下讫引降复位未明二刻赞引引太庙令太祝宫闱令诣东陛升堂太祝宫闱令入室开埳奉出神主置于座引太庙令以下降复位未明一刻谒者赞引各引享官俱就东门外位太乐令帅工人二舞次入就位文舞入陈于悬内武舞立于悬南道西【其升堂者皆脱屦于下降纳如常】谒者引司空入就位立定奉礼曰再拜司空再拜讫谒者引司空诣东陛升堂行扫除于上降行乐悬于下讫引复位初司空行乐悬讫赞引引享官以下次入就位立定奉礼曰众官再拜众官在位者皆再拜讫谒者进太尉之左白有司谨具请行事退复位恊律郎跪俯伏举麾【凡取物者皆俯伏而取以兴奠物则奠讫而后兴】鼓柷奏永和之乐乃以黄钟之均作文舞之舞乐舞九成【黄钟三奏大吕太蔟应钟各再奏】偃麾戛敔乐止【凡乐举麾而作戞敔而止】奉礼曰众官再拜众官在位者皆再拜谒者引太尉诣罍洗盥手洗瓒讫谒者引太尉升自东阶诣樽彛所执樽者举羃太尉酌郁酒讫登歌作肃和之乐以圜钟之宫谒者引太尉入诣神座前北面跪以鬯祼地奠之兴谒者引太尉出北向再拜讫登歌止谒者引太尉降复位初众官拜讫祝史奉毛血及肝膋之豆立于东门外斋郎奉炉炭萧稷黍立于肝膋之后于登歌止祝史奉毛血肝膋与奉炉炭萧稷黍者以次入自正门升自泰阶太祝迎毛血肝膋于阶上奠于神座前祝史退立于樽所斋郎以萧黍各置于炉炭下降自阼阶以出太祝取肝膋出户燔于炉炭还樽所
　　馈食
　　太尉既升祼太官令出帅进馔者奉馔陈于东门之外重行西向以南为上谒者引司徒出诣馔所司徒奉馔初太尉既至位太官令引馔入自正门俎初入门雍和之乐作以无射之均馔至阶乐止祝史进彻毛血之豆降自阼阶以出馔升太祝迎引于阶上设于神座前谒者引司徒以下降自阼阶复位太祝取萧稷黍擩于脂燔于炉炭还樽所赞者引太尉诣罍洗盥手洗爵讫升自阼阶诣樽彛所执樽者举羃太尉酌醴齐讫坤贞之舞作谒者引太尉入诣神座前北向跪奠爵出户北向立乐止太祝持版进于室戸外之右东面跪读祝文曰维某年嵗次月朔日子孝子开元神武皇帝某谨遣摄太尉某官臣某敢昭告于皇妣肃明皇后刘氏气序流迈时惟孟春永怀罔极伏增逺感谨以一元大武柔毛刚鬛明粢芗合芗萁嘉蔬嘉荐醴齐敬修时享以申追慕尚飨读讫兴太尉再拜讫又再拜初读祝文讫乐作太祝入奠版于神座出还樽所太尉拜讫乐止太祝以爵酌罍福酒合置一爵一太祝持进太尉之左东向立太尉再拜受爵跪祭酒啐酒奠爵兴太祝减神前三牲胙肉【皆取前脚第二骨】加于俎又以笾取稷黍饭兴还樽所以胙肉置一俎上以饭置笾豆以饭授太尉太尉以授斋郎又以俎肉次授太尉太尉每授即以授斋郎讫太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戞敔乐止初太尉将复位谒者引太常卿诣罍洗盥手洗爵讫升自阼阶诣樽彛所执樽者举羃太常卿酌盎齐武舞作谒者引太常卿入诣神座前北面跪奠爵谒者引太常卿出户北向再拜讫太祝以爵酌罍福酒一爵持进太常卿之左北向立太常卿再拜受爵跪祭酒遂饮卒爵太祝进受爵复于坫太常卿再拜讫降复位太常卿献将毕谒者引光禄卿诣罍洗盥手洗爵酌盎齐之礼一如亚献之仪讫光禄卿降复位武舞止登歌作雍和之乐太祝入室彻豆还樽所【彻者笾豆各一少移于故处】登歌止奉礼曰赐胙赞者唱众官再拜众官在位者皆再拜【已饮福受胙者不拜】永和之乐作奉礼曰众官再拜众官在位者皆再拜乐一成止谒者进太尉之左白礼毕谒者赞引各引享官以次出赞引引御史太祝以下俱复执事位立定奉礼曰再拜御史以下皆再拜赞引引出工人二舞以次出宫闱令纳神主如常仪其祝版焚于斋坊












　　大唐开元礼卷四十三
　　钦定四库全书
　　大唐开元礼卷四十四　　唐　萧嵩等　撰吉礼
　　孝敬皇帝庙时享有司摄事
　　斋戒　　　　　　　陈设
　　省牲器　　　　　　晨祼
　　馈食
　　斋戒
　　将享有司日如别仪前享七日平明太尉誓百官于尚书省曰某月某日时享于孝敬皇帝庙各扬其职不供其事国有常刑凡预祭之官散斋四日致斋三日【散斋皆于正寝致斋二日于本司一日于斋坊无本司皆于斋坊】散斋理事如旧惟不吊丧问疾不判署刑杀文书不作乐不行刑罚不预秽恶致斋惟享事得行其余悉断其享官已斋而阙者通摄行事诸享官致斋之日给酒食及明衣各习礼于斋所光禄卿监取明水火【太官令取水于隂鍳取火于阳燧火以供爨水以实樽】前享一日诸卫令其属未后一刻各以其方器服守卫庙门【每门二人每隅一人】与太乐工人俱清斋一宿
　　陈设
　　前享三日右校清扫内外守宫设享官公卿以下次于斋坊之内前享二日太乐令设宫悬之乐于庙庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路鼓于北悬之内道之左右植建鼓于四隅置柷敔于悬内【柷在左敔在右】设歌钟歌磬于庙堂之上前楹间北向磬簴在西钟簴在东其匏竹者立于阶间重行北向相对为首【凡悬皆展而编之】诸工人各位于悬后东方西方以北为上南方北方以西为上前享一日奉礼设享官公卿位于东门之内道北执事位在道南每等异位俱重行西面以北为上设御史位于庙堂之上一位于东南西向一位于西南东向令史各于其后设奉礼位于乐悬东北赞者二人在南差退俱西向设恊律郎位于庙堂之上前楹间近西东向设太乐令位于北悬之间北向设门外位享官公卿以下皆于东门之外道南每等异位重行北面西上设牲牓于东门之外当门西向以南为上廪牺令位于牲西南史陪其后俱北向设太祝位于牲东当牲后祝史陪其后俱西向设太常卿省牲位于牲前近北又设御史位在太常卿之西俱南向设樽彛之位于堂上前楹间于室户之左北向春夏奠鸡彛一鸟彛一牺樽二象樽二山罍二秋冬斚彛一黄彛一着樽二壶樽二山罍二皆加勺羃羃以黼皆西上各有坫【以置瓒爵】设簋簠钘登笾豆之位于堂上俱东侧阶之北四簋居前四簠次之次以六登次以六钘笾豆为后皆以南为上屈陈而下设洗于东陛东南北向罍水在洗东篚在洗西南肆【篚实以珪瓒巾爵】执樽罍者位在樽罍之后
　　省牲器
　　省牲之日午后十刻庙所诸卫之属禁断行人庙令整拂神幄坐晡后二刻庙令帅府史二人斋郎以樽坫罍洗篚羃及笾豆钘豋入设于位加以巾盖【凡器物皆濯而陈之】晡后三刻太祝与廪牺令以牲就牓位谒者引太常卿赞引引御史入诣东陛升遍视涤溉于上【凡导引者每曲一逡巡于视濯执樽者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位太祝循牲一匝西面举手曰充还本位太祝与廪牺令以次牵牲诣厨授太官谒者引光禄卿诣厨省鼎镬申视濯溉赞引引御史就厨省馔具【太常卿以下每事讫各还斋所】进馔者入彻笾豆簋簠钘登以出享日未明十五刻太官令帅宰人以鸾刀割牲祝史取毛血共实一豆遂烹牲祝史洗肝于鬰鬯又取膟膋共实一豆置于馔所【膟膋肠间脂也】
　　晨祼
　　享日未明四刻诸享官各服其服太庙令良醖令各帅其属入实樽罍【鸡彜斚彜及牺樽象樽着樽壶樽之上樽实以眀水山罍之上樽实以酒鸟彜黄彜实以鬰鬯牺樽着樽实以醴齐象樽壶樽实以盎齐山罍实以清酒】太官令帅进馔者实诸笾豆簋簠未明三刻奉礼帅賛者先入就位賛引引御史博士太庙令宫闱令太祝及令史祝史与执樽罍篚羃者入自东门当阶间重行北面西上立定奉礼曰再拜赞者承传御史以下皆再拜讫执樽罍篚羃者各就位赞引引御史太祝诣东陛升堂行扫除于上令史祝史行扫除于下讫引降复位未明二刻赞引引太庙令太祝宫闱令诣东阶升堂入室开埳太祝宫闱令奉出神主置于座讫【皇后神主宫闱令奉出并坐而处右】引太庙令以下降复位未明一刻谒者賛引各引享官俱就东门外位太乐令帅工人二舞以次入就位文舞入陈于悬内武舞立于悬南道西【其升堂者皆脱屦于下降纳如常】谒者引司空入就位立定奉礼曰再拜司空再拜讫谒者引司空诣东陛升堂行扫除于上降行乐悬于下讫引复位初司空行乐悬谒者赞引引享官次入就位立定奉礼曰众官再拜众官再拜讫谒者进太尉之左白有司谨具请行事退复位协律郎跪俯伏举麾【凡取物者皆跪俯伏而取以兴奠物则奠讫而后兴】鼓柷奏永和之乐乃以黄钟之均作文舞之舞乐舞九成【黄钟三奏大吕太蔟应钟各再奏】偃麾戛敔乐止【凡乐恊律郎举麾工鼔柷而后作偃麾戞敔而后止】奉礼曰众官再拜众官在位者皆再拜谒者引太尉诣罍洗盥洗讫谒者引太尉升自东阶诣樽彛所执樽者举羃太尉酌郁酒讫登歌作肃和之乐以圜钟之均谒者引太尉入诣神座前北面跪以鬯祼地奠之兴谒者引太尉出户北面再拜讫登歌止谒者引太尉降复位初众官再拜讫祝史取毛血肝膋之豆立于东门外斋郎奉炉炭萧稷黍立于肝膋之后于登歌止祝史奉毛血肝膋斋郎奉炉炭萧稷黍以次入自正门升自泰阶太祝迎毛血肝膋于阶上入奠于神座前祝史退立于樽所斋郎奉炉加炭皆置于室户外之左其萧稷黍各置于炉炭下降自阼阶以出太祝取肝膋出戸燔于炉炭复还樽彛所
　　馈食
　　太尉既升祼太官令出帅进馔者奉馔陈于东门之外重行西向以南为上谒者引司徒出诣馔所司徒奉馔初太尉既至位太官令引馔入自正门俎初入门雍和之乐作以无射之均馔至泰阶乐止祝史进彻毛血之豆降自阼阶以出馔升太祝迎引于阶上设于神座【笾豆盖羃先彻乃升簋簠既奠却其盖于下】设讫谒者引司徒以下降自阼阶复位太祝取萧于脂燔于炉炭还樽所賛引引太尉诣罍洗盥手洗爵讫谒者引太尉升自阼阶诣樽彛所执樽者举羃太尉酌醴齐讫承光之舞作谒者引太尉入诣神座前北向跪奠爵少东兴谒者又引太尉取爵于坫酌醴齐讫谒者引入神座前北向跪奠爵少西谒者引太尉出户北向立乐止太祝持版进于室戸外之右东面跪读祝文曰维某年嵗次月朔日子孝侄开元神武皇帝某谨遣某官摄太尉臣某敢昭告于皇伯考孝敬皇帝哀皇后裴氏气序流迈时惟孟春永怀罔极伏增逺感谨以一元大武柔毛刚鬛明粢芗合芗萁嘉蔬嘉荐醴齐敬修时享以申追慕尚飨讫兴太尉再拜讫又再拜初读祝文讫乐作太祝入奠版于神座还樽所太尉拜讫乐止太祝以爵酌罍福酒一爵持进太尉之左东向立太尉再拜受爵跪祭酒啐酒奠爵兴祝史帅斋郎进俎太祝减神前三牲胙肉【皆取前脚第二骨】加于俎又以笾取稷黍饭兴还樽所以胙肉置一俎以饭置一笾以饭授太尉太尉毎受即以授斋郎讫太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初太尉将复位谒者引太常卿诣罍洗盥手洗爵讫谒者引太常卿升自阼阶诣樽彛所执樽者举羃太常卿酌盎齐武舞作谒者引太常卿入诣神座前北面跪奠爵少东讫谒者引太常卿出户北向再拜讫谒者又引太常卿取爵于坫酌盎齐讫谒者引入神座前北向跪奠爵少西讫兴谒者引太常卿出户北面又再拜讫太祝以爵酌罍福酒一爵持进太常卿之左东向立太常卿再拜受爵跪祭酒遂饮卒爵太祝进受爵复于坫太常卿再拜讫降复位太常卿献将毕谒者引光禄卿诣罍洗盥手洗爵酌盎齐之礼一如亚献之仪讫光禄卿降复位武舞止登歌作雍和之乐太祝入室彻豆还樽所【彻者笾豆各一少移于故处】登歌止奉礼曰赐胙赞者唱众官再拜众官在位者皆再拜【已饮福受胙者不拜】永和之乐作奉礼曰众官再拜众官在位者皆再拜乐一成止谒者进太尉之左白礼毕谒者赞引各引享官以次出赞引引御史太祝以下俱复执事位立定奉礼曰再拜御史以下皆再拜赞引引出工人二舞以次出太庙令与太祝宫闱令纳神主如常仪其祝版焚于斋坊




　　大唐开元礼卷四十四
　　钦定四库全书
　　大唐开元礼卷四十五　　唐　萧嵩等　撰吉礼
　　皇帝拜五陵　　　　皇后拜五陵
　　太常卿行诸陵
　　皇帝拜五陵
　　将拜陵所司承制内外宣摄随职供办前发二日太尉告太庙如常仪将作预修理拜谒之所及寝宫务极洁敬不得喧杂尚舎直长去陵十里所设行宫奉御铺御座斋室如常仪守宫设从驾百官及皇亲诸亲客使位及次如常仪尚舎又于谒拜陵所之道西量设小次又于寝宫前之西南设大次东向御座如常仪守宫量设侍臣次于御次西南又设羣官等应陪位者次于侍臣之西南随地之宜皆东向以北为上文官在北武官在南朝集使于武官之南尚食预备太牢之馔珍羞庶品务极丰洁【太常涤栈牲牢及粢盛光禄司农及掌祠人供办如式】拜谒前一日皇帝至行宫诣斋室仗卫如式陵令以玉册进御署讫近臣奉出陵令受讫奉礼设御位于陵东南隅西向【其有山谷隐暎则随地设位望陵而拜】又设位于寝宫之内寝殿东阶之东南西向又设百官位于陵所行従官及皇亲诸亲客使等分方位于神道之左右相对为首又设百官位于寝宫所大次之前分方序立如常并随地之宜拜谒日未明五刻诸卫量设黄麾大仗于陵寝陈布【诸陵寝旧宿卫人各依本职掌不得移动】未明三刻从行百官及皇亲五等以上诸亲三等已上并客使等应陪者俱就位侍中版奏请中严【其布位及进严典仪相賛设之】近仗就陈如常未明一刻侍中版奏外办皇帝素服乗马以出勅侍臣上马曲直华盖繖扇侍卫如常仪诣陵西南小次所控马以入少顷侍中版奏外办皇帝出次博士引太常卿太常卿前导皇帝至位立太常卿前奏请再拜【博士与太常卿退立于后】皇帝再拜太常卿又前奏请再拜皇帝又再拜【有泣无哭】奉礼曰再拜赞者承传陪位者皆再拜又再拜讫【凡賛引进退皆通事舍人賛相以后准此】少顷太常卿前奏请辞皇帝再拜又再拜奉礼曰奉辞赞者承传陪位者再拜又再拜太常卿引皇帝还小次乗马出次勅侍臣上马仪仗侍卫诣寝宫皇帝从陵回诣大次乗马以入其仗卫等各立以俟其行从百官及皇亲诸亲并客使等并依位序立于大次之前所司严洁具酒馔侍中版奏外办皇帝步出大次博士引太常卿太常卿前导皇帝至寝宫南门仗卫停于门外【其应从入之官临时奏聴进止】博士引太常卿太常卿前导皇帝入内门取东廊进至寝殿东阶之东南西向立定太常卿前奏再拜讫引皇帝升东阶当神座前北面再拜讫又当皇后神座前再拜讫入进省服翫拂拭床帐勅所司进太牢之馔加备珍羞陈设【若有太子诸王公主陪栢城内者并于寝殿东廊下所司致祭功臣陪者于东廊下各奠馔布位量定献官行事】太常卿引皇帝出诣酒樽所酌酒进【其樽坫陈于堂户外之东南如常仪】皇帝入奠酒三爵讫当神座前北面立太祝二人对持玉册于室户外之右东向一太祝东向跪读祝文讫皇帝再拜又再拜若更荐奠服翫即躬自执陈讫太常卿引皇帝出户当神座前北面立太常卿奏请辞皇帝再拜又再拜讫太常卿引皇帝出中门太常卿前奏请权停【其从官及行事官并出大门外奉候】其守宫使内侍官引内官帅寝宫内人谒见皇帝出侍卫如常仪还大次少顷若犹宿即乗马还行宫若更向前陵即于大次便进发【皆近侍预奏取进止与仗卫计防】
　　皇后拜五陵
　　所司预设大次于寝宫之东随地之宜东向铺御座如常又设先朝妃嫔次于大次之南守宫设大长公主长公主及诸亲妇人命妇等次于妃嫔之南皆东向及拜谒之处皆障以行帷前一日内谒者设中宫御座于寝宫东大次前近东东向又设先朝妃嫔以下位于御位西南各于其次之东皆重行东面以北为上又设司赞位于妃嫔东北东面掌賛二人在南差退皇帝发行宫后皇后乗四望车如常行之式之大次改服假髻白练单衣服内典引各引妃嫔以下就位立讫内侍版奏外办司言引尚宫尚宫引皇后【每尚宫前导皆司言先引】出就位【尚服负琮寳以従如式】立定尚仪前奏再拜退复位皇后再拜司賛曰再拜掌赞承传诸陪位者皆再拜少顷尚仪又前奏请再拜辞皇后再拜司赞曰再拜掌赞承传诸陪位者皆再拜尚宫引皇后还大次谒寝宫如常仪皇后初还大次内典引各引陪位者退皇后拜陵讫于寝宫东大次改服钿钗礼衣【若服常服临时聴进止】乗舆诣寝宫尚服负琮寳以从侍卫如常先朝妃嫔大长公主长公主陪从如常式至寝宫北门降舆入大次皇帝既入寝宫尚宫引皇后侍从如常诣寝殿前西阶之西东面立其妃嫔公主等陪従位于皇后之西南皆东面北上又设司賛位于妃嫔东北东面掌赞二人在南差退在位者立定尚仪前奏再拜皇后再拜司赞曰再拜掌赞承传妃嫔以下皆再拜讫尚宫引皇后升自西阶入室【妃嫔公主等仍立于阶下】诣先帝神座前北面再拜讫尚宫又引皇后诣先帝皇后神座前北面再拜讫尚宫引皇后进省先后服翫讫引退西厢东面立进食讫皇帝出尚宫引皇后从出降自西阶复阶下位尚仪奏再拜辞皇后再拜讫司赞曰再拜掌赞承传诸陪位妃嫔等皆再拜尚宫引皇后之大次更衣妃嫔以下皆更衣皇帝过皇后出寝宫北门乗四望车还行宫侍从如来仪
　　太常卿行诸陵
　　所司预择吉日行日之朝车府令具轺车驾一马清道青衣团扇曲盖繖扇俱诣太常寺门布列以俟守宫预于陵南百步道东设次西向北上右校令具翦除利器以备洒埽太常卿公服乗车奉礼以下公服陪从到次降车停便座奉礼设卿位于兆门外之左西向陵官在卿位东南执事官又于其南俱西面北上设奉礼位于陵官之西西面賛者二人在南少退谒者引太常卿次出就位赞引引诸官以次就位立定奉礼曰再拜赞者承传在位者俱再拜谒者引太常卿赞引引诸官以次入奉行毕谒者引复位奉礼曰再拜赞者承传在位者皆再拜谒者引太常卿赞引引诸官各就便座少顷乗车发引次诣诸陵奉行如上仪若应须洒埽及芟薙修理皆即随事处分













　　大唐开元礼卷四十五
　　钦定四库全书
　　大唐开元礼卷四十六　　唐　萧嵩等　撰吉礼
　　皇帝孟春吉亥享先农耕籍
　　斋戒　　　　　　　陈设
　　銮驾出宫　　　　　馈享
　　耕籍　　　　　　　銮驾还宫
　　劳酒
　　斋戒
　　前祀五日皇帝散斋三日于别殿致斋二日一日于太极殿一日于行宫前致斋一日尚舍奉御设御幄于太极殿西序及室内俱东向尚舍直长张帷于前楹下致斋之日质明诸卫勒所部屯门列仗昼漏上水一刻侍中版奏请中严诸卫之属各督其队入陈于殿庭如常仪尚舍引文武五品以上袴褶陪位如常式诸近侍之官各服其噐服诸侍臣并结佩俱诣阁奉迎侍中版奏外办上水三刻皇帝服通天冠绛纱袍结佩乗舆出自西房曲直华盖警跸侍卫如常仪皇帝即御坐东向坐侍中夹侍如常一刻顷侍中前跪奏称侍中臣某言请降就斋室俛伏兴还侍位皇帝降坐入室文武侍臣各还省直卫者如常仪舍人引陪位者以次出凡预享之官散斋三日致斋二日【散斋皆于正寝致斋一日于本司一日于享所其无本司者则一日于郊社署】近侍之官应从升者及从享羣官诸方客使各于享所俱清斋一宿散斋理事如旧唯不吊防问疾不作乐不判署刑杀文书不行刑罚不预秽恶致斋唯享事得行其余悉防其享官已斋而阙者通摄行事诸享官致斋之日给酒食及明衣各习礼于斋所光禄卿监取明水火【太官令取水于隂鍳取火于阳燧火以供防水以实尊】前享一日诸卫令其属未后一刻各以其方器服守卫壝门【每门二人每隅一人】与太乐工人俱清斋一宿
　　陈设
　　前享三日尚舍直长施大次于外壝东门之内道北南向尚舍奉御铺御坐守宫设文武侍臣次于大次之后文官在左武官在右俱南向设诸享官次于东壝之外道南从享文官九品以上于享官之东东方南方朝集使于文官之东东方南方蕃客又于其东俱毎等异位北向西上介公酅公于西壝之外道南武官九品已上于介公酅公之西西方北方朝集使于武官之西西方北方蕃客又于其西俱每等异位北向东上【其褒圣侯于文官三品之下诸州使人分方位于朝集使之后】设馔幔于内壝东门之外道南北向前享二日太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路鼓于北悬之内道之左右植建鼓于四隅置柷敔于悬内柷在左敔在右设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以北为上南方北方以西为上右校扫除坛之内外又为瘗埳于坛之壬地外壝之内方深取足容物南出陛前享一日奉礼设御坐于坛之东南西向设望瘗位于坛西南当瘗北向设享官公卿位于内壝东门之内道南执事者位于其后每等异位俱重行西向北上设御史位于坛下一位于东南西向一位于西南东向令史各陪其后设奉礼位于乐悬东北赞者二人在南差退俱西向又设奉礼赞者位于瘗西南东面设协律郎位于坛上南陛之西东向设太乐令位于北悬之间当坛北向设从享之官位文官九品以上于执事之南东方南方朝集使于文官之南东方南方蕃客又于其南俱每等异位重行西面北上酅公介公位于南壝西门之内道南武官九品已上于酅公介公之后西方北方朝集使于武官之南西方北方蕃客又于其南俱毎等异位重行东面北上【其褒圣侯于文官三品之下诸州使人分方位于朝集使之后】又设享官及从享羣官等门外位于东西壝门之外道南皆如设次之式又设御耕籍位于外壝南门之外十步所南向设从耕位三公诸王诸尚书诸卿位于御坐东南重行西向各依推数为列其公王尚书卿等非耕者位于耕者之东重行西向俱北上酅公介公位于御坐西南东向以北为上尚舍设御耒席于三公之北少西南向奉礼又设司农卿位于御耒席东少南西向廪牺令于司农卿之南少退诸执耒耜者位于公卿耕者之后非耕者之前西向【御耒耜一具三公耒耜三具诸王尚书卿各正位三人合耒耜九具以下耒太常各令籍田农人执之】设酒尊之位于坛上神农氏牺尊二象尊二山罍二在东南隅北向后稷氏牺尊二象尊二山罍二在神农氏酒樽之东俱北向西上【尊皆加勺羃有坫以置爵】设御洗于坛南陛东南亚献之洗于东陛之南俱北向执尊罍篚羃者各位于尊罍篚羃之后设币篚于坛上各于尊坫之所晡后郊社令帅斋郎以尊坫罍洗篚羃入设于位【升坛者自东陛】谒者引光禄卿诣厨视濯溉【凡导引者每曲一逡巡】赞引引御史诣厨省馔具【光禄卿以下每事讫各还斋所】享日未明十五刻太官令帅宰人以鸾刀割牲祝史以豆取毛血各置于馔所遂烹牲未明五刻太史令郊社令各服其服升设神农氏神坐于坛上北方南向设后稷氏神坐于东方西向席皆以莞设神坐于坐首
　　銮驾出宫
　　前出三日本司宣摄内外各供其职尚舍设行宫于坛南东向随地之宜守宫设从享官五品以上次于承天门外东西朝堂如常前二日太乐令设宫悬之乐于殿庭如常仪【驾出悬而不作】其日昼漏上水五刻銮驾发引发引前七刻捶一鼔为一严【三严时节前一日侍中奏裁】前五刻捶二鼓为再严侍中版奏请中严奉礼设从享群官五品以上位于东朝堂之前西向武官于西朝堂之前东向俱重行北上从享群官五品以上依时刻俱集朝堂次各服其服【其六品以下及酅公介公褒圣侯朝集使诸方客使等并依驾出之日赴享所】所司陈大驾卤簿前二刻捶三鼔为三严诸卫之属各督其队与钑防以次入陈于殿庭谒者引从享群官各就朝堂前位诸侍卫之官各服其器服侍中中书令以下俱就西阶奉迎【侍中负实如式】乗黄令进耕根车于太极殿西阶之前南向千牛将军一人执长刀立于车前北面黄门侍郎一人在侍臣之前赞者二人又在黄门侍郎之前侍中版奏外办太仆卿奋衣而升正立执辔皇帝斋服乗舆以出降自西阶称警跸如常仪千牛将军前执辔皇帝升车太仆卿立授绥侍中中书令以下夹卫如常乗黄令进耒耜太仆卿受之载于御者之间黄门侍郎进当銮驾前跪奏称黄门侍郎臣某言请銮驾发引俛伏兴退复位【凡黄门侍郎奏请皆进銮驾前跪奏称某官臣某言讫俛伏兴】銮驾动又称警跸黄门侍郎与赞者夹引以出千牛将军夹车而趋驾出承天门至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马赞者承传文武侍臣皆上马诸侍卫之官各督其属左右翊驾在黄麾内符寳郎奉六宝与殿中监后部从在黄钺内侍中中书令以下夹侍于车前赞者在供奉官人内侍臣上马毕黄门侍郎奏称请勅车右升侍中前承制退称制曰可黄门侍郎退复位千牛将军升讫黄门侍郎奏銮驾发引退复位銮驾动称警跸鼔传音如常不鸣鼔吹不得喧哗其从享之官在武队后如常仪驾将至诸享官俱朝服结佩谒者引立于次前重行北面西上驾过引下还斋所驾至行宫南门外回车南向将军降立于车右侍中进当銮驾前跪奉称臣侍中臣某言请降车俛伏兴还侍位皇帝降车乗舆入繖扇华盖侍卫警跸如常仪宿卫如式乗黄令受耒耜掌之谒者赞引从享官通事舍人分引文武群官五品以上集行宫朝堂前文左武右舍人承防勅羣官等各还次
　　馈享
　　享日未明三刻诸享官及从享之官各服其服郊社令良醖令帅其属入实尊罍及币【牺尊实以醴齐象尊实以盎齐山罍实以清酒齐皆加明水酒皆加酒各实于上尊祀神币皆以青色】太官令帅进馔者实诸笾豆簠簋等入设馔幔内未明二刻奉礼帅赞者先入就位赞引引御史诸太祝及令史祝史与执尊罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执尊罍篚羃者各就位赞引引御史诸太祝诣坛东陛升行扫除于上令史祝史行扫除于下讫引降就位未明一刻谒者赞引各引享官及从享羣官客使等俱就门外位太乐令帅工人二舞次入就位文舞入陈于悬内武舞立于悬南道西【其升坛者皆脱履于下降纳如常】谒者引司空入就位立定奉礼曰再拜司空再拜讫谒者引司空诣坛东陛升行扫除于上降行乐悬于下讫引复位初司空行乐悬谒者赞引各引享官及从享官客使等次入就位初未明三刻诸卫列大驾仗卫陈设如式侍中版奏请中严乗黄令进耕根车于行宫南门外回车南向【若行宫坛相逺严警如式】未明一刻侍中版奏外办质明皇帝服衮冕乗舆以出繖扇华盖侍卫如常仪【侍中负玺陪从如式】皇帝升车讫乗黄令进耒耜太仆受载如初黄门侍郎奏请銮驾发引还侍位銮驾动称警跸如常千牛将军夹车而趋【若行宫去坛逺奏升车如式】驾至大次门外回车南向侍中进当銮驾前跪奏称侍中臣某言请降车俛伏兴还侍位皇帝降车乗舆之大次繖扇华盖侍卫如常仪郊社令以祝版进御署讫近臣奉出郊社令受各奠于坫初皇帝降车讫乗黄令受耒耜授廪牺令而横执之左其耜之耕所置于席遂守之【凡执耒耜皆横之授则先其耒后其耜】皇帝停大次半刻顷太常博士引太常卿立于大次门外当门北向侍中版奏外办皇帝出次华盖侍卫如常仪博士引太常卿太常卿引皇帝【凡太常卿前导皆博士先引】至内壝门外殿中监进大珪尚衣奉御又以镇珪授殿中监殿中监受进皇帝搢大珪执镇珪华盖仗卫停于门外近侍省卫从入如常仪皇帝至版位西向立【毎立定太常与博士退立于左】太常卿前奏称请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位协律郎跪俛伏兴举麾【凡取物者皆跪俛伏取以兴奠物则奠讫俛伏而后兴】鼓柷奏永和之乐以姑洗之均【自后坛下接神之乐皆奏姑洗】作文舞之舞乐舞三成偃麾戛敔乐止【凡乐皆恊律郎举麾工鼓柷而后作偃麾戞敔而后止】太常卿前奏称请再拜退复位皇帝再拜奉礼曰众官再拜众官在位者皆再拜太祝俱取币于篚各立于尊所太常卿引皇帝太和之乐作【皇帝每行皆作太和之乐】皇帝诣坛升自南陛侍中中书令以下及左右侍卫量人从升【以下皆如之】皇帝升坛北向立乐止太祝以币授侍中侍中受币东向进皇帝搢镇珪受币【凡受物皆搢镇珪奠讫执镇珪俛伏兴】登歌作肃和之乐以南吕之均太常卿引皇帝进北面跪奠于神农氏神坐俛伏兴太常卿引皇帝少退北向再拜讫太常卿引皇帝又立于西方东向又太祝以币授侍中侍中受币北向进皇帝受币太常卿引皇帝进东面跪奠于后稷氏神坐俛伏兴太常卿引皇帝少退东面再拜讫登歌止太常卿引皇帝乐作皇帝降自南陛还版位西向立乐止初羣官拜讫祝史奉毛血之豆立于门外登歌止祝史奉毛血入升自南陛配坐升自东陛太祝迎取于坛上进奠于神坐前太祝与祝史退立于尊所皇帝既升奠币太官令出帅进馔者奉馔陈于内壝门外谒者引司徒出诣馔所司徒奉神农之俎皇帝既至版位乐止太官令引馔入俎初入门雍和之乐作馔至陛乐止祝史进跪彻毛血之豆降自东陛以出神农氏之馔升自南陛配坐之馔升自东陛太祝迎引于坛上各设于神坐前【笾豆盖羃先彻乃升簋簠既奠却其盖于下】设讫谒者引司徒以下降自东陛复位太祝各还樽所太常卿引皇帝诣罍洗乐作皇帝至罍洗乐止侍中跪取兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚兴进爵皇帝受爵倚中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘黄门侍郎受巾奠于篚皆如初太常卿引皇帝乐作皇帝诣坛升自南陛乐止谒者引司徒升自东陛立于尊所斋郎奉俎从升立于司徒之后太常卿引皇帝诣神农氏酒樽所执尊者举羃侍中赞酌醴齐讫夀和之乐作【皇帝每酌献及饮福皆作夀和之乐】太常卿引皇帝进神农氏神坐前北向跪奠爵俛伏兴太常卿引皇帝少退北面立乐止太祝持版进于神坐之右东面跪读祝文曰维某年岁次月朔日子嗣开元神武皇帝某敢昭告于帝神农氏献春伊始东作方兴率由典则恭事千畆谨以制币牺齐粢盛庶品肃备恒祀陈其明荐以后稷配神作主尚飨讫兴皇帝再拜初读祝文讫乐作太祝进跪奠版于神坐兴还尊所皇帝拜讫乐止太常卿引皇帝诣后稷氏酒樽所执樽者举羃侍中取爵于坫进皇帝受爵侍中赞酌醴齐讫乐作太常卿引皇帝进后稷氏神坐前东向跪奠爵俛伏兴太常卿引皇帝少退东向立乐止太祝持版进于神坐之左北向跪读祝文曰维某年岁次月朔日子嗣开元神武皇帝某敢昭告于后稷氏土膏覛起爰循耕籍用荐恒祀于帝神农氏惟神功叶稼穑实允昭配谨以制币牺齐
　　粢盛庶品式陈明荐作主侑神尚飨讫兴皇帝再拜初读祝文讫乐作太祝进跪奠版于神坐前俛伏兴还尊所皇帝拜讫乐止太常卿引皇帝进神农氏神坐前北面立乐作太祝各以爵酌上尊福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝帅斋郎进俎太祝减神农前三牲胙肉【皆取前脚第二骨】各置一俎上又以笾豆取稷黍饭共置一笾太祝先以饭笾授司徒司徒受西向进皇帝受以授左右又以胙肉授司徒司徒受俎以次进皇帝每受以授左右谒者引司徒降复位皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼓祝作舒和之乐出讫戛敔乐止武舞入鼓柷奏舒和之乐立定戞敔乐止皇帝将复位谒者引太尉诣罍洗盥手洗爵谒者引太尉自东陛升坛诣神农氏象尊所执尊者举羃太尉酌盎齐武舞作谒者引太尉进神农氏神坐前北向跪奠爵兴谒者引太尉少退北向再拜谒者引太尉诣后稷氏象尊所取爵于坫执尊者举羃太尉酌盎齐谒者引太尉进后稷氏神坐前东面跪奠爵兴谒者引太尉少退东向再拜谒者引太尉进神农神座前北向立太祝各以尊酌罍酒合置一爵一太祝持爵进大尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿诣罍洗盥手洗爵升酌盎齐终献如亚献之仪讫谒者引光禄卿降复位武舞止诸太祝各进跪彻豆兴还尊所【彻者笾豆各一少移于故处】奉礼曰赐胙赞者唱众官再拜众官在位者皆再拜【已饮福者不拜】永和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望瘗位奉礼帅赞者就瘗埳西南位太常卿引皇帝太和之乐作皇帝就望瘗位北向立乐止于群官将拜太祝各执篚进神坐前取币各由其陛防坛诣埳以币置于埳讫奉礼曰可瘗埳东西厢各四人寘土半埳太常卿前奏礼毕请就耕籍位太常卿引皇帝乐作皇帝诣耕位南向立乐止初白礼毕奉礼帅赞者还本位
</div>
    <div class="pagination">
<a href="大唐开元礼_page17.html">上一页</a><span>...</span><a href="大唐开元礼_page13.html">13</a><a href="大唐开元礼_page14.html">14</a><a href="大唐开元礼_page15.html">15</a><a href="大唐开元礼_page16.html">16</a><a href="大唐开元礼_page17.html">17</a><span class="current-page">18</span><a href="大唐开元礼_page19.html">19</a><a href="大唐开元礼_page20.html">20</a><a href="大唐开元礼_page21.html">21</a><a href="大唐开元礼_page22.html">22</a><a href="大唐开元礼_page23.html">23</a><span>...</span><a href="大唐开元礼_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
