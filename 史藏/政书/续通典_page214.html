<!DOCTYPE html>
<html>
<head>
    <meta charset="UTF-8">
    <title>续通典 - 第 214 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 214 页/共 410 页</h1>
    <div class="content">
●钦定续通典卷八十五　乐一

　

　　（臣）等谨案杜佑作乐典以为古者因乐着教将欲闲其邪正其颓非乐无由故其叙乐也上自皇初下终天实举夫因革之大凡制作之得失以及铿锵缀兆之节殊方下里之音本末灿然声容毕具而类例所不能赅者又为诸义以补其缺百世而下所谓闻其乐以知其德者将于是乎在也唐自肃代以后国事倥偬乐文坠缺洎乎五代虽有制造鲜足观者宋太祖太宗留心雅乐乐至皇佑间始定大安之名一代讲求声律家如司马光周子朱子蔡元定诸人类皆有夙悟神解可垂不朽顾当时不尽见用而所谓播在乐府荐之郊庙者乃出自李照魏汉津者流盖古乐之难复久矣辽金元大都沿汉津之旧至明李文利主三寸九分为黄锺朱载堉为开方乘除之说则又师心自用去古益远方之自桧不亦宜乎今去其缪者存其要始唐至德间迄于明代以续通典之后云

　　第一历代沿革上

　　第二历代沿革下

　　第三十二律　五声八音名义　五声十二律旋相为宫　五声十二律相生法

　　历代制造

　　第四权量　金一　石二　土三　革四　丝五　木六　匏七　竹八　八音之外又有七

　　乐悬

　　第五歌　杂歌曲　舞　杂舞曲

　　第六清乐　坐立部伎　四方乐　散乐　前代杂乐

　　第七大祠与忌日同者不去乐议　古乐淡且和议　律尺议　元丰朝会乐十议　杨杰大乐七失议　用正声废中声议　太正少三等八条议　崇宁之乐可变议　黄锺三寸九分不合于理议　琴以第三弦为宫为中和议

　　历代沿革上

　　○历代沿革上【唐　五代　宋】

　　唐

　　五代

　　宋

　　△唐

　　唐代宗宝应二年六月太常奏玄宗室请奏大运之舞调用太蔟肃宗室请奏惟新之舞调用夷则德宗即位十一月礼仪使奏代宗室乐用保大之舞贞元三年三月以昭德皇后庙乐章九首付有司帝令有司议庙舞之号礼官请号坤元之舞从之十四年二月帝自制中和舞又奏九部乐及禁中歌舞伎者十数人布列在廷上御麟德殿会百寮观新乐作诗令太子书示百官十九年四月修德明兴圣及献懿二祖庙迁神主于庙太常寺奏德明兴圣献祖懿祖庙乐用宫悬诏可宪宗永贞元年十二月有司请德宗庙室酌献奏文明之舞用黄锺宫元和元年有司奏顺宗室奏大顺之舞中书侍郎平章事段文昌撰乐章穆宗以元和十五年正月即位四月礼仪使奏宪宗皇帝庙乐请用象德之舞六月祔庙请用当月均调林锺宫谨按律历志曰黄锺太蔟林锺谓之三正律皆音之君也今祔飨始于六月辛未声应林锺之宫制可中书侍郎平章事段文昌进撰乐章敬宗以长庆四年正月即位有司奏穆宗室奏和宁之舞中书侍郎平章事牛僧孺奉敕撰奏乐章文宗以宝历二年即位有司奏敬宗庙奏大钧之舞中书侍郎平章事韦处厚撰乐章

　　△五代

　　梁太祖开平元年即受唐禅始建宗庙凡四室每室有登歌酌献之舞肃祖宣元皇帝室曰来仪之舞烈祖文穆皇帝室曰昭德之舞二年正月太祖将议郊禋有司撰进乐名舞名乐曰庆和之乐舞曰崇德之舞皇帝行奏庆顺之曲奠玉币登歌奏庆平之曲迎俎奏庆肃之曲酌献奏庆熙之曲饮福酒奏庆隆之曲送文舞迎武舞奏庆融之曲亚献终献奏庆休之曲太庙迎神舞开平之舞

　　后唐庄宗同光二年正月将有事于南郊光禄大夫检校尚书左仆射行太常卿充南郊礼仪使李燕进太庙登歌乐章洎舞名其懿祖昭烈皇帝室登歌酌献曰昭德之舞献祖文皇帝室登歌酌献曰文明之舞太祖武皇帝室登歌酌献曰应天之舞昭宗皇帝室登歌酌献曰永平之舞从之明宗天成元年八月太常定庄宗庙堂酌献舞武成之舞

　　晋高祖天福五年八月详定院秦先奉诏正冬二节朝会旧仪废于离乱之时兴自和平之代将期备物全系用心须议择人同为定制其正冬朝会礼节乐章二舞行列等事宜差太常卿崔梲御史中丞窦贞固刑部侍郎吕锜礼部侍郎张允与太常等官一一详定礼从新意道在旧章庶知治世之和渐见移风之善今众官检讨典礼具述制度按礼云天子以德为车以乐为御大乐与天地同和大礼与平地同节又曰安上治人莫善于礼移风易俗莫善于乐故乐书议舞曰夫乐在耳曰声在目曰容声应乎耳可以听知容藏于心难以貌睹故圣人假干戚羽旄以表其容发扬蹈厉以见其意声和合则大乐备矣又按义镜问鼓吹十二案合于何所答云周礼鼓人掌六鼓四金汉朝乃有黄门鼓吹崔豹古今注云因张骞使西域得摩诃兜勒一曲李延年增之分为二十八曲梁置鼓吹清商令二人唐又有■〈扌冈〉鼓金钲大鼓长鸣歌萧笳笛合为鼓吹十二案大享会则设于悬外此乃是设二舞及鼓吹十二案之繇也今议一从令式排列教习文舞郎六十四人分为八佾每佾八人左手执钥礼云苇钥伊耆氏之乐也周礼有钥师教国子尔雅曰钥如笛三孔而短大者七孔谓之簅历代以来文舞所用凡用钥六十有四右手执翟周礼所谓羽舞也书云舞干羽于两阶翟山雉羽分析连攒而为之二人执纛前自变量于舞人之外舞人冠进贤冠服黄纱袍白纱中单白领褾白练■〈衤盍〉裆白布大口袴革带乌皮履白布袜武舞郎六十四人分为八佾左手执干干楯也今之旁牌所以翳身也其色赤中画兽形故谓之朱干周礼所谓兵舞取其武象用楯六十有四右手执戚戚斧也上饰以玉故谓之玉戚二人执旌前引旌似旗而小绛色画升龙二人执鼗鼓二人执铎周礼有四金之奏其三曰金铎以通鼓形如大铃抑而振之金錞二每錞二人举之一人奏之周礼四金之奏一曰以金錞和鼓铸铜为之其色玄其形圆若锥上大下小高三尺六寸有六分圆二尺四寸上有伏虎之状旁有耳兽形衔环二人执铙以次之周礼四金之奏二曰金铙以止鼓如铃无舌摇柄以鸣之二人掌相在左礼云理乱以相制如小鼓用皮为里实之以糠抚之以节乐二人掌雅在右礼云讯疾以雅以木为之状如漆筩而揜口大二围长五尺六寸以羖皮鞔之旁有二纽髹画宾醉而出以器筑地明行不失节武舞人服弁平巾帻金支绯丝布大袖绯丝竹布两裆甲金饰白练■〈衤盍〉裆锦腾蛇起梁带豹文大口布袴乌布靴工人二十数于舞人之外舞弁朱褠革带乌皮履白练■〈衤盍〉裆白布袜殿廷仍加鼓吹十二案义镜云帝设毡案以毡为床也今请制大床容九人振作歌乐其床为熊罴貙豹腾倚之状以承之象百兽率舞之意分置于建鼓之外各三案每案羽葆鼓一大鼓一金錞一歌二人萧二人笳二人十二案乐工一百有八人舞助一百三十有二人取年十五己上弱冠已下容止端正者其歌曲名号乐章词句中书条奏差官修撰从之

　　汉高祖天福十二年九月权判太常封张昭奏改唐祖孝孙所定治康之舞为治安之舞凯安之舞为振德之舞又改贞观中九功舞为观象之舞七德舞为讲功之舞其治安振德二舞请依旧郊庙行用以文舞降神武舞送神其观象讲功二舞请依旧宴会行用昔周奏六代之乐即今二舞之类是也其宾祭常用别有九夏之乐即肆夏皇夏等是也梁武帝善音乐改九夏为十二雅前朝祖孝孙改雅为和示不相沿也臣今改为成取韶乐九成之义十二成乐曲名祭天神奏豫和之乐请改为禋成之乐祭地祇奏顺和请改为顺成祭宗庙奏永和请改为裕成祭天地宗庙登歌奏肃和请改为肃成皇帝临轩奏太和请改为政成王公出入奏舒和请改为弼成皇帝食举及饮宴奏休和请改为德成皇帝受朝皇后入宫奏正和请改为扆成皇太子轩悬出入奏成和请改允成元日冬至皇帝礼会登歌奏昭和请改为庆成郊庙俎入奏雍和请改为骍成皇帝祭享酌献读祝文及饮福受胙奏寿和请改为寿成祖孝孙原定十二和曲开元朝又奏三和遂有十五和之名凡制作礼法动依典故梁置十二雅盖取十二天之成数契八音十二律之变轨益以三和有乖稽古又缘祠祭所用不可尽去臣取其一焉祭孔宣父齐太公庙降神奏宣和请改师雅之乐三公升殿会讫下阶履行奏祴和请废同用弼成享先农耕耤田奏丰和请废同用顺成周太祖广顺元年五月太常卿边蔚上太庙四室奠献舞词表谓西汉诏叔孙通复位礼乐始有庙乐及降神纳俎登歌荐祼等曲迨至唐朝降神用文舞送神用武舞其余即奏十二和之乐一曲则别立舞名降及前朝亦徇此制今者将新郊庙严配祖宗合更率舞之名仰咏累功之盛请信祖睿和皇帝室酌献奏肃雍之舞僖祖明宪皇帝室酌献奏章德之舞义祖翼顺皇帝室酌献奏善庆之舞庆祖章肃皇帝室酌献奏观成之舞又奏改前朝治安为政和之舞振德为善胜之舞观象为崇德之舞讲功为象成之舞又议改十二成乐曲为十二顺曰昭顺曰宁顺曰肃顺日感顺曰治顺曰忠顺曰康顺曰雍顺曰温顺曰礼顺曰禋顺曰福顺

　　△宋

　　宋太祖建隆三年二月有司请改一代乐名并太庙四室酌献迎俎送神乐章诏翰林学士窦俨撰进四月俨上新定二舞十二乐曲名并乐章改周文舞崇德之舞为文德之舞武舞象成之舞为武功之舞改乐章十二顺为十二安盖取治世之音安以乐之义祭天为高安祭地为静安 【先农耤田同静安】 宗庙为理安天地宗庙登歌为- 1647-1 - 嘉安皇帝临轩为隆安王公出入为正安皇帝食饮为和安皇帝受朝皇后入宫为顺安皇太子轩悬出入为良安正冬朝会为永安 【文宣王武成王同永安】 郊庙俎豆入为丰安祭享酌献饮福受胙为禧安五月俨上太庙四室舞名并登歌辞禧祖室舞大善之舞奏大善之曲顺祖室舞大宁之舞奏大宁之曲翼祖室舞大顺之舞奏大顺之曲宣祖室舞大庆之舞奏大庆之曲干德元年翰林学士承旨陶榖等奉诏撰定祀感生帝之乐章曲名降神用大安太尉行礼用保安奠玉币用庆安司徒奉俎用咸安酌献同崇安饮福用广安亚献终献用文安送神用普安四年和岘言按唐贞观十四年景云见河水清张文收采古朱雁天马之义作景云河清歌名燕乐元会第二奏者是也伏见今年荆南进甘露京兆东州进嘉禾黄州进紫芝和州进绿毛龟黄州进白兔欲依月律撰神龟甘露紫芝嘉禾玉兔五瑞各一曲每朝会登歌首奏之六年岘又言汉朝获天马赤雁神鼎白麟之瑞并为郊歌国朝合州进瑞木成文驯象南方自至秦州获白鸟黄州获白雀并合播在管弦荐于郊庙诏岘作瑞文驯象玉乌皓雀四瑞乐章以备登歌太宗太平兴国二年冬至上寿复用教坊乐淳化三年元日朝贺毕再御朝元殿群臣上寿复用宫县二舞登歌五瑞曲自此遂为定制真宗咸平四年太常言乐工习艺匪精每祭享郊庙止奏黄锺宫一调未尝随月转律望示条约乃命侍读学士夏侯峤判寺郭贽同按试择其晓习月律者悉增月奉自余权停廪给再俾学习以奖励之虽颇振纲纪然亦未能精备盖乐工止以年劳次补而不以艺进至有抱其器而不能振作者故难于骤变景德二年诏翰林学士李宗谔权判太常寺复以龙图阁待制戚纶同判寺事乃命太常乐鼓吹两署工校其优劣黜去滥吹者五十余人宗谔因编次律吕法度乐物名数目曰乐纂又裁定两署工人试补条式及肄习程课先是惟天地感生帝宗庙用乐亲祀用宫县有司摄事止用登歌自余大祀未暇备乐至是诏自今诸大祀并宜用乐皆同感生帝六变八变如通礼所载大中祥符元年判太常礼院孙奭上言按礼文飨太庙终献降阶之后武舞止太祝彻豆丰安之乐作一成止然后理安之乐作是谓送神郊祀录载登歌彻豆一章奏无射羽然则宗庙之乐礼有登歌彻豆今于终献降阶之后即作理安之乐诚恐缺失望依旧礼增用诏判太常寺李宗谔与检讨详议以闻宗谔等言国初撰乐章有彻豆丰安曲辞乐署因循不作望如奭所奏从之时以将行封禅诏改酌献昊天上帝禧安之乐为封安皇地祇禧安之乐为禅安饮福禧安之乐为祺安别制天书乐章瑞安灵文二曲每亲行礼用之又作醴泉神芝庆云灵鹤瑞木五曲施于朝会宴享以纪瑞应五年上制荐献圣祖文舞曰发祥流庆之舞武舞曰降真观德之舞自是玉清昭应宫景灵宫亲荐皆备乐用三十六虡景灵宫以庭狭止用二十虡上又取太宗所撰万国朝天曲曰同和之舞平晋曲曰定功之舞亲作乐辞奏于郊庙仁宗景佑二年帝亲制乐曲以夹锺之宫黄锺之角太蔟之征姑洗之羽作景安之曲以祀昊天更以高安祀五帝日月作太安以享景灵宫罢旧真安之曲以黄锺之宫大吕之角太蔟之征应锺之羽作兴安以献宗庙罢旧理安之曲景安兴安惟乘舆亲行则用之以姑洗之角林锺之征黄锺之宫太蔟之商南吕之羽作佑安之曲以酌献五帝以林锺之宫太蔟之角姑洗之征南吕之羽作宁安之曲以祭地及太社太稷罢旧静安之曲于时制诏有司以太祖太宗真宗三圣并侑乃以黄锺之宫作庆安之曲以奠币彰安之曲以酌献又诏躬谒奉慈庙章献皇后之室作达安之曲以奠瓒厚安以酌献章懿皇后之室作报安之曲以奠瓒衍安以酌献皇帝入出作干安罢旧隆安之曲常祀至日祀圜丘太祖配以黄锺之宫作定安以奠币英安以酌献孟春祀感生帝宣祖配以太簇之宫作皇安以奠币肃安以酌献祈榖祀昊天太祖配作仁安以奠币绍安以酌献孟夏雩上帝太祖配以仲吕之宫作献安以奠币感安以酌献夏至祭皇地祇太祖配以蕤宾之宫作恭安以奠币英安以酌献季秋大飨明堂真宗配以无射之宫作诚安以奠币德安以酌献孟冬祭神州地祇太宗配以应锺之宫作化安以奠币韶安以酌献又造冲安之曲以七均之为八十四皆作声谱以授有司冲安之曲独未施行亲制郊庙乐章二十一曲财成颂体告于神明诏宰官吕夷简等分造乐章参施群祀又为景佑乐髓新经凡六篇第一释十二均第二明所主事第三辨音乐第四图律吕相生并祭天地宗庙用律及阴阳数配第五十二管长短第六历代度量衡皆本之于阴阳配之于四时建之于日辰通之于鞮竺演之于壬式遁甲之法以授乐府以考正声以赐群臣焉皇佑二年五月明堂礼仪使言明堂所用乐皆当随月用律九月以无射为均五天帝各用本音之乐于是内出明堂乐曲及二舞名迎神曰诚安皇帝升降行止曰仪安昊天上帝皇地祇神州地祇位奠玉币曰镇安酌献曰庆安太祖太宗真宗位奠币曰信安酌献曰孝安司徒奉俎曰饎安五帝位奠玉币曰镇安酌献曰精安皇帝饮福曰胙安退文舞迎武舞亚献终献皆曰穆安彻豆曰歆安送神曰诚安归大次曰憇安文舞曰右文化俗武舞曰威功睿德又出御撰乐章镇安庆安信安孝安四曲余诏辅臣分撰庚戌诏御所撰乐曲名与常祀同者更之遂更常所用圜丘雩祭明堂诚安之曲曰宗安祀感主帝庆安之曲曰光安奉慈庙信安之曲曰慈安六月内出御撰明堂乐八曲以君臣民事物配属五音凡二十声为一曲用宫变征变者天地人四时为七音凡三十声为一曲以子母相生凡二十八声为一曲皆黄锺为均又明堂月律五十七声为二曲皆无射为均又以二十声二十八声三十声为三曲亦无射为均皆自黄锺宫入无射如合用四十八或五十七声即依前谱次第成曲其彻声自同本律及御撰鼓吹警严曲合宫歌并肄于太常七月御撰明堂无射宫乐曲谱三皆五十七字五音一曲奉俎用之二变七律一曲饮福用之七律相生一曲退文舞迎武舞及亚献终献彻豆用之是月上封事者言明堂酌献五帝精安之曲并用黄锺一均声此乃国朝常祀五时迎气旧法若于亲行大飨即所未安且明堂之位木室在寅火室在巳金室在申水室在亥盖木火金水之始也土室在西南盖土王之次也既皆用五行本始所王之次则献神之乐亦当用五行本始月律各从其音以为曲其精安五曲宜以无射之均太蔟为角献青帝仲吕为征献赤帝林锺为宫献黄帝夷则为商献白帝应锺为羽献黑帝诏两制官同太常议而尧臣等言大飨日迫事难猝更诏俟过大礼详定以闻于是中书门下集两制太常官置局于秘阁详定大乐王尧臣等言天章阁待制赵师民博通今古愿同详定及乞借参知政事高若讷所校十五等古尺并从之三年二月诏两制及礼官参稽典制以定国朝大乐名中书门下审加详阅以闻初胡瑗请太祖庙舞用干戚太宗庙兼用干羽真宗用羽钥以象三圣功德然议者谓国朝七庙之舞名虽不同而干羽并用又庙制与古异及瑗建言止降诏定乐名而已七月尧臣等言按太常天地宗庙四时之祀乐章凡八十九曲自景安而下七十五章率以安名曲岂特本道德政教嘉靖之美亦缘神灵祖考安乐之故臣等谨上议国朝乐宜名大安诏曰朕惟古先格王随代之乐亦既制作必有称谓缘名以讨义繇义以知德盖名者德之所载而行远垂久之致焉故韶以绍尧夏以承舜濩以救民武以象伐传之不朽用此道也国家举坠正失典章交备独斯体大而有司莫敢易言之朕悯然念兹大惧列圣之休未能昭揭于天下之听是用申敕执事远求博讲而考定其衷今礼官学士迨三有事之臣同寅一辞以大安之议来复且谓艺祖之戡暴乱也安天下之未安其功大二宗之致太平也安天下之既安其德盛洎朕之承圣烈也安祖宗之安其仁厚祗览所议熟复于怀恭唯神德之造基神功之戢武章圣恢清净之治冲人蒙成定之业虽因世之迹各异而靖民之道同归以之播锺球文羽钥用诸郊庙告于神明曰大且安诚得其正嘉佑四年九月御制祫享乐舞名僖祖奏大基顺祖奏大祚翼祖奏大熙宣祖奏大光太祖奏大统太宗奏大昌真宗奏大治孝惠皇后奏淑安孝章皇后奏静安淑德皇后奏柔安章怀皇后奏和安迎神送神奏怀安皇帝升降奏肃安奠瓒奏顾安奉俎彻豆奏充安饮福奏僖安亚献终献奏佑安退文舞迎武舞奏显安皇帝归大次奏定安登楼礼成奏圣安驾回奏采茨文舞曰化成治定武舞曰崇功昭德帝自制迎神送神乐章诏宰臣富弼等撰大祚至采茨曲词十八七年八月御制明堂迎神乐章皆肄于太常英宗治平元年六月太常寺奏仁宗配享明堂奠币歌诚安酌献歌德安神宗元丰三年杨杰上十二均图帝取所上图考其说乃下范镇刘几参定而王朴阮逸之黄锺乃当李照之太蔟其编锺编磬虽有黄锺大吕而全阙四清声非古制也朴之太蔟夹锺则声失之高歌者莫能追逐平时设而不用圣人作乐以纪中和之声所以导中和之气清不可太高重不可太下必使八音协谐歌者从容而能永其言镇等因请择李照编锺编磬十二参于律者增以王朴无射应锺及黄锺大吕清声以为黄锺大吕太蔟夹锺之四清声俾众乐随之歌工咏之中和之声庶可以考请下朴二律就太常锺磬择其可用者用之其不可修者别制之而太常以为大乐法度旧器乞留朴锺磬别制新乐以验议者之术诏以朴乐锺为清声毋得销毁六年春正用御大庆殿初用新乐二月太常言郊庙乐虡若遇雨雪望祭即设于殿上三月礼部言有司摄事昊天舞名请初献曰帝临嘉至亚终献曰神娭锡羡太庙初献曰孝熙昭德亚终献曰礼洽储祥诏可九月礼部言周礼凡大祭祀王出入则奏王夏明入庙门己用乐矣今既移祼在作乐之前皇帝诣罍洗奏干安则入门亦当奏干安庶合古制其入景灵宫及南郊壝门乞如之哲宗元佑三年范镇乐成乐下太常杨杰着元佑乐议破镇说曰镇谓清声不见于经惟小胥注云锺磬者编次之十六枚而在一虡谓之堵至唐又有十二清声其声愈高尤为非是国朝旧有四清声置而弗用至刘几用之与郑卫无异按编锺编磬十六其来远矣岂徒见于周礼小胥之注哉汉成帝时犍为郡于水滨得古磬十六枚帝因陈礼乐雅颂之声以风化天下其事载于礼乐志不为不详岂因刘几然后用哉且汉承秦秦未尝制作礼乐其称古磬十六者乃二帝三王之遗法也其王朴乐内编锺编磬以其声律太高歌者难逐故四清声置而弗用及神宗朝下三律则四清声皆用而谐协矣周礼曰凫氏为锺薄厚之所震动清浊之所由出则清声岂不见于经哉今镇箫笛埙篪巢笙和笙献于朝廷箫必十六管是四清声在于其间矣自古无十二管之箫岂箫韶九成之乐巳有郑卫之声乎礼部太常亦言镇乐法自系一家之学难以参用而乐如旧制徽宗崇宁三年秋七月景钟成景钟者黄锺之所自出也垂则为钟仰则为鼎鼎之大终于九斛中声所极制炼玉屑入于铜齐精纯之至音韵清越其高九尺拱以九龙惟天子亲郊乃用之立于宫架之中以为君围于是命翰林学士承旨张康国为之铭四年七月铸帝鼐八鼎成八月太司乐刘昺言大朝会宫架旧用十二熊罴案金錞箫鼓觱篥等与大乐合奏今所造大乐远稽古制不应杂以郑卫诏罢之又依昺改定二舞各九成每三成为一变执钥秉翟扬戈持盾威仪之节以象治功庚寅乐成列于崇政殿有旨先奏旧乐三阕曲未终帝曰旧乐如泣声挥止之既奏新乐天颜和豫百寮称颂九月朔以鼎乐成帝御大庆殿受贺是日初用新乐太尉率百寮奉觞称寿有数鹤从东北来飞度黄庭回翔鸣唳乃下诏曰礼乐之兴百年于此然去圣愈远遗声弗存乃者得隐逸之士于草茅之贱获英茎之器于受命之邦适时之宜以身为度铸鼎以起律因律以制器按协于庭八音克谐昔尧有大章舜有大韶三代之王亦各异名今追千载而成一代之制宜赐新乐之名曰大晟朕将荐郊庙享鬼神和万邦与天下共之其旧乐勿用先是端州上古铜器有乐钟验其款识乃宋成公时帝以端王继大统故诏言受命之邦而隐逸之士谓魏汉津也朝廷旧以礼乐掌于太常至是专置大晟府大司乐一员典乐二员并为长贰大乐令一员协律郎四员又有制撰官为制甚备于是礼乐始分为二时蔡攸提举大晟府不喜佗人预乐有士人田为者善琵琶无行攸乃奏为大晟府典乐遂不用中声八寸七分管而但用九寸管又为一律长尺有八寸曰太声一律长四寸有半曰少声是为三黄锺律矣律与容盛又不翅数倍黄锺既四寸有半则圜锺几不及二寸诸品大小皆随律盖但以器大者为太小者为少乐始成试之于政事堂执政心知其非然不敢言因用之于明堂布政望鹤愈不至攸弟绦曰宴乐本杂用唐声调乐器多夷部亦唐律征角二调其均自隋唐间巳亡政和初命大晟府改用大晟律其声下唐乐巳两律然刘昺止用所谓中声八寸七分管为之又作匏笙埙篪皆入夷部至于征招角招终不得其本均大率皆假之以见征音以其曲谱颇和美故一时盛行于天下然教坊乐工嫉之如雠其后蔡攸复与教坊用事乐工附会又上唐谱征角二声遂再命教坊制曲谱既成亦不见施行而止然政和征招角招遂传于世矣二年八月罢大晟府制造所并协律官四年十月洪州奏丰城县民锄地得古钟大小九具状制奇异各有篆文验之考工记其制正与古合令乐工击之其声中律之无射绘图以闻七年十二月诏革弊事废诸局于是大晟府及教乐所教坊额外人并罢靖康二年汴京失守凡大乐轩架乐舞图舜文二琴教坊乐器乐书乐章明堂布政闰月体式景阳钟并虡九鼎皆亡矣高宗绍兴元年始飨明堂时初驻会稽而渡江旧乐复皆毁散太常卿苏迟等言国朝大礼作乐依仪合于坛殿上设登歌坛殿下设宫架今亲祠登歌乐器尚阙宣和添用钥色未及颁降州郡无从可以刱制宜权用望祭礼例止设登歌用乐工四十有七人乃访旧工以备其数四年再飨国子丞王普言按书舜典命夔曰诗言志歌永言声依永律和声盖古者既作诗从而歌之然后以声律协和而成曲自历代至于本朝雅乐皆先制乐章而后成谱崇宁后先制谱后命词故词律不相谐协且与俗乐无异乞复用古制又按周礼奏黄锺歌大吕以祀天神黄锺堂下之乐大吕堂上之乐也郊祀之礼皇帝版位在午阶下故还位之乐当奏黄锺明堂版位在阼阶上则还位当歌大吕今明堂礼不下堂而袭郊祀还位例并奏黄锺之乐于义未当寻皆如普议又礼部侍郎施垌奏礼经蕃乐出于荒政盖一时以示贬抑时内外暂止用乐今徽考大事既毕慈宁又巳就养其时节上寿理宜举乐一如旧制礼部寻言太母还宫国家大庆四方来贺自今冬至元正举行朝贺之礼依国朝故事合设大仗及用乐舞等庶几明天子之尊旧典不至废坠有诏俟来年举行孝宗淳熙六年始举明堂禋礼命五使按雅乐并严更警场于贡院奉诏将乐器依堂上堂下仪制排设五使及应赴官僚从旁立观按阅仍听往来察视时大礼使赵雄言前例阅乐至皇帝诣饮福位一曲即五使以下皆立而每阅奠玉帛及酌献等乐皆坐自如于礼未尽不当袭用前例故有是诏既而礼官讨论自绍兴以来凡五飨明堂礼毕还辇并未经用乐即无作乐节次可考乃参酌礼例成礼称贺并用皇佑大飨礼施行其南郊明堂仪注实述绍兴成宪又命有司兼酌元丰大观旧典为后世法程其用乐作止之节粲然可观前三日太常设登歌乐于坛上稍南北向设宫架于坛南内壝之外立舞表于酇缀之间 【明堂登歌设于堂上前两楹间宫架设于庭中】 前一日设协律郎位二押乐官一太常丞于登歌乐虡北太常卿于宫架北省牲之夕押乐太常卿及丞入行乐架协律郎展视乐器祀之日乐正帅工人二舞以次入皇帝乘舆自青城斋殿出乐正撞景钟降舆入大次景钟止 【明堂不用景钟】 服大裘衮冕自正门入协律郎跪俯伏举麾兴工鼓柷宫架干安之乐作凡升降行止皆奏之 【明堂奏仪安】 至午阶版位西向立协律郎偃麾戛敔乐止 【明堂至阼阶下乐止】 礼仪使奏请行事宫架作景安之乐 【明堂作诚安】 文舞进左丞相等升诣神位前乐作六成止皇帝执大圭再拜内侍进御匜帨宫架乐作帨手毕乐止礼仪使前导升坛宫架乐作至坛下乐止升自午阶 【明堂并升自阼阶】 登歌乐作至坛上乐止登歌嘉安之乐作 【明堂至堂上作镇安】 奠镇圭奠玉币于上帝乐止诣皇地祇太祖太宗神位前如上仪礼仪使导还版位登歌乐作降阶乐止 【明堂降自阼阶】 宫架乐作至版位乐止奉俎官入正门宫架丰安之乐作 【明堂作禧安】 跪奠俎讫乐止内侍以御匜帨进宫架乐作帨手拭爵乐止礼仪使导升坛宫架乐作至午阶乐止升自午阶登歌乐作至坛上乐止 【明堂无升坛】 登歌禧安之乐作 【明堂作庆安】 诣神位前三祭酒少立乐止读册皇帝再拜每诣神位并如之礼仪使导还版位登歌乐作降阶乐止宫架乐作至版位乐止奏请还小次宫架乐作入小次乐止武舞进宫架正安之乐作 【明堂作穆安】 舞者立定乐止亚献升诣酌尊所西向立宫架正安之乐作 【明堂皇太子为亚献作穆安】 三祭酒以次酌献如上仪乐止终献亦如之奏请诣饮福位宫架乐作至午阶乐止升自午阶登歌乐作将至位乐止登歌禧安之乐作 【明堂作胙安】 饮福礼毕乐止礼仪使导还版位登歌乐作降阶乐止宫架乐作至版位乐止 【明堂不降阶】 彻豆登歌熙安之乐作 【明堂作歆安】 送神宫架景安之乐作一成止 【明堂作诚安】 诣望燎望瘗位宫架乐作至位乐止 【明堂有燎无瘗】 燎瘗毕还大次宫架干安之乐作 【明堂作憇安】 至大次乐止皇帝乘大辇出大次乐正撞景钟鼓吹振作降辇还斋殿景钟止百官宗室班贺于端诚殿奏请圣驾进发军乐导引至丽正门大乐正令奏采茨之乐入门乐止 【明堂就贺于紫宸殿不奏采茨】 光宗受禅崇上寿皇圣帝寿成皇后暨寿圣皇太后尊号寿皇乐用干安寿圣寿成乐用坤安三殿庆礼在当时侈为盛仪寻以礼部太常寺言国朝岁飨上帝太祖肇造王业则配冬飨于圜丘太宗混一区宇则春祈榖夏大雩秋明堂俱配焉高宗身济大业功德茂盛所宜奉侑仰继祖宗以协先儒严祖之义以彰文祖配天之烈乃季秋升侑于明堂奠币用宗安之乐酌献用德安之乐并登歌作大吕宫及加上高宗徽号奉册宝以告用显安之乐宁宗即位孝宗升祔祧僖祖立别庙礼官言僖祖既仿唐兴圣立为别庙遇祫则即庙以飨孟冬祫飨日合先诣禧祖庙室行礼其乐舞欲依每岁别庙五飨设乐礼例于僖祖添设登歌乐如僖庙行礼就庙殿依次作登歌其宫架乐则于太庙殿上通作从之嘉定十四年诏山东河北连城慕义奉玉宝来献其文曰皇帝忝膺天命之宝实惟我祖宗之旧及明年元日上御大庆殿受宝用鼓吹导引备陈宫架大乐奏诗三章一曰恭膺天命二曰旧疆来归三曰永清四海并奏以太蔟宫理宗享国四十余年凡礼乐之事式遵旧章未尝有所改作先是孝宗庙用大伦之乐光宗庙用大和之乐至是宁宗祔庙用大安之乐

　　钦定续通典卷八十五 
 ●钦定续通典卷八十六　乐二

　

　　历代沿革下

　　○历代沿革下【辽　金　元　明】

　　辽

　　金

　　元

　　明

　　△辽

　　辽有国乐有诸国乐有雅乐有大乐有散乐有铙歌横吹乐祭天神地祇于木叶山用乐正月朔日夜皇帝燕饮用国乐春飞放杏埚皇帝射获头鹅荐庙燕饮乐工数十人执小乐器侑酒七月十三夜皇帝出行宫三十里卓帐宿十四日应从诸军随各部落动乐十五日中元大宴用汉乐腊日皇帝带甲戎装五更三点坐朝动乐饮酒正月元会用大乐曲破后用散乐角抵终之朝会设熊罴十二案法驾有前后部鼓吹乐太宗会同元年十一月晋遣冯道刘昫来上尊号得晋大乐三年四月宴晋及诸国使晋使杨端王朓起进酒作歌舞大同元年正用入汴二月丁巳朔建国号大辽 【初号契丹至是始称辽】 大赦改元用晋乐时晋开运四年也太宗入晋金吾六军殿中省仗太常乐舞陈于庭圣宗统和元年六月上皇太后尊号用宫县雅乐设宫县簨虡皇太后自紫宸殿乘平头辇童子女童队乐引至金銮门太后仪卫动奏太和之乐文武三品以上入奏舒和之乐皇帝入门奏雍和之乐太平元年十一月帝御昭庆殿百僚奉册加上尊号用宫县雅乐初辽本唐用十二和豫和祀天神顺和祭地祇永和享宗庙肃和登歌奠玉帛雍和入俎接神寿和酌献饮神太和节升降舒和节出入昭和举酒休和以饭正和皇后受册以行承和太子以行后改用十二安乐天子出入奏隆安太子行奏贞安余十安乐名阙

　　△金

　　金太祖天辅五年伐辽诏克中京先以礼乐仪仗等津发赴阙太宗天会五年四月宗翰宗望以宋大乐北还熙宗皇统元年正月上尊号用宋乐有司以钟磬刻晟字者犯太宗讳皆以黄纸封之 【黄佐曰宋徽宗作大晟乐八音皆以金字识之后皆没于金主晟】 时定文舞曰仁丰道洽之舞武舞曰功成治定之舞 【贞元仪又改文舞曰保大定功之舞武舞曰万国来同之舞世宗大定十一年加武舞曰四海会同之舞】 海陵天德二年十月册皇后用宫县乐是日皇帝将升御座宫县奏干宁之曲降座同册宝入门奏昌宁之曲出门同将受册宝以册宝入门宫县奏肃宁之曲命妇升降同皇后出合奏顺宁之曲升降座同受册奏坤宁之曲别日会群官会妃主宗室等赐酒设食簪花教坊作乐四年二月册皇太子前一日仪銮司设御座于大安殿大乐令帅其属展乐县于庭其日皇帝将升御座宫县奏干宁之曲册使入门奏昌宁之曲皇太子出入奏元宁之曲皆用夹锺宫 【大定八年册皇太子奏洪宁肃宁嘉宁和宁诸曲皆用太蔟宫】 世宗大定三年十月增上睿宗尊谥皇帝御大安殿授太尉册宝行事备登歌宫县乐太尉率百官赴衍庆宫行礼用登歌乐乐奏显宁之曲用应锺宫七年正月御大安殿受尊号册宝百官上寿备宫县登歌二舞皇帝将出奏干宁之曲册宝入宫县奏归美扬功之曲合班乐奏同册宝进行乐奏肃宁之曲册匣升殿乐奏同读册讫宝盝升殿乐奏同读宝讫宫县奏纯诚享上之曲太尉跪贺宫县奏肃宁之曲太尉司徒就百僚位宫县奏同礼毕奏干宁之曲降座入后阁百僚归幕次以俟上寿上册宝礼毕有司供办御床及与宴群官位摄太常卿与大乐令师工人入宫县奏干宁之曲皇帝即座合班乐奏肃宁之曲上公由东阶升宫县奏同进爵宣答讫分班再引上公自东阶升宫县奏同跪举酒宫县奏景命万年之曲饮讫降阶宫县奏肃宁之曲与宴群官升殿官县奏同内侍局进御床入再进第一爵酒登歌奏圣德昭明之曲行群官酒宫县奏肃宁之曲文舞入设群官食宫县奏保大定功之舞三成止出又进第二爵酒登歌奏天赞尧龄之曲行群官酒宫县奏肃宁之曲武舞入设群官食宫县奏万国来同之舞三成止出又进第三爵酒登歌奏庆云之曲行群官酒宫县奏肃宁之曲设群官食宫县奏同礼毕群官降阶宫县奏同扇合帘降奏干宁之曲降座入后阁七月建社稷坛于中都祭用春秋二仲月上戊日乐用登歌遣官行事祭日大乐令帅乐工入太尉诣盥洗位作太蔟宫正宁之曲诣太社坛作应锺宫嘉宁之曲奠玉币作太蔟宫嘉宁之曲司徒奉太社之俎大官令引馔入作太蔟宫正宁之曲太尉诣罍洗位诣太社坛至酒罇所酌酒讫作太蔟宫阜宁之曲太尉诣配位酌酒讫作太蔟宫昭宁之曲太祝进彻豆作应锺宫娱宁之曲 【按祭太稷并如太社之乐】 十一年十一月郊祀前一日朝享于太庙皇帝入门宫县无射宫昌宁之曲升殿登歌夹锺宫昌宁之曲迎神宫县来宁之曲黄锺三奏大吕角二奏太蔟征二奏应锺羽二奏皇帝盥洗宫县无射宫昌宁之曲升阶降阶并同司徒奉俎宫县无射宫丰宁之曲始祖酌献宫县无射宫大元之曲献祖大昭之曲昭祖大成之曲景祖大昌之曲世祖大武之曲肃宗大明之曲穆宗大章之曲康宗大康之曲太祖大定之曲太宗大惠之曲睿宗大和之曲文舞退武舞进宫县肃宁之曲亚终献同皇帝饮福登歌夹锺宫福宁之曲彻豆登歌夹锺宫丰宁之曲送神宫县黄锺宫来宁之曲是年太常议乐曲之名唐以和宋以安本朝以宁顾郊祀乐曲未备皇统九年拜天用干宁之曲今圜丘降神固可就用其皇统入中壝奠玉币迎俎酌献舞出入乐曲宜皆以宁字制名遂命学士院撰焉皇帝入中壝官县黄锺宫昌宁之曲 【凡步武同】 降神宫县干宁之曲仁丰道洽之舞圜锺为宫三奏黄锺为角太蔟为征姑洗为羽皆一奏皇帝盥洗宫县黄锺宫昌宁之曲升坛登歌大吕宫昌宁之曲昊天上帝奠玉币登歌大吕宫洪宁之曲皇地祇坤宁之曲配位太祖皇帝永宁之曲司徒迎俎宫县黄锺宫丰宁之曲昊天上帝酌献登歌大吕宫嘉宁之曲皇地祇泰宁之曲配位太祖皇帝燕宁之曲文舞退武舞进宫县黄锺宫咸宁之曲亚终献宫县同功成治定之舞皇帝饮福登歌大吕宫福宁之曲彻豆登歌大吕宫丰宁之曲送神宫县圜锺宫干宁之曲方丘如圜丘之仪迎神镇宁之曲林锺宫再奏太蔟角再奏姑洗征再奏南吕羽再奏初献盥洗太蔟宫肃宁之曲升坛应锺宫肃宁之曲奠玉币太蔟宫亿宁之曲司徒奉俎太蔟宫丰宁之曲正位酌献太蔟宫溥宁之曲配位 【配太宗也】 酌献太蔟宫保宁之曲亚终献升坛太蔟宫咸宁之曲彻豆应锺宫丰宁之曲送神林锺宫镇宁之曲诣望燎 【谨按燎应作瘗史误刻也】 位太蔟宫肃宁之曲又诏以三年冬祫五年夏禘为常礼皇帝亲享备宫县登歌乐皇帝入门宫县无射宫昌宁之曲 【出入步武同】 升殿登歌夹锺宫昌宁之曲 【升阶及将还版位皆同】 盥洗宫县无射宫昌宁之曲 【降阶同】 迎神宫县来宁之曲黄锺宫三奏大吕角二奏太蔟征二奏应锺羽二奏司徒引俎宫县无射宫丰宁之曲始祖酌献宫县无射宫大元之曲德皇帝大熙之曲安皇帝大安之曲献祖大昭之曲昭祖大成之曲景祖大昌之曲世祖大武之曲肃宗大明之曲穆宗大章之曲康宗大康之曲太祖大定之曲太宗大惠之曲熙宗大同之曲睿宗大和之曲世宗大钧之曲显宗大宁之曲章宗大隆之曲宣宗大庆之曲 【谨按金史乐志禘祫亲飨诸曲均不载制造年月雅乐篇则汇叙于大定十一年朝飨之后今仍原文附载于此】 文舞退武舞进宫县无射宫肃宁之曲亚终献无射宫肃宁之曲饮福登歌夹锺宫福宁之曲彻豆登歌夹锺宫丰宁之曲送神宫县黄锺宫来宁之曲十四年太常议历代之乐各自为名今郊庙社稷所用宋乐器犯庙讳宜皆刮去更为制名于是命礼部学士院太常寺撰名取大乐与天地同和之义名之曰大和

　　△元

　　元太宗十年十一月征金太常遗乐宣圣五十一代孙衍圣公元措言于帝曰今礼乐散失燕京南京等处亡金太常故臣及礼册乐器多存者乞降旨收录于是降旨令各处管民官如有亡金知礼乐人可并其家属徙付东平令元措领之于本路税课所给其食宪宗二年三月五日命东平万户严忠济立局制钟磬笋虡仪物肄习五月十三日召太常礼乐人赴日月山八月七日学士魏祥卿徐世隆郎中姚枢等以乐工李明昌许政吴德段楫寇忠杜延年赵德等五十余人见于行宫帝问制作礼乐之始世隆对曰尧舜之世礼乐兴焉时明昌等各执钟磬笛箫篪埙巢笙于帝前奏之曲终复合奏之凡三终十一日始用登歌乐祀昊天上帝于日月山祭毕命驿送乐工还东平世祖中统元年七月用新制雅乐享祖宗于中书省三年九月东平万户严光范奏太常登歌乐器乐工已完宫县乐文武二舞未备凡用人四百一十二请以东平漏籍户充之合用乐器官为置备制可命中书省臣议行于是中书命左三部太常寺少府监于兴禅寺置局委官杨天佑太祝郭敏董其事大乐正翟刚辨验音律充收受乐器官丞相耶律铸又言今制宫县大乐内编磬十有二虡宜于诸处选石材为之太常寺以新拨宫县乐工文武二舞四百一十二人未习其艺遣大乐令许政往东平教之至元二年闰五月大乐署言堂上下乐舞官员及乐工合用衣服冠冕鞾履等物乞行制造中书礼部移准太常博士议定制度七月中书吏部再准太常博士议定行下所司制造宫县乐器既成大乐署郭敏开坐名数以上是月新乐服成乐工至自东平敕翰林院定撰八室乐章大乐署编运舞节俾肄习之十一月有事于太庙宫县登歌文武二舞咸备其迎送神曲曰来成之曲降神文武九成黄锺宫三成大吕角二成太蔟征二成应锺羽二成送神黄锺宫一成烈祖曰开成之曲太祖曰武成之曲太宗曰文成之曲皇伯考卓沁曰弼成之曲皇伯考察罕台曰协成之曲睿宗曰明成之曲定宗曰熙成之曲宪宗曰威成之曲初献盥洗曰肃成之曲无射宫初献升降登歌肃成之曲夹锺宫司徒奉俎曰嘉成之曲文舞退武舞进曰和成之曲亚终献酌献曰顺成之曲并无射宫彻豆登歌丰成之曲夹锺宫文舞曰武定文绥之舞武舞曰内平外成之舞武舞六成第一成象灭王罕二成破西夏三成克金四成收西域定河南五成取西蜀平南诏六成臣高丽服交趾初清庙雅乐止有登歌诏耶律铸制宫县八佾之舞至元四年三月乐舞成表上之仍请赐名大成制曰可十三年三月平宋得其乐器宋主■〈显，去页〉举国内附诏凡太常寺祭器乐器法服乐工卤簿仪卫等物尽仰收拾巴延入临安遣郎中孟祺籍宋太庙四祖殿景灵宫礼乐器暨太常寺祭器乐器等物至十七年四月以宋太常乐付太常寺十九年王积翁请征亡宋乐器至京置于八作司后付大乐署镈钟二十有七编锺七百二十有三特磬二十有二编磬二十有八铙六单铎只铎各五钲錞各八三十年六月初立社稷乐用登歌命大乐正许德良运制曲谱翰林国史院撰乐章其降送神曰镇宁之曲降神八成林锺宫二成太蔟角二成姑洗征二成南吕羽二成送神林锺宫一成初献盥洗升坛降坛望瘗位皆肃宁之曲盥洗望瘗太簇宫升降应锺宫正配位奠玉币曰亿宁之曲太蔟宫司徒奉俎彻豆曰丰宁之曲奉俎太蔟宫彻豆应锺宫正配位酌献曰保宁之曲亚终献曰咸宁之曲并太蔟宫明年八月初祀社稷用堂上乐岁以为常成宗大德六年三月合祭昊天上帝皇地祇五方帝于南郊撰定乐章降神奏干宁之曲六成圜锺宫三成黄锺角一成太蔟征一成姑洗羽一成初献盥洗奏肃宁之曲黄锺宫初献升降奏肃宁之曲大吕宫奠玉币奏大吕宫迎俎奏丰宁之曲黄锺宫酌献奏嘉宁之曲大吕宫亚终献奏咸宁之曲黄锺宫彻豆奏丰宁之曲大吕宫送神奏圜锺宫望燎奏黄锺宫九年十一月祀昊天上帝于南郊其文舞曰崇德之舞武舞曰定功之舞时新建郊坛既成命大乐署编运曲谱舞节翰林撰乐章十一月二十八日亲祀圜丘用之皇帝入中壝黄锺宫皇帝盥洗黄锺宫皇帝升坛降坛大吕宫降神奏天成之曲圜锺宫三成黄锺角一成太蔟征一成姑洗羽一成初献盥洗奏隆成之曲黄锺宫初献升隆并奏隆成之曲大吕宫正配位奠玉币并奏钦成之曲黄锺宫司徒奉俎奏宁成之曲黄锺宫昊天上帝位酌献奏明成之曲黄锺宫皇地祇位酌献大吕宫太祖位酌献黄锺宫皇帝饮福大吕宫皇帝出入小次黄锺宫文舞退武舞进奏和成之曲黄锺宫亚终献奏和成之曲黄锺宫彻豆奏宁成之曲大吕宫送神奏天成之曲圜锺宫望燎奏隆成之曲黄锺宫皇帝出中壝黄锺宫然自世祖以来未尝躬举其事是年因右丞相哈剌哈斯等奏始讲求亲祀之礼其后仍遣官摄祭也摄祭之乐宫曲并同亲祀惟去饮福奏乐而亚献终献奏黄锺宫熙成之曲宗庙之乐武宗至大以后与至元四年互有同异皇帝入门盥洗俱奏顺成之曲无射宫皇帝升殿奏夹锺宫顺成之曲皇帝出入小次奏金曲无射宫昌宁之曲迎神奏思成之曲宫律同至元初献盥洗奏肃成初献升降奏肃宁太祖室奏开成睿宗室奏武成宫律并同至元世祖室奏无射宫混成之曲裕宗室奏昭成顺宗室奏庆成成宗室奏守成武宗室奏威成仁宗室奏歆成英宗室奏献成显宗室奏德成明宗室奏永成俱无射宫皇帝饮福奏夹锺宫厘成之曲文舞退武舞进奏肃成亚终献奏肃成彻豆奏丰宁送神奏保成宫律并同至元皇帝出庙廷奏无射宫昌宁之曲

　　△明

　　明太祖洪武元年春亲祭太社太稷祫享于太庙其冬祀昊天上帝于圜丘明年祀皇地祇于方丘又以次祀先农日月太岁风雷岳渎周天星辰至圣先师历代帝王皆定乐舞之数奏曲之名圜丘迎神奏中和之曲奠玉帛奏肃和之曲奉牲奏凝和之曲初献奏寿和之曲武功之舞亚献奏豫和之曲终献奏熙和之曲俱文德之舞彻豆奏雍和之曲送神奏安和之曲望燎奏时和之曲方丘并同曲词各异易望燎曰望瘗太社太稷易迎神曰广和省奉牲余并与方丘同曲词各异先农迎神奠帛奏永和之曲进俎奏雍和之曲初献终献并奏寿和之曲彻豆送神并奏永和之曲望瘗奏太和之曲朝日迎神奏熙和之曲奠玉帛奏保和之曲初献奏安和之曲武功之舞亚献奏中和之曲终献奏肃和之曲俱文德之舞彻豆奏凝和之曲送神奏寿和之曲望燎奏豫和之曲夕月迎神易凝和奠帛以下与朝日同曲词各异太岁风雷岳渎迎神奏中和奠帛奏安和初献奏保和亚献奏肃和终献奏凝和彻豆奏寿和送神奏豫和望燎奏熙和周天星辰初附祀夕月洪武四年别祀迎神奏凝和奠帛初献奏保和武功舞亚献奏中和终献奏肃和俱文德舞彻豆奏豫和送神奏雍和太庙迎神奏太和之曲奉册宝奏熙和之曲进俎奏凝和之曲初献奏寿和之曲武功之舞亚献奏豫和之曲终献奏熙和之曲俱文德之舞彻豆奏雍和之曲送神奏安和之曲初献则德懿熙仁各奏乐舞亚终献则四庙共之释奠先师初用大成登歌旧乐洪武六年始命詹同乐韶凤等更制乐章迎神奏咸和奠帛奏宁和初献奏安和亚献终献奏景和彻馔送神奏咸和历代帝王迎神奏雍和奠帛初献奏保和武功舞亚献奏中和终献奏肃和俱文德舞彻豆奏凝和送神奏寿和望瘗奏豫和又定王国祭祀乐章迎神奏太清之曲初献奏寿清之曲亚献奏豫清之曲终献奏熙清之曲彻馔奏雍清之曲送神奏安清之曲其社稷山川易迎神为广清增奉瘗曰时清此祭祀之乐歌节奏也又定朝会宴飨之制凡圣节正旦冬至大朝贺和声郎陈乐于丹墀百官拜位之南北向驾出仗动和声郎举麾奏飞龙引之曲乐作升座乐止偃麾百官拜奏风云会之曲拜毕乐止丞相上殿致词奏庆皇都之曲致词毕乐止百官又拜奏喜升平之曲拜毕乐止驾兴奏贺圣朝之曲还宫乐止百官退和声郎乐工以次出凡宴飨和声郎四人总乐舞二人执麾立乐工前之两旁二人押乐立乐工后之两旁殿上陈设毕和声郎执麾由两阶升立于御酒案之左右二人引歌工乐工由两阶升立于丹陛上之两旁东西相向舞师二人执旌引武舞士立于西阶下之南又二人执翮引文舞士立于东阶下之南又二人执幢引四夷舞士立于武舞之西南俱北向武舞曰平定天下之舞象以武功定祸乱也文舞曰车书会同之舞象以文德致太平也四夷舞曰抚安四夷之舞象以威德服远人也引大乐二人执戏竹引大乐工陈列于丹陛之西文武二舞乐工列于丹陛之东四夷乐工列于四夷舞之北俱北向驾将出仗动大乐作升座乐止进第一爵和声郎举麾唱奏起临濠之曲引乐二人引歌工乐工诣酒案前北面重行立定奏毕偃麾押乐引众工退第二奏开太平之曲第三奏安建业之曲第四奏削群雄之曲第五奏平幽都之曲第六奏抚四夷之曲第七奏定封赏之曲第八奏大一统之曲第九奏守承平之曲其举麾偃麾歌工乐工进退皆如前仪进第一次膳和声郎唱奏飞龙引之乐大乐作食毕乐止偃麾第二奏风云会之乐第三奏庆皇都之乐第四奏平定天下之舞第五奏贺圣朝之乐第六奏抚安四夷之舞第七奏九重欢之乐第八奏车书会同之舞第九奏万年春之乐其举麾偃麾如前仪九奏三舞既毕驾兴大乐作入宫乐止和声郎执麾引众工以次出宴飨之曲后凡再更四年所定一曰本太初二曰仰大明三曰民初生四曰品物亨五曰御六龙六曰泰阶平七曰君德成八曰圣道行九曰乐清宁十五年所定一曰炎精开运二曰皇风三曰眷皇明四曰天道传五曰振皇纲六曰金陵七曰长杨八曰芳醴九曰驾六龙凡大朝贺教坊司设中和韶乐于殿之东西北向陈大舞于丹陛之东西亦北向驾兴中和韶乐奏圣安之曲升座进宝乐止百官拜大乐作拜毕乐止进表大乐作进讫乐止宣表目致贺讫百官俯伏大乐作拜毕乐止宣制讫百官舞蹈山呼大乐作拜毕乐止驾兴中和韶乐奏定安之曲导驾至华盖殿乐止百官以次出其大宴飨教坊司设中和韶乐于殿内设大乐于殿外立三舞杂队于殿下驾兴大乐作升座乐止文武官入列于殿外北向拜大乐作拜毕乐止进御筵乐作进讫乐止进花乐作进讫乐止进第一爵教坊奏炎精开运之曲乐作内外官拜毕乐止散花乐作散讫乐止第二爵奏皇风之曲乐止进汤鼓吹响节前导至殿外鼓吹止殿上乐作群臣汤馔成乐止武舞入教坊司请奏平定天下之舞第三爵教坊司请奏眷皇明之曲进酒如前仪乐止教坊司请奏抚安四夷之舞第四爵奏天道传之曲进酒进汤如前仪乐止奏车书会同之舞第五爵奏振皇纲之曲进酒如前仪乐止奏百戏承应第六爵奏金陵之曲进酒进汤如前仪乐止奏八蛮献宝承应第七爵奏长杨之曲进酒如前仪乐止奏采莲队子承应第八爵奏芳醴之曲进酒进汤如前仪乐止奏鱼跃于渊承应第九爵奏驾六龙之曲进酒如前仪乐止收爵进汤进大膳乐作供群臣饭食讫乐止百花队舞承应宴成彻案群臣出席北向拜乐作拜毕乐止驾兴大乐作鸣鞭百官以次出此朝贺宴享之乐歌节奏也成祖永乐十八年北京郊庙成其合祀合享礼乐一如旧制更定宴飨乐舞初奏上万寿之曲平定天下之舞二奏仰天恩之曲抚四夷之舞三奏感地德之曲车书会同之舞四奏民乐生之曲表正万邦之舞五奏感皇恩之曲天命有德之舞六奏庆丰年之曲七奏集祯应之曲八奏永皇图之曲九奏乐太平之曲嘉靖元年御史汪珊请屏绝玩好令教坊司毋得以新声巧技进世宗嘉纳之是时更定诸典礼因亦有志于乐建观德殿以祀献帝召协律郎肄乐供祀事后建世庙成改殿曰崇先乃亲制乐章命大学士费宏等更定曲名以别于太庙其迎神曰永和之曲初献曰清和之曲亚献曰康和之曲终献曰冲和之曲彻馔曰泰和之曲送神曰宁和之曲弘等复议献皇生长太平不尚武功其三献皆当用文德舞从之遂去武舞巳而太常复请之乃命礼官会张璁议璁言乐舞以佾数为降杀不闻以武文为偏全使八佾之制用其文而去其武则两阶之容得其左而阙其右是皇上举天子礼乐而自降杀之矣何以式四方垂万世乃从璁议仍用二舞九年二月始祈榖于南郊帝亲制乐章命太常协于音谱是年始祀先蚕下礼官议乐舞礼官言先蚕之祀周汉所同其乐舞仪节经史不载唐开元先蚕仪注大乐令设宫县于北郊坛壝内诸女工咸列于后则祀先蚕用女乐可知唐六典宫县之舞八佾轩县之舞六佾则祀先蚕用八佾又可知然止言舞生冠服而不及舞女冠服陈旸乐书享先蚕图下止有宫架登歌图而不及舞夫有乐有舞虽祀礼之常然周汉制度既不可考宋祀先蚕代以有司又不可据惟开元略为近古而陈氏乐书考据亦明前享先农既以佾数不足降八为六则今祀先蚕止用乐歌不用乐舞亦合古制且以见少杀先农之礼帝以舞非女子事罢不用使议乐女冠服以闻礼官言北郊阴方其色尚黑同色相感事神之道汉蚕东郊魏蚕西郊色皆尚青非其色矣乐女冠服宜黑乃用乐六奏去舞其乐女皆黑冠服因定享先蚕乐章又以祀典方厘定南北郊复朝日夕月之祭命词臣取洪武时旧乐歌一切更改礼官因请广求博访有如宋胡瑗李照者具以名闻授之太常考定雅乐给事中夏言及以致仕甘肃行大仆寺丞张鹗应诏命趣召之既至授鹗太常寺丞令诣太和殿较定乐舞鹗遂上言周礼有郊祀之乐有宗祀之乐尊亲分殊声律自别臣伏听世庙乐章律起林锺均殊太庙臣窃异之盖世庙与太庙同礼而林锺与黄锺异乐函锺主祀地祇位寓坤方星分井鬼乐奏八变以报资生之功故用林锺起调林锺毕调也黄锺主祀宗庙位分子野星隶虚危乐奏九成以报本源之德故用黄锺起调黄锺毕调也理义各有归旨声数默相感通况天地者父母之象大君者宗子之称今以祀母之乐奏以祀子恐世庙在天之灵必不能安且享矣不知谱是乐者何所见也臣观旧谱乐章字用黄锺声同太庙但审听七声中少一律今更补正使依奏格则祖孙一气相为流通函黄二宫不失均调尊亲之分两得神人之心胥悦矣诏下礼官李时等覆奏以为鹗所言与臣等所闻于律吕诸书者深有所合盖黄锺一调以黄锺为宫太蔟为商姑洗为角蕤宾为变征林锺为征南吕为羽应锺为变宫旧乐章用合用四用一用尺用工去蕤宾之句而越次用再生黄锺之六此旧乐章之失也若林锺一调则以林锺为宫南吕为商应锺为角大吕之半声为变征太簇之半声为征姑洗之半声为羽蕤宾之半声为变宫迩者沈居敬更协乐章用尺用合用四用一用工用六夫合黄锺也四太簇之正声也一姑洗之正声也六黄锺之子声也以林锺为宫而所用为角征羽者皆非其一均之声则谬甚矣况林锺一调不宜用于宗庙而太庙与世庙不宜异调鹗见尤真自今宜用旧协音律惟加以蕤宾句声去再生黄锺之六改用应锺之凡以成黄锺一均庶于感格之义深有所补乃命鹗更定庙享乐音而逮治沈居敬等鹗寻谱定帝社稷乐歌以进诏嘉其勤优禄一级升为少卿掌教雅乐十二年五月夏言又奏古者龙见而雩命乐正习盛乐舞皇舞请依古礼定大雩之制当三献礼成之后九奏乐止之时檃括云汉诗词制为云门一曲使文武舞士并舞而合歌之仍于神乐观增设鼓吹数番选教舞童古人青衣执羽绕坛周旋歌云门之曲而舞曲凡九成藉以鼓畅阳气敷润下上帝可其议其所定乐章迎神中和奠帛肃和进俎咸和初献寿和亚献景和终献永和彻馔凝和送神清和望燎太和十七年九月上太宗庙号成祖献皇帝庙号睿宗遂奉睿宗神主祔太庙各撰乐章并定九庙乐章上成祖谥号乐章迎神太和举册宝熙和初献寿和亚献豫和终献康和彻馔永和送神安和上睿宗庙号乐章曲名同词别撰其升祔太庙乐章迎神太和初献寿和亚献豫和终献宁和彻馔雍和送神安和凡二祖七宗九庙及春特享三时祫季冬大祫乐章皆更定焉孟春九庙特享乐章太祖庙迎神太和初献寿和亚献豫和终献宁和彻馔豫和还宫安和成祖庙迎神太和三献彻馔还宫俱与太祖庙同仁宗庙迎神太和初献寿和亚献豫和终献宁和彻馔雍和还宫安和宣庙英庙宪庙俱与仁庙同孝庙曲名与仁庙同词别撰武庙迎神曲词别撰余俱与孝庙同睿宗曲名并同词别撰九庙时祫乐章孟夏迎神太和初献寿和亚献豫和终献宁和彻馔雍和还宫安和孟秋迎神三献彻馔还宫曲词俱别撰孟冬迎神彻馔词别撰三献俱同孟秋还宫亦同惟改尝祫为烝祫大祫乐章迎神三献彻馔还宫并有词无曲名定大享乐章帝欲宗祀皇考以配上帝遂定明堂大享礼时未建明堂迨季秋乃大享上帝于元极宝殿奉皇考睿宗配焉所奏乐章迎神中和奠玉帛肃和进俎凝和初献寿和亚献豫和终献熙和彻馔雍和送神清和望燎时和至十月礼部言皇上肇成大享仰答严恩诸礼度仪物皆宜次第修举而太常寺宗祀赞礼尤宜备官请选乐舞生以次充补并令各坛乐舞生通融执事帝曰今秋肇称大祀制度未备诸建置厘正事宜候朕命行太常官即加考选乐舞生许通融执事十一月上皇天上帝泰号改上太祖高皇帝高皇后尊号各撰乐章上泰号乐章迎神中和升册表元和奠玉帛休和进俎豫和初献寿和奏祝景和亚献太和终献永和彻馔咸和送神清和奉燎熙和改上尊号乐章迎神太和举册宝鸿和初献崇和亚献豫和终献永和彻馔彰和还宫绥和穆宗隆庆三年七月裁省协律郎及乐舞生员数时罢诸不急祀其乐亦革省协律郎十九员裁乐舞生千四十七人一切礼仪皆复祖宗之故

　　钦定续通典卷八十六 
●钦定续通典卷八十七　乐三

　

　　十二律

　　五声八音名义

　　五声十二律旋相为宫

　　五声十二律相生法

　　历代制造
</div>
    <div class="pagination">
<a href="续通典_page213.html">上一页</a><span>...</span><a href="续通典_page209.html">209</a><a href="续通典_page210.html">210</a><a href="续通典_page211.html">211</a><a href="续通典_page212.html">212</a><a href="续通典_page213.html">213</a><span class="current-page">214</span><a href="续通典_page215.html">215</a><a href="续通典_page216.html">216</a><a href="续通典_page217.html">217</a><a href="续通典_page218.html">218</a><a href="续通典_page219.html">219</a><span>...</span><a href="续通典_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
