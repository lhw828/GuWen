<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 64 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 64 页/共 455 页</h1>
    <div class="content">　　二年七月蠲信阳荆门汉阳军民赋
　　至五年十二月蠲濠州租税一年八年七月蠲两淮诸州今年秋税并极邉五州贫民夏税又蠲临安绍兴二府贫民夏税又诏职田蠲放如民田违者罪之十二年五月蠲两淮荆襄湖北利州路沿邉诸州今年租税十五年四月蠲蕲州今年租赋
　　七年六月蠲两浙路诸州赃赏钱
　　九年九月诏两浙江东监司覈州县被水最甚者蠲其租
　　江东转运副使真徳秀奏乞停阁夏税蠲放秋苗疏曰臣闻干徳二年四月诏自春徂夏时雨尚愆深恐黎民失于播殖所宜优恤俾获苏安一应诸道所催今年夏租委所在官吏检视民田无见苗者上闻并与除放绍兴二十八年八月诏今诸路转运速行州县开具被灾顷亩数目及合放分数以闻仰惟太祖开造髙宗中兴二圣一心皆以保全民命为本故于灾伤之嵗切切如此夫以四月而蠲夏税八月而检秋苗自常情观之毋乃太早葢救灾恤患当在民未甚病之时若待其饥莩流离然后加惠则所全寡矣为民父母忍使至斯两朝诏书可为大法今臣所陈如防圣慈降出三省早赐施行其于公私皆有便利一则征敛既寛逃亡必少所在田亩不致抛荒公家租赋亦免失陷二则农夫肯行播种自救其饥不致大段缺食全仰官司粜济三则穷寠之民粗有生理何苦轻捐其身以为盗贼未防之祸消弭尤多臣防恩畀以漕计一路休戚之责在臣容敢仰干天聴
　　宋史袁甫传曰甫知徽州访便民事上之请蠲减婺源防绢万七千余匹茶租折帛钱万五千余贯月桩钱六千余贯请照咸平绍兴乾道寛恤指挥受纳徽绢定每匹十两
　　又黄畴若传曰嘉定时畴若知成都府当徴积欠十余万畴若亟命榜九邑尽蠲之代输六年布估钱计二十万二千四百缗又别立库储二十五万三千缗期于异日接续代输又籴米十五万石有竒足广惠仓之储又减他赋之重者民力遂寛又陈宓传曰宓知南康军嵗大祲奏蠲其赋十之九防流民羣集宓就役之筑江堤而给其食改知南剑州时大旱疫蠲逋赋十数万且弛新输三之一躬率僚吏持钱粟药饵户给之
　　理宗寳庆元年十一月诏防稽攅宫所在税赋尽免折科山隂县权免三年
　　宋史汪纲传曰纲主管浙江安抚司公事寳庆三年大水纲发粟三万八千余缗钱五万赈之蠲租六万余石捐瘠顿苏无异常嵗越有经总制窠名四十一万其中二十五则绍兴以来虚额也前后帅惧负殿以修奉攅宫之资伪増焉纲谓负殿之责小罔上之罪大摭其实以闻诏免九万五千缗而宿弊因是着明
　　绍定三年二月诏汀赣吉建昌蛮獠窃发经扰州县复赋税一年
　　宋史呉昌裔传曰昌裔知婺州婺告旱减驺从供帐遣僚佐召邑令周行阡陌蠲粟八万一千石钱二十五万缗有竒
　　淳祐三年九月诏蠲髙邮民耕荒田租
　　至十年九月以严州水复民田租十二年二月诏襄郢新复州县赋税复三年
　　宋史呉潜传曰潜判庆元府积钱百四十七万三千八百有竒代民输帛前后所蠲五百四十九万一千七百有竒
　　寳祐二年三月雪诏蠲江淮今年二税
　　九月诏山隂萧山诸暨会稽四县水除今年田租
　　十二月以安西堡将士力战解围居民以资粮助军实诏在城人复租税五年
　　景定元年三月诏全岳永衡栁象瑞兴国南康隆兴江州临江潭州诸县经兵农民失业应开庆元年以前二税尽除之
　　宋史牟子才传曰理宗时子才以集英殿修撰知太平州前政负上供纲及总所纲七十万缗悉为补之蠲黄池酒息六十余万贯三县秋苗畸零万五千余石夏税畸零防帛四千五百余匹丝七百余两绵一万三千余两麦二千余石
　　三年闰九月诏绍兴府火给贷居民钱今及二载民贫可悯悉除勿徴
　　度宗咸淳六年闰十月安吉州水免公田租四万四千八十石
　　十一月嘉兴华亭两县水免公田租五万一千石民田租四千八百一十石至七年正月绍兴府诸暨县湖田水免租二千八百石有竒八年十月绍兴府防稽余姚上虞诸暨萧山五县大水诏减田租有差又以秋雨水溢诏减钱塘仁和两县民田租什二防稽湖田租什三诸暨湖田租尽除之九年十二月沿江制置使所辖四郡夏秋旱涝免屯田租二十五万石十年正月江东沙圩租米以去年水灾诏减十四宋史常楙传曰楙以集英殿修撰知平江值旱故事郡守合得缗钱十五万悉以为民食军饷助蠲苗九万税十三万版帐十六万又蠲新苗二万八千大寛公私之力飞蝗几及境疾风飘入太湖
　　十年三月兔郡县侵负义仓米七十四万八千余石九月【时恭帝已即位】免被水州县今年田租
　　恭帝徳裕元年二月放免浙西公田逋米
　　三月免安吉县今年夏田租有战没者县令丞恤之四月诏宜兴溧阳民兵助战有功特免今年田租江隂民被兵其租亦勿收责五月旌徳县城守有功免其民今年田租六月免广徳军今年田租及诸郡县未纳纲解七月诏饶州被兵令免今年田租
　　九月免靖州今年田租
　　十一月赐余杭武康长兴县民钱并免今年田租辽穆宗应厯三年十一月以南京水诏免今嵗租圣宗统和四年八月复山西今年租赋
　　从室昉韩徳让言以遭宋兵侵掠故也十月又以南院大王留宁言复南院部民今年租赋
　　七年三月诏免云州逋赋
　　至九年正月诏免三京诸道租赋十年二月免云州租赋又给复云州流民五月朔州流民给复三年十二年正月【时驻跸满块坂】诏复行在五十里内租蠲宜州赋调二月免南京被水户租赋十四年正月蠲三京及诸州税赋十二月以南京道新定税法太重减之十五年正月免流民税三月免南京逋税十六年四月罢民输官俸给自内帑十九年十二月免南京平州租税
　　兴宗重熙十一年十二月诏蠲预偹伐宋诸部租税一年
　　至十二年十一月以上京嵗俭复其民租税十七年八月复南京贫户租税
　　道宗咸雍四年十月永清武清安次固安新城归义容城诸县水复一嵗租
　　至七年十一月免南京流民租八年二月嵗饥免武安州租税十一月免祖州税九年十一月【时幸隂山遂如西京】诏行幸之地免租一年十年二月蠲平州复业民租赋
　　太康二年二月南京路饥免租税一年
　　九月以南京蝗免明年租税至五年十一月复南京流民差役三年被火之家免租税一年六年五月免平州复业民租赋一年十二月免西京流民租赋一年
　　大安三年三月免锦州贫民租一年上京亦如之至四年正月免上京逋逃及贫户税赋十月免百姓所贷官粟十年四月除玉田宻云流民租赋一年十二月以明年改元除贫民租赋
　　夀隆六年十月以平州饥复其租赋一年
　　天祚帝干统九年十一月诏免今年租税
　　金太祖为详穏时令贫民逋负三年勿徴
　　时康宗【太祖兄也】七年嵗不登民间多逋负卖妻子不能偿康宗与官属防议太祖在外庭以帛系杖端麾其众令曰今贫者不能自活卖妻子以偿债骨肉之爱人心所同自今三年勿徴过三年徐图之众皆聴令闻者感泣自是逺近归心焉
　　太宗天防元年十二月蠲民间贷息诏咸州以南苏复州以北年谷不登其应输京军粮免之
　　至二年正月以东京比嵗不登诏减田租市租之半
　　熙宗天眷五年十二月诏免民户残欠租税
　　至皇统三年蠲民税之未足者
　　海陵贞元三年十一月诏明年租税并与放免
　　以山陵礼成故有是诏
　　世宗大定二年三月免南京正隆丁夫贷役钱
　　三年三月以嵗歉诏免去年租税
　　又诏曰朕比以元帅府从宜行事今闻河南陜西山东北京以东及北邉州郡调发已多而省部又与他州一例征取赋役是重扰也可慿元帅府已取者例蠲除之至四年二月免安州今年赋役及保塞县御城邉呉二村凡扈从人尝止其家者亦复一年又以北京粟价踊贵诏免今年课甲三月诏免北京嵗课段匹一年五年正月命有司旱蝗水溢之处与免租赋六年五月诏云中大同县及警巡院给复一年是年又以河北山东水免其租十月诏免雄莫等州今年租九年二月以中都等路水免税又以曹单二州被水尤甚给复一年十二年正月以水旱免中都西京南京河北河东山西陜西去年租税十四年二月诏免去年被水旱百姓租税十六年正月诏免去年被水旱路分租税十七年三月诏免河北山东陜西河东西京辽东等十路去年被旱蝗租税十八年正月免中都河北河东山东河南陜西等路前年被灾租税十九年二月免去年被水旱民田租税秋中都西京河北山东河东陜西以水旱伤民田十三万七千七百余顷诏蠲其租二十年三月以中都西京河北山东河东陜西路前嵗被灾诏免其租税二十三年正月如春水诏夹道三十里内被役之民与免今年租税仍给佣直二十五年二月放免防宁府今年租税
　　二十六年四月免诸路税并诏灾伤常加蠲免
　　尚书省奏诸路水旱拟于军民地土二十一万余顷内免税四十九万余石从之诏曰今之税考古行之但遇灾伤常加蠲免至二十七年六月又免中都河北等路常被河决水灾军民租税十一月诏河水泛溢农夫被灾者与免差税一年卫懐孟郑四州塞河劳役并免今年差税二十九年正月章宗即位免本年租税并自来悬欠系官等钱
　　章宗明昌元年十二月免猎地今年税
　　至三年六月有司言河州灾伤民乏食而租税有未输诏免之九月谕尚书省去嵗山东河北被灾伤处所阁租税及借贷钱粟若便徴之恐贫民未苏俟丰收日以分数察徴可也是月如秋山免围塲经过人户今嵗夏秋租税之半曽当差役者复一年五年十二月免被黄河水灾今年秋税
　　泰和四年四月免旱灾州县徭役及今年夏税
　　至五年正月诏有司自泰和三年郡县之经行幸民尝供亿者赐今年租税之半六年八月赦唐邓颍蔡宿泗六州免来年租税三分之一八年六月以宋请和诏天下免河南山东陜西等六路今年夏税河东河北大名等五路半之
　　卫绍王大安元年十二月诏平阳地震人户三人死者免租税二年二人及伤者免一年
　　宣宗贞祐二年十二月诏免逃戸租税
　　至四年三月又免陜西逃户租五月山东行省仆散安贞言泗州被灾道殣相望所食者草根木皮而已而邳州戍兵数万急征重役悉出三县官吏酷暴擅括宿藏以应一切之命民皆逋窜又别遣进纳闲官以相迫督皆怙势营私实到官者才十之一而徒使国家有厚敛之名乞革此弊以安百姓从之至兴定元年十一月帝谓宰臣曰臣闻百姓流亡逋赋皆配见户人何以堪又添征军需钱太多亡者讵肯复业其并议除之宰臣请命行部官阅实蠲贷已代纳者给以恩例或除他役或减本户杂征四之一命亟行之十二月免逃户复业者差赋
　　兴定二年二月免中京嵩汝等州逋赋十六万石至三年正月免单丁民户月输军需钱四年八月谕宰臣曰河南水灾唐邓尤甚其被灾州县已除其租余顺成之方止责正供和籴杂征并免仍自今嵗九月始停周嵗桑皮故纸折输流民佃荒田者如上优免
　　金史完顔伯嘉传曰兴定四年秋河南大水伯嘉充宣慰副使按行京东奏亳州灾最甚合免三十万石三司止奏除十万石民将重困诏治三司奏灾不以实罪
　　五年八月命有司除逋户负租毋征见户
　　至十一月又诏蠲徐邳宿泗等州逋租官民有能垦辟闲田除来年科徴归徳亳夀颍停阁逋户租外仍蠲三之一逋户田庐有司募民承业禁其毁损以俟来复
　　元光元年二月诏除延安鄜坊丹葭绥徳税租
　　帝念鄜延被兵又延安受围尝发民粟给军故诏除税租仍令有司偿其粟直不足者许补官至二年宰臣奏去嵗正月京师见粮才六十余万石今三倍矣计国用颇足而民间租税徴之不絶恐贫民无所输而逋亡也遂以中旨遍谕止之
　　哀宗正大四年七月赐陜西东西两路民今年租至八年四月全免京西路军需钱一年旱灾州县差税从实减贷
　　元太宗十年八月诏免诸路田租
　　时陈时可髙庆民等言诸路旱蝗故有是诏仍停旧未输纳者俟丰嵗议之
　　十一年七月以山东诸路灾免其税粮
　　十二年十二月诏以官物代民偿回鹘金
　　时以官民贷回鹘金偿官者嵗加倍名羊羔息其害为甚诏以官物代还仍命凡假贷嵗久惟子本相侔而止着为令
　　世祖中统元年量减丝科包银分数
　　至至元元年诏减明年包银十分之三全无业者十之七三年二月蠲中都今年包银四分之一十九年免诸路民户明年包银俸钞二十年七月免两路今嵗俸钞二十二年免民间包银三年不使带纳俸钞二十四年免东京军民丝线包银俸钞二十八年诏免腹里诸路包银俸钞二十九年免上都隆兴平滦保定河间五路包银俸钞
　　是年以各处被灾验实减免科差
　　四年以秋旱霜灾减大名等路税粮八年四月以七年诸路灾蠲今嵗丝料轻重有差九月诏忙安仓失陷米特免徴二十年以水旱相仍免江南税粮十分之二二十六年免真定济宁东平大名忭梁冠州灾伤田租二十七年大都辽阳被灾免其包银俸钞二十八年三月诏凡州郡田尝被灾者悉免其租不被灾者免十之五
　　【臣】等谨按元食货志赈恤之名有二一曰蠲免谓免其差税即周官大司徒所谓薄征者也然蠲免有以恩免者有以灾免者为制不同是年量减丝料包银等乃所谓恩免者也以各处被灾验减科差乃所谓灾免者也以后蠲免皆不外此二者不备分注
　　二年免西京北京燕京差发
　　至元十六年六月免四川差税十九年减京师民户科差之半二十五年免辽阳武平等处差发
　　二月以真定大名河南陜西东平益都平阳等路兵兴之际劳于转输其差发减轻科取
　　至三年北京等路以兵兴供给繁重免今嵗丝料包银
　　是月秦蜀行省借民钱给军以今年赋税偿之
　　六月诏毋收卫辉懐孟赋税以偿其所借刍粟四年四月偿河西阿寔克赈赡所部贫民银三千七百两至至元五年十月诏恤沿邉诸军其横科差赋责阿噜官偿之六年正月勅前筑都城徙居民三百八十二户计其直偿之
　　免平阳太原军站户重科租税
　　九月真定路官民所贷官钱贫不能偿诏免之
　　至九年十一月蠲寔喇鄂托克所负官钱
　　十一月诏免今年赋税
　　三年正月以军兴人民劳苦勅停公私逋负毋徴九月勅济南官吏凡军兴民公私逋负权阁毋徴至至元十年五月诏负前朝官钱不能偿者毋徴十三年二月诏谕临安新附府州司县官吏士民军卒人等公私逋欠不得徴理
　　闰九月济南民饥免其赋税
　　至元六年二月开元等路饥减户赋布二匹秋水减其半硕达勒达户减青防二其租税被灾者免徴七年五月东京路饥兼运粮造船劳役免今年丝银十之三二十三年十一月以涿易二州良乡寳坻县饥免今年租二十四年闰二月大都饥免今嵗银俸钞诸路半徴之六月北京饥免丝银租税八月沈州饥免今嵗丝银租赋二十五年二月辽阳武平等处饥除今年租税及嵗课貂皮八月安西省管内大饥蠲其田租仍贷粟赈之九月甘州饥免逋税十一月巩昌路洊饥免田赋之半二十六年武平路饥百姓困于盗贼军旅免其去年田租五月辽阳路饥免往嵗未输田租七月台婺二州饥免今嵗田租八月抚州路饥免去嵗未输田租十一月武平路饥免今嵗田租二十七年四月以洊饥免上都大都保定河间平滦辽阳今年银俸钞二十八年五月以太原及杭州饥免今嵗田租十月武平路饥免今嵗田租
　　以济南路遭李璮之乱军民皆饥尽除差发
　　是年又以蛮冦攻掠免三义沽灶户丝料包银四年以西凉民户值珲塔哈阿勒达尔之乱人民流散免差税三年十四年正月以江南平百姓疲于供军免诸路今嵗所纳丝银十六年五月以泉州兵减今年租赋之半二十四年八月沈州经纳延叛兵蹂践免其今嵗丝银租赋二十五年十二月湖颍贼张治囝掠泉州免泉州今年田租是年南安等处被冦兵者税粮免徴二十六年八月郴之宜章县为广东冦所掠免今嵗田租九月徽州绩溪县贼未平免明年田租二十七年正月以常宁州民遭羣盗之乱三月建昌路广昌县经钟明亮之乱六月广州増城韶州乐昌遭畲贼之乱八月以南安赣建昌丰州尝罹钟明亮之乱并悉免其田租
　　四年八月彰徳路及洺磁二州旱免彰徳今嵗田租之半洺磁十之六
　　十一月东平大名等路旱量减今嵗田租至至元四年山东河南北诸路蝗顺天束鹿县旱免其租六年九月丰州云内东胜旱免其租赋十月广平路旱亦如之七年三月益都登莱蝗旱诏减其今年包银之半五月大名东平等路桑蚕皆灾南京河南诸路蝗减今年丝银十之三七月山东诸路旱蝗免军户田租戍邉者给粮十月以南京河南两路旱蝗减今年差赋十之六九年二月以去嵗东平及西京等州县旱蝗水潦免其租赋十三年平阳路旱免今年田租十六年三月以保定路旱减是嵗租七月又以赵州等处水旱减今年租十八年二月以辽阳懿盖北京大定诸州旱免今年租税之半又平阳路松山县旱髙唐夏津武城等县蟊害稼并免今年租二十五年葢州旱民饥蠲其租二十七年平山真定枣强三县旱免其租七月沧州乐陵旱免其田租
　　至元元年四月免逃戸复业者差税三年
　　十九年免诸路逃移户差税
　　三年以东平等处蚕灾减其丝料
　　四年六月以中都顺天东平等处蚕灾免民户丝料轻重有差六年以济南益都懐孟懿州淄莱博州曹州真定顺徳河间济州东平恩州南京等处桑蚕灾伤量免丝料
　　五月蠲平滦益都质子户赋税之半
　　四年七月诏伊齐纳新附贫民从人借贷困不能偿者官为偿之
　　五年九月中都路水免今年田租
</div>
    <div class="pagination">
<a href="钦定续文献通考_page63.html">上一页</a><span>...</span><a href="钦定续文献通考_page59.html">59</a><a href="钦定续文献通考_page60.html">60</a><a href="钦定续文献通考_page61.html">61</a><a href="钦定续文献通考_page62.html">62</a><a href="钦定续文献通考_page63.html">63</a><span class="current-page">64</span><a href="钦定续文献通考_page65.html">65</a><a href="钦定续文献通考_page66.html">66</a><a href="钦定续文献通考_page67.html">67</a><a href="钦定续文献通考_page68.html">68</a><a href="钦定续文献通考_page69.html">69</a><span>...</span><a href="钦定续文献通考_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
