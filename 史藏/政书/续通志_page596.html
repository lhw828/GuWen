<!DOCTYPE html>
<html>
<head>
    <meta charset="UTF-8">
    <title>续通志 - 第 596 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 596 页/共 1359 页</h1>
    <div class="content">训子姓至严贞元闲言家法者尚韩穆二门云

　　穆赞
　　穆质
　　穆员

　　 穆赞

　　赞字相明 【旧书云释褐济源主簿时父寍被诬赞上诉得雪由是知名】 累擢侍御史分司东都陕虢观察使卢岳妻分资不及妾子 
妾裴氏诉之中丞卢佋欲重裴罪赞不听佋与宰相窦参共诬赞受金 【旧书侍御史杜伦希参佋意诬赞受裴之金鞭共使以成其狱】 狱 
甚急弟赏上冤状诏三司覆无验出为郴州刺史参败召为刑部郎中对延英擢御史中丞裴延龄判度支属吏受赇具狱欲曲贷吏赞执不可 
延龄白赞深文贬饶州别驾 【旧书云丁母忧再转虔常二州刺史】 宪宗立进宣歙观察使永贞元年十一月卒于官年五十八赠工部尚 
书

　　 穆质

　　质性强直举贤良方正条对详切自补阙至给事中时政得失未尝不尽言元和时盐铁转运诸院擅系囚笞掠严楚人多死质奏请与州 
县吏参决自是不冤后论吐突承璀不宜为将宪宗不悦改太子左庶子坐与杨凭善出为开州刺史卒

　　 穆员

　　员字与直工为文章杜亚留守东都署佐其府蚤卒兄弟皆和粹世以珍味目之赞少俗然有格为酪质美而多入为酥员为醍醐赏为乳 
腐云

　　△崔邠

　　崔邠字处仁贝州武城人父倕至德初献赋行在肃宗异其文位吏部侍郎邠第进士复擢贤良方正授渭南尉迁补阙上疏论裴延龄奸 
以鲠亮知名由中书舍人再迁吏部侍郎性温裕沈密尤敦清俭宪宗器之裴垍亦荐邠材可宰相会病遂不拜后改太常卿知吏部尚书铨故 
事太常始视事大阅四部乐都人纵观邠自第去帽亲导母舆公卿见者皆避道都人荣之以母忧解元和十年三月卒于丧年六十 【旧书 
作六十二】 赠吏部尚书谥曰文简弟酆郾郇鄯郸

　　崔郾
　　崔鄯
　　崔郸

　　 崔郾

　　郾字广略中进士第补集贤校书郎厯监察御史刑部员外郎母丧服阕为吏部员外郎下不敢欺褎黜必当寒远无留才 【旧书再迁 
左司郎中元和十三年郑余庆为礼仪详定使选礼学者共事以郾为判官吏部郎中】 十五年为谏议大夫穆宗荒于禽酒坐朝常晚郾与同 
列郑覃等延英切谏帝为畋游稍简长庆中转给事中敬宗嗣位拜侍讲学士进中书舍人谢曰陛下使臣侍讲半载不一问经义臣无功不足 
副厚恩帝曰朕机务稍闲即当请益高釴在旁因言陛下乐善而无所咨询天下不知有向儒意帝深引咎咸赐锦币郾与高重类六经要言为 
十卷上之迁礼部侍郎 【旧书东都试举人凡两岁掌贡士平心阅试赏拔艺能所擢无非名士至大中咸通之代为辅相名卿者十数人】  
出为虢州观察使先是上供财乏则夺吏俸助输岁率八十万郾曰吏不能赡私安暇恤民即以府常费代之又诏赋粟输太仓者岁数万石民 
困于输则又辇而致之河郾乃傍流为大廒受粟窦而注诸艚民悦忘输之劳改鄂岳等州观察使自蔡人叛鄂岳常苦兵江湖盗贼显行郾修 
治铠仗造蒙冲驶追穷蹑上下千里岁中悉捕平又观察浙西迁检校礼部尚书开成元年卒官年六十九赠吏部尚书谥曰德郾不藏赀有辄 
周给亲旧为治其昏丧居家怡然子弟自化室庳漏无步庑至霖淖则客葢而屐以就外位治虢以宽经月不笞一人及莅鄂则严法峻诛一不 
贷或问其故曰陕土瘠而民劳吾抚之不暇犹恐其扰鄂土沃民剽杂以夷俗非用威不能治政所以贵知变者也闻者服焉五子瑶瑰瑾佩璆 
瑶任浙西鄂岳观察使瑾任湖南观察使瑰佩俱达官

　　 崔鄯

　　鄯擢进士累迁至左金吾卫大将军暴卒以韩约代之不阅旬李训乱约死于难世谓鄯之亡崔氏积善报也赠礼部尚书

　　 崔郸

　　郸登进士第补渭南尉累擢监察御史迁刑部郎中出副杜元颖西川节度府召入为工部侍郎集贤殿学士权知礼部真拜兵部侍郎本 
官判吏部东铨事文宗勤于政道每苦选曹讹弊延英谓宰臣曰吏部殊不选才安得摭实无滥可厘革否李石对曰令录可以商量他官且宜 
循旧帝曰循旧如配官耳贤不肖安能甄别因召三铨谓之曰卿等比选令录如何注拟郸对曰资叙相当问其为治之术视可否拟之帝曰依 
资合得而才劣者何授对曰与边远慢官帝曰如以不肖之才治边民则疾苦可知也凡朝廷求理远近皆须得人苟非其材人受其弊矣寻拜 
吏部侍郎开成二年出为宣州刺史兼御史中丞宣歙观察使四年入为太常卿七月以本官同中书门下平章事寻加中书侍郎银青光禄大 
夫会昌初李德裕用事与郸兄弟素善郸在相位累年厯方镇太子师保卒崔氏四世缌麻同爨兄弟六人至三品邠郾郸凡为礼部五吏部再 
唐兴无有也居光德里构便斋宣宗闻而叹曰郸一门孝友可为士族法因题曰德星堂后京兆民即其里为德星社云

　　△柳公绰

　　柳公绰字宽京兆华原人始生三日伯父子华曰兴吾门者此儿也因小字起之幼孝友性质严重属文典正不读非圣书贞元元年年十 
八应制举登贤良方正直言极谏科授校书郎四年再登其科授渭南尉岁饥每饭不过一器岁稔复初累迁开州刺史地接夷落寇常逼其城 
吏曰兵力不能制愿以右职署渠帅公绰曰吾同恶耶何可挠法立诛之寇亦引去迁侍御史吏部员外郎时武元衡节度剑南与裴度俱为判 
官尤相引重召为吏部郎中宪宗喜武功且数出游畋元和五年十一月公绰奏太医箴以讽帝高其才遣使谓曰卿爱朕深当置之座隅踰月 
拜御史中丞公绰与裴垍善李吉甫复当国以怨垍故出公绰为湖南观察使地卑湿不可迎养求分司东都不听八年徙鄂岳观察使时讨吴 
元济诏发鄂岳卒五千隶安州刺史李听公绰曰朝廷谓吾儒生不知兵耶即请自行许之引兵度江抵安州听以军礼迎谒公绰谓曰公所以 
属鞬负弩非兵事耶若褫戎容则两郡守耳何所统壹哉以公世将晓兵吾且欲署职以兵法从事听曰唯命即以都知兵马使中军先锋行营 
都虞候三牒授之选兵六千属焉戒诸校曰行营事一决都将听被用畏威尽力当时服其知权军出公绰数省问其家疾病生死厚给之妇人 
冶容不谨者投之江军中感服曰中丞为我知家事敢不死战故鄂军每战必克十一年入为给事中李师道平公绰宣谕郓州还拜京兆尹方 
赴府有神策校乘马不避者实时榜死帝怒其专杀公绰曰此非独试臣乃轻陛下法帝曰既死不以闻可乎公绰曰臣不当奏在市死职金吾 
在坊死职左右巡使帝乃解 【谨按通鉴辑览　　御批跃马冲导罪之细者即平民有犯予校已足蔽辜京兆虽以肃清辇毂为任亦岂可 
因冲巳导而遽毙军将公绰此举非惟草菅人命几于弁髦王章及帝怒诘犹饰辩不巳是但知唐突者之无礼而不知专擅者之更非礼也或 
犹以公绰为风厉真不知政衡者】 母丧服除为刑部侍郎领盐铁转运使转兵部兼御史大夫长庆元年复为京兆尹时幽镇用兵补置诸将 
使驿系道公绰奏曰比馆递匮乏驿置多阙敕使衣绯紫者所乘至三四十骑黄绿者不下十数吏不得视券随口辄供驿马尽乃掠夺民马怨 
嗟惊扰行李殆绝请着定限以息其弊有诏中书条检定数由是吏得纾罪宦官共恶疾之累迁礼部尚书以祖讳换左丞三年五月检校户部 
尚书山南东道节度使行部至邓县吏有纳贿舞文二人县令以公绰守法必杀赃吏狱具公绰判曰赃吏犯法法在文吏坏法法亡诛舞文者 
其厩马害圉人公绰杀之或言良马可爱曰安有良马而害人乎敬宗宝厯元年加检校左仆射入为刑部尚书二年出为邠寍节度使先时神 
策诸镇列屯部中不听本道节制故虏得窥间公绰论所宜因诏屯营缓急悉受节度三年复为刑部尚书京兆狱有姑鞭妇至死者府断偿死 
公绰议曰尊殴卑非鬬且其子在以妻而戮其母非教也竟减死太和四年为河东节度使岁恶辍宴饮衣食与士卒均北虏遣梅禄将军李畅 
以马万匹来市所过皆厚劳饬兵防袭夺至太原公绰独遣牙将祖考恭单骑劳问辟牙门令译官引谒宴以常礼畅市马而还不敢侵犯陉北 
有沙陀部勇武喜鬬为九姓六州所畏公绰召其酋朱邪执宜治废栅十一募兵三千留屯塞上其妻母来太原者令夫人饮食问遗之沙陀感 
恩故悉力保障六年以病乞代三月授兵部尚书征还京师四月卒年六十八赠太子太保谥曰元 【旧书作成】 公绰居丧毁慕三年不澡 
沐事后母薛氏谨甚虽姻属不知非薛所生外兄薛宫早卒为育其女嫁之尝曰吾莅官未尝以私喜怒加于人子孙其昌乎与钱徽蒋乂杜元 
颖薛存诚善取士如许康佐郑朗卢简辞崔玙夏侯孜李拭韦长皆知名显贵云子仲郢

　　柳仲郢
　　柳璞
　　柳珪
　　柳璧
　　柳玭
　　柳公权
　　柳子华

　　 柳仲郢

</div>
    <div class="pagination">
<a href="续通志_page595.html">上一页</a><span>...</span><a href="续通志_page591.html">591</a><a href="续通志_page592.html">592</a><a href="续通志_page593.html">593</a><a href="续通志_page594.html">594</a><a href="续通志_page595.html">595</a><span class="current-page">596</span><a href="续通志_page597.html">597</a><a href="续通志_page598.html">598</a><a href="续通志_page599.html">599</a><a href="续通志_page600.html">600</a><a href="续通志_page601.html">601</a><span>...</span><a href="续通志_page597.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
