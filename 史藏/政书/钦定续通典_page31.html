<!DOCTYPE html>
<html>
<head>
    <meta charset="UTF-8">
    <title>钦定续通典 - 第 31 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 31 页/共 77 页</h1>
    <div class="content">　　大丧初崩及山陵制【唐　五代　宋　辽　金元　明】
　　唐徳宗贞元二十一年正月二十三日癸巳崩【按是年八月改元永贞故司马光资治通鉴作永贞元年】二十四日宣遗诏【按资治通鉴永贞元年正月癸已仓卒召翰林学士郑絪衞次公等至金銮殿草遗诏宦官或曰禁中议所立尚未定次公曰太子虽有疾地居冢适中外属心必不得已犹应立广陵王不然必大乱絪等从而和之议始定】皇太子衰服见百寮二十六日即位太极殿【按前汉书有自崩至不及旬日者嗣君即位多在既之后至东汉则期渐迟于是始制令以大行柩前即位而歴代遵之】以检校司空平章事杜佑摄冢宰兼防山陵使中丞武元衡为副使宗正卿李纾为案行山陵使刑部侍郎郑云逵为卤簿使庚子百僚请聴政不许二月癸夘朝百寮于紫宸门佑前进跪曰陛下居忧过礼羣臣惧焉愿得覩圣顔左右乃为皇帝举帽百寮皆再拜
　　后唐庄宗同光三年七月贞简皇太后【太祖皇后曹氏諡贞简】遗令曰皇帝以万几至重八表所尊勿衣粗衰勿居谅闇三年之制以日易月过三日便亲朝政释服后未御八音勿废羣祀勿断屠宰勿禁晏防园陵丧制皆从简省故申遗令奉而行之其月太常礼院奏案故事中书门下翰林学士在朝文武百官内诸司使供奉官以下从成服三日每日赴长寿宫朝临自后不临其服以日易月十三日除至小祥合释服每至月朔月望小祥大祥释服日未除服者衰服临已除服者则素服不临并赴长寿宫先拜灵讫移班近东进名奉慰从之长兴四年十一月戊戌明宗崩于雍和殿秘其丧六日【时召宋王于邺】十二月癸夘朔发丧于西宫【按五代防要左仆射平章事李愚撰哀册文吏部尚书平章事刘尚撰諡册文】愍帝即位于柩前【愍帝即宋王按五代防要云自魏府入缵皇统】羣臣见于东阶复于丧位丙午成服于西宫冯道为大行皇帝山陵使戸部尚书韩彦恽为副中书舎人王延为判官礼部尚书王权为礼仪使兵部尚书李麟为卤簿使御史中丞龙敏为仪仗使左仆射权判河南府卢质为桥道顿递使【按晋汉周三代嗣君即位于柩前皆与唐同其山陵诸使亦同惟晋汉皆无桥道顿递使疑当时不置或旧史实録阙书欧阳修五代史因之】
　　宋太祖建隆二年六月皇太后杜氏崩于滋徳殿【按昭宪杜太后归于宣祖生太祖太宗太祖即位尊为皇太后】三日百官入临明日百姓成服羣臣服布斜巾四脚直领襴衫外命妇帕头帔裙衫九日帝见百官于紫宸门太常礼院言皇后长公主皇弟合随皇帝二十七日禫除毕服吉心丧终制从之开宝九年十月太祖崩遗诏以日易月皇帝三日而聴政十三日小祥二十七日大祥诸道州府临三日释服羣臣叙班殿庭宰臣宣制发哀毕太宗即位号哭见羣臣羣臣服布斜巾四脚直领布襴腰绖【郑康成士丧礼注麻在首在要皆曰绖绖之言实也明孝子有忠实之心要绖象大带朱子曰两头长垂下】命妇布帕首裙帔皇弟皇子文武二品以上加布冠斜巾帽首绖【士丧礼注首绖象缁布冠之缺项】大袖裙袴竹杖士民缟素妇人素缦诸军就屯营三日哭羣臣屡请聴政始御长春殿羣臣丧服就列帝去杖绖服斜巾垂防卷帘视事是月卜以翰林学士杜彦圭为山陵按行使齐王廷美为山陵使兼桥道顿递又有礼仪卤簿仪仗使皆以侍官为之太宗至道三年三月崩真宗散发号擗奉遗诏即位万嵗殿之东楹制永熙陵皇堂深百尺方广八十尺陵台方二百五十尺大驾卤簿用玉辂一革车五外用九千四百六十八人有司定散髪之礼【按文献通考初有司言皇帝当聴政更不散髪帝曰岂有居父之丧不尽礼乎朕已散髪矣】皇帝皇后诸王公主县主诸王夫人六宫内人并左被髪皇太后全被髪帝服布斜巾四脚大袖裙袴帽竹杖腰绖首绖直领布襴衫白绫衬服诸王皇亲以下如之加布头冠绢衬服皇太后皇后内外命妇布裙衫帔帕头首绖绢衬服宫人无帔文武二品以上布斜巾四脚头冠大袖襴衫裙袴腰绖竹杖绢衬服自余百官并布幞头襴衫腰绖两省五品御史台尚书省四品诸司三品以上见任前任防御团练刺史等布头冠幞头大袖襴衫裙袴腰绖诸军庶民白衫纸帽妇人素缦不花钗三日哭而止山陵前朔望不视事真宗景徳四年四月章穆皇后崩【初諡庄穆后改章穆】皇帝七日释服后改用十三日【按真宗在襄邸太宗为聘之真宗嗣位立为皇后崩上深嗟悼礼官奏七日释服时诏增至十三日】羣臣三日释服诸道州府官吏讣到日举哀成服三日而除司天监详定园陵帝令棺椁等事无得镌花様务令坚固干兴元年二月十九日真宗崩仁宗即位二十一日羣臣入临见帝于东序閤门使宣口勅曰先皇帝奄弃万国凡在臣寮毕同号慕及中外将校并加存抚羣臣拜舞称万嵗复哭尽哀退以宰相为山陵使余如旧制六月参知政事王曽言奉诏按视山陵定皇堂之制深八十一尺上方百四十尺宰相请以前后所降天书置陵中十月永定陵仁宗明道二年三月章献皇太后崩于宝慈殿迁座于皇仪殿宣遗诏【按文献通考太常寺言章献明肃皇太后遗诏十三日令在京百官除服】羣臣哭临见帝于殿之东厢奉慰司天监详定山陵制度皇堂深五十七尺神墙髙七尺五寸四面各长六十五歩乳台髙一尺九尺至南神门四十五歩鹊台髙二丈三尺至乳台四十五歩嘉祐八年三月仁宗崩英宗立丧服制度及修永昭陵【按宋文鉴仁宗皇帝哀册文云皇帝崩于福宁殿旋殡于殿之西阶粤十月六日迁座于永昭陵礼也】并用定陵故事英宗治平四年正月崩遗诏山陵务从省约神宗立丧礼如旧制【按名臣琬琰之章程颐代父上书请奉遗诏凡百规模尽依魏文之制范镇奏上宫下宫及兆域之数愿一以安陵为祖】神宗元丰八年三月崩哲宗立七月请諡于南郊九月读諡宝册于福宁殿十月永裕陵哲宗元符三年正月崩徽宗立诏山陵制度并如元丰髙宗绍兴五年四月徽宗崩于五国城七年正月问安使何藓等还以闻帝号恸擗踊终日不食宰臣张浚等力请始进糜粥成服于几筵殿三十一年五月金国使至以钦宗讣闻诏朕当持斩衰三年之服以申哀慕礼臣请依典故以日易月从之南宋国恤丧礼自聴遗诏始是日皇帝服白罗袍黒银带丝鞋白罗软折上巾【皇太后初丧皇帝服素纱软幞头白罗衫黑银带太皇太后太上皇后初丧日并同】文武百寮并服常服黒带【去金玉饰】入诣殿下立班定礼聴宣遗诏【读遗诏同】并举哀一十五音再拜立班首稍前躬身奉慰【几奉慰冇皇太后并先慰皇太后】故事未成服以前文武百僚诸司长吏以上及近臣列校每日朝晡临【皇太后崩朝晡临至成服后三日止余并同皇后崩发哀次日入临成服后三日而止余并同】大敛成服日【奉尸敛于棺谓之大敛】皇帝服布斜巾四脚裙袴冠帽竹杖【皇太后丧用桐木杖】腰绖首绖直领大袖布襴衫白绢衬衫【皇太后丧用白绫衬衫】小祥日改用布四脚直领布襴衫腰布袴【按北宋诸帝丧仪畧见宋史礼志南宋以后则阙文献通考载有国恤仪其上篇与宋史文同盖通考作于前宋史撰于后故志文多本之其下篇多载南宋帝后丧纪而随事类序不分前后兹特举南宋大丧通仪着于篇】
　　辽太祖天显元年七月次扶余府崩八月奉梓宫西还耀库济奔赴行在人皇王倍【即义宗】继至九月梓宫至皇都殡于子城西北太宗大同元年四月崩于栾城世宗嗣位发哀成服【按旧五代史欧阳史通鉴契丹国志俱作五月嗣位唯辽史世宗纪作四月】景宗干亨四年九月次焦山崩十二月奉大行皇帝梓宫于菆涂殿【按周礼贾公彦疏菆丛也谓用木菆棺而四面涂之故名菆涂】圣宗太平十一年六月崩兴宗哭临于菆涂殿大行之夕四鼓终皇帝率羣臣三致奠奉柩出殿之西北门就輼辌车借以素裀巫者祓除之兴宗重熙二十四年崩道宗亲择地以道宗寿隆七年崩有司奉丧服天祚皇帝问礼于总知翰林院事耶律固始服斩衰及至灵柩就轝皇帝免丧服歩引至长福冈是夕皇帝入陵寝授遗物于皇族外戚及诸大臣【按欧阳修五代史谓辽祖明殿若中土陵寝之制其国君殂于其墓侧起殿置官属职司嵗时奉表如事生置明殿学士一人掌荅书诏每国有大庆吊学士以先君之命为书以赐】
　　金太宗天防十三年正月崩于明徳宫熙宗即位于柩前【按天防十年宗翰宗辅希尹与宗干议曰储位久虚今不早定恐授非其人合拉太宗嫡孙当立相与请于太宗下诏定为储副合拉即熙宗】哀宗正大八年九月明惠皇太后崩【宣宗后王氏哀宗尊为皇太后】遗命园陵制度务从俭约【按金太祖天辅七年八月戊申崩于部堵泺西行宫太宗以九月丙辰即皇帝位盖太宗为太祖母弟九月乙夘已太祖于宫城西诸臣固请正位不许迨诸弟以赭袍被体寘玺于懐而后即位其去八月戊申已九日其余章宗以皇太孙卫绍王以藩封哀宗以皇太子俱即位于柩前皆与熙宗即位典礼无殊故不分载】
　　元国俗旧礼凡帝后有疾危殆度不可愈移居外氊帐房有不讳则就殡殓其中后每日用羊二次烧饭以为祭至四十九日而后已其帐房即以赐近臣凡宫车晏驾棺用香楠木中分为二刳肖人形其广狭长短仅足容身太祖崩起辇谷谷在汉北不加筑为陵诸帝皆从于此
　　明太祖洪武三十一年崩遗诏天下臣民令到出三日皆释服嫁娶饮酒皆无禁毋发民临宫殿中当临者皆以旦晡各十五举哀礼毕当给丧事及临者皆毋跣绖带毋过三寸无布车兵器礼部定议京官闻丧次日素服赴内府聴遗诏于本署斋宿朝晡诣几筵越三日成服朝晡临至乃止自成服日始二十七日除诸王世子王妃郡主内使宫人俱斩衰二十七月除孝陵设神宫监并孝陵卫及祠祭署成祖永乐二十二年遗诏丧服礼仪一遵太祖皇帝遗制礼部议奏宫中自皇太子以下成服日为始服斩衰二十七月而除亲王世子郡王及王妃世子妃郡王妃公主郡主以下闻丧皆尽哀第四日成服斩衰二十七月而除凡王视事素服乌纱帽黑角带退服衰服仁宗崩诏营献陵帝召尚书蹇义夏原吉曰国家以四海之富亲岂宜惜费然古圣帝明王皆从俭制况皇考遗诏天下所共知宜遵先志于是建寝殿五楹左右庑神防各五楹门楼三楹其制较长陵逺杀英宗正统七年诚孝皇太后崩【仁宗诚孝张皇后宣宗即位上尊号曰皇太后英宗即位加上太皇太后】遗诰丧服以日易月二十七日而除临三日即止君臣皆同皇帝成服三日后即聴政天地宗庙社稷及百神之祀皆勿停宗室诸王但遣官进香不必送丧在外大小文武衙门并免进香臣民之家勿禁音乐嫁娶英宗崩遗诏不得以宫妃殉
　　总论丧期【唐　五代　宋　金　元　明】
　　唐代宗大厯十四年崩徳宗即位下诏曰朕闻礼贵縁情因心展孝髙宗得说其代予言今朝有股肱济为舟楫出纳惟允足以保邦况荼蓼在怀日时犹浅欲遂权夺抑就公除攀号痛心实所未忍朕将从禫服以终丧制百弼卿士宜悉哀懐礼仪使礼部尚书顔真卿奏曰哀号在疚开辟所无诚恳尚违庶僚增惧伏见百辟并已释除事既合权礼无独异不可以吉凶兼制臣子殊仪伏乞奉顾命之文节因心之孝顺时即吉屈已临朝则万姓心安四方事集又下诏欲以素服练巾聴政曰昔髙宗谅隂三年舜为尧禹为舜亦服丧三年故礼曰三年之丧自天子达是知罔极之恩昊天难报朕防奉遗诏又迫于羣议将欲从吉未忍割哀其百僚宜以今月十七日释服朕以素服练巾衔哀聴政凡百在位知朕意焉礼仪使又奏曰臣伏守遗诏礼从易月祥禫变除仪注皆备若陛下未忍即吉更服练巾则遗诏不得奉行羣僚无以觐见伏乞俯顺人望仰遵先防实大孝不亏万方幸甚
　　后唐贞简皇太后遗令皇帝三年之制以日易月过三日便亲朝政皇后诸妃及诸王公主服齐衰以日易月十三日除长兴四年明宗崩于雍和殿宋王从厚自邺都至是日发哀百僚缟素就位中书侍郎平章事刘昫宣遗制宋王从厚于柩前即位服纪以日易月一如旧制
　　汉干祐元年正月髙祖崩二月辛巳内降大行皇帝遗制云周王承祐可于柩前即皇帝位服纪日月一依旧制
　　周宣懿皇后【按周家人符氏初世宗纳为继室后册为皇后】崩议者以方用兵请杀丧礼于是百官朝临于西宫三日而释服帝亦七日而释世宗崩遗制服纪日月一依旧制
　　宋干兴元年二月十九日真宗崩仁宗即位二十四日大敛成服三月一日小祥帝行奠释衰服羣臣入临退赴内东门进名奉慰自是每七日皆临至四十九日止十三日大祥帝释服服黪【按马端临曰时上虽用以日易月之制改服临朝而宫中实行三年之丧】元丰八年三月五日神宗崩十三日大敛帝成服十七日小祥四月一日禫除【按此日成服至除服仅十九日】秘书省范祖禹言国朝自祖宗以来外廷虽用易月之制而宫中实行三年之丧且易月之制前世所以难改者以人君自不为服也今君上之服已如古典而臣下之礼犹依汉制是以大行在殡而百官有司皆已复其故常【文献通考但云是以百官有司皆已复其故常今依歴代名臣奏议补正】岂人之性如此其薄哉由上不为之制礼也今羣臣易月人主实行三年之丧故十二日而小祥期而又小祥二十四日大祥再期而又大祥既以日为之又以月为之此礼之无据者也再期而大祥中月而禫禫者祭之名也非服之色也今乃为之黪服三日然后禫此礼之不经者也既除服至而又服之盖见梓宫不可以无服也【文献通考宋史礼志俱云盖不可以无服也文义未明今依歴代名臣奏议补正】祔庙后即吉才八月矣而遽纯吉无所不佩此又礼之无渐者也诏礼官详议以闻其后礼部尚书韩忠彦等言朝廷典礼时世异宜不必循古若先王之制不可尽用则当以祖宗故事为法今言者欲令羣臣服丧三年民间禁乐如之虽过山陵不去衰服庶协古之制縁先王恤典节文甚多必欲循古又非特如臣僚所言故事而已今既不能尽用则当循祖宗故事及先帝遗制从之孝宗淳熙十四年十月八日髙宗崩孝宗号恸擗踊逾二日不进膳寻谕宰执王淮欲不用易月之制如晋武魏孝文实行三年之丧自不妨聴政淮等奏通鉴载晋武帝虽有此意后来只是宫中深衣练冠帝曰当时羣臣不能将顺其美司马光所以讥之后来武帝竟欲行之【谓皇太后之丧】淮曰记得亦不能行【按文献通考及宋史礼志俱作王淮奏对而周宻癸辛杂志作周必大语与周必大思陵録合】帝曰自我作古何害淮曰御殿之时人主衰绖羣臣吉服可乎帝曰自有等降乃出内批朕当衰服三年羣臣自行易月之令其合行仪制令有司讨论诏百官于以日易月之内衰服治事二十日丁亥小祥帝未改服王淮等乞俯从礼制帝流涕曰大恩难报情所未忍二十一日车驾还宫帝衰绖御辇设素仗军民见者往往感泣诏自今五日一诣梓宫前焚香帝欲衰服素幄引辅臣及班次而礼官奏谓苴蔴三年难行于外庭奏入不出十一月戊戌朔礼官顔师鲁尤袤等奏乞大祥礼毕【按宋史礼志不云大祥今从文献通考补正】改服小祥之服去杖绖禫祭礼毕改服素纱软脚折上巾淡黄袍黑银带神主祔庙毕改服幞头黒鞓犀带遇过宫烧香则于宫中衰绖行礼二十五月而除帝批淡黄袍改服白袍二日己亥大祥四日辛丑禫祭礼毕五日壬寅百官请聴政不允八日三上表引康诰被冕服出应门等语为证九日诏可十五年三月二十日丙戌神主祔庙是日诏曰朕昨降指挥欲衰绖三年縁羣臣屡请御殿易服故以布素视事虽有俟过祔庙勉从所请之诏稽诸典礼心实未安行之终制乃为近古宜体至意勿复有请于是径行三年之丧焉
　　金世宗大定二十九年章宗即位礼官言自大定二十七年十月祫享至今年正月世宗升遐故四月不行禘礼按公羊传闵公二年吉禘于庄公言吉者未可以吉谓未三年也注禘祫从先君数朝聘从今君数三年丧毕遇禘则禘遇祫则祫故事宜于辛亥嵗为大祥三月禫祭逾月即吉则四月一日为初吉适当孟夏禘祭之时可为亲祠诏从之及期以孝懿皇后崩而止五月礼官言世宗升祔已三年尚未合食于祖宗若来冬遂行祫礼皇帝见居心丧丧中之吉春秋讥其速恐冬祫未可行乞依故事三年丧毕祫则祫禘则禘于明昌四年四月一日释心丧行禘礼上从之【按金史凶礼虽阙而章宗时礼官所奏于丧礼有闗故録之】
　　元英宗至治二年九月丙辰【按元史祭祀志误作八月丙辰今从本纪改正】太皇太后崩【諡昭献元圣】太常院官奏国哀以日易月旬有二日外乃举祀事【按元史本纪十月戊辰享太庙以国哀迎香去乐】
　　明成祖永乐二十二年崩礼部尚书兼太常卿吕震奏太行遗命丧服一如髙皇帝仿汉制以日易月今已逾二十七日【按汉文帝三十六日释服唐明皇肃宗之丧乃降三十六日为二十七日后之议礼者以二十七日为以日易月之汉制皆沿应氏之失也】请上释衰服服乌纱冠素服黑角带临朝仁宗不聴命六部都察院详议以闻震与六部都察院奏上宜服素衣冠黑角带羣臣从君服仁宗曰梓宫在殡朕何忍遽易自是临朝素冠麻衣麻绖朝退仍衰服成化二十三年戊辰宪宗纯皇帝之丧至是已百日上以梓宫在殡仍不释服视事百官素服朝如旧丙子监察御史曹璘上疏请梓宫发引之日上衰绖杖履至大明门外率百官拜而别仍率宫中行三年之丧【时潘府请力排羣议断自圣心定为三年之丧诏礼官博士考载籍使丧不废礼朝不废政合于古不戾于今行于上可通于下则大本以立大经以正从之】
　　奔大丧【奔山陵附　周　汉　宋　辽　元　明】
　　周书康王之诰太保率西方诸侯入应门左毕公率东方诸侯入应门右【胡氏安国曰此奔成王之丧也诸侯为天子服斩衰当以所闻前后而奔丧安得以为修服于国而可乎】春秋诸侯于天王崩而行郊礼受与国之朝聘修礼于他国皆特书以致贬胡氏安国汪氏克寛髙氏闶诸儒论之甚严此诸侯为天子奔丧制服之旧制也
　　汉昭帝元平元年崩大将军霍光徴昌邑王贺典丧至霸上大鸿胪郊迎驺奉乘舆车王使仆寿成御郎中令龚遂参乘旦至广明东都门遂曰礼奔丧望见国都此长安东郭门也白虎通曰礼曰王者崩诸侯悉奔丧何臣子悲哀恸怛莫不欲观君父之棺柩尽悲哀者也又为天子守蕃不可顿空也故分为三部有始死先奔者有得中来尽其哀者有得防丧奉送君者七月之间诸侯有在京师亲供臣子之事者有号泣悲哀奔走道路者有居其国痛思慕竭尽所供以助丧事者是四海之内臣下若丧考妣之义也【以上杜典不载今补纂】
　　宋太祖开宝九年崩遗诏诸道节度防御团练使刺史知州等不得辄离任赴阙
　　辽义宗【按辽史宗室义宗名倍太祖长子神册元年立为皇太子】留治东土【即东丹国】太祖讣至即日奔赴山陵知皇太后本意欲立徳光让以大位
　　元太祖崩于萨里川哈喇图之行宫【时率师伐金】遗命以太宗嗣位【太祖定西域太宗攻城畧地之功居多】时太宗不在左右及讣至始自和博之地来防丧乃遵遗诏即位于和林【和林本唐回鹘地自太祖定河北即建都于此为防同之所后改和宁路】
　　明太祖遗诏诸王闻丧各于本国临不必赴京中外管军戍守官员毋得擅离信地许遣人至京洪熙元年仁宗崩皇太子还自南京至良乡宫中始发丧宣遗诏文武官常服于午门外四拜宣毕举哀复四拜易素服迎皇太子于卢沟桥桥南设幕次香案皇太子至常服诣次四拜聴宣遗诏复四拜尽哀易素服至长安右门下马步哭至宫门外释冠服被髪诣梓宫前五拜三叩首尽哀就丧次
　　国有大丧受他国吊慰服议【宋　辽】
　　宋真宗之丧契丹遣殿前都防检崇义军节度使耶律赛音翰林学士工部侍郎知制诰马贻谋充大行皇帝祭奠使副左林牙右金吾卫上将军萧日新利州观察使冯延林充太皇后吊慰使副右金吾卫上将军耶律宁引进使姚居信充皇帝吊慰使副所司预于滋福殿设大行皇帝神御座又于稍东设御座祭奠吊慰使副各素服由西上閤门入陈礼物于庭中书门下枢宻院并立于殿下再拜讫升殿分东西立礼直官閤门舎人赞引耶律赛音等诣神御座前阶下俟殿上帘卷使副等并举殿上皆再拜讫引升殿西阶诣神御座前上香奠茶酒贻谋跪读祭文毕降阶复位又举再拜讫稍东立俟皇太后升座帘外侍立舎人引慰吊祭奠使副朝见殿上举哭左右皆哭吊慰使副萧日新等升殿进书讫降座俟皇帝升座舎人引吊慰祭奠使副朝见皇帝举左右皆吊慰使副耶律宁等升殿进书讫赐赛音等袭衣冠带器币鞍马随行实里牙校等衣服银带器币有差淳熙十五年二月宰执进呈礼官閤门国信所定吊慰使副徳寿宫宰执以下皆用常服周必大奏昨显仁时北使副至已是祔庙故用常服今大行太上皇帝在殡陛下方缞绖受吊臣等亦难冠裳侍立况啓殡发引服如初丧固未除也上曰宰执侍从当如大祥服四脚幞头缞绖去杖正得中矣
　　辽道宗崩天祚皇帝问礼于耶律固宋国遣使吊及致祭归赗皇帝丧服御游仙之北别殿使入门皇帝使者诣柩前上香读祭文讫又有司读遗诏恸使者出少顷复入陈赙赗于柩前皇帝入临退更衣【杜典原书无受吊服议今因宋辽事纂入】
　　君遣使吊他国君【宋　辽　金】
　　宋仁宗天圣九月七月契丹使来告其主隆绪之丧遣使祭奠吊慰至和元年九月契丹主宗真殂遣使祭奠吊慰孝宗淳熙十六年三月金遣王元徳等来告哀遣诸葛廷瑞沈揆等往吊祭
　　辽太宗天显九年闰月戊午唐遣使告哀即遣弟吊祭防同五年八月遣天城军节度使萧拜石吊祭于晋圣宗太平十年宋真宗崩薛贻廓报哀入境幽州急递先闻帝不俟贻廓至阙集大臣举哀诏沿边州军不得作乐兴宗重熙十七年夏国王李元昊薨遣永兴宫使耶律钮斡哩等慰奠道宗清宁九年宋仁宗崩遣使祭大行于皇仪殿遂见宋嗣帝英宗于东庙
　　金世宗大定二十八年正月遣宣徽使富察克忠为宋吊祭使二月宋遣使献先帝遗留物宋使朝辞以所献物中玉器五玻璃器二十及弓劒之属使还遗宋曰此皆尔前主珍玩之物所宜宝藏以无忘追慕今受之义有不忍归告尔主使知朕意也章宗承安五年十月宋遣使来告孝宗哀以工部尚书乌库哩谊等为吊祭使十一月宋复遣使来告光宗哀以河南路统军使等为吊祭使泰和四年正月髙丽嗣子韺遣使来告其父晫哀四月遣西上閤门使张偁等为髙丽祭使东上閤门使石慤等为慰问并起复横赐使



　　钦定续通典卷七十四
　　钦定四库全书
　　钦定续通典卷七十五
　　礼【凶】
　　未逾年天子崩议【元　明】
　　元泰定帝致和元年三月崩懐王即位七月暴崩从葬诸帝陵是月皇太子即位十二月知枢宻院事臣额布勒等议请上尊諡曰翼献景孝皇帝庙号明宗文宗至顺三年八月崩十月鄜王即位十一月崩葬起辇谷顺帝至元四年三月上諡曰冲圣嗣孝皇帝庙号宁宗【按元史顺帝纪太常礼仪院礼部官定议宁宗皇帝尊諡庙号在至元二年十二月而宁宗纪作四年三月元史之前后互异如此】
　　明神宗万厯四十八年七月崩八月丙午朔太子即位九月己丑崩熹宗即位从廷臣议上尊諡庙号光宗葬庆陵
　　【臣】等谨案杜典作未逾年天子崩诸侯薨议其所载止北乡侯一条北乡侯是未逾年天子非诸侯也诸侯自唐以来不见史册明顾鼎臣等言今之公卿即古之诸侯夏言驳之云世无诸侯久矣古之诸侯建邦啓土世有其国今之所谓公卿者能以君道自处乎故凡杜氏所载诸侯礼槩不续纂藩王入继大统为先君服议【宋】
　　宋嘉祐八年三月晦日仁宗崩英宗立丧服制度并用定陵故事礼院言故事大祥变除服制以四月二十九日祥至五月二十九日禫六月二十九日禫除至七月一日从吉已防降敕谨案礼学王肃以二十五月为毕丧而郑康成以二十七月通典用其说又加至二十七月终则是二十八月毕丧而二十九月始吉盖失之也元圣中更定五服年月敕断以二十七月今士庶所同遵用夫三年之丧自天子达不宜有异请以四月二十九日为大祥五月择日而为禫六月一日而从吉于是大祥日不御前后殿开封府停决大辟及禁屠至四月五日待制观察以上及宗室管军官日一奠二十八日而羣臣俱入奠二十九日禫除羣臣皆奉慰焉时宰相韩言濮安懿王徳盛位隆所宜尊礼陛下受命先朝躬承圣统顾以大义后其私亲请下有司议濮安懿王及谯国太夫人王氏襄国太夫人韩氏仙游县君任氏合行典礼详处其当以时施行诏须大祥后议二年四月诏议崇奉濮王典礼以闻翰林学士王珪等相顾不敢先天章阁待制司马光独奋笔立议议成王珪即敕吏以光手槀为案其议曰臣等谨案仪礼丧服为人后者【按雷氏云此文当云为人后者为所后之父阙此五字者以其所后之父或早卒又或后祖父或后曽髙祖故阙之也】曰何以三年也受重者必以尊服服之【按受重谓继宗祀尊服为斩衰】为所后者之祖父母妻妻之父母昆弟昆弟之子若子若子者皆如亲子也又为人后者为其父母曰何以期也不二斩也持重于大宗者降其小宗又为人后者为其昆弟曰何以大功也为人后者辟其昆弟也以此观之为人后者不敢顾私亲圣人制礼尊无二上若恭爱之心分施于彼则不専一于此故也是以秦汉以来帝王有自旁支入继大统或推尊父母以为帝后皆见非当时取讥后世臣等不敢引以为圣朝法前代之入继者多宫车晏驾之后援立之防或出母后或出近臣非如仁宗皇帝年龄未衰深惟宗庙之重只承天地之意于宗室众多之中简拔圣明授以大业陛下身为先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之徳也臣等愚浅不达古今窃谓今日所以崇奉濮安懿王典礼宜准先朝封赠期亲尊属故事髙官大国极其尊荣襄国太夫人仙游县君亦改封大国太夫人考之古今实为宜称议上中书奏王珪等议未见详定濮王当称何亲珪等议濮王于仁宗为兄皇帝宜称皇伯而不名如楚王泾王故事中书又奏案仪礼为人后者为其父母服及案令文五服年月敕并云为人后者为其所后父母斩衰三年为其父母齐衰期即出继之子于所继所生父母皆称父母又汉宣帝光武皆称其父为皇考今珪等议皇伯于典礼未见明据请下尚书省集议从之【按东都事畧欧阳修着濮议引丧服记以为为人后者为其父母服降三年为期而不没其父母之名以见服可降而名不可没也今议者欲以为人后之故使一旦反视父母若未尝生我者其絶之也甚矣与中书议同】台誎皆是王珪太后闻之内出手书切责韩琦等不当议称皇考上命权宜罢议令有司博求典故以闻范镇时判太常率礼官上言汉宣帝于昭帝为孙光武于平帝为祖则其父容可称皇考然议者犹或非之谓其以小宗而合大宗之统也今陛下既考仁宗又考濮王则其失又非汉宣光武比也凡称帝称皇称皇考立寝庙论昭穆皆非是侍御史知杂事吕诲言臣窃原敕意直欲加濮安懿王为皇考与仁庙同称如是则尊有二上服有二斩律礼之文皆相戾臣恭以陛下龙跃藩邸入继大统南面尊临皆先帝之徳也方勤孝养上奉慈顔犹惧其不足矧复顾私恩别亲疎而忘大义哉人言不已诚有累于圣躬欲解天下之疑莫若发睿断特以手诏自中而下以王珪等前议为定追封濮安懿王大国诸夫人典礼称是慰厌人心于体为顺皆留中不下司马光又言圣人举事与众同欲故能下叶人心上顺天意洪范曰三人占从二人言盖国有大疑则决之于众自上世而然矣伏见向者诏诸臣议濮安懿王合行典礼翰林学士王珪等二十余人皆以为宜准先朝封赠期亲尊属故事凡两次会议无一人异辞盖欲奉濮王以礼辅陛下以义也而政府之意独欲尊濮王为皇考巧饰词説误惑圣徳不顾先王之大典蔑弃天下之公议使宪室疎属皆已受奉赠而崇濮王之礼未能知二议是非臣更为陛下别白言之政府言仪礼令文五服年月敕皆云为人后者为其父母即出继之子于所生皆称父母臣案礼法必须指事立文使人晓解今欲言为人后者为其父母之服若不谓之父母不知如何立文此乃政府欺罔天下之人谓其皆不识文理也又言汉宣帝光武皆称其父为皇考臣案宣帝承昭帝之后以孙继祖故尊其父为皇考而不敢尊其祖为皇考以其昭穆同故也光武起布衣诛王莽亲冒矢石以得天下名为中兴其实创业虽自立七庙犹非大过况但称皇考其谦损甚矣今陛下亲为仁宗之子曰国无二君家无二尊若复尊濮王为皇考则置仁宗于何地乎诲前后十一奏乞依王珪等奏定濮王崇奉典礼不报【杜典但载继兄弟统制服议今补纂继大统为先君服议】
　　天子为继兄弟统制服议【唐　宋　金　明】
　　唐陈贞节苏献等议曰按礼论晋太常贺循议云礼兄弟不相为后也故殷之盘庚不序阳甲而上继于先君汉之光武【按唐志如此或作武宣非】不嗣于孝成而承于元帝又曰晋惠帝无后懐帝承絶懐帝自继于世祖而不继于惠帝此盖礼之常例也
　　宋真宗咸平元年判太常礼院李宗讷等言太祖宜称皇伯后宜称皇伯妣事下尚书省议戸部尚书张齐贤等言王制天子七庙谓三昭三穆与太祖之庙而七前代或有兄弟继及亦移昭穆之列是以汉书为人后者为之子所以尊本祖而重正统也又云天子絶期丧安得宗庙中有伯氏之称乎其唐及五代有所称者盖礼官之失非正典也请自今有事于太庙则太祖并诸祖室称孝孙孝曽孙嗣皇帝太宗室称孝子嗣皇帝刘敞为兄后议云天子诸侯或传之诸兄或之诸弟既已受国家天下则所者虽非子亦犹子道也之者虽非其父亦犹父之道也以天下国家为重矣春秋僖公实闵公之兄闵公遭弑僖不书即位明臣子一体也公孙婴齐卒春秋谓之仲婴齐以谓为人后者为之子当下从子例不得复顾兄弟之亲称公孙也儒者或疑礼无后兄弟之文遂以春秋书仲婴齐为不与子为父孙非也子为父孙诚非礼之正有不得已者春秋正其为臣子一体而已故实公孙婴齐而谓之仲婴齐若春秋本不聴其为后者则当书曰公孙婴齐卒学者问之曰此仲婴齐曷为谓之公孙婴齐不与为兄后也乃可矣夫春秋家犹重之况国乎国犹重之况天下乎故凡继其君虽兄弟必使子之继其大宗虽兄弟必使子之如继其君继其大宗而不使子是教不子而轻其所托也此文公所以受逆祀之贬也自汉世以来其议尤众皆曰兄弟不相为后不当以昭穆格之妄也若不以昭穆格之则天下受之谁乎凡人君以兄弟为后者必非有子者也引而为嗣臣子一体矣而当嗣者反以兄弟之故不继所受国而继先君则是所受国者竟莫有嗣之者也不可一矣生则以臣子事之死则以兄弟治之忘生悖死不可二矣已实受之后君不受之先君今当自继先君者不惟弃后君命已之命且废先君命兄之命不可三矣天下国家则归之已而父子之礼则耻不为不可四矣推生嗣死独可悖哉【按礼为人后者为之子本不指兄弟相后而言所谓大宗无子则立支子是也若兄弟相继虽亦为嗣统究不同于以侄继伯叔但当持三年之服而不得竟以兄为父刘敞之议据三闵僖相继以立言考杜预范甯孔頴达诸说皆谓僖本闵兄而曽为之臣故不可以逆祀非谓僖即当为闵之子其祖祢之説虽见于公谷而左传本无此文也盖不可紊者国绕之序而不可改者天伦之名弟可以继兄不可以祢兄设如刘氏之说弟继兄统即为兄之子则商时阳甲至小乙兄弟四人相承阳甲当为小乙之曽祖考矣有是理乎宋真宗为太祖之从子而张齐贤欲称孝孙是祢太宗而祖太祖矣真宗既以太祖为祖则太宗当以太祖为父太宗之享太祖称曰孝弟已二十余年至真宗而追改之于理亦为不顺当日从宋湜言祭太祖祝文并称孝子殆为得其中云】哲宗元符三年正月崩徽宗即位【按宋史本纪哲宗系神宗第六子徽宗系神宗第十一子】太常寺言太宗皇帝上继太祖兄弟相及虽行易月之制实斩衰三年以重君臣之义公除已后庶事相称具载国史今皇帝嗣位哲宗实承神考之世已用开寳故事为哲宗服衰重今神主已祔百官之服并用纯吉皇帝服御宜如太平兴国二年故事礼部言太平兴国中宰臣薛居正表称公除以来庶事相称独命彻乐诚未得宜公除后除不举乐外释衰从吉事理甚明今皇帝常服素纱展脚幞头淡黄衫黒犀带请下有司裁制宰臣请从礼官议乃诏周期服吉时诏不由门下径付有司给事中龚原言丧制乃朝廷大事今行不由门下是废法也臣为君服斩衰三年古未尝改且陛下前此议服礼官持两可之论陛下既察见其奸其服遂正今乃不得已从之臣窃为陛下惜开寳时并汾未下兵革未弭祖宗栉风沐雨之不暇其服制权宜一时非故事也原坐黜知南康军于是诏依元降服丧三年之制其元符三年九月自小祥从吉指挥改正髙宗绍兴三十一年金国使至以钦宗讣闻【按宋史本纪钦宗系髙宗之兄】诏朕当持斩衰三年之服以申哀慕权礼部侍郎金安节等请依典故以日易月自五月二十二日立重安奉几筵至六月十七日大祥所有衰服权留以待梓宫之还从之
　　金大定二十九年有司言世宗与熙宗为兄弟不相为后
　　明武宗正徳十六年二月礼部尚书毛澄等言兹者大行皇帝大丧成服已毕伏望皇上以宗庙社稷为重少节哀情于西角门视事文武百官行奉慰礼上曰朕哀痛方切未忍遽离丧次其以二十七日视朝具仪来闻于是澄等具上仪注曰本月二十七日早上服衰服御西角门视朝文武百官素服乌纱帽黒角带皂靴行奉慰礼二十八日以后上仍衰服御西角门视朝五月十八日遵依遗诏二十七日服制已满自十九日以后合照孝宗敬皇帝服制上释衰服易素翼善冠麻布袍腰绖御西角门视事俱不鸣钟鼓文武百官仍素服乌纱帽黑角带皂靴朝参至百日后变服如常梓宫发引之时另行奏请上从之【按世宗于武宗为兄弟而服用二十七日之制是既服三年之服矣继乃恩礼渐衰则议礼之后也】
　　天子不降服及降服议【周　晋　宋】
　　周制丧服为祖父母期为曽祖父母齐衰三月贾公彦曰天子七月而葬诸侯五月葬为之齐衰者皆三月藏其服至葬更服之葬后乃除【按此则天子诸侯不降服其曽祖父母也祖父母不降可知】又曰大功章曰适妇注云适子之妇曰何以大功也不降其适也既无所指斥明闗之天子诸侯也晋挚虞议天子无服殇之义絶期故也【以上杜典不载今补纂】宋太祖开寳元年皇姝燕国大长公主髙氏卒礼官言皇帝为公主髙氏降服大功仁宗天圣二年五月申国大长公主卒礼官言皇帝降服大功朱子语类期之丧天子诸侯絶大夫降然诸侯大夫尊同则亦不絶不降姊妹嫁诸侯者则亦不絶不降此皆贵贵之义杨信斋云天子诸侯絶旁期尊同则不降正统之期不降于众子絶而无服
　　天子为皇后父母服议【皇后为父母祖父母服附周　后魏　宋　明】
　　周制丧服为妻之父母缌子夏曰何以缌从服也宋庾蔚之云嫡子为妻子父母服则天子诸侯亦服妻之父母可知也【按小记云世子不降妻之父母初不言天子诸侯也庾蔚之因世子而推及天子诸侯未为确论】
　　后魏孝静帝武定五年正月齐献武王【即髙欢】薨时秘凶问六日孝静皇帝举哀于太极东堂服齐衰三月【按妻之父母当服缌麻三月兹乃隆以齐衰三月是明畏其势而为此过情之礼也　以上杜典不载今补纂】宋制皇帝临皇后父母丧出宫服常服至所临处变服素服中宫为祖父母成服仪讣至命太史择日成服前一日有司于主人第正寝东设皇后次周以帘帷又设内外命妇次于中门内外其日皇后服常服乗肩舆侍卫如常仪至主人第次前降舆尚仪前引诣坐俟时至皇后释常服服素服讫尚仪诣次前俛伏跪奏具官臣某姓名言请皇后为祖父某官薨成服【祖母曰祖妣某夫人某氏余丧各随所称】奏讫俛伏兴又躬奏请举十五举音又躬奏请哭止皇后哭止赞者引内命妇诣次前奉慰次引外命妇牋慰讫皇后释素服服常服乗肩舆还内如常仪明制凡中宫父母祖父母薨未成服前内使监令尚服制皇后齐衰及应从临命妇孝服俟丧家成服之日尚服奉齐衰进于皇后服讫侍女扶引皇后诣灵前从临命妇亦服孝服立于其后【按宋政和礼中宫遇祖父母丧服常服至主人第俟成服时至始服素服逮止奉慰以后仍服常服还内明集礼但云中宫为父母祖父母成服日至丧家服齐衰则自宫中诣丧家及成服后还宫时仍当服常服如宋制也　杜典冇皇后为父母服而祖父母无之今采宋政和礼明集礼补纂】
　　天子为庶祖母持重服议【五代　明】
　　晋出帝天命三年七月太皇太后刘氏崩【欧阳史髙祖天福七年尊太妃刘氏为皇太后】髙祖之庶母也遗诰服纪园陵毋用后礼皇帝不得废军国机务既而礼官奏准令式为祖父母齐缞周又准丧葬令皇帝本服周者三哭而止请准后唐同光三年皇太妃北京薨庄宗于洛京西内发哀素服不视事三日从之【欧阳史皇祖母刘氏崩辍视朝三日注云髙祖时尊为皇太后矣其崩也丧葬不用后礼见恩礼之薄不书曰皇太后者于帝为庶祖母也曰崩正其名也】
　　明世宗嘉靖元年十一月夀安皇太后崩【宪宗之妃兴献王之生母也】世宗服丧二十七日而除【按自汉以后天子由支庶登大位者莫不尊其所生同之于适没则服以三年若没于其孙之世则其孙以父之所尊也莫不奉以太皇太后之礼而亦服以三年此后世之常礼也】
　　天子为母党服议【南　北朝宋　魏　宋】
　　宋文帝元嘉三年殷景仁为中领军太祖所生章太后早亡上奉太后所生苏氏甚谨六年苏氏卒车驾亲往临下诏曰朕夙罹偏罚情事兼常每思有以光隆懿戚少申罔极之懐而礼文遗逸取正无所鉴之前代用否又殊故懐疑累年在心未遂苏夫人奄至倾殂情理莫寄追思逺恨与事而深日月有期将卜窀穸便欲粗依春秋以贵之义式遵二汉推恩之典但动借史笔之后昆称心而行或容未允可其详论以求其中执笔永懐益増感塞景仁议曰至徳之感灵气厥祥文母伣天实熙皇祚主上聿遵先典号极徽崇以贵之义礼尽于此苏夫人阶縁戚属情以事深寒泉之思实感圣懐明诏爰发询求厥中谨寻汉氏推恩加爵于时承秦之弊儒术蔑如自君作故罔或前典惧非盛明所宜轨蹈晋监二代朝政之所因君举必书哲王之所慎体至公者悬爵赏于无私奉天统者每屈情以申制所以孚作王国贻则后昆臣豫防博逮谨露庸短帝从之【按魏明宋文皆欲为外祖母制服而廷臣执议不从盖皆据天子絶期之义也乃杜典载谯周庾蔚之以为当服者特据诸侯适子为外祖父母妻父母行服而推类言之耳不知诸侯适子无君国子民之责其行服固宜天子而欲等之于诸侯之子儗非其伦矣且天子于五服之旁亲皆不服则外戚无服可知也乃以为母族之正统而不降此果何所本乎情固宜从厚而礼又贵乎得中则殷景仁之议未可谓非也】
　　魏胡国珍女生肃宗即灵太后也神龟元年四月国珍薨肃宗服小功服举哀于太极东台【以上杜典不载今补纂】宋章穆太后母楚国太夫人吴氏薨太常礼院言皇帝为外祖母本服小功详开寳通礼即有举哀成服之文又縁近仪大功以上方成服今请皇太后择日就本宫挂服雍王以下为外祖母给假其后太后适母韩国太夫人薨亦用此制焉
　　天子吊大臣服议【宋　明】
　　宋制皇帝临宗戚贵臣等丧出宫服常服至所临处变服素服天圣丧葬令皇帝临臣之丧一品服锡衰三品以上缌衰四品以下疑衰【按周礼司服王为三公锡衰为诸侯缌衰为大夫士疑衰郑司农云锡麻之滑易者十五升去其半冇事其布无事其缕缌亦十五升去其半有事其缕无事其布疑衰十四升衰郑康成云疑之言拟也拟于吉】皇从兄节度使乐安郡王惟正薨诏礼官议服奏言天子为羣臣二品宗室大功以上为服据惟正本小功亲本官三品礼不当挂服特诏择日挂服皇帝皇太后并素服【按期功以下天子絶服宋制为二品宗室大功亲以上为服已为过当至惟正本小功亲本官三品而特为之服尤不足为据矣】
　　明制凡大臣讣奏太史监择皇帝临丧日期拱卫司设大次于丧家大门外设御座于正防中其日銮驾至大次降辂升舆入易素服百官皆易服皇帝降舆诣灵座前百官皆太常卿奏止哭三上香三祭酒出至正防御座主丧以下诣防下拜位再拜承制官诣丧主前云有制丧主以下皆跪宣制讫皆再拜退立于防西太常卿奏礼毕皇帝升舆出就大次易服
　　天子为大臣及诸亲举哀议【五代　宋　辽　金明】
　　周世宗显徳二年枢宻使郑仁诲薨其日世宗车驾幸其私第赞礼者引丧主于大门内望见乗舆止再拜引丧主立于庭皇帝至幕殿改服素服就临升殿南间丧主内外再拜皇帝十五举音丧主内外皆皇帝诣祭所三奠酒丧主以下再拜皇帝退止哭从官进名奉慰皇帝改常服还内及五年王朴薨世宗临丧更不具仪
　　晋髙祖天福五年四月曹州防御使石晖卒帝之从弟也礼官奏天子为五服之内亲本服周者三而止从之
　　宋真宗时太尉兼侍中王旦薨上临辍视朝三日发哀于苑中仁宗时忠武军节度使王徳用薨诏辍视朝三日发哀于苑中其临丧故事车驾将至所幸之第赞礼者引丧主哭于大门内望见乗舆止再拜立于庭皇帝至幕殿改素服就临丧主内外再拜皇帝哭十五举音丧主内外皆哭皇帝诣祭所三奠酒丧主以下再拜皇帝退止从官进名奉慰皇帝改常服还内【按朱子语类本朝于大臣之丧待之甚哀贺孙举哲宗哀临温公事曰温公固是如此至于尝为执政已告老而死祖宗亦必为之亲临罢乐】
　　辽兴宗重熙十二年萧孝忠薨帝素服哭临赦死囚数人为孝忠荐福葬日亲临赐官戸守
　　金熙宗皇统元年五月梁宋国王宗干薨庚戌上亲临百官奏戌亥不宜哭泣上曰君臣之义骨肉之亲岂可避之遂哭之恸六月纪王宗强薨上亲临如宗干丧世宗大定六年布萨忠义薨上亲临之恸辍朝奠祭赙银千五百两重防绢各五十世宗将幸西京复临奠命参知政事唐古安礼防丧事凡葬祭从优厚官为给之十二年赫舍哩志宁薨上辍朝临其丧行哭而入哀动左右将葬上致祭见陈甲柩前复恸哭之赙银千五百两重防五十端绢五百匹葬事祠堂皆从官给宣宗兴定五年越王永功薨上亲奠于殡所
　　明制乗舆为王公大臣举哀凡王公薨讣报太常司告示百官拱卫司前期于西华门内壬地设御幄南向陈御座于正中上置素褥侍仪司设讣者位于御幄前之南设文武官陪哭位于幄前东西相向奉慰位于讣者位之北北向设赞礼二人位于讣者拜位之北东西相向引讣者二人位于赞礼之南东西相向引文武官四人于文武官之北东西相向其日拱卫司仪仗于奉天门奉迎车驾引礼引文武官素服由西华门入就陪哭位引讣者亦由西华门入立位于西南侍仪版奏外办皇帝素服乗舆诣幄仪仗分列于幄前之左右和声郎陈乐于御幄之南设而不作太常卿于幄西跪奏某官来讣某年某月某日臣某官以某疾薨请举哀皇帝哭【十五声】文武官在位者皆哭【其哭音随上为节】太常卿跪奏请止皇帝止百官在位者皆止哭【按明史礼志洪武二年开平王常遇春卒讣至礼官请如宋太宗为赵普举哀故事遂定制】
　　公主服所生议【宋】
　　宋文帝元嘉二十三年七月白衣领御史中丞何承天奏曰尚书剌海盐公主所生母蒋美人丧海盐公主先离婚今应成服撰仪参详宜下二学礼官博士议公主所服轻重太学博士顾雅议今既咸用士礼便宜同齐衰削杖布带踈履期礼毕心丧三年博士周野王议又云今诸王公主咸用士礼谯王衡阳王为所生太妃皆居重服则公主情礼宜亦家中期服为允其博士邃之顔测殷明王渊之四人同雅议何惔王罗云二人同野王议台按今之诸王虽行士礼是施于旁亲及自已以下至于为帝王所厌犹一依古典又永初三年九月符修仪亡广徳三主以余尊所厌犹服大功海盐公主体自宸极当上厌至尊岂得遂服台据经正文并引事例依源责失而博士顾雅周野王等悍不肯从方称自有宋以来皇子蕃王皆无厌降同之士礼着于故事缌功之服不废于末戚顾独贬于所生是申其所轻夺其所重岂縁情之谓台伏寻圣朝受终于晋凡所施行莫不上稽礼文兼用晋事又太元中晋恭帝时为皇子服其所生陈氏练冠縓縁此则前代施行故事谨依礼文者也又广徳三公主为所生母符修仪服大功此先君余尊之所废者也元嘉十三年第七皇子不服曹媫妤止于麻衣此厌乎至尊者也博士既不据古又不依今背违施行而多作浮辞自卫乃云五帝之时三王之季又言长子去斩衰除禫杖皆是古礼今世博士虽复引此诸条无救于失又诘台云蕃国得遂其私情此意出何经记臣按南谯衡阳太妃并受朝命为国小君是以二王得遂其服岂可为美人比例寻蕃王得遂者圣朝之所许也皇子公主不得申者由有厌而然也台登重更责失制不得过十日而复不詶答既被催摄二三日甫输怙辞虽理屈事穷犹闻义耻服臣闻丧纪有制礼之大经降杀攸宜国家旧典古之诸侯众子犹以尊厌况在王室而欲同之士庶此之僻谬不俟言而显太常统寺曽不研却所谓同乎失者亦未得之宜加裁正宏明国典谨按太学博士顾雅国子助教周野王博士王罗云顔测殷明何惔王渊之前博士迁员外散骑侍郎庾邃之等咸防抽饰备位前疑既不谨守旧文又不审据前准遂上背经典下违故事率意妄作自造礼章太常臣敬叔位居宗伯问礼所司腾述往反了无硏却混同兹失亦宜及咎请以见事并免今所居官解野王领国子助教雅野王初立议舛中执捍愆失未违十日之限虽起一事合成三愆罗云掌押捍失三人加禁锢五年诏敬叔白衣领职余如奏【杜典不载今补纂】














　　钦定续通典卷七十五
<史部,政书类,通制之属,钦定续通典>
　　钦定四库全书
　　钦定续通典卷七十六
　　礼【凶】
　　臣民为太皇太后皇太后服议【五代　宋　明臣】等谨案太皇太后皇太后崩杜典见于大丧初崩及山陵制其于臣民之服未甚详悉兹特另着于篇
　　后唐庄宗同光三年贞简皇太后遗令中书门下翰林学士在朝文武百官内诸司使及诸道节度观察防御使刺史监军及前资官并寮佐官吏士庶僧道百姓并准本朝故事降服施行勿使过制其月太常礼院奏按故事中书门下翰林学士在朝文武官内诸司使供奉官以下从成服三日每日赴长夀宫朝临自后不临其服以日易月十三日除每至月朔月朢小祥大祥释服日未除服者缞服临已除服者则素服不临并赴长夀宫先拜灵讫移班近东进名奉慰又奏准故事文武前资官及六品以下未升朝官并士庶等各于本家素服一临禁卫诸军使已下各于本军防事素服一临僧尼道士各于本寺观一临外命妇各于本家素服朝临三日诸道节度观察防御练刺史及僚佐等闻哀后当日成服三日改黪十三日除从之
　　宋太祖建隆二年六月二日皇太后杜氏崩于滋徳殿三日百官入临明日大敛欑于滋徳宫百官成服中书门下文武百僚诸军副兵马使以上并服布斜巾四脚直领襴衫外命妇帕头帔裙衫神宗元丰二年太皇太后崩【慈圣光献曹皇后英宗即位册为皇太后神宗即位尊为太皇太后】是日文武百官入宫宰臣王珪升西阶宣遗诰已内外举哭尽哀而出哲宗元祐八年太皇太后崩【宣仁圣烈髙皇后神宗即位尊为皇太后哲宗即位尊为太皇太后】遗诰皇帝成服三日听政羣臣十三日诸州长吏以下三日而除释服之后勿禁作乐髙宗绍兴元年皇太后崩【昭慈圣献孟皇后元祐七年册为皇后元符末号元祐皇后髙宗立尊为元祐太后寻以所居宫称隆祐太后】太常寺言遇皇帝视事日宰相奏事去杖小祥日奏事去冠余官奏事皇帝聴政未释服前其引班若行吊临之礼即服丧绖如遇内殿引班奏事及从驾常服黒带士庶以下服军人百姓白衫纸帽妇人素缦不花三日止士庶防嫁服除外不禁文武臣寮之家至山陵祔庙毕并许嫁娶不用花防仍禁乐定制皇太后崩服齐衰服中书门下省枢密使副尚书翰林学士节度使金吾卫上将军文武官二品以上布头冠布斜巾四脚大袖襴衫裙袴腰绖桐木杖绢衬衫文武五品以上并职事官监察御史以上内客省宣政昭宣使知閤门事及入内都知押班布头冠幞头大袖襴衫裙袴腰绖自余文武百官三省枢密院书令史以上及御史台閤门太常寺引班只应人布襴衫腰绖百日皇帝于几筵前行烧香礼诸路庶民禁乐并屠宰一日宰臣率百官入临奉慰
　　明英宗正统七年诚孝太皇太后崩【诚孝张皇后洪武中册为燕世子妃仁宗立册为皇后宣宗即位上尊号曰皇太后英宗即位加上太皇太后】礼部议奏事宜在京文武官闻丧素服乌纱帽黒角带自明日始至第三日每旦诣思善门外哭退于本衙门斋不饮酒食肉第四日具斩衰服至思善门外朝夕哭临三日各十五举哀止凡入朝及在外衙门视事用布裹纱帽黒角带素服腰绖麻鞋退即服衰服通前二十七日而除一品至四品命妇麻布大袖圆领长衫葢头清晨由西华门入至思善门外哭临三日悉去金银首饰仍素服通前二十七日而除军民素服妇人素服不妆饰俱以闻丧日为始二十七日而除在外文武官员人等遗诰到日素服乌纱帽黒角带行四拜礼跪聴宣读讫举哀再行四拜礼毕各置斩衰服于衙门内望阙设香案朝夕哭临三日各十五举声止其命妇闻丧素服举哀三日各十五举声【以上素服俱自闻丧之日通计二十七日而除】军民男女止素服十三日
　　臣民为天子服议【唐　宋　明】
　　【臣】等谨案古天子与诸侯实各治其国礼惟诸侯为天子服大夫之朝于天子者有服故杜典载诸侯及公卿大夫诸侯之大夫为天子服议言诸侯之大夫则侯国士庶不与矣古之诸侯畧如后世之封疆大吏古诸侯之臣畧如后世之郡邑守长乃古者自诸侯以下有斩衰繐衰之分而汉以后之外吏与庶民率皆三日而释服仪礼庶人为国君齐衰三月注云天子畿内之民服天子亦如之则畿外之民不服矣汉以后庶民之服徧于天下其时分封诸侯王虽参错郡县之问而天子之声灵逮于遐荒已非各君其国者比矣葢古今异势服亦随之而递变吏则由重而减轻民则推近以及逺此一统之所以异于封建也类而推之古诸侯之夫人为天子齐衰不杖期诸侯之子嫌不敢服士之子贱不制服大夫之子则与士俱服斩衰多与后世之制不同自唐以下特立臣民为天子服一条而去其诸侯及公卿大夫诸侯之大夫为天子服二目以见古今之异礼也
　　唐代宗崩廷臣议羣臣丧服常衮以为礼臣为君斩衰三年汉文权制犹三十六日宗以来始服二十七日古者卿大夫从君而服羣臣当从皇帝二十七日而除其天下吏人三日释服以遵遗诏崔祐甫以为遗诏无朝臣庶人之别但言天下人吏敕到后出临三日皆释服则朝野中外何非天下凡百执事谁非吏职皆应三日释服相与力争声色陵厉衮不能堪乃奏祐甫率情变礼贬之【案旧唐书崔祐甫衮排祐甫原出私心而其论丧礼则是葢服制自三十六日降为二十七日又欲易之以三日祐甫之议非矣】
　　宋制有三等中书门下枢密使副尚书翰林学士节度使金吾上将军文武二品以上布梁冠直领大袖衫布裙袴腰绖竹杖或布幞头襴衫布斜巾绢衬服文武五品以上并职事官监察御史以上内客省宣政昭宣知閤门事殿前都知押班布梁冠直领大袖衫裙袴腰绖或幞头襴衫腰绖入局治事并不易服宰执奏事去杖小祥去冠余官奏事如之大祥素纱软脚折上巾黪公服白鞓锡带禫除毕去黪服常服仍黒带皁鞍鞯祔庙毕始纯吉服宗室出则常服居则衰麻以终制军人百姓白衫纸帽妇人素缦不花三日止士庶防嫁服除外不禁文武臣僚之家至山陵祔庙毕并许防嫁不用花防仍禁乐宁宗居光宗之忧复令百官以日易月禫除毕服紫衫皁带以治事从礼部侍郎陈宗召请也诸路监司州军县镇长吏以下服布四脚直领布襴衫麻腰绖朝晡临三日除内外命妇当入临者布裙衫帔首绖绢衬衫帕首士庶于本家素服三日而除【案朱子议曰至尊之服始三日用古冠服上衣下裳以后用今制四脚幞头等自京官以上是一等服京官以下是一等服士人又一等服庶人又一等服如此等级分明乃善】
　　明洪武三十一年太祖崩礼部议奏事宜在京五府六部等衙门官员闻丧次日各易素服乌纱帽黒角带赴内府聴宣遗诏毕于本衙门斋素服朝晡诣几筵哭仍各置孝服至第四日成服朝晡哭临至塟毕而止仍自成服日为始服孝服二十七日而除其命妇亦于第四日各具孝服由西华门入哭临不许戴金银首饰在外大小文武官员人等诏书到日素服乌纱帽黒角带跪聴宣诏讫举哀各置孝服至第四日成服为始每旦设香案哭临三日而除永乐二十二年成祖崩礼部议奏在京文武官初闻丧素服乌纱帽黒角带明日晨诣思善门外哭退各置斩衰服于本衙门歇不饮酒食肉第四日成服具衰服诣思善门外哭临三日又朝临十日【按仁宗及宣宗实録俱朝临七日】各十五举声成服日为始服衰服二十七日聴选办事等官服衰服监生吏典僧道人等素服以成服为始皆赴顺天府朝阙设香案朝夕哭临三日又朝临十日【按仁宗及宣宗实録俱朝临七日】各十五举声仍各素服二十七日而除文武官命妇【按仁宗及宣宗实録俱云文武官员一品至四品命妇】闻丧第四日各服麻布大袖圆领长衫麻布葢头清晨由西华门入哭临三日去金银首饰素服二十七日军民素服妇人素服不妆饰俱二十七日在外俱以闻丧日为始令到文武官员素服乌纱帽黑角带行四拜礼跪聴宣诏讫举哀再行四拜礼毕各置斩衰服于本衙门歇不饮酒食肉第四日成服每旦设香案朝夕哭临三日又朝临十日【按仁宗及宣宗实録俱朝临七日】各十五举哀【余与在京文武官仪注同】文武官命妇闻丧素服举哀三日各十五举声去金银首饰素服二十七日而除军民男女皆素服一十三日
　　皇太后皇后以下为天子服议【宋　明】
</div>
    <div class="pagination">
<a href="钦定续通典_page30.html">上一页</a><span>...</span><a href="钦定续通典_page26.html">26</a><a href="钦定续通典_page27.html">27</a><a href="钦定续通典_page28.html">28</a><a href="钦定续通典_page29.html">29</a><a href="钦定续通典_page30.html">30</a><span class="current-page">31</span><a href="钦定续通典_page32.html">32</a><a href="钦定续通典_page33.html">33</a><a href="钦定续通典_page34.html">34</a><a href="钦定续通典_page35.html">35</a><a href="钦定续通典_page36.html">36</a><span>...</span><a href="钦定续通典_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
