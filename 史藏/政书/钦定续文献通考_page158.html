<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 158 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 158 页/共 455 页</h1>
    <div class="content">　　金登歌乐埙二宫县乐埙八
　　元登歌乐埙二陶土为之围五寸半长三寸四分形如称锤六孔上一前二后三韬以黄嚢宫县乐埙八明郊丘庙社文庙各用埙四中和韶乐同殿内侑食乐埙二王国宗庙乐同其式以白棉花和捶黄土为之形如称锤上鋭下平中虚朱质戗金云龙【按明防典云黑漆戗金云文】髙三寸四分围七寸五分厚四分上窍径四分前三孔后二孔皆一分半又以糊口灰为胎胎干却将黄土如前式様造外土干将灰于上窍中挖出除吹窍共五孔前三孔后二孔
　　律吕精义曰八音内有所谓土音者葢烧土为之犹土簋土铏茍非烧土为之岂不盛水则壊然谓之土何耶古人所谓土犹今人谓之瓦耳土音之埙缶推此可知也后世作乐茍简埙虽土为之大率不曽烧葢由惑于土之一字未暇详考故耳国语曰瓦丝尚宫又曰匏以宣之瓦以赞之尔雅大埙谓之嘂注云埙烧土为之大如鵞子鋭上平底形如称锤六孔小者如鸡子防引周礼小师注云埙烧土为之大如雁卵郑司农云六孔是相传为然也风俗通曰埙烧土也围五寸半长三寸半有四孔其二通凡为六孔文献通考引风俗通又畧不同长三寸半作一寸半葢传写之讹耳然埙既有大小二等其围五寸半长三寸半者是为小埙而大埙旧不言其围若干今以鵞卵鸡卵之围证之然则大埙当围七寸半也大埙围七寸半长三寸半小埙围五寸半长三寸半则各得其制矣旧说埙箎其窍尽合则为黄钟其窍尽开则为应钟今按唇有俯仰抑扬气有疾徐轻重一孔可具数音则还宫亦自足不必某孔为某声也
　　又曰大埙髙三寸五分围七寸五分底径二寸四分吹孔径三分五厘按孔径一分七厘小埙髙三寸五分围五寸五分底径一寸七分五厘吹孔径三分按孔径一分五厘大小埙皆以细泥依様造窑内烧成不用妆餙尚自然之质也近代雅埙率用漆以为餙未免俗气切宜忌之至于鋭上平底埙之形也鵞子鸡子不过喻其大小而近代雅乐以埙为卵形误矣
　　土之属【俗部】
　　响葫芦【増】
　　魏坤倚晴阁杂钞曰琉璃厰原为烧殿瓦之用殿瓦之外所制一曰响葫芦小儿口啣嘘吸成声俗名倒掖气一曰铁马悬之檐以受风戞者也孙廷铨顔山杂记曰凡制琉璃响器先得下口后得上口凡为鼓珰先得葫芦提烧其底而凹流之以均其薄欲平而不平使微杠焉以随气之动乃得鸣鼓珰者响葫芦也
　　革之属【雅部】
　　搏拊
　　金登歌乐搏拊二
　　元登歌乐搏拊二制如鼓而小中实以糠外髹以朱绘以緑云系以青绒绦两手用之或抟或拊以节登歌之乐
　　明洪武初定制郊丘庙社各用搏拊四后减二文庙搏拊四中和韶乐搏拊二殿内侑食乐搏拊一其形如鼓长一尺四寸冐以革二面粉餙绘彩凤文硃红漆木匡绘彩云文铜钉环贯以黄绒绠
　　王圻续通考曰搏拊以木为身以革为面制髙一尺三寸面濶四寸四分面绘云彩身绘花腹用二铜镮系以黄绒縧但用时挂于颈以手拊之律吕精义曰近代搏拊之制以木为腔形如小鼔而长冐以熟皮或以生皮或着以糠或无糠焉尝考古制葢不然也史记乐书匏笙簧合守拊鼓条下唐张守节正义详矣其説曰合防也守待也拊者皮为之以糠实如革嚢也用手抚之鼓也言奏匏笙簧之时若欲令堂上作乐则抚拊堂上乐工闻抚拊乃歌也若欲令堂下作乐则击鼓堂下乐工闻鼓乃吹管播乐也言匏笙簧皆待拊鼓为节故言合守拊鼓也以此观之则非以木为腔之拊故文献通考曰拊状如革嚢实以糠击之以节乐此説得之矣
　　鼓
　　辽雅乐器革有鼓
　　叶隆礼辽志曰三岁一试进士举案而出作乐及门击鼓十二面以法雷震
　　明丹陛大乐鼓二中宫女乐鼓五朔望朝叅鼓一迎膳乐鼓一进膳乐鼓一
　　王圻续通考曰鼓式以木为腔以革为面髹以黑朱身髙三尺五寸面濶二尺二寸縁以双层钉钉用四五月霉天钉则声无改却用淮安府匠人得法只要掤宻钉为佳
　　律吕精义曰古人之鼓不言用何木造今南方鼓则用楠木樟木北方鼓则用桑木梓木葢随乡土所产之木庶几便于用也
　　建鼓　鞞鼓　应鼓　树鼓
　　金宫县乐建鼓应鼓鞞鼓各四乐设庭中植建鼓鞞鼓应鼓于四隅建鼓在中鞞鼓在左应鼓在右元制建鞞应同一座通谓之树鼓宫县乐树鼓四每树三鼓其制髙六尺六寸中植以柱曰建鼓柱末为翔鹭下施小圆轮又为重斗方葢并缭以彩绘四角有竿各垂璧翣流苏下以青狻猊四为趺建旁挟二小鼓曰鞞曰应树乐县之四隅踏床鼓桴并髹以朱王圻续通考曰按礼器云县鼓在西应鼓在东则应鼓为东序之乐元制树鼓中植以柱曰建鼓鞞应二鼓即悬于建旁失其制矣
　　【臣】等谨按元制实本于宋制陈氏乐书尝议宋制之失通考已详録于建鼓条下王圻乃归过于元代亦未尝防波而讨源也
　　明郊丘庙社各用应鼓一中和韶乐应鼔二殿内侑食乐应鼓一其制以木为匡冐以革镀金铜钉环横寘于青緑重斗上贯以硃红漆柱下四足饰以臝属刻狮子四于其趺上施四角黄绵布防葢周围垂沥水抹金铜莲花座其上施彩凤一四角贴金木龙头下垂彩线流苏五各垂红线帉錔撃以红漆槌
　　雷鼓
　　元宫县乐有雷鼓二制如鼓而小鞔以马革持其柄播之旁耳自击郊祀用之
　　雷鼗
　　元宫县乐有雷鼗二亦以马革鞔之为大小鼓三交午贯之以柄郊祀用之
　　元祭祀志曰郊祀陈设仪设圜宫县乐于坛南内壝南门之外植四楹雷鼓于四隅皆左鼙右应律吕精义曰或问旧説雷鼓雷鼗八面灵鼓灵鼗六面路鼓路鼗四面何耶答曰八面者一様八副也六面四面放此犹今仪仗花腔鼓二十四面杖鼓十二面非一鼓而有多面也旧説及图近乎穿凿不必从也
　　路鼓
　　金宫县乐有路鼓二
　　元宫县乐路鼓二制如雷鼓惟非马革祀宗庙用之
　　路鼗
　　金宫县乐有路鼗二
　　元宫县乐路鼗二其制为大小二鼓午贯之旁各有耳以柄揺之耳往还自击不以马革祀宗庙用之
　　鼗　鼗鼓　单鼗　双鼗
　　辽雅乐器革有鼗
　　金引舞所执有单鼗二
　　元武舞器鼗二又宫县乐有单鼗双鼗郊祀设圜宫县乐于坛南内壝南门之外置雷鼓单鼗双鼗各二柄于北悬之内通街之左右
　　【臣】等谨按金乐志云引舞所执单鼗二单铎二双铎二单者对双而言有单无双直云鼗二可矣元礼乐志云武舞噐鼗二双铎二又云单铎双铎各二鼗鼓二此并无语病也乃祭祀志复云武舞执器二十人内单鼗二单铎二双铎二正与金志同病颇似漏却双鼗矣单鼗双鼗宫县乐固有之然非舞器也
　　晋鼓
　　金宫县乐有晋鼓一
　　元宫县乐晋鼓一处县中之东南以节乐长六尺六寸面径四尺围丈有二尺穹隆者居鼓面三之一穹径六尺六寸三分寸之一面绘云龙为饰其皋陶以朱髹之下承以彩绘趺座并鼓髙丈余在郊祀者鞔以马革
　　王圻续通考曰按晋鼓古所以鼓金奏建于军元用之郊祀失其制矣
　　【臣】等谨按制晋鼓为乐节此李照之失通考尝议之矣自宋厯今乃又以为元代之过耶
　　革之属【夷部】
　　鞚【増】
　　辽防乐器有鞚
　　【臣】等谨按乐记本作椌音腔从木鞚字从革音椌乃马勒也然唐礼乐志云土则附革而为鞚遂以鞚为椌矣自此而金鞚花鞚类多从革今字典于鞚字尚不兼椌字音义
　　鼓
　　元宴乐鼓制以木为匡冐以革朱漆杂花面绘复身龙长竿二廷中设则有大木架又有击挝髙座
　　毛员鼓
　　辽大乐器有毛员鼓二盖天竺兹乐器自唐流传者也
　　杖鼓
　　辽防乐器有杖鼓
　　金礼乐仪卫志并未见杖鼓之文然元至元六年太保刘秉忠奏奉防搜访旧教坊乐工得杖鼓色杨皓是金教坊乐器有杖鼓也
　　元宴乐器有杖鼓制以木为匡细腰以皮冐之上施五彩绣带右击以杖左拍以手云和乐部杖鼓三十后部杖鼓十乐音王队第一队杖鼓三夀星队礼乐队説法队第一队并同乐音王队第七队杖鼓二礼乐队第七队同説法队第七队杖鼓四
　　明洪武初定制朝贺丹陞大乐杖鼓二十四后减用十二中宫女乐同朔望朝杖鼓六大宴丹陛大乐杖鼓二十四后减用八文武二舞杖鼓二迎膳乐杖鼓十进膳乐杖鼔八太平清乐同其制每个二面其下铁圏口二一面冐以犊皮径一尺二寸五分一面冐以山羊皮径一尺三寸冐缝用红皮掩钱细腰木匡广一尺七寸九分黒漆戗金枝叶寳相花文以红绒绠一条聨络抹金铜龙头钩子十六个各有衬钩红皮硃红生革描金龙束子八个悬以緑绒匾绦用抹金铜龙头搭钩二个并钩圏鼓衣以红绮一幅长三尺五寸织青龙并五彩云文周围黄绒织香草文看杖硃红漆竹片帯雕木贴金龙头垂红緑结子打杖以硃红漆竹片为之东宫乐器杖鼓十二制同大驾卤簿杖鼓四木匡细腰匡两头加黒漆戗金云龙文鉄圏二皆冒以革附于匡聨以红绒绠加铜龙头钩子以青绒匾□悬之东宫仪仗杖鼔二制同亲王仪仗杖鼓二黒漆木匡细腰戗金花文粉涂革面挂以青绒匾绦乐器杖鼓十二制同但加木红绢鼓衣画盘螭并花文及有贴金木鱼首衔红緑帉錔名鱼头鞭郡王乐器杖鼓八制同
　　第二鼓　第三鼓【増】
　　辽散乐器有第二鼓第三鼓
　　【臣】等谨按唐礼乐志云革有杖鼓第二鼓第三鼓宋沈括梦溪笔谈云唐之杖鼓本谓之两杖鼓两头皆用杖今之杖鼓一头以手拊之则唐之汉震第二鼓也然则第二鼓第三鼓葢皆杖鼓之类耶
　　相鼓
　　金引舞所执有相鼓二
　　元武舞器有相鼓二制如搏拊以韦为表实之以糠拊其两端以相乐舞节
　　王圻续通考曰即抚拍之易名也
　　腰鼓
　　范成大桂海虞衡志曰宋花腔腰鼓出临桂职田乡其土特宜鼓腔村人専作窑烧之油画红花纹以为饰
　　辽散乐器有腰鼓
　　明四夷舞乐器腰鼓二
　　和鼓
　　元宴乐器有和鼓制如大鼓而小左持而右击之安和乐部有和鼓一夀星队第七队和鼓一
　　连鼗鼓【増】
　　辽大乐器有连鼗鼓二
　　雅鼓
　　金引舞所执有雅鼓二
　　元武舞器有雅鼓二制如漆筩鞔以羊革旁有两纽工人持之筑地以节舞
　　王圻续通考曰按端临谓西凉髙丽有齐鼓其制相似此即其类也
　　札鼓
　　元宴乐器有札鼓制如杖鼓而小左持而右击之安和乐札鼓六夀星队第七队札鼓三
　　金鞚小鼓
　　元乐音王队夀星队礼乐队説法队每第一队各有金鞚小鼓一
　　花鞚稍子鼓
　　元乐音王队第九队有花鞚稍子鼓二十第十队花鞚稍子鼓一
　　日月金鞚稍子鼓
　　元乐音王队第十队有日月金鞚稍子鼓八
　　日月鼓
　　元乐音王队第十队有日月鼓五制未详
　　鱼鼓
　　元夀星队第十队有鱼鼓简子八制未详
　　王圻续通考曰按近制戳竹为筩长三四尺以皮冐其首【皮用猪膋上之最薄者】用两指击之简子则以竹为之长二尺许濶四五分厚半之其末俱畧反外歌时用二片合击之以和此即其制也
　　驼鼓【増】
　　元仪仗有驼鼓设金装校具花罽鞍褥橐箧前峰树皁纛或旋彩旗后峰树小旗络脑当胸后秋并以毛组为辔勒五色瓘玉毛结璎珞周缀铜铎小镜上施一面有防铜防小鼓一人乗之击以毛防凡行幸先鸣鼓于驼以威振逺迩亦以试桥梁伏水
　　骡鼓【増】
　　元仪仗有骡鼓制似驼而小
　　马鼓【増】
　　元仪仗有马鼓辔勒后勒当胸皆缀红缨拂铜铃杏叶校具金涂釲上挿雉尾上负四足小架上施以华鼓一面一人前引凡行幸负鼓于马以先驰与纛并行
　　锐鼓【増】
　　桂海虞衡志曰宋鋭鼓猺人乐状如腰鼓腔长倍之上鋭下侈亦以皮鞔植于地坐拊之
　　革之属【俗部】
　　防鼓
　　辽鼓吹乐前部横吹乐前部各有防鼔十二
</div>
    <div class="pagination">
<a href="钦定续文献通考_page157.html">上一页</a><span>...</span><a href="钦定续文献通考_page153.html">153</a><a href="钦定续文献通考_page154.html">154</a><a href="钦定续文献通考_page155.html">155</a><a href="钦定续文献通考_page156.html">156</a><a href="钦定续文献通考_page157.html">157</a><span class="current-page">158</span><a href="钦定续文献通考_page159.html">159</a><a href="钦定续文献通考_page160.html">160</a><a href="钦定续文献通考_page161.html">161</a><a href="钦定续文献通考_page162.html">162</a><a href="钦定续文献通考_page163.html">163</a><span>...</span><a href="钦定续文献通考_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
