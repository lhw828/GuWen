<!DOCTYPE html>
<html>
<head>
    <meta charset="UTF-8">
    <title>续通志 - 第 1134 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1134 页/共 1359 页</h1>
    <div class="content">　　宋昌祚 【郑立　胡广　唐璟　蹇誉　徐兟　邵元通】
　　杨粹中 【杜绩】
　　龚楫 【蒋子春】
　　李政
　　郭浒 【朱友恭】
　　屈坚
　　赵叔凭
　　魏彦明
　　赵不试 【赵叔皎】
　　郭永
　　魏行可 【郭元迈】
　　王复 【郑褎　杨彭年】
　　孙晖
　　徐徽言 【徐适　孙昂】
　　杨照 【丁元】
　　崔纵 【吴安国】
　　林冲之 【林郁　林震　林霆】
　　阎进 【朱绩】
　　赵令■〈山上成下〉 【王远　吴源　刘卓】
　　陈淬 【陈仲刚　陈仲敏】
　　赵训之 【赵垒之　赵聿之　陈自仁　刘玠】
　　杨邦乂
　　朱跸 【朱良　方允武】
　　唐琦
　　曾怘 【曾悟】
　　李彦仙 【邵云　吕圆登　宋炎　贾何　阎平　赵成】
　　郑覃
　　薛庆
　　赵立
　　王琦
　　赵士医
　　刘惟辅 【高子孺　韩青】
　　刘泰
　　翟兴 【翟进　翟亮】
　　牛皓 【高万　任安　秦元　薛琪　张亨】
　　王忠植
　　刘长孺
　　李嚞
　　李靓
　　姚兴
　　韦永寿 【韦世坚】
　　张玘 【张世雄】
　　陈亨祖
　　王拱 【朱赟】
　　强霓 【强震　康杰　李伸】
　　李诚之 【李士允　秦巨　秦浚　秦瀈　阮希甫　赵汝标　宁时凤　杜谔　严刚中　孙中　江士旺　陈兴　曹全　邱卞　 
李斌】
　　王迸 【吴从龙】
　　刘宣
　　李亘 【孙安道】
　　凌唐佐
　　僧真宝

　　△郝仲连 【郝致厚】

　　郝仲连昌元人建炎元年金人略河中仲连时为贵州防御使宣抚范致虚遣节制河东军马屯河中就权府事金将罗索以重兵压城仲 
连力战度不能守先自杀其家人城陷不屈其子致厚 【二字据通鉴增】 亦遇害后赠中侍大夫明州观察使

　　△郑骧

　　郑骧字潜翁信之玉山人登元符三年进士第知溧阳县岁饥民亡漕司按籍督逋赋骧尽去其籍使者欲绳以法骧曰着令约二税为定 
数今不除则逋愈多民愈贫赋愈不办使者不能屈累官京兆府等路提举常平高宗初以直秘阁知同州兼沿河安抚使时谋巡近甸金陵南 
阳长安为驻跸计骧言南阳金陵偏方非兴王地长安四塞天府之国可以驻跸会帝东幸扬州复请自楚泗汴洛以迄陕华各募精兵首尾相 
应庶敌势不得冲决不报金将罗索薄同州及韩城骧遣兵拒险击之失利金人乘胜径至城下通判以下皆遁去骧曰所谓太守者守死而已 
翼日城陷赴井死赠通议大夫枢密直学士谥威愍

　　△刘汲

　　刘汲字直夫眉州丹陵人绍圣四年进士累官开封府推官宰相王黼初领应奉司汲对客辄诋之黼闻奏谪监蓬州税钦宗召赴阙时置 
京西转运司于邓州以汲添差副使建炎元年金人再逼京师诸道不知朝廷动息者三月及冯延绪传诏抚谕谓车驾出郊定和议令诸道罢 
兵汲谓副总管高公纯曰此必金人胁朝廷以款勤王之师尔可速进兵公纯与俱至南阳不进汲独驰数十骑赴都城二帝巳北行汲素服恸 
哭寻代公纯摄帅事捐金帛飨士为战守计诏邓州备巡幸汲广城池饰城阙以待加直龙图阁知邓州兼京西路安抚使汲奏欲复两河当先 
河东欲复河东当用陕兵于是金人复渡河谍知邓州将为行在所命其将宁珠急攻京西汲遣副总管侯成林守南阳金人奄至杀成林汲集 
将吏谓曰吾受国恩金人来必死有能与吾俱死者乎皆流涕曰惟命乃下令曰城中有材武愿从军者听留余从便得敢死士四百人及南阳 
陷命将戚鼎将兵三千逆战又命靳仪与赵宗印分出西南门掎之汲自以牙兵登陴望见宗印从闲道遁即自至鼎军中麾其众阵以待敌俄 
而仪败敌大至汲死之事闻赠大中大夫谥忠介

　　△唐重 【郭忠孝　程迪】

　　唐重字圣任眉州彭山人大观三年进士由蜀州司理参军知怀安军金堂县以荐授吏部员外郎厯左司郎官起居舍人金人入京师重 
言开边之祸起于童贯若斩贯首尚可缓兵或献议远避重闻卫士语以告于朝始定守城之计擢右谏议大夫累疏乞斩蔡京父子以谢天下 
迁中书舍人未几落职知同州金人巳陷晋绛将及同重度不能守乃开门纵州人使出自以残兵数百守城示必死金人疑有备不复渡河而 
返二帝既北行重即移檄川秦十路帅臣各备礼物往军前迎奉未及行而高宗即位长安谋帅乃以天章阁直学士知京兆府寻兼府路经略 
制置使重前在同州凡三疏上大元帅府乞蚤临关中以符众望暨至永兴又六上疏皆以车驾幸关中为请并条奏关中防河事宜皆不报金 
将罗索渡河陷韩城县时京兆余兵悉调赴行在重遗书转运使李唐孺曰重平生自矢忠义不敢辞难始意迎车驾入关居建瓴之势以临东 
方今南幸矣关陕又无重兵惟一死报国耳金兵围城城中兵不满千固守踰旬而经制副使傅亮以精锐数百夺门出降城陷重以亲兵百人 
血战诸将扶重去重曰死吾职也战不已众溃中流矢死唐孺以其事闻诏赠资政殿学士后谥恭愍郭忠孝字立之河南人签书枢密院事逵 
之子以父任补右班殿直登进士第换文资授将作监主簿年踰三十不忍去亲侧多仕于河南筦库闲宣和中为河东路提举坐废格盐法免 
靖康初召为军器少监入对以和议为非是力陈追击之策帝命与宰相吴敏枢密李纲议忠孝复条十余事上之主和者众卒不用其策改永 
兴军路提点刑狱忠孝亟走关陕得胜兵三万分隶十将择一将统之继遣兵趋泽潞听宣抚司节制金人再逼京师永兴帅范致虚率诸军繇 
淆渑入援忠孝曰金人深入而河东无守备愿分兵走太行扼其归路彼必求战城下之围可缓致虚以为然檄河中守席益冯翊守唐重与忠 
孝同出河东为牵制之举大军尽出函谷忠孝独以蒲解军三千至猗氏遇金人破之踰绛州破太平砦攻平阳入其郛会大军失利淆渑闲乃 
引还及金人逼永兴忠孝与经略唐重分城而守金人陈城下忠孝募人以神臂弓射之敌不得前已而攻陷城东南隅忠孝与重及副总管杨 
宗闵转运副使桑景询判官曾谓经略主管机宜文字王尚提举军马武功大夫程迪俱死之诏赠忠孝大中大夫子雍别有传程迪字惠老开 
封人父博古部鄜延兵战死永乐迪以门荫得官宣和中从杨惟中征方腊有功加武功大夫荣州团练使时诸使臣合荐迪忠义谋略可任将 
帅召赴行在经略制置使唐重留迪为备金人己自同州渡河或劝迪还蜀不从乃诣种氏诸豪谋率众保险俟其势稍衰出奇击之会前河东 
经制使傅亮建议当守不当避重从之以亮为制置副使既而金兵益迫重乃以迪提举永兴路军马措置民兵金人近城迪又欲选民迎战使 
老稚得趣险以活亮执议城守金人四面急攻迪率诸司及统制偏裨以下东乡会盟誓不与敌俱生慷慨呜咽同盟皆感泣及城破乃自亮所 
分地始亮先出降众溃迪率其徒徇于众曰敌雠我矣降死战亦死努力与鬬愤怒大呼口流血士皆感奋多所斩杀迪冒飞矢持短兵接战数 
十合身被创几徧绝而复苏犹厉声叱战不已遂死之诏赠明州观察使谥恭愍子昌谔
</div>
    <div class="pagination">
<a href="续通志_page1133.html">上一页</a><span>...</span><a href="续通志_page1129.html">1129</a><a href="续通志_page1130.html">1130</a><a href="续通志_page1131.html">1131</a><a href="续通志_page1132.html">1132</a><a href="续通志_page1133.html">1133</a><span class="current-page">1134</span><a href="续通志_page1135.html">1135</a><a href="续通志_page1136.html">1136</a><a href="续通志_page1137.html">1137</a><a href="续通志_page1138.html">1138</a><a href="续通志_page1139.html">1139</a><span>...</span><a href="续通志_page1135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
