<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 126 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 126 页/共 807 页</h1>
    <div class="content">　　建
　　孟子庙碑
　　上亲制碑文
　　御书勒石文曰自王迹熄扵春秋圣人之道或几扵泯灭卒之晦而复明厯千百世而不敝者恃有孔子也孔子殁百有余年浸假及扵战国杨墨塞路祸尤烈扵曩时子舆氏起而辟之扵是天下之人始知诵法孔子率由仁义斯道之有传至扵今赖之是以后世学者如韩愈苏轼之徒或推其功以配大禹而闽洛之儒咸遵为正学之宗传扵戏盛矣夫洪水之祸止扵人身已尔杨墨之祸隠然直中扵人心不有孟子使杨墨滥觞扵前释老推波扵后后之人虽欲从千载之下探尼山之遗绪其孰从而求之因推述厥义刻文扵石俾揭扵邹之庙其诗曰尼圣既往夐矣音徽后百余嵗圣绪浸防尚异实繁杨墨竞煽防溺之祸酷扵昬垫惟子舆氏距诐放淫以承先圣以正人心述舜称尧私淑孔子正学修明百世以俟不有是者斯道孰传宇宙晦雾万物狂傎我读其书曰仁曰义遗泽未湮闻风可企岳岳亚圣岩岩泰山功迈禹稷徳参孔顔刻石兹文扵祠之下诵烈休用告来者
　　建
　　周公庙碑
　　上亲制碑文
　　御书勒石文曰世运代嬗隔越千载则必有神哲挺生其间以承大统以作名世惟公体上圣之质绍祖考之徳孝友笃仁左右宁王厥勲烂矣及乎负扆能以勤劳寅恭惇大忠信之道翼赞其君太和洽而颂声作焉夫功莫大扵致治绥邦业莫隆扵制礼作乐公身兼数器开物成务其厐鸿炳烁之烈既已载扵诗书志诸史册至扵繋爻辞定官礼撰尔雅出言为经又何博奥难穷也昔孟子论厯古帝王至扵公曰兼三王施四事而韩愈亦厯数尧舜禹汤文武以至公盖道统之传如此岂仅以治理之彰彰者与遥想风徽官公遗嗣俾昭世泽扵无穷既命有司新公庙貎希慕之余勒石颂徳而系之以诗诗曰防古民朴混混茫茫列圣经纶肇轩迄商叙厥伦纪贲以采章公监二代揆时立制有因有除礼明乐备体国经野成理万彚集武之勲绍文以孝化成諴民并孔立教为子为臣是则是效宗邦绵厯忠厚所贻贞珉载镌作颂致思凫绎同峙亿禩为期
　　二十七年
　　命宋儒张载十七世孙张守先为五经博士世袭
　　二十八年颁
　　御制孔子赞及顔曽思孟四赞扵太学兼
　　命摹勒颁发直省学宫
　　御制序曰盖自三才建而天地不居其功一中传而圣人代宣其蕴有行道之圣得位以绥猷有明道之圣立言以垂宪此正学所以常明人心所以不泯也粤稽往绪仰遡前徽尧舜禹汤文武逹而在上兼君师之寄行道之圣人也孔子不得位穷而在下秉删述之权明道之圣人也行道者勲业炳扵一朝明道者教思周扵百世尧舜文武之后不有孔子则学术纷淆仁义湮塞斯道之失传也久矣后之人而欲探二帝三王之心法以为治国平天下之准其奚所取焉然则孔子之为万古一人也审矣朕巡省东国谒祀阙里景企滋深敬摛笔而为之赞曰清浊有气刚柔有质圣人参之人极以立行着习察舍道莫由惟皇建极惟后绥猷作君作师垂统万古曰惟尧舜禹汤文武五百余嵗至圣挺生声金振玉集厥大成序书删诗定礼正学既穷象繋亦严笔削上绍往绪下示来型道不终晦秩然大经百家纷纭
　　殊途异趣日月无逾羮墙可悟孔子之道惟中与庸此心此理千圣所同孔子之徳仁义中正秉彛之好根本天性庶几夙夜朂哉令图溯源洙泗景躅唐虞载厯庭除式观礼器濡毫仰赞心焉遐企百世而上以圣为归百世而下以圣为师非师夫子惟师扵道统天御世惟道为宝泰山岩岩东海泱泱墙髙万仞夫子之堂孰窥其藩孰窥其径道不逺人克念作圣顔子赞曰圣道早闻天资独粹约礼博文不迁不贰一善服膺万善来萃能化而齐其乐一致礼乐四代治法兼备用舍行藏王佐之器曽子赞曰洙泗之传鲁以得之一贯曰唯圣学在兹明徳新民止善为期格致诚正均平以推至徳要道百行所基纂承统绪修明训辞子思子赞曰于穆天命道之大原静养动察庸徳庸言以育万物以赞乾坤九经三重大法是存笃恭慎独成徳之门卷之藏密扩之无垠孟子赞曰哲人既萎杨墨昌炽子舆辟之曰仁曰义性善独阐知言养气道称尧舜学屏功利煌煌七篇并垂六艺孔学攸传禹功作配
　　二十九年
　　命先贤朱子十八世孙朱潆承袭五经博士以主闽祀福建巡抚张仲举疏言宋儒朱熹祖籍江南徽州府之婺源县朱熹父朱松厯官闽土遂家扵闽故有闽徽二前明有世袭五经博士二员分主闽徽祀事今据朱潆呈报系朱熹十八世嫡孙吁请承袭查旧典朱熹裔原有博士二员请将朱潆承袭五经博士以主闽祀事下部议行
　　建子思子庙扵阙里五经博士孔毓埏疏请照顔子曽子孟子旧制扵阙里孔庙西北隅建立専庙部议准行从之
　　命官民人等经过学宫毋得乘马
　　三十一年修理曲阜县
　　孔庙成
　　御制重修阙里孔子庙碑曰朕惟大道昭垂尧舜启中天之圣禹汤文武绍危防精一之传治功以成道法斯着至孔子虽不得位而赞修删定阐精义扵六经祖述宪章防众理扵一贯为往圣继絶学为万世正人心使尧舜禹汤文武之道灿然丕着扵宇宙与天地无终极焉诚哉先贤所称自生民以来未有盛扵孔子者也往嵗甲子朕巡省东方躬诣阙里登圣人之堂祗将祀事覩其车服礼器金石弦歌盖徘徊久之不能去焉顾圣庙多厯年所丹雘改色榱桷渐圯用是惄然扵心特发内帑専官往董其役鸠工庀材重加葺治经始扵辛未之夏事竣扵壬申之秋庙貎一新观瞻以肃盖深惟孔子之道垂范古今朕愿学之志时切扵懐每考天人性道之原修齐治平之要思以逺绍前绪牖迪生民凡所以尊崇褒题者靡不隆礼竭诚以将景行仰止至意而况庙庭之地尤为圣人神明所凭依者哉今者登堂而陈俎豆入室而习礼仪营构既坚采章弥焕庶几扵朕心深有慰焉用是特遣皇子允祉　　　【世宗宪皇帝庙讳】敬展禋祀以告落成凡我臣民瞻仰宫墙倍増严翼尚益思敦崇徳义砥砺伦常以不负朕尊师重道之意岂不休欤因勒贞石繋以辞曰麟书启瑞素王挺生上律下袭玉振金声范围百代陶甄万类道备中和徳参天地立型垂训师道昭宣象悬七曜海纳百川曩巡东鲁临河登岱峩峩尼山羮墙斯在防恭展谒至徳是钦宗风溥博教泽闳深洙泗之阳殿寝翼翼上栋下宇神灵安宅冬官特饰缔造维新宏规大启肃奉明禋圣人之居永以观徳千载心四方式则
　　三十二年颁
　　御书学达性天匾额扵江南徽州紫阳书院
　　又
　　上以阙里文庙落成
　　命皇三子允祉
　　皇四子庙讳致祭扵
　　先师孔子
　　御制祭文曰朕惟道统与治统相维作君与作师并重先师孔子徳由天纵学集大成综千圣之心传为万世之师表故庙祀久逺垂扵无穷朕临防以来立纲陈纪彰教敷治咸奉至圣为法程凡典礼追崇竭诚致敬自京师下逮郡邑辟雍泮水建庙释奠罔不备举况兹阙里乃圣人钟毓之乡车服礼器扵斯藏守曩者东巡展拜之余仰观庙貌多厯年所渐有頺敝深厪扵用是命官董理重加修葺栋宇维新以妥圣灵兹当告成特遣皇子允祉　　　【世宗宪皇帝庙讳】致祭俎豆肃陈恍乎接至圣之音容以将朕俨恪钦崇之至意陟降在兹尚祈歆飨
　　三十六年
　　上以亲征朔漠荡平厄鲁特噶尔丹遣官恭诣太学及
　　阙里告祭
　　先师孔子
　　三十八年
　　御书圣门之哲匾额悬子路庙
　　赐衍圣公孔毓圻等
　　御书匾额
　　四十年授先贤邵子后裔世袭五经博士御史杜之昻疏言宋儒邵雍与周程张朱同功五子俱有世袭博士祈
　　勅部查邵雍嫡派子孙授为世袭博士以承祀典从之
　　四十一年
　　命修理国子监
　　文庙
　　又
　　命阙里四氏教授照各府教授一体陞转
　　命给宋儒程氏子孙每年祭银四十两先是礼部议覆五经博士程衍祀请给程子祭田应不准行
　　上以给与祭田或为其子孙之不肖者变鬻则祀典仍缺特令该巡抚藩司酌处务令程氏子孙世世奉祀永逺无缺至是河南巡抚徐潮疏言两程子共祀一祠应扵每年春秋
　　文庙附祭外另给致祭银四十两以昭旷典从之四十四年
　　御书圣迹遗徽匾额悬挂江南青浦之孔宅
　　谕江南学臣张廷枢曰朕比临幸松江道经青浦据该邑贡监生员孙鋐等奏称青浦之北地名孔宅自汉时至圣苗裔避地至此奉至圣衣冠环璧焉恳请颁赐匾额朕念孔子乃万世之师既有遗迹亟宜表章因扵万几之暇亲书圣迹遗徽匾额以示尊崇先师之意可选良工摹刻悬挂
　　又
　　御书理明太极匾额令悬周敦颐祠堂
　　御书正谊明道匾额悬董仲舒祠经术造士匾额悬胡安
　　国书院
　　又
　　御书程氏正宗匾额令悬杨时祠奥学清节匾额令悬罗从彦祠静中气象匾额令悬李侗祠霜松雪栢匾额令悬胡安国祠紫阳羽翼匾额令悬蔡元定祠学阐图畴匾额令悬蔡沈祠力明正学匾额令悬真徳秀祠
　　五十一年升朱子配享位于
　　大成殿
　　上以孔孟之后有禆斯文者朱子之功最为宏钜应崇礼
　　表章
　　特谕大学士等详议具奏寻议宋儒朱子配享
　　孔庙本在东庑先贤之列今应升扵
　　大成殿十哲先贤卜子商之次以昭表章至意从之前期遣官二人只告
　　先师孔子及朱子位前
　　又
　　万夀圣节遣官告祭
　　阙里
　　又以先贤言偃七十三世孙生员言徳坚世袭五经博士
　　五十四年以宋儒范仲淹从祀
　　孔庙礼部议准以学问精纯经纶卓越从祀西庑在先儒韩愈之次
　　五十五年定四氏学官考试引
　　见之例先是衍圣公孔毓圻疏言请将贡生杨浩补授四
　　氏学正奉
　　上谕学官俱考试引见四氏学官亦令考试引见以后衍圣公所属应补官员俱着考试引见
　　五十八年定衢州府圣裔入学例学臣汪漋疏言浙江衢州府西安县之孔氏乃先师嫡裔查兖州府曲阜县嵗科两试将孔氏子孙进数十人乡试另编耳字号将孔氏子孙及四氏子孙中式二人今衢州孔氏后裔繁衍仰请格外加恩扵嵗科两试西安入学额数外将孔氏子孙另编字号毎次
　　额取二名从之
　　五十九年授先贤卜商后裔世袭五经博士













　　皇朝文献通考卷七十三
　　钦定四库全书
　　皇朝文献通考卷七十四
　　学校考【十二】
　　祠祭褒赠録后【二】
　　雍正元年四月定追封
　　至圣先师孔子五代王爵礼先是三月
　　上谕内阁礼部至圣先师孔子道冠古今徳参天地树百王之模范立万世之宗师其为功于天下者至矣而水源木本积厚流光有开必先克昌厥后则圣人之祖考宜膺崇厚之褒封所以追溯前徽不防所自也粤稽旧制孔子之父叔梁公于宋真宗时追封齐国公自宋以后歴代遵循而叔梁公以上则向来未加封号亦未奉祀祠庭朕仰体
　　皇考崇儒重道之盛心敬修崇徳报功之典礼意欲追封五代并享烝尝用伸景仰之诚庶慰羮墙之慕内阁礼部可防同确议具奏寻议奏孔子先世五代应俱封公
　　爵得
</div>
    <div class="pagination">
<a href="皇朝文献通考_page125.html">上一页</a><span>...</span><a href="皇朝文献通考_page121.html">121</a><a href="皇朝文献通考_page122.html">122</a><a href="皇朝文献通考_page123.html">123</a><a href="皇朝文献通考_page124.html">124</a><a href="皇朝文献通考_page125.html">125</a><span class="current-page">126</span><a href="皇朝文献通考_page127.html">127</a><a href="皇朝文献通考_page128.html">128</a><a href="皇朝文献通考_page129.html">129</a><a href="皇朝文献通考_page130.html">130</a><a href="皇朝文献通考_page131.html">131</a><span>...</span><a href="皇朝文献通考_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
