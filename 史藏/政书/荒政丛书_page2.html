<!DOCTYPE html>
<html>
 <head>
  <meta charset="utf-8"/>
  <title>
   荒政丛书 - 第 2 页/共 9 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   荒政丛书 - 第 2 页/共 9 页
  </h1>
  <div class="content">
   治盗
　　凶年民之不肻就死者必起而为盗不戢则其患滋大乾道间饶郡大饥刼夺者纷然时太守柴瑾封剑付诸县曰敢为渠魁者斩之羣盗望风遁匿淳熙十五年徳兴饥民有剽掠道路者县令曾棐亷得二人鎻项号令于地头日给米一升俟来年麦熟日放盗贼由是衰止绍兴四年乐平饥村民携钱市米山路遇亡命缚而取之邑宰杨简曰此曹断刺则复为盗配去则复逃归断一足筋传都示众一境肃然此虽操切之政然甚合周礼荒政除盗贼之意
　　胡其重曰弭荒年之盗不在乎使之畏威而不敢为当使之懐徳而不愿为此釜底抽薪之法也周礼救荒以散利薄征居首继以弛力舍禁而以除盗贼居其末葢散利则散财发粟靡不赈矣薄征则免催科之扰矣弛力舍禁则得诸般采取以供食用矣如是而犹为盗贼王法所不宥者矣然后除之母使滋蔓此周礼之深意经世者所宜体究也
　　和籴
　　和籴之在于籍数定价不能视嵗上中下熟须一依民间实值寕每升髙于时价一二文以诱其来或谓民间正苦无钱若官司和籴增价则为小民目下之患曰不然和籴本谷贱伤农增价以称提之耳若此处不熟米价腾踊又何于此而籴哉古人和籴皆行于丰熟去处止縁官司见浅以得小利为己功籴买之官低价满量以备交纳之折交量之所飞斛防斗以为乞索之端上下诛求遂至失时艰于及数将来计无所出必有配抑之患今诚及时收之尽革诸又何患焉然所深虑者在于官司知籴而不知粜夫积而不散非惟化为尘埃亏折常平籴本而民间之米由是愈少矣然饥荒之年非独收籴粳米凡粟豆荞麦之类茍可济饥亦何所择
　　存恤流民
　　流民如水之流治其源则易为力遏其末则难为功若本处赋敛稍寛自然安土重迁谁肻移徙凡所以离乡井去亲戚弃坟墓皆非其所得已也尝见浙人流移过淮甸者始焉扶老携幼接踵于道及其既乆行嚢告竭弃其老幼或恸哭于道或转死于沟壑者多矣然本处不可存活而抑之使不得动于理固逆至于一动之后中途官司禁遏抑勒使之复回此又非所宜也愚谓今未流者固宜赈济已流者莫若令所过州县多方存恤推行富弼之法以济之
　　劝种二麦
　　春秋于他不书惟无麦即书仲舒建议令民广种宿麦无令后时葢二麦于新陈未接之时最为得力四时纂要及诸家种艺书八月三卯日种麦十倍全收今民非不知种但贫而无力故后时耳古人春秋补助为政者于荒年能行补助之法非徒救荒亦隂寓务农重本之意
　　通融有无
　　通融有无真救荒活法其法有公有私如拨官廪借内库假军储等公也劝人廪劝人籴贩劝诱商贾率钱贩米等私也淳熈九年无锡饥令提举司于平江府朝廷桩管米内支二千石接续赈济乾道元年浙西被水令临安府于常平米内取拨五万石平江府常州三万石湖秀各二万石镇江府一万石仰逐州即差官押发人船前去搬取専充赈粜不得他用其粜到钱桩管秋成收籴拨还此诚通融之术所宜举行
　　借贷内库
　　天子不当有私财私财充羡则侈心生李廸在翰林仍嵗旱蝗国用不足一日归沐忽召对内东门上出三司所上嵗出入财用数问何以济廸曰祖宗初置内藏库复西北故土及以支凶荒今边无他费陛下用此佐国用财赋寛则民不劳矣上曰今当出金帛数百万借三司廸曰天子于财无内外愿陛下诏赐三司以显示徳泽何必曰借上悦从之然则今之州郡有仍嵗凶歉而匮乏无防者可不斟酌拨赐以为籴本耶
　　绍兴二十八年平江绍兴湖秀诸处被水欲除下户积欠宰执拟令户部度有无损嵗计上曰只令具数便于内库拨还朕平时无妄费所积本欲备水旱耳本是民间钱却为民间用复何所惜煟按王者以天下为家不以私藏为意也髙宗此言真王者之度欤
　　预讲荒政
　　救荒无定法风土不一山川异宜惟在预先讲究而已应令诸州守臣到任一月以后询究本州管下诸县镇可以备救荒及其他措置之防断然可行者条奏取防各令自守其説任内设遇旱涝即简举施行不得自有违戾外委监司内委台谏常切觉察又救荒有赈粜赈济赈贷三者名既不同其用亦各有体能识其体则实惠及民矣赈粜者用常平米其法在于平准市价黙消闭籴之风如市价三十文一升常平只籴时本钱或十五六至二十文一升出粜须遍及乡村若度所蓄米不足支用当以常平钱委官四出循环粜籴务在救民不得计较所费规图小利施行之际须令上下官吏咸识此意赈济者用义仓米其法当及老幼残疾孤贫不能自存之人米不足则即用义仓钱籴豆麦菽粟之类共给或散钱与之施行全在委选得人村落各委本土公正有望素为乡闾信服者以礼延见委谕激劝使乐为效命察不职者畧责一二以警其余赈贷者截留上供米或借省仓米或为朝廷乞封桩米或于诸色仓厫权时那用一面申奏朝廷借内库乞度牒籴米补还其法専及中等之户与夫耕农之无力者既不取息其势必偿此以陈易新之术家不许过二石严戒出纳诸死亡或不能偿者姑已之譬之赈济一散无收岂在责其必偿哉大约救荒纵有赔费失陷居上者亦当以社稷根本为念是乃利国家之大者也
　　尝谓救荒之政有人主所当行者有宰执所当行者有监司守令所当行者今各条列于后
　　人主所当行
　　恐惧修省　减膳撤乐　降诏求言　遣使发廪省奏章而従谏诤　散积藏以厚黎元
　　宰执所当行
　　以调燮为己责　以饥溺为己任　启人主敬畏之心　虑社稷颠危之渐　进寛征固本之言　建散财发粟之防　择监司以察守令开言路以通下情
　　监司所当行
　　察邻路丰熟上下以为告籴之备　视部内旱伤大小而行赈救之防　通融有无　纠察官吏　寛州县之财赋　发常平之滞积　毋议遏籴　毋启抑价　毋厌奏请　毋拘文法
　　守所当行　稽攷常平以赈粜　准备义仓以赈济　视州县三等之饥而为之计【小饥则劝分发廪中饥则赈济赈粜大饥则告朝廷截上供乞鬻爵借内库为籴本】　视邻郡三等之熟而为之备【才觉旱涝先发常平钱遣牙吏于邻郡丰熟处告籴以备赈粜米豆杂粮皆可】　申明遏籴之禁　寛弛抑价之令　计州用之虚盈【存下一嵗官吏支遣余皆以救荒不给则告籴他邦】　察县吏之能否【县吏不职劾罢则有迎送之费姑委佐官以辅之不然对移他邑之贤者】　委诸县各条赈济之方　因民情各施赈济之术　差官祈祷　存恤流民　早检放以安人情　预措备以寛州用　因所利以济民饥【兴修水利整理城垣之类】　散药饵以救民疾
　　令所当行　方旱则诚心祈祷　已旱则一面申州告县不可邀阻　检旱不可后时　申上司乞常平以赈粜　申上司发义仓以赈济　劝富室之发廪诱富民之兴贩　防渗漏之奸　戢虚文之　听客人之粜籴　任米价之低昻　请提督　择监视叅攷是非　激劝功劳　旌赏孝弟以励俗【饥荒之年有骨肉不能相保者今有妇能让食于姑孙能养其祖父母者当物色之】散施药饵以救民【饥荒之际必有疾疠】　寛征　除盗贼
　　杂记条画
　　往时赈济每抄丁口用好纸装写数本供报上司徒扰百姓今宜革之只用幅纸申述施行之方
　　赈法有三城市则减价出粜常平米村落则一顿支散义仓钱其不系赈济之人则有逐都上户领钱兴贩循环粜籴之法
　　陈龙正曰村落亦不可専主散钱尚须随宜消息
　　近臣僚劄子官司平日预先抄劄五家为甲有死亡迁徙当月里正申县改正此意亦善今用四等之法每知县到任责令用心抄劄存县庶免临期里正卖防之尝见州县抄劄既毕未见施行村民扶携入郡请米官司未即支散裹粮既竭馁死纷然是以赈济之名误其来而杀之也亦有诈作流民经过请乞官吏多厌之然此皆饥穷实非得已官司正当矜怜今凡赈恤须预印手榜晓谕以见行措置发钱米下乡未可轻动恐紊乱名籍反无所得庶革前
　　江东运判俞亨宗赈济踏杀妇人一百六十二人乞待罪是未知分塲分队逐队用旗引之法徐寕孙蘓次叅皆有成式似可通变而行大抵百人以上便虑冗杂此皆平日无纪律者况饥羸之躯易蹂践乎
　　发米下乡幸非一令税户等第认米谓之劝分非惟抑配适启闭籴莫若责隅官支领常平钱逐都量给所保上户数千缗令于丰熟处循环收籴米豆归乡随时价出粜麦熟日以本钱还官其领钱不兴贩及兴贩而不归本乡粜者处以重罪利之所在人自乐为富室亦恐后时争先发廪矣








　　荒政丛书卷一
　　钦定四库全书
　　荒政丛书卷二
　　湖广布政司参议俞森撰
　　林希元荒政丛言
　　疏
　　恭惟陛下尧仁舜孝出濳御天敬徳日跻文章虎变臣民作极万国欢心比闻四川陜西湖广山西等处民厄灾伤恻然动念大沛蠲恩期于济博延羣防用广聪明葢自三王以降汉唐宋之君少有子育元元穷神知化如斯者也自大号涣颁臣民耸动凡有寸长咸思自献况臣乆甘沦弃更荷生成大徳莫酬赤心徒抱兹承明诏敢不对扬夫救荒无善政古今所病古以赈济垂芳史册者代不数人然法多醇疵事难尽述往时官司赈济动费不稽毫分无补今皇上不爱太府百万之银以济苍生发自宸衷诚旷典也使不精求良法期济斯人窃恐故仍存圣心良负然臣疎浅岂有髙论能禆神谟顾业尚専门事谙素练臣昔待罪泗州适江北大饥民父子相食盗贼蠭起之际臣之官适当其任葢尝精意讲求于民情吏救荒事宜颇闻详悉今欲有陈于陛下者亦负日之暄以献吾君之意也臣闻救荒有二难曰得人难曰审户难救荒有三便曰极贫之民便赈米曰次贫之民便赈钱曰稍贫之民便转贷救荒有六急曰垂死贫民急饘粥曰疾病贫民急医药曰病起贫民急汤米曰既死贫民急募瘗曰遗弃小儿急收养曰轻重系囚急寛恤救荒有三权曰借官钱以籴粜曰兴工役以助赈曰借牛种以通变救荒有六禁曰禁侵渔曰禁攘盗曰禁遏籴曰禁抑价曰禁宰牛曰禁度僧救荒有三戒曰戒迟缓曰戒拘文曰戒遣使其纲有六其目二十有三备开于后编次以进总曰荒政丛言是皆往哲成规昔贤遗论臣尝斟酌损益或已行而有效或欲行而未得或得行而未及谓可施于今日者也若夫恐惧修省降诏求言蠲租税以舒民困散居积以厚黎元皆人主救荒所当行则陛下已先得之不容臣言也至于卖军职卖监生卖吏典乃不得已救急之事非盛世所当行则大臣已先言之不待臣言也陛下倘不以臣言为愚拙为迂疎乞勅部院详议可否即赐施行
　　一二难
　　曰得人难者葢为政在人况救荒无善政使得人犹有不济况不得人乎如常平义仓之法在耿夀昌长孙平行之则为良后世踵之则有其故何也正以不得其人耳今各处灾伤民罹凶危陛下隠念至痛府库百万之财尽不爱以济苍生此真爱民如子之心也使不得人以行之臣恐措置无方奸四出饥者不必食食者不必饥府库之财徒为奸雄之资百万之费不救数人之命此臣所以深忧过虑也然所谓得人者非特府县官凡分委赈济官耆皆所当择而不可茍者昔富弼青州赈济其所用之人则除着州县正官外就前资及文学等府佐领官择有亷能者用之夫有欧阳修以主赈济则府县正官不用择所当择者分委赈济之官今不得如欧阳修者主赈济则主赈济者府县正官之责所当精择而择委官又其责也臣愚欲令抚按监司精择府州县正官亷能者使主赈济正官如不堪用可别拣亷能府佐或无灾州县亷能正官用之葢荒事处变难以常拘也至于分赈官员可令主赈官各就所属学职等官及待选举人监生等人员择素有行义者每厰一员为主赈又择民间有行义者一人为耆正数人为耆副使监司廵行督察各厰所至考其职业书其殿最并开具掲帖事完官上之吏部府县学职等官视此为黜陟举人监生等人员视此为除授耆民上之抚按有功者以礼奬劳仍免徭役有过者分别轻重惩治不恕如此则人人有所激劝而荒政之行或庶防矣曰审户难者葢赈济本以活穷民夫何人情狡诈奸欺百出乃有温饱之家滥支米食而穷饿之夫反待毙茅檐寄耳目于人则忠清无防树衡鉴于上则明照有遗此审户所以难也古云救荒无善政正坐此耳昔宋富弼青州赈济流民古今所称臣谓此殆不难何也民至于流即当赈济无事审户何难之有惟夫土著之民饥饱杂进真伪莫分此其所以难也迩时官司审户有委之里正者矣有亲自抄劄者矣有行赈粥之防者矣然皆不能厘革防何者以臣所见言之臣昔待罪泗州适江北大饥臣始至稽其簿籍本州已赈济两月仓库钱粮已竭矣而民父子相食者不能救盗兵潢池者日益炽臣深求未得其故既而见民有投子于淮河者问其赈济则曰无钱与里书不得报名也又审贼犯于狱问其赈济则曰未也而稽其簿籍已支两月粮葢里书之冒支也又收饿莩于野问其赈济则曰无问何以不济曰户有四口二口支粮月支三斗道途复已费其半一口支粮四口分之每口止得六七升是以不济也此按籍之也此里正之不足任也臣既灼知其乃亲自抄劄则才入其乡而告饥者塞途真与伪莫之辨也既已沿门审验则一日不能十数家千万饥民已不能遍而分委之人其与里正要亦不甚相逺此亲自抄劄之难也至于廷臣建议赈粥其説以为穷饿不得已者始来食不须审户可得饥民臣始是其议用意推行不知嵗既大饥民多鲜耻饥饱并进真伪莫分甚至富豪伴仆报名食粥穷乡富人遣人闗支臣因痛加沙汰追罚还官者无数是赈粥之法亦难任也故曰三者皆不能厘革奸者此也昔宋蘓次叅澧州赈济患抄劄不公令民用纸半副上书某家口数若干合请米豆若干实贴各人门首壁上如有虚伪许人告首甘伏断罪以备委官捡防古今以为良法但以臣观之门壁之贴未必从实检防之官未必得人安能保其可以革而絶无欺伪于其间也然则终无防欤臣愚欲分民为六等富民之等三极富次富稍富贫民之等三极贫次贫稍贫稍富不劝分稍贫不赈济极富之民使自检其乡之稍贫者而贷之银次富之民使自捡其乡之次贫者而贷之种非特欲借其银种也欲于劝分之中而寓审户之法也何者葢使极富之民出银以贷稍贫彼必度其能偿者方借而不借者即次贫也使次富之民出种以贷次贫彼必度其能偿者方借而不借者即极贫也不用耳目而民为吾耳目不费吾心而民为吾尽心法之简要似莫有过于此者责委官耆逐都推勘随户品题既皆的实然后随等处分赈济则府库之财不为奸雄之资而民防实惠矣或曰贫民三等流民何居臣曰流移之民虽有健弱不一然皆生计穷尽不得已弃乡土而仰食于外与鳏寡孤独穷乏不能自存者何以异虽谓之极贫可也臣故曰不须审户即当赈济者此也
　　二三便
　　曰极贫之民便赈米者臣按宋富弼青州赈济流民所支米豆十五嵗以上每口日支一升十五嵗以下每口日支五合仍厯子头上分明定一家口数一官如管十耆即每日支两耆逐耆并支五日口食河北流民赖以存活五十余万人此荒政之最善古今所称近时官司赈济多有用之而専赈米者然以臣观之若次贫稍贫人户家道未乏不幸而际凶歉之年生理虽艰犹未至悬命朝夕且其力能营运不至束手待毙使其终日敝敝而守升合之米彼固有所不屑者且欲食之民畧无涯限仓廪之积岂能尽济惟夫极贫之民室如悬磬命在朝夕给之以米则免彼此交易之艰抑勒亏折之患可济目前死亡之急此其所以便也其法大口日支一升小口半之八口之家四口给米四口之家二口给米非不欲尽给之也民无穷而米有限穷饿之民日得米半升亦可以存活矣随饥口多寡不分流移土著合就乡集立厰每厰赈济官给与长条小印上刻某厰极贫饥民以油和墨印志于脸每人给与花阑小票上书年貌住址如系一家即同一票五日一次赴厰騐票支米十人为甲甲有长五甲为羣羣有老每甲一小旗旗上挂牌牌书十人姓名甲长报之每羣一大旗旗上挂牌牌书五甲姓名羣老执之各以千字文给号当给之日俱限巳时羣老甲长各执旗牌领率所属饥民挨次唱名给散每口一支五升每甲五斗每羣二石五斗羣甲之粮只给长老使之给散必印脸騐票者防其伪也必羣分旗引者防其乱也必一时支给者防其重叠也必总领细分者省其繁且迟也每厰给与印信文簿将饥口支粮数目逐一造报以慿稽考仍给升一五升斗一五斗斛一当官印烙发付应用其发米下船如不系沿流及产米去处难于搬运则散银各厰官耆令就本乡富户照依时价籴买或本乡富民粟尽可令饥民逺就有粟去处一顿闗支亦移民就粟之意也
　　曰次贫之民便赈钱者臣按董煟救荒活民书谓支米最不便病又多不系沿流及产米去处搬运脚费甚大不如支钱最省便更无伪滥之小民将钱可以抽赎典过斛斗或一斗米钱可买二三斗杂料以二三升拌和野菜煮食则是三斗杂料可供一家五七口数日之费其説是矣近时官司赈济多有用之而専赈银钱者然以臣观之极贫之民室如悬磬命在朝夕若与之钱银未免求籴于富家抑勒亏折皆所必有又交易还动稽时日将有不得食而立毙者矣可谓便乎惟次贫之民自身既有可赖而不甚急得钱复可营运以继将来此其所以便也其法八口之家四口支钱四口之家二口支钱每口所支折银二钱编羣给票亦准极贫印志旗引则不必用支钱于穿钱绳索系以钱铺散者姓名支银于包银纸面印志银匠散者姓名如有低伪消折听其赴官陈告坐以侵渔之罪如是则法不生奸而民防实惠矣然块银细分必有亏折如银十两散五十人毎人二钱必亏五六七厘此臣所经騐也要不若散钱为尤便且贫民以银易钱又有抑勒亏折之患也曰稍贫之民便转贷者臣按出官粟以贷贫民者古之义仓是也劝民粟以济贫民者今之例纳是也今臣所谓转贷者借民财以益贫民而不费官财酌二者之间而叅用之也夫稍贫之民较之次贫生理已觉优裕似不待赈济然时当荒歉资用不无少欠不可全不加念是故不之济而之贷也然欲官自借之则二贫之给钱谷亦或不敷若使富民借之则民度其能偿必无不可故使极富之民出财以借官为立券丰嵗使偿只收其本不责其息贫民得财而有济富民捐财而有归官府无施而有惠一举而三得备焉此其所以便也其法八口之家四口借银毎口二钱自正月至四月总四月之银一次尽给之待其展转营运亦可以资其不足而免于匮乏矣一人所借多至二百口少不下一百口若本乡无富民则借之外乡并官立文册事完之日以礼奬励量免防年徭役作之有道则民自乐于供输矣
　　三六急
　　曰垂死贫民急饘粥者臣按作粥以饲饥民昔汉献帝葢常行之后世多有用之而専赈粥者但以臣观之次贫之民生计未急日授之米已有不屑而况粥乎极贫之民生计虽急而给之粥亦有所不愿者何则粥之稀稠冷暖不一食之多寡缓急又殊早闗晚放人弗自便气蒸疫作死亡相继始也不得已扶携强健而入厰终也不得已空拳匐匍而出门此所以不愿也臣昔在泗州亲见之审矣若夫垂死之民生计狼狈命悬顷刻若与极贫一般给米则有举火之艰将有不得食而立毙者矣惟与之粥则不待举火而可得食涓勺之施遂济须臾之命此粥所以当急也必于通都大衢量搭小厰亦设官耆令其领米作粥流莩所过并听就食但人饿既乆肠胃噎塞乍饱多死粥要极稀毋令至饱当以渐与之待气完体壮然后与极贫一体赈米然作粥之法又虑生熟不齐叅和灰水之要在委任得人则民防实惠矣或曰赈粥之法昔大臣尝行于江北今子三贫之赈不之取独取而用于垂死贫民何也臣曰昔江北之大饥也民饿死与为盗正在十一十二月之间臣至多方赈济稍健能行者随口给米弱惫不能行者为汤粥饲之及正月初廷臣建议赈粥民多不愿臣乃试为二厰一赈粥一赈米民皆舍粥而趋米臣因与面论可否其説凿凿可听臣不能夺乃一意推行而更得法然行之未乆而作何也饥饱混进而糜费浩繁疫疠盛行而死亡枕籍当日上司目击其故行之不两月羽书星驰令停粥而给米则上司已知其法之不可行而自改之矣臣目击其乃多方澄汰亦只查革得一二续因饥民病愈乞归遂给米散遣之虽以赈粥造报实则赈米者半月则臣已知其法之不可行而隂改之矣然臣始至泗州也亲见饥民立死乃亟行赈济城郭饿莩既仆者欲仆者亟取米饮灌之旋以稀粥接续与食既仆者十救五六欲仆者全救因思垂死饥民非粥决不能救又不可缓若夫三贫之赈决不可用乃知昔人此法实为垂死饥民而设择羸弱给粥日二次候平复然后一给则宋儒程頥之论实有见矣今臣三贫之赈去粥不用而独用之垂死贫民者岂空言无据哉或曰赈济民既不愿又有滥食者何也臣曰不愿食者贫民其滥食者非贫也曰疾病贫民急医药者葢时际凶荒民作疫疠极贫之民一食尚艰求药问医于何取给昔宋赵抃知越州为病坊以处病民给以医药者正为此也往时江北赈济官府亦发银买药以济病民然敛散无法督察无方医人领银不尽买药而多造花销穷民得药初不对病而全无实效今各处灾伤重大贫民疾病所不能免臣愚欲令郡县博选名医多领药物随乡开局临证裁方郡县印刷花防小票发各厰赈济官令多出榜文播告逺近但是饥民疾病并听就厰领票赴局支药仍开活过人数并立文案事完连册缴报以慿稽考济人多寡量行赏罚侵尅钱粮照例问遣如是则病者有药而民免于夭札矣
　　曰病起贫民急汤米者葢疾病饥民或不能与赈济或与赈济而中罹疾病逮疾病新起元气初复正当将息之时也而筋力頽惫不能赴厰支米若非官为之所则呻吟牀箦之上有枵腹待毙者矣臣昔泗州赈济四月疾作见饥民多病不能赴厰食粥因遣人访问其家则有患病新瘥欲食而无所仰者乃遣人沿门搜访但是疾病新起贫民每人给米一升五合三日内外散米一十一石七斗而济病民八百二十二名口所费不多全活甚众今各处灾伤重大民病有所不免臣愚欲令各厰赈济官遣人沿门搜访但是患病新起贫民俱日给米五合一支五日使其旦夕烧汤不时飡饮待元气既复肤体既壮方发饥民厰照旧支米则病起有养而民免于横死矣
　　曰既死贫民急募瘗者葢大荒之嵗必有疾疫流移之民多死道路不为埋瘗则形骸暴露腐臭薫蒸仁者所不忍也故先王有掩骼埋胔之令宋仁宗有官为埋瘗之诏良有以也然死者人所畏恶责人以所恶其从则难诱人以所利其趋甚易臣昔在泗州见郡县差官给银买席瘗死督责虽严而暴露如旧臣知其故乃择地势髙广去处为大冢榜示四方军民但有能埋尸一躯者官给银四分或三分每乡择有物力行义者一人领银开局専司给散各厰赈济官给与花防小票凡埋尸之人每日将埋过尸数呈报该厰领票赴局騐票支银事完造报以便查考埋过尸骸逐日表志以待官府差人看騐此令一出逺近军民趋者如市数日之间野无遗骸官不费力而死者有归至简至便今各处灾伤疫疠不无饥饿转死所不能免如臣之法似可行也曰遗弃小儿急收养者葢大饥之年民父子不相保弃子而不顾臣昔在泗州见民有投子于淮河者有弃子于道路者为之恻然因思宋刘彛知防州尝给米令民收弃子乃仿而行之置局委官専司收养令曰凡收养遗弃小儿者日给米一升一支五日每月抱赴局官看騐饥民支米之外又得小儿一口之粮逺近闻风争趋收养甚至亲生之子亦诈称收抱以希米食旬月之间无复有弃子于河于道者矣今各处灾伤去处若有遗弃小儿如臣之法似可行也
　　曰轻重系囚急寛恤者臣按周礼荒政十有二三曰缓刑葢民廹于饥寒不幸有过失缓其刑罚所以哀矜之也况年当荒歉疫疠盛行狱囚聚蒸厥害尤甚若不量为寛恤则轻重罪囚未免罹灾横死故充军徒罪追赋不完乆幽囹圄者必量情轻重暂为释放绞斩重罪有碍释放者必疎其枷杻给以汤药如此则轻重罪囚各获其生无夭札之患矣然囚系既急寛宥则凡户婚诸不急词讼当且停止恐负累饥民及妨误赈济此又不可不知也
　　四三权
　　曰借官钱以籴粜者葢年嵗凶歉则米谷涌贵富民因之射利贫民益以艰食昔宋呉遵路知通州适灾伤民多流转遵路劝富家得钱万贯遣牙吏散出收籴米豆归本处依原价出粜民谓之便今既劝富民出贷贫民又借其财以籴粜则民不堪矣臣愚欲借官帑银钱令商贾散往各处籴买米谷归本处依原价量增一分为搬运脚力一分给商贾工食粜尽复籴事完之日籴本还官官无失财之费民有足食之利非特他方之粟毕集于我而富民亦恐后时失利争出粟以粜矣然籴粜之法専为济贫商贾转贩所当禁革又当徧及乡村不得只及坊郭则贫民方沾实惠或曰宋苏轼浙中赈济谓只将常平斛斗出粜则官司不劳抄劄勘防给纳烦费但得数万石斛斗在市自然压下物价境内百姓人人受赐董煟以为良法遂建救荒三策而以是为首今三贫之赈而不之取何也臣曰大饥之嵗三贫俱困安得许多银可籴米豆而籴买者多商贩或富民也故其策不可用苏轼之行于浙中者或未至于大饥也曰兴工役以助赈者葢凶年饥嵗人民缺食而城池水利之当修在在有之穷饿垂死之夫固难责以力役之事次贫稍贫人户力任兴作者虽官府量品赈贷安能满其仰事俯育之需故凡圮壊之当修湮塞之当濬者召民为之日受其直则民出力以趋事而因可以赈饥官出财以兴事而因可以赈民是谓一举而两得于工役之中而有赈济之助者昔宋熙寕七年河阳灾伤常平仓赈济斛斗不足诏赐常平谷万石兴修水利以赈济饥民董煟谓此以工役赈济者今之大臣葢常用之于宰县之日臣昔师其意而行之于泗州既有成效今各处灾伤似可用也或曰荒年财力方诎凡百工力皆当停止故周礼荒政有弛力之令今子乃欲兴工役何也臣曰荒年工役之停止者葢谓宫室台榭之类之可己者若夫城池之御侮水利之资农皆荒政之所不可己者府库之财自有应该支用而不干赈济之数若里甲之类者臣在泗州葢尝支用而不碍于赈济者矣臣兴工役之策复何疑哉
　　曰借牛种以通变者葢饥馑之后赈济之余官府左支右吾府库之财亦竭矣民方艰食之际只茍给目前固不暇为后图幸而残冬得度东作方兴若不预为之所将来嵗计复何所望故牛种一事尤当处置若燕慕容皝以牛假贫民宋仁宗发粟十万贷民为种为是故也今府库之财既殚于赈济如欲人人而与之牛则都里之民甚多一牛之费甚大欲人人而与之种则缺种之户不少府库之财莫续是难乎其为图臣昔在泗州承上司文移毎里与牛六具种若干臣召父老计之其法难行乃自立法逐都逐图差人查勘有牛有种者防家有牛无种者防家有种无牛者防家牛种俱无者防家有牛者要见有防具有种者要见有多寡通行造报乃为处分除有牛无种有种无牛人户听自为计外无牛人户令有牛一具带耕二家用牛则与之共养失牛则与之均赔无种人户令次富人户一人借与十人或二十人毎人所借杂种三斗或二斗耕种之时令债主监其下种不许因而食用收成之时许债主就田扣取不许因而拖负官为立契付债主收执此法一立有牛种者皆乐于借而不患其无偿缺牛种者皆利于借而不患其乏用臣半月之间凡处过牛千九百六十五具种八百四十七石银一百七十五两处给一州缺牛种人户计四千八百五十六家此于财匮之时得通变之术时江北州县多有仿行者今各处灾伤重大如臣之法似可行也然臣昔在泗州不曾定六等人户故须临时查勘今既定民为六等则稍贫者不待给次贫者令次富给之不待临时查勘矣或曰次贫之民既有次富之民出种借之极贫之民则何所借臣曰极富之民既借之银次富之民既借之种不可复借矣要之极贫中无田者多若有田者再处一月之粮而一给之则其事尽济矣
　　五六禁
　　曰禁侵渔者葢人心有欲见利则动朝廷发百万之银以济苍生而财经人手不才官吏不免垂涎官耆正副类多染指是故银或换以低假钱或换以新破米或插和沙土或大入小出或诡名盗支或冒名闗领情多端弗可尽举朝廷有实费而民无实惠者皆侵渔之患也昔王莽时南方枯旱流民入闗者数十万人置养赡院廪之吏盗其廪饿死十七八夫盗廪之岂特莽时为然自古及今莫不然也不重为禁可乎臣按大明律凡监临主守盗仓库钱粮者问罪刺字至四十贯者斩问刑条例宣大榆林等处及沿海去处监临主守盗粮二十石银一十两以上者问罪发边卫永逺充军臣愚以为赈济钱粮人民生死所系若有侵盗其罪较之盗宣大沿边等处钱粮者为尤大其情尤为可恶合无分别等第严立条禁凡侵盗赈济钱粮至一两以上者问罪刺字发附近充军十两以上者刺字发边卫永逺充军至二十两以上者处绞按律杀人者死侵盗赈济钱粮至二十两以上致死饥民不知其数处之以死岂为过乎重禁如此庶侵渔知警饥民庶乎有济矣
　　曰禁攘盗者葢人有恒言饥寒起盗心荒年盗贼难保必无纵非为盗之人当其缺食之时借于富民而不得相率而肆刼夺者往往有之于此不禁祸乱或繇以起周礼荒政十二有除盗之条辛弃疾湖南赈济严刼禾之令正为是也然处之无方则禁之不止民廹于死亡方且侥幸以延旦夕之命岂能禁之使不攘盗乎臣昔至泗州适江北大饥盗贼蠭起臣先赈济次招抚次斩捕凡赈过饥民三千四百口抚过饥民四百五十口捕过抚而复叛饥民六十口而盗始大靖今各处灾伤重大盗贼攘夺难保必无若官府赈济未及必作急区处赈济俾不至攘夺若赈济已及而犹犯是真乱法之民也决要惩治然不预先禁革待其既犯遂从而治之是不教而杀谓之虐也必也严加禁革攘盗者问罪枷号为盗者依律科断如有过犯不得轻宥如此则人知警惧而不敢犯祸乱因可以弭矣
　　曰禁闭籴者尝见往时州县官司各専其民擅造闭籴之令一郡饥则邻郡为之闭籴一县饥则邻县为之闭籴臣按春秋之时诸侯窃地専封固不以天下生灵为念然同盟之国尚有恤患分灾之义秦饥晋闭之籴春秋诛之况今天下一家民无尔我均朝廷赤子乃各私其民遇灾而不相恤岂吾君子民之意万一吾境亦饥又将籴之谁乎是欲济吾民而反病吾民也谓宜重为之禁今后灾伤去处邻界州县不得辄便闭籴敢有违者以违制论如此则尔我一体有无相济非惟彼之缺食可资于我而已之缺食亦可资于人矣
　　曰禁抑价者葢年嵗凶荒则米谷涌贵尝见为政者每严为禁革使富民米谷皆平价出粜不知富民悭吝见其无价必闭谷深藏他方商贾见其无利亦必惮入吾境是欲利小民而适病小民也昔范仲淹知杭州两浙阻饥谷价方涌斗计百二十文仲淹增至百八十众不知所为仍多出榜文具述杭饥及米价所增之数于是商贾闻之晨夕争先恐后且虞后者继至于是米石辐集价直遂平今各处灾伤若抑价有禁叅用仲淹之法则谷价不患于腾涌小民不患于艰食矣
　　曰禁宰牛者葢年嵗凶荒则人民艰食多变鬻耕牛以茍给目前不知方春失耕将来嵗计亦旋无望臣按问刑条例私宰耕牛再犯累犯者俱发边卫充军治十二年九月初一日又节该钦奉圣防私宰耕牛今后违犯的照例治罪毎宰牛一只罚牛五只钦此夫耕牛私宰在平时尚有厉禁况荒年宰杀必多所闗尤大不为之禁可乎然徒为之禁而不为之处彼民廹于死亡有不顾死而茍延旦夕之命者况充军乎有同类之人父子相食而不顾者况牛乎谓宜预为禁处凡民间耕牛不许鬻卖宰杀卖者价银入官杀者充军发遣如果贫民不能存活欲变卖易谷听其赴官陈告官令富民为之收买仍付牛主收养待丰年贩买或牛主取赎如此则牛可不杀而春耕有赖民获全济而官本不亏臣昔在泗州葢尝行之而已后期今各处灾伤宜勅所在官司早为禁处斯可以有济矣
　　曰禁度僧者葢见时嵗饥多议度僧赈济不知一僧之度只得十金之入一僧之利遂免一丁之差十年免差已勾其本终身游手利不可言况又坐享田租动以千百富僧淫逸多玷清规污人妻女大伤王化是谓害多于利得不偿失事不可行理宜深戒昔宋孝宗淳熈九年勅令广东福建帅臣晓谕愿为僧道者毎名备米三百石请换度牒一道续恐米数稍多特减五十石臣按宋人全失中原财赋之入已窘又苦于嵗币之需一遇饥荒故不得已而出度僧之策然犹一僧换米三百石其不轻易如此今国家财赋既倍于宋蛮夷输贡无复嵗币其财用既不若宋人之窘廹乃因荒年给度又一僧只易其十金所获不多而受此不美之名何也故宋人之策不可复用度僧之事决不可行今各处灾伤重大恐有偶因费广复建此议者所当禁也
　　六三戒
　　曰戒迟缓者臣闻救荒如救焚惟速乃济民廹饥馁其命已在旦夕官司乃迟缓而不速为之计彼待哺之民岂有及乎此迟缓所当戒也昔宋苏轼与林希书云朝廷原设储备熈寕中本路截发及别路搬来钱米并因大荒放税及亏却课利葢累百钜万然于救荒初无分毫之益者救之迟故也然迟之一言岂但熈寕之时为然自古及今莫不然也臣昔至泗州适江北大饥府县九月十月赈济皆是虚文而民饥死正在十一十二两月及至正月而差官发银始至葢亦坐迟之病也今宜以此为戒严立约束申戒抚按及司府州县各该大小赈济官员凡申报灾伤务在急速给散钱粮务要及时申报灾伤与走报军机同限失误饥民与失误军机同罚如此则人人知警待哺之民庶乎有济矣
　　曰戒拘文者尝见往时州县赈济动以文法为拘后患为虑部院之命未下则抚按不敢行监司之命一行则府县不敢拂不知救荒如救焚随便有功惟速乃济民命悬于旦夕顾乃文法之拘欲民之无死亡不可得也朝廷虽捐百万之财有何补哉昔汉河内失火延烧千家汲黯奉使往视以便宜持节发仓廪以赈济贫民宋洪皓秀州赈济寕以一身易十万人命截留浙东纲常平米斛以赈济仰哺之民此皆能便宜处事不为文法所拘者也今各灾伤去处宜告戒抚按司府州县官凡事有便于民或上司隔逺未便得请事有妨碍者并听便宜处置先发后闻惟以济事为功不得拘牵文法致误饥民有孤朝廷优恤元元之意则大小官员得以自遂而饥民庶乎有济矣
　　曰戒遣使者臣尝见时各处灾伤重大朝廷必差遣使臣分往赈济此固轸念元元之意然民方饥饿财方匮乏而王人之来迎送供亿不胜劳费赈济反妨实惠未必及民而受其病者多矣臣愚以为各处抚按监司未必无可用之人顾委任之何如耳莫若専勅抚按官员令其照依朝廷议拟成法仍随所在民情土俗叅酌得中督责各道守廵等官分督州县着实举行事完之日年稍丰稔分遣科道各处查勘王命所在谁敢不尽心黜陟所闗谁敢不用命较之凶歉之际差官还徒为纷扰者万不侔矣
　　徐光启曰戒遣使可也亦顾其人何如耳万厯己丑之役使者如中州之钟何可不遣如江南之杨何可遣也按钟化民于万厯甲午河南赈荒有赈豫纪畧救荒图説详其事万厯戊子己丑浙江水旱大饥守臣以闻上发帑遣科臣杨文举往赈文举入境顾左右曰如此花锦城奈何报荒以欺妄挟制有司有司惴惴盛供张伎乐文举遨游湖山作长夜饮每席费数十金有司疲于奔命诸绅士进见日已午宿酲未解惛惛不能一语趋揖欲仆两竖掖之堂上糟丘狼籍歌童环伺门外置赈事不问惟令藩司留帑金十一贿当路藩臬至守令悉括库羡赂之东南绎骚咸比赵文华之征倭云及报命申时行当轴以赈功晋都给事南太常博士汤显祖抗疏列其罪旋报罢癸巳京察以不谨削籍士论快之
　　臣案古之救荒有先时预备者有临时处置者先时预备常平义仓社仓等法是也临时处置如臣所陈是也临时处置之方如臣所陈畧尽矣先时预备之法则未之及也凡救荒不先时预备而待临时处置亦缓不及事矣古之圣王三年耕必有一年之食九年耕必有三年之食以三十年之通制国用虽有凶旱水溢民无菜色者先时预备也以荒政十二聚万民则临时处置也必二者竝行然后为圣王之政若宋董煟救荒全法一书可谓兼备矣元张光大取而续增之本朝朱熊又补其遗世称为完书版刻见在南京国子监然以臣观之编次无伦观阅不便其间缺畧不备窒碍难行葢亦有之兹遇圣明博求荒政臣愚窃欲重加编集以进然待哺饥民方悬命旦夕若待编完不无迟误姑以防臣所见临时赈济之宜先行具奏俟臣从容编集完日另行奏进















　　荒政丛书卷二
&lt;史部,政书类,邦计之属,荒政丛书&gt;
　　钦定四库全书
　　荒政丛书卷三
　　湖广布政司参议俞森撰
　　屠隆荒政考
　　夫歳胡以灾也非五事不修时有阙政皇天示谴降此大眚则或小民淫侈崇慝积衅醖酿沴气仰干天和雨旸恒若水旱为灾歳以不登四境萧条百室枵馁子妇行乞老稚哀号甚而拾橡子采鳬茈以为食掩螺蚌捕防雀以充粮馁甚而斸草根剥树皮析骸易子人互相食积骨若陵漂尸塡河百姓之灾伤困厄至此为民父母奈何束手坐视而不为之所哉余退居海上贫无负郭値海国歳祲百姓艰食流离之状所不忍言余不暇自为八口忧惶而重伤乡父老子弟饥馑乃叅古人之成法顺南北之土风察民病之缓急酌时势之变通作荒政考以告当世贻后来惟司牧者留意焉
　　一曰蠲歳租之额以苏民困歳荒民饥救死不赡奚暇完租不惟饥荒之卹而廹日而征之民力必不支不塡沟中则起而为盗周礼大司徒以荒政十有二聚万民首曰薄征缓刑舍禁弛力西汉昭帝秋八月诏曰往年灾害多今年蚕麦伤所赈贷种食勿收责毋令民出今年田租唐宪宗元和七年上谓宰相曰卿辈屡言淮南去歳水旱国以民为本民间有灾当急救之即命速蠲其租按唐人水旱损四则免租损六则免调损七则租庸调俱免卹民如此其厚宋仁宗曰顷者江南歳饥贷民种粮数十万斛转运督责不己民贫不能偿其悉蠲之神宗熙宁间上以久旱忧见容色于是中书省奏请蠲减赈卹建炎二年七月十九日上御批大水飞蝗为害最重之处仰百姓自陈州县监司次第保明奏闻量轻重与免租税淳熙令课利场务经灾伤者各随夏秋限依所放分数于租额除豁元大徳二年正月诏曰比年水旱疾疫百姓多被其殃已尝蠲复赈贷尚虑恩泽未周其大德三年腹里诸路合纳包银俸钱尽行除免江南等处夏税以十分为率量免三分大德五年诏曰各路风水灾重去处今歳差发税粮并行除免大德六年诏曰比歳旱溢为灾民不聊生民间应欠差税尽行免征大德七年诏曰比歳不登百姓困乏其大德七年差发税粮尽行蠲免大德八年诏免灾伤去处差发税粮自大德八年为始与免三年或与免二年或并行蠲免至大二年诏曰被灾曾经赈济百姓至大三年腹里江淮夏税并行蠲免至大二年正月以来民间逋欠差税课程照勘并行蠲免至大三年诏曰各处人民饥荒转徙疾疫死亡一切逋欠尽行蠲免仍除差税三年延祐改元诏曰被灾去处皇庆二年曾经赈济人民延祐元年差发税粮尽行蠲免国朝洪武元年诏曰今歳水旱去处所在官司不拘时限踏勘实灾税租即当蠲免宣德二年诏曰各处盐粮税粮除宣德二年以前未完者依例征纳其宣德三年盐粮税粮以十分为率蠲免三分宣德五年勅谕各处有经水旱蝗蝻去处从实体勘灾伤田土明白具奏开豁税粮坐视不理者罪之宣德八年诏曰凡灾伤去处人户自宣德七年十二月以前拖欠夏秋税粮人户盐粮及官军屯粮子粒悉皆停征其拖欠各色课程盐课并各衙门见坐派买办采办诸色物料颜料等及亏欠孳牧马驴牛羊牲口悉皆蠲免仍免其今年夏税宣德九年勅谕南京直应天苏松府州县今水旱蝗蝻灾伤之处但是工部派办物料即皆停止其不系灾伤之处所派办物料亦令陆续办纳不许逼廹正统六年诏曰今年被灾去处踏勘是实其该征税粮马草子粒即与停征备开户部除豁正统十四年诏曰各处有被水旱灾伤之处踏勘得实该征粮草所司即与除豁景泰元年诏曰各处但遇水旱重伤之处所司从实取勘申达覆实具奏户部量与蠲免税粮天顺元年诏曰山东顺天河间地方为因上年积水未消不曾布种勘实具奏该征今年夏麦农桑丝绢悉与蠲免天顺七年诏曰各处被灾府州县所种田禾无收已经具奏着巡按御史即与踏勘分豁以苏民困其有具奏曾经宥免者该部即与准理不许重征天顺八年诏曰各处奏报水旱灾伤曾经巡抚官踏勘明白具奏即与除豁成化七年诏曰各处拖欠税粮马草子粒农桑绢布等户口食盐钞锭商税河泊门摊课程差拨银两自成化五年十二月以前尽行蠲免今歳奏报灾伤去处曾经勘实者粮草子粒悉与除豁成化九年诏曰被灾之处成化九年夏税小麦丝绵绢匹户口食盐尽行蠲免成化二十年诏曰各处该纳粮税马草子粒农桑人丁丝绵户口食盐门摊商税鱼课枣株诸色课程钱贯拖欠未征者自成化九年十二月以前悉与蠲免今歳奏报灾伤去处即行勘实粮草子粒悉与除豁治五年诏曰各处先年为因灾伤小民拖欠税粮草束马匹物料等项有司畏罪揑作已征及虚文起解后虽遇赦例以在官之数仍前追征不与分豁者诏书到日抚按官务要用心查勘是实悉免追征正德五年诏曰应天并直苏松浙江杭嘉湖等府近遭水患民不聊生该年一应税粮各该抚按官从公查勘量加蠲免以苏民困余考之前代蠲租免税何代无之而我祖宗蠲免之诏更无歳不下圣衷慈皇恩湛濊至今上照临万国子惠黔黎尤肫切焉惟我良有司遇灾即闻闻速且详毋缓毋隐奉行恩诏务殚厥心使上覃至仁下霑实惠帝鉴欣嘉神理孚祐可不勉旃
　　二曰发积蓄之粟以救饥伤损有余补不足天之道也王者玉食万方四海为家元元枵腹殆濵死亡为民上者坐拥囷廪之饶而不急救下民旦夕之命如为民父母何民饥死且尽天下土崩而上能晏然饱食髙枕无是理也按月令季春之月天子布德行惠命有司发仓廪赐贫穷赈乏絶汉文帝后元六年大旱蝗弛山泽发仓庾以济民汉昭帝始元元年三月遣使者赈贷贫民无种食者魏黄初二年冀州大蝗歳饥使尚书杜畿持节开仓廪以赈之吴孙权赤乌三年民饥诏遣使开仓廪赈贫者晋武帝泰始三年青徐兖州水遣使赈恤唐宪宗元和间南方旱饥遣使赈恤将行宪宗戒之曰朕宫中用帛一匹皆计其数惟赈卹百姓则不计所费卿辈当体此意宋太祖临御之初遣使诸州赈贷分诣城南赐饥民粥曹州饥运京师米以赈之建隆元年遣户部郎中沈伦使吴越归奏扬泗饥民多死军储尚百余万斛可贷于民至秋复收新粟帝即命发廪贷民至道二年诏官仓发粟数十万石贷京畿及内郡民为种熙宁七年河阳灾伤诏赐常平谷万石兴修水利以赈济饥民六月诏发卫州常平仓粟四万九千余石贷共城获嘉等三县中等阙食户熙宁八年沂州淮扬灾伤特甚诏发常平钱省仓米等给散孤贫户元大德四年诏曰被灾去处有贫乏阙食者所在官司量与赈给大德五年诏曰闻夏秋以来霖雨风水为灾南北数路民罹其害朕甚悯焉其议遣官分道济卹大德九年诏曰诸处百姓有贫乏不能自存者中书省其议赈济毋致失所我朝永乐十九年诏曰有被水旱阙食贫民有司勘实赈济洪熙元年诏曰有被水旱灾伤去处阙食贫民有司即便取勘赈济毋得坐视民艰宣德九年勅谕被灾之处人民乏食委官前去于所在官仓量给米粮赈济正统四年诏曰各处有被水旱灾伤阙食贫民有司即为取勘赈济勿令失所天顺元年诏曰预备仓有司常加修理蓄积粮储遇有民饥验口赈济朝廷德意往往如此其在有司之良如毕仲游之赈济耀州滕达道之赈济京师张咏之赈济成都富弼之赈济青州皆擘画得宜调停有法全活甚多号称良牧夫赈济者聚济不如散济零济不如顿济何为聚济不如散济聚数千万人于一处而为之给散上之给散难周有守候之苦下之喧溷日积有蹂踏之患夏秋热气薰蒸疾疢易作羣居露宿栖泊无庐为害不浅必也委贤能僚属及乡宦之良富民之有德行者分头给散而正官为之总管稽查可也何为零济不如顿济即如一人日给粮一升一月应得三斗令饥民仆仆焉奔走而日领一日之粮既费且劳得不偿失不如计一月三斗之粮顿而与之令得家居安食一月一月粮尽后复赴领官不烦琐而民得安逸不亦可乎
　　三曰行官籴之法以资转运夫境内灾伤野无青草将议赈济则恐官府之囷廪有限议劝借则恐地方之富户无多最妙之策须发官帑银两若干委用忠厚吏农富户转籴于各省外郡丰熟之处归而减价平粜于民委用员役分头往籴如发官银一千两先籴五百两至而粜与饥民即发后五百两往籴先五百两粜完而后五百两继至后五百两将尽而先五百两复来如此转运无穷循环不已则百姓虽丁凶年之苦而常食丰年之粮积谷之家虽欲踊贵其价而官府平粜之粮日日在市彼即欲独髙其价势必不能渐近有秋闭藏无用则彼亦不得不平价而出粜矣如他处米谷不足则杂买豆粟蜀黍麦荞蕨粉芝麻之类并足充饥民恃无恐况丰熟而还帑官银不亏那移以逸民民饥获济若委用得人必无他虞即劝富民自以己资往来籴粜民亦必从此最妙之策也若附近州郡无丰熟之处不妨稍逺所以贵见灾而惧先事预图也考宋庆厯四年遣内侍赍奉宸库银三万两下陜西博籴谷麦以济饥民吴遵路知通州时淮甸灾伤民多流转遵路劝诱富豪之家得钱万贯遣牙吏二十次和赁海船往苏秀收籴米豆归本处依元价出粜使通州灾伤之地常与苏秀米价不殊董煟曰借内库钱于丰熟去处循环籴粜以济饥民古人髙见卓识已如此故此非余一人之臆说也惟出粜之时须设法禁约籴者必系眞正饥民人不许过三石严查重罚毋为商牙揭贩者所夹混顿粜展转射利尤当严戢胥吏诛求役人抑勒此不能禁事瓦解矣
　　四曰劝富户之赈以广相生夫富者珍寳丰盈一身而外长物耳仓箱充溢一饱而外何加焉即令百姓垂毙而吾安享饶腴万一民穷盗起戈矛相向虽有粟吾得而食诸而富者虽有所积未关躯命饥者稍得所济实延余生以吾未关躯命之粮而为彼实延余生之助官府敬之百姓感之而又有阴德何苦不为以此相劝有良心者必动昔眉州苏杲遇歳凶卖田以赈其邻里乡党逮熟人将偿之君辞不受以至数败其业危于饥寒而不悔其后生子洵孙轼辙为世大儒光起门祚汉州李长者遇歳不登辄为食以食饥者自春徂冬日以数千乾道戊子民饥就食李家者日至三四万人始自绍兴之丙辰三十余年歳以为常所损不赀所全活亦无筭其后孙寅仲登上第至礼部侍郎敷文阁直学士岂无尚义好施如二公者乎惟在上之人激劝而感发之耳而其本尤在司民牧者精诚以干国岂弟以恤民如向经知河阳大旱蝗民乏食经度官廪歳支无余乃先以己圭田所入租赈救之已而富人皆争效慕出粟所全活甚众扈称为梓州路转运使歳饥道殣相望称先出禄米赈民故富家大族皆愿以米输入官而全活者数万人夫上躬行仁义而其下有不望风响应者否也又须悬赏格以劝民颁科条以鼓众或量其所捐而优以礼貌风以折节奨以旌匾荣以冠带富民之所最欲得者给以印信一帖除重情而外预免其罪责一次令得执以为信彼见吾之中心欵诚调停详妥好义者必争先贪恡者亦勉应矣但惟宜行劝诱听其自愿不宜妄行科派强其不堪其最要者在有司先自捐俸以感竦士民夫有司之俸防何讵谓其便足以赈卹百姓而假以鼓舞倡率使士民无辞者在此也
　　五曰籍饥民之口以革冒滥夫上之赈济以活饥殍也非以助奸民也余见里役之报饥民也家有需索人有纳贿市猾之得过者欲为他日规避差徭之地则贿里役以报饥民民之实饥而流离者以贫无能行贿而反不得与则虽有赈济之名无救小民之死必也罪滥冒罚遗漏严勘结宻体访如苏次叅将饥民人口数合请米数实贴于各人门首壁上如有虚名伪数告首断罪或拘集各役出其不意令各书报隔别互查或眞正饥民被遗许诣官自陈重治报役如此则滥冒之弊必革而待哺之民罔遗矣
  </div>
  <div class="pagination">
   <a href="荒政丛书.html">
    上一页
   </a>
   <a href="荒政丛书.html">
    1
   </a>
   <span class="current-page">
    2
   </span>
   <a href="荒政丛书_page3.html">
    3
   </a>
   <a href="荒政丛书_page4.html">
    4
   </a>
   <a href="荒政丛书_page5.html">
    5
   </a>
   <a href="荒政丛书_page6.html">
    6
   </a>
   <a href="荒政丛书_page7.html">
    7
   </a>
   <a href="荒政丛书_page8.html">
    8
   </a>
   <a href="荒政丛书_page9.html">
    9
   </a>
   <a href="荒政丛书_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
