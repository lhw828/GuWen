<!DOCTYPE html>
<html>
<head>
    <meta charset="UTF-8">
    <title>唐律疏议 - 第 26 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐律疏议 - 第 26 页/共 30 页</h1>
    <div class="content">    【疏】议曰：“国忌”，谓在令废务日。若辄有作乐者，杖一百。私家忌日作乐者，减二等，合杖八十。
    ３９１．私铸钱
    诸私铸钱者，流三千里；作具已备，未铸者，徒二年；作具未备者，杖一百。
    【疏】议曰：私铸钱者，合流三千里。其“作具已备”，谓铸钱作具，并已周备，而未铸者，徒二年。若“作具未备”，谓有所欠少，未堪铸钱者，杖一百。若私铸金银等钱，不通时用者，不坐。
    若磨错成钱，令薄小，取铜以求利者，徒一年。
    【疏】议曰：时用之钱，厚薄大小，并依官样。辄有磨错成钱，令至薄小，而取其铜，以求利润者，徒一年。
    ３９２．街巷人众中走车马
    诸於城内街巷及人众中，无故走车马者，笞五十；以故杀伤人者，减斗杀伤一等。（杀伤畜产者，偿所减价。馀条称减斗杀伤一等者，有杀伤畜产，并准此。）
    【疏】议曰：有人於城内街衢巷巷之所，若人众之中，众谓三人以上，无要速事故，走车马者，笞五十。以走车马，唐突杀伤人者，减斗杀伤一等。注云“杀伤畜产者，偿所减价。馀条称减斗杀伤一等者，有杀伤畜产，并准此”，谓下条“向城及官私宅，若道径，射、放弹及投瓦石”、“施机枪、作坑阱”，杀伤人者，减斗杀伤一等；若以故杀伤畜产，并偿减价之类。
    若有公私要速而走者，不坐；以故杀伤人者，以过失论。其因惊骇，不可禁止，而杀伤人者，减过失二等。
    【疏】议曰：公私要速者，公谓公事要速及乘邮驿，并奉敕使之辈。私谓吉、凶、疾病之类，须求医药，并急追人。而走车马者，不坐。虽有公私要急而走车马，因有杀伤人者，并依过失收赎之法。其因惊骇，力不能制，而杀伤人者，减过失二等，听赎，其铜各入被伤杀家。若杀伤祖父母、父母，并同《名例律》“过失杀伤祖父母、父母”法。因惊骇不可禁止，得减二等者，亦同减例。
    ３９３．向城官私宅射
    诸向城及官私宅，若道径射者，杖六十；放弹及投瓦石者，笞四十；因而杀伤人者，各减斗杀伤一等。
    【疏】议曰：“向城”，谓城中有人；“及官私宅”，亦谓宅中有人住；若道径射者：杖六十。放弹及投瓦石者，笞四十。即因射，若弹及投瓦石，而杀伤人者，各减斗杀伤罪一等。
    若故令入城及宅中，杀伤人者，各以斗杀伤论；至死者，加役流。
    【疏】议曰：即射弹投瓦石之人，故令箭等入城、宅之中，杀伤人者，各以斗杀伤论，尊卑、长幼、贵贱并同斗杀伤之法；准罪至死者，加役流。其有射及放弹、投瓦石，不向所亲尊长并贵人之宅，而非意杀伤者，即依《名例律》：“本应重，而犯时不知者，得依凡论；本应轻者，听从本。”
    ３９４．施机枪作坑
    诸施机枪、作坑阱者，杖一百；以故杀伤人者，减斗杀伤一等；若有标识者，又减一等。
    【疏】议曰：有人施机枪及穿坑阱，不在山泽拟捕禽兽者，合杖一百。以施枪等故，而杀伤人者，减斗杀伤罪一等。若於机枪、坑阱之处，而立标识，欲使人知，而人误犯致死伤者，“又减一等”，谓总减斗杀伤罪二等。若不杀伤人，从杖一百减一等，合杖九十。
    其深山、迥泽及有猛兽犯暴之处，而施作者，听。仍立标识。不立者，笞四十；以故杀伤人者，减斗杀伤罪三等。
    【疏】议曰：“深山、迥泽”，谓非人常行之所，或虽非山泽，而有猛兽犯暴之处，施作机枪、坑阱者，不合得罪。仍立标识。不立者，笞四十。若不立标识，而致杀伤人者，减斗杀伤罪三等。若立标识，仍有杀伤，此由行人自犯，施机枪、坑阱者不坐。
    ３９５．医合药不如方
    诸医为人合药及题疏、针刺，误不如本方，杀人者，徒二年半。
    【疏】议曰：医师为人合和汤药，其药有君臣、分两，题疏药名，或注冷热迟驶，并针刺等，错误不如本方者，谓不如今古药方及本草，以故杀人者，医合徒二年半。若杀伤亲属尊长，得罪轻於过失者，各依过失杀伤论。其有杀不至徒二年半者，亦从杀罪减三等，假如误不如本方，杀旧奴婢，徒二年减三等，杖一百之类。伤者，各同过失法。
    其故不如本方，杀伤人者，以故杀伤论；虽不伤人，杖六十。即卖药不如本方，杀伤人者，亦如之。
    【疏】议曰：“其故不如本方”，谓故增减本方，不依旧法，杀伤人者，以故杀伤论，尊长、卑幼、贵贱并依故杀伤之律。“虽不伤人”，谓故不如本方，於人无损，犹杖六十；於尊长及官人，亦同“殴而不伤”之法。“即卖药不如本方”，谓非指的为人疗患，寻常卖药，故不如本方，虽未损人，杖六十；已有杀伤者，亦依故杀伤法，故云“亦如之”。
    ３９６．丁防官奴婢病不救疗
    诸丁匠在役及防人在防，若官户、奴婢疾病，主司不为请给医药救疗者，笞四十；以故致死者，徒一年。
    【疏】议曰：丁匠在作役之所，防人在镇守之处，若官户、奴婢在本司上者，而有疾病，所管主司不为请，虽请而主医药官司不给，阙於救疗者，笞四十。“以故致死者”，谓不请给医药救疗，以故致死者，各徒一年。
    ３９７．受寄物辄费用
    诸受寄财物，而辄费用者，坐赃论减一等。诈言死失者，以诈欺取财物论减一等。
    【疏】议曰：受人寄付财物，而辄私费用者，坐赃论减一等，一尺笞十，一疋加一等，十疋杖一百，罪止徒二年半。“诈言死失者”，谓六畜、财物之类，私费用而诈言死及失者。“以诈欺取财物论减一等”，谓一尺笞五十，一疋加一等；五疋杖一百，五疋加一等。
    问曰：受人寄付财物，实死、失，合偿以否？又，监临受寄，诈言死、失，合得何罪？
    答曰：下条云：“亡失官私器物，各备偿。被强盗者，不偿。”即失非强盗，仍合备之。以理死者，不合备偿；非理死者，准《厩牧令》，合偿减价。若监临主司受寄，诈言死、失者，以“诈欺取财物”减一等科之。
    ３９８．负债违契不偿
    诸负债违契不偿，一疋以上，违二十日笞二十，二十日加一等，罪止杖六十；三十疋，加二等；百疋，又加三等。各令备偿。
    【疏】议曰：负债者，谓非出举之物，依令合理者，或欠负公私财物，乃违约乖期不偿者，一疋以上，违二十日笞二十，二十日加一等，罪止杖六十。“三十疋加二等”，谓负三十疋物，违二十日，笞四十；百日不偿，合杖八十。“百疋又加三等”，谓负百疋之物，违契满二十日，杖七十；百日不偿，合徒一年。各令备偿。若更延日，及经恩不偿者，皆依判断及恩後之日，科罪如初。
    ３９９．负债强牵财物
    诸负债不告官司，而强牵财物，过本契者，坐赃论。
    【疏】议曰：谓公私债负，违契不偿，应牵掣者，皆告官司听断。若不告官司而强牵掣财物，若奴婢、畜产，过本契者，坐赃论。若监临官共所部交关，强牵过本契者，计过剩之物，准“於所部强市有剩利”之法。
    ４００．以良人为奴婢质债
    诸妄以良人为奴婢，用质债者，各减自相卖罪三等；知情而取者，又减一等。仍计庸以当债直。
    【疏】议曰：虚妄用良人为奴婢，将质债者，“各减自相卖罪三等”，谓以凡人质债，从流上减三等；若以亲戚年幼妄质债者，各依本条，减卖罪三等。“知情而取”，谓知是良人而取为奴婢，受质债者，“又减一等”，谓又减质良人罪一等。“仍计庸以当债直”，谓计一日三尺之庸，累折酬其债直。不知情者，不坐，亦不计庸以折债直。
    ４０１．错认良人为奴婢部曲
    诸错认良人为奴婢者，徒二年；为部曲者，减一等。错认部曲为奴者，杖一百。
    【疏】议曰：良人之与奴婢，种类自殊，若错认者，徒二年。“为部曲者，减一等”，徒一年半。若错认部曲为奴者，杖一百。若部曲妻，虽取良人女为，亦依部曲之坐。
    错认奴婢及财物者，计赃一疋笞十，五疋加一等，罪止杖一百。未得者，各减二等。
    【疏】议曰：错认他人奴婢及财物者，计赃一疋笞十，五疋加一等，罪止杖一百。“未得者，各减二等”，谓从“错认良人”以下，未得者，并减二等。其错认良人以下为子孙，律既无文，量情依“不应为轻”；若错认他人妻妾及女为己妻妾者，情理俱重，依“不应为重”科。若已认得妻妾将去者，多涉奸情，即同奸法。
    ４０２．博戏睹财物
    诸博戏赌财物者，各杖一百；（举博为例，馀戏皆是。）赃重者，各依己分，准盗论。（输者，亦依己分为从坐。）
    【疏】议曰：共为博戏，而赌财物，不满五疋以下，各杖一百。注云“举博为例，馀戏皆是”，谓举博为名，总为杂戏之例。弓射既习武艺，虽赌物，亦无罪名。馀戏，计赃得罪重於杖一百者，“各依己分，准盗论”，谓赌得五疋之物，合徒一年。注云“输者，亦依己分为从坐”，谓输五疋之物，为徒一年从坐，合杖一百。赃多者，各准盗法加罪。若赢众人之物，亦须累而倍论；输众人物者，依己分，倍为从坐。若倍不重一人之赃，即各从一人重断。
    其停止主人，及出九，若和合者，各如之。赌饮食者，不坐。
    【疏】议曰：“停止主人”，谓停止博戏赌物者主人；“及出九之人”，亦举九为例，不限取利多少；若和合人令戏者：不得财，杖一百；若得利入己，并计赃准盗论。众人上得者，亦准上例倍论。故云“各如之”。“赌饮食者，不坐”，谓即虽赌钱，尽用为饮食者，亦不合罪。
    ４０３．舍宅车服器物远令
    诸营造舍宅、车服、器物及坟茔、石兽之属，於令有违者，杖一百。虽会赦，皆令改去之；（坟则不改。）
    【疏】议曰：营造舍宅者，依《营缮令》：“王公已下，凡有舍屋，不得施重拱、藻井。”车者，《仪制令》：“一品青油，通，虚偃。”服者，《衣服令》：“一品衮冕，二品冕。”器物者，“一品以下，食器不得用纯金、纯玉。”坟茔者，“一品方九十步，坟高一丈八尺。”石兽者，“三品以上，六；五品以上，四。”此等之类，具在令文。若有违者，各杖一百。虽会赦，皆令除去，唯坟不改。称“之属”者，碑、碣等是。若有犯者，并同此坐。
    其物可卖者，听卖。若经赦後百日，不改去及不卖者，论如律。
    【疏】议曰：舍宅以下，违犯制度，堪卖者，须卖；不堪卖者，改去之。若赦後百日，不改及不卖者，还杖一百，故云“论如律”。
    ４０４．侵巷街阡陌
    诸侵巷街、阡陌者，杖七十。若种植垦食者，笞五十。各令复故。虽种植，无所妨废者，不坐。
    【疏】议曰：“侵巷街、阡陌”，谓公行之所，若许私侵，便有所废，故杖七十。“若种植垦食”，谓於巷街阡陌种物及垦食者，笞五十。各令依旧。若巷陌宽闲，虽有种植，无所妨废者，不坐。
    其穿垣出秽污者，杖六十；出水者，勿论。主司不禁，与同罪。
    【疏】议曰：其有穿穴垣墙，以出秽污之物於街巷，杖六十。直出水者，无罪。“主司不禁，与同罪”，谓“侵巷街”以下，主司并合禁约，不禁者，与犯罪人同坐。
    ４０５．占山野陂湖利
    诸占固山野陂湖之利者，杖六十。
    【疏】议曰：山泽陂湖，物产所植，所有利润，与众共之。其有占固者，杖六十。已施功取者，不追。
    ４０６．犯夜
    诸犯夜者，笞二十；有故者不坐。（闭门鼓後、开门鼓前行者，皆为犯夜。故，谓公事急速及吉、凶、疾病之类。）
    【疏】议曰：《宫卫令》：“五更三筹，顺天门击鼓，听人行。昼漏尽，顺天门击鼓四百扌追讫，闭门。後更击六百扌追，坊门皆闭，禁人行。”违者，笞二十。故注云“闭门鼓後、开门鼓前，有行者，皆为犯夜”。故，谓公事急速。但公家之事须行，及私家吉、凶、疾病之类，皆须得本县或本坊文牒，然始合行，若不得公验，虽复无罪，街铺之人不合许过。既云闭门鼓後、开门鼓前禁行，明禁出坊外者。若坊内行者，不拘此律。
    其直宿坊街，若应听行而不听及不应听行而听者，笞三十；即所直时，有贼盗经过而不觉者，笞五十。
    【疏】议曰：谓诸坊应闭之门，诸街守卫之所，有当直宿，应合听行而不听，及不应听行而听者，笞三十。若分更当直之时，有贼盗经过所直之处，而宿直者不觉，笞五十。若觉而听行，自当主司故纵之罪。
    ４０７．片行身死不送还乡
    诸从征及从行、公使於所在身死，依令应送还本乡，违而不送者，杖一百。若伤病而医食有阙者，杖六十；因而致死者，徒一年。
    【疏】议曰：“从征”，谓从军征讨；“及从行”，谓从车驾行及从东宫行；并公事充使，於所在身死。依令应送还本乡者，《军防令》：“征行卫士以上，身死行军，具录随身资财及尸，付本府人将还。无本府人者，付随近州县递送。”《丧葬令》：“使人所在身丧，皆给殡殓调度，递送至家。”从行，准《兵部式》：“从行身死，折冲赙三十段，果毅二十段，别将十段，并造灵，递送还府。队副以上，各给绢两疋，卫士给绢一疋，充殓衣，仍并给棺，令递送还家。”自馀无别文者，即同公使之例。应送不送者，各杖一百。“若伤病”，谓征行人等，或病或伤，须医药救疗，饮食供给，而医食有阙者，杖六十。“因而致死”，谓以医食不如法致死者，徒一年。
    即卒官，家无手力不能胜致者，仰部送还乡，违而不送者，亦杖一百。
    【疏】议曰：官人在任，以理身死，家道既贫，先无手力，不能自相运致以还故乡者，卒官之所，部送还乡。称“部送”者，差人部领，递送还乡。依令去官家口累弱，尚得送还；况乃身亡，明须准给手力部送。违而不送者，亦杖一百。
    ４０８．应给传送剩取
    诸应给传送，而限外剩取者，笞四十；计庸重者，坐赃论，罪止徒二年。
    【疏】议曰：“应给传送”，依《厩牧令》：“官爵一品，给马八疋；嗣王、郡王及二品以上，给马六疋。”三品以下，各有等差。若过令限，数外剩取者，笞四十。“计庸重者，坐赃论”，马庸一日为绢三尺，坐赃一尺笞二十，一疋加一等，三疋一尺笞五十，即是得罪重於笞四十，须从坐赃论计庸，罪止徒二年。
    若不应给而取者，加罪二等；强取者，各加一等。主司给与者，各与同罪。
    【疏】议曰：上文并据应给而剩取之。“若不应给而取者”，谓本无传送之理而取之，加二等，谓赃轻者，杖六十；赃重者，加坐赃之罪二等，罪止徒三年。“强取者，各加一等”，谓应得传送，而剩强取者笞五十，赃重者於坐赃上加一等；不应给传送而强取者杖七十，赃重者坐赃上加三等。是“各加一等”。“主司给与者，各与同罪”，称“各”者，强取而主司给与，亦与强者罪同。
    ４０９．不应入驿而入
    诸不应入驿而入者，笞四十。辄受供给者，杖一百；计赃重者，准盗论。虽应入驿，不合受供给而受者，罪亦如之。
    【疏】议曰：“不应入驿而入者，笞四十”，《杂令》：“私行人，职事五品以上、散官二品以上、爵国公以上，欲投驿止宿者，听之。边远及无村店之处，九品以上、勋官五品以上及爵，遇屯驿止宿，亦听。并不得辄受供给。”谓私行人不应入驿而入者，笞四十。辄受供给，准赃虽少，皆杖一百；计赃得罪重於杖一百者，准盗论。虽应入驿，准令不合受供给而受，亦与不应入驿人同罪。强者，各加二等。
    ４１０．奸
    诸奸者，徒一年半；有夫者，徒二年。部曲、杂户、官户奸良人者，各加一等。即奸官私婢者，杖九十；奴奸婢，亦同。
    【疏】议曰：和奸者，男女各徒一年半；有夫者，徒二年。妻、妾罪等。部曲、杂户、官户而奸良人者，并加良人相奸罪一等。即良人奸官私婢者，杖九十。注云“奴奸婢，亦同”，杖九十。
    奸他人部曲妻，杂户、官户妇女者，杖一百。强者，各加一等。折伤者，各加斗折伤罪一等。
    【疏】议曰：“奸他人部曲妻”，明奸己家部曲妻及客女各不坐；若奸杂户、官户妇女者：杖一百。“强者，各加一等”，自“奸良人”以下，强者各加一等。“折伤者”，谓折齿或折指以上，“各加斗折伤一等”，谓良人从凡斗上加，官户、杂户、他人部曲妻、官私奴婢各从本斗罪上加，与强奸为二罪，从重而科。
    ４１１．奸缌麻以上亲
    诸奸缌麻以上亲及缌麻以上亲之妻，若妻前夫之女及同母异父姊妹者，徒三年；强者，流二千里；折伤者，绞。妾，减一等。（馀条奸妾，准此。）
    【疏】议曰：“奸缌麻以上亲”，谓内外有服亲者；“及缌麻以上亲之妻”，亦谓有服者妻；“若妻前夫之女”，谓妻前家所生者：各徒三年。强者，流二千里。因强奸而折伤者，绞。得罪已重，故“妾，减一等”，谓减妻罪一等。其於媵，罪与妾同。注云“馀条奸妾，准此”，谓馀条五服内及主之缌麻以上亲，直有奸名而无妾罪者，并准此条，减妻一等。其奴及部曲，奸主之妾及主期亲之妾，亦从减一等之例。
    ４１２．奸从祖母姑
    诸奸从祖祖母姑、从祖伯叔母姑、从父姊妹、从母及兄弟妻、兄弟子妻者，流二千里；强者，绞。
    【疏】议曰：“从祖祖母姑”，谓祖之兄弟妻，若祖之姊妹；“从祖伯叔母姑”，谓父之堂兄弟妻及父之堂姊妹；“从父姊妹”，谓己之堂姊妹；“从母”，谓母之姊妹；及兄弟之妻、兄弟子妻：与之奸者，并流二千里；强者，绞。
    ４１３．奸父母妾
    诸奸父祖妾、谓曾经有父祖子者。伯叔母、姑、姊妹、子孙之妇、兄弟之女者，绞。即奸父祖所幸婢，减二等。
    【疏】议曰：“奸父祖妾”，即曾、高妾亦同。注云“谓曾经有父祖子者”，其无子者，即准上文“妾，减一等”。奸伯叔母、姑、姊妹、子孙妇，曾、玄孙妇亦同，兄弟之女者，绞。“即奸父祖所幸婢，减二等”，合徒三年。不限有子、无子，得罪并同。
    问曰：父祖之妾，曾经有子，父祖亡殁，改嫁他人，而子孙奸之，得同凡奸以否？
    答曰：妇人尊卑，缘夫立制。子孙於父祖之妾，在礼全无服纪，父祖亡殁，改他人，子孙奸者，理同凡奸之法。律有“曾为袒免亲妻妾而嫁娶者”别立罪名；至於和奸，律无加罪。
</div>
    <div class="pagination">
<a href="唐律疏议_page25.html">上一页</a><span>...</span><a href="唐律疏议_page21.html">21</a><a href="唐律疏议_page22.html">22</a><a href="唐律疏议_page23.html">23</a><a href="唐律疏议_page24.html">24</a><a href="唐律疏议_page25.html">25</a><span class="current-page">26</span><a href="唐律疏议_page27.html">27</a><a href="唐律疏议_page28.html">28</a><a href="唐律疏议_page29.html">29</a><a href="唐律疏议_page30.html">30</a><a href="唐律疏议_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
