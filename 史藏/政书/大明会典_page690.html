<!DOCTYPE html>
<html>
<head>
    <meta charset="UTF-8">
    <title>大明会典 - 第 690 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 690 页/共 713 页</h1>
    <div class="content">监规
洪武十五年定

一、本监正官、每日清晨升堂、就坐、各属官以次赴堂序立、行揖礼、正官坐受。后各属官分列东西、相向对揖、礼毕就立。俟各堂生员行列恭揖。礼毕方退。晚亦如之
○一、本监属官、每遇赴堂稟议事务、质问经史、皆须拱立听受、取次讲说、不得即便坐列。其正官亦不得要求虚誉、輒自起身、有紊礼制。务在纲纪秩然、足為矜式
○一、本监正官、职专总理。一应事务、须要整飭威仪、严立规矩、表率属官、模范后进。不可尸位素餐、因而怠惰
○一、监丞之职、所以参领监事。凡教官怠於师训、生员有戾规矩、并课业不精、廩膳不洁、并从纠举惩治。务要夙夜尽公、严行约束、毋得徇情、以致废弛
○一、博士、助教、学正、学录等官、职专教诲。务在严立工程、用心讲解、以臻成效。如或怠惰不能自立、以致生员有戾规矩者、举觉到官、各有责罚
○一、生员在学读书、务要明体适用、以须仕进。各宜遵承师训、循规蹈矩。凡出入起居、升堂会饌、毋得有犯学规。违者痛治

○一、掌饌职备廩食、供给师生。须要恪恭乃事、务在丰洁。毋得通同膳夫厨役人等、因而剋减、以致不充。违者依律问罪
○一、典簿职专文案。凡一应学务、并支销钱粮、季报课业文册等项、皆须明白稽考。毋得通同吏典人等、侵损漏落作弊。违者并依律处治施行
○一、每月背讲书日期。初一日假　初二日初三日会讲　初四日背书　初五日初六日復讲　初七日背书　初八日会讲　初九日初十日背书　十一日復讲　十二日十三日背书　十四日会讲　十五日假　十六日十七日背书　十八日復讲　十九日二十日背书　二十一日会讲　二十二日二十三日背书　二十四日復讲　二十五日会讲　二十六日背书　二十七日二十八日復讲　二十九日背书　三十日復讲
本年又定
一、学校之所、礼义為先。各堂生员、每日诵授书史、并在师前立听讲解。其有疑问、必须跪听。毋得傲慢、有乖礼法
○一、在学生员、当以孝悌忠信礼义廉耻為本。必先隆师亲友、养成忠厚之心、以為他日之用。敢有毁辱师长、及生事告訐者、即係干名犯义、有伤风化。定将犯人杖一百、发云南地面充军
○一、开设太学、教育诸生、所以讲学性理、务在明体适用。今后诸生、止许本堂讲明肄业、专於為己、日就月将。毋得到於别堂、往来相引、议论他人长短、因而交结為非。违者从绳愆厅究察、严加治罪
○一、师生廩膳、既设掌饌以专其职、厨役人等以任其役、升堂会饌、已有成规。今后不许再立监饌生员、每日诸生会食、务要赴会饌堂、公用饮食。毋得擅入厨房、议论饮食美恶、及鞭挞膳夫。违者笞五十、发回原籍亲身当差
○一、各堂教官、每班选重厚勤敏生员一名、以充斋长、表率诸生。每日各斋通轮斋长四名、於彝伦堂直日、整点礼仪、序立班次、及催督各斋工课。不许仍设掌仪、专总事务、有妨本名肄业
○一、堂宇宿捨、俱各整飭、应用什物、皆已备具、务在常加洁净。閒杂人等、不许輒入。其在学人员、敢有毁污作践者、从绳愆厅纠察惩治
○一、本监官员、及官民生、不许将带家人僮僕、輒擅入学纷扰污杂。违者从绳愆厅纠治

○一、掌饌职专供给饮食、务在恪恭乃事、毋得简慢。师生如有患病不能行履者、许令膳夫供送。若无病不行随眾会食者、不与当日饮食
○一、除三饭之后、并不许另外茶饭、及澡浴汤水。敢有刁蹬索取者、绳愆厅纠治、仍将本名附集愆册纪录之
○一、监丞置立集愆册一本。各堂生员、凡有不遵学规、即便究治、仍将所犯附写文册、以凭通考。初犯、纪录。再犯、决竹笓五下。三犯、决竹笓十下。四犯、照依前例、发遣安置
○一、师生所用饭食物料、一一备具在学、并无缺少。若掌管之官、蹈前官典簿之弊、不将官有见在物料放支、却令差到市夫厨役人等、日逐补办油盐酱醋等物。今后新官典簿、若有此弊、许生员
面奏
○一在学生员、或千数之广。或七八百人以為中。或百人以為下。体知有等无志之徒、往往不行求师问道、专务结党恃顽、故言饭食污恶。切详此等之徒、果係何人之子。其所造饭食、千百人所用皆善、独尔以為不善。果君子歟、小人歟。是后必有此生事者、具实奏闻。令法司枷镣禁錮、终身在学役使、以供生徒

十六年定

一、正官严立学规、定六堂师范高下。六堂讲诵课业、定生员三等高下
○一、以二司业分為左右、各提调三堂
○一、博士五员、虽分五经、共於彝伦堂西、设座教训、六堂依本经考课
○一、凡生员通四书、未通经者、居正义、崇志、广业堂。一年半之上、文理条畅者、许升修道、诚心堂。坐堂一年半之上、经史兼通、文理俱优者、升率性堂
○一、生员坐堂、各堂置立勘合文簿。於上横列生员姓名。於下界画作十方、一月通作三十日。坐堂一日、印红圈一箇。如有事故、用黑圈记。每名须至坐堂圈七百之上、方许升率性堂
○一、凡生员日讲、务置讲诵簿。每日须於本名下、书写所讲所诵所习、以凭稽考
○一、凡生员遇有事故者、须置文簿。但遇生员请假、须至祭酒处呈稟批限。不许於本堂擅请离堂
○一、凡生员升率性堂、方许积分。积分之法、孟月、试本经义一道。仲月、试论一道、詔誥表章、内科一道。季月、试经史策一道、判语二条。每试文理俱优、与一分、理优文劣者、半分。文理紕繆者、无分。岁内积至八分者為及格、与出身。不及分者、仍坐堂肄业。试法一如科举之制。果有材学超越异常者、取自
上裁

二十年定

一、各堂教官、所以表仪诸生、必当躬修礼节、正其衣冠、率先勤谨、使其有所观瞻、庶几模范后学。今后故粧闒茸怠惰、有夫威仪者、许监丞纠举、以凭区处。若监丞故不举觉、及怀私纠举不当者、从监官奏闻区处
○一、诸生衣巾、务要遵依
朝廷制度、不许穿戴常人巾服、与眾混淆。违者痛决
○一、三日一次背书。每次须读
大誥一百字、本经一百字、四书一百字、不但熟记文词、务要通晓义理。若背诵讲解、全不通者、痛决十下
○一、每月务要作课六道。本经义二道、四书义二道、詔誥表章策论判语内科二道、不许不及道数。仍要逐月作完送改、以凭类进。违者痛决
○一、每日写倣一幅。每幅务要十六行、行十六字、不拘家格、或义献智永欧虞顏柳、点画撇捺、必须端楷有体、合於书法。本日写完就於本班先生处呈改、以圈改字少為最、逐月通考。违者痛决
○一、朔朢行释菜礼、各班生员、务要一名名赴
庙随班行礼。敢有怠惰失仪、及点闸不到者、痛决
○一、生员凡遇师长出入、必当端拱立俟其过、有问即荅、毋得倨然轻慢、有乖礼体。违者痛决
○一、生员讲解、如有疑难、即当再三从容请问。毋得轻慢师长、置之不问、蓄疑於心。违者痛决

○一、各班生员、凡有一应事务、先於本堂教官处稟知、令堂长率领赴堂稟覆。毋得径行烦紊违者痛决
○一、每班给与出恭入敬牌一面、责令各班直日生员掌管。凡遇出入、务要有牌。若无牌擅离本班、及敢有藏匿牌面者、痛决
○一、生员果有病患、无家小者、许於养病房安养、不许号房内四散宿歇。有家小者、只就本家。若无病而称病、出外游荡者、验闸得实、痛决、即令到班
○一、生员於各衙门办事者、每晚必须回监。不许於外宿歇、因而生事。若画酉不到、及点闸不在者、痛决
○一、凡会食、务要礼仪整肃、敬恭饮食、不许諠譁起坐、仍不许私自逼令膳夫打饭出外、冒费廩膳。违者痛决
○一、凡早晚升堂、务要各人亲自放牌点闸。及要衣冠严肃、步趋中节、不许搀越班次、諠譁失礼。违者及点闸不到者、痛决
○一、凡坐堂生员、务要礼貌端严、恭勤、诵读隆师亲友、讲明道义、互相劝勉為善。不许燕安怠惰、脱巾解衣、諠譁嬉笑、往来别班、谈论是非。违者痛决
○一、凡赴堂背书、务要各照班次序立、以凭抽籤背诵。若前后搀越、諠鬨杂乱者、痛决

○一、生员每夜务要在号宿歇。不许酣歌夜饮、因而乘醉高声諠鬨。违者及点闸不在者、各加决责
○一、朔朢假日、毋得在外醉饮、倒街卧巷、及因而生事、互相斗殴、有伤风化。违者痛决
○一内外号房、务要常川洁净。如是点闸各生号房前、但有作秽者、痛决
○一、内外号房、各生毋得将引家人、在内宿歇、因而生事、引惹是非。违者痛决
○一、生员拨住号房、俱已编定号数。不许私下那借他人住坐、违者痛决
○一、凡选人除授、及差使办事等项、敢有畏避躲闪、不许赴堂听选者。奏闻区处
○一、凡生员於各衙门办事完结、务要随即回监肄业。不许在外、因而生事。违者痛决
○一、凡生员省亲搬取、已有定例。敢有不行遵守、輒自奏啟者、治罪
○一、丁忧成婚、人伦大节。假託诈冒、非惟明有定律、其人不堪教养可知。今后生员、如有丁忧成婚等事、许於本监告知、具呈礼部。除丁忧已有定制外。其成婚者、定立限期、给引回还、随即移文照勘。如有诈冒、就便依律施行
○一、生员所有一切事务、合先於本监告知。本监具呈礼部定夺、奏闻区处。所告是实、本监不准、方许赴礼部陈告。毋得隔越
○一、生员但有违犯前项学规、决毕、即送绳愆厅纪过。若累犯不悛者、奏闻区处

生员入监

洪武初、令品官子弟、及民间俊秀、能通文义者。充国子学生
○十年、令武臣子弟、入国子学读书
○十五年、令各按察司、选府州县学生员年二十以上、厚重端秀者。送京考留
○十六年令、考中岁贡生员、送监再考等第、分堂肄业
○十八年令、会试下第举人、送监卒业
○二十六年令、併中都国子监生入监
○永乐元年令、选顺天府学、并大兴宛平二县学、通经能文生员。及考顺天等八府、原报科举生员。俱充北京国子监生
○十九年令、监生係南人、送南监
○宣德八年令、生员年四十五以上者、考选送监
○正统二年令、副榜举人不愿就教职者、入监卒业
○三年令、岁贡生南人愿入北监者听
○十年令、生员年四十以上者考选送监
○十四年令、南直隶岁贡生、俱送北监
○景泰间令、生员纳马纳粟入监
○七年令、云南岁贡生改送北监
○天顺元年
詔、在京三品以上官子孙、愿入监读书者听。务须科目出身
○成化三年奏准、在京三品以上官子孙、许一人送监读书、照监例出身。有志科目者听
○十二年奏准、南直隶岁贡生、仍送南监
○十四年令、南方举人愿入南监者听
○弘治十七年奏准、岁贡生愿就教者听。礼部考试不中者、分送南北监肄业
○嘉靖六年奏准、监生告改南监者、礼部仪制司给与号纸、令备写入监坐班、告改年月日紧关字面、用印鈐盖、亲齎赴南京礼部投验。自南改北者亦如之
</div>
    <div class="pagination">
<a href="大明会典_page689.html">上一页</a><span>...</span><a href="大明会典_page685.html">685</a><a href="大明会典_page686.html">686</a><a href="大明会典_page687.html">687</a><a href="大明会典_page688.html">688</a><a href="大明会典_page689.html">689</a><span class="current-page">690</span><a href="大明会典_page691.html">691</a><a href="大明会典_page692.html">692</a><a href="大明会典_page693.html">693</a><a href="大明会典_page694.html">694</a><a href="大明会典_page695.html">695</a><span>...</span><a href="大明会典_page691.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
