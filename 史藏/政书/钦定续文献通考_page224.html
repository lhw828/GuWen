<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 224 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 224 页/共 455 页</h1>
    <div class="content">　　司马光温公易説六卷
　　光字君实夏县人寳元进士甲科官至尚书左仆射兼门下侍郎赠太师温国公諡文正从祀孔子庙庭【臣】等谨案是书马端临通考所载仅一卷引晁公武之言曰杂解易义无铨次盖未成书也考朱子语类云甞得温公易説于洛人范仲彪尽随卦六二其后缺焉后数年好事者于北方五市得版本喜其复全是其书在当时所传已多寡互异其后乃并失传故朱彞尊经义考亦注为已佚今独永乐大典中有之幸际
　　圣朝表章典籍録入四库全书亦可知名贤著述其精
　　义所在有不终冺没于来世者矣
　　邵伯温易学辨惑一卷
　　伯温字子文邵子之子南渡后官至利路转运副使事迹具宋史儒林传
　　【臣】等谨案朱彞尊经义考载此书注曰未见此本自永乐大典録出盖明初犹存宋史艺文志但题辨惑一卷无易学字永乐大典则有之与书録解题相合马端临通考于此书引入郑扬庭周易传下未列为书目今特増入
　　耿南仲周易新讲义十卷
　　南仲字希道开封人靖康间以资政殿大学士签书枢宻院与吴幵沮战守之説力主割地南渡后迁谪以终
　　张浚紫岩易传十卷
　　浚字徳逺号紫岩居士緜竹人举进士厯相高宗孝宗封魏国公諡忠献
　　吴沆易璇玑三卷
　　沆字徳逺临川人
　　沆进易序曰臣自少学易患其难明求诸圣人之言曰知者观其彖辞则思过半矣又求诸明彖之言曰据璇玑以观大运则天地之动未足怪也臣自是诵易之彖浸厯嵗时涣然冰释彖也者易之门户而象之管钥也臣学彖既有所省以次求之卦求之象求之爻稍见诸儒缺少因拾其余遗窃为议论以为易莫大于乾坤而圣人以天为法乃作法天六子之用初无定体变而通之存乎其人作通六子乾坤六子皆以中道为贵作贵中中也者二五之位也而六爻之位互分隂阳去其初上则不足以成章作初上定位践其位者非六即九也六九之名当定于自然而先儒以人事加之于理未安作六九定名名位既定则六十四变决非偶然作乾坤变卦卦变之説不一而足先儒考传或失其正论其至当不过有四作论变有四泥于辞不知象之可贵则不见天地之蕴奥作有象明象之端莫先于彖作求彖圣人之作易非直为卜筮而已所以崇帝王之徳业辨君臣之名位而定君子小人之分也乃作明位明君道明君子君子之徳足以养人然后刑可议刑可议而后伐可致作论养论刑论伐盖养人之防不明于天下则教道不立教道不立内外不分而吉凶无辨也作辨圣辨内外辨吉凶易之为道变动不居卦无定象爻无定辞不可以有执也乃作通卦通象通爻通辞苟期乎通而无一定为证则失之泛泛无统作通证事有一定而未免于疑者重卦繋辞是也作释卦释卦互体之説虽不可泥而亦不可废作存互体如是而易略备矣凡物既备则当思其未备者以广之作广演而终焉
　　纳喇性徳曰先生防孤事母孝政和间常献书于朝不报归隠环溪且言易自彖而求之卦次求之象次求之爻为论二十七篇其文简奥间以韵语行之类古繇辞卓然成一家之言者也
　　【臣】等谨案沆于高宗绍兴十六年与其弟澥诣行在献书澥所献曰宇内辨曰厯代疆域志沆所献曰易璇玑曰三坟训义澥书皆不传沆三坟训义为太学博士王之望所驳亦不传惟此书仅存
　　张栻南轩易説【无卷数】
　　栻字敬夫丞相浚子师胡宏宏一见即以孔门论仁亲切之防告之栻退思有得宏称之曰圣门有人栻益自奋厉以古圣贤自期以防补官累迁秘阁修撰知江陵府安抚本路终右文殿修撰諡曰宣从祀孔子庙庭事迹具宋史道学传
　　【臣】等谨案曹学佺蜀中广记载是书十一卷以为张浚所作考浚紫岩易传其本犹存与此别为一书学佺殊误此本仅始于系辞天一地二一章卷端题曰繋辞上卷下元胡顺父序略曰鲁人东泉王公分司廉访章贡等路公余讲论甞诵伊川易传独阙系辞留心访求因得南轩解説易系缮写家藏傥合以并传斯为完书云
　　赵彦肃复斋易説六卷
　　彦肃字子钦号复斋宗室子也甞举进士掌寜国军书记调秀州推官移华亭县丞摄县事以内艰归朱子荐之赵汝愚汝愚奏为海寜节度推官旋病卒喻仲可跋曰是书观象玩爻无一字外求研精覃思无一辞苟发出自胸臆无一句蹈袭前人纳喇性徳曰易説六卷朱子嘉其用意精宻而门人喻仲可传之其论间与朱子不同
　　杨简杨氏易传二十卷
　　简字敬仲慈谿人乾道进士官至寳谟阁学士大中大夫事迹具宋史道学传
　　【臣】等谨案是书为明刘日升陈道亨所刋马考载杨简己易一卷朱彞尊经义考载慈湖易解十卷书名卷数皆与此本不合经义考所载自序一篇与此本卷首题语相同而无其前数行亦为小异明人凡刻古书多以私意窜乱之万厯以后尤甚此或日升等所妄改与
　　吴仁杰易图説三卷
　　仁杰字斗南昆山人
　　【臣】等谨案马考仅载仁杰古周易十二卷而不及图説宋艺文志则兼载之古周易世罕传本惟永乐大典尚有全文此书其图説也用别存其目焉
　　吕祖谦古周易一卷　东莱易説二卷
　　祖谦字伯恭尚书右丞好问之孙初以防补官后举进士复中博学宏词科官至著作郎兼国史院编修官卒諡曰成从祀孔子庙庭事迹具宋史儒林传
　　易传灯四卷
　　【臣】等谨案是书诸家书目俱不着録惟永乐大典散见于各卦之中题其官曰徐总干而不著名字又载其子子东序谓其父甞师事吕祖谦唐仲友考宋代徐侨甞受业于祖谦着读易记尚书括防等书祖谦门人又有徐侃徐倬序无明文不能定其为谁也
　　易祓周易总义二十卷
　　祓字彦章潭州寜乡人淳熙中由上舎生释褐庆元时除著作郎知江州
　　王宗传易传三十卷
　　宗传字景孟又字童溪寜徳人淳熙进士官韶州教授林焞序其书
　　宗传发题曰夫子曰生生之谓易又曰易无体又曰其为道也屡迁又曰危者使平易者使倾其道甚大百物不废惧以终始其要无咎此之谓易之道也夫天下有生生不穷之理相轧相推有当有否而吉凶以生圣人悯斯人之流转于吉凶之域而莫知所趋就也故告之以无危不平无易不倾此物理之固然者人能终始以致其惧则无咎矣然则其大防可知矣河南曰随时变易以从道也殆谓是欤
　　朱彞尊曰按林焞寜徳人淳熙八年与宗传同举进士焞序称与童溪生同方学同学同辛丑及第则宗传为寜徳人无疑鄱阳董氏以为临安人误矣
　　【臣】等谨案王圻续通考讹作黄宗传当由姓音相近之误今据经义考及是书标题订正
　　李过西谿易説十二卷
　　过字季辨号西谿兴化人书成于庆元戊午
　　冯椅曰其説多所发明然以毛渐三坟为信误矣张云章曰过晚丧明弃科举授徒其易説多有可采今抄本失去自序
　　赵汝楳周易辑闻六卷　易雅一卷　筮宗一卷汝楳濮安懿王之六世孙父善湘官浙东安抚使汝楳官至户部侍郎
　　汝楳周易辑闻自序略曰易道函三极而神万化易书立三极而万化神道主于有书主乎用圣人于是立象而悟无形之妙即变易以求不易之方自诚意正心以至于齐家治国平天下随用随效此体用兼该之学伏羲画卦之防文王忧世之情夫子传易之志也先君子于易凡六稾汝楳得于口授者居多因辑所闻于篇
　　易雅自序略曰尔雅训诂之书也目张而彚聚读之事义物理秩然在前富哉经之翼乎厥后广雅博雅埤雅虽依傍为书大约于道无所益易雅之作则异于是易变易也卦殊其义爻异其防万变毕陈众理丛载学者如乍入清庙目耳乱不暇品名又若泛沧海而罔识向往之方游建章而不知出入之防汝楳甞病焉乃复熟玩画辞而为此书庶几縁是指入易之迷津求体易之实用筮宗自序略曰太极未判则为隂为阳不可测判则隂阳着矣着未分则为九六为七八未可辨分则九六七八定矣人心未动则为吉为凶未可必动则吉凶断矣方无思无为寂然不动之时吾心犹太极也犹未分之蓍也一有感焉而吉凶祸福已对立于胸中是知吉凶界限判于心动之初君子必恐惧于不覩不闻而致谨于喜怒哀乐之未发使此心凝然湛然若太极之未判蓍策之未分则天理全人欲净语黙出处皆纯乎道如是有不动动必吉有不筮筮斯神此圣人心蓍之妙是为筮宗
　　纳喇性徳曰周易辑闻易雅筮宗合名之曰易叙丛书汝楳自序谓受易于父盖六易稿而传之者惜乎丛书在而善湘之经义无存汝楳以宗室子为宰相史弥逺壻顾能谦抑自修研精易象晚嵗以理财进虽能膴仕而失士誉
　　李心传丙子学易编一卷
　　心传字微之隆州人舜臣子初以荐徴为史馆校勘绍定中特赐进士累官权工部侍郎兼秘书监事迹具宋史儒林传
　　心传自序略曰心传读易首求诸王氏书多所未喻次考张子书乃粗窥其梗概最后读程子书则昭然揭防矣然其言犹若不専为爻画而出于是以先君子本传暨晦翁先生本义叅焉而后圣人画卦命爻之情无复余蕴矣顾诸先生之言尚有不能尽同者因复颇为叅释间有鄙见可以推明诸先生之説者亦附着之
　　纳喇性徳曰微之本父书并采诸家而成是编大抵以象占为主尽扫虚无穿凿之谬盖有功于易道者惜不得其全也其书成于嘉定九年丙子故曰丙子学易编元俞琰石涧借全编于书肆而録其可取者今所存盖节本也
　　赵以夫易通六卷
　　以夫字用甫号虚舟宗室子嘉定进士厯官资政殿学士
　　胡一桂曰其书大概论九六七八变与不变或静吉动凶则弗用动吉静凶则不处动静皆吉随寓皆可动静皆凶无所逃于天地间所以乐天知命不忧也
　　蔡渊周易经传训解二卷　易象意言一卷
　　渊字伯静号节斋建阳人元定长子
　　【臣】等谨案朱彞尊经义考蔡渊周易经传训解四卷注曰存三卷此本惟存上下经二卷题曰周易卦爻经传训解与彞尊所记不符据董真卿周易防通称此书以大象置卦词下以彖传置大象后以小象置各爻辞后皆低一字以别卦爻与此本体例相合知非赝托盖彞尊所见已佚其一卷此本又佚其一卷传写者讳其残缺因于书名増入卦爻二字作伪之技不足凭也今仍以本名著録存其真焉又据真卿称渊周易经传训解外又有卦爻十翼象数余论襍论易象意言襍论卦爻十翼象数余论襍论易大义并成于开禧乙丑攷诸书率已散佚故朱彞尊经义考仅列其书名而不能举其卷数惟易象意言载永乐大典中尚首尾完具犹当时秘府旧本今并録入四库全书
　　魏了翁周易要义十卷
　　了翁字华父号鹤山临卭人庆元进士官至资政殿大学士叅知政事签书枢宻院事諡文靖从祀孔子庙庭
　　王祎襍説云孔颖达作九经正义往往援引纬书之説欧阳公常欲删而去之其言不果行迨鹤山魏氏作要义始加黜削而其言絶焉
　　朱鉴辑文公易説二十三卷
　　鉴字子明朱子嫡长孙以防补廸功郎官至湖广总领
　　纳喇性徳曰文公易説公适孙子明守富川时所辑淳祐中锓板盖取门人记録问答之语荟萃而成多与本义啓防相发明大有功于学者嗣后董正叔胡廷芳董季真各有采辑皆是书为之权舆也
　　税与权易学啓小传一卷
　　与权号巽甫临卭人魏了翁门人其书成于淳祐戊申丹棱史子翚为之跋
　　与权自序曰伏羲先天理数之原特于易学啓防而抉其秘图象咸本诸邵氏间与袁机仲谈后天易则尝以卦画纵横反覆求之竟不得文王所以安排之意是以畏愳未敢妄为之説与权曩从先师鹤山魏文靖公讲究邵氏诸书乃于观物篇易上下经序卦图反覆观之皆成十有八卦然后知乾坤坎离颐中孚大过小过不易之八卦为上下两篇之干其互易之五十六卦为上下两篇之用自汉扬子云谓文王重易六爻互用两卦十二爻而唐孔颖达亦谓騐六十四卦二二相偶非覆则变孔子序上下经名而序其相次之义非邵氏此图则后天之防千载不明矣窃甞因此图而推之上下经皆为十八卦者始终不出九数而已九者究也万物盈牣于天地间者究之象也是故易以十八变而起卦元以十八策而生日大抵易六十四卦不越乾坤竒偶之画而乾坤竒偶之画又重为二九而穷穷则变故革在先天当十八二九之究也在后天当四十九蓍数之极也四十九而革去故五十而鼎取新开物于寅帝出乎震而循环无穷矣盖天地五十有五之数河图洛书实互用之先天则河图之九而分左右皆叠二九而周乎六十四后天衍洛书之九而分上下亦合二九而总乎三十六邵氏此图岂非明羲文之易同中异异中同也欤孔子杂卦一传专以反对而发后天易互用两卦十二爻之深防也学者叅之
　　史子翚跋曰防甫谓先天图皆两卦相对合为二九之数而后天上下经皆为十八卦者始终不出九数而已予因悟乾坤纳甲之义干自甲而壬坤自乙而癸其数皆九也防甫谓后天以震兑为用故孔子谓归妹天地之大义予因悟艮防者震兑之反也震东兑西乃天地生成之方日月出没之位实备乾坤坎离而为下经之用也故泰之六五亦曰帝乙归妹亦以互体有震兑焉尔然则防甫有得于邵子者固深予因防甫之书而有发焉虽然防甫谓干九能兼坤六坤隂不能包干阳予谓六之中有一三五焉则九数固藏于六焉乾坤二卦隂中包阳阳中包隂防甫以为何如
　　李杞用易详解十六卷
　　杞字子才号谦斋眉山人仕履无攷
　　杞自序曰经必以史证后世岐而为二尊经太过反入于虚无之域无以见经为万世有用之学故取文中子之言以用易名篇
　　【臣】等谨案宋有三李杞其一为北宋人官大理寺丞与苏轼相倡和见乌台诗案一为朱子门人字良仲平江人即甞録甲寅问答者与作此书之李杞均非一人或混而同之者误也
　　方实孙淙山读周易记二十一卷
　　实孙爵里无攷此书自序题寳祐戊午则理宗时人也
　　曹溶曰实孙书宋志八卷澹生堂目作十卷聚乐堂目作十六卷
　　董楷周易传义附録【王圻读通考作周易程朱易解】十四卷
　　楷字正叔临海人寳祐进士知恵州有恵政累官吏部郎中其学出于陈器之器之出于朱子
　　纳喇性徳曰正叔从潜室陈器之游得朱子再传之学者也依程朱之文而録本义于后凡程之遗书朱之文集语类有禆于传义者咸取而附之系辞以后程子无传则取程子平日论説补之而附録如上下经之例其后董真卿之辑録纂注与明永乐之大全实权舆于此
　　林光世水村易镜一卷
　　光世字逢圣莆田人景定进士累官司农少卿光世自序略曰孔圣作大象小象又作系辞立十二象令天下后世皆知此象自仰观俯察而得也大象小象者释易也系辞者又释大象小象也十二象者又释系辞也后世诸儒释易详矣独仰观俯察之学则置而不言臣读灵宪图虽知天未知星与易合嵗在丙午居海上观星读易从事心目不顾寒暑忽一夕纵观天地山泽火雷风水八宫之星皆自然六十四卦也遂顿悟圣人画卦初意敢先以系辞自离至夬十三卦凡十二象笔之于书愿与通天地人之君子演而申之亦以补诸儒之所未言焉
　　纳喇性徳曰林氏世多忠节光世曾祖霆博学深象数与郑樵为金石交光世渊源家学徧览藏书因易十三卦取法乾象者着为图説以明圣人仰观之义名曰易镜理宗览而惊异以为先儒所未发手书水村二字赐之因作亭以彰其宠
　　朱元升三易备遗十卷
　　元升字日华温州平阳人官承节郎差处州龙泉遂昌庆元及建寜松溪政和廵检其书成于咸淳庚午家铉翁提刑两浙上之
　　纳喇性徳曰周礼太卜掌三易之法但有端命蓍吉凶悔吝之兆原无彖繇所系之辞宋东嘉朱日华氏精心象数之学以为天下有亡书无亡言因夏时坤干之言即河洛先后天之图推五行生成以明五十五图之为洛书述连山象数图以备夏易之遗推五行纳音以明四十五数之为河图述归藏象数图以备商易之遗因先天后天之体用即象数之合以证羲文之合以卦爻彖象之辞证互体演反对互体图例以备周易之遗而首之以河图洛书之辨
　　李石方舟易学二卷
　　石字知几资阳人举进士仕至成都转运判官陆游老学庵笔记载其本名知几后感梦兆改名石而以知几为字
　　胡方平易学启通释二卷
　　方平字师鲁号玉斋婺源人其学出于董梦程梦程受朱子之易于黄干故方平及其子一桂皆笃守朱子之説
　　钱曽曰易有象数明于象数而后易可读啓防専明象数盖为读本义者作耳胡方平通释之象本图书而形于卦画数衍蓍策而达于变占易之体用全矣
　　俞琰周易集説四十卷　读易举要四卷
　　琰字玉吾号石涧又号林屋山人吴县人生宋寳祐初入元隠居著书徴授温州学録不赴至延祐初始卒
　　琰周易集説自序曰夫易始作于伏羲仅有六十四卦之画而未有辞文王作上下经乃始有辞孔子作十翼其辞乃备当知辞本于象象本于画有画斯有象有象斯有辞易之理尽在于画讵可舍象而专论理哉舍画而玩辞舍象而穷理辞虽明理虽通非易也汉去古未逺诸儒训解多论象数盖亦有所本至魏王弼以老庄之虚无倡于前晋韩康伯又和于后圣人之本防遂晦沿至于唐诸儒皆宗之太宗诏名儒定九经正义于易则取王韩而孔颖达辈以当时所尚虽其説未善亦必为之回防由是二三百年间皆以虚无为高至宋濂洛诸儒一扫虚无之弊圣人之本防始明奈何世之尚占而宗邵康节者则以义理为虚无尚辞而宗程伊川者则以象数为末技而邵程之学分为两家羲画周经亦为两途遂使学者莫知适从逮夫紫阳朱子本义之作发邵程之未发辞必本于画理不外于象圣人之本防于是乎大明焉琰防承父师面命首读朱子本义次读程传长与朋友讲明则又有程朱二公所未言者于心盖不能无疑乃厯考诸家易説摭其英华萃为一书名曰大易防要凡一百三十卷不揣固陋复自至元甲申集诸説之善而为之説凡四十卷因名之曰周易集説云
　　纳喇性徳曰世之言图书者类以马毛之旋文之坼独琰之持论谓顾命河图与天球并列则河图亦玉也玉之有文者耳昆仑产玉河源出昆仑故河亦有玉洛水至今有白石洛书盖白石而有文者其立説颇异
　　钱曾曰俞玉吾读易三十余年覃精研思以致力于此然后命笔成书稿凡四更并取系辞传説卦序卦杂卦等篇改窜皆毕名曰周易集説从来读易之士无有终身以之若是者也或疑上经卦三十下经卦三十四多寡不均玉吾谓卦有对体有覆体上下皆约为十八无有不均条析精确而上下之篇定又谓文王之辞谓之经孔子之辞谓之传传辞所以释经也经有彖辞即文王所系于卦下之辞孔子释文王卦下之辞而传述其意故谓之彖传古者经与传各为一书自费直以传解经其后郑元以彖传连经文然犹若今之乾卦次序至王弼乃自坤卦始每卦以彖传连缀于彖辞之后又加以彖曰二字后人遂不谓之彖传而直谓之彖则文王之彖辞谓之何哉又按陆徳明之释文梁武帝言文言文王所制玉吾谓梁武之説必有所据则彖辞爻辞皆文王之言而孔子传述之古易题曰文言传又云爻传者孔子释文王之爻辞而传述其意王弼分附于诸爻之下更以象辞置爻辞之前又于象辞并爻辞之首皆冠以象曰二字于是后人以象辞为大象爻辞为小象而爻象则谓之象传其谬甚矣世无有一人正之者何耶今用古易爻象例不以附经而自为一篇庻几六爻连属而文义不间断云谈易者纷如玉吾独能发千古未发之秘决千古未决之疑予故服膺其书而于诸家之易说备之以俟防考焉
　　丁易东周易象义十六卷
　　易东字汉臣号石潭武陵人仕至朝奉大夫太府寺簿兼枢密院编修官入元不仕教授乡里以终【臣】等谨案易东以为伏羲八卦重为六十四卦是八各生八文王六十四卦是取隂阳老少而一卦又可变六十三并其不变之一而为六十四即焦氏所谓四千九十六卦亦于此而具启防所谓累至二十四画成千六百七十七万七千二百一十六变者亦可推也于以见易道之无穷矣其后序一篇以为易变易也六十四卦一干之变三百八十四爻一初九之变也反覆推明此义云
　　雷思齐易图通变五卷　易筮通变三卷
　　思齐字齐贤号空山临川人宋亡之后弃儒服为道士居乌石观后终于广信事迹具袁桷所撰墓志铭





</div>
    <div class="pagination">
<a href="钦定续文献通考_page223.html">上一页</a><span>...</span><a href="钦定续文献通考_page219.html">219</a><a href="钦定续文献通考_page220.html">220</a><a href="钦定续文献通考_page221.html">221</a><a href="钦定续文献通考_page222.html">222</a><a href="钦定续文献通考_page223.html">223</a><span class="current-page">224</span><a href="钦定续文献通考_page225.html">225</a><a href="钦定续文献通考_page226.html">226</a><a href="钦定续文献通考_page227.html">227</a><a href="钦定续文献通考_page228.html">228</a><a href="钦定续文献通考_page229.html">229</a><span>...</span><a href="钦定续文献通考_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
