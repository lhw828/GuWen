<!DOCTYPE html>
<html>
<head>
    <meta charset="UTF-8">
    <title>续通典 - 第 151 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 151 页/共 410 页</h1>
    <div class="content">
　　唐

　　唐德宗贞元二年诏问风师雨师祝版署讫合拜否太常寺奏本是小祀准礼无至尊亲祭之文今虽请御署检详经据并无拜礼诏曰风师雨师为中祀有烈祖成命况在风雨至切苍生今礼虽无文朕当屈己再拜以申子育万民之意仍永为例程三年徙风师坛于浐水东宪宗元和十五年太常奏来年正月三日皇帝有事于南郊同日立春后丑日宜祀风师按遍祭之仪百神咸秩风师既是星神礼当厌降如非遇郊祀其特祭如常仪

　　五代

　　梁太祖干化二年五月诏委中书省各差官祈风师雨师

　　后唐庄宗同光二年九月置水于城门以禳荧惑

　　宋

　　宋制以立春后丑日祀风师立夏后申日祀雨师真宗咸平二年旱诏有司祀雷师雨师景德三年知枢密院事王钦若请祀寿星诏有司详定请以秋分日飨寿星及角亢七宿用灵星小祀礼其坛制亦如之大中祥符初泽州请立风伯雨师庙令礼官考仪式颁之有司言唐制诸郡置风伯坛于社坛东雨师坛于社坛西各稍北数十步卑下于社坛祀用羊一笾豆各八簠簋各二奏可仁宗康定元年十二月诏南京祠大火 【时南京鸿庆宫灾集贤校理胡宿请祠大火礼官议国家有天下之号实本于宋五运之次又感火德宜因兴王之地商邱之旧为坛兆祀大火以阏伯配建辰建戌出内之月内降祝版留司长吏奉祭行事乃上坛制高五尺广二丈四出陛一壝祀用羊豕一器准中祀】 庆历四年灵台郎王大明言按占书主河江淮济沟渠溉灌之事十九星汴口祭河渎七位而不及星司天监详定亢池北河南河土司空皆不主江淮济箕计奎三星颛主津渎请与东井天津天江咸池积水天渊天潢水位水府四渎九坎天船王良罗堰等十七星在天河内者当祠二月诏汴口祭河兼祠十七星神宗元豊详定局言周礼兆五帝于四郊四类亦如之郑氏曰日月星辰运行无常以气类为之位兆日于东郊兆月与风师于西郊兆司中司命于南郊兆雨师于北郊各以气类祭之谓之四类汉仪县邑常以丙戌日祠风伯于戌地以己丑日祀雨师于丑地亦从其类也熙宁祀仪兆风师于国城东北兆雨师于国城西北司中司命于国城西北亥地则是各从其星位而不以气类也请稽旧礼兆风师于西郊祠以立春后丑日兆雨师于北郊祠以立夏后申日兆司中司命司禄于南郊祠以立冬后亥日其坛兆则各从其气类其祭辰则各从其星位仍依熙宁仪以雷师从雨师之位以司民从司中司命司禄之位又言国朝秋分享寿星于南郊于坛上设寿星一位南向坛下卯阶之南设角亢氏房心尾箕七位东向按尔雅寿星角亢也说者曰数起角亢列宿之长故曰寿星非此秋分所享之寿星也晋天文志老人一星在弧南一曰南极见则洽平主寿昌常以秋分候之南郊后汉于南郊立老人星庙以仲秋祀之则寿星谓老人星矣请依后汉于坛上设寿星一位祀老人星其坛下东方七宿位不宜复设从之徽宗建中靖国元年建阳德观以祀荧惑既又建荧惑坛于南郊赤帝坛壝外令有司以时致祭增用圭璧以阏伯配俱南向五方火精神等为从祀政和三年礼局定风师坛广二十三步雨师雷师坛广十五步阶高三尺四陛并一壝二十五步其雨雷坛同壝又请祀风师雨师司中司命用乐仍制乐章以为降神之节祭以少牢仍用体解并从之南渡后寿星风师雨师雷师诸祠并仍旧制高宗绍兴三年太常寺言应天府祀大火今道路未通宜于行在春秋设位七年五月命举荧惑寿星之祀

　　辽

　　辽圣宗统和二年四月辛卯祭风伯道宗清宁元年皇帝射柳讫诣风师坛再拜

　　金

　　金章宗明昌五年为坛于景风门外东南阙之巽地岁以立春后丑日祀风师牲币进熟又为坛于端礼门外西南阙之坤地岁以立夏后申日祀雨师羊豕各一仪并如中祀是日祭雷师于位下礼同小祀一献羊一无豕并令有司摄之

　　元

　　元世祖至元初敕二分二至及圣诞节日祭星于司天台七年大司农请于立春后丑日祭风师于东北郊立夏后申日祭雷雨师于西南郊 【延佑五年始立坛壝其仪注阙】 二十六年十二月命回回司天台祭荧惑 【元祀仪皆礼官所拟而定于中书日星始祭于司天台而回回司天台遂以禜星为职事】 成宗初即位五月壬子祭太阳太岁火上等星于司天台庚申祭紫微星于云仙台仁宗即位禜五星于司天台

　　明

　　明太祖洪武初以太岁风雷雨师从祀圜丘增云师于风师之次其司中司命司民司禄寿星依唐制分日而祀二年以太岁风云雷雨诸天神合为一坛又从礼部尚书崔亮奏每岁圣寿日祭寿星同日祭司中司命司民司禄皆遣官行礼三年罢寿星等祀从礼部议于城南诸神享祭坛正南向增九闲以圣寿节前三日于此祭周天星辰四年帝躬祀周天星辰正殿共十坛中设周天星辰位仪如朝日六年命天下祀风云雷雨之神世宗嘉靖十一年厘正祀典改叙云雨风雷祭期每岁仲春秋上旬择日行事并同社稷仪注

　　△太一【九宫贵神附　唐　五代　宋　金　元】

　　（臣）等谨按汉书郊祀志神君最贵者曰太一其佐曰太禁司命之属皆从之宋马贵与谓太一莫知其何神天官书言中宫天极星其一明者太一常居则其为星象也明矣武帝惑于方士之说具太一祠坛在五帝之上谄渎不伦至唐始祀九宫贵神其后别置太一神坛宋时祀十神太一又别建九宫贵神坛壝所谓九宫者太一天一招摇轩辕咸池青龙太阴天符摄提是也十神者五福君基大游小游天一臣基直符民基四神地一是也其说鲜有经据大抵出于星历五行之家缪悠支离难可订证然自唐暨元递相附会祀典所载非复司中司命等祠可比而同考杜氏通典朝日夕月后别列禋六宗一条其礼迄于后魏而止自唐以还罕有述者固宜缺而弗书而诸星祠内隋代祀天一太一杜典本无专条然唐宋九宫十神之典已升为大祀不当复在风伯雨师之列今谨稽诸正史类纪其异同沿革之故以备议礼者之参考亦以见违经训崇淫祀之无当于礼意云

　　唐

　　五代

　　宋

　　金

　　唐

　　唐肃宗干元二年初置太一神坛于圜丘东命宰相王玙摄行祠事二年亲祀九宫贵神 【先是明皇天宝三载术士苏加庆上言请于朝日坛东置九宫贵神坛其坛三成成三尺四陛其上依位置九坛坛尺五寸东南曰招摇正东曰轩辕东北曰太阴正南曰天一中央曰天符正北曰太一西南曰摄提正西曰咸池西北曰青龙五为中数戴九履一左三右七二四为上六八为下符于遁甲以四孟月祭礼次昊天上帝而在太清宫太庙上用牲牢璧币类于天地神祇明皇亲祀之如有司行事即宰相为之】 初九宫神位四时改位干元以后不易位文宗太和二年监察御史舒元舆奏臣伏见祀九宫贵神祝版陛下亲署御名称臣王者父天母地兄日姊月此九神于天地犹子男于日月犹候伯也陛下尊为天子岂可称臣于天之子男耶诏都省议皆如元舆言乃降为中祀祝版称皇帝不署名武宗会昌元年中书门下奏九宫贵神司水旱兵荒累年水旱愆候恐是有司祷请诚敬稍亏请自今以后用大祀之礼御署祝版以社稷为准敕依

　　五代

　　梁太祖干化二年五月诏委中书省各差官祈九宫贵神

　　宋

　　宋太宗太平兴国八年诏作太一宫于都城南雍熙元年八月亲祀太一宫真宗咸平四年从直秘阁杜镐请二仲祭九宫贵神为大祀仁宗天圣六年作西太一宫景佑二年学士承旨章得象等定司天监生于渊等所请祀九宫太一依逐年飞移位次之法按郗良遇九宫法有飞棊立成图每岁一移主九州岛灾福事请依唐礼遇祭九宫之时遣司天监官一员诣祠所随每年贵神飞棊之方以定祭位仍自天圣己巳入历太一在一宫岁进一位飞棊巡行周而复始诏可神宗熙宁四年司天中官正周琮言五福太一自国朝雍熙元年甲寅岁入东南巽宫修东太一宫天圣七年己巳岁入西南坤位修西太一宫今五福太一移入中都请稽详故事崇建祠宇迎之京师诏建中太一宫于集禧观元豊六年太常博士何洵直言祀九宫贵神祝版宜依会昌故事及开宝通礼书御名而不称臣又贵神九位其用二少牢于腥熟之俎骨体不备谓宜每位一牢凡九少牢诏下太常修入祀仪哲宗元佑七年监察御史安鼎言十神太一九宫太一与汉所祀太一共是一神今祀十神用素馔而九宫并荐羊豕似非礼意诏礼官详定言十神九宫各有所主即非一神故自唐讫今九宫皆用牲牢别无祠坛用素食礼遂依旧制徽宗政和三年礼局上五礼新仪立春日祀东太一宫立夏季夏土旺日祀中太一宫立秋日祀西太一宫立冬日祀中太一宫高宗绍兴闲诏择地建太一宫太常寺主簿林大鼐言十神太一九宫太一皆天之贵神国朝分而为二并为大祀比新太一宫而九宫贵神尚寓屋而不坛乃诏临安府于国城之东建九宫贵神坛壝其仪如祀上帝

　　金

　　金宣宗兴定元年七月以久旱祀九宫贵神于东郊元成宗大德元年建五福太一坛以道流主之文宗至顺元年以立冬祀五福十神太一真君二年正月敕每岁四祭五福太一星二月建五福太一宫于京城干隅

　　钦定续通典卷四十九 

●钦定续通典五十　　礼六

　

　　吉礼六

　　○吉礼六

　　方丘神州后土附

　　社稷

　　山川

　　籍田

　　先蚕

　　△方丘【神州后土附　唐　宋　辽　金　元　明】

　　唐

　　宋

　　辽

　　金

　　元

　　明

　　唐

　　唐玄宗天宝五载诏尊莫大于天地礼莫崇于祖宗严配昭升岂宜异数今蒸尝之献既着于例程南北之郊未展于时享自今巳后每载四时虚月择吉祭昊天上帝其皇地祇合祭令宰臣行礼代宗大历十二年秋八月增修北郊坛斋宫文宗太和三年六月太常寺奏北郊祀皇地祇坛先阙斋宫请准祠例置一所可之

　　宋

　　宋初方丘在宫城北十四里以夏至祭皇地祇别为坛于北郊以孟冬祭神州地祇其南郊亲祀昊天上帝则并设皇地祇之位太祖建隆以来迭奉四祖崇配太宗太平兴国以后但以宣祖太祖更配真宗时以太宗配方丘宣祖配神州地祇景德三年以太常寺言神州坛迫隘徙于方丘之西四年正月以朝陵遣工部尚书王化基诣汾阴后土祠 【汉武帝所立脽上祠】 致祭用大祀礼大中祥符三年八月朔诏明年春有事于汾阴以陈尧叟为经度制置使诣脽上筑坛如方丘之制四年正月备銮驾出京师二月诣脽坛如封禅礼仁宗景佑二年诏有司孟冬祭神州地祇遣内臣降香庆历时夏至祭皇地祇用犊羊豕各一后加羊豕各五神宗元丰四年诏亲祀北郊并如南郊之仪有故以上公摄事六年礼部太常寺上亲祀仪并如南郊其摄事惟改舞名及不备官其俎豆乐器圭币之数并如亲祀 【元佑后分祭合祭详见郊天】 徽宗崇宁元年礼部尚书黄裳言南郊坛十二龛从享星位具载其名至于北郊第以岳镇海渎山林川泽丘陵坟衍原隰之目别以四方寘于成壝而不列其名今讲行大礼宜诏礼官考其名位二年礼部员外郎陈旸奏五行之帝既从享于南郊第一成则五行之神亦当从祀于北郊第一成昆仑神州宜列从祀之位又地莫尊于大祇而五岳帝次之欲升之第一成并从之政和三年诏礼制局议方坛制度是岁新坛成 【初元丰三年诏改北郊圆坛为方丘六年命礼部太常定北郊坛制绍圣闲诏礼部再为详定至是礼制局言方坛旧制三成第一成高三尺第二成第三成皆高二尺五寸上广八丈下广十有六丈夫圆坛既则象于干方坛当效法于坤今议方坛定为再成一成广三十六丈再成广二十四丈每成崇十有八尺积三十六尺其广与崇皆得六六之数以坤用六故也为四陛陛为级一百四十有四为再壝壝二十有四步成与壝俱再皆应坤地之数】 四年夏五月夏至亲祭地于方泽配以太祖其行事并如郊祀仪是后七年至宣和二年五年亲祀者凡四高宗绍兴元年礼部太常寺讨论夏至日祭皇地祇以太祖配正配二位每位设尊爵笾豆各一实以酒脯鹿臡以献官一员行礼立冬祭神州地祇以太宗配于天庆观望祭二年太常少卿程瑀言皇地祇当一依祀天仪式又言国朝祀皇地祇设位于坛之北方南向政和四年礼局议设于南方北向今北面望祭北向为难且于经典无据请仍南向并从之
</div>
    <div class="pagination">
<a href="续通典_page150.html">上一页</a><span>...</span><a href="续通典_page146.html">146</a><a href="续通典_page147.html">147</a><a href="续通典_page148.html">148</a><a href="续通典_page149.html">149</a><a href="续通典_page150.html">150</a><span class="current-page">151</span><a href="续通典_page152.html">152</a><a href="续通典_page153.html">153</a><a href="续通典_page154.html">154</a><a href="续通典_page155.html">155</a><a href="续通典_page156.html">156</a><span>...</span><a href="续通典_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
