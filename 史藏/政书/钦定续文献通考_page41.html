<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 41 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 41 页/共 455 页</h1>
    <div class="content">　　文宗天厯元年嵗课及额外课之数
　　硝鹻课晋宁路二十六锭七两四钱
　　竹木课腹里木六百七十六锭一十五两四钱额外木七十三锭二十五两三钱竹二锭四十四两额外竹一千一百三锭二两二钱江浙省额外竹木九千三百五十五锭二十四两江西省额外竹木五百九十锭二十三两三钱河南省竹二十六万九千六百九十五竿板木五万八千六百条额外竹木一千七百四十八锭三十两一钱
　　【臣】等谨按以上皆嵗课也外尚有金课银课铜课铁课铅课锡课矾课各嵗额详见坑冶盐铁二门
　　厯日课内分大厯每本钞一两小厯每本钞一钱囬囬厯每本钞一两总三百一十二万三千一百八十五本腹里及行省总计中统钞四万五千九百八十锭二十二两五钱
　　契本课总三十万三千八百道每道钞一两五钱腹里及行省总计中统钞九千一百一十四锭
　　河泊课腹里及行省总计钞五万七千六百四十二锭二十三两四钱
　　山课腹里及行省总计钞七百一十九锭四十九两一钱
　　窑冶课腹里及行省总计钞九百五十六锭四十五两九钱
　　房地租钱课腹里及行省总计钞一万二千五十三锭四十八两四钱
　　门摊课湖广江西河南三省总计钞二万六千八百九十九锭一十九两一钱
　　池塘课江浙江西二省总计钞一千九锭二十六两五钱
　　蒲苇课腹里及行省总计钞六百八十六锭三十三两四钱
　　食羊等课大都上都兴和大同四路及羊市煤木所总计钞一千七百六十锭二十九两七钱
　　荻苇课河南江西二省总计钞七百二十四锭六两九钱
　　煤炭课大同路及煤木所总计钞二千七百一十五锭二十六两四钱
　　撞岸课般阳路宁海州恩州总计钞一百八十六锭三十七两五钱
　　山查课真定广平大同三路总计钞七十五锭二十六两四钱
　　麴课江浙省钞五十五锭三十七两四钱
　　鱼课江浙省一百四十三锭四十两四钱
　　漆课四川省广元路一百一十二锭二十六两酵课腹里永平路及江西行省总计钞二十九锭三十七两八钱
　　山泽课彰徳怀庆二路总计钞二十四锭二十一两一钱
　　荡课平江路八百八十六锭七钱
　　栁课河间路四百二锭一十四两八钱
　　牙例河间路二百八锭三十三两八钱
　　乳牛课真定路二百八锭三十两
　　抽分课黄州路一百四十四锭四十四两五钱蒲课晋宁路七十二锭
　　鱼苖课龙兴路六十五锭八两五钱
　　柴课安丰路三十五锭一十一两七钱
　　羊皮课襄阳路一千锭四十八两八钱
　　磁课冀宁路五十八锭
　　竹苇课奉元路三千七百四十六锭三两六钱姜课兴元路一百六十二锭二十七两九钱
　　白药课彰徳路一十四锭二十五两
　　【臣】等谨按以上皆额外课
　　元史食货志曰嵗课者元兴因土人呈献而定其嵗入之数额外课者凡嵗课皆有额而此课不在其中也课之名凡三十有二其嵗入之数惟天厯元年可考云
　　十二月诏被兵郡县弛山河泊之禁
　　次年四月河南亷访司言兵旱民饥乞弛山林川泽之禁从之
　　二年九月立温州路竹木
　　十月弛陜西山泽之禁以与民
　　至顺元年十二月诏宣忠扈卫亲军都万戸府凡立营司境内所属山林川泽其鸟兽鱼鳖悉供内膳诸猎捕者坐罪
　　顺帝至元三年二月以浙江等处饥开所在山场河泊之禁聴民樵采
　　九月立皮货所于宁夏
　　设提领使副主之
　　六年二月罢大都东路里山查提领所
　　元史王思诚传曰南皮民父祖尝濒御河种栁输课于官名曰栁课后河决栁俱没官犹征之凡十余年其子孙益贫不能偿至正中思诚为河间路总管连请于朝除之
　　明太祖洪武初设抽分竹木局及河泊所
　　凡龙江大胜港俱设立抽分竹木局客商兴贩芦柴茅草等三分取一杉木棕毛等三十分取二松木杉板柴炭等十分取二又令军卫自设收贮柴薪按给禁军孤老等竹木堆垜在场奏申知数以凭度量关支如营造数多抽分不敷或给价收买差人斫办凡河泊所鱼课通计天下勘合六百八十九道皆以河字为号分发收掌各记所收米钞年终进缴其底簿仍送戸部以凭查考
　　【臣】等谨按明史食货志谓河泊所惟大河以南有之河北止盐山一县考防典则北直顺天府有武清河间有盐山更有静海也
　　十三年六月罢天下抽分竹木
　　十四年令以野兽皮输鱼课制裘以给邉卒
　　十五年十二月定河泊所官制
　　吏部奏凡天下河泊所二百五十二嵗课米五千石以上至万石者设官三人千石以上者二人三百石以上者一人制可
　　十八年令毛缨棕毛等课解本色其余鱼及茶酒醋矾等俱折收金银钱钞
　　二十七年各城市没官房屋系军官军人住者不许取赁钱
　　三十年革怀庆等处鱼课及鱼戸
　　令自怀庆以下至沙河口一带黄河两岸聴从百姓采取鱼鲜食用不收课程原设河泊所革去鱼课并开除鱼戸
　　明大诰曰凡沟港山涧及灌溉塘池民间自养鱼鲜池泽皆已照地起科并非办课之处如有夺民取采鰕鱼器搜求扰民者许拏赴有司有司不理拏赴来京议罪又所在湖池民舟经渉其河泊官敢有妄取水面钱者罪不赦
　　成祖永乐六年设通州白河卢沟通积广积五抽分局至十三年令以三十分为率凡竹木柴炭甎瓦等取一至取十五各有差
　　宣宗宣徳四年征两京蔬果园课钞
　　时以钞法不通凡两京蔬果园不论官私种而鬻者令纳钞
　　五年置易州柴炭山厰
　　永乐中后军都督府供柴炭役宣府十七卫所军士采之邉闗宣徳初以邉木可扼敌骑且邉军不宜他役诏免其采伐令嵗纳银二万余两后府召商买纳至是置厰命工部侍郎督之佥北直山东山西民夫转运而后府输银召商如故至英宗天顺八年又坐易州厰柴炭四百三十余万宪宗成化元年増至六百五十余万二年又増至一千一百八十余万三年又増至一千七百四十余万孝宗治时増至四千万余斤转运既艰北直山东山西乃悉输银以召商武宗正徳中用薪益多増直三万余两凡收受柴炭加耗十之三中官輙私加数倍逋负日积至以三年正供补一年之耗尚书李鐩议令正耗相凖而主收者复私加至以四万斤为万斤又有输纳浮费民弗能堪世宗登极乃酌减之
　　【臣】等谨按防典初供应柴炭悉于沿江芦洲并龙江瓦屑二取用及永乐迁都于北则于白羊口黄花镇红螺山等采办宣徳间始设易州山厰专官总理景泰间移于平山又移于满城英宗复辟初仍移于易州而自后増办之数乃多至四倍焉
　　七年三月令湖广广西浙江鱼课办纳银者俱折收钞至正统十年令云南大理所属河泊所鱼课米中半纳钞
　　九年令蔚州及美峪九宫口五龙山龙门关等山除成材大木不许采取其小木及椽枋之类聴人货卖经抽分处取十之三
　　英宗正统元年设真定抽分竹木局
　　令真定府税课司带管凡木植抽三十分之四编号印记从滹沱河运至通州抽分竹木局交收其后知府委通判一员督税课司官吏抽分每年终内官监差人印烙起解至天顺时又设保定抽分令唐县委官至倒马关抽分木植三十分之六
　　二年令荆州所属鱼课钞俱留为王府禄米及官吏俸给
　　至治二年令以湘潭河泊所与吉府管业
　　大学衍义补曰明制凡有河泊处皆立官以司鱼课嵗有定额河泊之所遍天下而惟湖广最多一藩十二所四州共百四十余处沔阳一州乃至有三十一处嵗纳课钞有定数使钞法果行则所得不赀足资国用矣不然是虚费官吏之俸徒为下民之扰而所得不足偿所费也
　　三年七月蠲甘肃所属菜果园课钞
　　邉地菜果园向俱依内地纳钞至是兵部尚书王骥等言甘肃十三卫所僻居极邉寒早暖迟虽有山桃野杏俱酸澁不堪食又商旅少通钞甚难得请悉蠲之报可至八月以钞法通蠲京城外菜地税钞景泰五年七月又以钞法阻滞征菜果园钞寻暂免嘉靖十年令宣课司小民发卖果蔬菜毋得抽税
　　四年令各处鱼课有湖地湮塞坍塌无从采捕累民包纳者所在官申勘分豁
　　至七年湖广所属府县河泊所嵗办课钞不及三千贯油鳔黄白麻不及三千斤翎毛不及十万根者俱令裁革应办课程归并附近河泊所其无河泊所处府州县带办天顺元年诏各处河泊所课程悉照永乐旧额征收其收钞不及万贯者令所在有司带管成化十八年又令湖广河泊所课程少者附近河泊所兼理之
　　刘孜传曰成化中孜廵抚江南时民间多积困南京廊房既倾圮犹征钞上元江宁农民代河泊所网戸采鲥鱼应天都税宣课诸司额外増税六合江浦官牛嵗征犊孜皆疏罢之
　　景帝景泰元年大理卿薛瑄言抽分薪炭等匿不报者凖舶商匿畨货罪尽没之过重请得比匿税律从之六年令湖广等处各委官取勘鱼戸凡新造船有力之家量船大小定与课米编入册内以补絶戸课额至天顺元年又令各处河泊所业戸逃亡事故者有司查勘以新増续置船只罾网照名补替
　　宪宗成化四年遣太监一员往直定防同知府委官抽印木植
　　从内官监奏也至正徳十三年令委府佐贰官抽分内臣回京嘉靖十一年以各工木植缺用又从内官监奏仍差官抽印二十二年差内臣于滹沱河督同真定府税课司抽印木植运赴张家湾料甎厰内官监委员验收
　　六年通州等五处抽分竹木局各差主事给事中御史一员按季更换
　　七年令每处止遣御史一员又设杭州荆州太平三处抽分每嵗工部差官三员凡竹木等物抽十分之一十五年令南京龙江瓦屑坝二抽分局毎年工部都察院各委官防同监督官查盘见数聴候领用变卖十七年设兰州抽分本州卫掌印官防同将河桥上岸捉获木植每十分抽其二过河桥捉获者尽数入官至嘉靖元年定通州抽分竹木局凡商贩竹木曽经真定九一抽分取有印信执照者止用九一抽分通前合为二八其未经抽分者仍用二八抽取六年裁革白河抽分竹木局官吏军人其例应抽分竹木柴炭甎瓦等令广积局带管仍聴廵按御史督察十年卢沟抽分竹木局堆积木植朽坏每年终工部委官查盘变卖银两解部作正支销
　　九年更定芦柴木柴折银例
　　景泰间应天等处嵗办芦柴以十分为率减免四分三分折钞三分本色折钞毎束二贯五百文每一万贯又折收银二十二两五钱至是令于芦柴三分本色内以一半折银每束二分俱送应天府收贮支用其折纳木柴者每百斤折银四分至抽分竹木原钞者至是亦折银渐益至数万两
　　明史何遵传曰正徳中授工部主事木荆州下令税自百金以下减三之一风涛败赀者勿算入算者手实其数自识之藏于郡帑数日一防所入比去不私一钱
　　邱濬曰竹木之税始于唐徳宗时取其利以为常平本后代则用之以为宫宇什器耳国初设抽分竹木局至成化时太平之芜湖荆州之沙市浙江之杭州遣工部属官亲临其地抽分变卖取其价值银两解京以供工部缮造之费免科征于民是诚良策然商贩无常难为定数后来者务逾前人之数以徼能名嵗増一嵗无有纪极窃恐后来难继商贾折阅兴贩不至而官与民两失其利宜量为中制因地定额多者不以为扰不及数者不以为劣庶防可以久行也
　　武宗正徳元年天下河泊所税课司系王府奏讨管业者不分久近令尽取归官
　　至嘉靖八年以王府分封日増税粮日益不足凡河泊所税课并山湖陂除洪武永乐以前所赐不动外其余一应奏讨之数自本年为始将所入照数征收存留府县仓库抵补王府禄米二十七年令各王府奏讨山场税课等地并楚府鱼课税课芦洲店房俱还官征租备邉
　　十一年始收泰山碧霞元君祠香钱
　　时镇守太监黎雅谁收香钱为祠中缮修费都给事中石天柱言祀典惟有东岳神无所谓碧霞元君者淫祀非理不可许帝不省自是遂为税额万厯中嵗入二万两
　　世宗嘉靖九年令凡山泽之利除禁例并民业外其空闲处聴民采取及入官备赈
　　十年令煤炸已经芦沟抽分者通积等局不许重征十四年煤炸每十分取其一至二十四年免抽分
　　二十五年戸部尚书王杲请收山场湖陂河道等税以济邉储从之
　　穆宗隆庆元年八月命太监陈学抽木于真定勿以郡佐参预
　　初滹沱河设税课司抽印木植主以通判而内臣止嵗终印烙嘉靖四十五年命同知协同太监抽分至是太监李芳奏荐学亷静可任始专委之工部呉时来力争弗聴次年六月乃诏真定抽分厰免差内官每嵗首发一印信号簿令真定府掌印官委同知逐日将抽到各木登记随时变卖银两贮库候氷合之日缴部至万厯二年真定抽分即令易州山厰主事带管每年水发时商木凑集督同府佐照例抽分三年又从内官监奏真定抽分仍差内官抽印
　　四年通州等五局除商贩竹木板枋等照旧抽分外其防运木炭柴草俱免抽税
　　五年四月免林衡署果戸房号税
　　初永乐时有果戸三千余后渐逃窜仅存七百余戸嘉靖间复征其房号至是果戸奏诉贫难帝亦悯之故有是命
　　神宗万厯六年天下所入鱼课钞银等数
　　直永平保定河间大名四府钞共三万八千二百八十贯四十一文应天苏州镇江庐州扬州五府共二十五万四千二百七十一贯三百六十二文常州府三万四千九百一十八贯九百五十五文钱六万九千九百六十四文浙江十八万二千九百六十九贯六百二十文湖广一百二十六万五千四百二十四贯山东三百四十四贯河南七千二百六十八贯七百四十二文陜西二万三千九百十二贯九百四文广西二千七十九贯五百三十文
　　松江府银五百五十七两四钱六分有奇太平府一百十七两二钱四分有奇江西一千四百八十两五钱有奇福建七千一百两四川三百三十七两五钱七分有奇云南一千三百五十三两七钱有奇米麦三百五十石有奇
　　二十八年正月令矿监王虎兼督理寳坻鱼厰
</div>
    <div class="pagination">
<a href="钦定续文献通考_page40.html">上一页</a><span>...</span><a href="钦定续文献通考_page36.html">36</a><a href="钦定续文献通考_page37.html">37</a><a href="钦定续文献通考_page38.html">38</a><a href="钦定续文献通考_page39.html">39</a><a href="钦定续文献通考_page40.html">40</a><span class="current-page">41</span><a href="钦定续文献通考_page42.html">42</a><a href="钦定续文献通考_page43.html">43</a><a href="钦定续文献通考_page44.html">44</a><a href="钦定续文献通考_page45.html">45</a><a href="钦定续文献通考_page46.html">46</a><span>...</span><a href="钦定续文献通考_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
