<!DOCTYPE html>
<html>
<head>
    <meta charset="UTF-8">
    <title>钦定八旗通志 - 第 9 页/共 674 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定八旗通志 - 第 9 页/共 674 页</h1>
    <div class="content">　　开国佐运勲臣武勲王古里直义公蜚英东毅公额宜都碑
　　朕惟我国家创建丕基开无疆之景运既笃生圣神英武之君以翦除乱逆启辟疆宇戡定诸邦一统之烈肇于东土其时则有一徳一心之佐殚忠戮力经营四方以翊鸿猷而成大业盖天实挺生异才钟山岳之灵挟风霆之气贞诚不二毅勇无伦名髙百战之勲位超五等之爵垂声竹帛配食
　　庙廷以与国家共承休祉子孙世衍其泽是岂偶然者哉当我
　　列祖之龙兴也一时人材蔚起猛士如云战将如雨以艺勇称以功名显者不可胜数而功冠诸臣为一代元勲则有开国佐运忠勇王扬古里直义公蜚英东毅公额宜都尤为杰出焉朕尝恭览
　　列圣实录考三臣行事折冲行间则战必胜攻必克平居则矢忠直赞谋画丰功伟绩至今焜耀简编未尝不缅想英风兴怀往迹昔人创造艰难枕戈擐甲栉风沐雨之劳恒留连往复不能去于怀也嵗在戊寅朕巡行旧京展祀
　　陵寝追维
　　祖宗功徳隆盛并及当时佐命之臣邱垅所在皆遣官致祭而于三臣之墓特亲至奠醊以示优崇仍复专官祭享盖功在社稷以死勤事古人爰有明禋之典朕笃念勲庸用申异数并为文勒诸贞石以昭示于无极焉赐一等公内大臣都统国舅諡忠勇佟国纲碑
　　朕惟自昔勲旧之臣乃心王室平居恪勤职事左右宣劳一旦奉威命忠不辞难勇不避险鸿名骏烈焜耀无穷史册所书良足嘉叹尔佟国纲赋性贞纯秉心渊塞亲居元舅而敬以持身位列上公而谦能服物入则防共宿卫出则筦领禁军伟量夙重于岩廊令闻允孚于寮寀乃者小丑搆争近逼邉圉三军声讨简佐元戎尔乃慷慨厉兵赳桓敌忾属贼锋之既挫将弃垒以潜奔尔犹擐甲直前提戈独进鋭志弥坚金石壮气逾薄虹霓誓埽陆梁永清朔漠岂期上将遽殒师中夫尔以肺腑之亲心膂之寄秩崇望峻劳久勲髙假令偕众旋军亦可从容奏凯而义存愤激甘防艰危人尽如斯冦奚足殄易曰君子以致命遂志传曰杀敌为果致果为毅惟忠生勇尔实兼之循行易名斯无愧矣呜呼典礼加隆荣哀悉备英风震于邉徼劲节炳若丹青九原有知应无遗憾惟朕睠思懿戚笃念老成身后追褒久而益痛特命所司勒文墓石昭朕无已之怀亦俾后人知所激劝焉
　　赐江南江西总督傅腊塔碑
　　朕惟国家所以资封疆之大吏者固在乎操履洁清正己率物又必优干济之才具通明之识斯足以振肃下僚综理繁剧绥靖兵民以无负乎简任之重古人所谓有猷有为有守兼之者实难其人也尔傅腊塔秉性贞诚赋材敏达朕屡经拔擢出典屏藩入为卿贰稔知其品行端亷谟猷恢裕念两江幅辽濶事务殷繁弹压保厘亟需伟畧爰畀尔总制之任俾展其经理之才尔能精白一心坊表庶职风清弊絶舆论翕然更能寛严互用咸纲举而目张教养兼修亦害除而利溥军民辑睦里井乂安斯其才守兼优岂非国家之桢干臣工之模楷者与倚任方殷遽尔徂逝吏民讴思至于流涕且吁请尸祝观爱戴之弗谖知徳施之未冺朕用是深轸于怀驰赐奠醊防典加渥諡曰清端制文以褒美之呜呼人臣能奉宣徳意以嘉恵一方生膺显秩殁有荣名勒之贞珉传于奕世宁不休与
　　清文鉴序
　　朕惟自昔圣人易结绳以书契用使天下之义理悉归文字天下之文字悉归六书六书备而义理无不毕具茍不为讲习修明则形声防画之制虽存其义防乎息矣我
　　太祖髙皇帝创业垂训至仁合于天地肇造清书大文昺如日月
　　太宗文皇帝上圣之资开天之运继志绍闻丕宣文治世祖章皇帝神灵首出智勇天授秉英断之资持以恭俭扩寛仁之量齐以忧勤朕以凉徳膺
　　祖宗之鸿图即位多年未尝晷刻不以法
　　祖为念兢业自守宵旰靡遑万防之暇惟以读书穷理尽吾之志凡五经四书已经翻译之外如纲目讲义等有闗于治道者靡不译尽近来老成耆旧渐就凋谢因而防文奥防久而弗彰承譌袭舛习而不察字句偶有失落语音或有不正国书所闗至钜政事文章皆由此出非详加厘定何所折衷非编辑成书何以取法爰诏儒臣分类排纂日以缮稾进呈朕亲御丹黄逐一审订解诂之疑似者必晰同异于毫芒引据之阙遗者必援经史以互证或博咨于故老或叅考于旧编大而天文地理小而名物象数十二字母五声切音具载集中名曰清文鉴用探音声之本原究字画之详尽为部三十有六为类二百八十为书二十一卷清文得此而无余蕴凡以明
　　祖徳之源流敬本之深意也易云观乎人文以化成天下朕仰承
　　列祖创造之模深惟国家同文之盛典嵗阅数周彚成全帙诵是编者尚其体朕厯载之勤劬因音声以求字画因字画以求文章继自今诏令之出纳章奏之敷陈以及达于遐陬勒诸琰琬者大经大法咸有据依一话一言式循典则庶防国书永贻于千百禩而与日星河汉长垂天壤也夫
　　和硕裕宪亲王碑文
　　国家景运厐洪本支百世用惇秩叙懋建屏藩矧兹同气之最亲加以懿行之茂着恩无间于终始礼务尽夫荣哀纪述生平倍増忾叹惟王为
　　皇考世祖章皇帝之长子朕之亲兄也胄既属尊齿复居长而秉性寛和持身谦牧虚受之量虽疎贱不遗矜慎之衷虽细微必饬而其大者则在因心展孝曲尽慈宁色养之诚视国如家克敦夙夜奉公之义入而预闻大政岀而翊赞戎机佐致升平共享清宴岂期偶恙遽遘鞠凶当王之初疾也甞遣医审药躬视再三王自谓渐瘳谆辞逊谢及朕时巡塞上哀讣忽闻遂触冐炎蒸倍道遄返辍朝临奠制诔抒懐厯丧礼之告竣常涕泗之横集顾瞻华屋杳隔春晖嵗月不淹顿成陈迹能不悲夫迄今追维往事溯自髫龄或同侍寝门或偕游禁苑或叅稽图史或陪扈銮舆朕日笃家人昆弟之欢而王则益修臣职惟谨四十余年曽无失徳天怀乐善何日忘之经曰髙而不危所以长守贵也满而不溢所以长守富也王服习斯训美备厥躬按法旌行予諡曰宪洵无忝矣兹王之寝园在黄华山麓川回岩抱既固且完朕亲加相度乃襄大事嗣子保泰命绍旧封式缵王绪于戏惟王克忠克孝之节允树为臣为子之型王之休徳朕褒之王之后嗣朕佑芘之爰据实摛文勒之贞石用垂令闻于不朽俾后之览者知所景仰焉
　　和硕恭亲王常宁碑文
　　国家因亲锡宠固莫重于宗支而自近推恩尤必先乎同气故手足之谊既笃生前轸恤之仁复加没后凡以道隆敦本礼备饰终典至渥也惟王朕之介弟幼受亲藩久沐尊崇厯霑赐赉方期奉天伦之乐承日接之欢克保修龄茂膺多祉何图春秋犹壮齿髪未衰疢疾忽侵溘焉凋谢缅维曩昔感悼良深特遣官以筑幽宫复勒铭以垂贞碣呜呼音容渐邈嗟朱邸之长辞嵗月旋移怅黄罏之永閟式颁宠命昭示来兹不其休欤太子太傅都统三等公议政大臣吏部尚书中和殿大学士佐领赠少保仍兼太子太傅諡文襄图海碑文
　　朕抚御方夏勤求治理维兹丞弼之臣协心毗赞绥靖邦家实倚赖焉尔图海秉资忠慤砥行端谨密勿周旋厯有年所敬以事上诚以持躬渊鉴沈防克膺大任自为都统时甞平荆楚西山之乱还入纶扉赞襄匪懈乃逆贼吴三桂凭藉宠灵煽动南服一时羣不逞之徒嚣然附和察哈尔孤负国恩造衅搆孽尔以将军副信郡王只承庙算出闗征讨肤功立奏东服底平继以泾原骚动西土震惊命尔为大将军以乘胜之师回戈西向贼方肆其狂蹶思与滇逆并力惟尔以重臣建牙遂得横截秦陇扼亢捣虚逆势穷蹙始帖耳垂尾复来效命迩年以来尔镇抚三秦威畧大着能使羣贼胆寒则凡天戈所指建耆定之成功者惟尔劳勚为多爵以上公俾之振旅方将复烦以机务与之讲持盈保泰之理共享隆平至治讵图勤瘁之余溘焉殒逝腹心失倚深用衋伤虽恩防有加锡之嘉諡而朕轸悼元老之心则未有己也爰命伐石树之墓道使后有溯勲旧之烈者得以考焉
　　武英殿大学士兼吏部尚书佐领加二级諡文清阿兰泰碑文
　　朕惟国家之务全赖平章简我良臣得之匪易其有克副股肱之寄积抒夙夜之勤律己弥见小心佐政能持大体方切倚毗而不假年饰终之礼有加哀往之情恒笃用泐贞石永世有辞尔武英殿大学士兼吏部尚书佐领加二级諡文清阿兰泰有容之徳大受之材自厯百司御事以至为卿罔不慎乃在位朕甚嘉之用俾尔弼余一人以襄大政尔能和衷以协力推诚以布公遵国家荡平正直之涂养人心清静宁壹之福十年之久一眚无闻岂惟朕心所素知抑亦羣情所悦服至于洁亷之操尤着美于朝端萧然故居朕尝书额示宠且性本谦冲义惟止足每一求退朕辄黯然欲断来章温言批荅间有微疾赐问频仍岂期近者卧病一旬遂尔不起辍朝深痛未解朕怀赗马赙金防尔身后临丧祖奠如朕亲行加祭易名悉从优异呜呼缅生平不事声名之迹惟密勿常多赞助之劳朕无溢辞务传其实尚俾知我弼臣之遗徽茂烈足以光于邦家风于有位千秋不泯眎此丰碑
　　福建总督范承谟画壁集序
　　朕惟帝王教化首重名节所以维系人心扶树纲纪也古人臣以身事主守土膺疆或遇蝥贼潜生豺狼勃起则捐躯矢志取义成仁而其激烈慷慨之气间发为文辞虽质直无华后世论録终有不可泯灭者以其出于忠义之诚本乎性情之正也福建总督范承谟名臣之子授节闽海方值逆竪盗兵偏隅煽熖筹畧未展横罹幽絷阅三寒暑贞操弥坚故其皭然不滓之志萦纡鬰屈无所摅露乃以墙壁为书牋以桴薪为笔墨题分甲乙字辨衡从日月既深篇章渐积名曰画壁记实也卒能终始不挠归于正命若承谟者可谓冒白刃而不疑守丹心而自信者矣夫以茹荼含檗之余每念不忘君父故诗文不必尽合于古之作者而浩然之气流行充溢当其胸填声咽髪植风生土块灰丸同于利劒秃毫断梗等比霜矛写忠孝之性灵夺奸凶之残魄是又岂刻雕藻缋涂饰虚浮者之所能及乎自三逆殄灭寰宇谧宁防典频加恩纶屡降固己延赏后昆光贲泉壤矣兹特允其子时崇所请复为序其存稿盖善善欲长春秋之义弁章特锡数出非常庻防追妥忠魂亦以风厉臣节焉






　　钦定八旗通志卷首之一
　　钦定四库全书
　　钦定八旗通志卷首之二
　　天章二
　　世宗宪皇帝御制诗
　　赐荘亲王
　　一本论瓞连枝喜最亲推恩先迩室畧分讲家人尽洗膏粱习须教学业醇股肱兼耳目属望更谆谆
　　赐裕亲王
　　朱邸连云翼紫宸屏藩重望属亲臣银潢接恩波近玉叶枝分湛露新善体诒谋惟爱国逺承家法在勤民同心夹辅应无忝长巩瑶图亿万春
　　赐怡亲王
　　天上根盘若木枝朝阳辉映日纷披葵心北拱输丹禁棣萼春荣防赤墀干济有才频入告軄司无缺亦书思忠勤佐就升平业长保勲名奕世垂
　　赐果郡王
　　花萼连枝夹帝京英才挺秀信维城冲和自保穰穰福恭敬无劳赫赫名同气一堂亲燕笑推恩千禩佐休明更期永矢忠勤节长看盘根应荣
　　赐大学士马齐
　　黄扉出入领朝簮宿徳耆英眷注深才是济川需作楫功同望嵗伫为霖常思国事如家事益励臣心沃主心喜起明良盛烈薰风千载播瑶琴
　　赐大学士松祝
　　玉陛觇风度金瓯卜姓名常时依紫极何以福苍生化理资调燮訏谟属老成公忠勤体国力为賛升平
　　赐大学士白潢
　　宻勿黄扉重清时掌国均平成需弼亮光辅贵经纶共勉三公軄无惭一个臣蓼萧多雨露应及老成人
　　赐大学士徐元梦
　　位以中台峻名因主眷髙六卿推旧徳百軄借薫陶报国訏谟切衔恩翊賛劳运筹称自昔前席礼频叨
　　赐内大臣马武
　　禁籞宣劳重近臣貂蝉奕叶载恩纶入叅帷幄抒丹悃岀典周庐翊紫宸镇静实堪心膂寄老成尤见性情纯天家濊泽无私厚勤恪应霑雨露频
　　赐尚书孙柱
　　卿月光华灿朝廷任重臣分曹资辅国列位济斯民正直先寮属端严领缙绅所期伟畧报国不谋身
　　赐荘亲王
　　金章玉佩冠通侯班列彤阶最上头仪表宗潢髙乐善屏藩王室重宣猷桐圭分锡开朱邸棣萼聫辉映鳯楼捧日丹忱勤翼赞天家恩泽自长流
　　赐果郡王
　　天潢崇锡爵宗子重维城共荷屏藩寄知敦翼賛情好书沛献乐善纪东平望古几前哲相期保令名
　　赐怡亲王
　　勤政楼头花萼芳亲贤心膂借匡襄忠诚谨慎谟猷着公正亷明誉望彰经理度支需賛画畴咨水土奏丰穰年年景福由天赐长秉丹衷达九阊
　　赐总督查弼纳
　　时雍佳气浃寰瀛绣防牙幢制阃荣两省风霜澄吏治三春雨露洽舆情位髙定效公忠实职钜非循亷谨名文武兼资才自裕伫期嘉绩佐升平
　　赐总督杨宗仁
　　绛节金章制上游雄藩兼控主恩优分疆名帅归钤辖绣错方州待运筹文武和衷羣吏宪军民一体大臣猷殷勤早夜遵天语防见酬庸第一流
　　赐淳亲王
　　满树繁花应荣蟠根奕叶托瑶京试看华萼相承意更聴壎箎迭和声帯砺永存苗裔业豆笾有践弟昆情天朝屏翰家庭事莫负皇心眷顾诚
　　赐都统拉锡
　　羽林十二应星文直宿周庐向夜分阵识风云才自裕身依日月志弥勤鹰扬早领熊罴士虎拜常参鹓鹭羣办得丹心捧宸极时清莫漫羡竒勲
　　赐提督郝玉麟
　　元戎拥节镇岩疆特简殊荣姓氏香阃外长城资一面胸藏武库靖多方旌旗整暇军容肃纪律严眀士气扬盛世筹边重颇牧枫宸应为锡龙光
　　赐提督髙其位
　　太和累洽庆櫜弓専阃还推赫濯功裨益军民资伟畧剂调文武在和衷拊循正及从容日谋勇皆由训练中元老旂常书茂绩雅歌应有穆如风
　　赐怡亲王
　　皇皇藩服惟徳是荣眷言贤王谟猷光明夙夜小心以忠以诚弼予一人庶绩用成嘉兹翊賛朱邸斯营上栋下宇永安且宁有防其基有壮其楹奕世承之长卫帝京庆既令居式昭颂声
　　如意歌赐怡亲王
　　彩云冉冉鸾鹤翩鸾鹤背驭双神仙南极西池环佩聫双双同庆帝胄贤手执如意来当前篆刻蝌蚪黄金填晶荧上下星文躔瑶台此日喜气偏琅琅更聴仙语传唱随偕老如和弦既指山海为嵗年复言日月同团圆煌煌帯砺眷便便子孙永保福且绵予因仙语嘉喜骈为尔歌双如意篇
　　己酉夏南甸大阅
　　陈师鞠旅卜良朝万里糇粮备己饶习战自能闲纪律临戎惟在戒矜骄剑莹鸊鹈清光闪旗绕龙蛇赤羽飘聴彻前锋歌六月云台合待姓名标
　　其二
　　风拂榆槐暁角鸣筑坛选将命専征飕飕羽箭穿杨巧猎猎云旓耀日明万里玉闗平虏穴三秋瀚海渡天兵裹粮帯甲湏珍重扫荡尘氛逺塞清
　　赐总督髙其倬
　　崇牙髙建秉洪钧逺控岩疆轶等伦两省山河司筦钥万民肥瘠视经纶还持綘纛开军垒永失丹忠答禁宸操凛氷霜功帯砺匡时重镇眷良臣
　　哭怡贤亲王二首
　　宗室屏藩重朝端柱石崇持身惟正直应物本虚公青史经天畧丹心贯日忠衔哀为作诔难与述丰功
　　其二
　　繐帐陈筵日云軿载道时悲深万民泪痛失百寮师献替犹如昨仪容俨在斯可怜风雨急花萼损连枝
　　怡贤亲王挽诗三十韵
　　天锡亲贤笃本支惟王徳业賛纯熈功存廊庙寰区仰道冠宗藩百辟仪少日温恭承
　　帝眷髫龄孝谨荷
　　恩慈问安每龙楼啓扈跸常随豹尾驰圭璧精神昭粹质凤麟苞彩擅英姿自然才艺该文武卓尔端凝絶党私三纪无惭臣子道八年攸赖股肱资溯从大统祗承日厯想嘉猷翊辅时佐理万防安亿兆综厘庻政挈纲维度支式定邦财裕水利功兴浩泽施减赋蠲逋勤布算栉风沐雨劝镃基淤流通处成膏壤田垅开时养稻粢九品抡才分玉石六韬训士总熊罴霜威秋肃明条教恺泽春温善抚绥万里边防襄庙算两军输挽佐畴咨任兼宫府仔艰钜理析豪厘辨等差伟绩固难更仆数清标更系乆长思防谦不恃金枝贵精白匪求黼座知乐善荐贤时亹亹奉公体国日孜孜寛仁恤下孚羣望亷洁居心凛自持八字褒崇皆实行四时赐赉必晴曦庆流正喜天人合善积还期福禄宜岂意赓方际盛忽惊寝疾永暌离鞠躬遑恤身前计矢志空余没后悲犹忆恳情辞吉地竟循薄守遗防公卿徒步随旌仗老穉扶观泣路岐赠諡载光崇徳典加坛还树册勲碑明禋配享千秋重素服衔哀浃月期纵极宠荣颁礼数难酬懿美罄言词应知灵爽归仙籍留得鸿名万古垂
　　年华迅速倐值端阳箱贡氷纨案陈角于颁赐诸王大臣之际念及吾弟怡贤亲王仙游己周一载不禁凄然涕下援笔赋此
　　韶光荏苒暗中迁开到榴花又一年节届香蒲陈似旧贡来细葛赐谁先检文悲览贤臣颂搦管慵裁棣萼篇伟绩殊勲无可答为营佳兆表新阡
　　端阳前一日为吾弟怡贤亲王二周之辰每一回思輙伤怀抱作五言律志感
　　诘朝端午节再命罢称觞嵗月如流迈容仪何日忘安邦思柱石覔句梦池塘物频増感情随防缕长壬子嵗九月七日吾弟怡贤亲王定窆于水东村朕念手足至谊兼以辅弼功勤献替忠欵抚今忆昔情不能己因亲临奠送稍伸积痛夫神游于天魄蔵于地亘古迄今理之常也但以吾弟之亲贤为国家柱石幽明异路于兹永别当深秋草木黄落之际朕心曷胜凄怆爰赋此诗以写怀
　　西风瑟瑟草离离对灵筵奠酒卮荆树凋残惊日晚雁羣零落入云悲邈焉不返游仙梦行矣休歌薤露词此际亲临无限痛九泉英爽料应知
</div>
    <div class="pagination">
<a href="钦定八旗通志_page8.html">上一页</a><span>...</span><a href="钦定八旗通志_page4.html">4</a><a href="钦定八旗通志_page5.html">5</a><a href="钦定八旗通志_page6.html">6</a><a href="钦定八旗通志_page7.html">7</a><a href="钦定八旗通志_page8.html">8</a><span class="current-page">9</span><a href="钦定八旗通志_page10.html">10</a><a href="钦定八旗通志_page11.html">11</a><a href="钦定八旗通志_page12.html">12</a><a href="钦定八旗通志_page13.html">13</a><a href="钦定八旗通志_page14.html">14</a><span>...</span><a href="钦定八旗通志_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
