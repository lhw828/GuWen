<!DOCTYPE html>
<html>
<head>
    <meta charset="UTF-8">
    <title>续通志 - 第 1008 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1008 页/共 1359 页</h1>
    <div class="content">县进攻西和州宋兵入保城坚壁不出乃还 【按宋史宁宗纪是年王逸等率忠义复皁郊斩宗颜赟长寿仅以身免本传专录其功故不载 
】 遥授陇安军节度使升总领都提控改通远军节度使夏人攻定西时长寿弟世显已降夏人夏人执至定西城下谓曰若不速降即杀汝弟 
长寿不顾奋战夏兵退世显既降二子公政重寿当缘坐宣宗嘉长寿守定西功释公政兄弟有司廪给之未几夏人复攻会州移兵临洮长寿 
伏精兵五千于定西险要闲败夏兵三万骑既而复至攻城甚急长寿乘城拒战矢石如雨乃解去是岁卒

　　△完颜佐 【耀珠】

　　完颜佐本姓梁氏为武清县巡检完颜辉珠本姓李氏为柳口镇巡检久之以佐为都统耀珠副之戍直沽寨贞佑二年乣军遣张晖等三 
人来招佐佐执之翌日刘永昌率众二十人持文书来署其年曰天赐佐掷之麾众执永昌及晖等并斩之宣宗嘉其功迁佐奉国上将军耀珠 
镇国上将军皆赐姓完颜氏诏曰自今有忠义如是者并一体迁授

　　△舒穆噜仲温

　　舒穆噜仲温本名罗哈懿州呼图克明安人累官左副点检迁知临洮府事泰和闲伐宋青伊克内附进爵二级诏曰青伊克之来乃汝管 
内与有劳焉顷之诸道进兵仲温以陇右步骑五千出盐川八年罢兵改知河中府崇庆初迁陕西统军使贞佑二年宋人攻泰州仲温率兵败 
之寻充本路安抚使改镇南军节度使致仕兴定三年卒

　　△富察阿里

　　富察阿里兴州路人以荫补官累迁右卫副将军宋兵犯分道铺驰驿赴边伺其入以伏兵掩之改提点器物局泰和闲伐宋从右副元帅 
匡为副统攻宜城县取之八年以功迁武卫军副使指挥使大安元年同知南京留守事徙寿州防御使迁兴平军节度使崇庆初迁元帅右都 
监明年转左都监时都城被围道路梗塞阿里由太原至真定率师赴援抵中山不克进贞佑二年移驻大名征河南镇防军图再举众既惮于 
行而阿里遇之有厚薄军变遇害众因逃散宣宗诏元帅左都监完颜弼安集其军赦首恶以下河南统军司更加抚谕

　　△完颜富拉塔

　　完颜富拉塔西南路安春必尔罕明安人充护卫除泰定军节度副使累官原州刺史坐买部内马亏直夺官一阶降北京兵马都指挥使 
宁远军刺史厯同知临洮府西京留守事崇庆元年迁镇武军节度贞佑四年 【按宣宗纪贞佑四年罢河北诸路宣抚司更置经略司是续 
通考谓金无经略使者误也特百官志未之详载耳本传不纪其年特为增入】 初置东西面经略司就充西面经略使上言管内太和岭诸隘 
屯兵控制边要行元帅府辄分臣兵万二千戍真定余众不足守御近日复简精锐二千七百人以往今兵不满万老羸者十七八臣死固不足 
惜顾国定之事不可不虑新设经略移文西京太原河东取军马大数并称非臣所统诏真定元帅府还其经锐二千七百人西京太原岚州有 
警急约为应援州郡皆不欲属经略司遂罢经略官入为签枢密院事迁兵部尚书兴定四年卒

　　△瓜尔佳锡尔格

　　瓜尔佳锡尔格上京路明安人明昌五年进士为宿州提控兴山东宣抚完颜弼攻大沫堌贼众千余戏战锡尔格以奇兵击之尽殪提控 
默哷入自北门遂擒刘二祖兴定元年破宋兵于宿州以功遥授安化军节度使移定海军卒

　　△珠嘉臣嘉

　　珠嘉臣嘉北京路明安人袭父穆昆泰和闲伐宋隶陕西完颜纲麾下厯同知河闲府事兴定元年行枢密院于寿州由寿泗渡淮伐宋二 
月破宋兵三千于渐湖滩斩三百级有诏蹂践宋境上毋深入臣嘉驻霍邱楂冈村纵轻骑钞掠焚毁积聚获宋谍者张聪知宋兵二千屯高柳 
桥老幼甚众其寨两城环之以水臣嘉遣张聪持牒召之不从先令水军径渡攻之军士牛青操戈刺门卒皆披靡散去遂登陴大军继之夷其 
寨而还遇宋兵数千于梅景村臣嘉伏兵林闲以步卒诱致之伏发宋兵溃追奔十余里生擒其将阮世安等五人获器仗甚众二年赏征南功 
升职一等迁元帅右都监转左都监元光元年卒

　　△赫舍哩和勒端

　　赫舍哩和勒端西南路和抡松科明安人袭兄尼楚赫穆昆泰和闲伐宋屡破宋兵大安三年擢为东路宣抚司都统击败伊喇瑠格于御 
河寨贞佑三年布什万努叛取咸平东京藩澄诸州侵博索近境复掠上古城和勒端屡遣将击却之九月万努兵出宜风及易池和勒端率兵 
与战其众溃去因招降之择其丁男补军攻城邑之未下者四年充徐州界都提控红袄贼数万攻邳州和勒端破之于黄山贼围沂州同知防 
御事布萨萨哈突围出求救和勒端率兵赴之萨哈还入沂州与内外夹击杀万余人贼乃去枢密副使布萨安贞上其功因奏曰和勒端天资 
忠实深晓军事萨哈勇而有谋皆得军民心乞加擢用进金紫光禄大夫兴定元年自新息渡淮伐宋破沙度店至定城以少击众战不留行未 
几充宣差参议官复渡淮连破宋兵获其将沈俊四年冬上言窃闻宋人与李全将并力来攻当预为之防枢密院奏可召和勒端与朝臣面议 
五年正月召至京师疾病不能入见力疾草奏大略以南北皆用兵当豫防其患乃防河数策遂卒

　　△完颜伊尔必斯

　　完颜伊尔必斯字彦成海兰路特克绅必喇明安人明昌五年进士为赫舍哩执中经厯官执中围楚州纵兵大掠坐不谏正决杖五十贞 
佑初累官迁国子祭酒擢河平军节度使河北西路宣抚副使权右副元帅参知政事兴定元年真拜参知政事为博索路元帅布什万努据辽 
东侵掠博索之境肇州守江山参议官伯特呼图皆有异志宣抚使海努不迎制使坐而受诏伊尔必斯械系之辄矫制大赦诸道众乃稍安然 
后请罪于朝初知广宁府事温特赫成格勒与伯特呼图约为兄弟成格勒兵隶伊尔必斯猜忌不协宣宗闻之召成格勒不受诏伊尔必斯杀 
之呼图怒乃率众攻伊尔必斯遂还害伊尔必斯宽厚爱人敏于吏事能治剧要识者以为用之未尽云

　　△完颜特尔格

　　完颜特尔格性淳直体貌雄伟年二十四袭父率宾路海兰哈达明安授为广威将军御下惠爱累迁同知武胜军节度使事从完颜匡攻 
光化军拔鹿角夺门以入遂克之进攻襄阳为前驱获生口知江渡可涉处阴植标庂识之大军至导之毕济屡战皆捷匡围德安特尔格总领 
攻城筑垒于凤凰台并城作甬道立鹅车对楼攻之击走张统制兵时暑还屯邓州兵罢进官两阶贞佑二年入卫中都迁东北路招讨使布什 
万努在咸平忌特尔格兵强牒取所部骑兵二千又召泰州军三千及户口迁咸平特尔格察其有异志不遣宣抚使承充召特尔格赴上京命 
伐扶余路既还适万努代承充为宣抚使摭前不发军罪下狱被害谥勇毅

　　△纳喇呼喇勒

　　纳喇呼喇勒大名路博尔欢明安人性直淳直寡言笑好读书博通今古承安二年进士第一被诏括牛于临潢上京等路丞相襄有田在 
肇州家奴匿牛不以实闻械正其罪豪民惧无敢匿者使还襄称其能居父丧尽礼御史举其清节服除转修撰寻除曹州刺史豪民布萨素赫 
立私渡于定陶闲逃兵盗劫皆籍为蠹橐呼喇勒捕治之穷竟其党阖郡肃然贞佑二年权河东南路宣抚副使是时兵兴呼喇勒完城郭缮器 
械料才壮为乡兵延问耆老招致儒士咨以备御策筹划储偫劝富民出粟郡赖以完赐诏褒谕改权经略使被召以疾不能行卒于绛州

　　钦定续通志卷四百三十九

　　●钦定续通志卷四百四十　列传二百四十

　　列传

　　金 【十八】

　　○金十八

　　张暐【行简行信】　贾益谦　　　刘炳　　珠格高琪　　　　　　　伊喇托卜嘉

　　张暐
　　贾益谦
　　刘炳
　　珠格高琪
　　伊喇托卜嘉

　　△张暐

　　张暐字明仲莒州日照县人博学该通正隆五年进士调陈留主簿累迁太常丞兼左赞善大夫章宗初立充宋国报谕使至盱贻宋人请 
</div>
    <div class="pagination">
<a href="续通志_page1007.html">上一页</a><span>...</span><a href="续通志_page1003.html">1003</a><a href="续通志_page1004.html">1004</a><a href="续通志_page1005.html">1005</a><a href="续通志_page1006.html">1006</a><a href="续通志_page1007.html">1007</a><span class="current-page">1008</span><a href="续通志_page1009.html">1009</a><a href="续通志_page1010.html">1010</a><a href="续通志_page1011.html">1011</a><a href="续通志_page1012.html">1012</a><a href="续通志_page1013.html">1013</a><span>...</span><a href="续通志_page1009.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
