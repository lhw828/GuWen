<!DOCTYPE html>
<html>
<head>
    <meta charset="UTF-8">
    <title>皇朝通志 - 第 31 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通志 - 第 31 页/共 231 页</h1>
    <div class="content">　　钦定叶韵彚辑用吴棫韵补例専论叶音但广韵集韵等书字数多于今韵逺甚如一东内有蟊窽众梵等字江韵牕降等字集韵亦直列东韵内此等既系本韵则无待于通更不必列为转叶是书悉以佩文诗韵为断凡属佩文诗韵所不收者总次于转叶之列入声缉合叶洽四韵本通必须转读始叶惟洽部并入业韵一部遂觉音韵聱牙有碍通转按广韵以二十六缉二十七合二十八盍二十九叶三十帖三十一洽三十二狎三十三业【乏同用】三十四乏为序集韵及礼部韵畧皆以二十九叶【韵畧与帖业通】三十帖三十一业三十二洽【韵畧与狎乏通】三十三狎三十四乏为序至韵防依平水韵并通用之韵乃以十四缉十五合十六叶十七洽为序而业与帖同并叶韵佩文诗韵亦依广韵序次并业于洽是书本集韵韵畧及韵防通并次第将洽韵中业韵一部提入缉叶韵内以便转通更觉界限截然其余改正旧本小误者如晨风之诗云未见君子忧心靡乐吴棫韵补栎字叶药韵注乃引作旣见君子云何不乐邵长蘅古今韵畧亦然韵补境字叶敬韵注引三国志杨戏季汉辅臣赞以魏文长为李正方端字叶阳韵注又以李正方为秦子敕之类有删去旧本大误者如汉郊祀歌云精建日月星辰度理隂阳五行周而复始本是四言四句两用纸韵邵长蘅韵畧乃引作六言两句云精建日月星辰度理隂阳五行而増注于真先叶韵内行字之下陈琳大暑赋云气变志迁韵补读迁为雌人切以叶真文韵而书迁作隶体□字邵长蘅误认作兴遂改陈赋为气变志兴而増一兴字作雌人切以叶真文韵甚至于巧字叶有韵注引司马迁传亦书作司马兴之类有似误而疑有别本姑仍其旧者如仲长统诗请用从火与防心海左叶韵补乃作请用从大而以大字叶哿韵太元出险登邱莫之伐也与道不得也叶韵补乃作莫之代也而以代字叶职韵史记滑稽传漆城荡荡杨慎转注古音畧乃作漆城光光而以光字叶深韵刘向九叹捐林薄而菀死本与上文美夷为韵夷读为雉转注古音畧乃引作菀菀而以菀字叶下文赴渊隠山之类其余转叶之韵必引韵语或古书正文先儒音读为证通叶之例彼此不能一律原本旧闻以为引证俾读者于通韵自可类推于叶韵亦无嫌阙畧酌古准今昭然明备一洗从来通叶支离之説于数百年讲古韵者诚为独酌其中矣
　　音韵述微
　　皇上御制序曰国书以阿字为首梵经亦谓阿字能括天下之音其生生之序出于自然今以人之始生证之虽各国各地殊语至其孩啼音皆出于阿则阿字之为诸方声韵之源综其异而得其同从可知矣字母既源出西域则国书之阿字实防通梵华字母之枢纽以立义所以得天地之元声不独梵音借国书而明即华音之字母亦因国书而愈明也
　　又曰从来韵书主音字书主义二者不能兼赅而审音与分韵又岐而为两夫轻重清浊音也平上去入韵也韵显而易明音微而难察诗赋家所用惟韵可不必审音至诗余词曲则兼辨音而于平上去韵转得通用此唐宋及今音韵之大畧也是书翻切悉遵
　　阐微凡古今音韵之奥华梵防归之故以国书为枢纽无不一以贯之而于古人韵书义训未详者则加推广发明焉其训释古无今有者量加増订期于字义明而字音悉协四声准而等韵贯通皆即
　　皇祖宣畅中声嘉惠艺林之意缵述而引伸之
　　元音
　　阿【乌桠切】
　　【臣】等谨按阿字古读若娿而开口呼之即为本音其音在喉而清乃天地之中声古来韵书未有拈出者
　　国书字母以此为首与歌韵屋韵义并异考古音麻韵中字皆与鱼虞相从如【本作荼】与虞韵之荼各自为音蒩柤并收虞韵防又收语韵等类自字母入中国始有麻韵一呼遂不能不增此一韵
　　圣天子声律身度于绳
　　武之中寓考文之治真万世音学之极也
　　古音表
　　【臣】等谨按古音表二卷
　　国朝顾炎武撰音学五书之一也其书凡分十部以东冬钟江为第一支脂之防齐佳皆灰咍为第二鱼虞模侯为第三真谆臻文殷元魂痕寒桓删山先仙为第四萧宵肴豪幽为第五歌戈麻为第六阳唐为第七耕清青为第八蒸登为第九侵覃谈盐添咸衔凡为第十皆以平声为部首而三声随之其移入之字与割并之部即附见其中考以古
　　法多相脗合惟入声割裂分配其説甚辨而论者终不能无异议焉
　　唐韵正
　　【臣】等谨按唐韵正二十卷亦即顾炎武所撰音学五书中之一也是编大防凡韵中之字其有今音与古音同者即不复注其不同者乃韵补相传之误则注云古音某并引经传之文以正之其一韵皆同而中有数字之误则止就数字注之一东是也一韵皆误则每字注之四江是也同者半不同者半则同者注其畧不同者注其详且明其本二韵而误并为一五支是也一韵皆同无误则不注二冬三钟是也余如此例其考订颇精审亦足以有禆于音学也
　　音论
　　【臣】等谨按五方之音有迟疾轻重之不同淮南子云轻土多利重土多迟清水音小浊水音大陆法言切韵序曰吴楚则时伤轻浅燕赵则多伤重浊秦陇则去声为入梁益则平声似去约而言之一人之身而出词吐气先后之间已有不能齐者其重其疾则为入为去其轻其迟则为平迟之又久则一字而为二字茨为蒺藜椎为终葵是也故注家多有疾言徐言之解而刘勰文心雕龙谓疾呼中宫徐呼中征夫一字而可以疾呼徐呼此一字两音三音之所由昉也
　　国朝顾炎武着音论三卷亦音学五书之一上卷三篇一古曰音今曰韵二韵书之始三唐宋韵谱异同中卷六篇一古人韵缓不烦改字二古诗无叶音三四声之始四古人四声一贯五入为闰声六近代入声之误下卷分六篇一六书转注之解二先儒两声各义之説不尽然三反切之始四南北朝反语五反切之名六读若共十五篇皆引据古人之説以相证验中惟所论入声变乱旧法未为甚确余皆源源本本足以订俗学之讹盖五书之纲领也
　　易音
　　【臣】等谨按是书亦顾炎武所着音学五书之一炎武尝考正三代以上之音注易为易音三卷盖即周易以求古音上卷为彖辞爻辞中卷为彖传象传下卷为繋辞文言説卦其音往往与诗不同又或往往不韵故炎武所注凡与诗音不同者皆以为偶用方言而不韵者则阙其论以古者卜筮之书多用音和以便人之玩诵虽夏商之易不传于世然意其不始于文王也易彖文王所作其用音止此必欲连比象占牵合上下以就其音则圣人之意荒矣论极坚卓一洗训诂家附防穿凿之病诗本音
　　【臣】等谨按是书亦顾炎武所着音学五书之一炎武尝自述曰三百五篇古人之音书魏晋而降去古日逺至宋周颙梁沈约始有四声之谱然秦汉之文其音已渐戾于古至东京益甚休文作谱不能上据雅南旁摭骚子以成不刊之典而仅按班张以下诸人之赋曹刘以下诸人之诗所用之音撰为定本于是今音行而古音亡为音学之一变其所着诗本音十卷大抵主陈第诗无叶音之説即本经所用之音互相防考证以他书明古音原作是读非由迁就故曰本音第有求之太过反生葛藤如一章平上去入各用韵或两部相近之音各用韵率谓通为一韵恐亦非古人之意
　　古今通韵
　　【臣】等谨按古今通韵
　　国朝毛竒龄撰韵中字概本礼部韵亦有礼部韵所无而増以广韵字者如同增桐公増蚣崇増饛通増蓪之类有今本礼部韵所无而仍增以旧礼部诸韵字者如风之沨翁之螉笼之茏崇之娀之类随音收入不注出处惟梦字众字类在去送韵皆旧礼部所无而礼韵续降与毛晃礼部韵増入之者在唐律既未尝用而古韵又三声通转竟从删例至韵中有数音者各以一字领之如东韵中有东同终虫等音而以东字为冻蝀之首同字为桐童之首所谓领音亦谓音纽今有删去韵名及音纽者如灰韵咍字东韵防字之类并补之东部旧三十四纽毛晃礼部韵増一浓纽按浓字本属钟部唐律虽有押入东部者要是偶然惟宗农二纽在唐人东韵甚多故有疑是东部字者然三唐出韵诗比比皆有观平声三十韵尽然岂必偶删此二字耶若中终皆照母风丰皆非母公宫皆见母自可并纽而隋陆法言作切韵时早已分列其中有礼部改纽与旧本互异仍依礼部本为主音纽下原有翻切昔人谓切韵以翻切得名者是也若五音集韵毎部首皆加切音竟称徳红东第一都宗冬第二未免过当考旧韵有悬头字如枇杷之枇徘徊之徘有截脚字如徚之为行迳之为走有两形字如戎之古为悤之俗为忩有两音字如侗列同音又列通音潨列终音又列丛音有希见字如东之有支之有有转见字如梦之列防颂之列容是书皆不録而于两音之字如兹有兹竒有数竒音义并殊仍为各出两形之字如同一筒字而有吹筩有邮筒同一同字而有郑同有卢仝则亦择其出处稍异者两存之以备用者之采择至于本字有义如同为酒尊通为乐器之类皆节録以为通押之用其他宋米元章谓韵有五声沈隠侯求宫商而不得于是分平声为二徐景安着乐书直曰宫为上平商为下平角为入征为上羽为去即本晋吕静五音之説然而五音集韵分卷又有中平未知中属何音程元初律古曲韵通云上平者以其声气从咢上出下平者以其声气从舌上出按咢与舌为商角之分与上下平声诸部相校殊为不合至举要所载七音韵鉴上平以东为首山为末谓日出于东而没于山下平以先为首凡为末谓先辈传于后辈一切影响不经之説概置弗道其作书大防在排斥顾炎武音学五书而防取诸家搜采极博可与炎武之书并资考证
　　唐韵考
　　【臣】等谨按
　　国朝纪容舒作唐韵考一书据徐校定説文本所载翻切以存唐韵之梗概自隋陆法言撰切韵唐天宝中孙愐增定其书名曰唐韵后宋陈彭年等重修广韵丁度等又作礼部韵畧为一代场屋程式而孙氏之书遂微考古韵者谓广韵之二百六部即陆法言所定部分之旧然魏了翁已疑其前后防差今据夏竦古文四声韵所列部分与广韵小异则二百六部未可信为法言之旧本也容舒以徐铉于雍熙三年校定説文在大中祥符重修广韵以前所用翻切一从唐韵见于铉等进书表乃取説文所载唐韵翻切排比分析各归其类其部分则仍广韵之旧所收之字有唐韵收而广韵不收者如东部詷字防字防字之类是也有唐韵在此部而广韵在彼部者如賨字广韵作蔵宗切在冬部唐韵作徂红切则在东部珑字广韵作卢红切在东部唐韵作力钟切则在钟部之类是也其余防互离合时有异同比覈精审议论俱有根据将使人由广韵以证唐韵由唐韵以考古音则音声递变之故可得其大要焉
　　古韵标准
　　【臣】等谨按
　　国朝江永撰古韵标准一书平上去三声分十二部入声分八部每部首先列韵目一韵岐分两部者曰分某韵韵本不通而有字当入此部者曰别收某韵四声异者曰别收某声某韵大率本顾炎武采明陈第毛诗古音考屈宋古音义谓古无叶音之説诗之韵即是本音此説始于焦竑陈氏阐明之焦氏为之序其书列五百字以诗为本证他书为旁证是编即从此例以诗为主经传骚子为证诗未用而古今韵异者采他书附益之于陈氏説之善者则多采録有舛误处亦间摘一二其于古韵无书则借今韵离合以求古音今韵有隋唐相传二百六部之韵顾炎武所着音学五书悉以唐韵为准是编本之而于音变源流及诗外之字亦多采顾説第顾氏诗本音欲改正旧叶之误而有求之太过反生葛藤如一章平上去入各用韵或两部相近之音各用韵率谓通为一韵恐非古人之意小戎二章以合軜邑叶骖以念字叶合軜邑尤失之甚者不得不为辨正若朱子取吴棫韵补释诗以便学者诵读如桃之夭夭灼灼其华之子于归宜其室家昼尔于茅宵尔索绹其桐其椅其实离离岂弟君子莫不令仪此类今音可读即不复加叶音其意在辨古音凡吴氏之叶音集传从之而不安者亦行改正审其流变晰其是非自诩识断精审此外尚有四声切韵表细区今韵归之字母音等及诗韵举例一卷均有功于音学者








　　皇朝通志卷十七
　　钦定四库全书
　　皇朝通志卷十八
　　天文畧【一】
　　【臣】等谨按易曰仰以观乎天文日月星辰之丽乎上天之文也圣人观之察之钦若敬授以前民用三代以前尚已汉晋而还观象者言征应推步者失实测史家分天文律书为二门司马迁天官书仅载垣宫列宿吴太史令陈卓引巫咸甘石之书増益其数后之言天者咸奉以为标准焉郑樵着天文畧屏去诞妄之言祗録隋丹元子步天歌取其句中有图言下见象使人仰观焉而即得其论卓矣然不言推步而仍涉禨祥休咎则未免自相矛盾夫观象体也推步用也体用不偏废斯圣人钦若敬授之本防洪惟
　　圣祖仁皇帝亶聪作后学贯天人考验西法最善俾専司时宪时监官南怀仁等毕智竭能创制仪器最称精宻我
　　皇上敬
　　天勤民事惟法
　　祖申命监臣厘正玑衡以期脗合于是恒星增减较旧测而加详参宿后先改距星而顺序凡兹垂象订自
　　宸谟休乎哉
　　圣代之新规直协虞廷之遗意也间考西法之善理竒而正者数事一曰天圆而地亦圆如卵裹黄与浑天之説合一曰天有九重最逺则恒星天次土次木次火次金水次日最近者为月天其外则宗动天与楚词之説合一曰惟宗动天行有常度恒星天亦右行此即歴代嵗差之説一曰日月五星各有天行皆有轮如珠逐盘所以有盈缩迟疾一曰月与五星有本轮以从天有次轮以法日盖日尊天月五星尊天又尊日也一曰金水与日同天其两轮包日故不与日相距一曰月有倍离五星一合日而迟疾一周月一合日而迟疾再周五星之小轮跨本轮之内外月之小轮切本轮之边其法皆以实测而得至于南极之纪星座天汉之周尾宫为中国所未见者西人皆于浮海测之此其事初若创见然或符于古经或轨于自然之理洵乎确实而不可易有非唐一行郭守敬之所能企及耳今据
　　钦定考成协纪诸书纂述天文约分十目曰两仪曰恒星曰天汉其经也曰日月曰五星曰月五星凌犯曰中星曰北极髙度其纬也曰仪象曰弧线其器与法也为书凡六卷于郑志之外补所阙遗广所未及溯观象之端倪赅推步之体要世之学者有以知
　　圣朝宪
　　天立政察纪明时昭昭乎有目之能窥无防而不显又岂步天歌之句图言象所可同日语耶若夫测算细
　　防至详且宻具有成书兹撮其大畧俾言天者毋涉空诠云尔
　　两仪
　　【臣】等谨按西法谓地居天中其体浑圆与天度相应即浑天家卵黄之説人居其中各随所在皆戴天而履地居赤道北者北极见南极隠居赤道南者南极见北极隠近极则见极髙逺极则见极低东方日中西方夜半南方日中北方夜半周天三百六十度日月星辰旋绕其间而人目力所极适与地平止一百八十度昔人局于地平测算而不知地如卵圆故多疎舛今首列两仪以为恒星七曜运行之准而西法之与前代逈殊于斯具见天象
　　虞书尧典曰钦若昊天厯象日月星辰楚词天问曰圜则九重孰营度之后世専家谓天有十二重非天实有如许重数盖言日月星辰运转于天各有所行之道即楚词所谓圜也欲明诸圜之理必详诸圜之动欲考诸圜之动必以至静不动者准之然后得其盈缩盖天道静専者也天行动直者也至静者自有一天与地相为表里故羣动者运于其间而不息若无至静者以验至动则圣人亦无所成其能矣人恒在地面测天而七政之行无不可得者正为以静验动故也十二重天最外者为至静不动次为宗动南北极赤道所由分也次为南北嵗差次为东西嵗差此二重天其动甚微専家姑置之而不论焉次为三垣二十八宿经星行焉次为填星所行次为嵗星所行次为荧惑所行次则太阳所行黄道是也次为太白所行次为辰星所行最内者则太隂所行白道是也要以去地之逺近而为诸天之内外然所以知去地之逺近者则又从诸曜之掩食及行度之迟疾而得之盖凡为所掩食者必在上而掩之食之者必在下月体能蔽日光而日为之食是日逺月近之征也月能掩食五星而月与五星又能掩食恒星是五星髙于月而卑于恒星也五星又能互相掩食是五星各有逺近也又宗动天以浑灏之气挈诸天左旋其行甚速故近宗动天者左旋速而右移之度迟渐逺宗动天则左旋较迟而右移之度转速今右移之度惟恒星最迟土木次之火又次之日金水较速而月最速是又以次而近之征也是故恒星与宗动相较而嵗差生焉太阳与恒星相防而嵗实生焉黄道与赤道出入而节气生焉太阳与太隂循环而朔望盈虚生焉黄道与白道交错而薄蚀生焉五星与太阳离合而迟疾顺逆生焉地心与诸圜心之不同而盈缩生焉歴代専家多方测量立法布算积久愈详已得其大体其间或有毫芒之差诸説不无同异者葢因仪器仰侧穹苍失之纎微年久则着虽有圣人莫能预定惟立穷源竟委之法随时实测取其精宻附近之数折中用之毎数十年而一修正斯为治厯之通术而古圣钦若之道庶可复于今日矣
　　地体
　　欲明天道之流行先达地球之圆体日月星辰每日出入地平一次而天下大地必非同时出入居东方者先见居西方者后见东西相距万八千里则东方人见日为午正者西方人见日为邜正也周天三百六十度每度当地上二百里是故推验大地经纬度分皆与天应测纬度者用午正日晷或测南北二极测经度则必于月蚀取之盖月蚀与日蚀异日之食限分数随地不同月之食限分数天下皆同但入限有昼夜人有见不见耳此处食甚于子者处其东三十度必食甚于丑处其西三十度必食甚于亥是故相去九十度则此见食于子而彼见食于酉相去百八十度则此见食于子而彼当食于午虽食而不可见矣
　　黄道赤道
　　天包地外圜转不息南北两极为运行之枢纽地居天中体圆而静人环地面以居随其所至适见天体之半中华之地面近北故北极常现南极常隠平分两极之中横带天腰者为赤道赤道距天顶之度即北极出地之度也赤道以北为内为隂以南为外为阳斜交赤道而半出其南半出其北者为黄道乃太阳一嵗所躔之轨迹也黄赤道相交之两界为春秋分距赤道南二十三度半为冬至距赤道北二十三度半为夏至七政所行之道纷然不齐惟将黄赤二道以为推测之本盖太阳循黄道东行而出入于赤道之南北太隂与五星各循本道东行而又出入于黄道之南北故黄赤二道之位定则昼夜永短寒暑进退以及晦朔望薄蚀朏朒皆从此可稽矣
　　经纬度
　　恒星七政各有经纬度盖天周弧线纵横交加即如布帛之经纬然以东西为经南北为纬然有在天之经纬有随地之经纬在天则为赤道为黄道随地则为地平赤道均分三百六十度平分之为半周各一百八十度四分之为象限各九十度六分之为纪限各六十度十二分之为宫为时各三十度是为赤经从经度出弧线与赤道十字相交各引长之防于南北极皆成全圜亦分为三百六十度两极相距各一百八十度两极距赤道俱九十度是为赤纬依纬度作圜与赤道平行名距等圜此圜大小不一距赤道近则大距赤道逺则小其度亦三百六十俱与赤道之度相应也赤道之用有动有静动者随天左旋与黄道相交日躔之南北于是乎限静者太虚之位亘古不移昼夜之时刻于是乎纪焉黄道之宫度并如赤道其与赤道相交之两为春秋分相距皆半周平分两交之中为冬夏至距两交各一象限六分象限为节气各十五度是为黄经从经度出弧线与黄道十字相交各引长之周于天体即成全圜其各圜相凑之处不在赤道之南北两极而别有其枢心是为黄极黄极之距赤极即两道相距之度其距黄道亦皆九十度是为黄纬而月与五星出入黄道之南北者悉于是而辨焉故凡南北圜过赤道极者必与赤道成直角而不能与黄道成直角其过黄道极者必与黄道成直角而不能与赤道成直角惟过黄赤两极之圜其过黄赤道也必当冬夏二至之度所以并成直角名为极至交圜又若赤道度为主而以黄道度准之则互形大小何也浑圆之体当腰之度最寛渐近两端则渐狭【距等圜之度也】二至时黄道以腰度当赤道距等圜之度故黄道一度当赤道一度有余二分时两道虽皆腰度然赤道平而黄道斜故黄道一度当赤道一度不足也此所谓同升之差而七政升降之斜正伏见之先后皆由是而推焉至于地平经纬则以各人所居之天顶为极盖人所居之地不同故天顶各异而经纬从而变焉地在天中体圆而小随人所立凡目力所极适得大圆之一半则地虽圆而与平体无异故谓之地平乃诸曜出没之界昼夜晦明之交也地平亦分三百六十度四分之为四方【子午卯酉】各相距九十度二十四分之为二十四向各十五度是为地平经从经度出弧线上防于天顶并皆九十度【从地平下至天顶之冲亦九十度】是为地平纬又名髙弧髙弧从地平正午上防天顶者其全圜必过赤道南北两极名为子午圜乃诸曜出入地平适中之界而北极之髙下晷影之长短中星之推移皆由是而测焉是故经纬相求黄赤互变因黄赤而求地平或因地平而求黄赤乃専家之要务推测之所准也
　　【臣】等谨按天文之有黄赤经纬由宗动天而分为恒星七曜之所转旋因列于天象地体之后又古法以日行命天周为三百六十五度四分度之一然为畸零之度而不能合于日行西法与囘囘同以周天为整度就三百六十为起数之宗经纬通为一法赅括万殊斜侧纵横周通环应得以整御零为法倍易可谓最善者矣
　　恒星
　　恒星总纪
　　恒星即经星也以其有常不易故名经星【史记天官书紫宫房心权衡咸池虚危列宿部星此天之五宫坐位也为经不移徙大小有差濶狭有常】经星又各有经纬度故别之曰恒星其星官名数古今不同汉书天文志经星常宿中外官凡百一十八名积数七百八十三星晋志载吴太史令陈卓始列甘石巫咸三家星官着于图录凡二百八十三官一千四百六十四星今皆不见原本隋丹元子步天歌与陈卓数合后此言天官者皆以步天歌为准康熙十三年监臣南怀仁修仪象志星名与古同者总二百五十九座一千一百二十九星比步天歌少二十四座三百三十五星又于有名常数之外増五百九十七星又多近南极星二十三座一百五十星近年以来累加测验星官度数仪象志尚多未合又星之次第多不顺序亦宜厘正于是逐星测量推其度数观其形象序其次第着之于图计三垣二十八宿星名与古同者总二百七十七座一千三百一十九星比仪象志多十八座一百九十星与步天歌为近其尤与古合者二十八宿次舎自古皆觜宿在前参宿在后其以何星作距古无明文唐书云古以参右肩为距失之太逺文献通考载宋两朝天文志云觜三星距西南星参十星距中星西第一星西法觜宿距中上星参宿亦距中西一星今按觜宿中上星在西南星前仅六分余而西南星小中上星大则以中上星作距可也若参宿以中西一星作距星则觜宿之黄道度巳在参宿后一度余即赤道度亦在参宿后三十一分余今依次顺序以参宿中三星之东一星作距星则觜宿黄道度恒在参前一度弱与觜前参后之序合其余诸座之星皆以次顺序无凌躐颠倒之弊又于有名常数之外増一千六百一十四星近某座者即名某座増星依次分注方位以备稽考其近南极星二十三座一百五十星中国所不见仍依西测之旧共计恒星三百座三千八十三星编为总纪一卷庶星官名数古今不同及黄道赤道所属宫次皆展卷了然矣
　　【臣】等谨按丹元子步天歌先二十八宿后三垣盖箕风毕雨织女牵牛见于诗书者皆列宿星座而宋两朝天文志所载垣星俱入列宿度分是列宿星名最古也三垣多取周秦之国与官名知始于甘石之徒然史记天官书首列紫宫殆以北极为尊犹振衣之挈领今西测次序仍之
　　紫微垣
　　北极五星一曰太子二曰帝三曰庶子増星三四曰后宫増星一五曰天枢黄道在午未宫赤道在夘辰宫　四辅四星増星一黄道在未宫赤道在巳午宫　勾陈六星増星十黄道在未申宫赤道在丑寅夘戌亥宫　天皇大帝一星黄道在申宫赤道在亥宫　天柱五星増星六黄道在申酉宫赤道在子丑宫　御女四星増星一黄道在未申酉宫赤道在丑寅宫　女史一星増星一黄道在未宫赤道在寅宫　柱史一星増星二黄道在申宫赤道在丑宫　尚书五星増星二黄道在辰巳午宫赤道在寅宫　天牀六星増星一黄道在巳午宫赤道在寅夘宫　大理二星増星一黄道在未宫赤道在辰巳宫　隂徳二星増星一黄道在未宫赤道在巳宫　六甲六星増星一黄赤道俱在未申宫　五帝内座五星増星二黄道在申宫赤道在酉戌宫　华盖七星黄道在酉宫赤道在戌宫　杠九星【附华盖为一座】増星一黄道在申酉宫赤道在酉戌宫　右垣墙七星一曰右枢二曰少尉増星二三曰上辅増星二四曰少辅増星一五曰上卫増星三六曰少卫増星一七曰上丞増星三黄道在巳午未申宫赤道在辰巳午未申酉宫左垣墙八星一曰左枢二曰上宰三曰少宰四曰上弼五曰少弼六曰上卫増星三七曰少卫増星八八曰少丞増星一黄道在辰巳酉宫赤道在戌亥子丑寅卯宫　天乙一星黄道在巳宫赤道在辰宫　太乙一星黄道在午宫赤道在辰宫　内厨二星増星二黄道在午宫赤道在辰宫　北斗七星一曰天枢増星三二曰天璇増星八三曰天机四曰天权増星三五曰玉衡六曰开阳増星二七曰揺光黄道在巳午宫赤道在辰巳宫　辅一星【附北斗为一座】増星三黄道在巳宫赤道在辰宫　天枪三星増星四黄道在巳宫赤道在卯宫　元戈一星増星二黄道在辰宫赤道在卯宫　三公三星黄道在巳宫赤道在辰宫　相一星増星三黄道在巳宫赤道在辰宫　天理四星増星一黄道在午宫赤道在巳宫　太阳守一星増星一黄赤道俱在巳宫　太尊一星黄道在午宫赤道在巳宫　天牢六星増星二黄道在巳午宫赤道在巳宫　势四星増星十六黄道在午宫赤道在巳宫文星六星増星八黄道在午未宫赤道在午宫内阶六星増星十黄道在未宫赤道在午宫
　　三师三星増星一黄道在未宫赤道在午宫　八谷八星増星三十四黄赤道俱在申宫　传舎九星増星四黄道在申酉宫赤道在酉戌亥宫　天厨六星増星二黄道在戌宫赤道在子丑宫　天棓五星増星十黄赤道俱在寅宫
　　右共三十七座一百六十三星外増一百七十七星
　　太微垣
　　五帝座五星増星三黄赤道俱在巳宫　太子一星黄赤道俱在巳宫　从官一星黄赤道俱在巳宫　幸臣一星黄赤道俱在巳宫　五诸侯五星増星七黄道在辰巳宫赤道在辰宫　九卿三星増星九黄赤道俱在辰宫　三宫三星黄赤道俱在辰宫　内屏四星増星六黄赤道俱在巳宫右垣墙五星一曰右执法二曰上将三曰次将四曰次相増星三五曰上相増星二黄赤道俱在巳宫　左垣墙五星一曰左执法増星一二曰上相三曰次相増星一四曰次将增星三五曰上将増星二黄赤道俱在辰宫　郎将一星増星二黄道在巳宫赤道在辰宫　郎位十五星増星三黄道在巳宫赤道在辰巳宫　常陈七星増星六黄道在巳宫赤道在辰巳宫　三台六星一曰上台二星増星七二曰中台二星増星三三曰下台二星増星二黄道在巳午未宫赤道在巳午宫　虎贲一星黄赤道俱在巳宫　少微四星増星八黄道在巳午宫赤道在巳宫　长垣四星増星九黄道在巳午宫赤道在巳宫　灵台三星増星八黄赤道俱在巳宫　明堂三星増星六黄赤道俱在巳宫　谒者一星増星二黄道在巳宫赤道在辰宫右共二十座七十八星外増九十三星
　　天市垣
　　帝座一星黄赤道俱在寅宫　侯一星増星五黄赤道俱在寅宫　宦者四星增星五黄赤道俱在寅宫　斗五星増星十四黄道在寅夘宫赤道在寅宫　斛四星増星三黄赤道俱在寅宫　列肆二星増星四黄道在寅卯宫赤道在寅宫　车肆二星増星二黄赤道俱在寅宫　市楼六星増星一黄赤道俱在寅宫　宗正二星増星三黄赤道俱在寅宫　宗人四星増星四黄赤道俱在寅宫宗二星黄赤道俱在丑宫　帛度二星増星三
　　黄赤道俱在寅宫　屠肆二星増星三黄赤道俱在丑寅宫　右垣墙十一星一曰河中二曰河间増星一三曰晋増星三四曰郑五曰周増星十四六曰秦増星一七曰蜀増星二八曰巴増星四九曰梁十曰楚十一曰韩黄赤道俱在寅卯宫　左垣墙十一星一曰魏増星八二曰赵増星三三曰九河増星一四曰中山増星七五曰齐増星八六曰吴越増星七七曰徐増星四八曰东海増星四九曰燕十曰南海十一曰宋増星二黄赤道俱在丑寅宫　天纪九星増星十四黄道在寅卯宫赤道在寅宫　女牀三星黄赤道俱在寅宫　贯索九星増星十三黄赤道俱在卯宫　七公七星増星十六黄道在卯辰宫赤道在寅卯宫
　　右共十九座八十七星外増一百五十九星









　　皇朝通志卷十八
　　钦定四库全书
　　皇朝通志卷十九
　　天文畧【二】
　　恒星
　　角宿
　　角二星増星十五黄赤道俱在辰宫　平道二星黄赤道俱在辰宫　天田二星増星六黄赤道俱在辰宫　周鼎三星黄道在辰巳宫赤道在辰官进贤一星増星九黄赤道俱在辰宫　天门二
　　星増星十一黄赤道俱在辰宫　平二星増星三黄道在卯辰宫赤道在辰宫　库楼十星増星十一黄赤道俱在夘辰宫　柱十一星黄赤道俱在夘辰宫　衡四星黄道在夘宫赤道在辰宫　南门二星増星二黄道在卯宫赤道在夘辰宫右共十一座四十一星外増四十七星【按步天歌柱十五星今少四】
　　亢宿
　　亢四星増星十二黄道在卯宫赤道在夘辰宫大角一星増星一黄道在辰宫赤道在夘宫　右摄提三星増星三黄赤道俱在辰宫　左摄提三星増星三黄道在夘辰宫赤道在夘宫　折威七星増星六黄赤道俱在卯宫　顿顽二星増星一黄赤道俱在夘宫　阳门二星黄赤道俱在卯宫右共七座二十二星外増二十六星
　　氐宿
</div>
    <div class="pagination">
<a href="皇朝通志_page30.html">上一页</a><span>...</span><a href="皇朝通志_page26.html">26</a><a href="皇朝通志_page27.html">27</a><a href="皇朝通志_page28.html">28</a><a href="皇朝通志_page29.html">29</a><a href="皇朝通志_page30.html">30</a><span class="current-page">31</span><a href="皇朝通志_page32.html">32</a><a href="皇朝通志_page33.html">33</a><a href="皇朝通志_page34.html">34</a><a href="皇朝通志_page35.html">35</a><a href="皇朝通志_page36.html">36</a><span>...</span><a href="皇朝通志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
