<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 410 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 410 页/共 455 页</h1>
    <div class="content">




　　钦定续文献通考卷二百二十六
<史部,政书类,通制之属,钦定续文献通考>
　　钦定四库全书
　　钦定续文献通考卷二百二十七
　　物异考
　　毛虫之异
　　宋度宗咸淳九年十一月辛夘黎明有虎出于扬州市毛色防黑都拨官曹安国率良家子数十人射之制置使李庭芝占曰十日之内杀一大将于是脔其肉于城外而厌之
　　王圻曰建炎间荆南张四者虎突至其家急登梁喘伏虎未之见也升堂脱其皮变为男子遍歴室中及居侧林莾中寻之张乃下取其皮置梁上暮虎还视其皮大咤曰吾奉天符取十七人止余汝在善还我皮当舍汝张乃应之曰还皮易耳汝即食我奈何曰我虽异类不忍负信遂出懐中天符索笔勾其名掷皮下虎防于体复故形哮吼奋迅跳出明日闻六十里外夜大雷震死一虎
　　辽太祖神册六年十二月癸亥有白虎縁垒而上时围涿州是日破其郛
　　太宗以唐天复二年生猎者获白鹿人以爲瑞　天显三年二月己亥特哩衮尼噜古进白狼　九年正月己亥南京进白麞　防同元年二月壬午室韦进白麃十月壬寅晋遣使进独峯駞　二年四月癸巳东京路奏狼食人　三年三月癸未猎水门获白鹿　四年二月丙申皇太子获白麞　六年六月己未奚楚库勒部进白麝
　　穆宗应厯二年十一月己夘朔州民进黒兎　十四年十二月丙午以黒兎祭神　十八年六月甲戌特烈于雕巢中得牝犬来进　十九年三月甲子汉遣使进白麃
　　圣宗统和四年十二月辛卯伐宋防还次白佛塔川获自落驯狐
　　帝以为吉徴祭天地
　　兴宗重熈五年九月癸巳猎黄花山获熊三十六【臣】等谨按辽史所载白狼白麝等多互见土贡门
　　金太祖未即位时使乌色伐髙丽为具于毬塲以待防音有二麞渡水而至获之
　　帝曰此休徴也克之必矣言未既而防书至众大异之
　　熈宗皇统三年七月庚辰太原路进獬豸　七年十一月乙亥兵部尚书秉德进三角羊
　　【臣】等谨按三年七月庚辰志作丙寅今从纪
　　海陵正隆六年十月丁未大军渡淮将至庐州获白鹿时自将伐宋以为武王白鱼之兆
　　章宗泰和八年八月乙酉有虎至阳春门外
　　驾出射获之
　　宣宗兴定元年十月邠州进白兎　二年五月庚子秦陜狼害人　元光元年十月上猎近郊获白
　　羣臣以为瑞明日御便殿置铃于项将纵之惊跃不已忽毙几上
　　二年十一月开封有虎昼害人
　　是时屡有妖怪二年之中白日虎入正门吏部及宫中有狐狼夜哭于辇路
　　哀宗天兴初荆王守纯府第每夜羣狐号鸣秉烛逐捕则失所在
　　未几哀宗迁归德崔立以城降而守纯等皆死青城
　　元太祖十九年角端见
　　时帝至印度国驻军鐡门闗有兽髙数丈鹿形马尾色緑而独角作人言谓侍卫者曰汝主冝早还以问耶律楚材对曰此瑞兽也其名角端旄星之精也能言四方语好生恶杀圣人在位则此兽奉书而至且能日驰万八千里异如神不可犯也今大军征西已四年盖上天恶杀遣之告陛下愿承天心宥此数国人命实无疆之福乃班师
　　陶九成曰稽之前志神禹氏治水功成天降飞日行三万里而未尝善言也又后土鐡蹄之兽善言而未闻独角也轩辕获飞黄而独角汉武获兽并角而五蹄又未尝闻其善言能走也及圣祖诞膺天命而角端出焉夫一角者所以明海宇之一万八千里之渉者所以示无逺弗届也
　　世祖至元十九年俱蓝国进黑猿一　二十四年三月丙辰马八儿国进竒兽一类骡而巨毛黑白闲错名阿塔必即　二十六年六月己未西畨进黑豹　二十八年八月戊子咀喃藩邦进黒狮子
　　王圻曰至元二十八年虎入南城翰林侍讲学士赵与上防言权臣专政之咎
　　成宗元贞二年正月海州牟平县获白鹿于圣水山以献
　　【臣】等谨按元贞惟有二年志作三年误也
　　武宗至大二年九月占八国贡白面象
　　英宗至治二年二月辛亥诸王彻伯尔遣使进文豹泰定帝泰定三年九月湖州长兴州民王俊家牛生一兽鳞身牛尾口目皆赤堕地即大鸣
　　母不乳之具图以上不知何兽或曰此瑞也宜俾史【臣】纪録
　　四年三月诸王保赛音遣使献狮子十二月哇遣使献金豹白猴各一
　　文宗天厯二年四月占腊国贡白猿
　　顺帝至正十年彰德境内狼狈为害
　　夜如人形入人家哭就人懐抱中取小儿食之王圻曰是年浙江乡试八月二十二日夜院中彷佛见一物驰过甚疾其状如猛兽者军卒从而喧哄因出角端为赋题
　　二十三年正月福州连江县有虎入于县治　二十四年七月福州白昼获虎于城西
　　时绩溪县尝有羣虎入境又有猛兽如彪逐虎食之虎骇而悉去
　　【臣】等谨按元史所载毛虫之异亦多互见于土贡门
　　明太祖洪武九年十月有虎昼入汉西门伤二人成祖永乐十六年正月陜西耀州民献元
　　尚书吕震请贺不许
　　宣宗宣德八年闰八月编脩许彬进麒麟狮子福鹿元虎称为四祥
　　孝宗治十一年六月有熊自西直门入城
　　时郎中何孟春谓熊入城当备盗亦宜慎火宋绍兴间熊抵永嘉城州守髙世则以熊字能火戒郡中慎火果延烧庐舍此其兆也是年城内多火灾
　　世宗嘉靖五年七月南城县有虎具人手足　四十五年六月大医院吏目李干献免体备五色以为瑞【臣】等谨按王圻续通考三十七年胡宗宪献白虎白鹿三十九年秋宗宪又进白鹿夀芝四十年春正月陜西商南山万夀宫前芝丛中土人得白鹿廵抚以献是年二月南京锦衣卫指挥徐继勲献白鹿四十三年甲子五月十八日又得一瑞桃【明史世宗纪作乙夘乃十四日获桃于御帐羣臣表贺】是日内畜玉生二子阁臣徐阶等率百官上表贺盖其时乐报嘉祥羣相献媚故不特医院小臣已也又其事见于土贡门者甚多兹不赘载
　　麒麟
　　金熈宗皇统五年闰十月戊寅大明府进牛生麟元成宗大徳九年二月大同平地县穆尔德济家牛生麒麟而死
　　武宗至大四年六月【时仁宗已即位】大同宣宁县民玛竒家牛生一犊其质有鳞无毛其色青黄类麟以其鞟上之【臣】等谨按王圻续通考载仁宗皇庆元年六月武安乐阳村产麒麟二年二月乐阳村麒麟又生始生其母惧而不近三步之外直视之而鸣麟亦鸣声不类犊史不载
　　英宗至治元年三月己丑大同路麒麟生
　　泰定帝泰定三年湖州府长兴州民家牛生一兽麟身牛尾【互见毛虫之异门】
　　顺帝至正九年三月陈州牛生黄犊火光满室麻顶緑角间生緑毛不乳而死
　　明成祖永乐十二年榜葛剌王表献麒麟
　　上命免贺
　　十三年麻林国进麒麟
　　尚书吕震请表贺上曰翰林徃日修五经四书性理大全朕则许之麒麟有无何所损益其已之
　　【臣】等谨按外国献麒麟互见土贡考
　　驺虞
　　【臣】等谨按马端临通考麒麟后附以驺虞今考宋宁宗庆元以后及辽金元明正史内俱未之见惟王圻续通考有三条载入毛虫之异一门谨録于左
　　明成祖永乐二年秋周王以驺虞来献　十一年六月山东曹县献驺虞白质黑章性仁而驯
　　宣宗宣徳四年二月襄城伯李隆献驺虞二素质黒文驯狎不惊
　　马异
　　宋宁宗嘉定十三年华容邓氏马产龙驹
　　事闻命有司立马监于此以识其祥后复产于其隣又蒋粹翁政和人宋季爲太学生元混一天下隠于满月山尝言其先世家九峰山下畜一牝马舍侧有龙潭马入浴其中龙与之媾而生龙驹龙首马身状如负河图者后牧于山林竟失所在
　　【臣】等谨按辽金二代无马异可考
　　元顺帝至正二年七月拂郎国贡异马长一丈三尺三寸髙六尺四寸身纯黒后二蹄皆白
　　明成祖永乐十八年九月诸城进龙马
　　民有牝马牧于海濵一日云雾晦有物蜿蜒与马接产驹具龙文其色青苍谓之龙马云
　　宣宗宣德七年五月忻州民武焕家马生一驹鹿耳牛尾玉面琼蹄肉文被体如鳞七月沧州畜官马一产二驹州以为祥献于朝帝曰物理之常何足异也
　　宪宗成化十七年六月兴济马生二驹
　　孝宗治元年二月景宁屏风山有异物成羣大如羊状如白马数以万计首尾相啣迤逦腾空而去
　　牛祸
　　宋理宗端平元年八月绍庆府黄登进对奏到任后牛生独角
　　【臣】等谨按黄登进对叠奏祥瑞王圻续通考备载之不足信也辽则无可见者
　　金熈宗皇统七年十一月乙亥兵部尚书完顔秉德进三角牛
　　元世祖至元十六年四月益都乐安县朱十五家牛生防犊两头四耳三尾其色黄生而即死
　　武宗至大四年大同宣宁牛生一犊状类麟
　　泰定帝泰定三年湖州长兴州牛生一兽鳞身牛尾【臣】等谨按上二条互见毛虫之异及麒麟门
　　顺帝至正十年秋襄阳民家牛生犊五足前三后二十六年春汴梁祥符县牛生犊双首二日即死　二十八年五月东昌聊城县钱镇抚家牛生黄犊六足前二后四二日而死
　　明武宗正德十二年徐州牛产犊一头二舌两尾八足世宗嘉靖五年七月南阳牛产犊一首两身　六年十一月漳浦有牛产犊三目三角　十一年二月铜仁黄防产犊满身有纹即死　十二年山东平山卫牛生犊有纹前两足及尾悉具鳞甲中皆毳毛
　　王圻曰嘉靖四十年福建漳浦县牛生犊三目三角人以为牛妖
　　神宗万厯十三年九月光山牛产一物火光满地鳞甲森然一夕毙　三十七年五月歴城髙苑二县牛各产犊双头三眼两鼻二口　三十八年三月获嘉牛产犊一身两头四眼四耳两口两足一尾　三十九年二月汲县牛产犊一防两头两口四眼两耳七蹄四月降夷部牛产犊人头羊耳　四十五年八月开州牛产犊两口三眼
　　【臣】等谨按王圻续通考万厯二十四年正月泸州张四儿家讼于州称四儿业屠牛卫军马洋回回种也性亦嗜食牛自乡牵牛赴州至大渡口登舟牵绳忽断牛奔入市过四儿家四儿恃力直前防之不能制大惧奔入一店中牛亦追入店四儿登楼牛亦登楼触四儿肠出死牛下楼复转入一牛肉肆适其主他出尽毁其家噐业始徐徐出郊闻之客店楼小梯狭而牛上下无碍其事甚怪
　　熹宗天启元年十月防宁牛产异兽徧体鳞甲有火光三年十月沅陵防生犊一身两头三尾　七年三月
　　莒州牛产犊如麟
　　愍帝崇祯十三年襄阳牛产犊两头二目
　　豕祸
　　【臣】等谨按马端临通考豕祸起春秋迄庆元自后宋辽金三朝无可见者
　　元顺帝至正三年秋建寜浦县民家豕生豚二尾八足十五年镇江民家豕生豚如象形　二十四年春正
　　月庚辰保徳州民家豕生豚一身二首八蹄二尾【臣】等谨按王圻续通考载至正十二年江宁永宁乡陆氏家一猪产十四儿内一豚人之首靣手足而猪身二十四年海盐赵氏宰猪小肠皆已脩治忽并如蛇蜿蜒而走将及里许而止此亦豕异也
　　明世宗嘉靖七年杭州民家有豕肉膜间生字
</div>
    <div class="pagination">
<a href="钦定续文献通考_page409.html">上一页</a><span>...</span><a href="钦定续文献通考_page405.html">405</a><a href="钦定续文献通考_page406.html">406</a><a href="钦定续文献通考_page407.html">407</a><a href="钦定续文献通考_page408.html">408</a><a href="钦定续文献通考_page409.html">409</a><span class="current-page">410</span><a href="钦定续文献通考_page411.html">411</a><a href="钦定续文献通考_page412.html">412</a><a href="钦定续文献通考_page413.html">413</a><a href="钦定续文献通考_page414.html">414</a><a href="钦定续文献通考_page415.html">415</a><span>...</span><a href="钦定续文献通考_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
