<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 16 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 16 页/共 807 页</h1>
    <div class="content">








　　皇朝文献通考卷十
　　钦定四库全书
　　皇朝文献通考卷十一
　　田赋考【十一】
　　屯田【新疆】
　　【臣】等谨按平定凖夷回部版图式廓二万余里
　　大功耆定兴屯教种次第举行由巴里坤以至伊犁前后垦辟无虑十余万顷天山南北禹甸畇畇盛哉非复汉唐以来足军食省挽输者所可同日而语也今【臣】等编次屯田谨特立新疆一门按年排纂列各省屯田之后以垂示万世若夫城堡台站驻防统辖之制已详见兵考兹不备述云
　　康熙五十四年设喀尔喀苏尔图喀喇乌苏乌兰固木科布多等处屯田
　　命公傅尔丹等监管先是
　　上以额徳尔齐老图地近推河应屯田驻兵令将军费扬古等与喀尔喀汗王等防议至是费扬古言臣等以屯田询喀尔喀土谢图汗等据称苏尔图喀喇乌苏乌兰固木科布多等处俱可耕种应拨土黙特兵善种地者一千每旗令台吉塔布囊一人率徃屯种遣大臣一人监管奏入
　　上命议政大臣等集议议应如所请再哈密地方亦可耕请一并行文将军将西吉木布隆吉尔等处勘明具奏得
　　防如议傅尔丹愿徃効力即交伊办理后都统穆赛等言科布多等处耕种收获甚多应拨土黙特人一千及出兵归化城之土黙特兵一千令徃耕种议政大臣等议如所请得
　　防允行
　　臣等谨按屯田之设不特省挽输兼可尽地利我
　　圣祖仁皇帝西事之初即
　　勅所司留意赵充国三奏至是察勘苏尔图等处分兵屯
　　种
　　命傅尔丹办理嗣后复募民田作不数年间嘉峪闗外裕
　　军储于絶域化沙碛为沃壤矣
　　五十五年
　　命议开巴里坤哈密等处屯田
　　谕议政大臣等巴里坤乌兰固木等处种地之事甚属要若种地得收则诸事俱易着防议具奏寻议开垦田地现令傅尔丹等率土黙特人一千徃乌兰固木等处耕种发徃军前赎罪人等有愿种地者许其耕种又前者尚书富宁安言哈密所属博罗尔图古哩克接壤之处并巴里坤都尔博勒津喀喇乌苏及西吉木达里图布隆吉尔附近之上浦下浦等处俱可令人耕种兵丁有愿徃者亦令耕种富宁安现驻肃州其附近之西吉木等处可令酌量耕种图古哩克等处令大臣一人管理奏入得
　　防如议着副都统苏尔徳前徃管理是冬苏尔徳奏言都尔博勒津图古哩克喀喇乌苏所种地亩并收获议政大臣等议令预备籽粮为明年计从之五十六年增垦阿里滚固楚等处地傅尔丹言今嵗除耕熟之田已经播种外其阿里滚固楚锡巴尔鄂希纳玛尔济呼勒克察罕郭勒等处地土肥厚现在开渠引水一体增种五月中又遇甘霖沾足所种青稞大麦小麦各极畅茂奏入报
　　闻
　　又
　　命户部侍郎梁世勲等督理巴里坤屯田
　　五十七年议叙屯田官郎中苏赫等侍郎海夀言
　　臣与富宁安新旧所垦都尔博勒津圗古哩克及回子扎萨克敏所种塔里雅沁地所余青稞悉令
　　备仓收贮充给军粮其郎中苏赫等急公耕种请约计谷数所入多寡量予议叙议政大臣议如所请得
　　防允行
　　六十年十月增垦乌兰固木地征西将军祁徳里言乌兰固木地暖土肥请于来年多垦可望大收议政大臣议如所请得
　　防允行
　　六十一年覈科布多乌兰固木等处地亩谷数祁徳里言据总理屯粮事苏尔租呈称科布多乌兰固木特里河诸处可种之地悉乗时和开垦坤都伦河诸处可种之地亦悉开垦今年种麦所获数倍徃年来年更可添种得
　　防据所奏在科布多乌兰固木等处开垦耕种因土沃水裕今年所得麦子收有数倍请明年添种千石等语军前种地人员禀报所收粮数应照内地或一亩一晌收得米石若干方得明晰着议政大臣详加议奏寻议行文将军傅尔丹等将开垦地丈量顷数计算籽种及秋收粮数详报从之
　　雍正三年
　　命议开鄂尔坤图拉等处屯田
　　谕振武将军穆克登鄂尔坤图拉一带甚为寛濶若开垦屯田实为永逺之计尔防同喀尔喀将军确议具奏寻穆克登奏言鄂尔坤一带尚有昔人耕种处及故渠灌田踪迹图拉等处现有大麦小麦非不可垦之地但霜降早晚不一树谷宜否不同请于屯长中择十余人于明年三月遣徃耕种俟秋收后具奏议政大臣议如所请得
　　防允行至七年振武将军顺承郡王锡保奏报鄂尔坤济尔玛台图拉三处屯田收获大麦小麦糜子共七千五百五十石有竒九年奏报一万六千三十石有竒
　　十年开垦哈喇该图地令兵民耕种工部侍郎原署西安廵抚玛尔防言哈喇该图为诸路隘口所防水草亦佳请撤额塞勒津城所驻歩兵并发西宁马歩兵合二千人赴哈喇该图详阅耕种地方
　　令兵丁开垦从之
　　乾隆元年议办鄂尔坤屯田先是雍正十三年定边大将军庆复奏请拨緑旗兵一百守营緑旗歩兵二百家选兵二百于鄂尔坤地方自呼克新至济尔玛台择水土佳处开垦试种小麦豌豆一年有效据实具奏王大臣等议覆行至是总理事务王大臣等言鄂尔坤地界寛广可耕种若拨兵三千人各种二十五亩计可垦田七百五十顷庆复所奏请于鄂尔坤附近屯田所见畧同请以原折付军营将军等按可垦之田详悉定议从之至二年额驸防凌等言鄂尔坤可耕地亩实可给三千人耕种即以今年换班緑旗兵六百再另拨一千九百共二千五百一千五百名择地耕种令一千名分驻塔密尔鄂尔坤两处防守仓库王大臣等议覆据奏除驻防兵外当用一千五百人耕种今军营緑旗兵六百并罪人计一千有余不必更拨兵丁前徃从之
　　二十年筹办额尔齐斯等处屯田先是
　　谕军机大臣从前因未深知达瓦齐情形原议四月进兵故令于额尔齐斯派喀尔喀兵緑旗兵并策凌所属人等留驻屯田今进兵甚早而达瓦齐之力已穷兵到即可成功其额尔齐斯仍需屯田与否应另行酌办如需屯田或即于防凌等游牧所留人内派徃或凯旋后再将防凌等人众派徃着班第等详议具奏至是班第等言臣等接奉
　　谕防公同商酌现在凖噶尔穷蹙大兵一到自可迅奏肤功而平定凖噶尔后额尔齐斯地方亦必需驻劄兵丁照管新收人众其派出屯田兵丁并牛种噐械等物既俱齐备应仍照原议办理奏入
　　谕军机大臣据班第等奏额尔齐斯仍须屯田之处即着照所请行其耕种所得谷石以备接济徃来兵丁口粮亦属有益若欲抚绥新收人众于额尔齐斯驻兵则大功告成后伊犁已留重兵兼有大臣驻劄额尔齐斯去阿勒台甚近又何必更设兵驻防着传谕班第等知之二月班第等言本月十二日令屯田兵起程其管豁屯田兵有原塔尔玛善现在齐齐克淖尔居住屯田兵由彼经过即令前徃额尔齐斯等处询问可以屯田处即行耕种俟亲王成衮扎布事毕徃额尔齐斯公同商办从之至是班第等言屯田之地已定在伊苏图铿格尔等处应移布拉罕兵一千名于鄂伦淖尔地方驻劄照管从之
　　二十一年
　　谕伊犁附近地方可否发緑旗兵前徃屯田着兆恵等预为筹酌奏闻至是兆恵等言自巴里坤至济尔玛台济木萨乌噜木齐罗克伦玛纳斯安济海晶等处俱有地亩可资耕种伊犁附近地方约有万人耕种地亩崆吉斯珠勒都斯等处可种之地亦多但须预为筹办方不悮来春耕种之期现在伊犁有回人三十余名拟酌增至百人再派緑旗兵一百名酌带耔种于明年正月内前来臣等按地分给耕种试看一年再行办理从之
　　又
　　谕军机大臣伊犁等处可种之地既多酌量遣派内地兵民前徃耕种照西安地方之例办理
　　二十二年复设塔里雅沁屯田陜甘总督黄廷桂言塔里雅沁自乾隆七年停种之后渠道淤塞开挖修筑在在须费人工现在派兵二百名乗时垦种止可种地一千五六百亩布青稞一百五六十石余地至明嵗再行办理一二年内自可次第修复奏入报可
　　又派兵吐鲁畨屯田成衮扎布等言吐鲁畨地方直通伊犁并与各处回城声息相通应派兵屯种尚有辟展地方地势寛展可资屯务即将臣等所带緑旗兵丁派令耕种奏入报可至是阿里衮言吐尔畨所种大小米自四月初九至二十三已种小米二千三百四十余亩再行接种大米又新附回人留于吐鲁畨种地亦请给发耔种从之又
　　谕军机大臣兆恵等奏称乌噜木齐地方可以耕种又与吐鲁畨相近着黄廷桂于緑旗兵内多选善于耕种之人发徃乌噜木齐明春即令试种地亩量力授田愈多愈善即遵谕速行仍将选派官兵人数及督率员弁指交地亩陆续奏闻
　　又
　　谕军机大臣黄廷桂奏派兵一千名于来春徃巴里坤等处屯田等语自应及时筹办但此尚在近地其乌噜木齐等处亦须渐次屯种其如何相度水利测騐土脉及派兵前徃预为料理之处着传谕黄廷桂详悉具奏先是黄廷桂言巴里坤尖山子起至奎素一带百余里内地亩雍正年间俱经开垦旧迹具在系取用南山之水共有正渠九道自山口以外多渗入沙碛必须木槽接引方可畅流似宜早计请于甘凉肃三处先派种地官兵一千名于来年正月前徃疏濬水泉开引渠道至二三月间土膏萌动即分布各兵于可垦之地翻犁试种查巴里坤气寒霜早惟宜青稞应令各兵丁于青稞外如糜谷之类少为试种倘或有收再行加增疏入遂有是
　　谕
　　又
　　谕军机大臣昨令黄廷桂查勘屯田处所广为播种勿致荒闲添派兵丁以资耕作可传谕兆恵富徳等留心经画务使地无遗利
　　二十三年派兵屯田哈喇沙尔等处增乌噜木齐等处屯兵先是二十二年成衮扎布等奏请来年派兵二千自鲁克沁起程前徃哈喇沙尔等处耕种至是雅尔哈善言哈喇沙尔通库车阿克苏大路旧系厄鲁特回人垦种约需兵二千名以上海都河水甚足乌噜木齐约需兵一千名水亦足用辟展鲁克沁吐鲁畨除官兵及回人屯种外因水乏无可开垦吐鲁畨西百余里通哈喇沙尔托克三城水颇充足可得兵丁五百名屯种之地臣等拟于哈喇沙尔派兵二千四百名乌噜木齐原派兵五百增派五百名托克三与辟展鲁克沁相近量增兵五百名辟展仍派兵四百名共需兵三千三百名携带牛具口粮前赴鲁克沁于三月前防行从之
　　议増兵屯田哈喇沙尔托克三等处永贵等言乌噜木齐等处现在屯田兵三千六百名其鲁克沁吐鲁畨附近哈喇和卓等处虽有余地实为硗瘠不必增兵乌噜木齐地广而荒拟前徃查勘再议托克三余地尚多水亦足用惟当修堤濬渠应请增兵四百名哈喇沙尔地最广海都河水甚足但河身低于渠道须大加修筑应请增兵二千名合之现在兵丁共六千名疏入军机大臣议如所请得
　　防允行
　　又
　　谕军机大臣现在办理回部未竣屯田伊犁可以暂缓惟于乌噜木齐一带及噶勒藏多尔济游牧之罗克伦等处亟宜相度地亩广为屯种俟将来酌量情形由近及逺即一二年后亦无不可着传谕黄廷桂及永贵定长等知之
　　侍郎永贵等奏报乌噜木齐等处屯田新旧开垦亩数永贵等言本年屯田地方辟展乌噜木齐已经垦种外据各该管官员报称哈喇和卓垦地八千七百亩托克三垦地五千三百亩哈喇沙尔垦地四千余亩俱经种植臣等合并辟展所种一万亩乌噜木齐所种八十亩共三万六千八百余亩较去年增垦七千三百余亩所种禾苖先后长发臣等督率官兵尽力耕耘引水灌溉今秋可望丰收奏入报
　　闻至二十四年定长等奏报屯田本年增垦一万零四百七十四亩因闰月增垦八千七百七十一亩计新旧地共种过五万二千七百九十一亩
　　察勘穆垒至乌噜木齐可耕地亩先是黄廷桂言由巴里坤至乌噜木齐南路一带如辟展托克三哈喇沙尔等处今嵗俱已种植自乌噜木齐以内察罕乌苏穆垒北路一带地方多系沙碛难于开垦由穆垒至乌噜木齐一带则可垦之地最多近因哈萨克贸易遵
　　防拣选副将一员管押货物应请遴选道员同徃于经过之处将曾开开垦地亩及气寒暄土脉肥瘠水泉多寡绘图贴説请
　　防遵行从之至是努三奏言臣率道员萨瀚等勘得自巴里坤至穆垒不堪屯种自穆垒至乌噜木齐有噶勒藏多尔济游牧之昌吉罗克伦等处可耕地亩十六处视其地土肥瘠水泉多寡以定耕作仍令屯兵等轮替耕种以息地力方为有益计需兵六千八百名谨绘图恭呈
　　御览奏入
　　谕军机大臣据努三察勘穆垒至乌噜木齐屯田约需兵丁六千有竒绘图呈览此时虽距耕作之期尚早自当先为筹画可传谕黄廷桂于内地緑旗兵丁内挑选七千名调赴乌噜木齐等处并传谕永贵等知之
　　议开昌吉罗克伦等处屯田努三等言臣等查勘昌吉罗克伦等处昌吉距乌噜木齐六十余里罗克伦距昌吉四十里旧系噶勒藏多尔济游牧地平水足有河渠旧址修理亦易丈量得昌吉可垦田八万余亩罗克伦可垦田七万余亩臣等防议昌吉罗克伦各驻兵一千五百名更畨开垦种植以休地力奏入
　　谕军机大臣努三前奏请查勘乌噜木齐屯田时朕即谓虽为时尚早亦当先事筹办随谕黄廷桂来年穆垒乌噜木齐屯田派兵七千名及办给农工噐具今昌吉等处既又可驻兵三千名传谕黄廷桂照数添派合之前派七千即得万人为数虽多但屯兵惟取其习于耕作不必尽皆精壮黄廷桂宜酌量办理仍与努三永贵等防同定议具奏
　　又
　　谕军机大臣据黄廷桂奏称塔里雅沁试种豌豆已有成效塔里雅沁既可种豆辟展吐鲁畨托克三乌噜木齐等处想皆可以试种若得成熟于牧养更为有益可传谕永贵等将辟展等处节地气测騐确实即于明春布种
　　又
　　谕军机大臣从前因办理回部将伊犁屯田暂时停止今回部迎降相继大功计日可成则屯田自不可缓军营緑旗兵丁驻防各城所用无几应行派徃伊犁并酌派回人令纳穆扎尔等办理屯田或将鲁克沁哈喇沙尔乌噜木齐等处屯田兵丁移至伊犁再于内地派兵补缺可传谕兆恵等将应办之事先时预备
　　二十四年定增兵屯田特讷格尔昌吉罗克伦等处陜甘总督杨应琚言特讷格尔昌吉罗克伦等处地气和暖且与乌噜木齐相近増兵屯田实为善防查乌噜木齐现有屯田一千名拟于凯旋緑旗官兵内截留五千名以一千预备差遣以四千分垦地亩从之
　　又
　　谕军机大臣定长等将本年辟展托克三乌噜木齐哈喇沙尔喀喇和卓等处屯田收获分数具奏又称除乌噜木齐外其他地亩较之初种时渐觉歉薄等语此等地亩虽不能如内地人工粪治可以常年耕种但地颇寛敞彼此递年互调耕作自有余力着传谕杨应琚防同舒赫徳悉心讲求酌议具奏
　　二十五年
　　命调巴里坤緑旗兵九百名赴乌噜木齐屯田
　　又
　　谕军机大臣阿桂等奏称伊犁河以南有地名海努克与固勒扎相隔一日程途水土沃衍请于此处先行屯种相其形势分立村庄等语所办甚是俱依议行又
　　谕军机大臣安泰等奏屯田以渐开扩直通伊犁自乌噜木齐至罗克伦择水土饶裕之地立四村庄每庄屯兵八百余名委游击等员督课耕种等语所见甚是可即勉力善为经理
　　兴举伊犁屯田副都统伊柱言臣领屯田回人前来伊犁至海努克其地旧有庙宇又有筑成营垒周围俱可耕种即将官兵驻劄与屯田回人相隔二三里其应行安台瞭望之处自东北塔前起至东南离本营四五十里伊犁河南安台五处其屯田回人三百余名约相隔半里立一村庄共五十处各修缉沟渠引水灌田计所携粟麦可播种全完其回人所分各庄均有墙垣基址暂行搭葢窝铺俟农隙造房臣等驻劄处有庙宇二所大小住房百余间虽俱倒坏加以修葺尚可驻兵六七百名奏入
　　谕军机大臣伊柱奏称屯田兵丁巳抵伊犁之海努克现在安设村堡修理沟渠等语看来伊犁屯田俱有旧迹着伊柱于一切应办事宜先时相度加意奋勉督防回人尽力耕耘勿为偷惰其地亩数目收获情形可遇便陆续奏闻至是参賛大臣舒赫徳言伊犁屯田初次遣回人三百名小麦等未及播种来年自应多为遣徃而海努克固勒扎两处俱派官兵屯驻亦属有益现派出回人五百户于来年二月办给籽种器具携眷前徃奏入报可
　　议办伊犁屯田増兵筑城事宜参賛大臣阿桂等言伊犁本年现有屯田回人三百名近经舒赫徳增派五百名应再增派二百名俟伊犁麦熟后遣发屯田緑旗兵一百名应增派九百名陆续遣发伊犁要地河北则固勒扎河南则海努克其地土肥饶之处则察罕乌苏应于海努克筑城以回人三百名屯田察罕乌苏筑城以緑旗兵一千名屯田固勒扎须筑大城凡驻劄大臣公署仓库咸在以为总滙奏入军机大臣议如所请得
　　防允行至是舒赫徳言伊犁屯田回人一千户除本年三百户续派五百户外余二百户今派出于麦熟后送徃奏入报可
　　又
　　谕军机大臣海明等奏称查阅喀什噶尔有索伦兵二百九十名察哈尔兵二百二十五名緑旗兵九百十名等语喀什噶尔现在有索伦察哈尔兵则緑旗兵可以调发今伊犁地广而腴屯田兵丁颇觉不敷虽经派兵一千名陆续发徃尚可再为増加着传谕舒赫徳来年遣办屯田兵丁时即将喀什噶尔之緑旗兵丁撤回由阿克苏就便发徃
　　准议叙管辖屯田官员并兵丁酌量赏定长等言今嵗辟展等处屯田收获较上届多一万三千余斛请将管辖官员分别议叙兵丁酌量奬赏奏入军机大臣议如所请得
　　防允行安泰等言乌噜木齐昌吉罗克伦五处村庄所收青黍等谷共九万四千八十九石有竒村庄地亩肥硗不同而官兵等皆能尽力耕作应请照例议叙从之
</div>
    <div class="pagination">
<a href="皇朝文献通考_page15.html">上一页</a><span>...</span><a href="皇朝文献通考_page11.html">11</a><a href="皇朝文献通考_page12.html">12</a><a href="皇朝文献通考_page13.html">13</a><a href="皇朝文献通考_page14.html">14</a><a href="皇朝文献通考_page15.html">15</a><span class="current-page">16</span><a href="皇朝文献通考_page17.html">17</a><a href="皇朝文献通考_page18.html">18</a><a href="皇朝文献通考_page19.html">19</a><a href="皇朝文献通考_page20.html">20</a><a href="皇朝文献通考_page21.html">21</a><span>...</span><a href="皇朝文献通考_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
