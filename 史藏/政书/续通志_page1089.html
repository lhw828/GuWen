<!DOCTYPE html>
<html>
<head>
    <meta charset="UTF-8">
    <title>续通志 - 第 1089 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1089 页/共 1359 页</h1>
    <div class="content">宫禁立谏官以远谗佞崇科举以求人材立常平以备凶荒汰僧道以宽民食举贤良以励忠孝抑奢侈以厚风俗及拯钞法裁冘官等事未报 
而卒

　　△秦起宗

　　秦起宗字符卿广平深水县人生长兵闲学书无从得纸父顺削柳为简写以授之成诵削去更书年十七选入蒙古学学辄成辟武卫译 
史御史中丞塔齐尔爱其才迁中台史仁宗即位累迁太子家令司典簿官上言东宫官属辅导德义财赋非所治也朝廷是之迁南台御史建 
康多水或实灾而有司抑之或无灾而冒免起宗微行得实人以为神明文宗初立命威顺王征八番时蜀省囊嘉特尚拒命起宗极言武昌重 
镇当备上流之师亲王不可远去力止之及王入见帝谓曰八番之行非秦元卿几为失计其后八番师还无敢扰于道路者拜中台御史劾中 
丞和尚受人妇女贱买县官屋不报起宗从台官入见跽辩久之敕令起起宗不起会日暮出明日立太子有赦起宗又奏不罪和尚无以正国 
法和尚伏辜帝曰为御史当如是矣又劾闽宪布扎尔窃父妾以逃其父愤死流之岭南出为抚州路总管至官有司供帐甚盛问其费所从出 
小吏不敢隐曰借办于民遂亟使归之几席仅给而已僚佐有宴集成礼即止曰我素农家安俭约务清静庶使吾民化之居一岁以老去官明 
年以兵部尚书玫隹卒谥昭肃

　　钦定续通志四百九十

　　●钦定续通志卷四百九十一　列传二百九十一

　　列传

　　元 【四十五】

　　○元四十五

　　张思明　　　　　　　　吴元珪　　张升　　　　　　　　　陈灏　　贺胜　　　　　　　　　杨多尔济【布哈】　　萧 
拜珠　　　　　　　　耶律希亮　　赵世延

　　张思明
　　吴元珪
　　张升
　　陈灏
　　贺胜
　　杨多尔济
　　萧拜珠
　　耶律希亮
　　赵世延

　　△张思明

　　张思明字士瞻辉州人颖悟过人读书日记千言至元闲由侍仪司舍人辟尚书省掾左丞相阿哈玛特既死世祖追论其奸命尚书簿问 
遗櫱一日召右丞相荣祖左丞马绍尽输其赃以入思明抱牍从日已昏命读之自昏达曙帝听忘疲曰读书吐音大似侍仪舍人荣祖对曰正 
由舍人选为掾者帝奇之曰斯人可用授湖广行省都事皇庆初厯迁两浙盐运使岁课充赢僚属请上增数思明曰赢缩不常万一以增为额 
是我希一己之荣遗百世之害不可延佑三年拜中书参知政事时浮屠妙总统有宠敕中书官其弟五品思明执不可帝大怒召切责之对曰 
选法天下公器径路一开来者杂还故宁违怕获戾不忍隳祖宗之成宪使四方得窥陛下浅深也帝心然其言而业已许之曰卿可姑与之后 
勿为例乃授万亿库提举不与散官久之近臣疾其持法峭直日构谗闲改工部尚书帝问左右曰张思明居工部得无怏怏乎对曰勤政如初 
帝嘉叹之五年迁西京宣慰使岭北戍士多贫者岁凶相挺为变思明威惠并行边境乃安因疏和琳运粮不便事十一条复拜中书参知政事 
比召至车驾幸上都见于道慰勉良久寻升左丞英宗宅忧右丞相特们德尔用事日诛大臣不附己者中外汹汹思明谏曰山陵甫毕新君未 
立丞相恣行杀戮国人皆谓阴有不臣之心万一诸王驸马疑而不至将柰何特们德尔大悟曰非左丞言几误吾事帝造寿安山寺监察御史 
观音保索约勒哈陶默色成珪李谦亨强谏帝震怒杀观音保等二人以珪谦亨属吏思明白丞相曰言事御史职也祖宗朝未尝杀谏臣成李 
既属吏当论法丞相乃力言之二人得从轻典及拜珠为左丞相与特们德尔各树朋党思明惧祸及累辞不获后诬以不支蒙古子女口粮饿 
死四百人遂废于家杜门六年文宗天厯元年起为江浙行省左丞会陕西大饥中书拨江浙盐运司岁课十万锭赈之吏白周岁所入已输京 
师当回咨中书思明曰陕西饥民犹鲋在涸辙往复踰月是索之枯鱼之肆也其以来年未输者如数与之有罪吾当坐朝廷韪之二年复召为 
中书左丞移疾去顺帝至元三年卒赠清河郡公谥贞敏思明平日不治生产惟蓄书三万七千余卷尤明于律与谢仲和曹鼎新同称三绝云

　　△吴元珪

　　吴元珪字君璋广平人父鼎燕南提刑按察副使至元十四年世祖召元珪入见授后卫经厯十七年擢枢密经厯初江南既定枢密奏裁 
定官属京师五卫行省万户府设官有差均俸禄给医药设学校置屯田多元珪所论建二十六年参议枢密院事时缮修宫城尚书省奏役军 
士万人留守司主之元珪亟陈其不便乃立武卫缮理宫城以留守段天佑兼都指挥使凡有兴作必以闻于枢府大德元年除吏部尚书时选 
曹铨注多有私其乡里者元珪曰此风不可长川党朔党之兴宋所由衰也请谒悉皆谢绝三年迁工部尚书河朔连年水旱元珪言春秋之义 
以养民为木凡用民力者必书盖民力息则生养遂生养遂则教化行而风俗美宰相嘉其言土木之工稍息六年出为江浙行省参知政事初 
朱清张瑄以财雄江南徧结当路及伏诛录其家具籍所交诸贵人而江浙省臣为尤甚惟元珪一无所污武宗即位拜枢密副使诏议政中书 
条上惜民力严选举节财用定律令谨赏罚建科举课农桑汰冗员易封赠诸事皆切于世务者初诏发军万人屯田称海以实边海都之乱被 
俘者众至是颇有来归者饥寒不能存至鬻子以活元珪具其事以闻诏使钱赎之加平章政事仁宗初立诏议时政寻出为江浙行省左丞江 
淮漕臣言江南殷富盖由多匿腴田若再行检核之法当益田亩累万计元珪曰江南之平几四十年户有定籍田有定亩一有动摇其害不细 
固争月余不能止移疾去延佑初起为甘肃行省左丞岁余召还复为枢密副使元珪奏曰昔世祖限田四百亩以给军需余田悉供赋税今经 
理江淮田土第以增多为能加以有司头会箕敛民困日甚臣恐变生不测非国之福诏遵旧制至治元年英宗即位 【按本纪英宗以延佑 
七年三月即位是岁十一月改明年元曰至治传文误】 又条上军民利弊十余事大抵言诸王近侍不可干军政管军官吏不可渔取军户军 
官之材者当迁其职有司赋役当务均一军民不可有所偏军官袭职惟传适嗣支庶不可有所乱帝并嘉纳即降旨施行之以年老致仕三年 
卒泰定元年进封赵国公谥忠简

　　△张升

　　张升字伯高其先定州人后徙平州幼警敏过人既长力学工文辞至元二十九年以荐授翰林国史院编修官预修世祖实录厯迁太常 
博士武宗即位议躬祀礼升据经引古参酌时宜以对帝嘉纳之至大初改太常寺为太常礼仪院除升为判官久之外补知汝宁府治行为诸 
郡最厯江西行省左右司郎中除绍兴路总管初大德至大闲越大饥且疫疠民死者殆半赋税盐课责里胥代纳吏并缘为奸害富家升为证 
于簿籍白行省蠲之前守有为江浙行省参政者争代者录米有隙欲内之罪移平江岁输海运粮布囊三万俾绍兴制如数民患苦之更数守 
谓岁例如此置弗问升言麻非越士所生海漕实吴郡事于越无与与上卒罢之泰定二年厯迁辽东道廉访使属永平大水 【考五行志事 
在致和元年】 民多捐瘠升请发海道粮十八万石钞五万缗以赈饥民且蠲其岁赋朝廷从之民得全活者众明年召拜侍御史天厯初出为 
山东道廉访使时方有警有司请完城以为备升曰民恃吾以生完城是弃民也由是民皆安之复迁淮西道廉访使上书乞致仕至顺二年复 
起为集贤侍讲学士顺帝即位首诏在廷耆艾访问治道升条上时所宜先者十事寻兼经筵官明年以疾辞位至正元年卒谥文宪

　　△陈灏

　　陈灏字仲明其先居卢龙有名山者太祖时为平阳等路军民都元帅子孙徙清州遂家焉灏幼颖悟稍长游京师登翰林承旨王盘安藏 
之门盘熟金典章安藏通诸国语灏兼习之安藏荐灏入宿卫寻为仁宗潜邸说书仁宗奉母后出居怀庆灏从行日开陈以古圣贤居艰贞之 
道及即位以推戴旧勋特拜集贤大学士仍宿卫禁中政事无不与闻科举之行赞助之力尤多时伺帝燕闲辄取圣经所载大经大法有关治 
体者陈之每见嘉纳帝尝坐便殿羣臣入奏事望见灏喜曰陈仲明在列所奏必善事矣帝欲用灏为中书平章政事灏力辞仁宗崩辞禄家居 
者十年文宗即位复起为集贤大学士上疏劝帝大兴文治增国学弟子员蠲儒户徭役皆嘉纳焉灏先后居集贤署荐士牍累数百有许之者 
灏曰吾宁以谬举受罚蔽贤诚所不忍顺帝元统初扈跸上都至龙虎台帝命造膝前而握其手曰卿累朝老臣更事多矣凡议政事宜极言无 
隐灏顿首谢不敏顺帝至元四年致政命食全俸于家明年卒追封蓟国公谥文忠灏出入禁闼数十年乐谈人善士大夫因其荐拔至显列有 
终身莫知所自者欧阳元为国子祭酒与灏同考试国子伴读每一卷出灏必详观之苟得其片言善即以寘选列为之色喜元欢曰陈公之心 
盖笃于仁而踰于厚者真可使鄂夫宽薄夫敦矣子敬伯仕至中书平章政事

　　△贺胜

　　贺胜仁杰子也字贞卿小字巴延以小字行尝从许衡学通经传大义年十六入宿卫凝重寡言世祖甚器重之大臣有密奏辄屏左右独 
留胜听之出则参乘舆入则侍帷幄非休沐不得至家至元二十四年纳延叛帝亲征胜直武帐中常传旨饬诸将还侍帝侧矢交帐前立侍不 
动纳延既败帝还都胜常参乘一日猎回伶人蒙采毳作狮子舞以迎驾舆象惊奔逸不可制胜投身当象前后至者断靷纵象乘舆乃安胜退 
创甚帝亲抚之又遣尚医尚食视护 【按虞集撰墓志云天下初定四方以遽闻者帝亟欲赐报胜方少壮能日驰千里凡有使事即见遣六 
</div>
    <div class="pagination">
<a href="续通志_page1088.html">上一页</a><span>...</span><a href="续通志_page1084.html">1084</a><a href="续通志_page1085.html">1085</a><a href="续通志_page1086.html">1086</a><a href="续通志_page1087.html">1087</a><a href="续通志_page1088.html">1088</a><span class="current-page">1089</span><a href="续通志_page1090.html">1090</a><a href="续通志_page1091.html">1091</a><a href="续通志_page1092.html">1092</a><a href="续通志_page1093.html">1093</a><a href="续通志_page1094.html">1094</a><span>...</span><a href="续通志_page1090.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
