<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 365 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 365 页/共 455 页</h1>
    <div class="content">　　公主
　　宋理宗一女
　　周汉国公主贾贵妃生景定二年下嫁杨太后之侄孙节度使镇四年薨諡端孝
　　【臣】等谨按通考已载至寜宗女祁国公主今所采止理宗一女而已
　　辽太祖一女
　　济古尔下嫁淳钦皇后弟萧舒噜防为奥姑未封而卒
　　辽国史语解曰凡纳后即族中选尊者一人当奥而坐以主其礼谓之奥姑送后者拜而致敬
　　太宗女
　　罗卜科下嫁北府宰相萧思温应厯间封国长公主保宁中进封燕国大长公主绰哈下嫁北府宰相萧哈里未封卒
　　【臣】等谨按表云太宗二女考萧哈里传曰天禄间娶明王安图女阿雅翁主应厯初察克乱阿雅连坐继娶绰哈翁主本汉书诸侯女之称故不曰尚而曰娶则绰哈当亦非太宗女也今且依表列之而据传以志其误
　　世宗三女
　　皆怀节皇后生长和克丹下嫁侍中萧卓琳保宁间封秦国长公主次观音下嫁萧实喇保寜间封晋国长公主三萨喇下嫁萧斡里未封卒
　　【臣】等谨按圣宗纪统和元年正月公主和克丹进助山陵费四月幸公主和克丹第又怀节皇后传察克作乱时后生防古公主方在蓐防古公主余无可考
　　景宗四女
　　睿圣皇后生三女长观音女下嫁北府宰相萧继先初封魏国公主进封齐国景福中封燕国大长公主次长夀女下嫁宰相萧巴雅尔封呉国公主统和初进卫国改魏国长公主三延夀女下嫁萧恒德封越国公主薨后追封赵国四淑格渤海妃生下嫁卢俊不谐改适萧实讷无封号
　　王圻曰按圣宗统和元年二月以皇女长夀公主下嫁国舅布希子乌里十月以公主淑格下嫁国舅详衮珠克七年四月国舅太师萧达兰为子巴雅尔请上皇女延夀公主许之今考之公主表所适之人不同岂名异而人则一乎此不可晓矣
　　圣宗十四女
　　长雅克贵妃生【贵妃不言何氏】下嫁萧必鲁封随国公主进秦国兴宗时封宋国长公主二伊木沁钦哀皇后生下嫁萧绰班改适萧哈里不谐改适萧呼敦又不谐乃适韩国王萧惠开防七年封魏国公主后进秦国长公主改封秦晋国清宁初加大长公主三硕格钦哀皇后生下嫁萧孝忠封越国公主进晋国景福初封晋蜀国长公主清宁初加大长公主四吹巴勒萧氏生下嫁萧孝先封南阳郡主进封公主太平末东京大延琳反遇害五陶格萧氏生【与吹巴勒同母】下嫁萧扬鲁封长宁郡主进封公主六塔纳萧氏生【与吹巴勒同母】下嫁萧双寛封平原郡主进封荆国公主七玖格马氏生下嫁萧琏封浔阳郡主进封公主八长夀大氏生下嫁大力秋大力秋坐大延琳事伏诛改适萧缫固封临海郡主进封公主九巴格白氏生下嫁刘三嘏封同昌县主进封公主十实格白氏生下嫁奚王萧果济封三河郡主进封公主十一丕绅白氏生下嫁刘四端封仁夀县主进封公主十二泰格白氏生下嫁萧呼哩十三赛格李氏生下嫁萧托云封金乡郡主进封公主【按萧托云传主本封金乡公主以杀家婢降封郡主与表异】十四兴格艾氏生下嫁萧旺禄
　　兴宗二女
　　皆仁懿皇后生长巴戬下嫁萧萨巴不谐改适萧阿苏以妇道不脩徙中京又嫁萧沃聂封魏国公主重熈末徙封晋国加长公主次乌拉台下嫁萧额哩页封郑国公主清宁间加长公主夀隆间加大长公主
　　道宗三女
　　皆宣懿皇后生长色克只下嫁萧末封郑国公主咸雍中徙封魏国二嘉哩下嫁萧托卜嘉封齐国公主进赵国三托里下嫁萧绰哈绰哈得罪离之改适萧特黙初封越国公主干统初进封秦晋大长公主又徙封梁宋国从天祚出奔后为金人所获
　　公主表曰托卜嘉坐昭怀太子事被害其弟额都温欲逼尚嘉哩公主公主以其党伊苏恶之未几额都温伏诛天祚初伊苏用事公主每以匡救为心竟诛伊苏
　　昭怀太子一女
　　延夀下嫁萧罕嘉努封楚国公主徙许国干统初进赵国加秦晋国长公主
　　天祚六女
　　一为额哩音文妃生封蜀国公主元妃【即后也】生三女宫人生二女俱阙名凡六人俱为金人所获
　　【臣】等谨按金史宗望传曰太祖嘉宗望功以辽蜀国公主额哩音赐之又言望宗破辽时辽主女古裕额哩音乌里页大敖拉次敖拉皆降则天祚六女止缺一人名耳第额哩音外俱不能分考其行次及所生母矣
　　又按辽代王姫皆下嫁萧氏之族列传与表互有详畧如逆臣萧翰传天禄二年尚帝妹额伯哩公主【疑为义宗女】萧呼敦传与秦国长公主不谐复尚齐国公主萧托果传应厯初始入侍诏尚朴谨公主又萧奉先传有驸马萧昱之名烈女耶律努妻萧氏传有其母呼都克公主之语求之表中俱不可考又据萧必塔传尚秦晋王公主萧阿拉重熈末尚秦晋国公主而萧托云之孙额都温尚三韩郡王赫噜女古裕公主则知辽代凡诸王之女亦得称公主也
　　附録下嫁属国主
　　圣宗统和七年以王子帐耶律襄之女封义成公主下嫁夏国王李继迁【王本作五年又作李继迁为子求婚与史异不知何据今从史】兴宗景福元年以兴平公主下嫁夏国王李德昭子元昊后不谐公主薨遣使持诏问之天祚帝干统二年以族女南仙封成安公主下嫁夏国王李干顺
　　圣宗统和十四年髙丽王治乞为婚姻以驸马萧恒德女下嫁之
　　王圻曰恒德女不封公主史失之耳
　　圣宗太平元年大食国王遣使为其子防格请婚以王子班郎君和索哩女噶老封公主降之
　　【臣】等谨按以上诸公主王圻仿通考汉代下嫁单于之例题曰和番公主且云西夏髙丽虽辽属国而叛服不常终非所乐与婚也故总谓之和番今按汉时娄敬之防葢以中国之力不足制外夷故借舅甥之情以息干戈之扰辽时西夏髙丽岂能与辽抗衡况大食国之更小者乎故仍王本载之而削去和番之名且论其时势之不同如此
　　金太祖女
　　长名乌噜下嫁图克坦定格定格死其弟恭【本名舍音】强尚之海陵时恭妾呼达譛乌噜于海陵后被杀一下嫁实嘉努实嘉努自防养于太祖及长以女妻之一号毕国公主下嫁乌尔古额琳一为梁国大长公主余未详
　　【臣】等谨按乌库哩元忠传曰世宗大定十五年元忠为大兴府有僧犯法皇姑梁国大长公主为请元忠不听世宗为太祖孙则皇姑当为太祖女矣世宗本纪大定十八年御史中丞刘仲晦侍御史李瑜坐失纠察大长公主削官一阶大长公主不言何国王圻续通考云睿宗妹梁国公主下嫁布萨揆考揆本传世宗大定十五年尚韩国大长公主非梁国也
　　世戚传曰图克坦纳喇唐古富察费摩赫舎哩布萨皆贵族也天子娶后必于是公主下嫁必于是
　　太宗女
　　【臣】等谨按王圻续通考曰太宗女鄂国公主下嫁多科阿林今考图克坦绎传曰绎祖萨噶尔玛克国初有功授隆安府路合扎穆昆多科阿林眀安又曰绎母鄂国公主又曰绎家世贵宠自曾祖照至绎尚公主者四世所言止此而已绎父名某鄂国公主为何帝女并未详王圻以多科阿林为人名而即以为绎之父又以鄂国主为太宗女皆不知其何所据
　　熈宗姊妹【景宣帝女】
　　景宣皇帝女下嫁图克坦赛音
　　【臣】等谨按思恭传父赛音尚熈宗妹当是景宣女也
　　熈宗女
　　一为代国公主下嫁唐古辩一为郑国公主下嫁富察鼎夀一为冀国公主【章宗钦怀皇后传后为郑国公主女就食于姨冀国公主】一为第七女沈国公主下嫁图克坦绎一下嫁图克坦富均努
　　【臣】等谨按富察鼎夀传其长子希卜苏凡三尚定国景国道国公主皆不知为何帝女王圻本作世宗女不知何据又胙王元传有皇统七年富察额古德子尚主事不知所尚何主
　　海陵姊妹【辽王女】
　　辽王宗斡女辽国长公主都本下嫁富察阿固岱主薨继尚邓国长公主崔格【二公主内当有一人即庆宜公主】一为嘉祥县主下嫁图克坦克宁【县主疑是后时降号】一为平阳长公主海陵同母女弟也下嫁图克坦贞【按世宗时降永平县主后妃传称梁国公主乃章宗时追封之号】
　　【臣】等谨按富察阿固岱传不言其子为某富察鼎夀传云鼎夀为海陵女弟庆宜公主子亦不言其父为某考后妃传海陵之嬖彻辰为富察阿固岱女海陵姊【与女弟又不符】庆宜公主所生海陵本纪所载同则鼎夀与彻辰同母当即阿固岱之子也苐阿固岱传以辽国公主为海陵姊邓国公主不言为姊为妹鼎夀传以庆宜公主为海陵女弟后妃传又以为海陵姊故不能定庆宜之为辽国为邓国耳王圻续通考以辽国邓国庆宜为三人则误矣
　　海陵女
　　一下嫁乌库哩谊【谊本名雄名宣宗纪以驸马雄名第赐呼沙呼即谊第也】一为荣国公主下嫁珠苏尔一下嫁萧玉子
　　图克坦额哷楚克曰海陵将弑熈宗欲得额哷楚克为内应遂许以女娶其子海陵既立以荣国公主下嫁其子珠苏尔又萧玉传曰海陵谓玉曰朕始得天下常患太宗诸子方强頼社稷之灵卿发其奸朕无以报使朕女为卿男妇
　　世宗姊妹
　　睿宗女楚国长公主下嫁唐古德温冀国长公主下嫁乌库哩尼玛哈
　　世宗女
　　长为鲁国大长公主下嫁乌库哩元忠【按张景仁传言元忠尚豫国公主当是公主初封豫国后进鲁国】一为第二女唐国公主下嫁图克坦思恭一为息国公主下嫁图克坦公弼一为第四女呉国公主下嫁唐古贡一为第五女蜀国公主下嫁唐古鼎一为第七女宛国公主下嫁乌凌阿复一为韩国大长公主郑王永蹈同母妹下嫁布萨揆一为泽国公主长乐与郑王谋叛赐自尽一为第十四女下嫁赫舍哩志宁子诸神努一为卫国公主下嫁富察通子富色里
　　【臣】等谨按诸神努所尚者为第十四女则世宗之女固有十余人也今所搜辑不能得其全矣
　　章宗姊妹
　　显宗女邺国公主下嫁乌库哩谊谊初尚海陵女海陵女卒又尚邺国公主【乌库哩谊传邺国又云薛国】
　　【臣】等谨按乌库哩元忠传其子谊尚显宗长女薛国公主事在大定十八年之前及谊传又云大定二十一年尚显宗女广平郡主章宗时进邺国长公主合而观之似薛国邺国为二人皆谊先后所尚也然谊传云大定八年尚海陵女海陵女卒大定二十一年尚广平郡主则中间又无更尚一主之事父子二人之传互异若此不可解矣
　　卫绍王女
　　岐国公主归于元
　　【臣】等谨按宣宗本纪曰贞祐二年奉卫绍王公主归于元余未详考元史太祖九年金主求和奉卫绍王女岐国公主以献则其国名可徴矣
　　宣宗女
　　温国公主
　　宣宗纪曰帝初即位封皇女温国公主【余未详臣】等谨按以上所载诸帝公主皆史有眀文者也外此尚有数人史不言何帝女王圻以其时事考之而断以为某帝女者葢以汉唐宋定制帝女为公主帝之女兄弟为长公主帝之诸姑为大长公主金史当亦循此称谓故耳苐恐辽金诸史未必体例画一若此故统列于后而节録纪传之文以示传疑云
　　曹国公主
　　【臣】等谨按世宗纪大定十二年有曹国公主家奴犯事之事不言何帝女疑即世宗女
　　邢国公主下嫁布萨安贞
　　【臣】等谨按布萨揆与其子安贞传皆言尚邢国公主而不言何帝女其尚主在章宗时王圻本属之显宗女者以长公主之名定之耳
　　郜国公主下嫁乌凌阿琳
　　【臣】等谨按本传不言何帝女王圻以为章宗女
　　升国公主
　　【臣】等谨按章宗纪曰防和二年四月幸升国长公主第问疾王圻以为显宗女
　　沂国公主
　　【臣】等谨按宣宗本纪曰兴定三年闰三月以沂国公主薨辍朝疑即宣宗女
　　又按赫舍哩志寜传尚梁王宗弼女永安县主乌库哩布察呼传尚宋王宗望女昭寜公主实库则知金代诸王之女固亦有称公主者矣
　　又按金史公主世戚皆无表世戚有传亦不详备凡某帝之有防女以及軰行之尊卑长防之次序生卒之年月徃徃缺畧考熈宗天眷二年八月定公主郡县主及驸马官品其制度亦弗可考当海陵弑熈宗后宗室且斩艾殆尽其于公主可知矣今据王圻续通考而遍考正史纪传以补其缺焉又按百官志诸王诸公主所封国号皆掌于吏部又有封公主之县号三十乐安清平蓬莱荣安栖霞夀光灵仙夀阳钟秀恵和永宁闻喜秀容宜芳真宁嘉祥金乡华原【志中所列未符三十之数】今考之诸公主封号皆不见
　　元太祖女
　　昌国大长公主浩沁必济下嫁昌王巴图巴图初尚太祖妹昌国大长公主特穆尔特穆尔卒以浩沁必济为继室赵国大长公主阿拉克必济下嫁赵王布页赫髙昌公主伊埒哈屯下嫁伊都呼巴哩珠阿勒坦德济伊都呼者髙昌国主之号也
　　太宗女
　　苏哷肯公主下嫁萧宁忠武王阿禅之孙纳罕
　　定宗女
　　赵国大长公主伊哷黙色下嫁布贝赫长子赵王凖布哈巴克巴噶尔公主下嫁巴哩珠阿勒坦德济曽孙伊都呼和尔齐哈喇德济
　　宪宗女
　　昌国大长公主巴雅尔罕【和琳传作巴雅尔罕表作巴雅尔】下嫁昌王扎古喇沁次子和琳【表止作适扎古喇沁子今从简録】
　　【臣】等谨按简録采刘国杰传而云其子托欢尚宪宗女未详何名今考刘传托欢乃尚宪宗孙女也邵氏之言误矣
　　世祖姊妹【睿宗女】
　　鲁国大长公主伊苏布哈下嫁济寜忠武王阿禅子旺沁塔玛噶公主下嫁北平王镇国子尼古尔台布页赫之从侄也
　　世祖女
　　乌尔戬公主下嫁和琳从弟布哈【公主表作特济根子布哈与和琳传异】鲁国大长公主嚢嘉特章下嫁纳沁子额埒春后又适特穆尔弟曼济台赵国大长公主伊埓下嫁布页赫次子赵王阿尔布哈呼图克济延额实公主下嫁髙丽王王愖【愖后改名暙又改名昛】成宗即位封皇姑安平公主
　　【臣】等谨按托音色辰传曰阿禅之地纳沁袭万戸从世祖征伐皆以其子额埒春等十人自从额埒春尚鄂勒哲公主【未详何帝女似世祖女而无眀文故不载入】鄂勒哲公主薨继尚囊嘉特章公主额埒春卒无子其弟曰特穆尔袭万户特穆尔卒其子二人皆防乃以其弟曼济台袭万戸亦尚囊嘉特章公主至成宗即位封皇姑鲁国大长公主今公主表中乃作初适纳沁子特穆尔误矣又表于睿宗女塔玛噶公主作适巴哈弟鄃王尼古尔岱此赵国伊埒公主作适巴哈子赵王阿尔布哈巴哈当即布页赫也传载布页赫与镇国为从兄弟尼古尔台系镇国之子为布页赫之从侄与阿尔布哈为再从兄弟今表一曰巴哈弟一曰巴哈子亦误
　　成宗姊妹【裕宗女】
　　赵国大长公主呼图克坦额实下嫁赵王阿尔布哈子竒尔济苏防古台公主下嫁岐王拜特穆尔成宗大德十年封鄄国大长公主仁宗延祐四年加封皇姑大长公主鲁国大长公主纳木喀巴拉下嫁曼济台为继室
　　【臣】等谨按表以竒尔济苏为凖布哈子误古台公主表云郓国大长公主古台适阿尔布格子宁濮郡王昌吉大长公主僧格巴拉适阿尔布格子岐王托克托穆尔纪表互异若此未知孰是
　　成宗女
　　昌国大长公主伊勒噶雅下嫁和琳子昌王阿实克赵国大长公主阿哩雅实哩下嫁竒尔济苏为继室
　　武宗仁宗姊妹【顺宗女】
　　鲁国大长公主僧格喇实下嫁阿勒达尔【即额埒春之弟特穆尔赐名阿勒达尔】之长子鲁王多阿克巴拉武宗初封皇妹大长公主仁宗皇庆间封皇姊大长公主天厯间加号皇姑徽文懿福真夀大长公主
</div>
    <div class="pagination">
<a href="钦定续文献通考_page364.html">上一页</a><span>...</span><a href="钦定续文献通考_page360.html">360</a><a href="钦定续文献通考_page361.html">361</a><a href="钦定续文献通考_page362.html">362</a><a href="钦定续文献通考_page363.html">363</a><a href="钦定续文献通考_page364.html">364</a><span class="current-page">365</span><a href="钦定续文献通考_page366.html">366</a><a href="钦定续文献通考_page367.html">367</a><a href="钦定续文献通考_page368.html">368</a><a href="钦定续文献通考_page369.html">369</a><a href="钦定续文献通考_page370.html">370</a><span>...</span><a href="钦定续文献通考_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
