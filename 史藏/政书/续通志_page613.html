<!DOCTYPE html>
<html>
<head>
    <meta charset="UTF-8">
    <title>续通志 - 第 613 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 613 页/共 1359 页</h1>
    <div class="content">　　 白行简

　　行简字知退擢进士辟卢坦剑南东川府罢与居易自忠州入朝授左拾遗累迁主客员外郎代韦词判度支按进郎中长庆时振武营田 
使贺梭志营田数过实诏行简覆按之发其妄志惧自刺不殊行简敏而有辞后学所慕尚宝厯二年卒

　　 白敏中

　　敏中字用昫少孤承学诸兄长庆初第进士辟义成节度使李听府听一见许其远到迁右拾遗改殿中侍御史为符澈邠宁副使澈卒以 
能政闻御史中丞高元裕荐为侍郎史再转左司员外郎武宗雅闻居易名欲召用之是时居易足病废宰相李德裕言其衰苶不任事即荐敏 
中文词类其兄而有器识即日知制诰召入翰林为学士进承旨宣宗立以兵部侍郎同中书门下平章事迁中书侍郎兼刑部尚书德裕贬敏 
中抵之甚力议者訾恶厯尚书右仆射门下侍郎封太原郡公自员外凡五年十三迁崔铉辅政欲专任患敏中居右会党项数寇边铉言宜得 
大臣镇抚敏中以司空平章事兼邠宁节度招抚制置使帝御安福楼以饯颁玺书谕慰赐通天带卫以神策兵开府辟士礼如裴度讨淮西时 
次宁州诸将已破羌贼敏中即说谕其众皆愿弃兵为业乃自南山道河按屯堡回绕千里又规萧关通灵威路使为耕战具踰年检校司徒徙 
剑南西川增骡军完创关壁治蜀五年有劳加兼太子太师徙荆南懿宗立召拜司徒门下侍郎迁平章事数月足病不任谒固求避位不许中 
使者劳问俾对别殿毋拜右补阙王谱奏言敏中病四月愿听其请无使有持宠旷责之讥书闻帝怒斥谱阳翟令未几加敏中中书令自裴度 
以勋德居而敏中以恩泽进咸通二年南蛮扰边召敏中入议许挟扶升殿固求免乃出为凤翔节度使三奏愿归守庐墓除东都留守不敢拜 
许以太傅致仕诏书未至卒册赠太尉

　　钦定续通志卷二百六十七

　　●钦定续通志卷二百六十八　列传六十八

　　列传

　　唐 【六十八】

　　○唐六十八

　　钱徽　　　　　崔咸　　　　韦表微　　高釴【湜　铢错　湘】　　冯宿【定审】　　　李虞仲　　李翱　　　　　卢简 
辞【简能　宏止简求】　　高元裕　　　　封敖　　　　郑熏　　敬晦　　　　　韦博　　　　李景让【景温】

　　钱徽
　　崔咸
　　韦表微
　　高釴
　　冯宿
　　李虞仲
　　李翱
　　卢简辞
　　高元裕
　　封敖
　　郑熏
　　敬晦
　　韦博
　　李景让

　　△钱徽

　　钱徽字蔚章父起附见卢纶传徽中进士第居谷城谷城令王郢善接侨士游客以财贷馈坐是得辠观察使樊泽视其簿独徽无有乃表 
署掌书记又辟宣歙崔衍府王师讨李希烈檄遣采石兵会战戍还颇骄蹇会衍病亟徽请召池州刺史李逊署副使逊至而衍死一军赖以安 
入拜左补阙以祠部员外郎为翰林学士三迁中书舍人加承旨宪宗尝独召徼从容言它学士皆高选宜预闻机密广参决帝称其长者是时 
内积财图复河湟然禁无名贡献而至者不甚却徽恳陈罢之帝密戒后有献毋入右银台门以避学士以论淮西事忤旨罢职从太子右庶子 
出虢州刺史入拜礼部侍郎宰相段文昌学士李绅以所善士诿徽求致第籍徽不能如二人请因是共挤其非有诏王起白居易覆试而黜者 
过半遂贬江州刺史或劝徽出文昌绅私书自直徽曰苟无愧于心安事辨证邪敕子弟焚书 【谨按通鉴辑览　　御批党牛怨李己足紊 
乱朝常至通关节于贡举是以先进引后进其为门户纷争瓜连枝蔓尤不可究诘矣若时人称美钱徽不奏人私书此更瞽说既有私书则掌 
举者已属纳人关节且未必止段李二人而已徽即下愚肯自言耶史书之不足信如此】 初州有盗刼贡船捕吏取滨江恶少年二百人系讯 
徽按其枉悉纵去数日舒州得真盗州有牛田钱百万刺史以给宴饮赠饷者徽曰此农耕之备可妄用哉命代贫民租入转湖州时宣歙旱左 
丞孔戣请徙徽领宣歙宰相以其不文辞进不用戣曰相君宜知天下事徽江虢之治不及知况其它邪还迁工部侍郎出为华州刺史文宗立 
召拜尚书左丞会宣墨麻羣臣在廷方大寒稍稍引还徽素恭谨不去位久而仆因上疏告老不许太和初复为华州俄以吏部尚书致仕卒年 
七十五赠尚书右仆射徽任庶子时韩公武以赂结公卿遗徽钱二十万不纳或言非当路可无让徽曰取之在义不在官时称有公望子可复 
方义可复副郑注出镇凤翔注败及祸方义终太子宾客子珝字瑞文善文辞宰相王抟荐知制诰进中书舍人抟得罪珝贬抚州司马

　　△崔咸

　　崔咸字重易博州博平人元和初擢进士第又中宏辞郑余庆李夷简皆表在幕府与均礼入朝为侍御史处正特立风采动一时累迁陕 
虢观察使日与宾客僚属痛饮未尝醒夜分辄决事裁剖精明无一毫差吏称为神入拜右散骑常侍秘书监太和八年卒诸文中歌诗最善

　　△韦表微

　　韦表微字子明隋郿城公元礼七世孙擢进士第数辟诸使府久之入授监察御史里行俄为翰林学士是时李绅忤宰相贬端州庞严蒋 
防皆谪去学士缺人人争荐丞相所善者表微独荐韦处厚人服其公进知制诰后与处厚议增选学士复荐路隋处厚以诸父事表微因曰隋 
位崇入且翁右奈何答曰选德进贤初不计私也久之迁中书舍人敬宗尝语左右欲相二韦会崩文宗立独相处厚进表微户部侍郎刁志沼 
叛诏李听率师讨之次河上天子忧无成功表微曰以听军势不十五日必破贼及捷书上止浃日志沼残兵六千奔昭义宰相请推处首恶者 
诛之归胁从者于魏表微上言逆予降又杀之非好生也请以听代史宪诚于魏志沼之徒可使招纳不听以病痼罢学士卒年六十赠礼部尚 
书着有春秋三传总例九经师授谱

　　△高釴

　　高釴字翘之史失其何所人与弟铢锴俱擢进士第累迁右补阙史馆修撰元和末以中人为和籴使釴累疏论执转起居郎数陈政得失 
穆宗嘉之面赐绯鱼召入翰林为学士张韶变兴仓卒釴从敬宗夜驻左军翌日进知制诰拜中书舍人入见帝因劝躬听览以示忧勤帝纳其 
言赐锦彩俄罢学士累进吏部侍郎人善其振职出为同州刺史卒赠兵部尚书

　　高湜
　　高铢
　　高锴
　　高湘

　　 高湜

　　子湜字澄之第进士累官右谏议大夫咸通末为礼部侍郎时士多繇权要干请湜不能裁既而抵帽于地曰吾决以至公取之得谴固吾 
分乃取公乘亿许棠聂夷中等皆有名当时以兵部侍郎判度支出为昭义节度使为下所逐贬连州司马 【按旧传祇载湜为礼部侍郎余 
俱不载考本纪及他传湜为兵部郎中中书舍人权知礼部贡举及为荆南节度判官并无为昭义节度语至咸通以后昭义军之乱一于干符 
五年时为节度者李钧也一于中和元年高浔牙将刘广据潞州浔天井关戍将孟方立攻杀广自称留后则为昭义节度为下所逐者高浔非 
高湜也新书盖移浔事为湜事然浔贬端州刺史非连州司马卒无定据谨附注于此】 以太子宾客分司东都卒

　　 高铢

　　铢字权仲既擢第署太原张宏靖幕府入迁监察御史太和时累擢给事中文宗得李训骤拜侍讲学士铢率谏官伏合言训素行憸邪不 
可任必乱天下明年训当国出铢为浙东观察使厯义成节度使大中初迁礼部尚书判户部徙太常卿 【按旧书铢于开成三年就加检校 
左散骑常侍寻入为刑部侍郎四年七月出为河南尹会昌末为吏部侍郎与此互异】 卒
</div>
    <div class="pagination">
<a href="续通志_page612.html">上一页</a><span>...</span><a href="续通志_page608.html">608</a><a href="续通志_page609.html">609</a><a href="续通志_page610.html">610</a><a href="续通志_page611.html">611</a><a href="续通志_page612.html">612</a><span class="current-page">613</span><a href="续通志_page614.html">614</a><a href="续通志_page615.html">615</a><a href="续通志_page616.html">616</a><a href="续通志_page617.html">617</a><a href="续通志_page618.html">618</a><span>...</span><a href="续通志_page614.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
