<!DOCTYPE html>
<html>
<head>
    <meta charset="UTF-8">
    <title>政和五礼新仪 - 第 72 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政和五礼新仪 - 第 72 页/共 72 页</h1>
    <div class="content">　　大敛之礼以小敛之明日夙兴陈衣三称于东序西领南上馔于堂东阶下【如小敛】掘殡坎于西阶之上棺入内外哭止升棺于殡所【灰炭枕席之属皆预设于棺内】升讫内外皆哭黍稷二箱加鱼腊烛俟馔东賛者彻小敛之馔降出乃适新馔所敛者盥讫与执服者以敛衣入内外皆少退立哭敛者敛讫覆以夷衾卒敛开帷主人以下凭哭敛者四人举床男女从奉尸敛于棺乃加盖覆以夷衾内外皆复位如初设谷首足各一箱以木覆棺上乃涂卒涂乃设帟賛者以馔入设于殡前降出下帷内外皆就位哭如初既殡设灵座于殡东施床案屏障服以时上饮食及汤沐如平生大功以下异门者各归其家
　　成服
　　前一日掌事者先为庐次于殡堂东廊下近南北户设苫凷【诸子各一】妇人次于西房若殡堂无房者次于后或别室其日夙兴内外皆哭尽哀降就次服缞旡服者素服賛者引主人以下俱杖【童子妇人不杖不居庐不着屝履若嫡子虽童亦杖不能自杖人代执之】升立哭于殡东西面南上妇人殡西东面南上期亲以下各就位【若殡逼西壁妇人皆殡北南面东上尊行者坐】内外皆哭尽哀诸子孙就祖父及诸父前跪哭皆抚哭尽哀就祖母及诸母前哭亦如之女子子就祖母及诸母前哭与就祖父及诸父前哭如男子之仪惟不抚主妇以下就伯叔母哭亦如之讫乃复位诸奠者降出还次主人以下降立于东阶下外姻在南俱西向北上哭尽哀还次阖户既成服期以下各归其家主人及诸妻妾女子子哭于其次昼夜无时【父母之防居倚庐寝苫枕凷寝不脱巾带头有疮则沐身有疡则浴有疾则饮酒食肉疾止复初】诸尊者及妇人于诸亲男女之防有事则哭于殡所若无事有时须哭者或在正寝则于壁下舒席南面坐哭亲故吊如别仪毎日先具朝奠于东阶下【酒馔随宜】夙兴各缞服【应杖者皆杖下同】男子升诣殡东妇人升诣殡西就位哭【凡朝夕哭开惟】质明掌馔者升彻宿奠降出乃以朝奠入升自东阶设于殡前如初乃出日出少顷内外止哭还次至夕俱就坐哭彻朝奠进夕奠如初日入后少顷还次阖户主人以下哭于次自是至启殡朝夕如之百日乃卒哭其日夙兴掌事者俱馔于堂东内外各缞服賛者引主人以下俱杖升立哭于殡东西面南上妇人升诣殡西东面南上内外俱就位哭賛者升自东阶入彻夕奠出如初执馔者以馔升设于殡前如初賛者引主人降阶盥手讫进诣殡前以琖跪奠酒俛伏兴少退西面祝入立于殡南北面内外哭止跪读祝文曰维某年某月某朔日辰孤子某【母曰哀子】敢昭告于考某人【妣曰妣某氏下同】日月不居奄及卒哭叩地号天五情糜溃谨以清酌庻羞哀荐成事于考某人尚享祝兴主人再拜哭应拜者皆再拜哭尽哀主人以下各还次阖户自卒哭后朝一哭夕一哭乃讳名









　　政和五礼新仪卷二百十八
<史部,政书类,仪制之属,政和五礼新仪,卷二百十八>
　　钦定四库全书
　　政和五礼新仪卷二百十九
　　凶礼
　　庻人防仪中
　　吊赙
　　吊者至掌事者引之次素服【若主人未成服吊者不变服】賛者入告引主人以下立哭于东阶下妇人升哭于殡西吊者入立于庭北面西上为首者进当主人前云如何不淑主人哭再拜稽颡为首者复位吊者俱哭十余声乃出少顷主人以下各还次若哭殡俱升就殡堂哭尊者坐【若賔敌体以上賔出入则起賔坐亦坐賔起亦起】賛者引亲賔入升堂立于宾东西面南上尊者坐哭尽哀乃出卑者再拜讫乃就主人前慰讫賛者引以次出少顷还次如初若追遣使致使者至于大门外之西东面从者以箱奉元纁束帛立于使者之侧【凡通以货财不限以元纁采帛】賛者入告主人立哭賛者出引使者入立于门内之西东面从者以箱授使者主人哭止使者奉箱少进靣曰某封若某官使【无官曰某人】主人哭再拜使者又少进坐委之兴复位掌事者进坐举之兴少东使出主人拜送【若使者致物不以器掌事者迓受之不委于地余赙物者从者执之立于使者之侧掌事者受之以东藏之】
　　启殡
　　墓地葬日皆前期择之葬有期前一日之夕掌事者除苇障偹馔于东阶下【如大敛】设賔次于大门外之右南向内外夕哭如常仪启之日夙兴内外缞服主人及诸子去冠绖以袤巾帕头皆升就位哭【尊行者坐】賛者缞服执功布【长三尺】升自西阶诣殡南北向内外止哭祝三声噫嘻乃曰谨以吉辰启殡既告内外皆哭尽哀各还次执馔者升彻夕奠如常祝移铭旌重北建之掌事者升彻殡涂讫设席于柩东升柩于席上賛者以功布拂柩覆用夷衾降出设帷东面开如主人以下升哭于帷东西面妻妾女子子哭于帷西东面俱南上宗亲尊行丈夫以下帷东北壁下南面东上外姻丈夫帷东北面西上妇人帷西北靣东上【尊行者坐】执馔者以馔升奠于柩东降出賛者以酒奠之主人以下哭踊无算内外俱哭于位【如未成服之礼以亲疎代哭昼夜不絶声】若賔亲致奠于主人启奠之后诸奠者以次入于寝门内东向【谓卑防者有故则遣使】祭馔陈于前賛者入告内外卑者皆兴立哭于位执馔者以馔升设讫降出奠者以次入诣柩前西向南上为首者进以醆跪奠酒俛伏兴少退内外哭止尊者曰某位伯叔将归幽宅谨奉奠【若异姓各从其称若使者云某官封若某姓位闻某人将归幽宅使某奉辞】尊卑应拜者再拜内外皆哭主人拜稽颡奠者哭尽哀乃出掌事者以次彻馔而退
　　葬
　　启之日掌事者纳柩车于大门内当门南向设灵车于右内外所乗之车陈于大门外【丈夫之车门西妇人之车门东】先于宿所张吉凶帷凶帷西吉帷东设灵座于吉帷下如常仪启之夕未发前一日引灵车于内门外南向祝诣灵座前西向跪昭告曰孤子某【母曰哀子】谨用吉辰奉归先城【若为新墓则曰奉归幽宅】灵车就引神道纡廻惟以荒蓼无任梗絶兴立少顷柩动降就阶间主人以下以次从柩哭而降主妇又次之柩至庭【庭内先设床席以居柩】主人以下于柩东西立哭【丈夫在东妇人在西以服之轻重为序】内外之际障以行帷庭位既定祝帅执馔者设祖奠于柩东【如启奠】祝以酒奠讫诣馔南北面跪曰永迁之礼灵辰不留谨奉旋车式遵祖道尚享兴少顷彻馔亲賔致赙之礼【其词曰某人将归幽宅敢致辞毕哭尽哀奠币于柩东】柩动旌先之主人以下以次从哭柩至柩车设帷帐于后遂升柩于车内外哭位如在庭之仪乃设遣奠如祖奠祝奠酒讫少顷彻馔灵车动余以次设灵车后次明器舆次下帷舆次米舆次酒脯醢舆次食舆【食器具】次柩车主人及诸子俱绖杖缞服【秃者袤巾巾皆绖】跣哭从丈夫妇人皆依服轻重为序从哭出门内外尊行者皆乗车马哭不絶声出郭外若亲賔还者权停柩车乗者皆下立哭亲賔向柩立哭尽哀卑者再拜而退妇人亦如之賔既还乗车马如初灵车至吉帷门外廻南向遂荐常食于灵座前若食顷彻之【毎于停宿之所皆设灵座荐食】柩车至入凶帷停于西厢南向至宿次内外皆就柩车所主人以下分东西立哭如初凡停宿荐酒脯之奠于柩车至墓乗马者卑行见坟而下尊行及茔而下灵车至帷门外【掌事者先于墓门内道南张吉帷设灵座荐食】廻车南向遂设酒脯之奠柩车至圹前廻南向哭位如在庭掌事者陈明器于圹东南西向北上设床席于柩车之后张帷举柩于席上丈夫柩东妇人柩西次以凭哭尽哀各退伏位内外卑者再拜辞诀賛者引主人以下哭于羡道东西靣北上妻及女子哭于羡道西东面北上踊旡算【妇人设帷】设席于坟内遂下柩于圹内席上覆以夷衾遂以下帷张于柩东南向米酒铺陈设于帐东北食器设于下帐前酼醢于食器南借以板明器设圹内左右主人拜稽颡哭尽哀内外俱就灵所哭乃祭后土具别仪馔者彻酒脯之奠设灵车于帷外少顷灵车发行内外从哭如初出墓门尊行者乗车马去墓百步许卑行者乃乗灵车至宅内外乘者皆下行灵车入至西阶前廻南向少顷灵车退主人以下升立哭于灵座东西面南上内外以次升妻及女子子以下哭于灵座西东面南上祖父以下哭于帷东南面西上祖母以下哭于帷西南面东上外姻丈夫帷东北面西上妇人帷西北面东上亲宾吊如初吊于庭者称痛当柰何哭尽哀主人以下还次沐浴以俟虞
　　祭后土
　　掌事者先于墓左除地为祭所柩车至祝吉服铺后土神席北方南向馔者偹馔于其侧既复土告者吉服【以亲賔为告者】賛者引告者及祝俱立于神席东南立定俱再拜掌馔者以馔入设于席位乃出賛者引告者盥手诣神席前以琖跪奠酒俛伏兴少退北向立祝于神座右西面跪读祝文曰维某年某月朔日辰姓名敢昭告于后土之神某人定兹幽宅神其保佑俾无后艰谨以清酌庻羞明荐于后土之神尚享讫兴告者再拜賛者引告者复位俱再拜以次出少顷乃彻席馔














　　政和五礼新仪卷二百十九
　　钦定四库全书
　　政和五礼新仪卷二百二十
　　凶礼
　　庻人防仪下
　　虞
　　柩既入圹掌事者先归修虞事具馔于堂东灵车将至掌事者先施灵座于寝堂室内户西东向于灵座东南北设帐东户既沐浴主人以下内外俱诣灵所主人及诸子倚杖于灵户外内外俱哭掌馔者以馔入设于灵座前降出賛者请主人止哭盥手诣灵座前以琖跪奠酒俛伏兴少退西向立内外哭止祝进立于灵座右跪读祝文曰维年月朔日辰孤子某敢昭告于考某人之灵曰日辰遄速奄及反虞叩地号天五情糜溃谨以清酌庻羞表荐虞事于考某人之灵尚享祝兴主人哭再拜主人退复位内外哭尽哀主人以下出杖降自西阶就次妻妾女子子还别室少顷彻馔阖户既虞掌事者改庐翦屏柱楣涂庐不涂见靣【哀涂引不涂者】翦蒲为席不縁以木为枕
　　小祥
　　前一日之夕燬庐为垩室设蒲席陈练冠于次主人及诸子俱沐浴具馔于堂东其日夙兴祝入拂几筵以出内外缞服主人以下倚杖于阶东俱升就位哭尽哀賛者引主人杖就次主妇以下各就次主人及诸子降首绖着练冠妻妾女子子除腰绖周服者除之丈夫素服吉巾履妇人素服吉履賛者引主人倚杖如初乃升内外俱升就位哭设馔如初賛者引主人盥手及奠酒如初祝进立于灵座右内外止哭祝跪读祝文曰维年月朔日辰孤子某【母曰哀子】敢昭告于某人之灵岁月惊廹奄及小祥攀慕永逺重増屠裂谨以清酌庻羞祗荐祥事于考某人之灵尚享余如虞祭之礼自小祥之后止朝夕之哭哭无时【哀至则哭】
　　大祥
　　前一日之夕除垩室张帷偹大祥之服于次主人及诸子沐浴具馔如初其日夙兴祝先入拂几筵降出内外于次哭尽哀掌事者设馔如初内外俱就位哭賛者引主人盥手奠酒如初祝立于灵座右跪请祝文曰维年月某朔日辰孤子某【母曰哀子】敢昭告于考某人之灵日月逾迈奄及大祥攀慕永逺旡任荒踣谨以清酌庻羞祗荐祥事于考某人之灵尚享余如小祥之礼主人以下还外寝妻妾女子子还于寝掌事者除灵座自大祥之后外无哭者间月而禫
　　禫
　　祭前一日之夕掌事者先偹禫服陈于别所主人及诸子俱沐浴具馔如初其日夙兴祝入设几筵于奥主人及诸子妻妾女子子仍祥服内外俱升就位哭昼夜降释祥服服禫服兴就位哭设馔如初賛者引主人盥手奠酒如初祝立灵座右止哭祝跪读祝文曰维年月朔日辰孤子某【母曰哀子】敢昭告于考某人之灵禫制有期追逺旡及谨以清酌庻羞只荐禫事于考某人之灵尚享如大祥之礼賛者引主人以下出降自东阶还次自禫之后内无哭者祝收几筵以出【凡父母之防周而葬者则以葬之后月小祥大祥依再周之礼禫亦如之若再周而后葬者则以葬之后月练又后月为大祥祥而即吉无复禫矣其未再周葬则以二十五练二十六月祥二十七月禫若再周而未葬则俟以葬而后除服也】
　　闻防
　　诸闻防举哀者于闻防所哭尽哀问故又哭尽哀改着素服子妻妾女子子俱披髪三日成服及庐垩室苫凷荐席变除之节皆如在家之礼惟不设奠祭若除防而后归则之墓诸子以下素服待于墓东西向妇人待于墓西东向俱北上归者素服至于墓南北面哭尽哀再拜又哭尽哀再拜于家不哭凡死于外者小敛而反则子素服袤巾帕头徒跪哭从大敛而反亦如之若先遭重防后遭轻防皆为制服往哭则服之反则服之反则服其重服有殡闻逺兄弟之防哭之他室旡他室哭于门内之右
　　奔防
　　奔防之礼如闻亲防以哭答使者尽哀问故又哭尽哀服布深衣素冠遂行日行百里不以夜惟父母之防见星而行见星而舍若未得奔则成服而后行至于家内外哭待于堂上奔防者入门而左升自西阶殡东西面凭殡哭尽哀少退再拜退于序东披髪复殡东西面坐哭又尽哀尊卑抚哭如常讫内外各还次奔防者乃还次未成服者三日成服【若至在小敛前与主人俱成服若小敛以后至者自用日数】賔吊者拜賔如常奔防者非主人则主人为之拜賔已葬先之墓北面哭主人以下哭待于墓左右奔防者尽哀再拜又于墓东披髪伏位坐哭尽哀賛者告礼毕奔防者又再拜遂冠而归入门而左升自西阶灵东西面凭哭主人以下升哭于堂上如常奔防者哭尽哀再拜各就三日成服如仪【妇人奔防入自闺门升自西阶侧殡西东靣妻妾女子子则凭殡哭尽哀少退再拜退披髪伏位坐哭又尽哀尊卑抚哭如常子还次不及殡披髪于墓西坐哭尽哀披髪如常余如男子】
　　三殇
　　三殇之防始死浴袭大小敛及葬送哭泣之位与成人同不复旡含办而葬一虞乃除之其虞祝词云维年月朔日辰父告子某【若兄云兄告弟某若弟云弟某昭告某兄】日月易往奄及反虞悲念相续心焉如燬【兄云悲恸猥至情何可处弟云哀痛旡已五情如割】今以【弟祭兄则云谨以】清酌庻羞荐虞事于子某【弟某兄某】魂其飨之【弟祭兄云尚享】
　　改葬
　　将改葬先于墓所随地之宜张白布帷幕南向开户其日内外诸亲皆至墓所各就便次主人以下及妻妾女子子供缌麻服周亲以下素服丈夫于墓东西向妇人于墓西东向皆北上妇人障以行帷俱立哭尽哀卑者再拜祝立于墓之南北向内外哭止祝三声噫嘻启以开坟改葬之故内外又哭尽哀权就别所掌事者开坟讫内外又就位哭如初掌事者设席于墓下举柩出置于席上内外俱从哭于墓所分东西位如常仪祝以功布拭棺掌馔者设馔于柩南主人盥手以琖跪奠酒讫再拜少顷彻奠进柩车于帷门外南向升柩于车遂诣墓所内外俱哭掌事者先设床于墓下有祝席柩车至帷门外丈夫柩东妇人柩西俱立哭掌事者举柩降置于席入设于床东【若于墓所即敛如初奠讫不进在车止设床于柩东而加枕席遂举尸收敛】举尸出置于床南首遂殡如大敛之仪【加明衣裳不殡】设灵座于吉帷内幕下西厢东向【施床帷屏服餙以时上饮膳及沭浴如平生】及葬将引柩告曰以今吉辰即用宅兆不设祖奠无反哭余如常仪既葬就吉帷灵座一虞乃彻之其虞祝词云维年月某朔日辰孝子某敢昭告于考某人之灵改迁幽宅礼毕终虞夙夜匪寕啼号罔极谨以清酌庻羞祗荐事于考某人之灵尚享讫释缌服及素服而还



　　政和五礼新仪卷二百二十
</div>
    <div class="pagination">
<a href="政和五礼新仪_page71.html">上一页</a><span>...</span><a href="政和五礼新仪_page67.html">67</a><a href="政和五礼新仪_page68.html">68</a><a href="政和五礼新仪_page69.html">69</a><a href="政和五礼新仪_page70.html">70</a><a href="政和五礼新仪_page71.html">71</a><span class="current-page">72</span>
    </div>
    <div class="pagination"><a href="index.html">返回目录</a></div>
</body>
</html>
