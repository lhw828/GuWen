<!DOCTYPE html>
<html>
<head>
    <meta charset="UTF-8">
    <title>续通志 - 第 469 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 469 页/共 1359 页</h1>
    <div class="content">　　睿宗宗辅
　　宗弼
　　宗强
　　宗敏

　　 景宣帝宗峻

　　景宣皇帝讳宗峻本讳胜额天辅五年都统杲取中京帝别领罕扎明安既克中京遂与杲俱袭辽主于鸳鸯泺辽主走阴山耿守忠救西 
京帝与宗翰等击走之敌据西京城南浮图射士卒多伤帝曰先取是则西京可下既而攻浮图克之遂下西京太祖崩帝与兄宗干率宗室羣 
臣立太宗天会二年薨妃富察氏生熙宗熙宗即位追上尊谥曰景宣皇帝庙号徽宗富察氏为惠昭皇后改葬兴陵海陵弒立降帝为豊王世 
宗尊帝为景宣皇帝子熙宗常胜扎拉 【按景宣帝睿宗显宗原史别立世纪补其妃则列之后妃传中今依郑例并改归宗室而以追尊诸 
后删附于后】

　　元

　　元

　　胙王元本名常胜为北京留守弟扎拉为安武军节度使皇统七年四月戊午左副点检富察阿固岱子尚主赐宴便殿熙宗被酒酌酒赐 
元元不能饮熙宗怒仗剑逼之元逃去命左丞宗宪召元宗宪与元俱去熙宗益怒时户部尚书宗礼在侧使之跪手杀之海陵与唐古辩谋废 
立曰若举大事谁当立者辩荅曰其胙王常胜乎海陵复问其次曰邓王子阿兰由是海凌之心忌常胜并阿兰时河南军士孙进自称皇弟按 
察大王熙宗疑皇弟或在常胜也使塔斯鞫之无状海陵知熙宗有疑常胜心因此可以除之谓熙宗曰孙进反有端不称他人乃称皇弟大王 
陛下弟止有常胜札拉塔斯鞫不以实故出之矣熙宗以为然使唐古辩萧肄按问塔斯塔斯诬服于是乃杀常胜及其弟扎拉并杀塔斯海陵 
乘此并挤阿兰及其弟达兰杀之海陵篡立追封常胜扎拉阿兰官爵亲临葬所致祭元子育本名和卓大定二十七年自南京副留守迁大宗 
正丞兼劝农副使为人清廉干治世宗尝曰蒲阳温胙王元外若愚讷临事明敏过人朕于兄弟闲于元尤款密云

　　 宗杰

　　宗杰本名穆里延天会五年薨谥孝悼天眷元年追封越王以其长子奭为会寍牧封邓王厯上京燕京西京留守皇统三年薨子阿兰达 
兰海陵将谋弒立构而杀之并杀宗杰妻大定闲赠宗杰太师进封赵王

　　 宗干

　　宗干本名干布太祖伐辽辽人来御遇于境上使宗干率众先往填堑士卒毕渡渤海军驰突而前左翼七穆昆少却遂犯中军杲辄出战 
太祖曰遇大敌不可易也使宗干止杲宗干驰出杲前控止导骑斋达之马杲乃还达噜噶城之战宗干以中军为疑兵太祖既攻下黄龙府即 
欲取春州宗干劝太祖休息士卒遂班师寻得降人言春泰州无守备可取于是舍音取春泰州宗雄宗干等下金山县宗雄即以兵三千属宗 
干招集未降诸部太祖克临潢府至沃赫河宗干谏曰地远时暑士罢马乏若深入敌境粮餫不继恐有后艰帝从之遂班师从都统杲取中京 
宗翰自北安州移书于杲请袭辽主杲不能决宗干请从其策再三言之杲乃报宗翰会奚王岭太宗即位以宗干为古伦贝勒与舍音同辅政 
天会三年获辽主于应州西伊都谷始议礼制度正官名定服色兴庠序设选举皆自宗干启之十年为古伦左贝勒熙宗即位拜太傅与宗翰 
等并领三省事天眷二年进太师封梁宋国王无何监修国史皇统元年赐宗干辇舆上殿制诏不名从幸燕京遇疾还至野狐岭疾亟不行居 
数日薨辍朝七日大臣死辍朝自宗干始海陵篡立追谥宪古弘道文昭武烈章孝睿明皇帝庙号德宗以故第为兴圣宫大定二年除去庙号 
改谥明肃皇帝及海陵废为庶人削去明肃帝号从太祖诸王有功例封为皇伯太师辽王谥忠烈妻子诸孙皆从降明昌四年配享太祖庙庭 
子充亮兖襄衮亮是为海陵庶人

　　充
　　兖
　　襄
　　衮

　　充

　　充本名实图美熙宗初加光禄大夫天眷闲为汴京留守皇统闲封淄国公为吏部尚书进封代王拜右丞相薨追封郑王大定二十二年 
追降仪同三司左丞相子塔纳元努额布勒阿里布塔纳为归德军节度使阿里布定远大将军和啰噶图明安和琳河穆昆海陵弒图克坦氏 
以充尝为图克坦养子因并杀塔纳及阿里布元努额布勒逃归世宗塔纳赠荣禄大夫阿里布辅国上将军诏有司改葬世宗时额布勒为镇 
国上将军元努字惇礼后名永元幼聪敏日诵千言通左氏春秋皇统元年试宗室子作诗中格天德初授博诺山世袭穆昆世宗即位于辽阳 
与弟额布勒俱来归帝慰劳甚厚授永元宗正丞改符宝郎为滦州刺史世袭明安乞以穆昆与额布勒诏许之转棣州防御使时张弘信通检 
山东督责苛急永元面责弘信曰朝廷以差调不均立通检法今使者所至残酷农民故官子孙闭门自守使与商贾同处上役岂立法本意哉 
弘信无以对于是棣州赋税得以实自占迁震武军节度使徙顺义军朔州西境多盗而猾吏大姓蠹狱讼睯乱赋役永元剔其宿奸百姓安之 
坐卖马与驿人取赢利解职顷之起为保大军节度使厯昭义绛阳震武军迁济南尹改兴中尹为彰德军节度使卒于官永元厯典大藩多知 
民闲利害相棣顺义政迹尤着其民并为立祠

　　兖

　　兖本名梧桐累官左宣徽使海陵篡立兖使宋还拜司徒兼都元帅领三省事进太尉及杀太祖妃萧氏尽以其财产赐兖罢都元帅府立 
枢密院以兖为枢密使天德四年十二月薨进赠王爵大定二十二年追降特进子阿哈大定中为符宝祗候选同知定武军节度使

　　襄

　　襄本名永庆海陵母弟为辅国上将军卒天德二年追封卫王再赠司徒大定二十二年追降银青光禄大夫子和尚封应国公赐名乐善 
大定闲家奴小僧月一妄言和尚寝熟有异征襄妃松科以为信然召日者李端卜之端云当为天子司天张友直亦云当大贵家奴李添寿上 
变松科和尚下吏验问有状皆伏诛

　　衮

　　衮本名富勒坚亦作博恰桀鳌强悍海陵忌之初为辅国上将军天德初加特进封王为吏部尚书判大宗正事坐语禁中起居状与翰林 
学士承旨宗秀护卫玛奇实达尔王之章皆决杖有差未几授明安及迁中都道中以衮为西京留守衮与西京兵马完颜穆喇斡有旧同在西 
京遂相往来衮尝遗以玉带编修官元福努之妻与衮姻戚元福努尝戒衮曰大王名太着宜少谦晦衮心知海陵忌之召日者问休咎家奴哈 
里乃上变言与穆喇斡等谋反尝召日者问天命御史大夫高祯刑部侍郎耶律赛音舒噜就西京鞫之无状海陵怒使人械衮等至中都不复 
究问斩之于市穆喇斡元福努并日者皆凌迟处死

　　 宗望

　　宗望本名斡里雅布太祖征伐尝在左右都统杲已克中都宗望欲审辽主所在遂与宗弼率百骑进骑多罢乏独与马和尚逐页噜布呼 
伊勒希等驰击败之生擒五人审辽主尚在鸳鸯泺于是进兵追之辽主走阴山杲使宗望请太祖临军宗望至京师太祖曰悬军远伐授以成 
算岂能尽合机事朕以六月朔启行既次大泺西南杲使希尹奏请徙西南招讨司诸部于内地太祖问徙诸部人当出何路宗望对曰中京残 
敝刍粮不给由上京为宜然新降之人遽尔骚动未降者必皆疑惧乃下其议命军帅度宜行之太祖闻辽主在大鱼泺自将精兵万人袭之普 
嘉努宗望率兵四千为前锋昼夜兼行追及辽主于石辇驿军士至者才千人辽军二万余力治营垒伊都曰我军未集人马疲剧未可战宗望 
曰不亟战辽主且遯遂战辽兵围之数重辽主谓宗望兵少必败遂与嫔御自高阜下临平地观战伊都示诸将曰此辽主麾葢也若萃而薄之 
可以得志骑兵驰赴之辽主大惊遯去兵遂溃宗望骑兵千余追之普嘉努为后继太祖已定燕京斡鲁为都统宗望副之袭辽主于阴山青冢 
之闲将至青冢遇泥泞众不能进以绳系辽都统林牙达实使为乡导直至辽主营时辽主往应州其嫔御诸女惊骇欲奔命骑下执之辽太叔 
呼拉哈妃国王聂哷次妃辽汉夫人并其子秦王许王女古裕伊林斡里延大额页次额页赵王妃斡里延招讨达鲁详衮禄锦节度使伯特彻 
格尔皆降得车万余乘惟寍王雅里及其长女乘军乱亡去辽主自金城来知其族属皆见俘率兵五千余决战宗望击败之辽主遯去获其子 
赵王实讷埒及传国玺追二十余里尽得其从马献传国玺于行在太祖寘玺怀中东面恭谢天地录功行赏辽主乃使穆喇斡持兔钮金印请 
降视其文乃元帅燕国王之印也宗望复以书招之遂使使谕夏国宗望趋天德辽耶律慎思降及候人乌舍回皆言夏国迎护辽主渡大河矣 
宗望乃传檄夏国令执送辽主及辽秦王等以俘见太祖太祖嘉宗望功以辽蜀国公主伊林赐之张觉叛太祖使宗望以栋摩军讨之降濒海 
郡县遂与觉战于南京城东觉败皆遯奔宋城中人执觉父及其二子来献宗望杀之张敦固等出降使使与敦固入城城中人杀使者立敦固 
为都统乘城扼守初张觉奔宋入于燕京宗望责宋纳叛人且征军粮请空名宣头千道增信牌安抚新降之民诏以新附长吏职员仍旧已命 
诸路转输军粮勿督于宋绐空名宣头五十道迁润来隰四州人徙于渖州者俟毕农各复其业张敦固以兵八千分四队出战大败宗望再三 
开谕敦固乃开其一门宗望使栋摩奏其事乃诏赦南京官民官职如旧别敕有司轻徭赋劝稼穑疆场之事一法于宗望又诏选勋贤及有民 
望者为南京留守及诸阙员仍具姓名官阶以闲召宗望赴阙宋兵三千自海道来破九寨杀马城县戍将节度使图尔噶取其银牌兵仗及马 
而去宗望索户口宋人弗遣且闻童实郭药师治军燕山宗望等奏请伐宋乃以栋摩为都统宗望监栋摩刘彦宗两军战事至三河破郭药师 
</div>
    <div class="pagination">
<a href="续通志_page468.html">上一页</a><span>...</span><a href="续通志_page464.html">464</a><a href="续通志_page465.html">465</a><a href="续通志_page466.html">466</a><a href="续通志_page467.html">467</a><a href="续通志_page468.html">468</a><span class="current-page">469</span><a href="续通志_page470.html">470</a><a href="续通志_page471.html">471</a><a href="续通志_page472.html">472</a><a href="续通志_page473.html">473</a><a href="续通志_page474.html">474</a><span>...</span><a href="续通志_page470.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
