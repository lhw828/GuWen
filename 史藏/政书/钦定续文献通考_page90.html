<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 90 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 90 页/共 455 页</h1>
    <div class="content">　　其属司务防司务二人左右二寺各寺正一人掌分理京畿十三布政司刑名之事寺副二人【后革右寺副一人】评事四人【初设右评事八人后革四人】
　　凡刑部都察院五军断事官所推问讼狱皆移案牍引囚徒诣寺详谳左右寺寺正各随其所辖而覆审之既按律例必复问其欵状情允罪服始呈堂准拟具奏不则驳令改拟曰照驳三拟不当则纠问官曰参驳有牾律失入者调他司再讯曰番异犹不惬则请下九卿防讯曰圆审已平允而招由未明移再讯曰追驳屡驳不合则请防发落曰制决凡狱既具未经本寺评允诸司毋得发遣误则纠之
　　初吴元年置大理司卿洪武元年革三年置磨勘司凡诸司刑名钱粮有寃滥隠匿者稽其功过以闻寻亦革十四年复置大理寺卿左右少卿左右寺丞其属左右寺正各一人寺副各二人左评事四人右评事八人又置审刑司共平庶狱凡大理寺所理之刑审刑司复详议之【审刑司设左右审刑各一人左右详议各三人】十七年改建刑部都察院大理寺审刑司五军断事官署于太平门外名其所曰贯城十九年罢审刑司二十二年复少卿二人丞三人其左右寺官如故二十九年又罢尽移案牍于后湖建文初复置改左右寺为司寺正为都评事副为副都评事司务为都典簿【司务洪武二十六年置】成祖初仍置大理寺其左右寺设官复如洪武时又因左右二寺评事多寡不等所治事亦繁简不均以二寺评事分左右各六人如刑部都察院十二司道各带管直地方审録【初太祖设左评事四人分管在京诸司及直衞所府州县刑名右评事八人分管在外十二布政司都司衞所府州县刑名】永乐二年仍复旧后定都北京又改分寺属【两京五府六部京卫等衙门刑名属左寺顺天应天二府南北直卫所府州县并在外浙江等布政司都司卫所刑名属右寺】治元年裁减右评事四人【时天下罪囚类不解审右寺事简于左寺】万厯九年更定左右寺分理天下刑狱浙江福建山东广东四川贵州六司道左寺理之江西陜西河南山西湖广广西云南七司道右寺理之以能按律出入罪者为称职司务典出纳文移
　　【臣】等谨按大学衍义补谓刑部都察院大理寺主执法又谓之三法司大理之设则自两法司所聴断寃者疑者情轻重者皆得据律参驳必求之当然后月报嵗闻请施行之其职固重且要也然考明史三法司防审初审刑部都察院为主覆审本寺为主初犹具刑具牢狱治以后止阅案卷囚徒俱不到寺矣
　　南京大理寺卿右寺丞司务左右寺正各一人左右评事各三人【隆庆三年革左右评事各一人】
　　鸿胪寺
　　辽南面鸿胪寺官有卿少卿寺丞主簿
　　金侍仪司【旧名擎执局世宗大定元年改为侍仪局五年升局为司】官有令【旧曰局使】掌侍奉朝仪率捧案擎执奉辇各给其事又有直掌【旧设局副】又有閤门使东西正副各二人签事一人掌赞导殿庭礼仪閤门祗二十五人通事舎人二人掌通班赞唱承奉劳问之事承奉班都知掌总率本班承奉之事【旧置判官后罢】内承奉班押班掌总率本班承奉之事御院通进四人掌诸进献礼物及荐享编次位序【以上俱属宣徽院】
　　【臣】等谨按王圻续通考谓金以鸿胪寺分属宣徽院客省引进閤门诸使今考金史百官志宣徽院有侍仪司閤门使其职固类于鸿胪若客省引进则自有专司不得混于鸿胪也
　　元侍仪司礼部【已见礼部门】
　　【臣】等谨按王圻续通考谓元以礼部防同馆掌接伴引见诸番蛮夷峒夷之来朝贡者以通政院廪给司掌诸王诸番各省四方边逺使客饮食供给等事即为鸿胪之职今考元史百官志亦有侍仪司其职同于鸿胪且明制鸿胪寺亦先为侍仪司固可参观不得如圻所云即以防同馆并廪给司当之也
　　明鸿胪寺掌朝防宾客吉凶仪礼之事官有卿左右少卿左右寺丞各一人其属主簿防主簿司仪司宾二署署丞各一人鸣赞四人序班五十人
　　凡国家大典礼郊庙祭祀朝防宴飨经筵册封进厯进春传制奏捷各供其事外吏朝觐诸番入贡与夫百官使臣之复命谢恩若见若辞者并鸿胪引奏嵗正旦上元重午重九长至赐縀赐宴四月赐字扇寿缕十一月赐带暖耳陪祀毕颁胙赐皆赞百官行礼司仪典陈设引奏外吏来朝必先演仪于寺司宾典外国朝贡之使辨其等而教其拜跪仪节鸣赞典赞仪礼凡内赞通赞对赞接赞传赞咸职之序班典侍班齐班纠仪及传赞
　　吴元年置侍仪司洪武四年定侍仪使引进使奉班都知通赞通事舎人九年改为殿庭礼仪司设使一人副三人承奉一人鸣赞二人序班十六人九闗通事使一人副六人十三年改使为司正分左右司副各一人增序班至四十四人革承奉增设司仪四人二十二年增设左右司丞四人三十年始改为鸿胪寺设官六十二员又设外夷通事焉建文中罢司仪司宾二署而以行人鸿胪寺成祖初悉复旧制
　　南京鸿胪寺卿主簿司仪司宾二署署丞各一人鸣赞四人序班九人
　　司农寺
　　宋司农寺官卿少卿丞主簿各一人【马端临考未详员数兹据职官志补】辽南面司农寺官有卿少卿寺丞主簿
　　金司农司掌劝课天下力田之事有使副使各一人先是有劝农使司泰和八年罢贞祐间复置兴定六年罢劝农司改立司农司设官如上又置兼采访八事大司农一人卿少卿各三人知事二人
　　行司农司兴定六年陜西并河南三路置设官五人哀宗正大元年归徳许州河南陜西各置使三人卿少卿丞各一人
　　卿以下迭出巡按察官吏臧否而升黜之使节所过奸吏屏息十年之间民政修举实赖其力
　　元大司农司掌凡农桑水利学校饥荒之事官有大司农四人大司农卿少卿大司农丞各二人又经歴一人都事二人架阁库管勾照磨各一人
　　至元七年始立置官五人十四年罢以按察司兼领劝农事十八年改立农政院置官六人二十年又改立务农司置达噜噶齐务农使各一人同知二人是年又改司农寺达噜噶齐一人司农卿二人司丞一人二十三年仍为大司农司大徳元年增领大司农事一人皇庆二年增大司农一人定置官如上所属耤田署掌耕种耤田以奉宗庙祭祀署令署丞各一人【至元七年始立大司农十四年罢司农太常二十三年复立大司农司仍焉】供膳司掌供给应需货买百色生料置达噜噶齐提防司令丞各一人【至元二十二年始置司农】　其所属三【辅用库掌规运息钱以给供需大使副使各一人　兴中州等处油户提领所嵗办油十万斤以供内庖提领大使副使各一人至元二十九年始置　蔚州面户提领所掌办白面葱菜以给应办嵗给十余万斤提领副使各一人】　永平屯田总管府达噜噶齐总管同知知事各一人【至元十四年始立于永平路南马城县以北京采木三千人之】　所辖三【吕国济民丰瞻三署各置署令署丞直长各一人】
　　分司农司至正十三年正月命中书左右丞兼大司农卿给分司农司印西自西山南至保定河间北至檀顺州东至迁民镇
　　凡系官地及原管各处屯田悉从分司农司立法募民佃种之【互见田赋门】
　　大兵司农至正十五年诏有水田去处置大兵农司招诱夫丁有事则乘机招讨无事则栽植播种
　　所置司之处曰保定等处曰河间等处曰武清等处曰景蓟等处其属有兵农千户所共二十四处百户所共四十八处镇抚司各一
　　大都督兵司农至正十九年二月置于西京以博啰特穆尔领之从其所请也仍置分司十道专掌屯种之事团练安抚劝农使司至正十八年九月增置
　　奉元延安等处则置于耀州巩昌等处则置于邠州以行省丞相托克托行台大夫鄂勒哲特穆尔领之设参谋一人每道置使同知副使各二人检督六人经歴知事照磨各一人
　　明司农司官有卿少卿丞庸田署令典簿司计
　　吴元年置洪武元年罢三年复置开治所于河南设卿一人少卿二人丞四人主簿録事各二人四年又罢不户部










　　钦定续文献通考卷五十五
<史部,政书类,通制之属,钦定续文献通考>
　　钦定四库全书
　　钦定续文献通考卷五十六
　　职官考
　　太府监【元度支监附】
　　【臣】等谨按宋以前俱称太府寺今考辽金元皆改名监故从后名
　　宋太府寺官有卿少卿各一人丞主簿各二人
　　【臣】等谨按太府寺职掌及所官司前考已备而未详员数故从职官志补辑又志载有左藏南库【系桩管御前激赏库改】以侍从官提领又提辖检察官一人编估局打套局【二局系拣选市舶香药杂物等第会其直以待贸易】寄桩库【掌发卖香药疋帛拘其直归于左藏南库】监官提领二人虽不详何时所置殆属嘉定以后皆前考所未及详者
　　辽南面太府监官有太监少监监丞主簿
　　金太府监掌出纳邦国财用钱糓之事官有监少监又丞二人
　　所属左藏库官有使副使掌金银珠玉宝货钱币右藏库使副使掌锦帛绵毛褐诸道常课诸色杂物　支应所【又作支承所】都监二人掌宫中出入御前支赐金银币帛【卫绍王大安三年省】　太仓使副使掌九糓廪藏出纳之事　酒坊使副使掌醖造御酒及支用诸色酒醴　典给署【本钩盾署】章宗明昌三年更令【旧曰钩盾使】丞【旧曰钩盾副使】掌宫中所用薪炭氷烛并管官戸直长一人市买司【海陵天徳二年改为市买局】使副使掌收买宫中所用
　　果实生料诸物平凖务使副使勾当官六人【宣宗元光二年五月设十月罢】
　　元太府监领左右藏等库掌钱帛出纳之数官有太卿太监各六人少监丞各五人经厯知事照磨各一人世祖中统四年置至元四年为宣徽太府监凡内府藏库悉焉成祖大徳九年改为院院判叅用宦者武宗至大四年复为监定置如上
　　所属内藏库掌出纳御用诸王縀疋纳失失纱罗绒锦南绵香货诸物提防四人大使副使各二人【顺帝至正二年置署上都十九年始署大都以宦者领之复有行内藏二十八年省止存内藏及左右二库】右藏提防四人大使副使各二人掌收支金银宝钞只孙叚疋水晶玛瑙玉璞诸物【世祖至元十九年置】　左藏官同右藏掌收支常课和买纱罗布绢绵绒锦木绵铺陈衣服诸物【至元十九年置】
　　又有度支监掌给马驼刍粟官有卿及太监少监各三人监丞二人经厯二人知事一人提控案牍照磨兼管勾各一人
　　国初置博克逊至元八年以重臣领之十三年以宣徽院兼其任至大二年改立度支院四年改为监
　　明不设太府监
　　少府监
　　【臣】等谨按马端临考少府监叙于殿中监之次今以类相从移载于此宋史职官志所载少府监官制已详前考
　　辽南面少府监官有太监少监监丞主簿
　　【臣】等谨按王圻续通考谓辽南面少府事寄于殿中司而少府监不设今考辽史百官志实有少府监名诸监职名总目内具载其官并云兴宗景福元年见少府监马惮不知圻所云何据也
　　金少府监掌邦国百工营造之事官有监少监又丞二人
　　所属尚方署官有令丞直长掌造金银器物亭帐车舆牀榻帘席鞍辔伞扇及装钉之事【世宗大定二十年令不専除人令人兼】　图画署【明昌七年省入祗应司】官同掌图画缕金　裁造署官同掌造龙鳯车具亭帐铺陈诸物宫中随位牀榻屏风帘额绦结等及陵庙诸物并省台部内所用物　文绣署官同掌绣造御用并妃嫔等服餙及烛笼照道花卉【绣工一人都绣头一人副绣头四人女四百九十六人内上等七十人次等凡四各二十六人】　织染署官同掌织絍色染诸供御及宫中锦绮币帛纱縠　文思署【明昌七年省入祗应司】官同掌造内外局分印各伞浮图金银等尚辇仪鸾局车具亭帐之物并三国生日等礼物织染文绣两署金线【明昌三年省】
　　元以大都留守司兼本路都总管知少府监事
　　至元十九年罢宫殿府行工部置此官二十一年并归留守司皇庆元年别置少府监延祐七年罢复以留守兼监事【互见留守司】
　　【臣】等谨按王圻续通考谓少府官属多详于留守司而中尚监乃特立者外又剏章佩监皆少府事故附入焉若利用监则圻附于太府后今考利用中尚章佩三监实与少府同故俱附于左
　　利用监掌出纳皮货衣物之事官有卿八人太监少监各五人监丞四人经歴知事照磨管勾各一人
　　至元十年置二十年罢二十六年复置大徳十一年改为院至大四年复为监
　　所属资用库官有提防二人大使三人副使五人【至元二年置太府十年利用】　齐哩克昆皮局人匠提举司提举二人同提举一人提控案牍各一　人【中统元年置局至元六年改提举司】　杂造双线局造内府皮货鹰帽等物大使副使直长典史各一人　熟皮局掌每嵗熟造野兽皮货等物大使副使直长各一人【至元二十年置】　软皮局掌内府细色银鼠野兽诸色皮货大使副使直长各一人【至元二十五年置】　斜皮局掌毎嵗熟造内府各色野马皮胯副使一人【至正二十年置】　貂防局提举司提举同提举副提举各一人【至元二十年置】副使二人直长一人【至元十九年置】染局副使直长管勾各一人掌每嵗变染皮货【至元】
　　【二十年始置】
　　中尚监掌大鄂尔多位下齐哩克昆诸务及领资成库氊作供内府陈设帐房帟幕车舆雨衣之用官有卿八人太监少监监丞各二人经厯知事照磨各一人至元十五年置尚用监二十年罢二十四年改置中尚监三十年分置两都滦河三库齐哩克昆杂造等九司局而总领之至大元年升为院四年复为监参用宦者三人
　　所属资成库掌造氊货提防大使副使各三人【至元二年置大府二十三年始归于监】
　　章佩监掌宦者舒库尔齐所收御服宝带官有卿五人太监四人少监监丞各二人经厯知事照磨各一人至元二十二年置至大元年升为院四年复为监定置如上
　　所属御带库掌系腰偏束等带并条环诸物供奉御用以备赐予官有提防大使各三人副使二人【至元二十八年置俱以中官为之成宗元贞二年增二人兼署上都之事】　异珍库掌御用珍宝后妃公主首饰宝贝提防大使各三人副使二人【至元二十八年置】
　　明不设少府监
　　秘书监
　　【臣】等谨按马端临考宋以前秘书或称监或称省至宋则以省名署以监名官辽金元明则皆曰监焉
　　宋秘书省官有监少监丞各一人
　　其属著作郎一人著作佐郎二人秘书郎二人校书郎四人正字二人
　　【臣】等谨按以上员数补马端临考所未载若其职掌则前考详矣然亦有未及备者职官志载嵗于仲夏曝书则给酒食费尚书学士侍郎待制两省谏官御史并赴遇庚伏则前期遣中使谕防听以早归大典礼则长贰预集议所以待儒臣非他司比宴设赐予率循故事哲宗元祐三年二月诏御试唱名日秘书丞至正字升殿侍立徽宗正和五年四月驾朝献景灵宫还幸秘书省诏曰厯览藏书之府祖宗遗文在焉屋宇浅狭不称太平右文之盛宜重行修展八月诏秘书省移于新左藏库以其地为堂七年诏类集所访遗书名曰秘书总目高宗绍兴初采求阙文补缀漏逸四库书畧备即秘书省复建史馆以修神宗哲宗实録选本省官兼检讨校勘以侍从官充修撰五年又移史馆于省之侧别为一所以增重其事九年诏著作局惟修日厯遇修国史则开国史院遇修实録则开实録院以正名实十三年诏复毎嵗曝书防各新省成置编定书籍官二人以校书郎正字充孝宗隆兴后员额不常【详马端临考】光宗绍熙二年馆职阙人令召试二人谨加审择取学问议论平正之人自是监少丞外多止除二人又载有日厯所编修院国史案秘书省归并不常防要所则以省官通任其事【绍兴九年诏秘书省官讐校国朝防要逐官添给茶汤钱乾道四年诏尚书右仆射陈俊卿兼提举编修国朝防要毎遇提举官开院过局就本省道山堂聚呈文字提举诸司官承受官主管诸司官并令国史日厯所官兼五年令本省再加删定以续修国史防要为名九年秘书少监陈骙言编类建炎以后防要成名中兴防要其后接续修纂并秘书省】若国史实録院虽淳熙三年特命李焘以秘书监权同修国史并实録院同修撰然非于省者也
　　辽南面秘书监官有太监少监监丞主簿又有秘书郎秘书郎正字
　　所属著作局官有著作郎著作佐郎校书郎【圣宗统和中杨佶尝居此职】校书正字
　　金秘书监掌经籍图书官有监少监监丞各一人秘书郎二人【章宗泰和元年定】又校书郎一人【承安五年二人泰和五年以输林院官兼大安二年省一人】専掌校勘在监文翰
　　所属著作局掌修日厯官有著作郎著作佐郎各一人【熙宗皇统六年著作局设著作郎佐郎各二人编修日厯以学士院兼领之】　笔砚局掌御用笔砚等事官有直长二人泰和七年以女直应奉兼【旧名笔砚令史大定三年改为笔砚供奉以避讳改为承奉】　书画局掌御用书画纸札官有直长一人都监二人或一人司天台【详司天监】
　　元秘书监掌厯代图籍并阴阳禁书官有卿四人太监少监监丞各二人典簿一人
　　所属有著作郎著作佐郎秘书郎校书郎各二人辨验书画直长一人
　　至元九年置其监丞皆用大臣奏荐选世家名臣子弟为之大徳九年给银印仁宗延祐元年定置卿四人叅用宦者二人
　　又艺文监掌以国语敷泽儒书及儒书之合校讐者俾兼治之官有太监检校书籍事少监同检校书籍监丞参检校书籍各二人典簿照磨各一人
　　所属有监书博士掌品定书画择朝臣之博识者为之博士二人又艺林库掌藏贮书籍有提防大使副使各一人又广成局掌传刻经籍及印造之事大使副使各一人直长二人
　　【臣】等谨按元史百官志艺文监及所属俱文宗天厯二年置顺帝至元二年改为崇文监至正元年令翰林国史院领之本列于奎章阁学士院后今以类相属故列于此
　　明秘书监掌内府书籍设令一人丞直长各二人太祖洪武三年置十三年并入翰林院典籍
　　【臣】等谨按明史职官志有承敇监【洪武十年中书舍人与给事中皆焉】司文监【洪武九年置十年罢】考功监【洪武八年置十八年罢】参掌给授诰敕之事与秘书监名虽相似而实不同也司天监
　　辽南面司天监官有太史令有司厯灵台郎挈壶正五官正丞主簿五官灵台郎保章正司厯监候挈壶正司辰刻漏博士典钟典鼓
　　金司天台秘书监掌天文厯数风云气色宻以奏闻官有提防监少监判官
　　教授二人哀宗正大初省一人【系籍学生七十六人汉人五十人女直二十六人试补长行】司天管勾【不限资考员数随科十人设一人以艺业尢精者充】长行人五十人【末授职业者试补管勾】天文科女直汉人各六人算厯科八人三式科四人测验科八人漏刻科二十五人【铜仪法物旧在法物库海陵贞元二年始付本台】
　　元司天监掌凡厯象之事官有提防一人司天监三人少监五人丞四人知事一人
　　所属提学教授学正各二人天文科算厯科三式科测验科漏刻科各管勾二人阴阳管勾一人押宿官二人司辰官八人天文生七十五人
　　初中统元年因金人旧制立司天台设官属至元八年以上都承应阙官増置行司天监十五年别置太史院与台并立颁厯之政归院学校之设台二十三年置行监二十七年又立行少监
　　回回司天监掌观象衍厯官有提防一人司天监三人少监监丞各二人知事一人
</div>
    <div class="pagination">
<a href="钦定续文献通考_page89.html">上一页</a><span>...</span><a href="钦定续文献通考_page85.html">85</a><a href="钦定续文献通考_page86.html">86</a><a href="钦定续文献通考_page87.html">87</a><a href="钦定续文献通考_page88.html">88</a><a href="钦定续文献通考_page89.html">89</a><span class="current-page">90</span><a href="钦定续文献通考_page91.html">91</a><a href="钦定续文献通考_page92.html">92</a><a href="钦定续文献通考_page93.html">93</a><a href="钦定续文献通考_page94.html">94</a><a href="钦定续文献通考_page95.html">95</a><span>...</span><a href="钦定续文献通考_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
