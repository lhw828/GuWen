<!DOCTYPE html>
<html>
<head>
    <meta charset="UTF-8">
    <title>续通志 - 第 107 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 107 页/共 1359 页</h1>
    <div class="content">得宋一州随即付与近淮阴来归彼多以金币为赎朕若受财是货之也付之全城秋毫不计清口临阵生获数千人悉以资粮遣之今乘我疲 
敝据我寿州诱我邓州又攻我唐州彼为谋亦浅矣元灭国四十以及西夏夏亡及于我我亡必及于宋唇亡齿寒自然之理若与我连和所以 
为我亦为彼也卿其以此晓之至宋宋不许时诸帅多拥兵自固戊申鲁山元帅元志冒险数百里率兵入援升为总帅庚戌以重九拜天于节 
度使厅羣臣陪从成礼帝谕之曰国家自开创涵养汝等百有余年汝等或以先世立功或以劳効起身被坚执锐积有年矣今当厄运与朕同 
患可谓忠矣比闻元兵将至正汝等立功报国之秋纵死王事不失为忠孝之鬼往者汝等立功常虑不为朝廷所知今日临敌朕亲见之矣汝 
等勉之因赐巵酒酒未竟迁骑驰奏元兵数百突至城下将士踊跃请战是日分军防守以总帅富珠哩罗索守东面内族承麟副之乌库哩镐 
守南面元志副之乌凌阿呼图守西面忠孝军元帅蔡巴尔副之权殿前右副点检王善尔守北面元帅赫舍哩柏寿副之殿前右卫将军钮祜 
禄温绰守东南元帅左都监瓜尔佳当格副之殿前右卫将军内族色埒默守子城都尉王爱实副之辛亥元兵筑长垒围蔡城己未括蔡城粟 
冬十月戊寅更造天兴宝辛巳纵饥民老稚羸疾者出城癸未徐州守臣郭思叛行省萨布死之甲申给饥民船听采城壕菱芡水草以食戊子 
征诸道兵辛卯帝阅射于子城中者赏赉有差丙申殿前左副都点检温都察逊战殁戊戌赐义军战殁被创者麦十一月辛丑朔以右副都点 
检珠勒根伊实拉为宣差镇抚都弹压别设弹压四员副之四隅机察亦隶焉宋遣将江海孟珙率兵万人运粮三十万石助元攻蔡十二月甲 
戌尽籍民丁防守括妇人壮健者假男子衣冠运大石帝亲出抚军丁丑元兵决练江宋兵决柴潭入汝水己卯元兵破外城宿州副总帅高拉 
格战殁辛巳以都尉完颜承麟为东面元帅权总帅己丑元兵逼西城帝谓侍臣曰我为金紫十年太子十年人主十年自知无大过恶所恨者 
祖宗传祚百年至我而绝与自古荒淫暴乱之君等为亡国独此为介介尔又曰古无不亡之国亡国之君往往为人囚絷或为俘献或辱于阶 
庭闭之空谷朕必不至于此卿等观之朕志决矣都尉王爱实战殁炮军总帅王锐杀元帅瓜尔佳当格以众叛降于元庚寅以御用器皿赏战 
士甲午帝微服率兵夜出东城谋突围他去及栅不果而还乙未杀尚厩马五十匹官马一百五十匹犒将士
　　三年春正月甲辰以近侍分守四城戊申夜帝集百官传位于东面元帅承麟承麟固辞帝曰朕所以付卿者岂得巳哉以肌体肥重不便 
鞍马驰突卿平日趫捷有将畧万一得免可图恢复此朕志也己酉承麟即皇帝位百官称贺礼毕亟出捍御而南面已立宋帜俄顷四面呼声 
震天地元兵入自南门与城中军巷战城中军不能支帝自缢于幽兰轩时呼沙呼富珠哩小罗索乌凌阿呼像素志王善尔赫舍哩柏寿乌库 
哩和勒端及军士五百余人皆从死焉 【按诸从死人姓名金史未载兹据续通鉴纲目补辑】 末帝退保子城闻帝崩率羣臣入哭谥曰哀 
宗哭奠未毕城溃奉御经实瘗之汝水上末帝为乱兵所害金亡
　　哀宗正大八年天兴三年凡十一年
　　右金九主合一百二十年

　　钦定续通志卷五十六

　　●钦定续通志卷五十七　元纪一

　　元纪 【一】

　　太祖　　太宗　　定宗　　宪宗

　　○太祖

　　太祖皇帝讳特穆津姓却特氏蒙古部人其先世有曰托本默尔根妻曰阿伦果斡生二子长曰布固哈塔吉次曰博克多萨勒济固既而 
托本默尔根死阿伦果斡寡居夜寝帐中梦白光自天窗中入化为金色神人阿伦果斡惊觉遂有娠产一子曰勃端察尔勃端察尔状貌奇异 
沉默寡言家人谓之痴独阿伦果斡语人曰此儿非痴后世子孙必有大贵者阿伦果斡殁诸兄分赀财不及勃端察尔勃端察尔曰贫贱富贵 
命也赀财何足道独乘青白马猎禽兔以食至巴尔图敖位之地居焉居数月有民数十家自腾格哩呼喇之野逐水草来迁勃端察尔结茅与 
之居出入相资一日仲兄忽思之曰勃端察尔独出而无赍得无冻馁乎即走访得之邀与俱归勃端察尔中路谓其兄曰腾格哩呼喇之民无 
所属附若临之以兵可服也兄以为然至家即选壮士令勃端察尔帅之前行果尽降之勃端察尔殁子巴噶哩台哈必齐嗣生子曰玛哈多丹 
玛哈多丹妻曰摩纳伦生七子而寡摩纳伦性刚急时雅赉尔部有羣小儿掘田闲草根以为食摩纳伦乘车出适见之怒曰此田乃我子驰马 
之所羣小辄敢坏之邪驱车径过之辗伤诸儿有至死者雅赉尔忿怨尽驱摩纳伦马羣以去摩纳伦诸子闻之不及被甲往追之为所败六子 
皆死雅赉尔乘胜杀摩纳伦灭其家唯一孙海都尚幼海都者摩纳伦长孙也乳母匿诸积木中得免先是摩纳伦第七子纳沁于巴喇呼民家 
为赘壻闻其家被祸奔视之见病妪十数与海都尚在适有兄所乘黄马掣套竿逸归纳沁乘之乃伪为牧马者诣雅赉尔路逢父子二骑先后 
行臂鹰而猎纳沁识其鹰曰此吾兄所擎鹰也趋前以计绐之转一河隈遂刺杀之絷马与鹰趋迎后骑绐之如初复乘隙刺杀之前行至一山 
下有马数百牧者童子数人方击髀石为戏纳沁熟视之亦兄家物也尽杀童子驱马臂鹰而还取海都并病妪归巴喇呼之地止焉海都稍长 
纳沁率巴喇呼齐格诸民共立为君以兵攻雅赉尔臣属之形势寖大列营帐于巴喇噶沁河上跨河为梁以便往来由是四傍部族归之者渐 
众海都殁子拜星呼尔嗣拜星呼尔殁子敦巴噶嗣敦巴噶殁子噶布勒汗嗣噶布勒汗殁子巴尔达木嗣巴尔达木殁子伊苏克依嗣并吞诸 
部落势愈盛大伊苏克依崩至元三年十月追谥烈祖神元皇帝是为元之始祖初烈祖征塔塔尔部获其部长特穆津宣懿太后谔楞适生帝 
手握凝血如赤石烈祖异之因以所获特穆津名之志武功也族人泰楚特部旧与烈祖相善后生嫌隙绝不与通及烈祖崩帝方幼冲部众多 
归泰楚特近侍有托端呼尔察者亦将叛帝自泣留之托端呼尔察竟帅众驰去宣懿太后怒其弱已也麾旗将兵身自追叛者驱其大半而还 
时帝麾下绰奇别居萨里河而札木哈克部人托台奇尔者居伊噜格勒泉时欲相侵凌掠萨里河牧马以去绰奇麾左右匿羣马中射杀托台 
奇尔札木哈克以为怨遂与泰楚特诸部合谋以众三万来战帝时驻军都尔本兆苏之野闻变大集诸部兵分十有三翼以俟已而札木哈克 
至帝与大战破走之当是时诸部之中唯泰楚特最强其族昭垒部与帝所居相近帝常出猎偶与昭垒猎骑相属邀与同宿凡其留者悉饮食 
之明日再合围帝使左右驱兽向昭垒昭垒得多获以归其众感之私相语曰泰楚特与我虽兄弟常攘我车马夺我饮食有人君之度者其惟 
特穆津太子乎昭垒之长裕勒时为泰楚特所虐不能堪遂与塔海达鲁领所部来归请杀泰楚特以自效帝曰我方熟寐幸汝觉我已而二人 
复叛去塔海达鲁至中路为泰楚特部人所杀昭垒部遂亡时帝功德日盛泰楚特诸部多苦其主非法见帝宽仁时赐人以裘马心悦之遂稍 
稍来降会塔塔尔部长摩古津扫哩图背金约金主遣丞相完颜襄帅兵逐之北走帝闻之发近兵自鄂诺河迎击 【按金史完颜襄传未载 
此事惟续通鉴纲目载金以灭塔塔尔功封元祖为绰尔图噜】 杀摩古津扫哩图尽虏其辎重克哷部扎实甘布来归扎实甘布者部长王汗 
之弟也王汗名托里受金封爵为王番言音重故称王为王汗初托里之父呼尔察和斯必瑠既卒托里嗣位多杀戮昆弟其叔父珠尔帅兵与 
托里战托里大败以百余骑脱走奔于烈祖烈祖亲为帅兵逐珠尔走西夏复夺部众归托里托里德之遂相与盟称为谙达烈祖崩托里之弟 
额尔克哈喇怨托里多杀之故复叛归奈曼部奈曼部长伊纳克齐为发兵伐托里尽夺其部众与之托里走河西回鹘回回三国奔契丹既而 
复叛归中道粮绝帝以其与烈祖交好遣近侍往招之亲迎抚劳安置军中振给之为伐默尔奇斯部取其赀财田禾以遗托里托里因此部众 
稍集居亡何托里自率兵复攻默尔奇斯部大掠而还于帝一无所遗会奈曼部长博啰汗不服帝复与托里征之至克实克巴克实之野会日 
暮各按营垒约明曰赴敌托里乘夜多燃火营中示人不疑潜移部众于别所及旦帝始知之因颇疑其有异志退师萨里河既而托里亦还至 
图喇河托里子伊勒哈及扎实甘布来会奈曼将齐苏等察知之乘其不备袭虏其部众于道伊勒哈奔告托里托里命伊勒哈与布尔古特共 
追之且遣使来曰奈曼不道掠我人民太子有四良将能假我以雪耻乎帝遂遣博尔济穆呼哩博啰罕齐拉衮四人帅师以往师未至伊勒哈 
巳追及齐苏与之战大败布尔古特被擒伊勒哈马中流矢几为所获须臾四将至击奈曼走尽夺所掠归托里已而与皇弟 【按皇弟元史 
作皇帝考元世系哈札尔虽非烈祖之后然元祖尝美诸昆弟云哈扎尔之射取天下足矣据此则为兄弟行无疑而帝弟音同遂至沿误于名 
义亦未合谨改】 哈扎尔再伐奈曼与战于和伦扎色山大败之尽杀其诸将族众积尸以为京观奈曼之势遂弱帝欲为长子卓沁求婚于托 
里女超尔必济托里之子托斯和亦欲尚帝女浩沁必济俱不谐自是颇有违言初帝与托里合军攻奈曼也扎木哈克起兵援奈曼未及而奈 
曼败乃欲帝与托里有隙言于托里曰我于君是白翎雀他人鸿鴈耳白翎雀者寒暑常在北方鸿鴈遇寒则南飞就暖意谓帝心不可保也托 
里闻之疑遂移部众于别所及议婚不成扎木哈克复乘隙谓伊勒哈曰太子尝通信于奈曼将不利于君父子君若能加兵我当从傍助君也 
伊勒哈信之遣使言于托里托里不听伊勒哈力言之使者往返数四托里曰吾身之存实太子是赖汝善自为之毋贻吾忧可也扎木哈克遂 
纵火焚帝牧地而去岁癸亥 【按癸亥元史作癸丑考是年为金章宗泰和三年越二年而元太祖称帝是为丙寅况此下有岁甲子岁乙丑 
与元年丙寅相接此为癸亥之误无疑谨改】 托里父子谋欲害帝乃遣使者来曰向者所议婣事今当相从请来饮布珲察尔布珲察尔犹言 
许亲酒也帝以为然率十骑赴之至中道心动命一骑往谢帝遂还托里谋既不成即议举兵来侵圉人齐哩克齐闻其事密与弟巴达告帝帝 
即驰军阿兰塞悉移辎重于他所 【亲征记作移辎重于锡勒津河】 遣哲哩默为前锋与托里兵遇败之伊勒哈将劲骑直前冲突射之中 
颊即敛兵而退奇■〈口耒〉部人遂弃托里来降托里既败而归帝亦将兵还至栋格泽驻军遣阿里哈往责托里曰君为叔父珠尔所逐困 
迫来归我父即攻珠尔败之于河西其土地人民尽收与君此大有功于君一也君为奈曼所攻西奔日没处君弟扎实甘布在金境我亟遣人 
召还比至又为默尔奇斯部人所逼我请我兄色辰伯奇及我弟色辰岱酬往杀之此大有功于君二也君困迫来归时我过哈达拉厯取诸部 
羊马赀财尽以奉君不半月间饥者饱瘠者肥此大有功于君三也君不告我往掠默尔奇斯部大获而还未尝以毫发分我及君为奈曼所倾 
覆我遣四将夺还尔民人重立尔国家此大有功于君四也我征都尔本塔塔尔哈塔锦萨勒珠特鸿吉哩五部如海东騺禽之于鹅鴈见无不 
获获则必致于君此大有功于君五也今乃易恩为雠而遽加兵于我哉遂进兵至班珠尔河河水方浑帝饮之以誓众凡与饮河水者谓之饮 
浑水言其曾同艰难也时托里形势盛强众颇危惧帝与战于哈喇克沁沙图之地托里败走路逢奈曼部将遂为其所杀伊勒哈走至龟兹国 
龟兹国王亦以兵讨杀之帝既灭托里大猎于特默格川宣布号令振凯而归时奈曼部长迪延汗心忌帝能遣使谋于巴达勒达部主阿噜哈 
斯曰吾闻东方有称帝者天无二日民岂有二王耶君能益吾右翼吾将夺其弧矢也阿噜哈斯即以是谋报帝举部来归岁甲子帝大会于特 
默格川议伐奈曼羣臣以方春马瘦宜俟秋高为言皇弟 【按皇弟元史作皇帝考世系表鄂齐锦为烈祖第四子太祖弟也当时国俗有大 
皇帝二皇帝之称或修史者遂沿其误耳然名义未合谨据表改】 鄂齐锦曰事所当为断之在早何可以马瘦为辞帝悦遂进兵伐之驻兵于 
沁达罕山先遣呼必哩哲伯二人为前锋迪延汗至自阿勒台营于杭爱山与默尔奇斯部长托克托克哷部长阿林台实卫喇特部长呼图克 
伯奇暨都尔本塔塔尔哈塔锦萨勒珠特诸部合兵势颇盛时营中马有轶入奈曼营者迪延汗见之与众谋曰蒙古之马瘦弱如此今当诱其 
深入然后战而擒之其将呼鲁苏伯奇对曰先王战伐勇进不回马尾人背不使敌人见之今为此迁延之计得非怯乎迪延汗怒即跃马索战 
帝以哈扎尔主中军时扎木哈克从迪延汗来见帝军容整肃遁去帝与奈曼军大战至晡禽杀迪延汗诸部军一时皆溃余众悉降先是蒙古 
居乌桓之北与奈曼回鹘接壤世修贡于辽金号微弱至是灭克哷降奈曼兼收都尔本塔塔尔哈塔锦萨勒珠特四部骎骎乎称雄矣岁乙丑 
帝征西夏拔拉吉哩寨经罗索城而还
　　元年丙寅帝大会诸王羣臣建九斿白旗即皇帝位于鄂诺河之源诸王羣臣共上尊号曰青吉斯皇帝是岁实宋寍宗开禧二年金章宗 
泰和六年也帝既即位遂发兵复征奈曼时博啰汗猎于乌尔图山禽之以归迪延汗子库楚类汗与托克托奔雅尔塔实河上帝始议伐金初 
金杀帝宗亲罕布海汗帝思欲报之会金降俘等具言金主璟肆行暴虐乃定议致讨
　　二年丁卯秋再征西夏克卫喇喀城是岁遣阿勒坦保喇二人使奇尔济苏既而伊德尔讷哷部阿勒达尔部皆通使来献名鹰
　　三年戊辰春帝至自西夏夏避暑龙庭冬再征托克托及库楚类汗时卫喇特部等遇我前锋不战而降因用为向导至雅尔塔实河讨默 
</div>
    <div class="pagination">
<a href="续通志_page106.html">上一页</a><span>...</span><a href="续通志_page102.html">102</a><a href="续通志_page103.html">103</a><a href="续通志_page104.html">104</a><a href="续通志_page105.html">105</a><a href="续通志_page106.html">106</a><span class="current-page">107</span><a href="续通志_page108.html">108</a><a href="续通志_page109.html">109</a><a href="续通志_page110.html">110</a><a href="续通志_page111.html">111</a><a href="续通志_page112.html">112</a><span>...</span><a href="续通志_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
