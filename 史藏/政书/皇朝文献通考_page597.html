<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 597 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 597 页/共 807 页</h1>
    <div class="content">　　工士庶咸得渐摩于
　　圣训之崇闳而率由无斁也不亦休欤谨序
　　【臣】等谨按所分六十卷别为三十二类钦惟
　　圣祖仁皇帝秉中和之徳
　　膺上夀之符歴六甲五子之遥际万世一时之盛故垂训独多而载笔亦最富球图美备之观直逺迈二典三
　　谟而上之矣
　　世宗宪皇帝实録一百五十九卷
　　雍正十三年十月
　　皇上命大学士尹泰张廷玊朱轼等恭修
　　皇上御制序曰国家受
　　天眷命集庆垂光承承继继肆我
　　皇考世宗宪皇帝荷
　　三圣之洪庥祗绍
　　圣祖仁皇帝丕绪宵衣旰食底区宇于和恒以茂衍亿万年无疆之祉厚徳隆功溢于简牒巍乎焕乎治平之盛轨未有逾兹者也
　　皇考徇齐敦敏仁孝性成早嵗承欢
　　圣祖友爱同气迨膺大统一切礼仪隆备
　　庙号尊崇莫不定自
　　宸衷符乎典则仰惟
　　圣祖仁皇帝临御六十余年濊泽洽人心醇化流方外丰
　　亨豫大之福极盛无加
　　皇考承郅治之余因时制宜以善继而善述惟是本之以诚持之以敬行之以中正要之以寛仁用能杜玩愒于熙时绵升平之泰运大经大法粲然为后嗣子孙法焉荐馨
　　郊
　　庙必躬必亲旁秩祀典懐柔百神间遇水旱微愆祈祷深宫罔弗潜孚立应
　　圣学高深探性命之精操治平之要天德王道一以贯之
　　隆礼
　　先师孔子增祀先儒右文重道之典超越常制犹复表章经术广励士风吁俊兴贤蔚有德造辟雍钟鼓后先疏附之风殆无以过念用人为爱民之本自公孤卿尹下至庶司百执事登明选公咸称任使而守令之亲民暨封疆大吏之司董率者尤厪
　　圣心重抚字之方严贪墨之罚明四目达四聪赐复蠲租农桑被野遂跻斯民于衽席之安刑罚者所以佐政教之不逮也
　　皇考如天好生既已刋布律令俾愚氓重于犯法复详定
　　贵贱服色兵民婚丧礼制更阐明
　　圣祖谕防十六条细加训注家谕户晓翕然从风河防之关于运道生民也万里黄流滙以百川之水兖徐而下嵗苦沮洳
　　皇考黙运神谋指示经画加长淮之石堰辟三省之引河涣发帑金厥有成绩又吴越海塘南北水利凡可以惠此蒸黎者悉因时而修举之先是
　　圣祖亲统六师平定朔漠威灵所加青海扎什巴图尔等震詟承令因沛殊恩畀以爵秩垂三十年而罗卜藏丹津与吹拉克诺木齐等诞敢首造逆谋扰犯边域
　　皇考声罪致讨密授方畧于阃帅戈鋋所指电扫风驱振旅献俘勒成功于太学准噶尔蠢动西陲数肆患于喀尔喀部落南方苗蛮蔓延行旅居民苦其侵掠
　　皇考为藩服计乆逺为遐陬图宁谧或命将兴师或谕文武诸臣随宜搜至逆夷悔祸输诚倾心纳土则皆宥其前愆而曲赐包容焉徳威并耀无逺弗届赐安南之地减朝鲜之贡俄罗斯南掌等国阻昧幽深胥渐被于声教他若儆怠荒矫浮薄求言纳諌教孝褒忠宗室天潢之胄多方造就八旗根本之地备予绸缪颁训谕于臣工饬官常也锡侯封于明裔示殊典也丰盈徧万国而服御有经见
　　圣躬之俭焉嘉应在庶徴而忧勤益懋昭
　　圣德之谦焉葢我
　　皇考诚敬之心中正之道寛仁之恩悉同符乎
　　圣祖以绥猷而立极十三年中有如一日宜其治功之盛纲举目张荡荡平平乐乐利利传之愈逺而可法可守也欤予小子继序之初即命监修总裁大学士等董率儒臣稽歴年之纪载敬谨纂修次第进呈斋肃披阅迄今五载恭成
　　世宗宪皇帝实録一百五十九卷昔在唐虞三代制治保
　　邦之道备载于书惟我
　　皇考际重熙累洽之盛励精图治良法美意厯乆弥新玉简琅函实与典谟训诰相辉映用是缮尊藏朝夕循诵以志绎思衣德之义垂裕后昆永永无极焉谨序
　　世宗宪皇帝圣训三十六卷
　　乾隆五年
　　皇上恭编
　　皇上御制序曰自古人君有盛徳大业者其规画周详而诒谋悠逺则必敷之彝训以明定保之徴纪之简编以着经纶之绩非徒为一时事功计也亦将以示后嗣昭法守焉我
　　皇考世宗宪皇帝亶聪明睿智之资建中立极茂登上理御极十有三年体
　　圣祖之心以为心法
　　圣祖之政以为政祗承
　　郊
　　庙惇睦宗亲整饬官方修明法度正人心厚风俗文经武纬礼序乐和凡宏纲钜目罔不黙运于
　　深宫干健之精神以图其乂安而计其乆逺
　　圣谟洋洋有典有则或因人以立教或随事以敷言存之渊然而有条理发之焕然而无凝滞其与二帝三王都俞吁咈咨儆诰诫之防曷以异焉允矣彪炳之
　　纶音治平之模范也可不谓至盛者欤既命大学士等详
　　慎纂辑恭成
　　世宗宪皇帝实録一百五十九卷复于编年系日之中分
　　类备录恭成
　　圣训三十六卷仰惟
　　皇考德合天地明并日月序参四时躬荷
　　圣祖仁皇帝积厚之贻善继善述故乃保泰持盈諴民阜物寓惇大于明作剂整肃以寛仁致治规条炳如星日岂苐予小子朝乾夕惕之衷期于谨凛率由嗣守丕绪继自今亿万斯年子孙臣庶沾被熙洽之泽者庶咸有以遵
　　圣训之光昭而颂
　　鸿猷之允塞也谨序
　　【臣】等谨按所分三十六卷析为三十类仰惟
　　世宗宪皇帝缵承
　　前绪百度更极其修详庶司倍申其箴戒我
　　皇上践阼以来永维
　　至训故综述至为详明而积帙乃臻美富
　　燕翼之谋钟于
　　至圣宜乎丕迪
　　前光而
　　万年乆道也
　　上谕内阁一百五十九卷
　　雍正七年和硕怡亲王允祥和硕庄亲王允禄等奉
　　敕缮録校刻乾隆六年和硕和亲王昼等奉
　　敕续成
　　【臣】等谨按是编本无卷数四库全书恭依旧次厘为一百五十九卷仰惟
　　世宗宪皇帝励精图治一日万几诸臣于陈奏事件皆得
　　专函呈进上邀
　　御览必
　　亲御丹毫详为
　　指示所以励俗维风饬纲整纪者罔不深切着明允宜宣
　　示寰区导扬
　　至治
　　上谕八旗十三卷
　　上谕旗务议覆十二卷
　　谕行旗务奏议十三卷
　　雍正九年和硕庄亲王允禄等奉
　　敕编
　　【臣】等谨按是编凡三集自康熙六十一年十一月十七日以后所奉
　　谕防涉于八旗者曰
　　上谕八旗其先录
　　谕防而缀以八旗大臣奏议者曰
　　上谕旗务议覆其先录八旗大臣所奏而恭录
　　谕防于后者曰
　　谕行旗务奏议三编共为一书兼用清汉文刋布葢即辇毂至近之地而
　　纶綍所宣已积成巨册仰见
　　睿虑周详不遗于迩所以深维根本之重者有如是之反
　　复着明者哉
　　世宗宪皇帝硃批谕防三百六十卷
　　雍正十年奉
　　敕校刋
</div>
    <div class="pagination">
<a href="皇朝文献通考_page596.html">上一页</a><span>...</span><a href="皇朝文献通考_page592.html">592</a><a href="皇朝文献通考_page593.html">593</a><a href="皇朝文献通考_page594.html">594</a><a href="皇朝文献通考_page595.html">595</a><a href="皇朝文献通考_page596.html">596</a><span class="current-page">597</span><a href="皇朝文献通考_page598.html">598</a><a href="皇朝文献通考_page599.html">599</a><a href="皇朝文献通考_page600.html">600</a><a href="皇朝文献通考_page601.html">601</a><a href="皇朝文献通考_page602.html">602</a><span>...</span><a href="皇朝文献通考_page598.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
