<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 84 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 84 页/共 1125 页</h1>
    <div class="content">十二月二十九日，礼部、太常寺言：「将来亲飨先农毕，并行亲耕礼，已是日高。所有先农行事官、亲耕行礼官，依指挥，令诸司排办吃食外，所有陪官吃食，欲下御厨、翰林司排办。」诏依。绍兴十六年正月七日，御厨奏：「准尚书省札子，令本厨排办亲耕陪位官吃食。缘本厨所管人匠不多，日常供进御膳及亲耕移进御食，并从驾宰执、百官吃食数多，尚虑人少。今束来所承指挥，排办陪位官吃食，委是阙人，造作不前。欲乞依郊祀大礼陪位官例，支破第三等早食折支价钱，入历批勘。」诏依。 
十二月三十日，礼部、太常寺言：「续行参酌申请下项：一、勘会郊祀大礼系祀昊天上帝、皇地祇，依仪，皇帝行酌献礼，读册文官依令读至御名勿兴。所有今来亲享先农，系中祠，依已降指挥，牲牢、礼料权视大祠，欲令读祝文。一、亲享前一日，皇帝斋于内殿，依礼例，有司不奏刑杀文书；其行事官前一日斋于本司，唯享事得行，其余悉禁。今欲乞是日皇帝前后殿不视事，仍乞百司作休务假一日。一、所用祝文，依礼例，礼部差人奉设，合差职事八人。所有看上尊福酒合差膳部职掌五人，依大礼例止差四人，仍于祠部、主客两曹分差，并前期报皇城司关借 入坛殿号。一、检会《国朝会要》，端拱旧制，耒耜先 
      
于民间假借习按。所有将来亲耕前半月，于耤田教习从耕庶人等，合用真耒耜四十具。欲乞令两浙转运司行下所属县分假借，事毕发还。」诏依。 
绍兴十六年正月二日，礼部、太常寺言：「亲享、亲耕依已降指挥，就耤田前半月数习，从耕庶人四十人，助执耒耜人三十余人，执畚锸人三十人，殿前司差御龙直一十二人，天武官二十人，并随牛人等农人稍众，若不轮官前去监视，切虑生 。今欲乞初起教日，令礼部、太常寺、司农寺官前去，以后每日逐处各轮官一员前去监视。」诏依。 
正月六日，合门言：「准尚书省札子，文思院上界申：『契勘本院制造绢花一万朵，准备将来亲耕回銮给赐。乞朝廷指挥，下祗候库、合门，指定亲耕有无合赐花朵行下。』合门契勘：宣和耤田亲耕，回即不赐花。今来系亲享先农行礼，从驾臣僚等欲乞依(作)[昨]亲享例，赐回銮花。」祗候库状：「契勘回銮赐花，其合用花朵，依指挥，约度数目，报文思院造作准备。」诏依。 
正月九日，礼部、太常寺言：「将来亲耕，依已降指挥，前半月教习从耕庶人、执畚锸人、助执耒耜人。寻于今月初三日为头前去耤田，当官教习。数内，助执耒耜人三公、三少、宰臣、亲王、使相各三人，执政官各二人，侍从、台谏各一人，庶人不差。其所教牛，今相度欲每一耒耜下各添随牛家人一名牵牛祗应，并令服介帻、绯衫、白绢勒帛趁赴教习。所有逐人各合服并  
      
入坛殿号，乞令转运司具数报祗候库、皇城司关请。」诏依。 
正月十一日，都大主管所言：「亲耕耤田行礼，执畚锸三十人、助执耒耜五十人、从耕庶人四十人，并系临安府等处差到农人。今取到太常寺赞引使臣王彦龙等状：契勘逐色人礼毕即未有支赐恩泽指挥。」诏并依陪位耆老例支赐。 
正月十三日，临安府府学生李良等一百三十三人进状：「伏 皇帝躬祀先农，亲耕耤田，敦劝天下，兹实朝廷莫大之盛典。臣等切尝稽考《国朝会要》，仁宗皇帝明道亲耕帝耤，开封府士人进状乞与陪位，特可其请。今陛下崇尚文德，昭致太平，同符仁祖，臣等苟不能(杭)[抗]章自陈，无由仰观缛礼，上负陛下教育之意，有愧明道之文。欲望特降睿旨，遵依明道故事，许令臣等陪位。」批送礼部。正月十五日，太常寺言：「检照《国朝会要》，明道二年正月十四日，广文馆、开封府贡举人上书，乞陪位于坛次，以观盛典，从之。契勘当来耤田，系广文馆、开封府贡举人陪位，即无学生陪位之文。今来临安府生李良等乞陪位立班，(立班)即无典故，难以施行。」 
正月十六日，都大主管所言：「准尚书省批下宗正少卿、兼权兵部侍郎赵子厚等札子：『勘会亲耕耤田，已降指挥，以仪仗一千人护卫耕根车载耒耜，前一日于皇城门外排立，至日护卫耒耜前去坛所。缘今来耕根车已制造了毕，奉圣旨，候排设日取旨进呈。所有护卫仪仗，欲乞自制造耕根车处，护卫经由大内，至皇城南门外排立。合取自朝廷指挥。』后批送都大主管所施行。本所奏闻。」奉诏，依同鼓 
      
吹振作引呈，内赵子厚缀王(铁)[鈇]等班起居。 
绍兴十六年正月十七日，秘书少监、兼权礼部侍郎游操等言：「勘会亲享先农并亲耕礼毕，缘系大庆典礼，欲候礼毕，许耕耤使率行事、陪祠文武官一班诣思文殿称贺，更不致词，不宣答。乞从御史台、合门、太常寺修定仪注申请。」诏依。 
正月二十三日，太师、尚书左仆射秦桧言：「臣伏 皇帝陛下亲〔耕〕耤田既毕，三推。臣以耕耤使职事，请以耒耜授有司，皇帝不从。臣又奏：王者三推，礼经旧式。皇帝宣谕：力本务农，出于诚心。遂推至五、至七、至九。臣三奏请乃止。伏乞宣付史馆，以光册书。」诏依。 
正月二十四日，桧又言：「陛下耕耤过三推之数，少劳陛下圣躬。」上曰：「朕本欲终亩，以卿屡奏乃止。太宗朝，每车驾出城，宣集父老，访以民间利病。况耕耤为农民之劝，朕岂惮劳 」 
正月二十五日，以亲耕礼成，太师秦桧率文武百僚诣文德殿拜表称贺。 
二月四日，内降诏：「朕惟兵兴以来，田亩多荒，故不惮卑躬，与民休息。今疆埸罢警，流徙复业，朕亲耕耤田，以光黎庶。三推复进，劳赐耆老，嘉与世俗，跻于富厚。昔汉文帝频年下诏，首推农事之本，至于上下给足，减免田租，光于史册，朕心庶几焉。咨尔中外，当体至怀。」先是，上宣谕曰：「将来耤田降诏，虽语简意足，使民晓然知(故)[敦]本之意。汉文帝劝农之诏频年有之，不过数十语，当时民知务农，遂使富庶。」 
亲享先农耕耤仪 
陈设。前期，仪鸾(驾)司帅其属设御座于耤田思文殿，当中， 
      
南向。设东西阁于殿后之左右殿上，前楹施帘。又于观耕坛上设御幄，南向；设御座于幄内。又就思文殿〔设〕大次，南向。又设小次二：一于先农坛午阶下稍东，西向；一于观耕坛酉阶下稍北，南向。设文武行事、陪祠官、宗室及有司次(次)于耤田门之内外，量地之宜。设馔幔于内壝东北之外道北，南向。前享二日，太社令帅其属扫除坛之上下，太常牵牲诣祠所。次陈登歌之乐于坛上稍南向，设宫架于坛南内壝之外，立舞表于酇缀之间。前享一日，太常设神位席，太史设神位版：帝神农氏位于坛上北方，南向；后稷氏位于坛上东方，西向：并席以莞。告洁权毕彻。奉礼郎设皇帝位版于坛下小次前，西向；饮福位于坛上稍西，北向；望瘗位于子阶之西，北向。赞者又设亚献、终献位于小次之南稍东，西向。设太常博士位于其后。耕耤使并行事左仆射位于亚、终献之南，行事左仆射稍却。行事吏部、礼部、兵部、工部尚书、吏部侍郎、光禄卿、读祝文官、光禄丞位于左仆射之东。光禄丞少却。奉礼郎、抟黍、太祝、太社、太官令位于小次之东北，俱西向北上。监察御史位二，并于坛下午阶之西南，东向。协律郎位二，一于坛上乐虞之西北，一于宫架之西北，俱东向。押乐太常卿位于宫架之北，良酝令位于酌尊所，俱北向。又设陪祠文武官位于执事者之南。太常陈牲于东壝门外，西向；祝文各位于牲后。又设省牲位于牲西，行 
      
事左仆射在南，北向；行事吏部、礼部、兵部、工部尚书、吏部侍郎、押乐太常卿、光禄卿、读祝文官、光禄丞、奉礼、协律郎、抟黍太祝、太社、太官令在北，南向西上。凡设光禄丞以下位皆稍却。监察御史在吏部尚书之西，异位稍却。太常陈礼馔于东壝门外道北，南向；又设省馔位版于礼馔之南。行事左仆射在南，北向；监察御史位二，俱在西，东向北上；行事吏部、礼部、兵部、工部尚书、吏部侍郎、押乐太常卿、光禄卿、读祝文官、光禄丞、奉礼、协律郎、抟黍、太祝、太社、太官令在东，西向北上。太常设祝文于神位之右。司尊彝帅其属〔设〕币篚于酌尊所。次设笾豆簠簋之位，每位左十有一笾、右十有一豆，俱为三行。俎二，一在笾前，一在豆前。又设俎四，在豆右，为二重。登一，在笾豆间。簠一、簋一，在笾豆外，簠在左，簋在右。又设尊砧之位，每位着尊二、壶尊二，皆有罍，加勺羃，为酌尊；太尊、山尊、牺尊、象尊各二，皆有罍，加羃，设而不酌。又设笾、豆、簠、簋各一，俎各二，于馔幔内；设盘、匜、帨巾于坛下午阶东南，北向。供祠内侍立于皇帝版位之后，分左右。奉盘者北向，奉匜、帨巾者南向。又设亚、终献盥洗于本位之南，罍、篚各设于左右，皆内向，执罍、篚者位其后。其日早，太社令升坛，(殿)[设]神位版于坛上。光禄卿帅其属入实笾、豆、簠、簋；笾三行，以右为上。第一行形(益)[盐]在前，鱼绣、糗铒次之；第二行榛实在前，干桃、干、干枣次之；第三行菱在前，芡、栗、鹿脯次之。豆三行，以左为上。第一行芹菹在前，笋菹、葵菹、菁菹次之；第二行韭菹在前，酏食、鱼醢、兔醢次之；第三行豚拍在前，鹿臡、醓醢次之。簠实以 
      
稻，簋实以黍，登实以大羹。笾前之俎实以羊腥七体：两髀、〔两肩〕、两胁并脊。两髀在两端，两肩、两胁次之，脊在中。豆前之俎实以豕腥七体，其载如羊。豆右之俎，第一重：一实以羊腥、肠、胃、肺、离肺一，在上端，利肺三次之，肠三、胃三、肺次之；一实以豕腥肤九，横载。第二重：(以)[一]实以羊熟肠、胃、肺，一实以豕熟肤，其载如腥。皆羊在左、豕在右。良酝令帅其属入实尊。着尊二：一实玄酒，一实醴齐，皇帝酌之。壶尊二：一实玄酒，一实盎齐，亚、终献酌之。太尊二：一实泛酒，一实醴齐。山尊二：一实盎齐，一实破齐。牺尊二：一实沈齐，一实事酒。象尊二：一实昔酒，一实清酒：并设不酌。凡罍之实，皆实明水。太常设烛于神位前，又设行事左仆射以下行事、执事官揖位于卯揩之东内壝外，如省牲位。耕前一日，司农寺宿设御耒耜于皇城门外幕屋之内。其日，奉礼郎设御耕版位于耕耤所，南向；仪銮司设黄道裀褥于耕耤所。典仪设侍耕群臣于御耕位之东，西〔向〕北上；又设从耕三公、三少、宰臣、亲王、使相位于御耕位之东南；设从耕执政官及侍从、两省、台谏位于三公之南，少却，并西向北上。又设耕耤使后从位于御耕耨位稍东，南向；设押乐太常卿位于宫架之前，北向；协律郎位二，一于坛上乐虞之西北，一于宫架之西北，俱东向。奉礼郎设御耒〔耜〕席于三公之北，稍西，南向。太仆卿帅其属设御耕牛于御耕位之西，稍北。太仆卿位于御耕牛之东，稍前，南向。太常设登歌之乐于观耕坛上，又设宫架乐于庶人耕位之南，俱北向；设侍中位于御耕位之东，稍南，西向；设司农卿位二，一于侍中之后，一于其南；耤田令位二，皆于司农卿之南，少退，并西向北上；奉青箱官位于耤田令之后；诸执耒耜者位于公卿者之后、执畚锸者之前，西向。又设庶人耕位于从耕官之南少 
      
〔退〕十步外，庶人四十人，并青衣。耆老陪耕位之南，并南向。耆老百人，并常服陪位。司农少卿位二，于庶人耕位之前；太社令位于司农少卿之西，少退，俱北向。畿内诸县令位于庶人耕位之东，西向。司农寺帅所司设从耕耒耜并耕牛等，各设于逐位。前一日，兵部帅其属排列仪仗及耕根车于皇城南门之外如式。 
省牲器。省牲之日，太社令帅其属扫除坛之上下，司尊彝帅府吏及执事者以祭器入，设于位。凡设祭器，皆耤以席，笾豆又加巾盖。礼直官、赞者分引行事左仆射以下诣东壝门外省牲位立定。光禄卿、丞与执事者牵牲就位。礼直官赞揖讫，赞者引押乐太常卿入行乐架。凡亚、终献行事皆礼直官、太常博士引，行事左仆射皆礼直官引，余官皆赞者引。次引礼部尚书升自卯阶涤濯，凡行事、执事者升降皆自卯阶。次引左仆射申涤濯。执事者举羃曰「洁」，俱复位。礼直官稍前，曰「告洁毕，请省牲」。次引礼部尚书稍前，省牲，讫，退复位。次引光禄卿出班巡牲一匝，西向，躬曰「充」、曰「备」；次引光禄丞出班巡牲一匝，西向，躬曰「绖」，俱复位。礼直官稍前，曰「省牲毕，请就省馔位」，赞揖讫，引左仆射以下各就位立定，礼直官赞揖。所司省馔具，毕，礼直官赞「省馔毕」，赞揖讫，俱还斋所。光禄卿、丞及执事者以次牵牲诣厨，授太官令。次引礼部尚书诣厨省鼎镬、濯溉，协律郎展乐器，乃还斋所。晡后一刻，太官令帅宰人以鸾刀割牲，祝史各取毛血实于盘，俱至馔所，遂烹牲。太社令帅其属扫 
      
除坛之上下。 
车驾诣耤田。其日质明前，侍中奉御耒耜载于耕根车讫，耕耤使乘骑后从，行于仗内，护卫耒耜先诣坛所。至耤田门外，侍中奉御耒耜以授耤田令，耤田令(授)[受]耒耜，横执之，诣耕所，置于席，遂守之。凡执耒耜者横执之，授则先其耒、后其耜。皇帝自内服履袍出(内)，即御座，鸣鞭，行门。禁卫诸班亲从等、诸司祗应人员以下于常御殿各自赞常起居。次从驾臣僚并应奉官于常御殿起居如合门，讫，先退，以俟从驾。俟皇帝自常御殿乘辇出行宫南门，侍卫如常仪。至思文殿，降辇，归后合，以俟行享先农之礼。 
奠币。飨日，车驾将至耤田，御史台、合门、太常寺、四方馆分引非从驾文武陪位、侍耕、从耕、执事官、畿内诸县令及耆老、庶人等，并常服，俱诣耤田门外立班，再拜奉迎讫，退，各就次。诸享官及陪祠之官各服其服。太社令入，设神位版；光禄卿入，实笾、豆、簠、簋；太官令入，实俎；良酝令人，实尊。乐正帅工人、二舞以次入，与执尊、罍、篚、羃者各就位。御史台先引殿中侍御史一员先入，就位。次御史台、合门、太常寺、合门舍人等分引陪祠文武官及宗室、客使各入就位。次礼直官、赞者分引左仆射以下行事、执事官就卯阶内壝门外揖位立定，礼直官赞揖。次引监察御史按视坛之上下，纠察不如仪者，退，复位。太常卿、合门官、太常博士、礼直官分立于大次外之左右。次引侍中版奏「中严」，少顷又奏「外办」。太 
      
常卿臣某言「请皇帝行事」，奏讫，俛伏，兴，还侍立。太常卿奏「礼毕」准此。帘卷，皇帝服衮冕以出，侍卫如常仪。太常卿以下前导至内壝门外，殿中监跪进大圭，太常卿奏「请执大圭」，前导官前导皇帝入自正门。侍卫不应入者止于门外。协律郎跪，俛伏，举麾兴工鼓柷，宫架奏《隆安之乐》。皇帝升降行止皆奏《隆安之乐》。太常卿以下分左右侍立。凡行礼，皆太常卿、合门官、太常博士、礼直官前导至位，则分立于左右。太常卿奏：「有司谨具，请行事。」宫架奏《静安之乐》、《储灵锡庆之舞》，三成，止。太常卿奏「请拜」，皇帝再拜。赞者曰「拜」，在位官皆再拜。内侍取币于篚，立于尊所。次引左仆射、吏部尚书、侍郎升诣帝神农氏神位前立，左仆射、吏部尚书俱西向北上，侍郎东向。内侍各执盘、匜、帨巾以进，宫架乐作。太常卿奏「请皇帝搢大圭，盥手」，内侍进盘匜，沃水；又奏「请皇帝帨手」，内侍进巾，皇帝帨手。讫，又奏「请皇帝执大圭」，乐止。前导官前导皇帝升坛，耕耤使〔从〕皇帝升降，耕耤使皆从，左右侍卫量人数升。宫架乐作。至坛下，乐止。升自午阶，登歌乐作。至坛上，登歌奏《嘉安之乐》。殿中监跪进镇圭，太常卿奏「请搢大圭，执镇圭」。前导官前导皇帝诣神农(农)氏神位前，北向立。内侍先设缫藉于地，太常卿奏请「跪奠镇圭于缫藉，执大圭」，俛伏，兴。又奏「请搢大圭」，跪，内侍以币授吏部尚书，吏部尚书以授左仆射，左仆射西向跪以进。太常卿奏「请受币」，皇帝受(奠)[币]讫，吏部侍郎东向，跪受以兴，进奠于帝神农氏神位前。左仆射、吏部尚 
      
书、侍郎俱诣后稷氏神位前以俟。太常卿奏「请执大圭」，俛伏，兴。内侍取镇圭授殿中监，内侍又以缫藉诣后稷氏神位前，先设缫藉于地。太常卿奏「请拜」，皇帝再拜讫，乐止。前导官前导皇帝诣后稷氏神位前，奠圭、币，并如上仪。左仆射以下俱降，复位。前导官前导皇帝还版位，登歌乐作。内侍取镇圭、缫藉，以镇圭授殿中监，以授有司。皇帝降 ，乐止，宫架乐作。至版位，西向立，乐止。祝史奉毛血盘立于壝门外，由其 升。太祝迎于坛上，进奠于神位前。太祝与执事者退立于尊所。 
进熟。享日，有司陈鼎四于神厨，在镬之右。太史令帅进馔者诣厨，以匕升羊于镬，实于一鼎。肩、臂、臑、肫、胳、正脊一，直脊一，横脊一，长胁一，短胁一，代胁一，皆二骨以并。次升豕如羊，皆设扃、羃。祝史对举，陈于馔幔内。太常实笾、豆、簠、簋于馔幔。笾实以粉餈，豆实以粉食，簠实以粱，簋实以稷。俟皇帝升，奠币讫，还位，乐止。祝史抽扃委于鼎右，除羃，加匕于鼎。太官令以匕升羊载于一俎。肩、臂、臑在上端，肫、胳在下端，脊、胁在中。次升豕，其载如羊。每位羊、豕各一俎。次引礼部尚书诣(諲)[馔]所，执笾、豆、簠、簋以入；兵部、工部尚书诣馔所，奉俎以入。太官令引入正门，宫架《丰安之乐》作，设于卯阶之下，北向。俟祝史进，彻毛血盘出，次引礼部尚书搢笏，执笾、豆、簠、簋，兵部、工部尚书搢笏，奉俎以升，执事者各迎于坛上。礼部尚书奉笾、豆、簠、簋诣帝神农氏神位前，北向，跪奠，执笏，俛伏，兴。有司设笾(豆)于糗铒前，豆于醓醢 
      
前，簠于稻前，簋于黍前。次引兵部、工部尚书奉俎诣帝神农氏神位前，北向，跪奠，先荐羊，次荐豕，各执笏，俛伏，兴。有司设羊、豕俎于肠、胃、肤之前，礼部、兵部、工部尚书次诣后稷氏神位前，奉奠并如上仪。乐止，俱降，复位。引左仆射诣帝神农氏神位前，西向立，吏部侍郎东向。又引吏部侍郎诣皇帝版位前，奉爵，北向。内侍各执盘、匜、帨巾以进，宫架乐作。太常卿奏「请皇帝搢大圭，盥手」，内侍进盘匜，沃水；又奏「请皇帝帨手」，内侍进巾，皇帝帨手。讫，又奏「请皇帝洗爵」，吏部侍郎进爵，内侍沃水，皇帝洗爵。又奏「请皇帝拭爵」，内侍进巾，皇帝拭爵。讫，乐止。又奏「请执大圭」，吏部侍郎受爵，奉爵升自午阶。前导(引)[官]前导皇帝升坛，宫架乐作；至午阶，乐止。升自午阶，登歌乐作；至坛上，乐止，登歌奏《禧安之乐》。吏部侍郎奉爵诣帝神农氏神位前，北向立。太常卿奏「请搢大圭」，跪。吏部侍郎以爵授左仆射，左仆射西向跪，以进。又奏「请执爵」，皇帝执爵，祭酒，三祭于地。奠爵，吏部侍郎受虚爵。又奏「请执大圭」，俛伏，兴。又奏「请少立」，乐止。左仆射、吏部侍郎先诣后稷氏神位前，内侍奉祝文进于帝神农氏神位之右。读祝文官搢笏，东向，跪读祝文。读讫，执笏，兴，先诣后稷氏神位前，南向立。太常卿奏「请再拜」，皇帝诣后稷氏神位前酌献，并如上仪。左仆射以下俱降，复位。前导官前导皇帝还版位，登歌乐作；降阶，乐止，宫架乐作。至版位，西向 
      
立，乐止。太常卿奏「请还小次」，宫架乐作。将至小次，太常卿奏「请释大圭」，殿中监跪受大圭。皇帝入小次，帘降，乐止。文舞退，武舞进，宫架《正安之乐》作。舞者立定，乐止。礼直官、太常博士引亚献诣盥洗位，北向立，搢笏，盥手，帨手，执笏，诣爵洗位，北向立，搢笏，洗爵。执事者执笏升，诣帝神农氏酌尊所，西向立，宫架作《正安之乐》、《严恭将事之舞》。执事者以爵授亚献，亚献搢笏，跪，执爵。执尊者举羃，太官令酌壶尊之盎齐讫，先诣后稷氏酌尊所，北向立。亚献以爵授执事者，执笏，兴，诣帝神农氏神位前，北向，搢笏，跪，执事者以爵授亚献。亚献执爵，祭酒，三祭于地。奠爵，执笏，俛(兴)[伏]，兴，再拜。讫，次诣后稷氏神位前，行礼并如上仪。讫，乐止，降，复位如初。亚献行礼将毕，次礼直官、太常博士引终献诣洗位，及升坛、酌献，并如亚献之仪。降，复位如初。 
皇帝既奠币，有司以羊左臂一骨，及长胁、短胁，俱二骨以并，载于胙俎，设于坛上酌尊所。俟终献既升坛，次引兵部尚书、抟黍太祝、太官令诣饮福位，东向立，奉俎、豆、爵、酒者各位于其后。太常卿奏(诣请)「〔请诣〕饮福位」，帘卷，出次，宫架乐作。殿中监跪进大圭，太常卿奏「请执大圭」，前导官前导皇帝升自午阶，至坛下，乐止。皇帝升坛，诣饮福位，登歌奏《禧安之乐》。皇帝至饮福位，北向立。尚酝、奉御执尊诣酌尊所，良酝令酌上尊福酒，合置一尊。尚酝、奉御奉尊诣饮福位。殿中监奉爵，尚酝、奉御酌福酒，殿中监西向捧以立。太常卿奏「请再拜」，皇帝再拜。殿中〔监〕跪，以爵酒进。 
      
太常卿奏「请搢大圭」，跪，受爵，祭酒，三祭于地。啐酒，奠爵。殿中监跪，受爵以兴。太祝帅执事者持胙俎进，减神位前，正脊二骨、横脊二骨加于俎上。内侍受俎，以授兵部尚书，西向跪，以进。皇帝受俎，奠之。兵部尚书受俎以兴，退，复位。太官令取黍于簋，抟，以授太祝。太祝受(豆)[黍]，东向跪，以进。皇帝受(豆)[黍]，奠之，太祝乃受以兴，降，复位。次殿中监再跪，以爵酒进。太常卿奏「请受爵」，饮福酒，奠爵，殿中监受虚爵，兴，以(受)[授]尚酝、奉御。执事者俱降，复位。太常卿奏「请执大圭」，俛伏，兴。又奏「请再拜」，皇帝再拜，乐止。前导官前导皇帝还版位，登歌乐作；降阶，乐止，宫架乐作。至版位，西向立，乐止。次引礼部尚书升坛彻笾豆，兵部、工部尚书升坛彻俎，笾、豆、俎各一，俱少移故处。登歌《歆安之乐》作。卒彻，乐止，礼部、兵部、工部尚书俱降，复位。礼直官曰「赐胙」，行事、陪祠官拜；赞者承传曰「赐胙」，再拜，在位官皆再拜。送神，宫架奏《静安之乐》作，一成止。 
望瘗。《静安之乐》毕，太常卿奏「请诣望瘗位」，前导官前导皇帝诣望瘗位，宫架乐作。至位，北向立，乐止。初赐胙，再拜讫，吏部侍郎帅太祝执篚进诣神位前，取币、祝文及俎载牲体、黍、稷、饭、爵酒降自酉阶，诣瘗坎次，币、祝文、馔物置于坎内。礼直官曰「可瘗」，有司官焚瘗，寘土半坎。太常卿奏「礼毕」，前导官前导皇帝还大次，宫架乐作。出内壝门外，太常卿奏「请释大圭」，殿中监跪受大圭，以授有司。侍卫如常仪。皇帝至 
      
大次，乐止，侍中奏「解严」。引左仆射以下诣卯阶之东内壝门外揖位立，礼直官赞「礼毕」，揖讫，退。引陪祠文武官及宗室以次出，权归次，以俟进膳毕，次行耕耤之礼。 
耕耤。皇帝享先农行礼毕，归大次。俟进膳毕，侍耕、从耕、执事官、诸县令及应奉官等各服朝服，以俟行礼。乐正帅工人以次入。次引诸县令帅终亩庶人、四方(官)[馆]引陪耕耆老先就位，司农卿、耤田令、太社令、奉青箱官、诸执耒耜者以次就位。皇帝将入耕耤位，御史台引殿中侍御史一员先入就位。次御史台、合门分文武侍耕群官各就位，次礼直官分引从耕执事官各就位。凡耕耤使、侍中、从耕官、司农卿、耤田令礼直官引，余官并庶人皆赞者引。有司进辇于思文殿，太常卿、合门官、太常博士、礼直官分立于小次前。次引侍中版奏「中严」，凡侍中奏请，皆俛伏跪奏讫，俛伏，兴。少顷又奏「外办」。皇帝服通天冠、绛纱袍，乘辇以出思文殿，降自西阶，宫架乐作。至小次，降辇入次，乐止。礼直官、太常博士引太常卿诣次前，北向，俛伏，跪奏称：「太常卿臣某言，请皇帝就耕耤位。」奏讫，俛伏，兴，退，(伏)[复]位。帘卷，宫架乐作。凡太常卿奏请，皆俛伏，跪奏讫，俛伏，兴。皇帝出次，太常卿、合门官、太常博士、礼直官前导皇帝至褥位，南向立，乐止。礼直官、太常博士引太常卿诣皇帝耨位前，俛伏，跪奏称：「太常卿臣某言，请皇帝行耕耤之礼。」奏讫，俛伏，兴，退，复位。礼直官引耤田令进诣御耒耜席南，北向。礼直官次引司农卿诣〔耤〕田令之东，西向。 
      
耤田令俛伏，跪，搢笏。执事者谓太常寺、司农寺职掌，后准此。以韬授耤田令，耤田令解韬出耒，执耒，兴，东向立，以耒授司农卿。司农卿搢笏受耒讫，耤田令执笏稍退。司农卿以耒耜授侍中。礼直官引侍中搢笏，执耒诣御耕位前少东，北向。太常卿奏「请皇帝受耒耜」，侍中执耒耜，执耒者助执。侍中进讫，执笏，少退立。皇帝受耒耜，宫架乐作。三推礼耕耤使后从。讫，乐止。侍中搢笏，前(授)[受]耒耜，侍中以耒耜复授司农卿。司农卿搢笏，受耒耜，以耒耜(受)[授]耤田令，各执笏退，复位。耤田令搢笏，受耒耜，跪，复耒于韬，执耒，兴，以授执事者，执笏退，复位。侍中受耒耜讫，归从耕位。余官各赴从耕者准此。皇帝初耕，诸执耒耜者以耒耜各授从耕者。礼直官、太常博士引太常卿诣御耕位前，北向，奏「请皇帝升坛观耕」，奏讫，复位立。前导官前导皇帝升观耕坛，耕耤使归从耕位。宫架乐作；至坛下，乐止。升自午阶，登歌乐作。即御座，南向，乐止。太常卿、合门官、太常博士、礼直官立于御幄之前，北上。礼直官〔引〕从耕三公、三少、宰臣、亲王、使相各搢笏，执耒耜，宫架乐作。行五推之礼讫，乐止。执耒耜者前(授)[受]耒耜，各执笏退，复位。次礼直官引执政官、侍从、两省、台谏各搢笏，执耒耜，宫架乐作。行九推之礼讫，乐止，执耒耜者前受耒耜，各执笏退，复位。次礼直官引司农少卿帅庶人以次耕于千亩。自东至西，复回耕至本位。俟耕毕，俱退，复位。讫，礼直官引侍中诣观耕坛上御座前，北向俛伏，跪奏称：「侍中 
      
(诣观耕坛上御座前北向俛伏跪奏称侍中)臣某言，礼毕。」奏讫，俛伏，兴，引降复位。礼直官引耕耤使升观耕坛卯阶，诣御幄前，稍东，西向立。四方馆引陪耕耆老诣观耕坛下，北向立，先两拜讫，直身立。初引耆老礼直官引枢密升观耕坛卯阶，诣坛上午阶上之东，西向立；次引枢密都承旨诣坛下耆老之前，北向立。礼直官引枢密诣御座前，北向，躬承旨，退，诣午阶上之东，西向立，宣制，讫，退，复位。枢密都承旨躬承讫，直身立，转身西向。四方(官)[馆]引耆老躬承，枢密都承旨宣劳讫，耆老再拜，讫，枢密都承旨、耆老皆退，复位。有司进辇于午阶之下，北向。皇帝降座，登歌乐作；至坛下，升辇，乐止，宫架乐作。至思文殿后阁，帘降，乐止。侍中奏「解严」，侍耕群官等皆退，青箱官以青箱授耤田令，耤田令以青〔箱〕授司农卿，司农卿(卿)奉青箱穜稑之种诣耕所播之，讫。次司农少卿帅太社令检校终千亩。次司农卿省功讫，(请)[诣]思文殿，北向，俛伏，跪奏：「司农卿臣某言，省功毕。」奏讫，俛伏，兴，退。所司放仗，以俟皇帝常服还内，侍卫如来仪。
 礼 宋会要辑稿 礼七 禘 祭 帝后祔庙 钦宗恭文顺德仁孝皇帝祔庙 
     
宋会要辑稿 礼七

禘祭
【中兴礼书】
绍兴二十二年二月十九日，礼部状：「准都省批下大理评事黄子淳札子：『臣尝考之经传，以谓大禘者，禘其祖之所自出；大夆者，合祭也，盖所以合饮食、辨昭穆、尊尊亲亲之义。今禘夆之礼，尚稽讲求。欲望明诏有司，参订 
     
旧典，以时举行。』后批送礼部看详，寻(行太常寺看详)行下太常寺看详。本寺申：检照《政和会要》及郊庙奉祀礼文，自熙宁八年以前，依礼例，三年一夆，五年一禘。自元丰五年二月十八日，诏罢禘享，自后别无复举禘享之文。至今每三年举行夆享，依礼经，于室外序昭穆，设幄行礼。寻将郊庙奉祀礼文检照，备载熙宁祀仪，禘夆享太庙神图。二祭所设昭穆序位一同。今来本官所乞举行禘享之礼，合依元丰五年已降诏旨施行。」后批送礼部，依看详到事理施行。元丰五年二月十八日，详定编修诸司 式所以夆享修为大礼式。神宗因论庙祭，以为禘者本以审禘祖之所自出，故礼不王不禘。盖王者竭四海之有以奉神明，大可以及远，故于祖祢之外又及其远祖；犹以为未足也，推而上之，及其祖之所自出。自秦汉以后，谱牒不明，莫知其祖之所自出，其禘礼固可(庙)[废]也。宰臣(恭)[蔡]确曰：「诸儒议论纷纭，莫知禘之本意，圣训发明，非臣等所及也。」
帝后祔庙
【中兴礼书】
钦宗恭文顺德仁孝皇帝祔庙
     
绍兴三十一年十一月十八日，权礼部侍郎黄中等言：「恭惟太祖造邦，始立宗庙，追尊僖、顺、翼、宣四祖。厥后太祖、太宗、真宗、仁宗升祔，而七世之庙乃备。盖太祖、太宗以兄弟相及，同为一世，故在英宗朝，太庙八室，其实七世。在神宗朝，尊僖庙为始祖，乃迁顺祖，而祔英宗，在哲宗(庙)[朝]又迁翼祖而祔神宗，皆为七世而八室也。徽考嗣位，将祔哲宗，而宣祖当迁，于是仿唐之制，创为九庙，翼祖已迁而复故，宣祖当迁而不祧，僖、翼、宣祖为三世，太祖、太宗为一世，自真宗至哲宗为五世，遂为九世而十室也。往年徽考升祔，与哲宗同为一世，故无迭迁之主，是为九世而十一室也。兹者钦宗将祔，则翼祖当迁。盖钦宗之于徽考，犹哲宗之于神宗，皆以父子，徽考则为一世。然则今日宗庙，自僖祖、宣祖、太祖、太宗至徽考、钦宗，是亦九世而十一室也。窃谓当遵本朝已行典故，迁翼祖而祔钦宗。」诏依。 
二十二日，黄中等言：「今来恭文顺德仁孝皇帝祔庙，并日后太庙荐飨行礼，依仪，本室有酌献之乐，其乐曲名系以原(朝)[庙]殿名为乐曲之名。今乞差官先撰原庙殿名，仍乞令学士院依殿名制撰乐曲，前期降付太常寺教习。」诏原庙殿名并乐曲，并令学士院制撰，余依。是月二十五日，翰林学士何溥言：「恭拟景灵宫恭文顺德仁孝皇帝御殿名，欲以端庆殿为名。」诏恭依。 
二十三日，礼部、太常寺言：「已降指挥，恭文顺德仁孝皇帝祔庙，当迁翼祖而祔钦宗，所有翼祖室牌系是御书。今来神(祖)[主]于夹室「于」字止疑脱「祔」字。，其室牌乞于太庙奉安所册宝殿收奉。合用钦宗室牌一面，合依见今诸室例，系御书，青地金字。欲乞令修内司依样制造，进请御书。修制毕，权于本司安奉，以俟申请择日迎奉安(卦)[挂]。」诏依。 
二十四日，礼部、太常寺言：「将来迎重、埋重、立虞至神主祔庙，合差礼仪使一员，依礼例，系差宰臣。并合差都大主管官一员，系差近上内侍。乞降 差官施行。」诏依。 
十二月三日，权礼部侍郎黄中等言：「礼部、太常寺已得指挥，为恭文顺德仁孝皇帝(近)[迎]重立虞，行九虞卒哭祔庙之礼，已选用十二月二十六日祔庙。今来窃恐车驾旦夕进发，与行礼日辰相妨。昨来徽宗皇帝于绍兴七年正月闻讣，当年五月内，礼官请先行虞祔，时以俟迎奉梓宫未还，至十二月内方始行礼，系在小祥之前。所有今来恭文顺德仁孝皇帝祔庙，乞敷奏依上典(典)故，于来年正月以后择日。」诏依。 
三十二年正月二十一日，诏：「比者视师江上，虏骑遁去，两淮无警，已委重臣统护诸军，一面经画进讨。今暂还临安，奉恭文顺德仁孝皇帝祔庙之礼。」 
二月二十六日，礼部、太常寺言：「今来祔庙，已降指挥于正月以后择日。据太史局申，祔庙日宜用闰二月十 
     
一日戊寅吉，时宜用其日坤时吉。」诏依。 
同日，礼部、太常寺言：「将来祔庙，依礼例，合前二日奏告天地、祖宗、社稷、宫观。今具合申请排办事件下项：一、合用御封降真香二十九合，祝文一十六首，青词二首，并述以恭文顺德仁孝皇帝祔庙前二日奏告之意。苍币五，黄币一，皂币二，青币一十，白币一十一。一、合用神位版及铺设学生，并逐处合差光禄卿、奉礼郎等官，及合用酒脯、礼(科)[料]、蜡烛、籸盆、拜席褥等，乞从太常寺申吏部差官，牒报临安府。」诏依。 
同日，太常寺言：「今来祔庙，前二日奏告昊天上帝、皇地祇、太庙、别庙、太社、太稷、天庆观圣祖天尊大帝、报恩光孝观三清太一宫、五福、十神、太一，各合差奏告官一员，并乞差两省侍从官，内宗庙差南班宗室正任以上充。并请降 差官。」诏依。 
同日，礼部、太常寺言：「今参酌到祔庙合行申请事件：一、今来钦宗室牌一面，契勘迎牌依礼例合用乐仪，伏〔以〕今来缘未开乐，欲乞于迎奉虞主日，用仪鸾司绞缚彩结殿子，计会修内司降出。升彩结殿子，就用细仗，于虞主腰舆前一就迎奉赴太庙，设幄权行安奉，俟神主祔庙行礼时前，令修内司差人安(卦)[挂]。所有权安奉御书牌、幄次，亦乞令仪鸾司计会排办。一、将来神主祔庙，文武百僚陪位。前一日，宰执斋于都堂，百官斋于本司，无本司官斋于贡院，员僚斋于本营厅事。及致斋日，治事如故，唯不判书刑杀文书。所有合幕幕次等，并乞下临安府同仪鸾司钉设排办。一、将来神主祔庙，其行事、执事官并十日受誓戒于尚书省。一、合用礼(科)[料]酒齐等，并乞令太常寺依例牒报临安府排办。一、将来神主祔庙，依故事，文武百僚服吉服陪位立班。其立班官欲乞下御史台、合门申请施行。一、契勘昨显仁皇后祔庙，依礼例合设登歌、宫架、乐舞。所有今来恭文顺德仁孝皇帝神主祔庙，欲乞依上件礼例施行。一、将来神主祔庙，合用祝文一十二首，太庙一十一首，别庙一首，并述以恭文顺德仁孝皇帝祔庙之意。白币一十二段。正羊、豕各一十二口，副羊、豕各四口，令临安府收买赴牛羊司。一、将来神主祔庙，如常飨仪行礼外，所有祔谒并祔飨仪注，乞从太常寺修定，关报所属施行。及合差三献至太官令，并乞令太常寺具窠目申请降 差官。其合差荐香灯官、捧俎官、宫闱令，乞依常飨例申吏部，及关入内内侍省差。一、将来浴神主合用檀、沉、笺、茆香末各一两，并用柴五十斤，乞从太常寺依例报临安府供纳。一、将来神主祔庙，先行祔谒祖宗之礼，合用黄罗拜褥一，乞下工部指挥文思院制造，赴太常寺送纳，候用毕，太庙册宝殿收掌。一、合差定时 择官一名，乞下太史局差。」诏依。 
同日，礼部、太常寺 
     
言：「今来恭文顺德仁孝皇帝祔庙奏辞虞主，今参酌合行申请事件下项：一、奉辞虞主合于和宁门外西设御幄，并合用露屋，乞下仪鸾司绞(续)[缚]钉设排办。其合用香案、香炉、匙合等，乞下祔庙都大主管所行下诸司排办。一、所有今来恭文顺德仁孝皇帝神主祔庙，欲乞依故事，令行在应南班宗室趁赴，俟皇帝行奉辞虞主礼毕还内，自和宁门外骑导至太庙棂星门外下马，步导至权安奉幄次讫，权退，以俟陪位立班。一、迎奉虞主诣太庙及神主祔庙，依礼例，合用本殿仪卫及执打从物等导引赴太庙。今欲乞令都大主管所就用见今几筵殿奉迎虞主从物等，至日导引赴太庙。一、检会昨显仁皇后神主祔庙，缘仪仗未备，止用细仗二百人，令兵部依例差拨；其 吹，令太常寺比祔仪仗人数差拨导引。所有今来恭文顺德仁孝皇帝祔庙，欲乞比(祔)[附]昨显仁皇后仪仗、 吹人数，令所属条具差拨，导引至太庙行祔庙之礼。一、神主祔庙，依礼例合差威仪僧、道各一百人，并差仪卫辇官、亲从官执打从物、伞扇等。其僧、道乞下临安府差拨；仪卫辇官、亲从官并乞令都大主管所指挥所属量人数差。一、神主祔庙，依礼例，其谥册宝于虞主前陈列，至太庙，令礼部量人数差拨职(常)[掌]、援卫照管诣太庙，俟祔庙毕交割，付太庙奉安所收管。一、祔庙日，于虞主前奏请神灵上神主讫，其虞主依故事合于太庙本室殿后瘗埋。今来太祖系行在奉安，兼昨徽宗皇帝虞主见在本庙册宝殿权行收奉，所有今来恭文顺德仁孝皇帝虞主，今欲乞依上件礼例，于本庙册宝殿权行收奉，俟将来迎奉太庙回京日，依故事施行。一、神主祔庙，其太庙南神门外稍西，东向，合设权安奉虞主、神主幄次。乞下仪鸾司同临安府预先计会，钉设排办。一、题神主讫，合用漆匠一名，并所用漆，乞下文思院预先差办。一、将来奉辞虞主并神主祔庙，合差宫闱令及合差内常侍、内谒者，并扶侍、夹侍、捧腰舆内侍，乞令入内内侍省差官。」诏依。 
同日，太常寺言：「今来祔庙、飨太庙、别庙，合差 誓刑部尚书一员，止趁赴受誓戒，并不致斋，亦不行事。临察御史、兵部尚书、工部尚书、押乐太常卿、光禄卿、押乐太常丞、光禄丞、奉礼郎、登歌协律郎、宫架协律郎、太祝、太官令各一员，乞降 差官。」诏依。 
二十七日，礼部、太常寺言：「今来祔庙，合差题神主官一员，依礼例系差翰林学士，乞 差官。」诏依。 
同日，太常寺言：「今来神主祔庙，降享太庙、别庙行礼，数内合差初献、亚献、终献各一员，乞降 差南班宗室正任以上充。」诏依。 
同日，礼部、太常寺言：「今具到祔庙合行申请事件：一、依已降指挥，埋重并祔庙日，百僚奉慰，并改作次日诣文德 
     
殿门外进名奉慰，次进名奉慰皇后。一、勘会祔庙已用闰二月十一日行礼，行事、执事官并合前十日五更受誓戒，系于闰二月一日五更并赴尚书省受誓戒。缘当日系太常卿以下行第三虞祭，窃虑虞祭官内有合趁赴庙受誓戒官，欲乞二月三十日并赴本司致斋，闰二月一日五更受誓戒讫，径赴第三虞祭行事。」诏依。 
同日，礼部、太常寺言：「将来赴庙迎重、埋重、立虞至神主祔庙，合差礼仪使一员，已降指挥差尚书左仆射陈康伯。缘见在朝假，所有二月二十九日迎重、埋重、立虞并迎奉虞主赴几筵殿职事窃虑相妨，欲乞以次宰臣时暂行事。」诏依。 
二十八日，御史台、合门言：「今来神主祔庙，所有文臣乞用应厘务不厘务通直郎已上，及行在见任寺监(生)[主]簿(丞)[承]务郎已上职事官；武臣欲乞用保义郎已上并三衙员僚已上。并服常服吉带趁赴陪位立班。」诏依。 
三十日，礼部、太常寺言：「祔庙依国朝故事，飨太庙、别庙，逐室酌献，并合用登歌、宫架、乐舞，并合用太常 吹、左右金吾仗，自大内振作，导引神主至太庙行祔庙之礼。今准指挥，恭文顺德仁孝皇帝祔庙，应合行事并依徽考典故。契勘昨绍兴七年徽宗皇帝祔庙，其乐舞、仪仗、 吹并未曾置备举行。缘见今常祀，荐飨太庙、别庙，系用乐舞。昨显仁皇后祔庙已曾用上件乐舞、仪仗、 吹。所有今来恭文顺德仁孝皇帝祔庙合用乐舞、仪仗、 吹，欲乞依已申请到指挥施行。」诏依。 
 吹导引乐曲，道宫：「鼎湖龙远，九祭皆嘉觞，遥望白云乡。箫笳凄咽离天阙，千仗俨成行。圣神昭穆盛重光，宝室万年藏。皇心追慕思无极，孝飨奉蒸尝。」
 礼 ~ 禘 祭 帝后祔庙 钦宗恭文顺德仁孝皇帝祔庙 皇帝行宁神并奉辞虞主仪 
     
皇帝行宁神并奉辞虞主仪
其日，仪仗、 吹、威仪僧道、仪卫等于和宁门外排立定，礼直官、太常博士引太常卿于几筵殿内幄前立定。皇帝自内服见服履袍至几筵殿，归御幄，帘降。礼直官、太常博士引太常卿当幄前俛伏，跪奏称：「太常卿臣某言，请皇帝行宁神(奏)[奉]辞之礼。」奏讫，俛伏，兴，退，复位，帘卷。前导官导皇帝出幄，诣几筵殿下褥位，西向立。俟内侍奉匮于后，以巾覆虞主讫，奏「请拜」，皇帝再拜。讫，前导官导皇帝升殿，诣恭文顺德仁孝皇帝虞主香案前，又奏「请皇帝上香，再上香，三上香」，又奏「请拜」，皇帝再拜。讫，前导官导皇帝诣几筵殿门内，入御幄，帘降。礼直官、太常博士引太常卿于幄前立定，次辇官擎腰舆诣几筵殿下置定，礼直官引内谒者诣虞主前俛伏，跪奏称：「内谒者臣某言，(诣)[请]恭文顺德仁孝皇帝虞主降座升舆进行。」奏讫，俛伏，兴，退。内侍奉巾，以匮覆虞主讫，捧升腰舆，扶侍、夹侍、捧腰舆诣殿下，次辇官擎腰舆进行。俟几筵殿门帘卷，前导官导皇帝导虞主进行。至和宁门外，前导官导皇帝诣褥位，西向立。内谒者 
     
诣虞主前俛伏，跪奏：「内谒者臣某言，请虞主少驻。」奏讫，俛伏，兴，退。辇官置虞主腰舆定，扶侍、夹侍、辇官已下权退。俟有司陈香案等毕备，前导官导皇帝诣虞主香案前，南向，奏「请拜」，皇帝再拜。讫，又奏「请皇帝上香，再上香，三上香」，又奏「请拜」，皇帝再拜。讫，前导官导皇帝归御幄，帘降。次有司捧擎虞主腰舆进行，礼仪使后从。次礼直官、太常博士引太常卿当幄前俛伏，跪奏称：「太常卿臣某言，礼毕」，奏讫，俛伏，兴，退。皇帝乘辇还内，如常仪。
 礼 宋会要辑稿 礼七 禘 祭 帝后祔庙 钦宗恭文顺德仁孝皇帝祔庙 祔庙仪 
     
</div>
    <div class="pagination">
<a href="宋会要辑稿_page83.html">上一页</a><span>...</span><a href="宋会要辑稿_page79.html">79</a><a href="宋会要辑稿_page80.html">80</a><a href="宋会要辑稿_page81.html">81</a><a href="宋会要辑稿_page82.html">82</a><a href="宋会要辑稿_page83.html">83</a><span class="current-page">84</span><a href="宋会要辑稿_page85.html">85</a><a href="宋会要辑稿_page86.html">86</a><a href="宋会要辑稿_page87.html">87</a><a href="宋会要辑稿_page88.html">88</a><a href="宋会要辑稿_page89.html">89</a><span>...</span><a href="宋会要辑稿_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
