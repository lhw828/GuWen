<!DOCTYPE html>
<html>
<head>
    <meta charset="UTF-8">
    <title>皇朝通典 - 第 199 页/共 200 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通典 - 第 199 页/共 200 页</h1>
    <div class="content">　　京师
　　诏与观大阅
　　赐宴观灯火二十五年八月遣侍卫索诺穆策凌等往赐之
　　敇其头目阿济毕等咸懽跃逾望郊迎祗受尽礼自是
　　每嵗朝贡不絶
　　安集延
　　安集廷东与东布鲁特部接南与西布鲁特部接东南至回部喀什噶尔城五百里其西北为那木干西为玛尔噶朗又西为霍罕四部各有城俱当平陆南控葱岭北濵那林河南北山泉支流防合襟带诸城之间人民殷庶畜牧饶富其人亦布鲁特种其头目冠髙顶皮帽衣锦衣民人戴白氊帽毛皮为边衣黄褐古皆为大宛国地史记所称大宛土著耕田有城郭屋室者也元魏为洛那国唐为拔汗那后更名宁逺安集延那木干玛尔噶朗霍罕诸地皆有伯克而霍罕城伯克额尔徳尼为之长众咸听命乾隆二十四年将军兆恵等追捕霍集占遣侍卫达克塔纳等至其地额尔徳尼遣使迎至城内日馈羊酒果米马匹等物备极诚敬上表请归附于是以四城内属遣头目托克托玛哈穆第等朝
　　京师贡马
　　赐宴瀛台赏赉有差二十五年正月安集延额尔徳尼伯克遣使入贡宴赉有加与观灯火八月遣侍卫索诺穆策凌等赍
　　敇往
　　谕额尔徳尼率诸伯克郊迎祗受成礼自是每嵗朝贡不絶玛尔噶朗东与安集延接相去百八十里南接葱岭北濵那林河西亦有河出葱岭北山北行入那林河霍罕东与玛尔噶朗接相去二百里北濵那林河那木干东北与布鲁特杂处东南距玛尔噶郎城八十里南濵那林河有水出城北山南流入那林河
　　塔什罕
　　塔什罕在回部喀什噶尔城北一千三百里东南与那木干接东与布鲁特接东北与右部哈萨克接居平原有城郭以三和卓分辖其众曰莫勒多萨木什曰沙达曰图尔占在汉为康居西境大宛北鄙唐九姓昭武所居地也其部旧为凖噶尔羁属嵗効差役伊犁平后右哈萨克将胁服其国图尔占不从逐其所置头目与哈萨克连兵不觧乾隆二十三年防賛大臣富徳追擒哈萨克沙喇至其地遣使往抚次军于莽格特城外以待之时图尔占方与哈萨克战于河上因宣示
　　圣主威福谕令释兵和好如初于是塔什罕得安耕牧
　　遣其属奉表归顺
　　诏受之九月遣使入朝
　　赐宴避暑山庄额什木札布者阿睦尔撒纳之兄子亡命入回部为塔什罕所得至是附贡使以献
　　上恩宥其死而遣还之自是塔什罕朝贡不絶由塔什罕西南行七百里外逾锡尔河又逾那林河为撒玛尔罕城又西南为哈拉科子城又西临达里冈阿鄂谟是为西海西境尽矣
　　拔达克山
　　拔达克山居葱岭西南境西北至伊西洱库尔东北至叶尔羌皆千余里有城郭其汗曰苏尔坦沙部落繁盛户十万有竒头目戴红氊小帽衣锦防衣民人衣黄褐在汉为乌古国元史载有巴达哈商明有八答黑商皆字音之讹即其地也其国负山险扼葱岭之右颇擅形势有河北流经博洛尔拔达克山西部落之间至伊西得拉克分流一流经北入土斯库尔一流道西南又北入于伊西洱库尔其北鄙之城曰瓦汉乾隆二十四年八月回部逆酋博罗尼都霍集占为
　　王师所败奔拔达克山副将军富徳率师追之遣谕其汗苏尔坦沙宣示博罗尼都霍集占负
　　恩状令擒献苏尔坦沙因缚博罗尼都而以兵围霍集占于阿尔浑楚哈岭擒之囚之于柴札布柴札布者拔达克山系囚处也乃遣人诣军门投欵且报二贼就擒状副将军富徳遣使往谕责令献俘进军瓦汉以待之是时痕都斯坦方以兵临拔达克山谋劫取二酋而塔尔巴斯者拔达克山讐国也贼将通之攻拔达克山所遣使被获于是迁霍集占于宻室以二百人围而杀之初苏尔坦沙以二逆囚与已同为派噶木巴尔裔不忍缚献及反覆晓以顺逆利害之故遂大觉悟乃出逆尸驰献率部落十万户与隣近之博洛尔部三万户俱降二十五年遣陪臣额穆尔伯克等朝
　　京师贡刀斧及八骏马二十六年正月
　　上召见额穆尔伯克等
　　赐宴如例并观灯火二十七年十二月贡使至宴赉如
　　例
　　上御大西门幄次
　　阅健锐军营俾与观焉二十八年三月贡马犬鸟鎗腰
　　刀由是每嵗职贡不絶
　　博洛尔
　　博洛尔在拔达克山东有城郭户三万有竒四面皆山西北面有河乾隆二十四年与拔达克山同内附遣其陪臣沙伯克等朝
　　京师二十五年正月
　　召见赐宴如例与观大阅灯火二十八年博洛尔伯克沙瑚沙黙特贡剑斧等物二十九年贡匕首是时博洛尔与拔达克山屡行搆衅围城劫掠沙瑚沙黙特乞援于驻劄叶尔羌都统新柱遣谕拔达克山恪遵约束还俘罢兵至是沙瑚沙黙特以其部所寳之匕首进贡谢
　　恩三十四年又进玉欛双匕首其南有部落曰痕都斯坦产金丝缎暨玉石国人工巧善于雕刻其制器之精他部莫及后为爱乌罕所并
　　爱乌罕
　　爱乌罕在拔达克山西为葱岭以西回部之极西境自拔达克山西南行三月程乃至其地有三大城曰喀奔曰堪达哈尔曰莫沙特喀奔城南北西俱临山东面地平旷堪达哈尔城四面皆山其汗名爱哈摩特沙莫沙特城旧属伊兰国爱哈摩特沙征取之并兼有痕都斯坦地遂统治三城俗事耕种无游牧人兵广稠胜兵十有五万乾隆二十四年大兵追逐霍集占将入爱乌罕境为拔达克山擒献爱哈摩特沙闻之因拔达克山通使投诚二十七年十二月遣使来朝进金纸表文凡重四译乃至
　　诏赐宴赉如例二十八年三月爱乌罕贡马四匹马皆髙七尺长八尺自后贡献不絶爱乌罕境地辽濶由喀奔至堪达哈尔二十八日程由堪达哈尔至莫沙特二十日程其北境接布哈尔西有莫克孔志尔等数部落过此即西海
　　西洋意达里亚
　　西洋去中国水程八万里其道由地中海西出大洋南行过福岛东南行汛利未亚海过大浪山折而东行过西南海东北行过小西洋又东行至吕宋入广南境其地名欧逻巴州意达里亚在欧逻巴州南境周一万五千里三面环地中海一面临髙山土田饶沃州郡繁多其最大者凡六城曰罗玛曰勿搦祭亚曰弥朗曰纳波里曰热孥亚曰福楞察其俗尊奉天主自国都至闾井咸设天主堂有掌教者专主教事称为神父其堂一切供亿皆国王大臣民庶转输不絶每七日瞻礼一次名曰弥撒出五金以金银铜铸钱为币衣服有天鵞绒织金缎毯罽之属有利诺草可为布质细而滑敝可捣为纸极坚靭食用金银玻璃及磁器用桌椅如中国工作制造备极精巧尝造一浑天仪十二重层层相间七政各有本动日月五行列宿运行迟速与天无异以玻璃为之重重可以透视尚文学设学校分为四科一曰医科主疗疾病一曰治科主习政事一曰教科主守教法一曰道科主兴教化别有度数之学曰玛得玛第加皆设学立师使其人习之其国人来者自述其风俗之概如此明万厯间有利玛窦者始泛海抵广州后入京师中官马堂以其方物进献嗣后来者益众皆祖述其说明末厯法疎舛礼臣请以其国新法相防校书成未上
　　本朝建元始采取其说先后命西洋人汤若望南怀仁等为钦天监官并许自行其教余凡直隶各省开堂设教者严行禁止康熙九年六月国王阿丰肃遣陪臣奉表进贡得
　　防西洋地居极边初次进贡具见慕义之诚可从优赏赉
　　寻遣归国十七年八月贡狮子
　　上召见使臣于
　　太和殿宴赉如例五十六年广东总兵官陈昻疏称天主一教开堂聚众在广州城内外者尤多乞循康熙八年例再行严禁从之雍正元年浙闽总督觉罗满保疏言西洋人于内地行教闻见渐淆请除送京効力人员外俱安置澳门其天主堂改为公廨从之二年两广总督孔毓珣疏言西洋人先后来广东者甚众澳门地窄难容请令暂居广州城天主堂内惟不许妄自行走衍倡教说其外府之天主堂悉撤为公廨内地人民入其教者严行禁止从之三年八月意达里亚国教化王伯纳第多遣使贡方物宴赉如例
　　赐敕谕令赍捧归国乾隆二十五年广东南海县民林六因縁入教至于变易服饰娶妻生子经两广督臣奏准比照左道惑众为从例治罪因奉
　　防严禁勿使滋蔓盖所以杜异教重边制焉传闻意达里亚旁有八九国西洋人艾儒为职方外纪畧言由意达里亚东行为厄勒祭亚当欧逻巴极南境地分四道凡制度文字皆为西土之宗东北有罗
　　玛尼亚生齿极众由厄勒祭亚东北行为翁加里亚物产丰盛牛羊可供欧逻巴一州之用由翁加里亚东北行为波罗亚国分四区地甚寒冷由波罗尼亚东行为莫斯哥未亚东西经五千里南北经八千里中分十六道兵力甚强夜长昼短冬至日止二时气候极寒右五国皆在意达里亚东境其在西北境者有四大国曰大尼亚沿海多鱼及牲畜曰诺而勿惹亚人性驯厚喜接逺方賔旅曰雪际亚地分七道多五谷五金财货曰鄂底亚在雪际亚南亦繁庶此四国与热尔玛尼亚相隔一海套盖北际冰海云
　　西洋博尔都噶尔亚
　　博尔都噶尔亚在欧逻巴极西境周七百里西濵大洋地分五道四方商船皆聚都城通海大市凡六水泉二万五千国有二学曰阨物辣曰哥应拔欧逻巴髙士多出此学土产果实丝绵极美多水族善酿蒲萄酒即过海至中国不壊明以前未通中国入
　　本朝西洋诸部面内向化雍正五年四月其国王名若望者遣陪臣贡方物
　　上嘉其诚悃优加宴赉并
　　赐敇书于国王及文绮诸物令使赍捧归国乾隆十八年
　　三月遣使贡方物
　　命钦天监监正刘松龄前途引至京
　　召见使臣
　　赐宴观舟嬉并
　　赐敕书于国王及蟒缎文绮玉磁纸墨诸物优渥有加其国东境为伊西巴泥亚又东北为佛朗察又东北为法兰得斯又东北为热尔玛尼亚博厄美亚彼国中纪载称伊西巴泥亚有二大城曰西未利亚城近地中海曰多勒多城在山巅有巧工制一水器能盘水至山城昼夜转动不烦人力有共学
　　二所古有名贤曰多斯达笃者著书最多尽属奥理又有王名亚丰肃者好天文厯法撰厯学全书制图象为今西法之宗初博尔都噶尔亚国君乏嗣伊西巴泥亚之君为其昆仲权署其国事后复立君长不相统云热尔玛尼亚在博尔都噶尔亚东北五千里其土人散处各国为兵极忠实至死不贰工作精巧能于戒指内纳一自鸣钟所属有法兰哥地人质直易信多葡萄善造酒博厄美亚地生金掘井恒得金块佛朗察地周一万一千二百里分十六道属五十余国其都城名巴理斯其国王能以手愈人疮疬每歳择一日疗人疾法兰得斯地不甚广人居稠宻右皆彼土纪载之所称道


　　皇朝通典卷九十九
　　钦定四库全书
　　皇朝通典卷一百
　　边防【四】
　　北序畧
　　【臣】等谨按杜氏边防典北方四十一部五朝续通典分北及东北凡十八部盖以北方事游牧数移徙所居不常唐以后皆属于辽元则起自沙漠诸地皆归统摄明代北方之地尽为元裔所据故史载北方唯鞑靼一传而已以今舆图考之元裔诸境即今喀尔喀八十二旗及科尔沁等四十九部及察哈尔诸部地自
　　本朝龙兴之初漠南诸部久为臣仆
　　圣祖仁皇帝平定朔漠喀尔喀受职归化与内札萨克同皆不得以边目之其逺处北陲者惟俄罗斯一国境地颇为辽濶顺治间即遣使来贡康熙间遣使刻石定界朝贡通市累年不絶乾隆二十三年复
　　能遵奉行移呈献逆贼阿睦尔撒纳尸身以仰沐
　　天朝之抚辑葢懐仁慕徳匪朝伊夕矣自黒龙江之格必尔齐河及喀尔喀部之西北境伊犂之塔尔巴噶台路皆与俄罗斯接壤恪守成约无相越界其子弟来学者复特设俄罗斯馆以处之
　　嘉惠无已洵懐柔无外之规模也左哈萨克部初懐慕
　　义之忱继有佐贼之举迨怵我
　　天威稽首归命偕右哈萨克部竭诚効职无有二心其别部启齐玉苏乌尔根齐皆踵接来归翕然从化
　　帝泽之所涵濡无间于遥陬僻壤而
　　敕书文绮
　　赐宴锡赉备荷优渥所为八极从风尊亲感戴配天而无极也左右哈萨克地非正北以其在伊犂北境与俄罗斯国壤地相邻兹列于边防北卷
　　北
　　俄罗斯
　　俄罗斯国东北至海南至喀尔喀及伊犁北路之塔尔巴噶台及哈萨克境西接西洋诸国东南至格必尔齐河东岸自大兴安岭之隂以东至海与黑龙江分界秦时为浑庾屈射丁灵【即丁零见史记一作丁令】诸国匈奴冒顿单于始北服之汉时郅支单于北降丁令并有其地北魏为乌洛侯国唐为骨利干戛黠斯国元时为阿罗思吉利吉思昻可新地元史称吉利吉思南去大都万有余里有谦河西北流注于昻可剌河北入于海即其地也相传其国旧无汗号处西北近海计由之地其酋名依畨瓦什里鱼赤者因族姓扰乱求助于西费耶斯科国假其兵力服属诸族自立为汗部落遂大歴二十余代三百八十余年其酋皆称察罕汗云其地寒多隂少晴幅广袤二万里分八道曰莫斯科洼斯科为其国都曰西毕尔斯科自托波儿河束至尼布楚与中国分界曰喀山斯科曰佛罗尼使斯科曰计由斯科曰司马连斯科曰三皮提里普尔斯科曰郭罗多阿尔哈连斯科一斯科所属城堡名柏兴多者至百余蒙古语谓民居为拜甡俄罗斯与蒙古接葢即拜甡之转音也官制汗左右近侍官四得専政每斯科设总管官一彼中名噶噶林毎柏兴设头目俗尚天主教不知朔望毎嵗按四季大斋四次以冬季大斋完日为嵗首俗尚贸易务农者少知种而不知耘不以牛耕居河濵者善泅所产有驼马牛熊狼堪达汉野猪鹿狍黄羊狐兎貂防银鼠灰鼠鼷鼠之属鼷鼠行地中遇阳气即死身大有重万斤者骨色白润类象齿性最寒食之可除烦热骨可成器彼中名麻门槖洼明时阻于朔漠未通中国我
　　朝顺治十二年其国察罕汗始遣使来贡
　　上嘉其诚欵降
　　敕诰及
　　恩赐令来使赍捧回国十三年遣使奉表来贡以来使不谙朝仪却其贡而遣还之十四年又遣使来贡途经三载至十七年五月至表称俄罗斯一千一百六十五年廷臣谓其不遵正朔宜逐之奉
　　防察罕汗虽恃为酋长表文不合体制然外邦从化宜加涵容以示懐柔着该部与宴量加恩赏但不必遣使报书可即以表文矜诩不令陛见之故谕而遣之康熙十五年察罕汗又遣陪臣进贡方物奏言俄罗斯僻处逺方从古未通上国不谙中华文义及疏奏礼仪两次抒诚致多缺失今特敬谨遣使奉贡仰祈矜宥得
　　防准其通贡初顺治间俄罗斯部落曰罗刹者窃据黒龙江筑城雅克萨地侵扰索伦达虎尔等及是
　　谕察罕汗严禁罗刹毌扰边陲而罗刹仍复潜侵净理溪等处迁延不返故巢二十一年八月遣副都统郎谈公彭春率兵往达虎尔索伦觇视情形十二月郎谈等回奏攻取罗刹甚易
　　上谕兵非善事宜暂停攻取于黒龙江呼玛尔二处建木城遣宁古塔将军巴海副都统萨布素以乌喇宁古塔兵千五百戍之相机集事二十二年于黑龙江建城以萨布素为将军领之设斥堠于呼玛尔罗刹之众有过黒龙江者降其兵目三十余人
　　上赦不诛并安插之时罗刹属人多来归者令编为一佐
　　领使彼此相依有资二十四年正月
　　命都统公彭春都督何佑等率福建藤牌兵五百人代黒龙江兵守城种地五月都统公彭春等率师抵雅克萨城下遵
　　防宣谕促令归巢罗刹迁延不还乃分水陆兵为两翼急进攻城中大惊头目额里克舍等穷迫乞降遂迁归雅库彭春等收复雅克萨城并以逃人还七月释罗刹宜番等四人归国二十五年正月罗刹复来城雅克萨地
　　上命将军萨布素等率所部兵二千往九月察罕汗上
　　疏言
　　皇帝所赐之书下国无通解者及前使尼果赉归始悉情节以下国边民搆衅请察眀作乱之人收回正法除遣使议定边界外谨先赍书以献并乞撤雅克萨之围
　　上许之二十七年三月察罕汗遣费岳多罗等至上遣领侍卫内大臣索额图都统公佟国纲尚书阿喇尼左都御史马齐防军统领马喇等往二十八年十二月防议于尼布楚归我雅克萨尼布楚诸城定议边界以北流入黑龙江之绰尔结即阿伦穆河相近格必尔齐河为界循河上流以至于海凡山南一带流入黑龙江之溪河尽属中国山北属俄罗斯凡猎户人等不许越界犯则擒治行旅有往来文票者许贸易勿禁不留逃人议定乃盟立碑界上释兵而还自后遣使通贡互市不絶三十二年俄罗斯送回逃人二名理藩院行文奬之三十九年遣使赍奏至
　　圣祖谕曰俄罗斯僻处海隅甚为诚敬噶尔丹求救于彼曽拒而不答曩遣人分画疆界即献尼布楚地以东为界即此允当轸念也五十一年兵部职方司郎中图理琛使土尔扈特国时土尔扈特寄居俄罗斯之西境假道俄罗斯以往该国王饬属迎防供顿礼节备至圗理琛还悉其山川风俗为异域録以献初通市诸物有噶噶林印记者准市余则否五十六年七月俄罗斯边城头目以文来请于将军托留欲私行贸易
　　上命托留移文切责之雍正五年三月察罕汗遣使表贡八月遣郡王额驸防凌伯四格侍郎图理琛等与俄罗斯使臣萨瓦定议边界自额尔古纳河岸至阿鲁哈当苏阿鲁竒都勒齐克达竒林俱为我斥堠应以相对之楚库河为界自此以西沿布尔古特山等处以博木沙毕鼐岭为界立石以志不许越境滋事及容留逃盗人等犯者互相查拿并以恰克圗口为常互市所人数不得过二百定例遣理藩院司官一员照料修京城俄罗斯馆来京读书幼童及教习等官给养赡愿回者聴随
　　召见萨瓦等
　　赏赉有差并优
　　赐察罕汗遣萨瓦归国是年议准俄罗斯人所居近山河者以山河为界无山河之空地设立鄂博为界自东边之额尔古纳河至阨白尔哈党苏喀伦外空地从中平分以齐边界乾隆二年监督俄罗斯馆御史赫庆奏言俄罗斯互市止宜在于边境其住居京城者请禁贸易在京读书子弟禁其擅行出入从之二十二年凖噶尔平侍卫顺徳讷穷追阿睦尔撒纳至额尔图拉与俄罗斯喀比潭相见于额尔齐斯河上索阿睦尔撒纳未得将军兆恵以
</div>
    <div class="pagination">
<a href="皇朝通典_page198.html">上一页</a><span>...</span><a href="皇朝通典_page194.html">194</a><a href="皇朝通典_page195.html">195</a><a href="皇朝通典_page196.html">196</a><a href="皇朝通典_page197.html">197</a><a href="皇朝通典_page198.html">198</a><span class="current-page">199</span><a href="皇朝通典_page200.html">200</a><a href="皇朝通典_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
