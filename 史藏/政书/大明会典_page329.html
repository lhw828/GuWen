<!DOCTYPE html>
<html>
<head>
    <meta charset="UTF-8">
    <title>大明会典 - 第 329 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 329 页/共 713 页</h1>
    <div class="content">景神殿毕。具冕服、御奉天殿。鸿臚寺卿奏请行礼。
上躬捧册表、奉安綵舆内。锦衣卫官督举舆。册表舆行、大乐鼓吹前导。
驾发、文武百官随行至
正阳门外。骑从。册表舆至
圜丘壝门外。原遣大臣捧请册表出舆亭、置於案。
上至
昭亨门外、降輦。导引官导
上御大次。鼓三严。鸿臚寺卿奏外办。又奏中严。导引官导
上至
圜丘。典仪唱乐舞生就位、执事官各司其事。内赞奏就位。
上就位。典仪唱迎
帝神。奏乐。内赞导
上至香案前。奏跪。奏搢圭。奏上香。
上三上香讫。奏復位。乐止。内赞奏四拜。 【传赞百官同】 典仪唱昇册表。乐作。内赞奏陞坛。
上陞坛。乐暂止。奏跪。 【传赞眾官皆跪】 奏搢圭。原遣大臣二员、一捧册表进於
上右、
上受册表献讫。一接受於
上左、以付宣册表官。奏出圭。奏宣册表。太常寺卿跪宣讫。原受册表大臣復进於
上、
上亲捧奠於帛篚。乐復作。奏俯伏兴平身。 【传赞百官同】 奏復位。典仪唱奠玉帛。乐作。内赞奏诣
神御前。
上陞至
御前。奏搢圭。捧玉帛官以玉帛跪进於
上右、
上受玉帛奠讫。奏出圭。奏復位。乐止。典仪唱进俎。乐作。斋郎舁饌至。内赞奏诣
神御前。
上陞至
神御前。奏搢圭。奏进俎。奏出圭。奏復位。乐止。典仪唱行初献礼。乐作。内赞奏诣
神御前。
上陞至
神御前。奏搢圭。捧爵官以爵跪进於
上右、
上受爵。奏献爵、
上献讫。奏出圭。復位。乐止。典仪唱读祝。乐作。内赞奏诣读祝位。奏跪。
上至读祝位。跪。 【传赞眾官皆跪】 乐暂止。内赞赞读祝。读祝官跪、读讫。乐作。内赞奏俯伏兴平身。 【传赞百官同】 乐止。亚献终献饮福受胙撤饌送
帝神俱如常仪送
神后、典仪唱宣册表官捧册表、进玉帛官捧玉帛、读祝官捧祝、掌祭官捧饌、各恭诣
泰坛。典仪唱望燎。乐作。
上退拜位东、西向。内赞奏诣望燎位。燎半。内赞奏礼毕。乐止。导引官导
上至幕次易服。还宫。礼成。
詔示中外
一乐章
迎
帝神 【中和之曲】
於昔洪荒之初兮混濛。五行未运兮、两曜未明。其中挺立兮、有无容声。
神皇出御兮、始判浊清。立天立地立人兮、群物生生
昇册表 【元和之曲】
帝闢阴阳兮造化张。
神生七政兮精华光。圆覆方载兮兆物康。臣敢祗报兮、拜荐
帝曰皇
奠玉帛 【休和之曲】
帝垂听兮义若亲。子职庸昧兮无由申。册表。荷
鉴兮
泰号式尊。敬陈玉帛兮、燕贺
洪仁
进俎 【豫和之曲】
大筵弘开。懽声如雷。
皇神赐享。臣衷涓埃。大鼎炮烹。餚饈馨裁。
帝歆兮、兆民之福。臣感
恩兮、何如幸哉
初献 【寿和之曲】
大高降恩鉴。微情何以承。臣愚端拜捧瑶觥。坚寿无极并
奏祝 【景和之曲】
帝皇立命兮肇三才。中分民物兮、惟天遍该。小臣请
命、用光帝陪。庶永配於
皇穹哉
亚献 【太和之曲】
群生总总兮悉蒙始恩。人物尽囿兮於
帝仁。群生荷
德兮、谁识所从来。於惟
皇兮、亿兆物之祖真
终献 【永和之曲】
宝宴弘。王几凭。琼液陞。乐舞(曾羽)。协气凝。民物礽。臣衷蹇蹇兮报无能
撤饌 【咸和之曲】
太奏既成、微诚莫倾。
皇德无京。陶此群生。巨细幪帡。刻小臣之感衷兮、罔罄愚情。实弘涵而容纳兮、曲赐生成
送
帝神 【清和之曲】
礼祇册荐兮、
皇神垂享。万舞毕举兮、九成已行。
帝赐洪庥兮、大我家庆。金鸣玉振兮声鏜鏜。群僚环佩兮响玎璫。神人交贺兮、赞
帝皇。宝称
泰号兮、曷有穷量。永固高厚兮、宰御久常、微臣顿首叩首兮、攸沐
恩光
奉燎 【熙和之曲】
瑶简拜书兮
泰号成。奉扬
帝前兮资离明。珍币嘉餚兮与祝诚。均登巨焰兮达
玄清。九垓四表兮、莫不昂瞠。庶类品汇兮、悉庆
洪名
今
圜丘总图
（见图）
圜丘图
（见图）
圜丘祭祀图
（见图）
圜丘第一成陈设图 【登鉶以磁碗代簠簋籩豆以磁盘代□坛庙□】
正位 【南向】
（见图）
</div>
    <div class="pagination">
<a href="大明会典_page328.html">上一页</a><span>...</span><a href="大明会典_page324.html">324</a><a href="大明会典_page325.html">325</a><a href="大明会典_page326.html">326</a><a href="大明会典_page327.html">327</a><a href="大明会典_page328.html">328</a><span class="current-page">329</span><a href="大明会典_page330.html">330</a><a href="大明会典_page331.html">331</a><a href="大明会典_page332.html">332</a><a href="大明会典_page333.html">333</a><a href="大明会典_page334.html">334</a><span>...</span><a href="大明会典_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
