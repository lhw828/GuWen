<!DOCTYPE html>
<html>
<head>
    <meta charset="UTF-8">
    <title>续通典 - 第 180 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 180 页/共 410 页</h1>
    <div class="content">　　（臣）等谨按杜典载群臣侍座太子后至一条又皇太子监国及会宫臣议一条所引晋及北齐等故事义类参错与标目不皆比附考宋以后史志载皇太子与百官相见仪节颇详谨仿志文别立标题采辑大略以资援据亦庶与杜典所载互相证明云

　　宋

　　金

　　元

　　明

　　宋

　　宋太宗至道元年有司言百官见皇太子自两省五品尚书省御史台四品诸司三品以上皆答拜余悉受拜宫官自左右庶子以下悉用参见之仪其宴会位在王公上徽宗政和时所定新仪太子与师保傅相见皇太子再拜师保傅以下答拜若三少特见则三少先拜其列仗设乐位次一如开元礼仪

　　金

　　金世宗大定二年定相见仪三师三公栏子内北向躬揖班首稍前奉候皇太子离位稍前正南立答揖宰执及一品职事官于栏子北向躬揖答揖如前二品职事官栏子外向南躬揖皇太子起揖三品职事官露阶稍南躬揖皇太子坐揖四品以下职事官宫庭下躬揖跪问候皇太子坐受东宫师傅保与随朝三师同东宫三少与随朝二品同詹事以下并在庭下面北每品重行以东为上再拜稍前问候又再拜皇太子坐受七年定制皇太子赴朝许与亲王宰执相见余官宗室并回避后亦许与枢密使副御史大夫判宗正及东宫三师相见

　　元

　　元制正旦大朝会之明日文武群官以常服至东宫行贺礼皇太子居偏殿南向坐群官自丞相下以次入北面行四跪拜礼

　　明

　　明太祖洪武元年十二月帝以东宫师傅皆勋旧大臣当待以殊礼命议三师朝贺东宫仪礼官议曰唐制群臣朝贺东宫行四拜礼皇太子答后二拜三公朝贺前后俱答拜近代答拜之礼不行而三师之礼不可不重谨拟凡大朝贺设皇太子座于大本堂设答拜褥位于堂中设三师宾客谕德拜位于堂前皇太子常服升座三师宾客常服入就位北向立皇太子起立南向赞四拜皇太子答后二拜十四年给事中郑相同请如古制百官诣皇太子止称名惟宫臣称臣诏下群臣议编修吴沈等议曰东宫国之大本所以继圣体而承天位也臣子尊敬之礼不得有二请凡启事东宫者称臣如故从之

　　△册命诸王侯【后唐　宋　辽　明】

　　五代

　　宋

　　辽

　　明

　　五代

　　后唐明宗天成二年以楚王马殷为守太师尚书令封楚国王中书奏马殷为楚国王礼文不载国王之制请约三公之仪用竹册从之

　　宋

　　宋册命亲王大臣之制具开宝通典虽制书有备礼册命之文多上表辞免而未尝行每命亲王宰臣使相枢密使西京留守节度使并翰林草制夜中进入翼日自内置于箱黄门二人舁之立御座东南朝退乃奉箱出殿门外宣付合门降置于案俟文德殿立班合门使引制案置于庭宣付中书门下宰相跪受复位以授通事舍人赴宣制位唱名讫奉诣宰相宰相受之付所司若立后妃封亲王公主即宣称有制百官再拜宣制讫复再拜舞蹈称贺若宰相加恩制书即宣付通政舍人引宰相于宣制石东北向再拜立听讫拜舞复位若百官受制即自班中引出听麻文班于宣制石东武班于石西并如宰相仪听讫出赴朝堂其罢相者即引出赴朝堂金吾仗舍诸王宰相朝谢前一日内降官告从内出东上合门外宣词以赐授节者仍交旌节受者俯伏执旌节交于颈上者三亲王节度使相官告并载以彩舆迎归第徽宗政和时礼局上册命亲王大臣议迄不果行

　　辽

　　辽册王妃公主仪至日押册使副并读册等官押册东便门入持节前导至殿册案置横街北少东引使副等面殿鞠躬立侍中临轩称有制皆再拜鞠躬宣制讫舞蹈五拜引册于宣庆殿门出使副等押领仪仗册案赴各私第厅前向阙陈列受册者就位立传宣称有制再拜宣制毕舁册人举册匣于缛前跪捧引读册者与受册者皆俯伏跪读讫皆俯伏兴受册者谢恩国王五拜王妃公主四拜 【按金元诸王惟降制命之不行册礼】

　　明

　　明太祖洪武三年定制册命亲王先期告宗庙至日皇帝御奉天殿皇太子亲王由奉天东门入乐自升自东阶皇太子由殿东门入至御前侍立亲王入至丹陛拜位赞拜乐作再拜兴乐止承制官承制如仪诸王皆跪宣制曰封皇子某为某王某为某王宣毕诸王俯伏兴赞拜乐作再拜兴乐止引礼导王由殿东门入乐作内赞引至御座前拜位乐止王跪赞授册捧册官以册授读册官读讫以授丞相丞相授王王搢圭受以授内使授宝如上仪讫王出圭俯伏兴引礼导王出复位以次引诸王入殿授册宝如仪内使以册宝置彩亭讫赞拜乐作诸王皆四拜兴乐止内使举亭前行亲王由东阶降出奉天东门礼部尚书请诏书用宝赴午门开读礼毕皇帝还宫皇太子出王年幼则遣官赍册宝授之丞相承制至王所宣制最幼者保抱行礼是日亲王朝谢皇后太子亲王各自行贺幼者诣长者行四拜礼百官诣亲王贺亦行四拜礼次日皇太子朝贺皇帝及中宫百官进表笺贺皇帝及中宫东宫内外命妇贺中宫是日百官及命妇各赐宴择日诸王谒太庙宪宗成化末封歧益卫衡雍五王帝亲告奉先殿遣使就各王府册之罢临轩礼诸王当袭封者俱于岁终遣官册封世宗嘉靖中改于孟春着为令

　　△天子追尊祖考妣【上尊号附　五代　宋　辽　金　元　明】

　　五代

　　宋

　　辽

　　金

　　元

　　明

　　五代

　　梁太祖开平元年追尊祖考为皇帝妣为皇后皇高祖黯谥曰宣元妣范氏谥曰宣僖曾祖茂琳谥曰光献妣杨氏谥曰光孝祖信谥曰昭武妣刘氏谥曰昭懿考诚谥曰文穆妣王氏谥曰文惠

　　后唐庄宗同光元年追尊祖考为皇帝妣为皇后曾祖执宜妣崔氏皆谥曰昭烈祖国昌妣秦氏皆谥曰文景考谥曰武

　　晋高祖天福元年追尊祖考为皇帝妣为皇后高祖璟谥曰孝安妣秦氏谥曰孝安元后曾祖彬谥曰孝简妣安氏谥曰孝简恭后祖昱谥曰孝平妣来氏谥曰孝平献后考绍雍谥曰孝元妣何氏谥曰孝元懿后

　　汉高祖即位称天福十二年追尊祖考为皇帝妣为皇后高祖湍谥曰明元妣李氏谥曰明贞曾祖日昻谥曰恭僖妣杨氏谥曰恭惠祖僎谥曰昭宪妣李氏谥曰昭穆考琠谥曰章圣妣安氏谥曰章懿

　　周太祖广顺元年追尊祖考为皇帝妣为皇后高祖璟谥曰睿和妣张氏谥曰睿恭曾祖谌谥曰明宪妣申氏谥曰明孝祖蕴谥曰翼顺妣韩氏谥曰翼敬考简谥曰章肃妣王氏谥曰章德

　　宋

　　宋太祖建隆元年奉玉册谥高祖曰文献皇帝妣崔氏曰文懿皇后曾祖曰惠元皇帝妣桑氏曰惠明皇后祖曰简恭皇帝妣刘氏曰简穆皇后皇考曰武昭皇帝

　　辽

　　辽兴宗重熙二十一年秋七月追尊太祖之祖为简献皇帝妣为简献皇后太祖之考为宣简皇帝妣为宣简皇后

　　金

　　金熙宗天会十四年八月文武百僚太师宗盘等上议追尊九代以下祖考妣曰皇帝皇后帝于郊称天以诔请上皇九代祖谥曰景元妣曰明懿八代祖谥曰德妣曰思七代祖谥曰安妣曰节六代祖谥曰定昭妣曰恭靖五代祖谥曰成襄妣曰威顺皇高祖谥曰惠桓妣曰昭肃曾祖谥曰圣肃妣曰简翼曾叔祖谥曰穆简妣曰静宣曾叔祖谥曰孝平妣曰贞惠皇伯祖谥曰恭简妣曰敬僖须庙室告成涓日备物奉上宝册藏于天府

　　元

　　元世祖至元三年追谥伊苏凯烈祖神元皇帝 【太祖之父】 妣宣懿皇后

　　明

　　明太祖洪武元年追尊高祖考曰元皇帝曾祖考曰恒皇帝祖考曰裕皇帝皇考曰淳皇帝妣皆皇后

　　△天子崇所生母议【追崇附　唐　五代　宋　辽　金　元　明】

</div>
    <div class="pagination">
<a href="续通典_page179.html">上一页</a><span>...</span><a href="续通典_page175.html">175</a><a href="续通典_page176.html">176</a><a href="续通典_page177.html">177</a><a href="续通典_page178.html">178</a><a href="续通典_page179.html">179</a><span class="current-page">180</span><a href="续通典_page181.html">181</a><a href="续通典_page182.html">182</a><a href="续通典_page183.html">183</a><a href="续通典_page184.html">184</a><a href="续通典_page185.html">185</a><span>...</span><a href="续通典_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
