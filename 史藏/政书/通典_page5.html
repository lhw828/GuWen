<!DOCTYPE html>
<html>
 <head>
  <meta charset="utf-8"/>
  <title>
   通典 - 第 5 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 5 页/共 149 页
  </h1>
  <div class="content">
   宋元嘉二十七年，后魏南侵，军旅大起，用度不充，王公妃主及朝士牧守各献金帛等物，以助国用。下及富室小人，亦有献私财数千万者。扬、南徐、兖、江四州富有之家赀满五十万，僧尼满二十万者，并四分借一。过此率计，事息即还。
　　齐武帝时，王敬则为东扬州刺史，理今会稽郡也。以会稽边带湖海，人无士庶，皆保塘陂。敬则以功力有余，悉评敛为钱，以送台库，帝纳之。竟陵王子良上表曰：「臣昔忝会稽，粗闲物俗，塘丁所上，本不入官。良由陂湖宜壅，桥路须通，均夫订佗顶反直，人自为用。若甲分毁坏，则年一修改；乙限坚完，则终岁无役。今乃通课此直，悉以还台，租赋之外，更生一调。致令塘路崩芜，湖源泄散，害人损政，实此为剧。建元初，军用殷广，浙东五郡，丁税一千，乃质卖妻子，以充此限，所逋尚多，寻蒙蠲原。而此年租课，三分逋一，明知徒足扰人，实自弊国。愚谓课塘丁一条，宜还复旧。」
　　自东晋至陈，都西有石头津，东有方山津，各置津主一人，贼曹一人，直水五人，以检察禁物及亡叛者。荻炭鱼薪之类过津者，并十分税一以入官。淮水北有大市百余，小市十余所，大市备置官司，税敛既重，时甚苦之。
　　后魏明帝孝昌二年，税市入者，人一钱。其店舍又为五等，收税有差。
　　北齐黄门侍郎颜之推奏请立关市邸店之税，开府邓长颙赞成之，后主大悦。于是以其所入以供御府声色之费，军国之用不在此焉。税僧尼令曰：「僧尼坐受供养，游食四方，损害不少，虽有薄敛，何足为也。」
　　后周闵帝初，除市门税。及宣帝即位，复兴入市之税，每人一钱。
　　隋文帝登庸，又除入市之税。
　　大唐开元十八年，御史大夫李朝隐奏请薄百姓一年税钱充本，依旧令高户及典正等捉，随月收利，将供官人料钱。自天宝末年，盗贼奔突，克复之后，府库一空。又所在屯师，用度不足，于是遣御史康云闲出江淮，陶锐往蜀汉，豪商富户，皆籍其家资，所有财货畜产，或五分纳一，谓之「率贷」，所收巨万计。盖权时之宜。其后诸道节度使、观察使多率税商贾，以充军资杂用，或于津济要路及市肆闲交易之处，计钱至一千以上者，皆以分数税之。自是商旅无利，多失业矣。上元中，敕江淮堰埭商旅牵船过处，准斛斗纳钱，谓之埭程。大历初，诸州府应税青苗钱，每亩十文，充百司手力资课。三年十月十六日，台司奏，缘兵马未散，百司支计不给，每亩更加五文。贞元九年制，天下出茶州，商人贩者，十分税一。
　　　　平准均输附○周　汉　后汉
　　周制，司市掌市之理教政刑，量度禁令，郑玄曰：「量，豆区斗斛之属。度，丈尺也。」以次叙分地而经市，次谓吏所治舍，思次、介次也。若今市亭然。叙肆，行列也。经，界也。以陈肆辨物而平市，陈犹列也。辨物，物异肆也。肆异则市平。以政令禁物靡而均市，物靡者，易售而无用，禁之则市均。郑众云：「靡谓侈靡。」以商贾阜货而行布，通物曰商，居卖曰贾。阜犹盛也。以量度成贾而征儥，征，召。儥，买也。物有定价，则买者来。儥音鬻。以质剂结信而止讼，质剂，谓两书一札而别之，若今下手书，言保物要还矣。大市以质，小市以剂。音子随反。以贾人禁伪而除诈，贾人，胥师、贾师之属也。必以贾人为之者，知物之情伪与实诈尔。以泉府同货而敛赊。同，共也。同者，谓人货不售，则为敛而买之。人无货，则赊贳而与之。大市日仄而市，百族为主；朝市朝时而市，商贾为主；夕市夕时而市，贩夫贩妇为主。仄，日昳也。市者，杂聚之处。言主者，谓其多者。百族谓百姓也。必容来去。商贾家于城市。贩夫贩妇，朝资夕卖。因其便而分为三时之市，所以了物极众也。凡理市之货贿，六畜珍异，亡者使有，利者使阜，害者使亡，靡者使微。利，利于人，谓物实厚者也。害，害于人，谓物行苦者也。使有，使阜，起其贾以征之也。使亡，使微，抑其贾以却之也。侈靡细好，使富人好奢，微之而已。郑众云：「亡者使有，无此物则开利其道，使之有。」凡通货贿，以玺节出入之。玺节印章，如今斗检封矣，使人执之，以通商。以出货贿者，王之司市也。以内货贿者，邦国之司市也。国凶荒札丧，则市无征而作布泉矣。有灾害物贵，市不可以税，为人乏困也。金铜无凶年，因物贵大铸泉，以饶人。凡市，伪饰之禁在人者十有二，在商者十有二，在贾者十有二，在工者十有二。郑玄曰：「王制云：『用器不中度，兵车不中度，布帛精粗不中数，幅度广狭不中量，奸色乱正色，五谷不时，果实未熟，木不中伐，禽兽鱼鳖不中杀，皆不鬻于市。』亦其类也。于四十八，则未闻数十二焉。」凡天患，禁贵儥者，使有恒贾。恒，常也，谓若贮米谷棺木而睹久雨而有疫病者，贵卖之。因灾害阨人，使之重困，故令有常贾也。四时之珍异亦如之。荐宗庙之物也。
　　汉武帝征伐四夷，国用空竭，兴利之官自此始也。桑弘羊为大农中丞，管诸会计事，稍稍置均输以通货物矣。谓诸当所输于官者，皆令输其土地所饶，平其所在时价，官更于他处卖之。输者既便，而官有利。汉书百官表，大司农属有平准令。元封元年，弘羊为治粟都尉，领大农，尽管天下盐铁。以诸官各自市，相与争物，以故腾跃，而天下赋输或不偿其僦费，乃请置大农部丞数十人，分部主郡国，各往往置均输盐铁官，令远方各以其物如异时商贾所转贩者为赋，而相灌输。置平准于京师，都受天下委输。召工官理车诸器，皆仰给大农。大农诸官尽笼天下之货物，贵则卖之，贱则买之。如此，富商大贾无所牟大利，牟，取也。则反本，而万物不得腾踊。故抑天下之物，名曰「平准」。天子以为然而许之。时南越初置郡，数反，发南方吏卒往诛之，闲岁万余人。帝数行幸，所过赏赐，用帛百余万疋，钱金以巨万计，皆取足大农。诸均输一岁之中，帛得五百万疋，人不益赋而天下用饶。
　　孝昭即位，霍光辅政，令郡国举贤良文学之士，使丞相御史相与语，问以人所疾苦。
　　文学曰：「理人之道，防淫佚之原，广教道之端，抑末利而开仁义，无示以利，然后教化可兴而风俗可移也。今郡国有均输，与人争利，散敦厚之朴，成贪鄙之行，是以百姓就本寡而趋未众。夫末修则人侈，本修则人懿，懿则财用足，侈则饥寒生。愿罢均输以进本退末。」
　　大夫曰：「匈奴背叛，数为寇暴，备之则劳中国，不备则侵盗不止。先帝哀边人之愁苦，为虏所俘，乃修鄣塞，饰烽燧屯戌以备之。边用不足，故置均输，蕃货长财，以助边费。今议者欲罢之，是内空府库之藏，外乏执备之用，罢之不便。夫国有沃野之饶，而人不足于食者，器械不备也。有山海之货，而人不足于财者，商工不备也。陇西之丹砂毛羽，荆扬之皮革骨象，江南之柟梓竹箭，燕齐之鱼盐裘，兖、荆河之漆丝絺纻，养生奉终之具也。待商而通，待工而成。故圣人作为舟楫之用，以通川谷；服牛驾马，以达陵陆；致远穷深，所以交庶物而便百姓也。」
　　文学曰：「有国有家者，不患贫而患不安，故天子不言多少，诸侯不言利害，大夫不言得失。蓄仁义以风之，励德行以化之，是以近者亲附，远者说德。王者行仁政，无敌于天下，恶用费哉！夫导人以德则人归厚，示人以利则人俗薄，俗薄则背义而趋利，趋利则百姓交于道而接于市。夫排困市井，防塞利门，而民犹为非，况上为之利乎！传曰：『诸侯好利则大夫鄙，大夫鄙则士贪，士贪则庶人盗。』是开利孔，为人罪梯也。夫古之赋税于人也，因其所工，不求其拙。农人纳其获，工女效其织。今释其所有，责其所无，百姓贱卖货物以便上求。闲者郡国或令作布絮，吏恣留难，与之为市。吏之所入，非独齐陶之缣、蜀汉之布也，亦人闲之所为耳。行奸卖平，农人重苦，女工再税，未见输之均也。县官猥发，阖门擅市，则万物并收；并收则物腾踊，腾踊则商贾牟利。自市则吏容奸，豪吏富商，积货储物，以待其急。轻贾奸吏，收贱以取贵，未见准之平也。盖古之均输，所以齐劳逸而便贡输，非以为利而贾物也。」
　　大夫曰：「往者郡国诸侯，各以其物贡输，往来烦难，物多苦恶，不偿其费。故郡置输官，以相给运，而便远方之贡，故曰均输。开委府于京师，以笼货物，贱则买，贵则卖，是以县官不失实，商贾无所牟利，故命曰平准。准平则民不失职，均输则人不劳，故平准均输所以平万物而便百姓也。古之立国家者，开本末之涂，通有无之用。故易曰『通其变』，使人不倦。故工不出则农用乏，商不出则宝货绝。农用乏则谷不殖，宝货绝则财用匮。故均输所以通委财而周缓急，是以先帝开均输以足人财。王者塞天财，禁关市，执准守时，以轻重御人。丰年则贮积以备乏绝，凶年岁俭则行币物，流有余而拯不足也。往者财用不足，战士或不得禄。今山东被灾，赖均输之蓄，仓廪之积，战士以奉，饥人以振，故均输之蓄，非所以贾万人而专奉兵师之用，亦所以振困乏而备水旱也。古之圣贤理家非一室，富国非一道。理家养生必于农，则舜不甄陶，而伊尹不为庖。故善为国者，以末易本，以虚易实。今山泽之材，均输之藏，所以御轻重而役诸侯也。」
　　司马迁曰：
　　　　夫山西饶材、竹、榖、纑、旄、玉石，榖纑，纻属，可以为布。旄，罽之属。纑音卢。山东多鱼、盐、漆、丝、声色，江南多柟、梓、姜、桂、金、锡、连、音莲，鈆之未炼者。丹砂、犀、象、玳瑁、珠璣、齒、革，龍門、碣石北多馬、牛、羊、裘、筋、角，銅鐵則千里往往山出棋置，此其大較也。皆中国人之所喜好，谣俗被服饮食奉生送死之具也。故待农而食之，虞而出之，工而成之，商而通之。此宁有政教发征期会哉？人各任其能，竭其力，以得所欲。故物贱之征贵，贵之征贱，各劝其业，乐其事，若水之趋下，日夜无休时，不召而自来，不求而人出之。岂非道之所符，符，谓合于道也。而自然之验邪？
　　　　周书曰：「农不出则乏其食，工不出则乏其事，商不出则三宝绝，虞不出则财匮少而山泽不辟矣。」此四者，人所衣食之原也。原大则饶，原小则鲜。上则富国，下则富家。贫富之道，莫之夺予，巧者有余，拙者不足也。
　　　　越王句践用范蠡、计然。计然，蠡师文子。计然曰：「知斗则修备，时用则知物，二者形则万货之情可得而观已。故岁在金，穰；水，毁；木，饥；火，旱。旱则资舟，水则资车，物之理也。六岁穰，六岁旱，十二岁一大饥。夫粜，二十病农，九十病末。末病则财不出，农病则草不辟矣。上不过八十，下不减三十，则农末俱利。平粜齐物，关市不乏，理国之道也。论其有余不足，则知贵贱。贵上极则反贱，贱下极则反贵。贵出如粪土，贱取如珠玉。财币欲其行如流水。」
　　　　魏文侯时，李悝务尽地力，而白圭乐观时变，故人弃我取，人取我予。夫岁熟取谷，与之丝、漆；茧出取帛絮，与之食，率岁倍。欲长钱，取下谷；长石斗，取上种。能薄饮食，忍嗜欲，节衣服，与用事僮仆同苦乐，趋时若猛兽鸷鸟之发。故曰：「吾理生产，犹伊尹、吕尚之谋国，孙吴之用兵，商鞅之行法也。」
　　　　自汧、雍以东至河华，膏壤沃野千里，自虞夏之贡，以为上田。而公刘适邠，太王、王季在岐，文王作酆，武王理镐，故其人犹有先王之遗风，好稼穑，殖五谷。及秦文、缪居雍，●音却，地居陇蜀之关要，故曰●。●为要路之闲。陇蜀之货物而多贾。献公徙栎邑，左冯翊。北邻戎翟，东通三晋。孝、昭理咸阳，因以汉都，长安诸陵，四方辐凑并至而会，地小人众，故其人益玩巧而事末。南则巴蜀。巴蜀亦沃野，地饶卮、姜、丹砂、石、铜、铁、邛都出铜，临邛出铁。竹木之器。南御滇僰，蒲北反僰僮；西近邛笮，在各反笮马、旄牛。然四塞，栈道千里，无所不通，唯褒斜绾毂其口，在汉中。以所多易所鲜。天水、陇西、北地、上郡与关中同俗，然西有羌中之利，北有戎狄之畜，畜牧为天下饶。然地亦穷险，唯京师要其道。故关中地于天下三分之一，而人众不过什三；然量其富，什居其六。
　　　　昔唐人都河东，尧都晋阳也。殷人都河内，周人都河南。夫三河在天下之中，若鼎足，王者所更居也，建国各数百千岁。土地小狭人众，都国诸侯所聚会，故其俗纤俭习事。杨、平阳杨及平阳，在赵之西。陈西贾秦翟，北贾种、代，石北也，石邑县，在常山。地边胡，数被寇。人矜懻忮，懻音冀，忮音之致反。今以土名强直为懻中。好气，任侠为奸，不事农商。然迫近北夷，师旅亟往，中国委输，时有奇羡。其人羯羠不均，羯，九竭反，羠音兕，皆健羊名。自全晋之时，固已患其●匹妙反悍，而武灵王益厉之，其谣俗犹有赵之风也。
　　　　谚曰：「百里不贩樵，千里不贩籴。」居之一岁，种之以谷；十岁，树之以木；百岁，来之以德。德者，人物之谓也。今有无秩禄之奉、爵邑之入，而乐与之比者，命曰「素封」。封者食租税，岁率户二百，千户之君则二十万，朝觐聘享出其中。庶民农工商贾率亦岁万息二千，百万之家即二十万，而更繇租赋出其中。衣食之欲，恣所好美矣。故曰陆地牧马二百蹄，五十匹。牛千蹄角，百六十七头，马贵而牛贱，以此为率。千足羊，二百五十头。泽中千足彘，水居千石鱼陂，鱼以斤两为计。山居千章之萩，萩木所以为辕也，音秋。安邑千树枣，燕、秦千树栗，蜀、汉、江陵千树橘，淮北荥南河济之闲千树萩，陈、夏千亩漆，齐、鲁千亩桑麻，渭川千亩竹，及名国万家之城，带郭千亩，亩锺之田，六斛四斗。若千亩卮茜，音倩，其花染缯赤黄色。千畦姜韭：千畦，二十五亩。畦，犹陇也。此其人皆与千户侯等。然是富给之资也，不窥市井，不行异邑，坐而待收，身有处士之义而取给焉。若至家贫亲老，妻子耎弱，岁时无以祭祀进醵，渠略反。徐广曰：「会聚饮食。」饮食被服不足以自通，如此不惭耻，则无所比矣。是以无财作力，少有斗智，既饶争时，此其大经也。今理生不待危身取给，则贤人勉焉。是故本富为上，末富次之，奸富最下。无岩处奇士之行，而长贫贱，好语仁义，亦足羞也。
　　　　凡编户之人，富相什则卑下之，伯则畏惮之，千则役，万则仆，物之理也。夫用贫求富，农不如工，工不如商，刺绣文不如倚市门，此言末业，贫者之资也。通邑大都，酤一岁千酿，酰酱千瓨，长颈罂也。浆千甔，罂缶也。都甘反。屠牛羊彘千皮，谷粜千锺，薪稿禾车，船长千丈，木千章，汉书音义曰：「洪洞方稿。章，材也。旧将作大匠掌材者曰章曹掾也。」竹竿万个，其轺车百乘，马车也。牛车千两，木器髹徐广曰：「音休，漆也。」者千枚，铜器千钧，三十斤为一钧。素木、铁器若卮茜千石，石，百二十斤。素木，素器。马蹄噭千，噭音口吊反。牛千足，羊彘千双，僮手指千，僮，奴婢。古者无空手，皆有作务，作务须手指；故曰手指，以别马牛蹄角也。筋角丹砂千斤，其帛絮细布千钧，文采千疋，荅布皮革千石，荅音土合反，荅布，白迭也。漆千斗，糱曲盐豉千荅，或作台，器名有瓵。孙叔敖云：「瓵，瓦器，受斗六升。」合为瓵乎？鲐●千斤，鲐音台。●音自泚反。鲰千石，鲍千钧，鲰音在垢反。枣栗千石者三之，狐貂裘千皮，羔羊裘千石，旃席千具，他果菜千种，子贷金钱千贯，节驵会，驵音祖朗反。驵，侩也。会亦侩也。节，节物贵贱也。谓除估侩，利比于千乘之家也。贪贾三之，廉贾五之。贪贾，未当卖而卖，未可买而买，故得利少，而十得三。廉贾，贵乃卖，贱乃买，故十得五。此亦比千乘之家，其大率也。
　　　　吴楚七国兵起时，长安中列侯封君行从军旅，赍贷子钱，子钱家以为侯邑国在关东，关东成败未决，莫肯与。唯无盐氏出捐千金贷，其息什之。三月，吴楚平。一岁之中，则无盐氏息什倍，用此富埒关中。关中宿商大贾，大底尽诸田，田啬、田兰。韦家栗氏，安陵、杜杜氏，安陵及杜二县，各有杜也。亦巨万。此其章章尤异者也，皆非有爵邑俸禄弄法犯奸而富也，尽推理去就，与时俯仰，获其赢利，以末致财，用本守之，以武一切，用文持之，变化有概，故足术也。若至力农畜，工虞商贾，为权利以成富，不可胜数。
　　　　夫纤啬筋力，理生之正道也，而富者必用奇胜。田农，拙业也，而秦杨以盖一州；掘冢，奸事也，而曲叔以起；博戏，恶业也，而嵇发用之富；行贾，丈夫贱行也，而雍乐成以饶；贩脂，辱处也，而雍伯千金；「雍」一作「翁」。卖酱，小业也，而张氏千万；酒削，薄伎也，理刀剑名。而郅氏鼎食；胃脯，简微也，而浊氏连骑；马医，浅方也，而张里击锺。此皆诚壹之所致也。
　　　　由是观之，富无经业，则货无常主，能者辐凑，不肖者瓦解。千金之家比一都之君，巨万乃与王者同乐，岂所谓「素封」者耶？非也？
　　王莽篡位，国师公刘歆言，周有泉府之官，收不售，与欲得，言卖不售者，官为收取之。无而欲得者，官出与之。易所谓「理财正辞，禁人为非」者也。莽乃下诏曰：「夫周礼有赊贷，周礼泉府之职曰：「凡赊者，祭祀无过旬日，丧纪无过三月。凡民之贷者，与其有司辨而授之，以国服为之息。」谓人以祭祀、丧纪故从官赊买物，不过旬日及三月而偿之。其从官贷物者，共其所属吏定价而后与之，各以其国服事之税而输息也，谓若受园廛之田而贷万钱者，一周之月，出息五百也。贷音土得反。乐语有五均，乐语，乐元语。河闲献王所传，道五均事。按其文：「天子取诸侯之土以立五均，则市无二价，四时常均，强者不得困弱，富者不得要贫，则公家有余息，恩及小人也。」传记各有斡焉。斡音管也。今开赊贷，张五均，设诸斡者，所以齐众庶、抑并兼也。」遂于长安及五都立五均官，更名长安东西市令及雒阳、邯郸、临淄、宛、成都邯郸，故赵郡，今广平郡县。临淄，故齐郡，今北海郡县。宛，今南阳县。兼雒阳、成都，所谓五都也。市长皆为五均司市。东市称京，西市称畿，雒阳称中，余四都各用东西南北为称，皆置交易丞五人，钱府丞一人。工商能采金银铜连锡、登龟取贝者，登，进也。龟有灵，故言登也。皆自占司市钱府，顺时气而取之。各以其所采取之物，自隐实于司市钱府也。占音之赡反。
　　诸司市常以四仲月，实定所掌，为物上中下之价，各自用为其市平，无拘他所。众人买卖五谷布帛丝绵之物，周于人用而不售者，均官有以考检厥实，用其本价取之，无令折钱。万物卬贵，过平一钱，卬，物价起也，音五冈反。则以平价卖与人。其价低贱减平者，听人自相与市，以防贵庾者。庾，积也。以防人积物待贵也。人欲祭祀丧纪而无用者，钱府以所入工商之贡但赊之。但，空也。空赊与之，不取息利。祭祀无过旬，丧纪无过三月。人或乏绝，欲贷以理产业者，均授之，除其费，计所得受息，无过岁什一。均谓各依先后之次也，除其费，谓衣食之费已用者。
　　羲和置命士，督五均六斡，郡有数人，皆用富贾。雒阳薛子仲、张长叔，临淄姓伟等，姓姓，名伟也。乘传求利，交错天下。因与郡县通奸，多张空簿，簿，计簿也。府藏不实，百姓愈病。莽知人苦之，复下诏曰：「夫盐，食肴之将；为食肴之将帅。酒，百药之长，嘉会之好；铁，田农之本；名山大泽，饶衍之藏；五均赊贷，百姓所取，平仰以给赡；仰，音牛向反。钱布铜冶，通行有无，备人用也。此六者，非编户齐人所能家作，必仰于市，虽贵数倍，不得不买。豪人富贾，即要贫弱。先圣知其然也，故斡之。每一斡为设科条防禁，犯者罪至死。」奸吏猾人并侵众庶，各不安生。
　　后汉章帝时，尚书张林上言：「宜自交趾、益州上计吏来市珍宝，收采其利，武帝时所谓均输也。」谓租赋并雇运之直，官总取而官转输于京，故曰均输。诏议之。尚书仆射朱晖奏曰：「按王制：『天子不言有无，诸侯不言多少，食禄之家不与百姓争利。』今均输之法，与贾贩无异，盐利归官，则下人穷怨；布帛为租，则吏多奸盗。诚非明主所当宜行。」帝不从。其后用度益奢。
通典卷第十二　食货十二
　　轻重平籴　常平　义仓○
　　　　周　战国　汉　后汉　晋　宋　齐　后魏　北齐　后周　隋　大唐
　　太公为周立九府圜法，解在钱币篇。太公退又行之于齐。
　　至管仲相桓公，通轻重之权曰：「岁有凶穰，故谷有贵贱；令有缓急，故物有轻重。上令急于求米，则民重米；缓于求米，则民轻米。所缓则贱，所急则贵。人君不理，则畜贾游于市，谓贾人之多蓄积也。乘民之不给，百倍其本矣。给，足也，以十取百。故万乘之国必有万金之贾，千乘之国必有千金之贾者，利有所并也。国多失利，则臣不尽忠，士不尽死矣。计本量委则足矣，委，积也。然而民有饥饿者，谷有所藏也。谓富人多藏谷也。民有余则轻之，故人君敛之以轻；民不足则重之，故人君散之以重。民轻之之时，官为敛籴；民重之之时，官为散之。凡轻重敛散之以时，即准平，守准平，使万室之邑必有万锺之藏，藏镪千万；六斛四斗为锺。镪，钱贯。千室之邑必有千锺之藏，藏镪百万。春以奉耕，夏以奉耘，奉谓供奉。耒耜、器械、种饟、粮食必取赡焉。故大贾畜家不得豪夺吾民矣。」豪谓轻侮之。
　　管子曰：「夫物多则贱，寡则贵，散则轻，聚则重。人君知其然，故视国之羡羡，余也，羊见反。不足而御其财物。谷贱则以币与食，布帛贱则以币与衣，视物之轻重而御之以准，故贵贱可调，而君得其利，则古之理财赋，未有不通其术焉。」谷贱以币与食，布帛贱以币与衣者，「与」当为「易」，随其所贱而以币易取之，则轻重贵贱由君上也。周易损卦六五云：「或益之十朋之龟，弗克违，元吉。」沙门一行注曰：「十朋者，国之守龟，象社稷之臣，能执承顺之道，以奉其君。龟之为物，则生人之重宝，为国之本，损而奉上，则国以之存；损而益下，则人以之存。言于法，则调盈虚御轻重中和之要，若伊尹、太公、管仲之所执。」夫龟者，上达神祇之情，下乃不言而信于人也。斯故往昔用之为币，则一行深知其道矣。
　　齐桓公问于管子曰：「自燧人以来，其大会可得而闻乎？」对曰：「燧人以来，未有不以轻重为天下也。共工之王，帝共工氏，继女娲有天下。水处什之七，陆处什之三，乘天势以隘制天下。至于黄帝之王，谨逃其爪牙，不利其器。藏秘锋芒，不以示人，行机权之道，使人日用而不知。烧山林，破增薮，焚沛泽，沛，大泽也。一说水草兼处曰沛。逐禽兽，实以益人，然后天下可得而牧也。至于尧舜之王，所以化海内者，北用禺氏之玉，禺氏，西北戎名，玉之所出。南贵江汉之珠，其胜禽兽之仇，以大夫随之。」胜犹益也。禽兽之仇者，使其逐禽兽，如从仇雠也。以大夫随之者，使其大夫散邑粟财物，随山泽之人，求其禽兽之皮。公曰：「何谓也？」对曰：「令诸侯之子将委质者，诸国君之子，若卫公子开方、鲁公子季友之类。皆以双武之皮，双武之皮以为裘。卿大夫豹饰，卿大夫，上大夫也。袖谓之饰。列大夫豹幨，列大夫，中大夫也。襟谓之幨，音昌詹反。大夫散其邑粟与其财物，以市武豹之皮，故山林之人刺其猛兽，刺音七亦反。若从亲戚之仇。此君冕服于朝，而猛兽胜于外，大夫以散其财物，万人得受其流，此尧舜之数也。」言尧舜尝用此数。
　　管子曰：「夫富能夺，贫能与，乃可以为天下。富者能夺，抑其利，贫者能赡，恤其乏，乃可君人。国有十年之蓄因之蓄积，常余十年。而不足于食，皆以其技能冀君之禄也。故人君挟其食，据有余而制不足，故人无不系于上也。食者，人之司命，言人君唯以食能制其事，所以人无不系于号令。且君引錣錣，筹也，丁劣反。量用，耕田发草，上得其数矣。人之所食，人有若干步亩之数，计本量委委，积。则足矣。然而人有饥饿不食音嗣者何也？谷有所藏也。言一国之内耕垦之数，君悉知。凡人计口授田，家族多少，足以自给。而人乏于食者，谓豪富之家收藏其谷故。然则人君不能散积聚，均羡余也。不足，则君虽强本趋耕，本则务农。趋读为促。乃使人下相役耳，恶音乌能以为理？」人君若不能散豪富之积，均有余以赡不足，虽务农事，督促播植，适所以益令豪富驱役细人，终不能致理，所谓须有制度于其闲，兼轻重之术。
　　管子曰：「利出于一孔者，凡言利者，不必货利，庆赏威刑皆是。其国无敌；出二孔者，其兵不诎，诎与屈同。屈，穷也，求物反。出三孔者，不可以举兵；出四孔者，其国必亡。先王知其然，故塞人之养，养，利也。羊向反。隘其利途。故予之在君，予音与。夺之在君，贫之在君，富之在君，故人之戴上如日月，亲君若父母。凡将为国，不通于轻重，不可以守人，不能调通人利，不可以语制为大理。分地若一，强者能守；分财若一，智者能收。智有什倍人之功，以一取什。愚有不赓赓犹偿也。音庚。本之事，然而人君不能调，故人有相百倍之生也。夫人富则不可以禄使也，贫则不可以罚威也。法令之不行，万人之不理，贫富之不齐也。且天下者处兹行兹，谓塞利途。若此而天下可一也。夫天下者，使之不使，用之不用。故善为天下者，无曰使之，使不得不使；无曰用之，用不得不用。使其不知其所以然，若巨桥之粟贵籴，则设重泉戍之类是。故善为国者，天下下我高，天下轻我重，天下多我寡，然后可以朝天下。」常以数倾之，若服鲁梁绨之类是。
　　桓公问曰：「不籍而赡国，为之有道乎？」管子曰：「轨守其时，有官天财，何求于人。泰春、泰夏、泰秋、泰冬，泰犹当也。令之所止，令之所发，令之所止，令之所发，谓山泽之所禁发。此物之高下之时，此人之所以相并兼之时也。君素为四备以守之，泰春人之且所用者，泰夏人之且所用者，泰秋人之且所用者，泰冬人之且所用者，皆已廪之矣。」廪，藏也。言四时人之所要，皆先备之，所谓耒耜、器械、种饟、粮食必取赡焉，则豪人大贾不得擅其利。
　　桓公曰：「行币乘马之数柰何。」即臣乘马，所谓箧乘马者，臣犹实也。箧者，以币为箧，而泄重射轻。管子对曰：「士受资以币，大夫受邑以币，人马受食以币，则一国谷赀在上，币赀在下，国谷什倍数也。皮革、筋角、羽毛、竹箭、器械、财物苟合于国器君用者，皆有矩券于上，矩券，常券。君实乡州藏焉。周制，万二千五百家为乡，二千五百家为州。齐虽霸国，尚用周制。曰某月日苟从责者，责读为债。乡决州决，故曰就庸，一日而决。国筴出于谷轨，国之筴，货币乘马者也。」赀，价也。言应合受公家之所给，皆与之币，则谷之价君上权之，其币在下，故谷倍重。其有皮革之类堪于所用者，所在乡州有其数，若今官曹簿帐。人有负公家之债，若耒耜种粮之类者，官司如要器用，若皮革之类者，则与其准纳。如要功庸者，令就役，一日除其簿书耳。此盖君上一切权之也。详轻重之本旨，摧抑富商兼并之家，隘塞利门，则与夺贫富，悉由号令，然可易为理也。此篇经秦焚书，潜蓄人闲。自汉兴，晁、贾、桑、耿诸子，犹有言其术者，其后绝少寻览，无人注解，或编断简蠹，或传讹写谬，年代绵远，详正莫由。今且梗概粗知，固难得搜摘其文字。凡阅古人之书，盖欲发明新意，随时制事，其道无穷，而况机权之术，千变万化，若一二模楷，则同刻舟胶柱耳，他皆类此。
　　桓公问于管子曰：「吾欲守国财而无税于天下，而外因天下，可乎？」对曰：「昔武王有巨桥之粟，贵籴之数，武王即胜殷，得巨桥粟，欲使籴贵。巨桥仓在今广平郡曲周县也。立重泉之戍。戍，名也。假设此戍名，欲人惮役而竞收粟也。重，丈恭反。令曰：『人自有百鼓之粟者不行。』鼓，十二斛也。人举所最粟，举，尽也。最，聚也，子外反。以避重泉之戍。而国谷二什倍，巨桥之粟亦二什倍。武王以巨桥之粟二什倍而市缯帛，军五岁无籍衣于人；以巨桥之粟二什倍而衡黄金，衡，平也。终身无籍于人。」
　　桓公曰：「与天子提衡争秩于诸侯，提，持也。合众弱以事一强者，谓之衡。秩，次也。为之有道乎？」管子曰：「唯籍于号令为可。请以令发师置屯籍农，屯，戍也。发师置戍，人有粟者则不行。十锺之家不行，六斛四斗为锺。百锺之家不行，千锺之家不行，行者不能百之一，千之十，而囷窌之数囷，丘伦反。窌，力救反。皆见于上矣。君按囷窌之数，令之曰：『国贫而用不足，请以平价取之，子皆按囷窌而不得挹损焉。』挹犹谓减其数。君直币之轻重以决其数。直犹当也。谓决其积粟之数。使无券契之责，分之曰券，合之曰契。责读曰债。使百姓皆称贷于君，则无契券之债。则积藏囷窌之粟皆归于君。」
　　桓公曰：「齐西水潦而人饥，齐东丰庸而籴贱，庸，用也。谓丰稔而足用。欲以东之贱被西之贵，为之有道乎？」管子曰：「今齐西之粟釜五锺为釜。百泉，则鏂二十也。斗二升八合曰鏂。乌侯反。泉，钱也。齐东之粟釜十泉，则鏂二钱也。请以令籍人三十泉，得以五谷菽粟决其籍。若此，则西出三斗而决其籍，东出三釜而决其籍，然则釜十之粟皆实于仓廪。西之人饥者得食，寒者得衣，若此则东西之相被，远近之准平矣。」君下令税人三十钱，准以五谷，令齐西之人纳三斗，东之人纳三釜，以振西之人，则东西俱平矣。管子智用无穷，以区区之齐一匡天下，本仁祖义，成其霸业，所行权术，因机而发，非为常道。故别篇云「偏行而不尽」也。
　　桓公曰：「籴贱，寡人恐五谷之归于诸侯，寡人欲为万民藏之，为此有道乎？」管子曰：「今者夷吾过市，有新成囷京者二家，大囷曰京。君请式璧而聘之。」式，用也。璧，石璧也。聘，问也。使玉人刻石为璧，尺万泉，八寸者八千，七寸者七千是也。赐之以璧，仍存问之。行令半年，万民舍其业而为囷京以藏菽粟者过半。
　　管子谓桓公曰：「北郭有掘阙得龟者，掘，穿也，求物反。穿地至泉曰阙，求月反。此检数百里之地也。检，犹比也。以此龟为用者，其数可比百里之地。令过之平盘之中。令，力呈反。过之，犹置之也。平盘者，大盘也。君请起十乘之使，百金之提，起，发也。提，装也。使，色吏反。命北郭得龟之家曰：「赐若服中大夫。」若，汝也。中大夫，齐爵也。曰：「东海之子类于龟，东海之子，其状类龟，假言此龟东海之子耳。东海之子者，海神之子也。托舍于若，托舍，犹寄居也。赐若大夫之服，以终而身，而，若也。劳若以百金劳，赐也。之龟为无赀，之，是也。是龟至宝而无赀也。无赀，无价也。而藏诸泰台，泰台，高台也。立曰无赀。」立龟为，号曰无赀。还四年，伐孤竹。还四年，后四年。丁氏之家粟丁氏，齐之富人，所谓丁惠也。可食三军之师行五月。食音嗣。下以意取。行五月，经五月。召丁氏而命之曰：「吾有无赀之，吾今将有大事，请以为质，音致。下皆同。以假子之邑粟。」即家粟也。丁氏北乡再拜，革筑室赋籍藏龟。革，更也。赋，敷也。籍，席也，才夜反。孤竹之役，丁氏之粟中食三军五月之食。中，当也，丁仲反。下皆同。
　　桓公曰：「吾欲西朝天子而贺献不足，为此有数乎？」管子曰：「请以令城阴里，城者，筑城也。阴里，齐地也。使其墙三重而门九袭。袭亦重也。欲其事密而人不知，又先托筑城。因使玉人刻石为璧，刻石，刻其●石。尺者万泉，八寸者八千，七寸者七千，珪中四千，丁仲反。瑗中五百。」好倍肉曰瑗。璧之数已具，管子西见天子曰：「弊邑之君欲率诸侯而朝先王之庙，观于周室，请以令使天下诸侯，不以彤弓石璧者，彤弓，朱弓也，非齐之所出。盖不可独言石璧，兼以彤弓者，犹藏其机。不得入朝。」天子许之。天下诸侯载黄金珠玉、五谷、文采布帛输齐，输，音式树反。以收石璧。石璧流而之天下，天下财物流而之齐，故国八岁而无籍，阴里之谋也。
　　桓公曰：「吾欲杀商贾之利，而益农夫之事，为此有道乎？」管子对曰：「请重粟之价，若是则田野大辟，而农夫劝其事矣。请以令使卿藏千锺，大夫藏五百锺，列大夫藏百锺，列大夫，中大夫也。富商蓄贾藏五十锺，内可以为国委，于伪反。外可以益农夫矣。」
　　桓公曰：「峥丘之战，峥丘，地名，未闻，一说即葵丘。人多称贷负息以给上之急，寡人欲复业产，业产者，本业也。此何以洽？」洽，通也。言百姓为戎事失其本业，今欲复之，何以通于此也。管子曰：「唯缪数为可耳。」缪读曰谬，假此术以陈其事也。令表称贷之家，表，旌也皆垩白其门而高其闾，亦所以贵重之。使八使者式璧而聘之，以给盐菜之用。令使者赍石璧而与，仍存问之，谦言盐菜之用。称贷之家皆齐首稽颡问曰：「何以得此？」使者曰：「君令曰：寡人闻之，诗曰：『恺悌君子，民之父母。』寡人有峥丘之战，吾闻子假贷吾贫萌，萌与氓同。使有以给，子之力也。」称贷之家皆折其券而削其书，旧执之券皆折毁之，所书之债皆削除之，不用。发其积藏，出其财物以振贫。国中大给，峥丘之谋也。
　　桓公曰：「鲁梁之于齐也，蜂螫也。螫音尸亦反。言鲁梁二国，常为齐患也。吾欲下鲁梁，何行而可？」管子对曰：「鲁梁之民俗为绨，徒奚反，缯之厚者谓之绨。公服绨，令左右服之，人从而服之，因令齐勿敢为，必仰于鲁梁，则是鲁梁释其农事而作绨矣。」桓公即为服于泰山之阳，鲁梁二国在泰山之南，故为服于此，近其境也，欲鲁梁人速知之。十日而服之。管子告鲁梁之贾人曰：「子为我致绨千匹，赐子金三百斤，子十至而金三千斤，则是鲁梁不赋于人，财用足也。」鲁梁之君闻之，则教其人为绨，十三月，鲁梁郭中之人，道路扬尘，十步不相见，绁繑而踵相随，绁繑谓连续也。绁，息列反。繑，丘乔反。车毂●、骑连伍而行。●，啮也，士角反。言其车毂往来相啮，而骑东西连而行，皆趋绨利耳。管子曰：「鲁梁可下矣。公宜服帛，率民去绨，闭关无与鲁梁通使。」后十月，鲁梁人饿馁相及，相及，犹相继。应声之正，无以给上。应声之正，谓急速之赋。正音征。鲁梁之君即令其人去绨修农，谷不可以三月而得。鲁梁之人籴十百，谷斗千钱，齐粜十钱。谷斗十钱。周月，鲁梁之民归齐者十之六。
　　管子曰：「夫人予音与则，夺则怒，先王知其然，故见予之形，见，贤遍反。而不见夺之理，可使由之，不可使知之。故民爱可洽于上也。洽，通也。租籍者，所以强求，在工商曰租籍。强音其两反。租税者，所虑而请也。在农曰租税。虑，犹计也。请，求也。王霸之君，去丘吕反其所以强求，废其所虑而请，故天下乐雅教反从也。春赋以敛缯帛，夏贷以收秋实，盖方春蚕，家阙乏，而赋与之，约收其缯帛也。方夏，农人阙乏，亦赋与之，约取其谷实也。是故人无废事，而国无失利也。人之所乏，君悉与之，则豪富商人不得擅其利。凡五谷者，万物之主也。谷贵则万物必贱，谷贱则万物必贵。两者为敌，则不俱平，故人君御谷物之秩相胜，而操事于其不平之闲，秩，积也。食为人天，故五谷之要，可与万物为敌，其价常不俱平。所以人君视两事之委积，可彼此相胜，轻重于其闲，则国利不散也。故万民无籍而国利归于君也。夫以室庑籍谓之毁成，小曰室，大曰庑，音武。是使人毁坏庐室。以六畜籍谓之止生，畜，许救反。是使人不竞牧养也。以田亩籍谓之禁耕，是止其耕稼也。以正人籍谓之离情，正数之人，若丁壮也。离情，谓离心也。以正户籍谓之养赢。赢谓大贾蓄家也。正数之户既避其籍，则至浮浪为大贾蓄家之所役属，增其利耳。五者不可毕用，故王者偏行而不尽。故天子籍于币，诸侯籍于食。中岁之谷，石十钱，大男食四石，月有四十之籍；大女食三石，月有三十之籍；吾子食二石，月有二十之籍。岁凶谷石二十，则大男有八十之籍，大女有六十之籍，吾子有四十之籍。六十为大男，五十为大女，吾子为小男小女也。按古之石，准今之三斗三升三合。平岁每石税十钱，凶岁税二十者，非必税其人，谓于操事轻重之闲，约收其利也。是人君非发号令收啬而户籍也，彼人君守其本委谨，而男女诸君吾子无不服籍者也。」啬，敛也。委，所委积之物也。谨，严也。言人君不用下令税敛于人，但严守利途，轻重在我，则无所逃其税也。
　　齐之北泽烧火，猎而行火曰烧，式照反。光照堂下。管子入贺曰：「田野辟，农夫必有百倍之利矣。」是岁租税九月而具。桓公问管子曰：「此何故也？」对曰：「万乘、千乘之国，不能无薪而炊，今北泽烧，莫之续，则是农夫得居装而卖其薪荛，大曰薪，小曰荛。一束十倍，则春有以事耜，夏有以决芸，耘同。此租税所以九月而具也。」
　　桓公问管子曰：「终身有天下而勿失，有道乎？」对曰：「请勿施于天下，独施之于吾国。国之广狭，壤之肥硗，有数；终岁食余，有数。彼守国者，守谷而已矣。曰某县之壤广若干，某县之壤狭若干，国之广狭肥硗，人之所食多少，其数君素皆知之。则必积委币，委，蓄也。各于县州里积蓄钱币，所谓万室之邑，必有万锺之藏，藏镪千万；千室之邑，必有千锺之藏，藏镪百万。于是县州里受公钱。公钱即积委之币。泰秋国谷去参之一。去，减也，丘吕反。君下令谓郡县属大夫里邑，皆籍粟入若干，谷重一也，以藏于上者，一其谷价而收藏之。国谷三分则二分在上矣。言先贮币于县邑，当秋时，下令收籴也。则魏李悝行平籴之法，上熟籴三舍一，中熟籴二舍一，下熟中分之，盖出于此。今言去三之一者，约中熟为准耳。泰春国谷倍重数也，泰夏赋谷以理田土，泰秋田谷之存子者若干，今上敛谷以币，人曰无币，以谷，则人之三有归于上矣。言当春谷贵之时，计其价以谷赋与人，秋则敛其币，虽设此令，本意收其谷，人既无币，请输谷，故归于上。重之相因，时之化举，无不为国筴。重之相因，若春时谷贵与谷也。时之化举，若秋时谷贱收谷也。因时之轻重，无不以术权之。则彼诸侯之谷十，吾国谷二十，则诸侯谷归吾国矣。诸侯谷二十，吾国谷十，则吾国谷归于诸侯矣。故善为天下者。谨守重流，重流，谓严守谷价，不使流散。而天下不吾泄矣。泄，散也。吾谷不散出。彼重之相归，如水之就下。吾国岁非凶也，以币藏之，故国谷倍重。诸侯之谷至也，是藏一分而致诸侯之一分也。利不夺于天下。大夫不得以富侈以重藏轻，国常有十国之筴也。此以轻重御天下之道也。」
　　魏文侯相李悝曰：「粜甚贵伤人，此人谓士工商。甚贱伤农，人伤则离散，农伤则国贫，故甚贵与甚贱，其伤一也。善为国者，使人无伤而农益劝。今一夫挟五口，治田百亩，岁收亩一石半，为粟百五十石。除十一之税十五石，余百三十五石。食，人月一石半，五人终岁为粟九十石，余有四十五石。石三十，为钱千三百五十。除社闾尝新春秋之祠用钱三百，余千五十。衣，人率用钱三百，五人终岁用千五百，不足四百五十。少四百五十，不足。不幸疾病死丧之费及上赋敛，又未与此。此农夫所以常困，有不劝耕之心，而令籴至于甚贵者也。是故善平籴者，必谨观岁有上中下熟。上熟其收自四，余四百石；平岁百亩收百五十石，今大熟四倍，收六百石。计人食终岁长四百石，官籴三百石，此为籴三舍一也。中熟自三，余三百石；自三，四百五十石也。终岁长三百石，官籴二百石，此为籴二而舍一也。下熟自倍，余百石。自倍，收三百石，终岁长百石，官籴其五十石，云下熟籴一，谓中分百石之一也。小饥则收百石，平岁百亩之收，收百五十石，今小饥收百石，收三分之二也。中饥七十石，收二分之一也。大饥三十石。收五之一也。以此推之，大小中饥之率。故大熟则上籴三而舍一，中熟则籴二，下熟则籴一，使人适足，价平则止。小饥则发小熟之所敛，官以敛藏出粜。中饥则发中熟之所敛，大饥则发大熟之所敛，而粜之。故虽遇饥馑水旱，粜不贵而人不散，取有余而补不足也。」行之魏国，国以富强。
　　汉宣帝时，岁数丰穰，谷至石五钱，农人少利。大司农中丞耿寿昌请令边郡皆筑仓，以谷贱时增其价而籴以利农，谷贵时减价而粜，名曰「常平仓」，人便之。上乃下诏赐寿昌爵关内侯。元帝即位，罢之。
　　后汉明帝永平五年，作常平仓。
　　晋武帝欲平一江表，时谷贱而布帛贵，帝欲立平籴法，用布帛市谷，以为粮储。议者谓军资尚少，不宜以贵易贱。泰始二年，帝乃下诏曰：「古人权量国用，取赢散滞，有轻重平籴之法。此事久废，希习其宜，而官蓄未广。言者异同，未能达通其制。更令国宝散于穰岁而上不收，贫人困于荒年而国无备，豪人富商挟轻资，蕴重积，以管其利，故农夫苦其业而末作不可禁也。今宜通籴，主者平议，具为条制。」然事未行，至四年，乃立常平仓，丰则籴，俭则粜，以利百姓。
　　宋文帝元嘉中，三吴水潦，谷贵人饥。彭城王义康立议，以「东土灾荒，人凋谷踊，富商蓄米，日成其价。宜班下所在，隐其虚实，令积蓄之家，听留一年储，余皆勒使粜货，为制平价，此所谓常道行于百代，权宜用于一时也。又缘淮岁丰，邑地沃壤，麦既已登，黍粟行就。可折其估赋，仍就交市，三吴饥人，即以贷给，使强壮转运，以赡老弱。」并未施行，人赖之矣。
　　齐武帝永明中，天下米谷布帛贱，上欲立常平仓，市积为储。六年，诏出上库钱五千万，于京师市米，买丝绵纹绢布。扬州出钱千九百一十万，扬州，理建业，今江宁县也。南徐州二百万，南徐州，理京口，今丹阳郡。各于郡所市籴。南荆河州二百万，南荆河州，理寿春，今郡。市丝绵纹绢布米大麦。江州五百万，江州，理浔阳，今郡。市米胡麻。荆州五百万。荆州，理南郡，今江陵。郢州三百万，郢州，理江夏，今郡。皆市绢、绵、布、米、大小豆、大麦、胡麻。湘州二百万，湘州，理长沙，今郡。市米、布、蜡。司州二百五十万，司州，理汝南，今义阳郡。西荆河州二百五十万，西荆河州，理历阳，今郡。南兖州二百五十万，南兖州，理广陵，今郡。雍州五百万，雍州，理襄阳，今郡。市绢绵布米。使台传并于所在市易。
　　后魏孝文时，秘书丞李彪上表曰：「昔之哲王，莫不殷勤稼穑，故尧汤水旱，人无菜色，盖由备之也。汉家乃设常平，魏氏以兵粮制屯田，军国取济。光武一亩不实，罪及牧守。皆明君恤人若此。今山东饥，京师俭，臣以为宜析州郡常调九分之二，京都度支岁用之余，各立官司。年丰籴积于仓，时俭则减私之十二粜之。如此，人必力田以买官绢，又务贮钱以取官粟，年丰则常积，岁凶则直给。」明帝神龟、正光之际，自徐扬内附之后，徐，今彭城郡。扬，今寿春郡。收内兵资，与人和籴，积为边备也。
　　北齐河清中，令诸州郡皆别置富人仓。初立之日，准所领中下户口数，得支一年之粮，逐当州谷价贱时，斟量割当年义租充入。齐制，岁每人出垦租二石，义租五斗，垦租送台，义租纳郡，以备水旱。谷贵，下价粜之，贱则还用所籴之物，依价籴贮。
　　后周文帝刱制六官，司仓掌辨九谷之物，以量国用。足，蓄其余，以待凶荒；不足，则止余用。用足，则以粟贷人，春颁秋敛。
　　隋文帝开皇三年，卫州置黎阳仓，洛州置河阳仓，陕州置常平仓，华州置广通仓，转相灌注，漕关东及汾、晋之粟，以给京师。京师置常平监。
　　五年，工部尚书长孙平奏：「古者三年耕而余一年之积，九年作而有三年之储，虽水旱为灾，人无菜色，皆由劝导有方，蓄积先备。请令诸州百姓及军人劝课当社，共立义仓，收获之日，随其所得，劝课出粟及麦，于当社造仓窖贮之。即委社司，执帐检校，每年收积，勿使损败。若时或不熟，当社有饥馑者，即以此谷振给。」自是诸州储峙委积。
　　至十五年，以义仓贮在人闲，多有费损，诏曰：「本置义仓，止防水旱，百姓之徒，不思久计，轻尔费损，于后乏绝。又北境诸州，异于余处，灵、夏、甘、瓜等十一州，所有义仓杂种，并纳本州岛。若人有旱俭少粮，先给杂种及远年粟。」
　　十六年，又诏，秦、渭、河、廓、豳、陇、泾、宁、原、敷、丹、延、绥、银等州社仓，并于当县安置。又诏，社仓准上中下三等税，上户不过一石，中户不过七斗，下户不过四斗。
　　大唐武德五年，废常平监。八年敕，诸州斗秤，京太府校。
　　贞观初，尚书左丞戴冑上言曰：「水旱凶灾，前圣之所不免。国无九年储蓄，礼经之所明诫。今丧乱之后，户口凋残，每岁租米，未实仓廪，随即出给，纔供当年。若遇凶灾，将何振恤？故隋开皇立制，天下之人，节级输粟，名为社仓。终于文皇，得无饥馑。及大业中，国用不足，并取社仓，以充官费，故至末涂，无以支给。今请自王公以下，爰及众庶，计所垦田稼穑顷亩，每至秋熟，准其见苗，以理劝课，尽令出粟。稻麦之乡，亦同此税。各纳所在，为立义仓。年谷不登，百姓饥馑，当所州县，随便取给。」太宗曰：「既为百姓，先作储贮，官为举掌，以备凶年。非朕所须，横生赋敛，利人之事，深是可嘉。宜下有司，议立条制。」户部尚书韩仲良奏：「王公以下垦田，亩纳二升。其粟麦粳稻之属，各依土地。贮之州县，以备凶年。」制从之。自是天下州县始置义仓，每有饥馑，则开仓振给。
　　高宗永徽二年九月，颁新格：「义仓据地取税，实是劳烦，宜令率户出粟，上上户五石，余各有差。」六年，京东西市置常平仓。高宗、武太后数十年闲，义仓不许杂用，其后公私窘迫，贷义仓支用。自中宗神龙之后，天下义仓，费用向尽。
　　开元二十五年定式：「王公以下，每年户别据所种田，亩别税粟二升，以为义仓。其商贾户若无田及不足者，上上户税五石，上中以下递减各有差。诸出给杂种准粟者，稻谷一斗五升当粟一斗。其折纳糙米者，稻三石折纳糙米一石四斗。
　　天宝八年，凡天下诸色米都九千六百六万二千二百二十石。
　　和籴一百一十三万九千五百三十石：
　　　　关内五十万九千三百四十七石，　　　　河东十一万二百二十九石，　　　　河西三十七万一千七百五十石，　　　　陇右十四万八千二百四石。
　　诸色仓粮总千二百六十五万六千六百二十石：
　　　　北仓六百六十一万六千八百四十石，　　　　太仓七万一千二百七十石，　　　　含嘉仓五百八十三万三千四百石，　　　　太原仓二万八千一百四十石，　　　　永丰仓八万三千七百二十石，　　　　龙门仓二万三千二百五十石。
　　正仓总四千二百一十二万六千一百八十四石：
　　　　关内道百八十二万一千五百一十六石，　　　　河北道百八十二万一千五百一十六石，　　　　河东道三千五十八万九千百八十石，　　　　河西道七十万二千六十五石，　　　　陇右道三十七万二千七百八十石，　　　　剑南道二十二万三千九百四十石，　　　　河南道五百八十二万五千四百一十四石，　　　　淮南道六十八万八千二百五十二石，　　　　江南道九十七万八千八百二十五石，　　　　山南道十四万三千八百八十二石。
　　义仓总六千三百一十七万七千六百六十石：
　　　　关内道五百九十四万六千二百一十二石，　　　　河北道千七百五十四万四千六百石，　　　　河东道七百三十万九千六百一十石，　　　　河西道三十八万八千四百三石，　　　　陇右道三十万三十四石，　　　　剑南道百七十九万七千二百二十八石，　　　　河南道千五百四十二万九千七百六十三石，　　　　淮南道四百八十四万八百七十二石，　　　　江南道六百七十三万九千二百七十石，　　　　山南道二百八十七万一千六百六十八石。
　　常平仓总四百六十万二千二百二十石：
　　　　关内道三十七万五千五百七十石，　　　　河北道百六十六万三千七百七十八石，　　　　河东道五十三万五千三百八十六石，　　　　河西道三万一千九十石，　　　　陇右道四万二千八百五十石，　　　　剑南道七万七百四十石，　　　　河南道一百二十一万二千四百六十四石，　　　　淮南道八万一千一百五十二石，　　　　山南道四万九千一百九十石，　　　　江南道阙。
　　论曰：昔我国家之全盛也，约计岁之恒赋，钱谷布帛五千余万，其数具食货赋税篇下。经费之外，常积羡余。遇百姓不足，而每有蠲恤。自天宝之始，边境多功，宠锡既崇，给用殊广，出纳之职，支计屡空。于是言利之臣继进，而道行矣。割剥为务，岐路多端。每岁所入，增数百万。既而陇右有青海之师，范阳有天门之役，朔方布思之背叛，剑南罗凤之凭陵，或全军不返，或连城而陷。先之以师旅，因之以荐饥，凶逆承隙构兵，两京无藩篱之固，盖是人事，岂唯天时。缅惟高祖、太宗，开国刱业，作程垂训，薄赋轻徭，泽及万方，黎人怀惠。是以肃宗中兴之绩，周月而能成之，虽神算睿谋，举无遗策，戎臣介夫，能竭其力，抑亦累圣积仁之所致也。夫德厚则感深，感深则难摇，人心所系，故速戡大难，少康、平王是也。若敛厚则情离，情离则易动，人心已去，故遂为独夫，殷辛、胡亥是也。今甲兵未息，经费尚繁，重则人不堪，轻则用不足，酌古之要，适今之宜，既弊而思变，乃泽流无竭。夫欲人之安也，在于薄敛，敛之薄也，在于节用。若用之不节，宁敛之欲薄，其可得乎？先在省不急之费，定经用之数，使下之人，知上有忧恤之心，取非获已，自然乐其输矣。古之取于人也，唯食土之毛，谓什一而税；役人之力，谓一岁三日。未有直敛人之财，而得其无怨，况取之不薄，令之不均乎！自燧人氏逮于三王，皆通轻重之法，以制国用，以抑兼并，致财足而食丰，人安而政洽，诚为邦之所急，理道之所先，岂常才之士而能达也。民者，瞑也，可使由之，不可使因之。审其众寡，量其优劣，饶赡之道，自有其术。历观制作之者，固非易遇其人。周之兴也得太公，齐之霸也得管仲，魏之富也得李悝，秦之强也得商鞅，后周有苏绰，隋氏有高颎。此六贤者，上以成王业，兴霸图，次以富国强兵，立事可法。其汉代桑弘羊、耿寿昌之辈，皆起自贾竖，虽本于求利，犹事有成绩。自兹以降，虽无代无人，其余经邦正俗，兴利除害，怀济时之略，韫致理之机者，盖不可多见矣。农者，有国之本也。先使各安其业，是以随其受田，税其所植。焉可征求货币，舍其所有而责其所无者哉！天下农人，皆当粜鬻，豪商富室，乘急贱收，旋致罄竭，更仍贵籴，往复受弊，无有已时，欲其安业，不可得也。故晁错曰：「欲民务农，在于贵粟，贵粟之道，在于使民以粟为赏罚。如此农民有钱，粟有所泄。」谓官以法收取之也。诚如是，则天下之田尽辟，天下之仓尽盈。然后行其轨数，度其轻重，化以王道，扇之和风，率循礼义之方，皆登仁寿之域，斯不以难矣。在昔尧汤，水旱作沴，而人无捐瘠，以国有储蓄。若赋敛之数重，黎庶之力竭，而公府之积，无经岁之用，不幸有一二千里水旱虫霜，或一方兴师动众，废于艺殖，宁免赋阙而用乏，人流而国危者哉！通典选举典

通典卷第十三　选举一并序
　　自昔羲后，因以物命官，事简人淳，唯以道化，上无求欲于下，下无干进于上，百姓自足，海内乂安，不是贤而非愚，不沽名而尚行，推择之典，无所闻焉。爰洎唐、虞之官人也，俾乂水土，缉熙帝载，敷五教，正五刑，播百谷，典三礼，咨于四岳，明扬侧陋，询事考言，故举无失德。然犹三载考绩，三考黜陟幽明，流四凶族，不仁者远，斯则选贤任能之大略也。三王之代，朴散俗浇，难以道驭，务勤其教，立庠塾于乡闾，建黉学于都邑，训公卿大夫之子弟，设俊、造之目而勖勉成之。自幼年入学，至四十方仕，然后行备业全，事理绩茂。秦汉以降，乃异于斯。其行教也不深，其取材也务速，欲人浸渍于五常之道，皆登仁寿之域，何可及已。夫上材盖寡，中材则多，有可移之性，敦其教方善。若不敦其教，欲求多贤，亦不可及已。非今人多不肖，古人多材能，在施政立本，使之然也。而况以言取士，既已失之，考言唯华，失之愈远。若变兹道，材何远乎？
　　第一　历代制上　　第二　历代制中　　第三　历代制下　考绩　　第四　杂议论上　　第五　杂议论中　　第六　杂议论下
　　历代制上周　秦　汉　后汉
　　周官大司徒职：「以乡三物教万民，而宾兴之：一曰六德，二曰六行，三曰六艺。」并具学篇中。诗、书、礼、乐，谓之四术。四术既修，九年大成。凡士之有善，乡先论士之秀者，升诸司徒，曰选士；司徒论选士之秀者而升诸学，曰俊士；既升而不征者，曰造士；大乐正论造士之秀者升诸司马，曰进士。司马论进士之贤者及乡老、群吏献贤能之书于王，王再拜受之，登于天府，藏于祖庙，内史书其贰而行焉。书其贰，谓写其副本。在其职也，则乡大夫、乡老举贤能而宾其礼，司徒教三物而兴诸学，司马辩官材以定其论，太宰诏废置而持其柄，内史赞与夺而贰于中，司士掌其版而知其数。论定然后官之，任官然后爵之，位定然后禄之。盖择材取士如此之详也。
　　秦自孝公讷商鞅策，富国强兵为务，仕进之途唯辟田与胜敌而已。以至始皇，遂平天下。
　　汉高祖初，未遑立制。至十一年，乃下诏曰：「贤士大夫既与我定有天下，而不与我共安利之，可乎？有肯从我游者，吾能尊荣之。以布告天下。其有称明德者，御史、中执法、郡守必身劝勉，遣诣丞相府，置其行、义及年。有其人而不言者，免官。」又制诸侯王得自除内史以下，汉独为置丞相也。
　　惠帝四年，诏举人孝悌力田者，复其身。
　　高后元年，初置孝悌官二千石者一人。特置此官而尊其秩，欲以劝勉天下，各令敦行务本。
　　文帝因晁错言，务农贵粟，诏许人纳粟得拜爵及赎罪。
　　至景帝后元二年，诏曰：「有市籍赀多不得官，唯廉士寡欲易足。今赀算十以上乃得官，赀少则不得官，朕甚愍之。减至四算得官。」有市籍，谓贾人有财不得为吏。赀万钱，算百二十也。算十，十万也。时疾吏之贪，以为衣食足，知荣辱，故限赀十万乃得为吏。廉士无赀，减至四算，乃得官也。
　　武帝建元初，始诏天下举贤良方正直言极谏之士，其理申、商、韩非、苏秦、张仪之言，乱国政，皆罢之。申、商、韩刑名之学，苏、张纵横之说，并不用。
　　元光元年，举贤良，董仲舒对曰：「今之郡守、县令，民之师帅，所使承流而宣化也。故师帅不贤，则主德不宣，恩泽不流。今吏既无教训于下，或不承用主上之法，暴虐百姓，与奸为市，言小吏有为奸欺者，守令不举，乃反与之交易求利也。贫穷孤弱，冤苦失职，甚不称陛下之意。夫长吏多出于郎中、中郎，吏二千石子弟选郎吏，又以富赀，未必贤也。且古所谓功者，以任官称职为差，非谓积日累久也。故小材虽累日，不离于小官；贤材虽未久，不害为辅佐。是以有司竭力尽智，务治其业而以赴功。今则不然，累日以取贵，积久以致官，是以廉耻贸乱，贤不肖混淆也。请令诸侯、列卿、郡守、二千石，各择其吏民之贤者，岁贡各二人以给宿卫，且以观大臣之能；所贡贤者有赏，不肖者有罚。夫如是，诸侯、吏二千石皆尽心于求贤，天下之士可得而官使也。授之以官，以使其材也。无以日月为功，实试贤能为上，量材而授官，禄德而定位，录，谓存视也。则廉耻殊路，贤不肖异处矣。」帝于是令郡国举孝廉各一人。孝，谓善事父母。廉，谓清洁廉隅。又制：「郡国口二十万以上岁察一人，四十万以上二人，六十万三人，八十万四人，百万五人，百二十万六人；不满二十万，二岁一人；不满十万，三岁一人。限以四科：一曰德行高妙，志节清白；二曰学通行修，经中博士；三曰明习法令，足以决疑，能按章覆问，文中御史；四曰刚毅多略，遭事不惑，明足决断，材任三辅县令。」至五年，又诏征吏人有明当代之务，习先圣之术者，县次给食，令与计偕。计者，上计簿使也。郡国每岁遣诣京师上之。偕者，俱也。令所征之人与上计者俱来，而县次给之食也。
　　元朔元年，又诏曰：「夫本仁祖义，德禄贤，劝善刑暴，本仁祖义，谓以仁义为本始。五帝三王所繇昌也。故诏执事，兴廉举孝，庶几成风。夫『十室之邑，必有忠信；三人并行，厥有我师』。今或至阖郡而不荐一人，阖，闭也。总一郡之中，故言阖郡也。是化不下究，而积行之君子壅于上闻也。究，竟也。言见壅遏，不得闻于天子也。且进贤受上赏，蔽贤蒙显戮，古之道也。其与中二千石、礼官、博士议不举者罪。」是时天下慎法，莫敢谬举，而贡士盖鲜，故有斯诏。有司奏请议曰：「古者，诸侯贡士，壹适谓之好德，适，得其人也。再适谓之贤贤，三适谓之有功，乃加九锡。九锡者，一曰车马，二曰衣服，三曰乐悬，四曰朱户，五曰纳陛，六曰虎贲百人，七曰鈇钺，八曰弓矢，九曰秬鬯。此皆天子制度，尊之，故事事锡与，但数少耳。然九锡经本无文，周礼以为九命，春秋说有之。凡九锡备物，伯者盛礼，齐桓、晋文犹不能备。今三进贤便受之，似不然也。当受进贤之赐。尚书大传云：「三适谓之有功，赐以车服、弓矢。」不贡士，一则黜爵，再则黜地，三则黜爵削地毕矣。夫附下罔上者死，附上罔下者刑，与闻国政而无益于人者斥，在上位而不能进贤者退。其不举孝，不奉诏，当以不敬论；为其不求士报国也。不察廉，为不胜任也，当免。」奏可。凡郡国之官，非傅相，其它既自署置。又调属僚及部人之贤者，举为秀才、廉吏，而贡于王庭，多拜为郎。居三署，无常员，或至千人，属光禄勋。故卿、校、牧、守，居闲待诏，或郡国贡送，公交车征起，悉在焉。光禄勋复于三署中铨第郎吏，岁举秀才、廉吏，出为他官，以补阙员。后汉制同。
　　元封五年，又诏曰：「盖有非常之功，必待非常之人。故马或奔踶而致千里，踶，蹋也。奔，走也。奔踶者，乘之即奔，立则蹋人。踶，徒计反。士或有负俗之累而立功名。负俗，谓被世讥论也。累，力瑞反。夫泛驾之马，泛，覆也，音芳勇反。覆驾者，言马有逸气而不循轨辙也。跅弛之士，跅者，跅落无检局也。弛者，放废不遵礼度也。跅，音吐各反。亦在御之而已。其令州县察吏人有茂材异等，茂材异等者，超等轶群不与凡同也。可为将相及使绝国者。」绝远之国。
  </div>
  <div class="pagination">
   <a href="通典_page4.html">
    上一页
   </a>
   <a href="通典.html">
    1
   </a>
   <a href="通典_page2.html">
    2
   </a>
   <a href="通典_page3.html">
    3
   </a>
   <a href="通典_page4.html">
    4
   </a>
   <span class="current-page">
    5
   </span>
   <a href="通典_page6.html">
    6
   </a>
   <a href="通典_page7.html">
    7
   </a>
   <a href="通典_page8.html">
    8
   </a>
   <a href="通典_page9.html">
    9
   </a>
   <a href="通典_page10.html">
    10
   </a>
   <span>
    ...
   </span>
   <a href="通典_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
