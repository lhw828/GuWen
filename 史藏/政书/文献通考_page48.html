<!DOCTYPE html>
<html>
<head>
    <meta charset="UTF-8">
    <title>文献通考 - 第 48 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 48 页/共 334 页</h1>
    <div class="content">    高宗绍兴二年，臣僚言：“守令有四善四最考课之法，虽具载条格，欲明诏监司守臣遵行。”诏命吏部申明行下。
    三年，礼部员外郎舒清国言：“诸道郡县顷罹兵毁，请以户口增否，别立守令考课，分为上、中、下三等，每等又为三甲，置籍考校。县令课绩，知、通考之；知州课绩，监司考之；考功会其已成，较其优劣而赏罚焉。”从其议。
    六年，王弗请令江淮官久任而课其功过。上曰：“朕昔为元帅时，见州县官言：‘在官者以三年为一任，一年立威信，二年守规矩，三年则务收人情，以为去计。’今止以二年为任，虽有葺治之心，亦无暇矣。可如所奏（中兴之初，赴调之士萃於东南，令权以二年为任，以纾留滞，兵休日仍旧）。”又诏：“自今监司分上下半年，开具所部知县有无善政显著、缪懦不职，申省。”
    十四年，司封郎中李涧言：“今知县再任，六考乃升通判，而丞与诸司属官，初无吏责，反以四考关升，故人皆有所择而不愿就。又因民事得罪之人，虽微罪亦终身废弃，故人皆有所惧而不敢就。请自今应理亲民者，并通及六考关升，而应缘民事之人，自徒以上乃取旨。”
    二十五年，监察御史何溥言：“州县之间，贪吏为虐，监司不问，郡守不诃，甚失陛下委任之意。臣请郡守不治，而监司得以按之，则郡守当坐纵容之罪；监司不按，而台谏得以劾之，则监司当受失察之罪。而又每岁校其所按之多寡，以为殿最之课。”从之。
    二十七年，校书郎陈俊卿上言：“人之才性，各有所长。稷、契、皋陶、垂、益、伯夷，在唐、虞之际，各守一官，至终身不易。此数君子者，使之更来迭去，易地而居，未必尽其能，况其馀乎？今也监司帅臣，小州换大州，东路易西路，送迎扰扰；内而朝廷百执事，亦往往计日待迁，视所居之官有如传舍。臣尝考太祖朝，任魏丕掌作坊十年，刘温叟高台丞十有二年，太宗朝，刘蒙正掌内藏二十馀年，此祖宗之良法也。望令监司、帅守有政术优异者，或增秩赐金，或待终秩而後迁，使久於其职，察其勤惰而升黜之，庶几人安其分，而万事举矣。”诏三省行之。
    孝宗兴隆元年，先是，以恩例减磨勘者，率以四年为一官，有初官部数纲而径转朝郎者。至是，始著对用之令，凡一年减年，对一年实历乃得。
    四年，臣僚言：“有其事斯有其劳，有其劳斯谓之考。今有丐祠於私室，受禄於公家，秩终则计考书历，用以升改，甚不称陛下劝勤责实之意。”乃诏：选人任岳祠并不理为考。
    乾道三年，廷臣上言：“我祖宗盛时，有京朝官考课，有幕职、州县官考课。其後为审官院，为考课院，皆命中书或两制臣僚校其能否，以施赏罚，百馀年如一日也。独熙宁中始罢之，自此州县之吏，苟简自恣，不复知有殿最，虽有批书，徒为文具。至若身为侍从，则并与批书俱亡矣，尚何考焉？今陛下励精庶政，棕核名实，望遵故事，应监司、郡守朝辞日，别给御前历子，如荐贤才为几人，使各录其正犯，若为治钱，若为理狱讼，兴某利，除某害，各为条目，使之祗奉新书，黾勉从事。每考，令当职官吏从实批书，代还，使藉手以见陛下，然後诏执事精加考核。其风绩有闻者，优与增秩；所莅无状者，罚自无赦。薄海内外，风俗丕变，贤者效职，而中下之才亦皆强於为善。”上乃诏经筵官参照祖宗考课之法，讲而行之。
    广西提刑张维考察本部守令，以政平讼理为臧，以政不平讼不理为否，而臧否之中，复有优劣。凡臧之品有三：臧之最，臧之次，臧之下。否之品有二：否之最，否之次。天子嘉其法，颁之诸道，视以为式，令监司、帅臣岁终各以其能否之实闻於朝，其有贪墨庸懦，庇而不发，致台谏论列者，各有罚。其冬，礼部郎官胡元质论其法犹未尽，上问其故，元质曰：“治效赫然，职事废弛，臧否定矣。其有治状隐而未著，无功过可书，一切名之以否，则何武之平平，阳城之下下皆可也否也？愿令监司、帅臣置之臧否之外，无强名之。”上曰：“善。”
    八年，诏：“臧否为三等：治效显著为臧，贪刻庸缪为否，无功无过为平。令详加考察，明著事实，如不公，令御史台弹奏。”
    张拭、胡铨久不理年劳，上嘉其廉静，诏拭特迁两官，铨磨勘四官。
    光宗初，言者谓：“臧否之法，多由请，缪者营救其入否，平者侥幸其为臧。况观其初而未安於政者，先在所否；待久而後见其过者，预以为臧。臧否一定，则臧者虽有疵而终不指，否者虽有美而终不录。愿诏各举所知，而罢其令。”
    宁宗庆元三年，右正言应武言：“祖宗以一郡之官总之太守，诸郡之官总之监司，而又以诸道之监司总之御史。朝廷以殿最三等察监司，监司以三科考郡守而下，皆辨其职而进退之。今郡国按刺之权浸轻，多徇私情而废公法。臣尝考承平旧制，於御史台别立考课职司一司，以刺举多者为中，无所刺举为下。盖监司受察，则郡守不得苟安；郡守振职，则僚属莫敢自肆。愿陛下遵而行之，申严其令，岁终各以能否之实闻於上，以诏升黜。其贪墨昏懦，致台谏奏劾者，坐监司、郡守以容庇之罪。”诏行焉。
    ●卷四十 学校考一
    ○太学
    《王制》：“有虞氏养国老於上庠，养庶老於下庠。夏后氏养国老於东序，养庶老於西序。殷人养国老於右学，养庶老於左学。周人养国老於东胶，养庶老於虞庠。虞庠在国之西郊（皆学名也。异者，四代相变，或上西，或上东，或贵在国，或贵在郊。上庠、右学，太学也，在西郊。下庠、左学，小学也，在国中王宫之东。东序、东胶，亦太学，在国中王宫之东。西序、虞庠，亦小学，西序在西郊，周立小学於西郊。国老谓卿大夫致仕者，庶老谓士及庶人在官者。养国老者为太学，养庶老者为小学）。”
    米廪，有虞氏之庠也。序，夏后氏之序也。瞽宗，殷学也。宫，周学也（庠之为言祥也，於以考礼详事，鲁谓之米廪，虞帝上孝，令藏粢盛之委焉。序，次序王事也。瞽宗，乐师，瞽蒙之所宗也，古者有道德者使教焉，死则以为乐祖，於此祭之。之为言班也，於此班政教也）。
    夏曰校，殷曰序，周曰庠，学则三代共之（校、序、庠皆乡学；学，国学也。共之，无异名也）。
    《礼书》曰：“四代之学，虞则上庠、下庠，夏则东序、西序，商则右学、左学，周则东胶、虞庠，而周则又有辟ń、成均、瞽宗之名。则上庠、东序、右学、东胶，太学也，故国老於之养焉；下庠、西序、左学、虞庠，小学也，故庶老於之养焉。《记》曰：‘天子设四学。’盖周之制也。周之辟ń即成均也，东胶即东序也，瞽宗即右学也，盖以其明之以法、和之以道则曰辟ń（郑氏释《王制》谓：“辟，明也。ń，和也，所以明和天下。”毛氏释《诗》谓：“水旋邱如璧以节观者，故曰辟ń。”孔颖达曰：“《礼》注解其义，《诗》注解其形”），以其成其亏、均其过不及则曰成均，以习射事则曰序，以纠德行则曰胶，以乐祖在焉则曰瞽宗，以居右焉则曰右学。盖周之学，成均居中，其左东序，其右瞽宗，此太学也；虞庠在国之西郊，小学也。《记》曰：‘天子视学，命有司行事，祭先圣先师焉。卒事，遂东序，设三老、五更之席。’又曰：‘食三老、五更於太学，所以教诸侯之弟。祀先贤於西学，所以教诸侯之德。’夫天子视学，则成均也。命有司行事，祭先圣先师焉，即祀先贤於西学也，祀先贤於西学，则祭於瞽宗也。有司卒事，东序，设三老、五更之席，即养国老於东胶也，养国老於东胶，即食三老、五更於太学也。然则商之右学，则周谓之西学，亦谓之瞽宗；夏之东序，在周谓之东胶，亦谓之太学。盖夏学上东而下西，商学下右而上左，周之所存，特其上者耳。则右学、东序，盖与成均并建於一邱之上而己。由是观之，成均颁学政，右学祀乐祖，东序养老、更，右学、东序不特存其制而己。又因其所上之方而位之也。夫诸侯之学，小学在内，太学在外，故《王制》言‘小学则公宫南之左，太学在郊。’以其选士由内以升於外，然後达於京故也。天子之学，小学居外，太学居内，故《文王世子》言‘凡语於郊，然後於成均，取爵於上尊。’以其选士由外以升於内，然後达於朝故也。”
    江陵项氏《松滋县学记》曰：“学制之可见於书者自五帝始，其名曰成均。说者曰：以成性也。然则有民斯可教，有教斯可学，自开辟则既然矣。有虞氏始即学以藏粢而命之曰庠，又曰米廪，则自其孝养之心发之也。夏后氏以射造士，如《行苇》、《矍相》之所言，而命之曰序，则以检其行也。商人以乐造士，如夔与《大司乐》所言，而命之曰学，又曰瞽宗，则以成其德也。学之音则校，校之义则教也，盖仿於商人。先王之所以教者备矣。周人而兼用之，内即近郊并建四学，虞庠在其北，夏序在其东，商校在西，当代之学居中南面，而三学环之，命之曰胶，又曰辟ń。郊言其地，璧言其象，皆古人假借字也。其外亦以四学之制，参而行之。凡侯国皆立当代之学，而损其制，曰泮宫，凡乡皆立虞庠，凡州皆立夏序，凡党皆立商校，於是四代之学达於天下。夫人而习闻之，故今百家所记，参错不同者无他，皆即周制杂指而互言之也。”
    司徒六礼以节民性，明七教以兴民德，齐八政以防淫，一道德以同俗，养耆老以致孝，恤孤独以逮不足，上贤以崇德，简不肖以绌恶（六礼：冠、昏、丧、祭、乡、相见。七教：父子、兄弟、夫妇、君臣、长幼、朋友、宾客。八政：饮食、衣服、事为、异别、度、量、数、制）。命乡简不率教者以告。耆老皆朝於庠，元日习射上功，习乡上齿，大司徒率国之俊士与执事焉（朝犹会也。此庠谓乡学也。乡谓饮酒也。将习礼以化之）。不变，命国之右乡，简不率教者移之左；命国之左乡，简不率教者移之右，如初礼（中年考校而又不变，则使转徙其居也）。不变，移之郊，如初礼（郊，乡界之外）。不变，移之遂（远郊之外），如初礼。不变，屏之远方，终身不齿。命乡论秀士，升之司徒，曰选士（移居於司徒也。秀士，乡大夫所考有德行、道艺者）。司徒论选士之秀者而升之学，曰俊士（可使习礼者。学，太学）。升於司徒者不征於乡，升於学者不征於司徒，曰造士（不征，不给其徭役。造，成也，能习礼则为成士。正义云：“此徭役者，供学及司徒细碎之徭役。”）乐正从四术，立四教（即诗、书、礼、乐），顺先王诗、书、礼、乐以造士，春秋教之以礼、乐，冬夏教之以诗、书。王太子，王子，群后之太子，卿、大夫、元士之子，国之俊选，皆造焉。凡入学以齿。将出学，小胥、大胥、小乐正，简不帅教者以告於大乐正，大乐正以告於王（此所简者，谓王太子，王子，群后之太子，卿、大夫、元士之子。大胥、小胥皆乐官属也。出学，谓九年大成学止也），王命三公、九卿、大夫、元士皆入学。不变，王亲视学（亦习礼以化之。不变，王亲临，重弃贤者子孙。此习礼皆於大学也）。不变，王三日不举（去食乐），屏之远方，西方曰棘，东方曰寄（棘，逼也。逼寄於夷戎。不屏於南北，谓其太远），终身不齿。
    《礼书》曰：“乡简不率教者，至於四不变然後屏之，小乐正简国子之不帅教，止於二不变则屏之者，先王以匹庶之家为易治，膏粱之性为难化。以其易治，故乡遂之所考，常在三年大比之时。以其难化，故国子之出学，常在九年大成之後。三年而考，故必在於四不变，然後屏之。九年而简，则虽二不变，屏之可也。古之学政，其轻者有觥挞，其重者不过屏斥而己。若夫万民之不服教，其附於刑者归於士。”
    又曰：“秀於一乡者谓之秀士，中於所选谓之选士，俊士以其德之敏也，造士以其材之成也，进士以其将进而用之也。选士升於司徒而不征於乡，俊士升於学而不征於司徒。俊士亦谓之造士，盖学至於此，材成德敏，非可一名命之也。《传》曰：‘十人曰选，百人曰俊。’此论其大致然也。古之六卿，其分职也未尝不通，其联事也未尝不分。司徒掌邦教，司马掌邦政，未尝不分也。有发则司徒教士以车甲，升造士则司马辩论官材，未尝不通也。《周官》大司马之属司士曰：‘以德诏爵’。此司马辩论官材之谓也。”
    大乐正论造士之秀者，以告於王，而升诸司马，曰进士（移名於司马。进士，可进受爵禄也）。司马辩论官材（辩其论，官其材，观其所长也），论进士之贤者，以告於王，而定其论。论定然後官之，任官然後爵之，位定然後禄之。
    师氏掌以[A134]诏王（[A134]音美）。掌国中失之事以教国子弟（教之使识旧事。中，中礼者。失，失礼者）。凡国之贵游子弟学焉。
    保氏掌谏王恶，而养国子以道。
    大司乐掌成均之法，以治建国之学政，而合国之子弟焉（均，调也。乐师主调其音，大司乐主受此成事以调之乐。董仲舒云：成均，五帝之学）。凡有道者、有德者使教焉，死则以为乐祖，祭於瞽宗（祭於学宫中）。
    大胥掌学士之版，以待致诸子（学士，谓卿大夫诸子学舞者。版，籍也，今时乡户籍，世谓之户版。大胥主此籍，以待当召聚学舞者。卿大夫之诸子，则按此籍以召之）。春入学，舍菜、合舞。秋颁学，合声（春使之学，秋颁其材艺所为。合声亦等其曲折，使应节奏）。
    《文王世子》：凡学（户孝反，教也）世子及学士必时（学士，谓司徒论俊选所升於学者）。春夏学干戈，秋冬学羽，皆於东序（干戈，万舞，象武也，用动作之时学之。舞，象文也，用安静之时以学之）。小乐正学干，大胥赞之；师学戈，师丞赞之（四人皆乐官之属，通职，秋冬亦学以羽。小乐正，乐师也，《周礼》乐师掌国学之政，教国子小舞。大胥所掌见上。师掌教国子舞羽吹。《疏》曰：“此经杂，多有诸侯之礼，故谓之大乐正、小乐正也。小舞即年幼小时教之舞，其舞即舞、羽舞、皇舞、耗舞、干舞、人舞也。《周礼》唯有师，此云师丞者，或诸侯之礼，或异代之法）。胥鼓《南》  （《南》，南夷之乐。胥掌以大乐之会正舞位，旄人教夷乐则以鼓节之）。春诵、夏弦，大师诏之瞽宗。秋学礼，执礼者诏之。冬读书，典书者诏之。礼在瞽宗，书在上庠（诵谓歌乐也。弦谓以丝播诗。阳用事则学之以声，阴用事则学之以事，因时顺气，於功易也。周立三代之学，学书於有虞氏之学，典谟之教所由兴也。学舞於夏后氏之学，文武中也。学礼乐於殷之学，功成治定，与己同也）。凡祭与养老乞言、合语之礼，皆小乐正诏之於东序（学以三者之威仪也。合语谓乡射、乡饮酒、大射、燕射之属也。《乡射义》曰：“古者於旅也语。”疏曰：合语谓合会义理而语说。《诗 楚茨》论祭祀之事云：“笑语卒获。”笺云：“古者於旅也语。”是祭有合语也。养老既乞言，自然合语也。周立三代之学，三代学皆立大学、小学。今按：下养老於东序，是周之大学，夏之东序也。又《王制》之养老於虞庠，是周之小学为虞庠也）。大乐正学舞干戚、语说、命乞言，皆大乐正授数（学以三者之义也。戚，斧也。语说，合语之说。数，篇数。疏云：谓大乐正授世子及学士等篇章之数，为之讲说，使知义理）。大司成论说在东序（论说，课其义之深浅、才能优劣。此云“乐正司业，父师司成”，则大司成，司徒之属师氏也）。凡侍坐於大司成者，远近三席可以问（犹容也。容三席则得指画相分别也。席之以制，广三尺三寸三分，则是所谓甬丈也）。终则负墙（就後席相避）。列事未尽不问（错尊者之语不敬也）。
    《乐书》曰：“《王制》之教造士，春秋以礼、乐，冬夏以诗、书，《文王世子》之教世子，春夏以干戈、秋冬以羽者，升於学者之造士，则其才向於有成，其教之也易，故先其难者，而以诗、书後於礼、乐。贵骄之世子，则其性诱於外物，其教之也难，故先其易者，而以干戈羽後於礼、乐、诗、书。《周官》师氏教国子在司徒教民之後，《记》言教国之子弟在乡遂之後，其教之难易盖可见矣。然《王制》主於教造士，而王太子，王子，群后之太子，卿大夫、元士之子亦预焉。《文王世子》主於教世子，而国之学士亦及焉。特其所主者异，教之所施有先後尔。”
    凡语於郊者（语谓论说於郊学。疏曰：郊，西郊也，周以虞庠为小学，在西郊，天子亲视学而考课论说也），必取贤敛才焉。或以德进，或以事举，或以言扬（大学正论造士之秀者升诸司马，曰进士，谓此矣）。曲艺皆誓之（曲艺，小技能。誓，谨也。皆使谨习其事），以待又语（又语为後复论说也。疏：令待後复论说之日，如春待秋时也）。三而一有焉（三说之中有一善则中之，以有曲艺，不必尽善），乃进其等（进於众学者。等，辈，）以其序（又以其艺为次），谓之郊人，远之（候事官之缺者以代之。远之者，不曰俊选曰郊人，贱技艺。疏：谓之郊人，以其犹在郊学也）。於成均以及取爵以上尊也（天子饮酒於虞庠，则郊人亦得酌於上尊以相旅）。
    《尚书大传》：“使公卿之太子，大夫、元士之子，十有三年始入小学，见小节焉，践小义焉；二十入大学，见大节焉，践大义焉。故入小学知父子之道、长幼之序，入大学知君臣之义、上下之位。故为君则君，为臣则臣，为父则父，为子则子。”
    程子曰：“古者八岁入小学，十五入大学，择其才之可教者聚之，不肖者复之农亩。盖士农不易业，既入学则不治农，然後士农判。古之学者自十五入学，至四十方仕，中自有二十五年学，又无利可趋，则所志可知。须去趋善，便自此成德。後之人自童稚己有汲汲趋利之意，何由得向善？其古人必使四十而仕，然後志定。只营衣食无害，惟利禄之诱最害人。”
    朱子《大学章句序》曰：“人生八岁，则自王公以下至於庶人之子弟，皆入小学，而教之以洒扫、应对、进退之节，礼乐射御书数之文。及其十有五年，则自天子之元子、众子，以至公卿、大夫、元士之子，与凡民之俊秀，皆入大学，而教之以穷理、正心、修己、治人之道。此又学校之教、大小之节所以分也。”
    按：八岁入小学，十五入大学，《大戴礼 保傅传》及《白虎通》之说。十三年入小学、二十入大学，《尚书大传》之说。程、朱二子从《保傅》、《白虎通》。
    又按：注云十五年入小学、十八入大学者，谓诸子姓既成者至十五入小学，其早成者十八入大学。《内则》曰“十年出就外傅，居宿於外，学书计”者，谓公卿已下教子於家也。今以诸书所载及此注详之，则《保傅》及《白虎通》所言八岁入小学者，乃天子世子之礼。所谓小学则在师氏虎门之左，大学则在王宫之东，亦皆天子之学也。《尚书大传》所言十三年入小学，乃公卿、大夫、元士子之礼。盖公卿已下之子弟年方童幼，未应便入天子之学，所以十年出就外傅，且学於家塾，直至十五，方令入师氏所掌虎门小学。而天子则别无私学，所以世子八岁便入小学欤？
    《王制》：“天子曰辟雍（辟，明也。雍，和也。所以明和天下）。”
    《诗 灵台》：“ね业维枞，贲鼓维镛。於论鼓钟，於乐辟雍。”“於论鼓钟，於乐辟雍。鼍鼓逢逢，蒙瞍奏公。（植者曰ね，横者曰拘业，大板也。枞，崇牙也，贲，大鼓。镛，大钟。论之言伦也，言得其伦理。水旋邱如璧曰辟ń，以节观者。逢逢，和也。有眸子而无见曰蒙，无眸子曰瞍。公，事也。”）
    朱子曰：“《王制》论学曰：‘天子曰辟ń，诸侯曰泮宫。’说者以为辟ń，大射行礼之处也，水旋邱如璧以节观者。泮宫，诸侯乡射之宫也，其水半之。盖东、西门以南通水，北无也。故《振鹭》之诗曰：‘振鹭於飞，於彼西雍。’说者以为泽，盖即旋邱之水，而其学即所谓泽宫也。盖古人之学与今日不同，孟子所谓‘序者射也’，则学盖有以射为主者矣。苏氏引《庄子》言文王有辟ń之乐，遂以辟ń亦为学名，而曰古人以学教胄子，则未知学以乐而得名欤？乐以学而得名欤？则是又以为习乐之所也。张子亦曰辟ń古无此名，其制盖始於此。故周有天下，遂以名天子之学，而诸侯不得立焉。《记》所谓鲁人将有事於上帝，必先有事於泮宫者，盖射以择士云尔。”
    东莱吕氏曰：“或疑是诗叙台池苑囿与民同乐，胡为以辟ń学校剿入之。彼盖未尝深考。三代人君与士大夫甚亲，游宴之{目}御、征行之扈卫，无往而不与髦俊俱焉。乐正司业，父师司成，则乐者固学士之所常隶也，夫岂有二事哉！”
    《文王有声》：“镐京辟ń，自西自东，自南自北，无思不服。皇王哉。”
    张氏曰：“灵台辟ń，文王之学也。辟ń之在镐京者，武王之学也。辟ń至此始为天子之学。”
    江陵项氏《枝江县新学记》曰：“古者周天子之居民也，不但天子，诸侯之国自二十五家以上则有学焉。学莫尚於斯矣。方是时，建官三百六十，以张备法而纪众民，视其中无一事无法者，而独於建学无制，则其吏非应文也。无一民无养者，而独无粟士之廪，则其士非为养也。而上下顾交趋之如裘葛饮食，然则必有不可舍焉者矣。天子之学谓之辟雍，班朝、布令、享帝、右祖则以为明堂，同律、候气、治历、考详则以为灵台。诸侯之学谓之泮宫，大师旅则将士会焉，大狱讼则吏民期焉，大祭祀则始祖享焉。盖其制皆於国之胜地，披水筑宫为一大有司，国有大事则以礼属百官、群吏，下民而讲行之，无事则国之耆老、子弟游焉以论鼓钟而修孝弟。其地尊，其礼大，三百六十官皆不得治其事。意者三公之老而致仕者掌之，谓之乡老。二乡而公一人，则六乡盖三公矣。故曰三公在朝，三老在学。公与老皆无职於六官，学、序、庠、塾皆无制於六典。古之言道者固如是也。呜呼，此意深矣。”
    汉兴，高帝尚有干戈，平定四海，未遑庠序之事。至武帝，始兴太学。
    徐氏曰：“按《三辅黄图》，太学在长安西北七里，有市有狱。”
    董仲舒《对策》曰：“养士莫大乎太学。太学者，贤士之所关也，教化之本原也。今以一郡一国之众，对亡应书者（谓举贤良文学之诏书也），是王道往往而绝也。臣愿陛下兴太学，置明师，以养天下之士，数考问以尽其材，则英俊宜可得矣。”後武帝立学校之官，皆自仲舒发之。
    元朔五年，置博士弟子员。
    前此博士虽各以经授徒，而无考察试用之法，至是官始为置弟子员，即武帝所谓兴太学也。
    太史公曰：余读功令（名见後）至於广励学官之路，未尝不废书而叹也。曰：嗟乎！周室衰而《关雎》作（《韩诗》说也），幽、厉微而礼乐坏，诸侯恣行，政由强国。故孔子悯王路废而邪道兴，於是论次《诗》、《书》，修起礼、乐。世以浑浊莫能用，是以仲尼干七十君无所遇，西狩获麟，曰“吾道穷矣”。故因史记作《春秋》，以当王法，其辞微而指博，後世学者多录焉。自孔子卒後，七十子之徒散游诸侯，大者为师傅卿相，小者及教士大夫，或隐而不见。故子路居卫，子张居陈，澹台子羽居楚，子夏居西河，子贡终於齐。如田子方、段干木、吴起、禽滑之属，皆受业於子夏之伦，为王者师。是时独文侯好学。陵迟以至於始皇，天下并争於战国，儒术既诎焉，然齐、鲁之，学者独不废也。於威、宣之际，孟子、荀卿之列，咸遵夫子之业而润色之，以学显於当世。及至秦季世，焚《诗》、《书》，坑儒士，《六艺》从此缺矣。陈涉起匹夫，不满半岁竟灭亡，其事至微浅，然而绅先生之徒，负孔子礼器往委质为臣（孔申为涉博士）者，何也？以秦焚其业，积怨而发愤於陈王也。及高皇帝诛项籍，举兵围鲁，鲁中诸儒尚讲诵习礼乐，弦歌之声不绝，岂非圣人之遗化，好礼乐之国哉？夫齐、鲁之於文学，自古以来，其天性也。故汉兴，然後诸儒始得修其经艺，讲习大射、乡饮之礼。叔孙通作汉礼仪，因为太常，诸生弟子共定者，咸为选首，於是喟然叹兴於学。然尚有干戈，平定四海，亦未遑暇庠序之事也。孝惠、吕后时，公卿皆武力有功之臣。孝文时，颇徵用，然本好刑名之言。及至孝景，不任儒者，而窦太后又好黄、老之术，故诸博士具官待问，未有进者。及今上即位，公孙弘以《春秋》白衣为天子三公（自孔子後，公孙弘始以儒者得政），天子学士靡然乡风矣。公孙弘为学官，悼道之郁滞，乃请曰：“丞相、御史言：制曰‘盖闻导民以礼，风之以乐。婚姻者，居室之大伦（是时论学者尚知本如此）。今礼废乐崩，朕甚悯焉。故详延天下方正博闻之士。太常议，与博士弟子，崇乡里之化，以广贤材焉’。
    此武帝制也。而其建请之议，条画之目，则公孙丞相实发之。
    谨与太常臧、博士平（臧，孔臧。平，博士之长也。博士，太常之属）等议曰：闻三代之道，乡里有教，夏曰校，殷曰序，周曰庠。其劝善也，显之朝廷；其惩恶也，加之刑罚。故教化之行也，建首善自京师始，由内以及外。今陛下昭至德，开大明，配天地，本人伦，劝学修礼，崇化厉贤，以风四方，太平之原也。古者政教未洽，不备其礼，请因旧官而兴焉（旧官为博士旧授徒之黉舍也。至是官置弟子员，来者既众，故因旧黉舍而兴修之）。为博士官置弟子五十人，复其身。太常择民年十八已上，仪状端正者，补博士弟子（此太常所补也。诏书既曰崇乡里之化，则太常所补弟子，不过取诸关中而已）。郡国县道邑有好文学，敬长上，肃政教，顺乡里，出入不悖所闻者，令相长丞上属所二千石，二千石谨察可者，当与计偕，诣太常，得受业如弟子（此郡国所择也。自好文学已下条目甚详，而太常弟子止取仪状端正者，盖太常天子近臣，常以儒宗为之，任其选择，不必立法也）。一岁皆辄试（太常所补、郡国所择，虽有两途，至於受业一年而後试，则考察无二法也），能通一艺以上，补文学掌故缺（错以文学为太常掌故。应劭曰：“掌故六百石吏，主故事。”按博士秩比六百，不应掌故秩反过之。盖应劭之误）；其高第可以为郎中者，太常籍奏（郎中，宿卫之臣，故具名籍以待上选也）。即有秀才异等，辄以名闻（非常选也）。其不事学若下材及不能通一艺，辄罢之，而请诸不称者罚（诸不称者，谓太常之谬选，博士之失教，及郡国之滥以充赋也）。臣谨按诏书律令下者，明天人分际，通古今之义，文章尔雅，训辞深厚，恩施甚美。小吏浅闻，不能究宣，无以名布谕下（欲为学者开入仕之路，故以宣布诏书为名，与三代宾兴之意异矣。此俗儒之所喜，而高士所不屑也）。治礼掌故，以文学礼义为官，迁留滞。请选择其秩比二百石以上，及吏百石通一艺以上，补左右内史、大行卒史（左内史後为左冯翊，右内史後为京兆尹、右扶风。大行後为大鸿胪）；比百石以下，补郡太守卒史：皆各二人，边郡一人。先用诵多者，若不足，乃择掌故补中二千石属（掌故尊於文学掌故，即前所谓秩比二百石以上者也。中二千石属即左右内史、大行卒史也，大行中二千石，左右内史虽二千石亦通言之也），文学掌故补郡属（文学掌故即博士弟子通一艺所补也。郡属即郡太守卒史也）、备员（既无诵多者，故选掌故彼善於此者以充数）。请著功令（新立此条，请以著於功令。功令，篇名，若今选举令）。他如律令（此外并如旧律令）。”制曰：“可。”自此以来，则公卿大夫士彬彬多文学之士矣（公卿多文学之士，而治效反少於前日，此太史公所叹也）。
    先公曰：“按《汉书》此条有‘博士弟子通一艺以上者补文学掌故缺’，又有‘吏百石通一艺以上者补卒史’，恐是两样人。温公《通鉴》析为二端，东莱《大事记》殊未明。武帝崇儒兴学只是好名，当时文学布在州郡，极留滞，故弘请选用之为学官，而复补卒史及郡属、备员，意轻可知。”
    窃详此段自“太常择民年十八以下”至“请诸不称”，是指白身受业而通一艺者。自“择其秩比二百石”至“补郡属备员”，是指已仕受业而通一艺者。然白身通艺者可以为郎中，则其官反高（郎中秩比三百石），已仕通艺者只可为左右内史、太守卒史，则其位反卑（佐史秩百石以下），殊不可晓。考订精详者必能知之。按西汉《公卿百官表》：“博士，秦官，掌通古今。”秦焚《诗》、《书》，独存博士官所职者，则犹令其司经籍。然既曰通古今，则上必有所师承，下必有所传授，故其徒实繁。秦虽存其官而甚恶其徒，常设法诛灭之。始皇使御史案问诸生，传相告引，至杀四百六十馀人。又令冬种瓜骊山，实生，命博士诸生就视，为伏机，杀七百馀人。二世时，又以陈胜起，召博士诸生议，坐以非所宜言者又数十人。然则秦之於博士弟子，非惟不能考察试用之，盖惟恐其不澌尽泯没矣。叔孙通面谀脱虎口而逃亡，孔甲持礼器发愤而事陈涉，有以也哉。
    《儒林传》：“自武帝立《五经》博士，开弟子员，设科射策，劝以官禄。”
    师古曰：“射策者，谓为问难疑义，书之於策，量其大小，置为甲乙之科，列而置之，不使彰显，有欲射者，随其所取而释之，以知优劣。射之言投射也。”
    按：此即後世糊名之意。但糊名则是隐举人之名以防嘱托徇私，此则似是隐问难之条以防假手宿构，其欲示公一也。
    张汤请博士弟子治《尚书》、《春秋》补廷尉史。
    按：汤本传：“上方乡文学，汤决大狱，欲傅古义，乃请博士弟子治《尚书》、《春秋》，补廷尉史。汤虽文深意忌不专平，然得此声誉。而深刻吏多为爪牙用者，依於文学之士。丞相弘数称其美。”夫《尚书》、《春秋》所言，岂有舞文巧诋、惨酷深刻如汤之为乎？今以上乡文学，而令博士弟子以其所学附会缘饰之，则所谓廷尉卒史者，往往皆曲学阿世如公孙丞相之流耳。狄山以博士稍持正论抗汤，则触祸机矣。贾山所谓“士修之於家而坏之於天子之廷”，此语当为武帝发。孝文则未尝坏天下士也。
    昭帝举贤良文学，增博士弟子员满百人。
    宣帝末，增倍之。
    元帝好儒，能通一经者皆复。数年，以用度不足，更为设员千人。郡国置。《五经》百石卒史。
    成帝末，或言孔子布衣，养徒三千人，今天子太学弟子少。於是增弟子员三千人。岁馀，复如故。
    先公曰：“西汉博士隶太常，有周成均隶宗伯之意。州有博士，郡有文学掾，《五经》之师，儒宫之官，长吏辟置，布列郡国，亦有党庠遂序之意。然有二失。乡里学校人不升於太学，而补弟子员者自一项人（好文学、敬长上，仪状端正）；公卿弟子不养於太学，而任子尽隶光禄勋。自有四科，考试殊涂异方，下之心术分裂不一，上之考察驰鹜不精。”
    哀帝时，置博士弟子，父母死，予宁三年（谓处家持丧服）。
    按：学校礼义之地，博士弟子公卿之储，则亲丧而予宁持服宜也。然汉时居官者实未尝行丧礼。薛宣後母死，弟修去官持服，宣谓修三年丧少能行者，由是兄弟不和。翟方进母死，既葬三十六日，起视事，自以为身备汉相，不敢逾国家之制（注：即文帝遗诏所谓也）。宣、方进皆为相封侯，犹不能舍去禄位，躬行三年之丧，而乃欲立此法以律从学干禄之士乎？
    阳朔二年，诏曰：“古之立太学，将以传先王之业，流化於天下也。儒林之官，四海渊源，宜皆明於古今，温故知新，通达国体，故谓之博士。否则学者无述焉，为下所轻，非所以尊道德也。‘工欲善其事，必先利其器’。丞相、御史其与中二千石、二千石杂举可充博士位者，使卓然可观。”
    平帝时，王莽秉政，增元士之子得受业如弟子，勿以为员（常员之外，更开此路）。岁课甲科四十人为郎中，乙科二十人为太子舍人，两科四十人补文学掌故云。奏起明堂、辟ń、灵台，为学者筑舍万区。
    班固《儒林传赞》：“自武帝立《五经》博士，开弟子员，设科射策，劝以官禄，讫於元始，百有馀年，传业者浸盛，枝叶蕃滋，一经说至百馀万言，大师众至千馀人，盖利禄之路然。”
    辟ń　武帝封泰山还，登明堂，儿宽上寿曰：“者圣统废绝，陛下发愤，祖立明堂、辟ń。”
    河献王来朝，献雅乐，对三雍宫（注：三雍，明堂、辟ń、灵台也）。
    成帝时，犍为郡於水滨得古磬十六枚，刘向因是说上：“宜兴辟ń，设庠序，陈礼乐，隆雅、颂之声，盛揖逊之容，以风化天下。”成帝以向言下公卿议，会向病卒，丞相大司空奏请立辟ń，案行长安城南。营表未作，遭成帝崩，群臣引以定谥，及王莽为宰衡，欲耀众庶，遂兴辟ń，因以篡位。
    按：据此说，则辟ń王莽时方立之。武帝置博士弟子员，不过令其授学，而择其通艺上第者擢用之，未尝筑宫以居之也。然考儿宽所言与河献王对三雍宫之事，则似已立於武帝之时，何也？盖古者明堂、辟ń共为一所。蔡邕《明堂论》曰：“取其宗祀之清貌，则曰清庙。取其正室之貌，则曰太庙。取其尊崇，则曰太室。取其向明，则曰明堂。取其四门之学，则曰太学。取其四面周水圆如璧，则曰辟ń。异名而同事。”武帝时封泰山，济南人公玉带上黄帝时《明堂图》。明堂中有一殿，四面无璧，以茅盖，通水，水圜宫垣，为复道，上有楼，从西北入，名曰昆仑，天子从之以入，拜祀上帝。於是上令奉高作明堂汶上，如带图，修封时以祠太一、五帝。盖儿宽时为御史大夫，从祠东封，还登明堂上寿，所言如此，则所指者疑此明堂耳。意河献王所对之地亦是其处，非养士之辟ń也（班固《汉书》、《武帝赞》有“兴太学”之说，然《董仲舒传》只言“後武帝立学校之官，皆自仲舒发之”，明元未尝有庠序也）。至成帝时刘向所言，则专为庠序而设。然班固《礼乐志》言：“世祖受命中兴，乃立明堂、辟ń。显宗即位，躬行其礼，宗祀光武皇帝於明堂，养三老、五更於辟ń，威仪既盛美矣。然德化未流洽者，礼乐未兴，群下无所从说，而庠序尚未设之故也。”则知东都亦未尝以辟ń为庠序。然世祖建武五年己立太学，而固之时尚言庠序未设，何邪？当考。
    又按：徐天麟《西汉会要》言：“《三辅黄图》：汉辟ń在长安西北七里。”恐即王莽所立。又言：“太学亦在长安西北七里，有市有狱。”岂即辟ń邪？或别一所邪（鲍宣得罪下狱，博士弟子王咸举幡太学下，曰：“欲救鲍司隶者集此下。”诸生会者千馀人。此亦西都已立太学之一证。当考）？
    西汉以博士入官：
    贾谊（吴公荐为博士）　董仲舒　疏广　薛广德　彭宣　贡禹　韦贤　夏侯胜　辕固　后苍　韩婴　胡生　严彭祖　江公
    以太常掌故入官：
    晁错（以文学充）
    以博士弟子入官：
    息夫躬　儿宽　终军　朱　眭弘（明经）　萧望之（射策甲科）　匡衡（射策甲科）　马宫（射策甲科）　翟方进（射策甲科）　何武（射策甲科）　王嘉（射策甲科）　施雠　房凤（射策乙科）　召信臣（射策甲科）
    世祖建武五年十月，营起太学，车驾幸太学，赐博士弟子各有差。
    《洛阳记》：“太学在洛阳城南开阳门外，去宫八里。讲堂长十丈，广二丈，堂前石经四部。服方领习矩步者委蛇乎其中。”
    光武中兴，先访儒雅，四方学士会京师。於是立《五经》博士，各以其法教授，凡十四博士，太常差次总领焉。
    十四博士，谓《易》有施、孟、梁邱、京氏，《尚书》欧阳、大小夏侯，《诗》齐、鲁、韩，《礼》大、小戴，《春秋》严、颜。太仆朱浮以国家既兴，宜广博士之选，乃上书曰：“夫太学，礼义之官，教化所兴。博士之官，为天下宗师，使孔圣之言传而不绝。旧事，策试博士，必广求详选，爰自畿夏，延及四方。伏闻诏书更试五人，唯起见在洛阳城者。臣恐自今以往，将有所失。求之密迩，容或未尽，而四方之学，无所劝乐。凡策试之本，贵得其真，非有期会，不及远方也。及诸所召试，皆私自发遣，非有伤费烦扰於事也。语曰：‘中国失礼，求之於野。’臣浮幸得与讲图谶，故敢越职。”帝然之。
    东汉之制，太常卿每选士博士，奏其能否。建武中，太常选试博士四人，陈元为第一。张元举孝廉为郎，会《颜氏》博士缺，元策试第一，拜为博士。蔡茂试博士，对策陈灾异，以高等擢拜议郎。杨仁举孝廉，除郎，太常上仁经中博士，仁自以年未五十，不应旧科，上府逊选。（《汉官仪》：“博士限年五十以上。”）
    按：西京博士但以名流为之，无选试之法。中兴以来，始试而後用。盖既欲其为人之师范，则不容不先试其能否也。
    博士举状曰：“生事爱敬，丧没如礼。通《易》、《尚书》、《孝经》、《论语》，兼综载籍，穷微阐奥，隐居乐道，不求闻达。身无金痍痼疾三十六属。不与妖恶交通、王侯赏赐。行应四科，《经》任博士。”下言某官某甲保举。
    十九年，车驾幸太学，会诸博士论难於前。桓荣被服儒衣，温恭有酝藉，辩明经义，每以礼逊相厌，不以辞长胜人，儒者莫及，特加赏赐。又诏诸生雅吹击磬，尽日乃罢。
    中元元年，初营明堂、辟ń、灵台，未用事。
    明帝永平二年，临辟ń，初行大射礼。
    光武始建三ń，明帝即位，亲行其礼。天子始冠通天，衣日月，备法物之驾，盛清道之仪，坐明堂而朝群后，登灵台以望物，祖割辟ń之上，尊养三老、五更。飨射礼毕，帝正坐自讲，诸儒执经问难於前，冠带绅之人，圜桥门而观听者盖亿万计。其後复为功臣子孙、四姓末属别上校舍，搜选高能以受其业，自期门羽林之士，悉令通《孝经》章句，匈奴亦遣子入学。济济乎，洋洋乎，盛於永平矣。
    蔡邕《明堂论》曰：“明堂者，天子太庙，所以崇礼其祖以配上帝者也。夏后氏曰世室，殷人曰重屋，周人曰明堂。东曰青阳，南曰明堂，西曰总章，北曰元堂，中曰太室。《易》曰：‘《离》也者，明也，南方之卦也，圣人南面而听天下，向明而治。’人君之位，莫正於此焉，故虽有五名而主以明堂也。其中正焉皆曰太庙。谨承天随时之令，昭令德宗祀之礼，明前功百辟之劳，起尊老敬长之义，显教幼诲稚之学。朝诸侯选造士於其中，以明制度。生者乘其能而至，死者论其功而祭。故为大教之官，而四学具焉，官司备焉。譬如北辰，居其所而众星拱之，万象翼之。政教之所由生，专受作之所自来，明一统也。故言明堂，事之大，义之深也。取其宗祀之清貌，则曰清庙。取其正室之貌，则曰太庙。取其尊崇，则曰太室。取其向明，则曰明堂。取其四门之学，则曰太学。取其四面周水圆如璧，则曰辟ń。异名而同事，其实一也。《春秋》因鲁取宋之奸赂则显之太庙，以明圣王建清庙明堂之义。《经》曰：‘取郜大鼎於宋，戊申纳於太庙。’《传》曰：‘非礼也。君人者，将昭德塞违，故昭令德以示子孙，是以清庙茅屋，昭其俭也。夫德俭而有度，升降有数，文物以纪之，声明以发之，以临照百官，百官於是戒惧而不敢易纪律。’所以大明教也。以周清庙论之，鲁太庙皆明堂也。鲁祀周公於太庙明堂，犹周宗祀文王於清庙明堂也。《礼记 檀弓》曰：‘王斋於清庙明堂也。’《孝经》曰：‘宗祀文王於明堂。’《礼记 明堂位》曰：‘太庙，天子曰明堂。’又曰：‘成王幼弱，周公践天子位以治天下，朝诸侯於明堂，制礼作乐，颁度量，而天下大服。成王以周公为有勋劳於天下，命鲁公世世祀周公於太庙，以天子礼乐，升歌《清庙》，下管《象》舞，所以异鲁於天下。’取周《清庙》之歌歌於鲁太庙，明堂鲁之庙犹周清庙也，皆所以昭文王、周公之德以示子孙者也。《易传 太初篇》曰：‘天子旦入东学，昼入南学，暮入西学。在中央曰太学，天子之所自学也。’《礼记 保傅篇》曰：‘帝入东学，上亲而贵仁；入西学，上贤而贵德；入南学，上齿而贵信；入北学，上贵而尊爵；入太学，承师而问道。’与《易传》同。魏文侯《孝经传》曰：‘太学者，中学明堂之位也。’《礼记 古大明堂之礼》曰：‘膳夫是相礼，日中出南围，见九侯门子。日侧出西围，视五国之事。日ウ出北围，视帝节犹。’《尔雅》曰：‘宫中之门谓之闱。’王居明堂之礼，又别阴阳门，东、南称门，西、北称闱，故《周官》有门闱之学，师氏教以三德，守王门，保氏教以六艺，守王闱。然则师氏居东门、南门，保氏居西门、北门也，知掌教国子。与《易传》、《保傅》王居明堂之礼参相发明，为四学焉。《文王世子篇》曰：‘凡大合乐，则遂养老。天子至，乃命有司行事，兴秩节，祭先师先圣焉。始之养也，东序，释奠於先老，遂设三老位焉。春夏学干戈，秋冬学羽，皆於东序。凡祭与养老、乞言、合语之礼，皆小乐正诏之於东序。’又曰：‘大司成论说在东序。’然则诏学皆在东序。东序，东之堂也，学者诏焉，故称太学。仲夏之月，令祀百辟卿士之有德於民者。《礼记 太学志》曰：‘礼，士大夫学於圣人、善人，祭於明堂，其无位者祭於太学。’《礼记 昭穆篇》曰：‘祀先贤於西学，所以教诸侯之德也。’即所以显行国礼之处也。太学，明堂之东序也，皆在明堂辟ń之内。《月令记》曰：‘明堂者，所以明天气，统万物。’明堂上通於天，象日辰，故下十二宫象日辰也。水环四周，言王者动作法天地，德广及四海，方此水也。名曰辟雍。《王制》曰：‘天子出征，执有罪，反，舍奠於学，以讯馘告。’《乐记》曰：‘武王伐殷，为俘馘於京太室。’《诗 鲁颂》云：‘矫矫虎臣，在泮献馘。’京，镐京也。太室，辟ń之中明堂太室也。与诸侯泮宫俱献馘焉，即《王制》所谓‘以讯馘告’者也。《礼记》曰：‘祀乎明堂，所以教诸侯之孝也。’《孝经》曰：‘孝悌之至，通於神明，光於四海，无所不通。《诗》云：“自西自东，自南自北，无思不服。”言行孝者则曰明堂，行悌者则曰太学，故《孝经》合以为一义，而称镐京之诗以明之。凡此皆明堂、太室、辟ń、太学事通合之义也。其制度数各有所法。堂方百四十四尺，坤之策也。屋圆，屋径二百一十六尺，乾之策也。太庙明堂方三十六丈，通天屋径九丈，阴阳九六之变也。圆盖方载，六九之道也。八闼以象八卦，九室以象九州，十二宫以应辰。三十六户七十二牖，以四户八牖乘九室之数也。户皆外设而不闭，示天下不藏也。通天屋高八十一尺，黄锺九九之实也。二十八柱列於四方，亦七宿之象也。堂高三丈，亦应三统。四乡五色者，象其行。外广二十四丈，应一岁二十四气。四周以水，象四海。王者之大礼也。”
    按：如蔡邕之说，则古者明堂、辟ń、太学、太庙合为一所，以朝、以祭、以教、以飨、以射，皆於其地。东汉时辟ń以为天子养老、大射行礼之所，太学以为博士弟子授业之所，析为二处，与古异。要之太学与辟ń固不可析为二处，养老、大射其与传道授业亦岂二事哉。
    班固《辟ń诗》：“乃流辟雍，辟ń汤汤。圣皇莅止，造舟为梁。皤皤国老，乃父乃兄。抑抑威仪，孝友光明。”
    致堂胡氏曰：“明帝幸辟雍，遣使者安车迎三老、五更於太学。详此礼，则知东京太学与辟ń相去亦非近地。盖汉世辟ń不为养士之所，显宗以迎老更而至焉。非此时也，则黉宇之设遂虚之邪？商、周在先代之学，故《记》言养国老於某庠养、庶老於某序。且食三老、五更於太学矣，不应以为未足，又建辟ń也。”
    永平九年，为四姓小侯开立学校，置《五经》师（四姓为外戚樊氏、郭氏、阴氏、马氏诸子弟，以非列侯，故曰小侯）。
    安帝元初六年，邓太后召和帝弟济北、河王子男女年五岁以上四十馀人，又邓氏近亲子孙三十馀人，并为开邸第，教学经书，躬自监试。尚幼者使置师保，朝夕入宫，抚循诏导，恩爱甚渥。
    肃宗建初中，大会诸儒於白虎观，考详同异，连月乃罢。帝亲临称制，如石渠故事，顾命史臣，著为《通义》。又诏高堂生受《古文尚书》、《毛诗》、《梁》、《左氏春秋》，虽不立学官，然皆擢高第为讲郎，给事近署，所以网罗逸轶，博存众家。
    和帝永元十二年，赐博士弟子员在太学者布，人三疋。
    司徒徐防上疏，以为“汉立博士十有四家，设甲乙之科以劝勉。伏见太学试博士弟子，皆以意说，不修家法。臣以为博士及甲乙策试，宜从其家章句，开五十难以试之。解释多者为上第，引文明者为高说；若不依先师，义有相伐者，皆正以为非。”上从之。
</div>
    <div class="pagination">
<a href="文献通考_page47.html">上一页</a><span>...</span><a href="文献通考_page43.html">43</a><a href="文献通考_page44.html">44</a><a href="文献通考_page45.html">45</a><a href="文献通考_page46.html">46</a><a href="文献通考_page47.html">47</a><span class="current-page">48</span><a href="文献通考_page49.html">49</a><a href="文献通考_page50.html">50</a><a href="文献通考_page51.html">51</a><a href="文献通考_page52.html">52</a><a href="文献通考_page53.html">53</a><span>...</span><a href="文献通考_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
