<!DOCTYPE html>
<html>
 <head>
  <meta charset="utf-8"/>
  <title>
   大唐开元礼 - 第 23 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大唐开元礼 - 第 23 页/共 52 页
  </h1>
  <div class="content">
   祭日未明三刻诸祭官及从祭之官各服其服郊社令良醖令各帅其属入寔樽罍及玉币【凡六尊之次大尊为上实以泛齐着尊次之实以醍齐牺尊次之实以盎齐象尊次之实以醴齐壶尊次之寔以沈齐山罍为下寔以清酒配帝着尊为上实以泛齐牺尊次之寔以盎齐山罍为下实以清酒神州太尊寔以泛齐岳镇海渎之山尊寔以醍齐山川林泽之蜃尊寔以沈齐丘陵以下之散尊寔以醴齐齐皆加明水酒各寔于上尊礼神之玉皇地只以黄琮币以黄配帝之币如之神州之玉以两珪有邸币以五岳四渎海镇之币各从方色并各长一丈八尺与册等各设奠于尊坫之所】太官令帅进馔者寔诸笾豆簋簠等皆设于馔幔内未明二刻奉礼帅賛者先入就位賛引引御史诸太祝及令史祝史与执樽罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执樽罍篚幂者各就位赞引引御史诸太祝诣坛东陛升行扫除于上令史祝史行扫除于下讫各引就位驾将至谒者赞引各引祭官通事舍人分引从祭羣官诸方客使俱就门外位驾至大次门外回辂南向千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂乗舆之大次繖扇华盖侍卫如常仪郊社令以祝版进御署讫近臣奉出郊社令受各奠于坫谒者引文武五品以上从祭之官皆就壝外位太乐令帅工人二舞次入就位文舞入陈于悬内武舞立于悬南道西【其升坛者脱履扵下降纳如常】谒者引司空入就位立定奉礼曰再拜司空再拜讫谒者引司空诣坛东陛行扫除于上降行乐悬于下讫谒者赞引各引祭官及从祭羣官客使等次入就位皇帝停大次半刻顷太常博士引太常卿立于大次门外当门北向侍中版奏外办皇帝出次华盖侍卫如常仪【侍中负寳陪从如式】博士引太常卿太常卿引皇帝【凡太常卿前导皆博士先引】至中壝门外殿中监进大珪尚衣奉御又以镇珪授殿中监殿中监受进皇帝搢大珪执镇珪华盖仗卫停于门外近侍者从入如常皇帝至版位西向立【毎立定太常卿与博士退立于左】太常卿前奏请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位协律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼓柷奏顺和之乐乃以林钟之均文舞作乐舞八成【休钟太蔟姑洗南吕各再奏】偃麾戛敔乐止【凡乐皆协律郎举麾工鼔柷而后作偃麾戞敔而后止】太常卿前奏称请再拜退复位皇帝再拜奉礼曰众官再拜众官在位者皆再拜太祝取玉于篚立于樽所太常卿引皇帝太和之乐作【皇帝毎行皆作太和之乐】皇帝诣坛升自南陛侍中中书令以下及左右侍卫量人从升【以下皆如之】皇帝升坛北向立乐止太祝以玉授侍中侍中奉玉东向进皇帝搢镇珪受玉币【凡受物皆搢镇珪奠讫执镇珪俛伏而后兴】登歌作肃和之乐以应钟之均太常卿引皇帝进北向跪奠于皇地只神坐俛伏兴太常卿引皇帝少退北向再拜讫太常卿引皇帝立于东方西向又太祝以币授侍中侍中受币北向进皇帝受币太常卿引皇帝东向跪奠于睿宗大圣真皇帝神坐俛伏兴太常卿引皇帝少退东向再拜讫登歌止太常卿引皇帝乐作皇帝自南陛降还版位西向立乐止皇帝奠配帝之币诸太祝奉玉币等各进奠于神坐讫还樽所初羣官拜讫祝史各奉毛血之豆立于门外于登歌止祝史奉毛血入【正坐升自南陛配坐升自东陛神州之坐升自己陛】诸太祝迎取于坛上各进奠于神坐前诸太祝与祝史退立于樽所
　　进熟
　　皇帝既升奠玉币太官令帅进馔者奉馔陈扵内壝门外谒者引司徒出诣馔所司徒奉皇地只之俎初皇帝复位乐止太官令各引馔入俎初入门奏雍和之乐以太蔟之均【自后接神之乐皆奏太簇】馔至陛乐止祝史各进彻毛血之豆降自西陛【正坐之馔升自南陛配帝之馔升自东陛神州之馔升自己陛其岳镇海渎之坐所由师长各陈布于坐】诸太祝迎馔于坛上各设于神坐前【笾豆盖羃彻之如式】设讫谒者引司徒太官令帅进馔者降自东陛以出司徒复位诸太祝还樽所又进设岳镇以下之馔相次而毕太常卿引皇帝诣罍洗乐作皇帝至罍洗乐止侍中跪取兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手黄门侍郎又取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘黄门侍郎受巾奠于篚皆如初太常卿引皇帝诣坛升自东陛乐止谒者引司徒升自东陛立扵樽所斋郎奉俎従升立扵司徒之后太常卿引皇帝诣皇地只酒樽所执樽者举羃侍中賛酌泛齐讫夀和之乐作【皇帝每酌献及饮福皆作夀和之乐】太常卿引皇帝进皇地只神座前北面跪奠爵俛伏兴太常卿引皇帝少退北向立乐止太祝二人持玉册进于神坐之右东向跪又太祝一人跪读册文讫俛伏兴【册文并中书门下进少府监刻】皇帝再拜初读册文讫太祝进奠册于神坐还樽所皇帝拜讫乐止太常卿引皇帝诣配帝酒樽所执樽者举幂侍中取爵于坫进皇帝受爵侍中赞酌泛齐讫乐作太常卿引皇帝进睿宗大圣真皇帝神坐前东向跪奠爵俛伏兴太常卿引皇帝少退东向立乐止太祝二人持玉册进于神坐之左北向跪又太祝一人跪读祝文讫俛伏兴皇帝再拜初读祝文讫乐作太祝进奠册于神坐还樽所皇帝拜讫乐止太常卿引皇帝进皇地只神坐前北向立乐作太祝各以爵酌上樽福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各帅斋郎进俎太祝减神前胙肉【皆取前脚第二骨】加于俎以胙肉共置一俎上太祝持俎以授司徒司徒奉俎西向进皇帝受以授左右谒者引司徒降复位皇帝跪取爵遂饮卒爵侍中受爵授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼔柷作舒和之乐出讫戛敔乐止武舞入鼔柷作舒和之乐立定戛敔乐止初皇帝将复位谒者引太尉诣罍洗盥手洗爵讫谒者引太尉自东陛升坛诣皇地只着樽所执樽者举羃太尉酌醴齐武舞作谒者引太尉进皇地只神坐前北向跪奠爵兴谒者引太尉少退北面再拜讫谒者引太尉诣配帝牺尊所取爵于坫执樽者举羃太尉酌醴齐谒者引太尉进睿宗大圣真皇帝神坐前东向跪奠爵兴谒者引太尉少退东向再拜讫谒者引太尉进皇地只神坐前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿诣罍洗盥手洗匏爵终献如亚献之仪讫谒者引光禄卿降复位武舞止初太尉既升献谒者一人引神州献官诣罍洗盥手洗爵讫升自己陛诣酒樽所执樽者举羃酌泛齐进奠于神州坐前引降还本位谒者五人引献官各诣罍洗讫引献官各诣樽所俱酌醍齐进奠爵于诸方岳镇海渎首坐余坐皆祝史助奠相次而毕引还本位又赞引五人各引献官诣罍洗盥洗诣酒樽所酌沈齐献山川林泽如岳镇之仪讫各引献官还本位又赞引五人各引献官诣罍洗盥洗诣酒樽所酌清酒献丘陵以下及斋郎助奠如上仪讫各还本位上下诸祝各进彻豆还樽所【彻者笾豆各一少移于故处】奉礼曰赐胙赞者唱众官再拜众官在位者皆再拜【已饮福者不拜】顺和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望瘗位太常卿引皇帝乐作皇帝就望瘗位西向立乐止于羣官将拜上下诸祝各执篚进神坐前取玉帛斋郎以俎载神州以上牲体稷黍饭爵酒各由其陛降坛北行当瘗塪西行诸太祝以玉币馔物祝史以毛血置于塪诸祝又以岳镇以下之牲体皆从瘗奉礼曰可瘗塪东西厢各六人寘土半塪太常卿引皇帝还版位
　　封玉册
　　皇帝既就望瘗位侍中前跪奏称具官臣某言请封玉册太常卿引皇帝自南陛升坛北面立【近侍者陪从如式】谒者引太尉进于皇地只神座前跪取玉册置于案进皇帝受玉册跪叠之内于玉匮中纒以金绳封以金泥侍中取受命寳跪以进皇帝取寳以印玉匮讫兴侍中受寳以授符寳郎通事舍人引太尉进皇帝跪奉玉匮授太尉太尉跪受皇帝兴太尉退复位侧身奉玉匮太常卿前奏请再拜皇帝再拜讫入次如常仪太尉奉玉匮之案于石防南北向立执事者发石盖太尉奉玉匮跪藏于石防内执事者覆石盖检以石检纒以金绳封以石泥讫太尉以玉寳遍印讫复位将作帅执事者以石跪封固以五色土圜封如太山之仪太尉又进睿宗大圣真皇帝神坐前跪取玉册内金匮皆如封玉匮之仪讫太尉奉金匮从降俱复位【封禅还太尉以金匮藏于睿宗大圣真皇帝庙如封祀之仪】太常卿前奏礼毕【若有祥瑞太史监跪奏侍臣奉贺皆如封祀坛之仪】太常卿引皇帝还大次乐作皇帝出中壝门殿中监前跪受镇珪以授尚衣奉御殿中监又前受大珪华盖侍卫如常仪皇帝入次乐止谒者赞引各引祭官通事舍人分引从祭羣官诸方客使以次出赞引引御史太祝以下俱复执事位立定奉礼曰再拜御史以下皆再拜赞引引出工人二舞以次出祭讫以竒禽异兽合瑞典者皆纵之于神祀所其祀版燔于斋所
　　銮驾还行宫如封太山之仪
　　皇帝朝觐羣官
　　禅之明日朝羣官及岳牧以下于朝觐坛皆如巡狩朝觐之仪皇帝服衮冕乗舆以出曲直华盖警跸侍卫入自北壝门由北陛升坛即御座符寳郎奉寳置于御座扇开乐止通事舍人引三品以上及岳牧以下入就位如常仪通事舍人引上公一人舒和之乐作公至西陛就觧劒席乐止脱舄跪解剑置于席兴相礼者与通事舍人引进当御坐前北向跪贺称具官臣名等言天封肇建景福惟新伏惟开元神武皇帝陛下万夀无疆俛伏兴通事舍人引上公降坛诣解劒席纳舄乐作通事舍人引复位立定乐止典仪曰再拜赞者承传上公以下皆再拜侍中前承制降诣上公之东北向称有制上公及羣官皆再拜宣云封禅之庆与公等同之公及羣官又再拜舞蹈三称万岁又再拜引退
　　考制度并如巡狩之仪







　　大唐开元礼卷六十四
　　钦定四库全书
　　大唐开元礼卷六十五　　　唐　萧嵩等　撰吉礼
　　时旱祈于太庙　　　　时旱祈于太社
　　时旱祈于太庙
　　将祈有司卜日如别仪前二日守宫设祈官以下次各于常所右校扫除内外为瘗塪于北门之内道西方深取足容物前一日诸告官清斋于庙所诸卫令其属晡后一刻各以其方器服守卫庙门奉礼设版位于内外并如常仪设望瘗位于堂之东北当瘗塪西向设奉礼位于瘗塪东北南向赞者二人在西少退太庙令拂拭神幄又帅其属以樽坫罍洗篚羃制币篚入设皆如常仪执樽罍篚羃者各位于樽罍篚羃之后太官令预馔酒脯醢告日未明三刻诸告官以下各服其服太庙令良醖令之属入实樽罍及币【每室春夏用两牺尊秋冬用两着尊一实以明水为上一实以醴齐次之山罍二一实以酒为上一实以清酒次之币以帛各长一丈八尺】未明二刻奉礼帅赞者先入就位赞引引御史博士太庙令宫闱令太祝以下入当阶北面西上立定奉礼曰再拜赞者承传【凡奉礼有词赞者皆承传】御史以下皆再拜讫升行扫除于上太庙令已下升自东阶入开塪室奉出献祖以下九室神主各置于坐如常仪讫各引就位质明谒者引祈官以下俱就门外位谒者引祈官赞引引执事者次入就位立定奉礼曰再拜祈官以下皆再拜谒者进祈官之左白有司谨具请行事退复位太官令出帅进馔者奉馔陈于东门之外初太官令出诸太祝俱取币于篚各立于樽所谒者引祈官升自东阶诣献祖庙室户前北向立太祝以币东向授祈官祈官受币进北向跪奠于献祖神座俛伏兴出户北向再拜讫谒者引祈官次进币于懿祖以下九室皆如上仪讫谒者引还本位各太祝各还樽所太官令引馔入升自太阶诸太祝各引迎于阶上各设于神座前讫太官令以下降复位诸太祝各还于樽所谒者引祈官诣罍洗盥手洗爵讫升自东阶诣献祖酒樽所执樽者举羃祈官酌醴齐讫谒者引祈官入诣献祖神座前北向跪奠爵俛伏兴出户北向立太祝持版进于户外之右东向跪读祝文【其文为水旱疠疫蝗虫及征伐四夷各临时制之】讫兴祈官再拜太祝进跪奠版于神座俛伏兴还樽所谒者引祈官次诣懿祖太祖代祖髙祖太宗髙宗中宗睿宗神座酌献读祝皆如献祖之仪【唯不盥洗】讫谒者引祈官诣东序西向立诸太祝各以爵酌罍福酒合置一爵一太祝持爵进祈官之左北向立祈官再拜受爵跪祭酒遂饮卒爵太祝受爵复于坫祈官俛伏兴再拜讫谒者引祈官降复位诸太祝各入室跪彻豆兴还樽所【彻者笾豆各一少移于故处】奉礼曰再拜在位者皆再拜【已饮福者不拜】奉礼曰再拜祈官以下皆再拜讫谒者进祈官之左白请就望瘗位奉礼赞者转就瘗位东北谒者引祈官就望瘗位西向立于祈官将拜诸太祝各持篚进神座前跪取币兴降自太阶诣瘗塪以制币置于塪讫奉礼曰可瘗东西各四人寘土半坎谒者进祈官之左白礼毕奉礼赞者还本位御史太祝以下俱复执事位奉礼曰再拜御史以下俱再拜赞引引出太庙太祝宫闱令纳神主如常仪其祝版燔于斋坊若得所祈报祠用太牢受胙与时享同余与告礼同祭文临时制
　　时旱祈扵太社
　　将祈有司卜日如别仪其行事进止与巡狩告社稷礼并同太社祝文曰惟某年岁次月朔日子嗣天子某谨遣具位姓名敢昭告于太社爰以农要乆阙时雨惟神哀此苍生敷降灵液谨以玉帛清酌脯醢明荐于太社以后土勾龙氏配神作主尚飨【太稷文同】后土氏祝文曰维某年岁次月朔日子嗣皇帝某谨遣具位姓名敢昭告于后土氏爰以农要乆阙时雨惟神哀此苍生敷降灵液谨以清酌脯醢明荐于后土氏尚飨【后稷文同】得雨报祠用太牢瘗币血饮福受胙与正祭同余与告礼同太社祝文曰维某年岁次月朔日子嗣天子某谨遣具位姓名敢昭告于太社徃以乆阙时雨敢陈诚情惟神昭祐降兹嘉液率土霑洽苍生咸頼谨以玉帛牺齐粢盛庶品明荐于太社以后土勾龙氏配神作主尚飨【太稷祝文同】后土氏祝文曰维某年岁次月朔日子嗣皇帝某谨遣具位姓名敢昭告于后土氏徃以乆阙时雨敢陈诚情惟神昭祐降兹嘉液率土霑洽苍生咸頼谨以牺齐粢盛庶品明荐于后土氏尚飨【后稷祝文同】









　　大唐开元礼卷六十五
　　钦定四库全书
　　大唐开元礼卷六十六　　唐　萧嵩等　撰吉礼
　　时旱祈岳镇于郊【报祠礼同】
　　将祈有司筮日如别仪前二日守宫设祈官以下次于东壝之外道南北向以西为上设陈馔幔于内壝东门之外道北南向右校扫除坛之内外又为瘗塪于坛之壬地方深取足容物南出陛前一日诸祈官清斋于祈所诸卫令其属晡后一刻各以其方器服守卫壝门俱清斋一宿奉礼设祈官位于内壝东门之内道北执事位于道南每等异位俱重行西向以北为上设御史位于坛下西南东向令史陪其后设奉礼位于祈官西南赞者二人次之少退俱西向又设祈官门外位于东壝之外道南每等异位重行北向以西为上郊社令以酒樽入设岳镇海渎各山樽二山川各蜃樽二每方皆扵神座之左皆右向【俱有坫以置爵】设罍洗篚羃各于其方陛道之左俱内向执樽罍篚羃者各于其樽罍篚羃之后祭日未明二刻太史令郊社令各服其服设岳镇海渎及诸山川神坐各依其方俱内向席皆以莞设神位各于坐首未明一刻诸祈官以下各服其服郊社令与良醖令之属入实樽罍【山罍实以醴齐蜃樽实以沈齐明水各实于上尊】太祝以币置于篚设扵馔所【岳镇海渎皆有币各依其方色各长一丈八尺】太史令帅进馔者实笾豆入设于内壝东门之外馔幔内奉礼帅赞者先入就位赞引引御史太祝以下与执樽罍篚羃者入诣南方山川之西南当门重行北面以西为上立定奉礼曰再拜赞者承传【凡奉礼有词赞者皆承传】御史以下皆再拜执樽罍篚羃者各就位赞引引御史以下行扫除如常仪讫出还斋所奉礼以下次还斋所质明谒者引献官以下俱就门外位奉礼帅赞者先入就位赞引引御史以下入就位谒者引献官赞引引执事者次入就位立定奉礼曰再拜献官以下皆再拜谒者进献官之左白有司谨具请行事退复位奉礼曰再拜在位者皆再拜太祝各取币于篚以授献官献官受币诣东岳座诸太祝各奠币扵诸岳镇海渎之座谒者引献官再拜讫降还本位扵献官初受币太官令帅进馔者奉馔陈于东门之外献官奠币再拜讫太官令引馔入诸太祝迎引于坐首各奠于神座前太官令以下还本位诸太祝各还樽所谒者引献官诣罍洗盥手洗爵诣东岳酒樽所执樽者举羃献官酌醴齐谒者引献官进于东岳神座前东向跪奠爵兴少退东向立初献官进奠祝史以爵酌酒助奠东镇以下还樽所太祝持版进于神座之右西面跪读祝文曰维某年岁次月朔日子嗣天子某谨遣具官姓名敢昭告于东方岳镇海渎乆阙时雨黎元惟惧惟神哀救苍生敷降嘉液谨以制币清酌脯醢明荐于东方岳镇海渎尚飨太祝兴献官再拜太祝进跪奠版于神座兴还樽所献官拜讫谒者引献官以次献诸方岳镇海渎如东方之仪【诸方祝文并同】讫谒者引献官还本位初献东岳赞引次引献官诣罍洗盥手洗爵讫诣东方山川酒樽所执樽者举羃献官酌酒讫赞引引献官进诣东方山川首座前跪奠爵兴少退东向立初献官奠酒斋郎酌酒助奠讫还樽所太祝持版进于神座之右南面跪读祝文曰维某年岁次月朔日子嗣天子某谨遣具官姓名敢昭告于东方山川乆阙时雨黎元惟惧惟神哀救苍生敷降嘉液谨以清酌脯醢明荐于东方山川尚飨祝兴献官再拜祝跪奠版于神座兴还樽所献官拜讫赞引引献官以次献诸方山川如东方之仪【诸方祝文皆同】讫赞引引献官还本位诸祝各进跪彻豆兴还尊所【彻者少移于故处】奉礼曰再拜献官以下皆再拜谒者进献官之左白请就望瘗位谒者引献官就望瘗位西向立于在位者将拜诸太祝各进神座前跪取币置于埳奉礼曰可瘗东西厢各二人置土半坎谒者进初献官之左白礼毕遂引献官出赞引引执事者以次出御史太祝以下俱复执事位立定奉礼曰再拜御史以下皆再拜赞引引出祝版燔于斋所报祠用牲币饮福受胙于东方岳镇山川首坐之前【其山川惟饮福不受胙】埋币血与正祭同余与祈礼同其祝文曰维某年岁次月朔日子嗣天子某谨遣具位姓名敢昭告于东方岳镇海渎徃以乆阙时雨敢陈诚祷惟神昭祐降兹嘉液九土霑洽苍生咸頼谨以制币牺齐粢盛庶品明荐于东方岳镇海渎尚飨【诸方祝文同】山川祝文曰维某年岁次月朔日子嗣天子某谨遣具位姓名敢昭告于东方山川徃以久阙时雨式陈诚祷惟神昭祐降兹嘉液九土霑洽苍生咸頼谨以牺齐粢盛庶品明荐于东方山川尚飨【诸方祝文皆同】






　　大唐开元礼卷六十六
　　钦定四库全书
　　大唐开元礼卷六十七　　　唐　萧嵩等　撰吉礼
　　时旱就祈岳镇海渎　　乆雨禜国门
　　时旱就祈岳镇海渎
　　将祈有司筮日如别仪前一日诸祈官皆于祈所清斋一宿所司清扫内外又为埋埳于坛南如常礼设祈官位于坛东南执事者位于祈官东南奉礼于执事西南赞者二人在南差退俱西向北上又设太祝奉币帛位于瘗坎之南北向【海渎即设于奉币位南北向】又设祈官以下位于门外道东重行西面北上设樽罍篚各于常所执樽罍篚者各位于樽罍篚之后其日未明祈官以下各服其服所司帅其属入设神座及樽罍如常仪太祝以币置于篚【币各依方色长一丈八尺】掌馔者实笾豆【笾一实脯豆一寔醢】奉礼帅赞者先入就位賛引太祝及执樽罍篚羃者入当坛南重行北面以西为上立定奉礼曰再拜赞者承传【凡奉礼有词赞者皆承传】太祝以下皆再拜执樽者各就位赞引引太祝升自东阶行扫除于上讫降行扫除于下皆就位质明谒者引祈官赞引引执事者俱就门外位谒者引祈官赞引引执事者俱入就位立定奉礼曰再拜祈官以下皆再拜【其先拜者不拜】谒者进祈官之左白有司谨具请行事退复位奉礼曰再拜在位者皆再拜初白请行事掌馔者帅进馔者奉馔陈于门外祈官拜讫太祝跪取币于篚以授祈官祈官奉币置于神座祈官拜讫降复位掌馔者引馔入升自南阶太祝迎引于坛上进设座前设讫掌馔者以下降复执事位谒者引祈官诣罍洗盥手洗爵升自南阶诣酒樽所执樽者举羃祈官酌酒谒者引祈官进北面跪奠于神座前俛伏兴少退北向立太祝持版进于神座之右东面跪读祝文曰维某年岁次月朔日子嗣天子某谨遣具官姓名敢昭告于某岳【镇海渎】乆阙时雨黎元惟惧惟神哀救苍生敷降嘉液谨以制币清酌酺醢明荐于神尚飨祝兴祈官再拜太祝进跪奠版于神座兴还樽所祈官再拜谒者引祈官降复位太祝进跪彻豆还樽所【彻者笾豆各一少移于故处】奉礼曰再拜在位者皆再拜谒者进祈官之左白请就望瘗位谒者引祈官就望瘗位西向立于在位者将拜太祝进神座前跪取币置于塪东西面各二人寘土半塪【海渎则以币沉之】奉礼曰再拜祈官以下皆再拜谒者进祈官之左白礼毕遂引祈官出赞引引执事者以次出太祝以下俱复执事位立定奉礼曰再拜太祝以下皆再拜以出奉礼赞者以次出其祝版燔于斋所得雨报祠用牲其沈瘗币血及饮福受胙皆与正祭同余与祈礼同祝文曰维某年岁次月朔日子嗣天子某谨遣具官姓名敢昭告于某岳【镇海渎各随称】徃以乆阙时雨敢陈诚祷惟神昭祐降兹嘉液九土霑洽苍生咸頼谨以制币牺齐粢盛庶品明荐于神尚飨
　　乆雨禜国门
　　将祭有司筮日如别仪前一日诸祭官清斋于祭所右校扫除祭所太官丞预馔酒醢脯【尊以瓢尊】其日质明郊社令帅其属设神座皆内向设酒樽各于神座之左设罍洗及篚于酒樽之左俱内向【篚实以巾爵】执樽罍洗篚者各位于樽罍洗篚之后奉礼设献官之位于罍洗之左右向执事者位于其后皆近神为上郊社丞与良醖令属实樽罍献官以下俱就位立定谒者赞引献官以下皆再拜祝与执樽罍洗篚者各就位立定太官丞出诣馔所谒者进献官之左白有司谨具请行事退复位太官丞引馔入太祝迎引设于神座前设讫太官丞以下还本位祝还樽所谒者引献官诣罍洗盥手洗爵诣樽所执樽者举羃献官酌酒进神座前跪奠爵俛伏兴少退向座立太祝持版进于神座之右东面跪读祝文曰维某年岁次月朔日子嗣天子遣某官姓名昭告于国门霖雨淹乆害于百谷惟灵降福应时开霁谨以清酌嘉荐明告扵神尚飨祝兴献官再拜太祝进跪奠版扵神座俛伏兴还樽所献官拜讫谒者引还本位祝进跪彻豆俛伏兴还樽所【彻者少移于故处】祝与执樽罍篚者俱复执事位谒者赞拜献官以下皆再拜谒者进献官之左白礼毕遂引献官以下出每祭皆如之其祝版燔于斋所若雨止报祠以少牢饮福余与祈同祝文曰维某年岁次月朔日子嗣天子遣某官姓名昭告于国门前以霖雨式陈诚祷惟神降祉应时开霁谨以清酌少牢粢盛庶品明荐于神尚飨








　　大唐开元礼卷六十七
　　钦定四库全书
　　大唐开元礼卷六十八　　　唐　萧嵩等　撰吉礼
　　诸州祭社稷
　　前三日刺史散斋于别寝二日致斋于防事一日亚献以下与祭之官散斋二日各于正寝致斋一日于坛所【上佐为亚献録事叅军及判司通为终献若刺史及上佐有事故并以次差摄】散斋理事如旧唯不吊防问疾不作乐不判署刑杀文书不行刑罚不预秽恶致斋惟祭事得行其余悉断诸从祭之官各清斋于公馆一日【従祭官刺史未出之前防赴祠所】前二日本司豫修除坛之内外【其坛方二丈五尺髙三尺四陛三等】为瘗埳二于坛西门之外道北南向设刺史次于社坛西门之外道北南向设祭官以下次于刺史次西北俱南向以东为上前一日晡后本司帅其属守社坛四门去壝九十歩所禁止行人本司设刺史位于北门之内道西南向【若刺史有故摄祭初献位于亚献之前东向】设亚献终献位于稷坛西北设掌事者位于西门之内道北俱每等异位东向南上设賛唱者位于终献东北南向西上设州官位于祭官掌事之北东靣府官位于东方当州官西靣俱重行南上设望瘗位于塪北南向东上设门外位祭官以下于西门之外道南州官于祭官之南俱重行北靣以东为上府官于东门之外道南重行北靣以西为上祭器之数每座樽二笾八豆八簋二簠二俎三【羊豕脾腊各一俎】掌事者以樽坫升自西阶各设于坛上西北隅配座之樽在西俱南向东上皆加勺羃社稷皆爵一配座皆爵四置于坫设洗于社坛北陛之西去坛三歩所南向罍水在洗西加勺羃篚在洗东北肆实爵六巾二于篚加羃执樽罍洗篚者各于樽罍洗篚之后祭日未明烹牲于厨【祝以豆二取牲血】夙兴掌馔者实祭器【牲体羊豕皆载右胖前脚三节肩膊臑节一段皆载之后脚三节一段去下一节载上肫胳二节又取正脊脡脊横脊短胁正胁代胁共各二骨以并余皆不设簋实黍稷簠实稻粱边实石盐干鱼枣栗榛菱芡鹿脯豆实虀葅醢醢菁葅鹿醢芹葅兎醢笋葅鱼醢若土无者以其类充之】本司帅掌事者以席入自西门诣坛西阶升设社稷神座各于坛上近南北向又设后土氏神座于社神之左后稷氏神座于稷神之左俱东向席皆以莞质明诸祭官及从祭之官各服其服【祭官服祭服从祭之官应公服者公服非公服者常服】本司帅掌事者入实樽罍【每坐二尊一实酒为上一实醴齐次之】祝版各置于坫祝以币各置于篚与血豆俱设于馔所【社稷之币皆用黒各长一丈八尺】賛唱者先入就位诸祝与执樽罍篚者入自西门当社坛北重行南向以东为上立定賛唱者曰拜祝以下皆拜执樽者各升自西阶立于樽所执罍篚者各就位祝诣社坛升自西阶行埽除讫降诣稷坛升行埽除如社坛之仪行埽除于下讫皆就位刺史将至賛礼者引祭官及従祭之官与掌事者俱就门外位刺史至叅军事引之次賛唱者先入就位刺史停于次少顷服祭服出次叅军事引刺史入自西门就位南向立叅军事立于刺史之东少退南向賛礼者引祭官以下及従祭之官以次入就位【凡导引者每曲一逡廵】立定賛唱者曰拜刺史以下皆拜叅军事少退刺史之左西靣白请行事退复位本司帅执馔者奉馔陈于西门之外祝以币授刺史叅军引刺史自北阶升社坛南向跪奠币于社神座前讫兴少退拜祝又以币授刺史叅军引刺史升稷坛南向跪奠币于稷神座如社坛之仪讫叅军引刺史降复位本司引馔入社稷之馔升自北阶配坐之馔升自西阶诸祝迎引于坛上设于神座前【笾豆盖羃先彻乃升簋簠既奠却其盖于下笾居左豆居右簋簠居其间羊豕二俎横而重于右腊俎特于左】本司与执馔者降自西阶复位诸祝史各还樽所叅军事引刺史诣罍洗执罍者酌水执洗者跪取盘兴承水刺史盥手执篚者跪取巾于篚兴进刺史帨手讫执篚者受巾跪奠于篚遂取爵兴进刺史受爵执罍者酌水刺史洗爵执篚者又跪取巾于篚兴进刺史拭爵讫授巾奠于篚奉盘者跪奠盘兴叅军引刺史自社坛北阶升诣社神酒樽所执樽者举羃刺史酌醴齐叅军引刺史诣社神座前南向跪奠爵兴少退南向立祝持版进于神座之右西向跪读祝文曰维某年歳次月朔日子具位姓名敢昭告于社神惟神徳兼愽厚道着直方载生品物含飬庶类谨因仲春【仲秋】祗率常礼敬以制币牺齐粢盛庶品备兹明荐用申报本以后土勾龙氏配神作主尚飨祝兴刺史拜祝进跪奠版于神座还樽所刺史拜讫叅军事引刺史诣配座酒樽所执樽者举羃刺史酌醴齐讫叅军事引刺史诣后土氏神座前西向跪奠爵兴少退西向立祝持版进于神座之左南靣跪读祝文曰维某年歳次月朔日子具位姓名敢昭告于后土氏爰以仲春【仲秋】厥日惟戊敬修恒事荐于社神惟神功着水土平易九州昭配之义实通祠典谨以牺齐粢盛庶品式陈明荐作主侑神尚飨讫兴刺史拜祝进跪奠版于神座兴还樽所刺史拜讫叅军事引刺史进当社神座南向立祝史各以爵酌罍福酒合置一爵一祝持爵进于刺史之右东向立刺史拜受爵跪祭酒啐酒奠爵祝帅执馔者以俎进减社神前胙肉【各取前脚第二骨】共置一俎上兴祝持俎东向进刺史受以授左右刺史跪取爵遂饮卒爵祝进受爵复于坫刺史兴拜叅军事引刺史降自北阶诣罍洗爵自稷坛北阶升诣稷神酒樽所执樽者举羃刺史酌醴齐叅军事引刺史诣稷神座前南向跪奠爵少退南向立祝持版进于神座之右西靣跪读祝文曰维某年歳次月朔日子具位姓名敢昭告于稷神惟神播生百谷首兹八政用而不匮功济甿黎敬以制币牺齐粢盛庶品祗奉旧章备兹瘗礼以后稷弃配神作主尚飨祝兴刺史拜祝进跪奠版于神座前兴还樽所刺史拜讫叅军事引刺史诣配座酒樽所刺史取爵于坫执樽者举羃刺史酌醴齐叅军事引刺史诣后稷氏神座前西向跪奠爵兴少退西向立祝持版进于神座之左南靣跪读祝文曰维某年歳次月朔日子具位姓名敢昭告于后稷氏爰以仲春【仲秋】敬修恒礼荐于稷神惟神功叶稼穑阐修农政允兹从祀用率旧章谨以牺齐粢盛庶品式陈明荐作主配神尚飨祝兴刺史拜祝进跪奠版于神座兴还樽所刺史拜讫叅军事引刺史诣稷神座前南向立饮福受胙如社坛之仪讫叅军事引刺史降自北阶还本位初刺史献将毕賛礼者引亚献诣罍洗盥手洗爵讫賛礼者引亚献自社坛西阶升诣社神座前南向跪奠爵兴少退南向拜賛礼者引亚献诣后土氏酒樽所取爵于坫执樽者举羃亚献酌醴齐賛礼者引亚献诣后土氏神座西靣跪奠爵兴少退西向拜賛礼者引亚献进当社神座前南靣立祝各以爵酌福酒合置一爵祝持爵进于亚献之右东向立亚献拜受爵跪祭酒遂饮卒爵祝受爵复于坫亚献兴拜賛者引亚献降自西阶诣罍洗盥手洗爵诣稷坛升献饮福如社坛之仪讫降复位初亚献将毕賛礼者引终献诣罍洗盥洗升酌终献如亚献之仪讫降复位诸祝各进神座跪彻豆兴还樽所【彻者笾豆各一少移于故处】赞唱曰赐胙再拜非饮福受胙者皆再拜赞唱者又曰再拜刺史以下皆再拜参军事少进刺史之左白请就望瘗位参军事引刺史就望瘗位南向立祝于神前取币及血寘于埳赞唱曰可瘗埳东西面各二人寘土半坎参军事少进刺史之左西面白礼毕遂引刺史还次赞礼者引祭官以下以次出诸祝及执樽罍篚者降复掌事位赞唱者曰再拜祝以下皆再拜以次出其祝版燔于斋所










　　大唐开元礼卷六十八
　　钦定四库全书
　　大唐开元礼卷六十九　　　唐　萧嵩等　撰吉礼
　　诸州释奠于孔宣父　　州学生束修
　　诸州释奠于孔宣父
　　前享三日刺史散斋于别寝二日致斋于防事一日亚献以下与享之官散斋二日各于正寝致斋一日于享所【上佐为亚献博士为终献刺史上佐有故并以次差摄博士有故次取叅军事以上摄】散斋理事如旧唯不吊防问疾不作乐不判署刑杀文书不行刑罚不预秽恶致斋惟享事得行其余悉断其享官已斋而阙者通摄行事助教及诸学生皆清斋于学馆一宿前享二日本司埽除内外又为瘗塪于院内堂之壬地方深取足容物南出陛本司设刺史以下次于门外随地之宜前享一日晡后本司帅其属守门本司设三献位于东阶东南每等异位俱西向设掌事位于三献东南西向北上设望瘗位于堂之东北当瘗塪西向设助教位于西阶西当掌事位学生位于助教之后俱东靣北上设賛唱者位于瘗塪东北南向东上设三献门外位于道东每等异位西向掌事位于终献之后北上祭器之数每坐樽二笾豆各八簋二簠二爼三【羊豕及腊各一且】掌事者以樽坫升设于堂上前楹间北向先圣之樽在西先师之樽在东俱西上皆加勺羃先圣爵一配坐爵四各置于坫设币篚于樽所设洗置东禜南北以堂深罍水在洗东加勺羃篚在洗西南肆实爵三巾二于篚加羃执樽罍洗篚者各就位于樽罍洗篚之后享日未明烹牲于厨【祝以豆二取毛血】夙兴掌馔者实祭器【牲体羊豕皆载右胙前脚肩臂臑节一叚皆载之后脚三节节一叚去下一节载上肫胳二节又取正脊脡脊横脊短胁正胁代胁各二骨以并余皆不设簠实黍稷簋实稻粱笾实石盐干鱼枣栗榛菱芡鹿脯豆实虀葅醯醢菁葅鹿醢芹葅兎醢笋葅鱼醢若土无者以其类充之】本司率掌事者设先圣神席于堂上西楹间东向设先师神席于先圣神席东北南向席皆以莞质明诸享官各服祭服助教儒服学生青衿服本司帅掌事者实樽罍及币【各坐尊二一实酒为上一实醴齐次之礼神之币用白各长一丈八尺】祝版各置于坫賛唱者先入就位祝二人与执樽罍篚者入立于庭重行北靣西上立定賛唱曰拜祝以下皆拜执樽罍篚者各就位祝升自东阶行埽除讫降自东阶各就位刺史将至賛礼者引享官以下俱就门外位助教学生并入就门内位刺史至叅军引之次賛唱者先入就位祝升自东阶各立于樽后刺史停于次少顷服祭服出次叅军事引刺史入就位西向立叅军事退立于左賛礼者引享官以下次入就位【凡导引者每曲一逡廵】立定賛唱者曰拜刺史以下皆拜叅军事少退刺史之左北靣白请行事退复位祝俱跪取币于篚兴各立于樽所【凡取物者皆跪俛伏而取以兴奠物则奠讫俛伏而后兴】本司帅执馔者奉馔陈于门外叅军事引刺史升自东阶进先圣神坐前西向立祝以币北靣授刺史叅军事引刺史进西向跪奠于先圣神坐兴少退西向拜讫叅军事引刺史当先圣神坐前北靣立又祝以币西向授刺史叅军事引刺史进北向跪奠于先师神坐兴少退北向拜叅军事引刺史降复位本司引馔入升自东阶祝迎引于阶上各设于神坐前【笾豆盖羃先彻乃升簋簠既奠却其盖于下笾居左豆居右簋簠居其间羊豕二俎横而重于右腊特于左】设讫本司引执馔者降出祝还樽所叅军事引刺史诣罍洗执罍者酌水执洗者跪取盘兴承水刺史盥手执篚者跪取巾于篚兴进刺史帨手讫执篚者受巾跪奠于篚遂取爵兴以进刺史受爵执罍者酌水刺史洗爵执篚者又跪取巾于篚兴进刺史拭爵讫执篚者受巾跪奠于篚奉盘者跪奠盘兴叅军事引刺史升自东阶诣先圣酒樽所执樽者举羃刺史酌醴齐叅军事引刺史诣先圣神坐前西向跪奠爵兴少退西向立祝持版进于神坐之右北向跪读祝文曰维某年歳次月朔日子具位姓名敢昭告于先圣孔宣父惟夫子固天攸縦诞降生知经纬礼乐阐文教余烈遗风千载是仰俾兹末学依仁防艺谨以制币牺齐粢盛庶品祗奉旧章式陈明荐以先师顔子配神尚飨祝兴刺史拜祝进跪奠版于神坐兴还樽所刺史拜讫叅军事引刺史诣先师酒樽所取爵于坫执樽者举羃刺史酌醴齐叅军事引刺史诣先师神坐前北向跪奠爵兴少退北向立祝持版进于神坐之左西向跪读祝文曰维某年歳次月朔日子刺史具官姓名敢昭告于先师顔子爰以仲春【仲秋】率遵故实敬修释奠于先圣孔宣父惟子庶几具体徳冠四科服道圣门实臻阃奥谨以制币牺齐粢盛庶品式陈明献従祀配神尚飨祝兴刺史拜祝进跪奠版于神坐兴还樽所刺史拜讫叅军事引刺史诣东序西向立祝各以爵酌罍福酒合置一爵一祝持爵进刺史之左北向立刺史再拜受爵跪祭酒啐酒奠爵俛伏兴祝各帅进馔者进俎跪减先圣神前胙肉【各取前脚第二骨】共置一俎上又以笾取黍稷饭共置一笾兴祝先以饭进刺史受以授执馔者又以俎进刺史受以授执馔者刺史跪取爵遂饮卒爵祝进受爵复于坫刺史兴拜叅军事引刺史降复位初刺史献将毕賛礼者引亚献诣罍洗盥手洗爵升献饮福皆如刺史之仪【唯不读祝不受胙】讫降复位亚献将毕赞礼者引终献诣罍洗盥洗升献如亚献之仪讫降复位祝各进神坐前跪彻豆兴还樽所【彻者笾豆各一少移于故处】赞唱者曰赐胙再拜非饮福受胙者皆再拜赞唱者又曰再拜刺史以下皆再拜参军事少进北面白请就望瘗位参军事引刺史就望瘗位西向立赞唱者转就瘗埳东北位初在位者将拜祝各以篚进神坐前跪取币降自西阶诣埋埳以币置于埳讫賛唱者曰可瘗埳东西厢各二人寘土半埳【埋讫寘土者以篚出】叅军事少进刺史之左北靣白礼毕遂引刺史出賛礼者各引享官以下以次出初礼毕賛唱者还本位祝与执樽罍篚者俱复掌事位立定賛唱者曰拜祝以下俱拜以次出其祝版燔于斋所
　　州学生行束脩礼
　　束帛一篚【三疋】酒一壶【五斗】脯一案【十五脡】
　　其日平明各生青衿服至学门博士公服若儒服立于学堂东阶上西面赞礼者引学生立于门东西靣【不自同于賔客】陈束帛篚酒脯案于学生西南当门北向重行西上将命者出立于门西东靣曰敢请事学生少进曰某方受业于先生敢请见将命者入告博士曰某也不徳请子无辱将命者出告学生曰某不敢为仪敢固以请将命者入告博士曰子就位某敢见将命者出告学生曰某不敢以视賔客请终赐见将命者入告博士曰某辞不得敢不従命将命者出告执篚者以篚东靣授学生博士降俟于东阶下西靣賛礼者引学生执酒脯者从学生入门而左立于西阶之南东靣执酒脯者立于学生西南东靣北上学生跪奠篚拜博士荅拜学生还避遂进跪取篚賛礼者引学生进博士前东靣授执酒脯者従奠于博士前博士受币賛礼者取酒脯币以东执酒脯者出賛礼者引学生立于阶间近南北靣拜讫引出


　　大唐开元礼巻六十九
　　钦定四库全书
　　大唐开元礼卷七十　　　　唐　萧嵩等　撰吉礼
　　诸州祈社稷　　　　　诸州祈祷诸神诸州禜城门
　　诸州祈社稷
　　前二日本司扫除坛之内外又为瘗塪于坛北如常设上佐以下次于社坛西门之外道北随地之宜前一日诸祈官皆于祭所清斋一日掌事者馔酒脯醢设上佐位于稷坛西北掌事以下位于西门之内道北俱重行东向以南为上设賛唱者位于上佐东北东向南上设望瘗位于埋塪北南向设上佐以下门外位于西门之外道南俱重行北向以东为上其日夙兴本司帅其属守社坛四门去坛九十歩所禁断行人掌事者入设神坐樽坫罍洗篚羃如常祭之仪【每坐各笾一豆一篚实巾二爵二配坐皆爵一并置于坫】质明上佐以下各服其服本司帅掌事者入实樽罍祝版各置于坫又以币各置于篚设于馔所【其币各长一丈八尺】賛礼者引上佐以下俱就门外位賛唱者先入就位祝与执樽罍篚者入当社坛北重行南向以东为上立定賛唱者曰拜祝以下皆拜执樽者各升自西阶立于樽所执罍篚者各就位祝诣社坛升自西阶行埽除又诣稷坛升行埽除讫诸祝出奉币篚入就瘗塪北位賛礼者引上佐以下入就位立定賛唱者曰拜上佐以下皆拜賛礼者进上佐之左白请行事还本位賛唱者曰再拜上佐以下皆再拜初白请行事掌馔者率执馔者奉馔陈于西门之外祝以币授上佐賛者引上佐升社坛北陛南向跪奠于社神前讫兴少退拜讫复位又祝以币授上佐上佐奉币升稷坛跪奠如社坛之仪讫掌馔者引馔入社稷之馔升自北陛配坐之馔升自西陛诸祝迎引于坛上各设于神坐前讫掌馔者降自西陛复位诸祝各还樽所賛者引上佐诣罍洗盥手洗爵自社坛北陛升诣社神酒樽所执樽者举羃上佐酌酒进诣社神坐前南向跪奠爵兴少退南向立祝持版进于神坐之右西向跪读祝文曰维某年歳次月朔日子刺史姓名谨遣具位姓名敢昭告于社神久阙时雨黎元惟惧惟神哀此苍生敷降嘉液谨以制币清酌脯醢明荐于神以后土氏勾龙配神作主尚飨兴上佐拜祝进跪奠版于神坐兴还樽所上佐拜讫賛礼引上佐诣配坐酒樽所取爵于坫执樽者举羃上佐酌酒进诣后土氏神坐前西向跪奠爵兴少退西向立祝持版进于神坐之左南靣跪读祝文曰维某年歳次月朔日子刺史姓名谨遣具位姓名敢昭告于后土氏久阙时雨黎元惟惧惟神哀此苍生敷降嘉液谨以制币清酌脯醢明荐于后土氏尚飨祝兴上佐拜祝进跪奠版于神坐兴还樽所上佐拜讫賛礼者引上佐降自北陛诣罍洗盥手洗爵诣稷坛北陛升献如社坛之仪【稷神及后稷氏祝文并同】賛礼者引上佐降复位诸祝各进神坐前跪彻豆兴还樽所賛唱者曰拜上佐以下皆拜賛礼者进上佐之左白请就望瘗位賛者引上佐就望瘗位南向立祝以篚于神前取币及血黍稷饭皆寘于塪賛唱者曰可瘗塪东西各二人寘土半塪賛者进上佐之左白礼毕遂引出诸执事者以次出祝与执樽罍篚者降复执事位賛唱者曰拜祝以下皆拜以次出其祝版燔于斋所得雨报祠以豕羊其祭器之数及饮福受胙瘗币血皆与正祭同余与祈礼同祝文曰维某年歳次月朔日子刺史姓名谨遣具位某官姓名敢昭告于社神往以久阙时雨式陈诚祷惟神监祐降兹嘉液品物沾洽苍生咸赖谨以制币牺齐粢盛庶品明荐于社神以后土氏勾龙配神作主尚飨维某年歳次月朔日子刺史姓名谨遣具位姓名敢昭告于后土氏徃以久阙时雨式陈诚祷惟神监祐降兹嘉液品物沾洽苍生咸赖谨以制币牺齐粢盛庶品明荐于后土氏尚飨【稷神及后稷氏祝文并同】
　　诸州祈祷诸神
　　前一日本司设上佐以下次于祈所随地之宜又为瘗塪于神坐之南方深取足容物诸祈官皆于祈所清斋一日掌事者馔酒脯醢【每坐笾豆各一】祈日质明去祭所七十歩禁止行人上佐以下各服其服祝帅掌事者奉席入设神坐于北厢南向【若更有诸坐则以西为上】賛礼者帅执樽者设樽于神坐之左北向设洗于酒樽东南北向罍水在洗西南肆篚在樽左【篚实巾爵】执樽罍篚者各位于樽罍篚之后设上佐以下位于神坐东南重行西向以北为上设賛唱者位于上佐西南西向设望瘗位于瘗塪之南北向设上佐以下门外位于东门之外道南北向西上掌事者入实樽罍祝以祝版置于坫又以币置于篚设于馔所【其币长一丈八尺】賛礼者引上佐以下俱就门外位賛唱者先入就位祝与执樽罍篚者入当神坐前北靣重行北向西上立定賛唱者曰拜祝以下皆拜执樽罍篚者各就位祝进神坐前行埽除讫賛唱者曰拜上佐以下皆拜賛礼者进上佐之左白请行事退复位賛唱者曰拜上佐以下皆拜初白请行事掌馔者帅执馔者奉馔陈于西门之外祝以币授上佐上佐奉币跪奠于神坐前讫兴少退拜讫复位掌馔者引馔入祝迎引于坐首各设于神坐前执馔者退复位祝还樽所賛礼者引上佐诣罍洗盥手洗爵讫诣酒樽所执樽者举羃上佐酌酒賛礼者引上佐诣神坐前北向跪奠爵兴少退北向立祝持版进于神坐之右东向跪读祝文曰维某年歳次月朔日子刺史姓名谨遣具位姓名敢昭告于某神爰以农要久阙时雨惟神哀此苍生敷降灵液谨以制币清酌脯醢明荐于某神尚飨祝兴上佐拜祝进跪奠版于神坐兴还樽所【若更有诸坐祈官酌献皆如上仪唯不盥手其祝文与上同】賛礼者引上佐还本位祝进神坐前跪彻豆兴还樽所賛唱者曰拜上佐以下皆拜賛礼者进上佐之左白请就望瘗位上佐就望瘗位北向立祝以币寘于坎东西各二人寘土半坎賛者进上佐之左白礼毕遂引上佐以下出讫祝与执樽罍篚者俱复执事位賛唱者曰拜祝以下皆拜以出其祝版燔于斋所【若祈海渎等币沈之设奉币位各向所祈之水沉之仪节一与瘗同若祈先代帝王其瘗正祭】得雨报祠【币如正祭之礼】牢馔饮福受胙【若非岳镇海渎及先代帝王唯饮福不受胙】瘗币血皆同祭社之礼【其瘗塪之位仍依祈礼若海渎等沉币又并沉血其奉币血位及沉之仪节皆凖祈沉之礼若报祠先代帝王其币仍与祈同】余皆与祈礼同祝文曰维某年歳次月朔日子刺史姓名谨遣具位姓名敢昭告于某神往以久阙时雨式陈诚祷惟神鍳祐降兹嘉液品物霑洽苍生咸頼谨以制币牺齐粢盛庶品明荐于神尚飨
　　诸州禜城门
　　若霖雨不止禜祭城门设神坐皆内向设瓢齐之樽于神坐之左设罍洗及篚于酒樽之左俱内向设司功位于罍洗之左而右向执事者位于其后皆以近神为上賛礼者賛拜无币不为瘗坎余与祈诸神同祝文曰维某年歳次月朔日子刺史姓名谨遣具位姓名敢昭告于城门霖雨久淹害于百谷惟灵降福应时开霁谨以清酌嘉献明告于城门尚飨若雨止报祠用特牲饮福余与禜同祝文曰维某年歳次月朔日子刺史姓名谨遣具位姓名敢昭告于城门前以霖雨式陈诚祷惟灵降祉应时开霁谨以清酌牲齐粢盛庶品明荐于城门尚飨
  </div>
  <div class="pagination">
   <a href="大唐开元礼_page22.html">
    上一页
   </a>
   <span>
    ...
   </span>
   <a href="大唐开元礼_page18.html">
    18
   </a>
   <a href="大唐开元礼_page19.html">
    19
   </a>
   <a href="大唐开元礼_page20.html">
    20
   </a>
   <a href="大唐开元礼_page21.html">
    21
   </a>
   <a href="大唐开元礼_page22.html">
    22
   </a>
   <span class="current-page">
    23
   </span>
   <a href="大唐开元礼_page24.html">
    24
   </a>
   <a href="大唐开元礼_page25.html">
    25
   </a>
   <a href="大唐开元礼_page26.html">
    26
   </a>
   <a href="大唐开元礼_page27.html">
    27
   </a>
   <a href="大唐开元礼_page28.html">
    28
   </a>
   <span>
    ...
   </span>
   <a href="大唐开元礼_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
