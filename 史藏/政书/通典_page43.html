<!DOCTYPE html>
<html>
<head>
    <meta charset="UTF-8">
    <title>通典 - 第 43 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 43 页/共 149 页</h1>
    <div class="content">　　按成王崩，康王即位，上宗奉同瑁，王再拜三祭。按郑玄曰：「即位必醴之者，以神之哜成之也。以醴哜成之者，醴浊，饮至齿不入口曰哜，既居重丧，但行其礼，而不取其味。」又礼始冠加爵，亦皆醴之，所以加崇以成其尊也。又汉旧仪「诸王嫡子嗣位，受拜毕，立于门外，使者既出，拜送还，升，哜醴讫，又再拜」。正与康王即位事同。古今相参，事无违者。
　　王肃又议：「凡奉神祭祀则有受祚之爵，嘉庆事则有醮醴之仪。若君薨而太子即位，孤之位，无醮醴之仪。成王病困，乃召群臣，训以敬保元子。明日，成王崩。既大敛，群臣以策书宣成王命，以命康王。是为受顾命之戒，非即位之事。王从三宿三祭，上宗曰飨，而不哜醴也。此王者随时之礼，非常行之典，不可以为拜诸侯嫡子之仪。袭爵之日，乃孝子孝孙所以增哀戚之怀，非礼之所施，直谓之王命所加，而使者又既出，谓之受神之醴，复非馈奠之时。按拜陈思王子志为济北王，又与今异，犹须王哜醴毕，然后使者出。今据郑玄说，即位醴之以成其礼，犹愈于使者既出不设馈奠而独哜醴，臣犹以为非礼之衷。今京师廷拜诸侯嗣子，无事有哜醴。『天子赐诸侯大夫冕弁服于太庙。归设奠，服赐服，于斯乎有冠醮，而无冠醴』。此谓诸侯大夫以平吉受赐服于天子太庙，归设祭于其庙，服赐服，而受冠醴之礼也。可依此，使者既出，公犹服命服，设奠而告。又礼小祥之祭，然后哜之。此自告其庙，非王命之所加。如礼不哜，既告反服，既位而哭，既合于礼，又合人情。」诏从之。
　　高堂隆议拜受仪：「按旧典，天子遣使者赍车服策命命诸侯嗣位之礼：上卿为使者，嗣君遣上卿吉服迎于境，自吉服劳于郊，馆宗庙，致飧饩，告期日，受命于祖庙。设丧主，布几筵于户牖之前。命车设于庭，西上，安车驷马皆在其车之东。使者奉策服印绶，加设版策于其上，升自西阶，东面。内史在右。嗣君端委以入，升自阼阶，西面立。使者以皇帝命命冕，内史赞之。嗣君降于两阶间，北面再拜稽首。使者宣命曰：『无下拜。』嗣君升，成拜。内史加诏版策命于服上以东。嗣君进而西，迓受于两楹间。皆旋复位。嗣君释端委服，降，升，成拜如初。使者降出，升车。嗣君拜送于门外。修享赠饯之礼。使归，嗣君送至于境。嗣君释冕，服素弁葛环缞绖●昌氏反袂，修奠祭之礼，告于殡宫讫，乃释弁绖，反丧服。此其大略也，其它则同之。」
　　大唐武德二年正月，尚书左丞崔善为奏曰：「欲求忠臣，必于孝子。比为时多金革，颇遵墨绖之义，丁忧之士，例从起复，无识之辈，不复戚容。如不纠劾，恐伤风俗。」制曰：「文官遭父母丧，听去职。」
　　调露二年，中书舍人欧阳通起复本官。每入朝，必徒跣，至城门外，然后着而朝。直宿在省，则席地藉。非公事不言，亦未启齿。归必缞绖，号恸无恒。国朝夺情者多矣，唯通能合典礼。
　　武太后长安三年正月，敕：「三年之丧，自非从军更籍者，不得辄奏起复。」
　　至广德二年三月，敕：「三年之丧，谓之达礼。自非金革，不可从权。其文官自今以后，并许终制，一切不得辄有奏请。」
通典卷第七十三　礼三十三　沿革三十三　嘉礼十八
　　五宗　公子二宗　继宗子宗子孤为殇　事宗礼
　　九族　敦疏远外亲　乡饮酒
　　　　五宗孔颖达曰：「别子之后，族人众多，继高祖者与三从兄弟为宗，继曾祖者与再从兄弟为宗，继祖者与同堂兄弟为宗，继祢者与亲兄弟为宗。族人一身事四小宗，并大宗为五也。」○周　晋
　　周制，「别子为祖，诸侯庶子别为后代始祖者也。别子者，公子不得祢先君也。孔颖达曰：「诸侯嫡子之弟别于正嫡，故称别子也。为祖者，别子子孙为卿大夫，立此别子为始祖。诸侯嫡孙代代为君，而第二子以下悉不得祢先君，故云别子也，并为其后代之始祖，故云为祖也。」继别为宗，别子之代代长子，为其族人之宗，所谓百代不迁之宗者也。孔颖达曰：「别子之代代长子，恒继别子，与族人为百代不迁之大宗。」继祢者为小宗」。别子庶子之长子也，为其昆弟为宗也，以五代则迁之，故谓之小宗。孔颖达曰：「谓别子之庶子之长子，继此庶子，与兄弟为五代则迁之宗。」大传曰：「宗其继别子之所自出者，百代不迁者也；宗其继高祖者，五代则迁者也。孔颖达曰：「别子之所自出者为别子，或由君而出，或由他国而来，后代子孙恒继此别子，故云继别子之所自出。其继高祖至子五代，继曾祖至孙五代，继祖至曾孙五代，继祢至玄孙五代，不复与四从兄弟为宗，故云五代则迁。」郑玄曰：「迁犹变易也。继高祖者，亦小宗也。先言继祢者，据别子子弟之子也。以高祖与祢皆有继者，则曾祖及祖亦有也。有则小宗四，与大宗五也。」是故祖迁于上，宗易于下。孔颖达曰：「四代之时，尚事高祖；至五代之时，谓高祖之父，无服，是祖迁于上也。四代之时，仍宗三从族人；至五代，不复宗四从族人，各自随近为宗，是宗易于下也。」尊祖故敬宗，敬宗则尊祖之义也。」宗者，祖祢之正体。
　　白虎通曰：「宗者，尊也，为先祖主者，宗人之所尊也。」
　　毛苌曰：「宗将有事，族人皆侍。所以必有宗者，长和睦也。大宗能率小宗，小宗能率群弟，通其有无，所以统理族人者也。宗其为始祖后者为大宗，此百代不迁之宗也。宗其为高祖后者，五代而迁也，故曰『祖迁于上，宗易于下』。宗其为曾祖后者为曾祖宗，宗其为祖后者为祖宗，宗其为父后者为父宗。父宗以上至高祖，别子各为其子孙祖。继别者各自为宗，所谓小宗有四，大宗一，凡五，宗人之亲备矣。」
　　薛综述郑氏礼五宗图曰：「天子之子称王子，王子封诸侯，若鲁、卫是也。诸侯之子称公子，公子还自仕，食采于其国，为卿大夫，若鲁公子季友者是也。则子孙自立此公子之庙，谓之别子为祖，则嫡嫡相承作大宗，百代不绝。大宗之庶子，则皆为小宗。小宗有四，五代而迁。己身庶也，宗祢宗；己父庶也，宗祖宗；己祖庶也，宗曾祖宗；己曾祖庶也，宗高祖宗。己高祖庶也，则迁，而惟宗大宗耳。」
　　晋杜元凯宗谱曰：「别子者，君之嫡妻之子，长子之母弟也。君命为祖，其子则为大宗。常有一主，审昭穆之序，辨亲疏之别，是故百代不迁。若无子，则支子为后。虽七十，无无主妇。若殇死，则缞绖加一等，以兄弟之列代之，殇无为父道，兄弟昭穆同故也。死皆为之齐缞，其月数各随亲疏为限；虽尊、虽出嫁，犹不敢降也。属绝，则为之齐缞三月。若始封君相传，则自祖始封君。其支子孙皆宗大宗。然则继体君为宗中之尊，支庶莫敢宗之，是以命别子为宗主，一宗奉之。故曰祖者高祖也，言属逮于君则就君，属绝于君则适宗子家也。而说者或云『君代代得立大宗』，或云『别子之母弟亦得为祖』，或云『命妾子为别子，其嫡妻子则迁宗于君』，皆非也。别子之弟，子孙无贵贱，皆宜宗别子之子孙。小宗一家之长也，同族则宗之。其服随亲疏为比，姊妹出嫁，不敢降之。五属断服，则不宗之矣。」
　　贺循宗义曰：「古者诸侯之别子，及起于是邦为大夫者，皆有百代祀之，谓之太祖。太祖之代，则为大宗，宗之本统故也。其支子旁亲，非太祖之统，谓之小宗。小宗之道，五代则迁。当其为宗，宗中奉之，加于常礼。平居则每事谘告，死亡则服之齐缞，以义加也。」又丧服要记曰：「公子之二宗，皆一代而已。庶兄弟既亡之后，各为一宗之祖也。谢徽注曰：「母弟于妾子则贵，于嗣子则贱，与妾子同为庶故也。既死之后，皆成一宗之始祖，即上所谓别子为祖也。」嫡继其正统者，各自为大宗，乃成百代不迁之宗也。」谢徽注曰：「贺公答庾元规云：『虽非诸侯别子，始起是邦而为大夫者，其后继之，亦成百代不迁之宗。』郑玄亦曰：『太祖谓别子始爵者也，虽非别子始爵者亦然。』愚谓是起是邦始受爵者。又问：『别子有十人，一族之中可有十大宗乎？』『然。』贺答傅纯云：『别子为祖，不限前后，此谓每公之子皆别也。』」
　　傅纯问贺曰：「要记云：『庶兄弟既死之后，各自为一宗之祖，其嫡继之，各为大宗，此是大传所谓别子为祖者也。』然则别子有十，便为十祖宗也。而母弟之后，独无大宗，母弟本重而后轻，庶弟本轻而后重，其义何乎？又王氏以别子为祖，诸侯母弟则不尽为祖矣。杜氏以为始封之君，别子一人为祖。二家不同，愿闻其说。」答曰：「君之母弟，与群庶兄弟俱为别子之后，俱为大宗。而难云『母弟之后，独无大宗』，不审此义，何所承乎？以仆所定，母弟为宗，不应有疑，则本轻后重之难，无所施也。又按礼，别子为祖，不限前后，此为每公之子皆别子也。则鲁之三桓，郑之七族，尽其人矣。王杜二义不同者，二儒通识，不应有误，傥所言者，自有所施，不见其文。浅学所见，谓如上义。」
　　傅又问曰：「大传云：『其士大夫之嫡，公子之宗道也。』请解之。」答曰：「士大夫者，谓庶昆弟之仕位也。其士大夫之嫡者，谓公子之子孙。各祖其别子，大宗之道又由此而成，故重言公子之宗道也。」
　　殷浩问范宣曰：「『其士大夫之嫡者，公子之宗道也。』请解其义。」答曰：「其士大夫之嫡者，言上二宗，唯施公子之身；至诸公子有子孙，各祖公子以为别子，各宗其嫡子以为大宗，代代相承，然后乃成别子之后百代不迁之宗者也。所以举其士大夫之嫡者，明公子之子孙，不复宗公子之宗，又嫌庶宗昆弟之子犹复为小宗，故特举嫡以晓之也。凡母弟及庶昆弟所称庶宗大宗，正论其一代之嫡庶耳。至于各有子之后，长子皆成嫡也。公子之宗道，言公子之宗道成，故重释也。」
　　曹述初集解明宗义曰：「其士大夫之嫡者，此为诸侯别子之后也，或母弟之子孙，或庶弟之子孙位为大夫者，各祖别子为始祖，各宗其嫡为大宗。嫌庶子小宗之后，犹不得为嫡，故通称嫡以明之，后代皆应同正也。」
　　庾亮问贺循曰：「按礼，宗子之服，传代不迁，所以重其统也。是以祖宗之正不易，则本枝昭穆历百代而不乱，此立宗之大旨也。然则士大夫及诸从事于典礼者，服宗之义，便应相放矣。而礼祖宗之文，唯着诸侯别子，不列卿大夫之制。不审此由诸侯君其族人，族人不得宗其君，故祖宗之制指为此欤？自卿大夫以下，与其宗党无君臣之悬，则宗统有常嫡，服宗有成例，故不得别着其制也？将由卿大夫位卑，则宗服之制厌宗嫡，无不迁服，纪止五族，故不复别见其义也？今既无士大夫依诸侯别子之明文，又不见无得立宗之定制，而顷者以来，诸私服于宗嫡者，无服者则制缌，有服者无加，又不详此。为各以非开国代封之家，故避嫌谦而不敢私重其宗邪？将此之由，自有所承？愿告旨要。」答曰：「礼，宗子之义，所以明本祖之正统，纪百代而不紊者也。而宗之义，委曲着见者，多在别子，非卿大夫之文，偏不详悉。服之致疑，有如来旨。然旧义，虽非别子，起于是邦而为大夫者，便为大宗，其嫡继之，亦百代不迁。礼记王制云：『大夫三庙，一昭一穆，与太祖之庙而三。』郑君解曰：『太祖，别子始爵者也。虽非别子，始爵者亦然。』此其义也。此谓起于是国，盛德特兴，为一宗之始者也。如此，则百代不迁，统族序亲，及族人服之，皆宜如别子之宗也。又宗子之服，虽在绝属，皆齐缞三月。代衰礼替，敦之者少。吴中略无此服，中土缌而不齐。其所由来，以政教凌迟，人情渐慢，非谓大夫位卑，或以非代封为嫌也。」
　　王冀答问曰：「『其兄是嫡长，家有代封，弟是庶生，遭所生艰，先以第二儿后其嫡兄，嫡兄早卒，其儿于家为是小宗否？』答曰：『记云「别子为祖，继别为宗，继祢为小宗」。今此儿乃系数代嫡。伯父所承若是别子，则为大宗，百代不迁者也。所承若是系祢，则为小宗，五代则迁者也。小大之名，系之伯父，此非儿之谓也。』」
　　　　公子二宗周　晋　大唐
　　周制，大传云：「有小宗而无大宗者，王肃曰：「谓君无嫡弟，以庶弟为小宗。」有大宗而无小宗者，王肃曰：「谓大宗一子，无小宗。」有无宗亦莫之宗者，公子是也。王肃曰：「无宗谓君一身者也。亦莫之宗谓君有一弟为宗，无宗之者也。」公子有宗道，公子之公，为其士大夫之庶者，宗其士大夫之嫡者，公子之宗道也。」郑玄云：「公子不得宗君，君命嫡昆弟为之宗，使之宗之，是公子之宗道也。所宗者嫡也，则如大宗，死为之齐缞九月，其母则小君也，为其妻齐缞三月。若无嫡而宗庶，则如小宗，死为之大功九月，其母妻则无服。公子唯己而已，则无所宗，亦莫之宗也。」
　　晋贺循丧服要记曰：「凡诸侯之嗣子，继代为君，君之群弟不敢宗君，君命其母弟为宗，诸弟宗之，亦谓之大宗，死则为齐缞九月。谢徽注曰：「母弟虽贵，诸弟亦不敢服；既为宗主，则齐缞九月。其母则小君也，其妻齐缞三月，如大宗也，以母弟之贵故也。」若无母弟，则命庶弟之大者为宗，诸弟宗之，亦如母弟，则为之大功九月。谢徽注曰：「此大传之小宗也，其母妻则无服。女公子服宗，亦与男同。」注曰：「此二宗亦不得并其宗。」此二宗者，一代而已。谢徽注曰：「此二宗亦不得并，故大传曰『有大宗而无小宗者，有小宗而无大宗者，有无宗亦莫之宗者，公子之谓也』。」庶兄弟既死之后，各为一宗之祖。」
　　殷浩问范宣曰：「『有小宗而无大宗者，有大宗而无小宗者，有无宗亦莫之宗者，公子是也。公子有宗道，公子之公，为其士大夫之庶宗。』请解之。」答曰：「有小宗而无大宗者，谓君之诸弟同庶者，君命庶长为众庶之宗，则名小宗，则服大功九月者是也。有大宗而无小宗者，谓君有同母弟，命以为宗，则群庶昆弟宗之，则名大宗，服齐缞九月者是也。昆弟既亲，又是庶中之正者也。有无宗亦莫之宗者，谓公子唯己而已，则上不敢宗君，下无昆弟宗己者是也。公子有宗道者，礼『诸侯于其非正嫡，一无所服』，则群昆弟亦不敢相服，则无相统领，无相统领则不可不立宗，立宗然后有服耳，故云公子有宗道也。公子之公，公者君也。此立宗君命所制，嫌自相推，故又举公以明之也。为其士大夫之庶宗者，此独说庶宗者，嫌上总谓有小宗而无大宗者为混，故复指解小宗之义，则大宗自然了也。所以统大夫庶宗者，诸侯庶昆弟有为大夫也。所以正举大夫者，所宗庶长或可为士，嫌大夫位尊不相宗，故云为大夫之庶宗以断疑也。」
　　曹述初集解明宗义曰：「公子有宗道者，礼，诸侯不服庶子，先君之所不服，子亦不敢私相服也。夫兄弟之恩，既不可以无报，亲戚群居，又不可以无主，故君必命长弟以为之宗。宗立而相服，相服之义，由于其宗，故曰公子有宗道也。公子之公，为其士大夫之庶宗者，公子之公，谓君之庶弟受命为宗者也。其有功德，王复命为诸侯，尊，群庶所不敢宗，故此君复命其次庶代己为宗主。士大夫，群庶之仕位者也。」
　　大唐孔颖达曰：「礼云有无宗亦莫之宗者，按公子唯一，无他公子，无可为己宗，是有无宗也；亦无他公子来宗于己，是亦莫之宗也。公子有宗道者，言公子有族人来与之为宗敬之道，此句为下起文。公子之公者，公，君也，谓公子之君，是嫡兄弟为君者。为其士大夫之庶者，则君之庶兄弟为士大夫，所谓公子者也。宗其士大夫之嫡者，谓立公子嫡者士大夫之身与庶公子为宗，故云宗其士大夫之嫡也，此嫡即君同母弟，嫡夫人之子也。公子之宗道也者，言此嫡公子为庶公子宗，是公子之宗道，结上『公子有宗道』之文。」
　　　　继宗子宗子孤为殇○周　汉
　　周制，曾子问云：「孔子曰：『宗子为殇而死，庶子不为后也。』」族人以其伦代之，明不序于昭穆之庙也。其祭之，就其祖而已，代者主其礼也。卢植曰：「殇无为人父之道，宗族无子，但主其丧，不为后也。」
　　汉石渠礼议曰：「『经云「宗子孤为殇」，言孤何也？』闻人通汉曰：『孤者，师傅曰「因殇而见孤也」，男二十冠而不为殇，亦不为孤，故因殇而见之。』戴圣曰：『凡为宗子者，无父乃得为宗子。然为人后者，父虽在，得为宗子。故称孤。』圣又问通汉曰：『因殇而见孤，冠则不为孤者，曲礼曰「孤子当室，冠衣不纯采」。此孤而言冠，何也？』对曰：『孝子未曾忘亲，有父母无父母衣服辄异。记曰「父母存，冠衣不纯素；父母殁，冠衣不纯采」，故言孤。言孤者，别衣服也。』圣又曰：『然则子无父母，年且百岁，犹称孤不断，何也？』通汉对曰：『二十冠而不为孤；父母之丧，年虽老，犹称孤。』」
　　　　事宗礼
　　晋贺循宗义曰：「奉宗加于常礼，平居即每事谘告。凡告宗之例，宗内祭祀、嫁女、娶妻、死亡、子生、行来、改易名字，皆告。若宗子时祭，则宗内男女毕会，丧故亦如之。若宗内吉凶之事，宗子亦普率宗党以赴役之。若宗子时祭，则告于同宗，祭毕，合族于宗子之家，男子女子以班。宗子为男主，宗妇为女主，故云『宗子虽七十，无无主妇』，以当合族宗故也。凡所告子生，宗子皆书于宗籍。大宗无后，则支子以昭穆后之；后宗立则宗道存，而诸义有主也。立主义存，而有一人不惇者，则会宗而议其罚。族不可以无统，故立宗。宗位既定，则常尊归之，理其亲亲者也。是故义定于本，自然不移，名存于政，而不继其人，宗子之道也。故为宗子者，虽在凡才，犹当佐之佑之，而奉以为主。虽有高明之属，盛德之亲，父兄之尊，而不得干其任者，所以全正统而一人之情也。若奸回淫乱，行出轨道，有殄宗废祀之罪者，然后乃告诸宗庙，而改立其次，亦义之权也。」
　　　　九族
　　白虎通云：「九族者何？族者，凑也，聚也。上凑高祖，下至玄孙，一家有吉，百家聚之，合而为亲。生相亲爱，死相哀痛，有会聚之道，故谓为族。尚书曰：「以亲九族，九族既睦，平章百姓。」族所以九者，九为言究也，亲疏恩爱究竟，谓之九族也。父族四，母族三，妻族二。父族四者，谓父之姓为一族，父女昆弟适人者子为二族，己女昆弟适人者子为三族，己女适人者子为四族。母族三者，母之父母为一族，母之昆弟为二族，母之女昆弟为三族，在外亲，故合言之也。妻族二者，妻之父为一族，妻之母为二族，妻之亲略，故父母各为一族。」
　　孔安国注虞书则云：「九族者，从高祖下至玄孙凡九，皆同姓也。」
　　许慎按：「礼云『缌麻三月以上服，恩之所及也』。礼为妻父母有服，明在九族中也。九族不得但施同姓。」
　　郑玄驳曰：「按小记云『亲亲以三为五，以五为九』。以此言之，高祖至玄孙明矣。」
　　王朗论丧服书曰：「郑玄云：『兄弟犹曰族亲也，无所不关之辞也。』吾以为古学以九代之亲为九族，谓兄弟者，亦九代兄弟也。凡属乎父道者则父之兄弟，在乎祖道则祖之兄弟，在乎子道则子之兄弟，在乎孙道则孙之兄弟。故族亲亦可谓为兄弟也。」
　　　　敦疏远外亲
　　晋何琦曰：「闻诸训典，凡在常交，贵在人情所笃，而况先人中表绸缪因缘恩结由来者哉！角弓之叙，幽王不亲九族，而其章曰『兄弟婚姻，无胥远矣』，又曰『协比其邻，婚姻孔云』，言情义之甚近也。礼有外宗之亲，书称九族既睦。说者解九族虽各不同，既曰旁亲，亦将通外内之谓乎。郑君以为上至高祖，下及玄孙，九代之亲，亦不蠲别外亲也。若但谓内宗，斯不足以叹帝尧敦叙之美也。玄孙以下，又有来、昆、云、仍四代之目。若寿踰期颐，则有相及之道，尊者崇修于上，卑者晏然于下，虽旷代事希，邂逅遇之，理将安居。纵不相逮，事亡如存，义不得徒然矣。而曾高外属，均之路人，简薄之怀，不亦甚乎！历观时俗，家殊门异，准格不立，高下在心。或乃希慕贵盛，攀附自昵；或轻忽寒悴，耻相提挈：各怀斯图，莫适相非。仲尼所谓轻绝贫贱，重绝富贵，虽曰不利，吾不信也。代有以外亲方内，于内无服而外敬绝，造次言之，如有断例。然则母氏无服之亲，将如之何？春秋盟会，辞称舅甥之国，徼福先君，以要结恩好。绝婚之辞亦云『不得嗣为兄弟』。故曰婚姻者，万代之始，明义好同，固永着不朽。引而敦之，以醇凉薄；和一之道，于是乎在。是以谓崇亲之义，不宜有限。若二门之末，统裔稍远，俱不明为亲之数，不识尊卑之序，并无长老以审其详，名无所托，则不论也。」
　　　　乡饮酒周　后汉　晋　大唐
　　周制，乡饮酒礼：
　　主人朝服就先生而谋宾介。主人谓诸侯之乡大夫也。朝服者，冠，玄端，缁带，素，白屦。先生，乡中致仕者。宾、介，处士贤者也。古者年七十而致仕，老于乡里，大夫名曰父师，士名曰少师，而教学焉，恒知乡人之贤者，是以大夫就而谋之。贤者为宾，其次为介，又其次为众宾，而与之饮酒。
　　宾席牖前，南面；主人席阼阶上，西面；介席西阶上，东面；众宾之席，皆不属焉。敷众宾席于宾席西。不属，不相续也。皆独坐，明其德各特也。樽两壶于房户间，玄酒在西。玄酒在西，上也。设洗于阼阶东南。
　　主人与宾三揖，至于阶，三让，主人升，宾升。主人阼阶上，当楣，北面再拜；宾西阶上，当楣，北面答拜。三揖者，将进揖，当涂揖，当碑揖也。楣，前梁也。复拜，拜宾至此堂，尊之也。主人坐取爵，实之，宾席前西北面献宾。献，进也，进酒于宾也。宾西阶上拜，主人少退。退，避也。宾进，受爵，复位。主人阼阶上拜送爵，宾少退。复西阶上位也。荐脯醢，脯五脡。荐，进也。进之者，主人有司。脡，膱也。膱音职。宾升席自西方。升犹上也。升必中席。乃设折俎。宾坐，左执爵，祭脯醢，坐，坐于席也。祭脯醢者，以右手也。奠爵于荐西，兴。宾实爵，主人之席前东南面酢主人。主人阼阶上拜，宾少退。主人进，受爵，复位。宾西阶上拜送爵。荐脯醢。主人升席自北方。设折俎。祭如宾礼。祭者，祭荐俎及酒，亦哜啐。自席前适阼阶上，北面坐卒爵，兴，坐奠爵，遂拜，执爵兴。宾西阶上答拜。自席前者，啐酒席末，因从北方降，由便也。主人坐奠爵于序端。主人实觯，酬宾阼阶上，北面坐奠觯，遂拜，执觯兴。宾西阶上答拜。酬，劝酒也。酬之言周也，忠信为周。坐祭，遂饮。主人实觯，宾之席前北面。宾西阶上拜。主人进，坐奠觯于荐西。主人揖，降。宾降，立于阶西，当序，东面。主人将与介为礼，宾谦，不敢居堂上也。
　　主人以介揖让升拜如宾礼。主人坐取爵于东序端，实爵，介之席前西南面献介。介西阶上北面拜，主人少退。介进，北面受爵，复位。主人介右北面拜送爵，介少退。主人拜于介右，降尊就卑也。主人立于西阶东。荐脯醢。介升席自北方。设折俎。祭如宾礼。自南方降席，北面坐卒爵，兴，坐奠爵，遂拜，执爵兴。主人介右答拜。不哜啐，下宾也。介授主人爵于两楹之闲。就樽南授之也。介不自酌，下宾也。酒者宾主共之。介西阶上立。主人实爵以酢于西阶上，介右坐奠爵，遂拜，执爵兴，介答拜。主人复阼阶，揖，降。介降立于宾南。
　　主人西南面三拜众宾，众宾皆答一拜。三拜一拜者，示遍，不备礼也。不升拜，贱也。主人揖，升，坐取爵于西楹下，实爵献众宾。众宾之长升拜受者三人。长，其老者也。言三人，则众宾多矣。主人拜送。于众宾右。坐祭，立饮，授主人爵，降，复位。贱者礼简也。众宾献则不拜，受爵，坐祭立饮。弥简也。每一人献，则荐诸其席。
　　主人以爵降，奠于篚。不复用也。揖让升，即席。
　　设席于堂廉，东上。为工布席也。侧边曰廉。乐正先升，立于西阶东。正，长。工入，升自西阶，北面坐。工歌鹿鸣、四牡、皇皇者华。三者皆小雅篇。笙入，堂下磬南北面立，乐南陔、白华、华黍。笙，吹笙者也。以笙吹此诗以为乐也。南陔、白华、华黍，小雅篇也，今亡。乃闲：歌鱼丽，笙由庚；歌南有嘉鱼，笙崇丘；歌南山有台，笙由仪。闲，代也，谓一歌一吹也。六者小雅篇。乃合乐周南：关雎、葛覃、卷耳。召南：鹊巢、采蘩、采苹。合乐谓歌乐与众声俱作也。周南、召南，国风篇也。王后、国君夫人房中之乐歌也。工告于乐正「正歌备」，乐正告于宾。
　　司正洗觯，升自西阶，阼阶上北面，受命于主人。主人曰「请安于宾」。司正告于宾。司正实觯，降自西阶，阶间北面坐奠觯，退共，音拱。少立，阶间北面，东西节也，其南北当中庭。共，拱手也。少立，自正慎其位也。坐取觯，不祭遂饮，卒觯，兴，坐奠觯，遂拜，执觯兴，盥洗，北面坐奠觯于其所，退立于觯南。洗觯奠之，示洁敬也。立于其南，以察众也。
　　宾北面坐取俎西之觯，阼阶上北面酬主人。主人降席立于宾东。初起旅酬也。主人受觯，宾拜送于主人之西。旅酬同阶，礼杀。主人西阶上酬介，介立于主人之西，如宾酬主人之礼。主人揖，复席。司正升，相旅曰「某子受酬」，受酬者降席。旅，序也。于是介酬众宾，众宾又以次序相酬也。司正退立于序端，东面。受酬者拜兴饮，皆如宾酬主人之礼。嫌宾以下异也。司正降复位。觯南之位。
　　使二人举觯于宾介。
　　司正升自西阶，受命于主人，主人曰「请坐于宾」，遂彻俎，乃羞，羞，进也。所进者狗胾醢也。乡设骨体，所以致敬也；今进羞，所以尽爱也。敬之爱之，所以厚贤也。无算爵。算，数也。宾主燕饮，爵行无数，醉而止也。
　　宾出，奏陔，陔，陔夏也。陔之言戒，终日宴饮，酒罢以陔为节，明无失礼也。主人送于门外，再拜。门东西面拜也。宾介不答拜，礼有终也。
　　说曰：按周礼司徒职云：「以乡三物教万民而宾兴之。」三物者，一曰六德：智、仁、圣、义、忠、和。二曰六行：孝、友、睦、姻、任、恤。三曰六艺：礼、乐、射、御、书、数也。
　　郑玄曰：「诸侯之乡大夫，正月吉日受法于司徒，退而颁于乡吏。及三年大比而兴其贤者能者，以宾礼礼之，献于王庭，曰乡饮酒。」按乡饮酒之礼，其义有四，此则宾贤能乡饮酒也。又云六十者坐，五十者立侍以听政役。六十者三豆，七十者四豆，八十者五豆，九十者六豆，所以明养老正齿位，此乃党正饮酒，亦谓之乡饮酒。又按州长春秋习射于序，先行乡饮酒之礼，亦谓之乡饮酒。又有卿大夫饮国中之贤者酒，用乡饮酒之礼。故王制云「习射尚功，习乡尚齿」，并乡射党正饮酒之法也。
　　乡饮酒义曰：「主人拜迎宾于庠门之外，入三揖而后至阶，三让而后升，所以致尊让也。盥洗扬觯，所以致洁也。拜至，拜洗，拜受，拜送，拜既，所以致敬也。尊让洁敬也者，君子之所以相接也。君子尊让则不争，洁敬则不慢，不慢不争，则远于斗辨矣；不斗辨则无暴乱之祸矣，斯君子之所以免于人祸也。故圣人制之以道。乡人、士、君子樽于房户之间，宾主共之也。共樽者，人臣卑，不专大惠，故不别设樽。尊有玄酒，贵其质也，教人不忘本也。本，古也。古者无酒，用水而已。牲用狗，烹于东方，祖阳气之发于东方也。祖，法也。狗所以养宾，阳气主养万物。狗主择人。羞出自东房，主人共之也。燕私可以自专也。共音恭。洗当东荣，主人之所以自洁而以事宾也。水在洗东，祖天地之左海也。宾主，象天地也。介僎，象阴阳也。三宾，象三光也。让之三也，象月之三日而成魄也。四面之坐，象四时也。阴阳，助天地养成万物。三宾象天三光者，三光系之于天也。又曰，介僎以象日月，日出于东，僎所在也；月生于西，介所在也。三光，三大辰也，天之政教出于大辰。天地严凝之气，始于西南，而盛于西北；天地温厚之气，始于东北，而盛于东南。主人尊宾，故坐宾于西北，而坐介于西南以辅宾。宾者，接人以义者也，故坐于西北。言宾来以成主人之德也。主人者，接人以德厚者也，故坐于东南，而坐僎于东北以辅主人也。孔子曰：『吾观于乡，而知王道之易易也。』乡，乡饮酒也。易易谓教化之本，尊贤尚齿也。饮酒之节，朝不废朝，暮不废夕，宾出，主人拜送，节文终遂焉，知其能安燕而不乱也。朝夕，朝暮听事也。不废之者，既朝乃饮，先夕则罢，其正也。终遂犹充备也。乡饮之义，君子所以相接，尊让洁敬之道行焉。是贵贱明，隆杀辨，和乐而不流，弟长而无遗，安燕而不乱。此五者足以正身安国矣。」
　　后汉永平二年，郡县行乡饮酒于学校，祀先圣先师周公、孔子，牲以犬。
　　晋武帝泰始六年十二月，帝临辟雍，行乡饮酒之礼。诏曰：「礼仪之废久矣，乃今复讲肄旧典。」赐太常绢百匹，丞、博士及学生牛酒。咸宁三年及惠帝元康九年，复行其礼。
　　大唐贞观六年，诏曰：「比年丰稔，闾里无事。乃有堕业之人，不顾家产，朋游无度，酣宴是，危身败德，咸由于此。自非澄源正本，何以革兹弊俗。可先录乡饮酒礼一卷，颁示天下，每年令州县长官，亲率长幼，依礼行之。庶乎时识廉耻，人知敬让。」
　　开元十八年，宣州刺史裴耀卿上疏曰：「州牧县宰，所主者宣扬礼乐，典册经籍，所教者返古还淳，上奉君亲，下安乡族。外州远郡，俗习未知，徒闻礼乐之名，不知礼乐之实。窃见以乡饮酒礼颁于天下，比来唯贡举之日，略用其仪，闾里之闲，未通其事。臣在州之日，率当州所管，一一与父老百姓，劝遵行礼。奏乐歌至白华、华黍、南陔、由庚等章，言孝子养亲及群物遂性之义，或有泣者，则人心有感，不可尽诬。但以州县久绝雅声，不识古乐。伏计太常具有乐器，太乐久备和声，请令天下三五十大州，简有性识人，于太常调习雅声。仍付笙竽琴瑟之类，各三两事，令比州转次造习。每年各备礼仪，准令式行，稍加劝奖，以示风俗。」其仪具开元礼。
通典卷第七十四　礼三十四　沿革三十四　宾礼一
　　总叙
　　自古至周，天下封建，故盛朝聘之礼，重宾主之仪，天子诸侯，卿大夫士，礼数服章，皆降杀以两。秦皇帝荡平九国，宇内一家，以田氏篡齐，六卿分晋，由是臣强君弱，终成上替下凌，所以尊君抑臣，列置郡县，易于临统，便俗适时。滞儒常情，非今是古。礼经章句，名数尤繁，诸家解释，注疏庬杂。方今不行之典，于时无用之仪，空事钻研，竞为封执，与夫从宜之旨，不亦异乎！
　　天子受诸侯藩国朝宗觐遇时会殷同附　天子受诸侯
遣使来聘秦汉以降并无其礼今所编纂者但欲知三代之仪耳　
天子遣使迎劳诸侯　三恪二王后
　　　　天子受诸侯藩国朝宗觐遇时会殷同附
　　　　　殷周以前，天子有迎劳飨燕诸侯之礼。至秦罢侯置守，无复古仪。及魏，以三国分裂，粗有其礼。东晋末，又废。洎梁崔灵恩，采摭三礼遗文，咸序其义。唯后梁主萧、岿称帝荆襄，为后周及隋附庸国，朝觐采据周制，刱立仪注焉。○唐　虞　夏　殷　周　魏　晋　东晋　后周　隋　大唐
　　唐、虞、夏氏之时，四方诸侯岁一朝。
　　殷制，五年一朝。
　　周制，大行人掌大宾之礼及大客之仪，以亲诸侯。大宾，要服以内诸侯也。大客谓其孤卿。春朝诸侯而图天下之事，秋觐以比邦国之功，夏宗以陈天下之谟，冬遇以协诸侯之虑。此以王见诸侯为文也。图、比、陈、协，皆考绩之言。天子当扆而立，诸侯北面而见天子曰觐；天子当宁而立，诸公东面、诸侯西面曰朝。尔雅曰：「户牖之闲谓之扆，门屏之闲谓之宁。」邦畿方千里，其外五百里曰侯服，岁一见。又其外五百里曰甸服，二岁一见。又其外五百里曰男服，三岁一见。又其外五百里曰采服，四岁一见。又其外五百里曰卫服，五岁一见。又其外五百里曰要服，六岁一见。要服，蛮服也。此六服相距方七千里，公侯伯子男封焉。其朝贡之岁，四方各四分，趋四时而来，或朝春，或宗夏，或觐秋，或遇冬。每朝觐皆有贡物。具赋税上篇。九州岛之外，谓之蕃国，代一见，各以其所贵宝为贽。九州岛之外，夷服、镇服、蕃服。按曲礼曰：「其在东夷、北狄、西戎、南蛮，虽大曰子。」父死子立，及嗣王即位，乃一来。各以其所贵宝为贽，则蕃国之君无执玉瑞者也。
　　到天子之境，先谒关人。关人报王。王使小行人逆劳于畿。又使大夫致积。及郊，使大行人服皮弁，用璧以劳授之。皮弁者，天子之朝朝服。璧无束帛者，天子之玉尊也。诸侯傧王使者，用束帛乘马。积音子四反。及国，天子赐舍，使司空致舍。
　　将受朝，上公执桓珪九寸，缫藉九寸，衮冕九章。其春夏朝宗，各乘所受上辂，建常九斿，繁缨九就。若春，诸侯各服裨冕，释币于祢。各乘所受上辂者，以阳气仁恩，尚文，故车服得与王同。侯执信珪，伯执躬珪，七寸，缫藉七寸，鷩冕七章，建常七斿，繁缨七就。子执谷璧，男执蒲璧，皆五寸，缫藉五寸，毳冕五章，建常五斿，繁缨五就。王则服皮弁于路门外，正朝当宁而立。诸侯改服于舍，服朝服，各执瑞玉。至于朝，公东面，诸侯西面，伯子男从侯而朝。末傧承命，告于天子。天子曰：「伯父寔来，予一人嘉之。伯父其入，予将受之。」天子于同姓大国则曰伯父，小邦则曰叔父；异姓大国则曰伯舅，小邦则曰叔舅。嘉之者，美之也。受玉先书同姓，次及异姓。上傧又传，下至啬夫也。信音身。诸侯序进，入门右，坐奠珪，再拜稽首。入门而右，执臣道，不敢由宾客之位。卑者见尊，奠贽而不授。傧者谒。谒犹告也。上傧告以天子前辞，欲亲受之如宾客也。其辞曰「伯父其升」。侯氏坐取珪，升，致命。王受之玉。侯氏降阶东，北面再拜稽首。傧者延之曰「升」。升，成拜乃出，各还其舍。
　　司几筵设黼扆于庙扆前，南向。设莞席纷纯，加缫席画纯，加次席黼纯，左右玉几。斧谓之黼，其绣白黑采也，以绛帛为质。扆制如屏风，绣以斧形。扆前设席，左右有几，优至尊也。郑玄谓纷如绶，有文而狭者。缫席，削蒲蒻，展之，编以五采，若今合欢矣。画谓云气也。次席，桃枝席，有次列成文。天子服衮冕，负黼扆而立。诸侯裨冕，一一而入，以行三享。奉束帛加璧，庭实唯国所有。随国所有，或马，或虎豹皮，龟，金，丹漆，丝纩，竹箭，分为三享矣。奉束帛，匹马卓上，九马随之中庭，西上，奠币再拜。卓犹的也。以素的一马为上。书其国名，后当识其所产也。必十匹者，不敢斥王所乘，用成数，敬也。
　　其秋冬觐遇之时，将朝之早，诸侯裨冕释币于祢。将觐，质明时告将觐也。裨之为言埤也。天子六服，大裘为上，其余为裨，以事尊卑服之，而诸侯亦服焉。其释币，如聘大夫将受命释币于祢之礼。皆乘墨车，载龙旗弧韣，瑞玉有缫。至大门外，交龙为旗，诸侯所建。墨车，大夫制也。弓衣曰韣。上傧自与诸侯相揖而入；至庙门外，之舍。王服衮冕负斧扆而受朝享之礼。诸侯入门右，皆奠玉再拜。王命将受之。诸侯更取玉，升堂致命。王亲受之。诸侯降堂，又再拜稽首。傧者延之曰「升」，升，成拜乃出。然后行三享玉，王皆抚之。诸侯降堂，自授宰，如朝宗之法。觐遇之时，天子不下堂。礼记云：「天子觐诸侯，下堂自夷王始也。」
　　其朝宗觐遇行朝享礼毕，三享讫也。诸侯皆右肉袒于庙门之东，乃入门右，北面立，告听事。右肉袒者，刑宜施于右也。凡以礼事者右袒。告听事者，告王以国所用为罪之事。傧者谒诸天子。天子辞于侯氏曰：「伯父无事，归宁乃邦。」谒，告也。侯氏再拜稽首，出，自屏南适门西，改袒还袭，遂入门左，北面立。王乃劳之。再拜稽首，傧者延之曰「升」，升，成拜，降出。王辞之不即左者，当出隐于屏而袭也。天子外屏。劳之，劳其道路劳苦也。王遂更延诸侯入而礼之。王使宗伯以珪瓒酌郁鬯祼之。礼毕还馆，诸侯公卿皆就馆见之。
　　若有功者，天子赐以车服，皆使公就馆致之。诸侯迎于外门外，再拜。诸公奉箧服，加命书于其上，升自西阶，东面，太史居右。言诸公者，王同时分命之而使赐侯氏。侯氏升，西面立。太史述命。读王命书。侯氏降两阶之闲，北面，再拜稽首，受命也。升，成拜。太史辞之降也。太史加书于服上，侯氏受。受箧服也。使者出，侯氏送，再拜。
　　时会以发四方之禁，殷同以施天下之政。其法：诸侯既至天子之国，必先朝天子于其国内，然后为坛于国外，更行朝礼。时会无常期，诸侯有不顺服者，王将有征讨，合诸侯而发禁令焉。禁谓九伐之法也。会之法，为坛于国外。崔灵恩曰：「古者诸侯朝天子，四时礼外，有时会殷同之法。殷同者，十二年王不巡狩，则六服诸侯，各当方而来赴四时见王也。殷，众也。四方诸侯众来见王，此有十二年之期，故不得谓时会也。殷同之礼，东方则以春，南方则以夏，西方则以秋，北方则以冬，皆如巡狩之时。」春为坛于国东，夏与秋冬各于其方。坛制度，已具巡狩篇。将时会殷同之朝，天子乘龙，马八尺曰龙。载大旗，象日月升龙降龙。春则拜日于东门之外，夏则礼日于南门之外，变拜言礼者，容祀也。秋则礼山川丘陵于西门之外，冬则礼月与四渎于北门之外，礼者，谓祭之。巡狩之时，山川之神各当方而祭。今不巡狩，故山川随其时而祭之。阳则祭阳方，阴则祭阴位。加方明于坛上而祭之。方明者，木也。方四尺，设六色，东青，南赤，西白，北黑，上玄，下黄，四方神明之象，所谓方明也。设六玉：上珪下璧，南方璋，西方琥，北方璜，东方珪以祭之。六色象其神。六玉以礼之，上宜以苍璧，下宜以黄琮；而不以此者，则上下之神，非天地之至贵者。设玉者，刻其木以着之。去方明以朝诸侯。其朝位、授玉、傧介之仪，已见巡狩篇。
　　魏制，藩王不得朝觐。明帝时，有朝者皆由特恩，不得为常。
　　晋武帝泰始中，有司奏：「诸侯之国，其王公以下入朝者，四方各为二番，三岁而周，周则更始。临时有故，则明年来朝；明年朝后，更满三岁乃朝，不得依恒数。朝礼皆执璧，如旧朝之制。不朝之岁，各遣卿奉聘。」诏可。
　　东晋王侯不之国，其有受任居外，则同方伯刺史二千石之礼，亦无朝聘之制。
　　后周初，梁主萧来朝。入畿，大冢宰命有司致积。其饩五牢，米九十筥，酰醢各三十五瓮，酒十八壶，米禾各五十车，薪各百车。既至，大司空设九傧以致馆，梁主束帛乘马，设九介以待之，礼成而出。明日，梁主朝，受享于庙。既致享，大冢宰又命公一人，玄冕乘车，陈九傧，以束帛乘马致食于宾及宾之从各有差。致食讫，又命公一人，弁服乘车执贽，设九傧以劳宾；梁主设九介，迎于门外。明日，朝服乘车，还贽于公。公皮弁迎于大门。授贽受贽，并于堂之中楹。又明日，梁主朝服，设九介，乘车备仪卫，以见于公。事毕，公致享。明日，三孤一人，又执贽劳于梁主。明日，梁主还贽。又明日，梁主见三孤，如见三公。明日，卿一人又执贽，梁主见卿又如三孤。于是三公、三孤、六卿，人各饩宾，并属官之长为使。牢米帛同三公。自秦平天下，朝觐礼废。及后周立萧为梁主，称藩国，始有此仪。
　　隋文帝开皇四年正月，后梁主萧岿来朝，岿父自梁入周，以襄阳来为附庸国，于其境内称皇帝，建年号。岿嗣立。至隋，迁于江陵。次于郊外。诏广平王杨雄、吏部尚书韦康，持节以迎。卫尉设次于馆驿。雄等降就便幕。岿服通天冠，绛纱袍，端珽，立于东阶下，西面。文武陪侍，如其国。雄等立于门右，东面。岿摄内史令柳顾言出门请事。康曰：「奉诏劳于梁帝。」顾言入告。岿出，迎于馆门外，西面再拜。持节者导雄与岿俱入，至于庭下。岿北面再拜受诏讫，雄等乃出，立于馆门外道右，东向。岿送于门外，西面再拜。及奉见，帝冠通天冠，服绛纱袍，御大兴殿，如朝仪。岿服远游冠，朝服以入，君臣并拜，礼毕而出。
　　大唐贞观二十年，有司言：「按史记，正月诸侯王朝贺凡四见，留长安不过二十日。今请每春二王入朝，礼毕还藩。」从之。至二十二年十月，令百僚朔望服葱褶以朝。
　　开元二十五年十一月，御史大夫李适之奏：「每至冬正，及缘大礼应朝参官，并六品清官，并服朱衣；余六品以下官，许通着葱褶。如有惨故，准式不合着朱衣葱褶者，其日听不入朝。自余应合着而不著者，请夺一月俸，以惩不恪。」制曰「可」。
　　天宝三载二月，敕：「百官朔望朝参，应服葱褶，并着珂伞。至闰二月一日宜停。自今以后，每逢此闰，仍永为恒式。」　六载九月敕：「自今以后，每朔望朝，晚于常仪一刻，进外办。每坐唤仗，令朝官从容至合门，入至障外，不须趋走。百司无事，至午后放归，无为守成。宜知朕意。」　十二载十一月，御史中丞吉温奏请「京官朔望朝参，着朱衣葱褶；五品以上，着珂伞」。制曰「可」。　十四载三月，敕常参官分日入朝，寻胜宴乐。贞观十五年正月，太宗谓侍臣曰：「古者诸侯入朝，有汤沐邑，刍禾百车，待以客礼。汉家故事，为诸州刺史郡守创立邸舍于京城。顷闻都督刺史充考使至京师，皆赁房，与商人杂居。既复礼之不足，必是人多怨叹。」至十七年十月，下诏，令就京城闲坊，为诸州朝集使各造邸第三百余所。太宗亲观幸焉。至永淳元年，关中饥乏，诸州邸舍渐渐残毁。至神龙元年，司农卿赵履温希权要，奏请出卖并尽。至建中元年十二月，敕每州邸舍，各令本郡量事依旧营置。至二年五月，户部奏：「若令州府自买，事又烦费。伏请以官宅二十所，分配共住，过事却收。。」敕旨「宜依」。其受蕃国朝聘，如开元礼。
　　　　天子受诸侯遣使来聘秦汉以降，并无其礼。今所编纂者，但欲知三代之仪耳。
　　周制，诸侯遣使聘天子，皆以卿为使，大夫为上介，士为众介。公介七人，伯五人，子男三人。诸侯之臣使，各下其君二等。将行之朝，朝服释币于祢，告为君使，然后释币于行。在庙门之外也。介及众介皆从，遂受命于朝，受聘珪，享束帛加璧。二王之后，公使则享用珪也。次受夫人之聘璋，及享用玄纁束帛加琮。遂行。至天子畿，更张，示有事于此。先谒关人。关人报王。使请事，遂导以入。若公之孤，则三积，一问一劳，至郊，迎，张而入。王使大夫授馆，遣人致飧。将行聘之前，皆遣人授舍于文王庙门外。行聘之朝，释币于祢，服冕服，乘车建。至大门外，下车。王服皮弁服受聘。时宾亦服皮弁服。受讫，王更服，服衮冕入庙，当扆而立。宾入次，改服裨冕而入，士介皆随宾后。入，行享于庙，亦升堂，进玉，王前抚之。亦行三享，王礼之。出庙门，更行私觌之见。王出，至大门内，使问其君及劳聘。宾还馆，主人致饔饩。明日发币于公卿，然后受飨受燕而还，王亦使送出境。其饯还之仪，与诸侯相聘还之礼同。
　　　　天子遣使迎劳诸侯
　　周制，诸侯入朝，王使小行人迎劳于畿。及郊，大行人劳，视馆，将币为丞而傧，视馆，致馆也。王使劳于郊，致馆于宾。宾至将币，使宗伯为上傧。郊谓远郊，去王城五十里。皮弁用璧。侯氏亦皮弁迎于帷门外，再拜。郊舍狭寡，为帷宫以受劳。使者不答拜，遂执玉即璧也。三揖至于阶。使者不让先升。侯氏升，听命，降，再拜稽首，遂升受玉。不答拜者，为人使，不当其礼也。不让先升，奉王命，尊也。升者，升坛也。使者东面致命，侯氏东阶上西面听命。使者左还而立。侯氏还璧，使者受。侯氏降，再拜稽首，使者乃出。左还，还南面，示将去也。立者，见侯氏将有事于己。侯氏还璧，重王礼也。侯氏用束帛乘马傧使者，再拜受，侯氏再拜送币。傧使者，所以致尊敬也。拜者各于其阶也。使者降，以左骖马出。侯氏送于门外，再拜，侯氏遂从之。騑马曰骖马，设在西也。其余三马，侯氏之士遂以出授使者之从者于门外。从之者，遂随使者以至朝。诸侯王初至，天子赐舍，以其新至，道路劳苦，未受其礼，且使即安。曰：「伯父汝顺命于王所，赐伯父舍。」此使者致馆辞。侯氏再拜稽首。受馆也。傧之束帛乘马。王使人以命致馆，无礼犹傧之者，尊王命也。又使大夫戒曰：「某日伯父帅乃初事。」大夫者，卿为讶者也。戒，告也。副相其事，使慎修其事。初犹故也。侯氏再拜稽首。受觐日也。掌客致礼，上公五积，飧五牢，牵五牢。朝讫则致饔饩九牢。饔饩，既相见致大礼。熟曰饔，生曰饩。侯伯四积，飧四牢，牵四牢，饔饩七牢。子男三积，飧三牢，牵三牢，饔饩五牢。殷膳皆太牢，以及归。上公即三食、三飨、三燕，侯伯再食、再飨、再燕，子男一食、一飨、一燕。若弗酌，则以币致之。凡介、行人、宰、史，皆有飧饔饩，以其爵等为牢礼之陈数，唯上介有禽献。殷，中也，中又致膳，示念宾客。若不酌，谓君有故，不亲飨食燕，则以酬币侑币致之。凡介、行人、宰、史，众臣从宾者。行人主礼，宰主具，史主书。皆有飧饔饩，尊其君及其臣。以其爵等为牢礼之陈数，爵卿则飧二牢，饔饩五牢；大夫则飧太牢，饔饩三牢；士则飧以少牢，饔饩太牢。此降小礼丰大礼也。以命数则参差难等，略于臣，用爵而已。凡礼宾客，国新、凶荒、札丧、祸灾、在野，皆杀礼。皆为国省用爱费也。国新，新建国也。祸灾谓有兵寇水火之事。杀色介反。
　　说曰：古者封土建侯，并为列国，是以周制朝宗聘眺之礼，协天下之事，以结诸侯之好。而非朝之岁，久无事焉，则聘。大行人职曰：「时聘以结诸侯之好，殷眺以除邦国之慝，时聘者无常期，天子有事，诸侯使大夫来聘，亲以礼见之，礼而遣之，所以结其恩好也。天子无事则已。殷眺谓一服朝之岁也。慝，恶也。一服朝之岁，五服诸侯皆使卿以聘礼来见天子，天子以礼见之，命以政禁之事，所以除其恶行。眺，他吊反。闲问以谕诸侯之志，归脤以交诸侯之福，贺庆以赞诸侯之喜，致禬以补诸侯之。」此四者，王使臣于诸侯之礼。闲问者，闲岁一问诸侯，谓存省之属也。谕诸侯之志者，谕言语、谕书名其类也。交，或往或来者。赞，助也。致禬，凶礼之吊礼、禬礼，补诸侯之也。若诸侯相聘之制，则「比年小聘，三年大聘。相励以礼，则外不相侵，内不相凌，此天子所以养诸侯、兵不用而诸侯自为正之具也。以珪璋聘，重礼也。已聘而还珪璋，此轻财重礼之义也。诸侯相励以轻财重礼，则人皆让矣。」
　　　　三恪二王后虞　夏　周　魏　晋　东晋　宋　隋　大唐
　　虞舜以尧子丹朱为宾，曰虞宾，而不臣之。书云：「虞宾在位，群后德让。」
　　夏禹封丹朱于唐，舜子商均于虞，皆有疆土，以奉先祀，服其服，礼乐如之。以客礼，不臣也。
　　周武王克商，而封夏后于杞、殷后于宋，皆爵公，封舜后于陈，爵侯，以备三恪。周得天下，封夏殷二王后，又封舜后，谓之恪。恪，敬也，义取王之所敬，并二王后为三国，其转降示敬而已，故曰三恪。司几筵延国宾于牖前，左彤几。国宾，王公之所不臣者。马融以为二王后。王者立三恪二王之后者，欲通师法之义。其前代之后，使之郊天，以天子礼祭其始祖、受命之王，自行正朔服色，此得通三正也。三正者，天地人也。三正之道，由三微之月，受命之王，各法其一。尚书大传云：「夏以孟春为正，殷以季冬为正，周以仲冬为正。必用此三微之月为正者，时物尚微，以明王者受命扶微，奉成此正，使其道重大正始也。」
　　魏文帝封后汉帝协为山阳县公，邑万户，位在诸侯王上，奏事不称臣，受诏不拜，以天子车服郊祀天地、宗庙、祖腊如汉制，都山阳浊鹿城。青龙二年薨，谥曰孝献皇帝，以汉天子礼仪葬于禅陵。
　　晋武帝泰始元年十二月，遣太仆刘原告太庙，封魏帝常道乡公奂为陈留王。诏曰：「明德昭融，远鉴天命，钦象历数，用禅厥位。敢咨询故训，以敬授青土于东国，永为晋宾，载天子旌旗，乘五时副车，行魏正朔，郊祀天地，礼乐制度皆如魏旧，以承王显祖之禋祀。」又诏王上书不称臣，答报不为诏，一如宾礼。二年，诏：「陈留王操尚谦冲，每事辄表，非所以优崇之也。主者谕意，非大事皆使王官表上之。」三年，太常上言：「博士祭酒刘喜等议：汉魏为二王后，夏殷周之后为三恪。卫公署于前代，为二王后，于大晋在三恪之数，应降称侯，祭祀制度宜与五等公侯同。」有司奏：「陈留王、山阳公为二代之后，卫公备三恪之礼。易称『有不速之客三人来』，此则以三为断，不及五代也。」
</div>
    <div class="pagination">
<a href="通典_page42.html">上一页</a><span>...</span><a href="通典_page38.html">38</a><a href="通典_page39.html">39</a><a href="通典_page40.html">40</a><a href="通典_page41.html">41</a><a href="通典_page42.html">42</a><span class="current-page">43</span><a href="通典_page44.html">44</a><a href="通典_page45.html">45</a><a href="通典_page46.html">46</a><a href="通典_page47.html">47</a><a href="通典_page48.html">48</a><span>...</span><a href="通典_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
