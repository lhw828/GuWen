<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 912 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 912 页/共 1125 页</h1>
    <div class="content">      
万余卷。宋谢灵运为秘书监，补其遗逸。遭齐兵火，经籍散亡。梁江子一亦请归秘阁观书。隋炀帝即位，写秘阁之书，分为三品，于观文殿东西廊贮之。然则兹阁之设，其来尚矣。及唐开元五年，亦于干元殿东廊写四库书以充内库，命散骑常侍褚无量、秘书监马怀素总其事。至十三年，乃以集仙殿为集贤殿，因置集贤书院。虽沿革不常，而秘阁之书皆置之于内也。自唐室陵夷之后，经籍文物流离百年。国家承平，复兴经籍，三馆之书购求渐备。陛下复建秘阁，以藏其书，总(郡)[群]经之博要，资乙夜之观览，斯实出于宸心，非因 下之议也。况睿藻宸翰，盈编积简，则其奥秘非复与 司为比。然自建置之后，寒暑再周，官司未详所处。乞降明诏，令与三馆并列。至于高下之次，先后之称，亦乞着为定式。其秘书省既无书籍，元隶京百司，请如旧制。」诏：「朕肇兴秘府，典掌 书，仍选名儒入直于内，文籍大备，粲然可观，处中禁以宏开，非外司之为比。自今秘阁宜次三馆，其秘书省依〔旧〕属京百司。」王应麟《玉海》注云，初但有直史馆，至是新制有(照)[昭]文馆、直集贤院，备三馆。 
三年五月，诏增修秘阁。先是，度崇文院之中堂为秘阁址，而层构未立，书籍止扃偏厅庑内，至是始命修之。 
八月，阁成，帝作赞赐之。宰臣李昉等请刻石阁下，李至上表引唐秘书省有薛稷画鹤、郎余令画凤、贺知章草书，当时目为三绝。又引颜真卿请肃宗题「放生池」碑额，及近翰林学士承旨苏易简乞飞白书「玉堂之署」为比，愿赐新额，以光秘府。诏中书、枢密院近臣观新阁，又赐上尊酒，大官供膳。是日，遣中使赍御飞白书「秘阁」二字以赐，李至、李昉等相率诣便庭称谢。退就饮宴，三馆学士预焉。又赐御诗，以美其事。李至上表请以御制赞刻石秘阁，帝以宰臣前已陈请，又重违至意。诏曰：「近以延阁载新，万机多暇，聊书赞咏，以美成功。所纪徽猷，深虞漏略，出于乘兴，岂足多称。遽览封章，愿刊穹石，垂于不朽，良积厚颜。其赞并序，朕兼为亲书并篆额，以旌秘书省。」 
九月，幸新秘阁。帝登阁观群书齐整，喜谓侍臣曰：「丧乱已来，经籍散失，周孔之教，将坠于地。朕即位之后，多方收拾，抄写购募，今方及数万卷，千古治乱之道并在其中矣。」即召侍臣赐坐，命酒三行。仍召三馆学士预坐，日晚还宫。顾昭宣使王继恩曰：「尔可召傅巘、戴兴，令至阁下，恣观书籍，给御酒与诸将饮宴。」巘等皆典禁兵，帝欲其知文儒之盛故也。 
十月，遣中使李怀节以御草书《千字文》一卷付秘阁，李至请于御制秘阁赞碑阴模勒上石。帝曰：「《千字文》偶然闲写，因令勒石。李至更欲镌勒，且非垂世立教之文。《孝经》一书，乃百行之本，朕当亲为书写，勒在碑阴可也。」 
四年，诏画工用绢百匹，集诸州画为天下图 
      
藏秘阁。 
五年六月，命内供奉官蓝敏正赍御草书五轴藏秘阁。诏史馆修撰张佖与三馆、秘阁学士观焉。 
至道元年正月，水部郎中、直秘阁朱昂等言：「御制秘阁赞碑已建立，臣等忝官秘府，愿以爵里附于秘书监李至之下刊刻。」从之。王应麟《玉海》注言：兴国二年以先贤墨迹、淳化以新集法帖、至道以飞白十轴藏秘阁。真宗咸平二年六月，诏童子邵焕于秘阁读书。初，兴国八年，命吕文仲为翰林侍读，寓直御书院，以备顾问，名秩犹未崇。咸平二年七月丙午，以兵侍杨徽之、户部夏侯峤为侍读学士，祭酒邢昺为侍讲学士，班秩禄赐次翰林学士。设直庐于秘阁，侍读更直，侍讲长上，召见访问，或至中夕。 
八月，诏翰林侍读学士杨徽之等赴职，赐宴于秘阁，两制、馆阁皆预，帝作七言诗赐之。 
五年七月，幸秘阁阅 书。王应麟《玉海》注云：咸平中，就阁修太祖国史。五年，奉安《太宗文集》。 
景德四年五月，诏分内藏西库地广秘阁。时购书籍，真宗以其地迫隘故也。 
大中祥符九年九月，诏以秘监杨亿判秘阁事。自后两省五品以上官不兼监者，止云判阁，其秘书省事亦掌焉。 
仁宗嘉佑三年三月，以光禄卿张子宪、赵良规、掌禹锡、齐(郭)[廓]、张子思并直秘阁。先是，子宪等皆为太常少卿、直秘阁，当迁谏议大夫。而中书以谓谏议大夫不可多除，故并迁正卿。而故事大卿监无带馆职者，至是特为请而还之。 
国初，书止万二千卷。秘阁之建，图籍大备。至仁宗时，三万六千二百卷。 
熙宁四年十月二十九日，判秘阁宋敏求言：「三馆、秘阁四部书多讹舛，请校雠自前汉始。」事寝。 
元佑元年四月十四日，诏兰台、延阁位序多阙，命大臣各举三人。 
二年六月，以昭文馆黄本书分藏秘阁。 
三年九月，复试贤良于阁下。 
四年四月二十四日，太师文彦博与宰辅至秘阁观书，宴儒士。 
徽宗即位，二年重修秘阁，崇宁元年成。 
二年五月，秘阁书装褫共二千八十二部。王应麟《玉海》云：绍兴十三年十二月十一日，诏重建秘书省。十四年五月，赐御书秘阁「右文殿」榜。又诏将作监米友仁书「道山堂」牓。右文殿五间，门三间。殿后秘阁五间，高四丈，中设御坐、御案、脚踏、罗帕，褥御屏画，出水龙阁上，木雕朱漆殿，奉安圣政、会要、日历、御制、御札等。阁前有拜阁台，接右文殿。阁后道山堂五楹。二十八日，秘书省复置补写所。初，熙宁七年置补写所。以秘阁成，写校勘黄本书籍也。七月二十七日丙子，幸秘阁，观御书、御制。淳熙五年九月壬申，幸石渠，在秘阁后，长五丈，广一丈五尺。干道九年，少监陈骙立。绍定五年七月，重建秘阁。
 职官 宋会要辑稿 职官一八 集贤院 
      
集贤院
【宋会要】
      
太平兴国二年，始建崇文院、昭文馆、集贤院，皆总为崇文院。
 职官 宋会要辑稿 职官一八 崇文院 
      
崇文院
【宋会要】
凡昭文馆、史馆、集贤院三馆事务总为崇文院。宋朝从唐制，昭文馆、集贤殿置大学士，史馆有监修国史，皆宰相兼领。昭文、集贤又置学士、直学士，史馆、集贤置修撰，史馆有直馆、检讨，集贤有直院、校理，崇文院有检讨、校书，皆以佗官领之。初，昭文、集贤学士，史馆修撰取最上一员判馆院事，今亦以佗官分判。初，昭文馆隶门下省，史馆寓于集贤，后合为一矣。 
太祖建隆元年二月，诏改弘文馆为昭文馆。 
太宗太平兴国二年，太宗幸三馆，顾左右曰：「是岂足以蓄天下图书、待天下之贤俊邪!」即日诏有司度左升龙门东北车府地为三馆，命内侍督工徒晨夜兼作，其栋宇之制皆帝所亲授。自举役，车驾凡再临幸。 
三年二月丙辰朔成，有司奏功毕，乃下诏曰：「国家聿新崇构，大集群书，宜锡嘉名，以光策府。其三馆新修书院宜为崇文院。」又诏敞园苑植花木，引沟水以溉之。西序启便门，以备临幸。自梁迁汴都，旧制未备。(正)[贞]明中，始于今右长庆门东北小屋数十间为三馆，即后废西馆是也。湫隘卑痹，仅庇风雨。周庐缴道，出于其旁，卫士驺卒，朝夕喧杂。每受诏撰述，皆移佗所，至是故置焉。院既成，尽迁西馆之书，分为两廊贮焉。以东廊为昭文书库，南廊为集贤书库，西廊分经、史、子、集四部，为史馆书库，凡六库书籍正、副本仅八万卷。初，干德中得书万三千卷；开宝中平吴，得书二万卷，参以旧书，为八万卷。几六库书籍，皆以类相从。是年，两浙钱俶归朝，遣使收其书籍送馆阁，用雕木为架，以青绫帕幕之，简册之府翕然一变矣。 
是月十六日，帝幸新崇文院，观 书久之，诏宰相、亲王恣其检阅问难。少顷，召降王刘鋹、李煜至，亦令纵观。因即中堂宴从臣，尽醉而罢。 
三年十二月，以赵州隆平县主簿王着为卫尉寺丞、史馆祗候。王着善史书、小学，至是帝以字书讹舛，欲令学士删定，少能通者。左右或荐着，故令隶史馆，且俾刊正《切韵》，遂有是命。 
八年七月，以新及第进士吴铉为大理评事、史馆勘书。 
八月，以国子监主簿杨文举为国子监丞、史馆编修。 
雍熙四年四月，以著作佐郎宋炎为史馆校勘、编修。 
五年正月，以殿中侍御史柴成务为户部员外郎、直史馆，监察御史宋镐为右拾遗、直史馆。馆职无带台官者，皆授之。 
淳化元年二月，诏自今游宴宣召直馆，其集贤、秘阁校理并令预会。先是，帝宴近臣于后苑，三馆学士悉预。李宗谔任集贤校理、合门吏拒之，不得入。宗谔献诗述其事，故有是诏。直馆、修撰、校理之职， 
      
名数虽异，职务略同，合门拒校理不得预宴，盖吏之失也。 
八月二十五日，以起居舍人、直史馆吕佑之、左司谏、直史馆赵昂，金部员外郎、直史馆安德裕，虞部员外郎、直史馆勾中正并直昭文馆。先是但有直史馆，至是始命佑之等分直昭文馆，备三馆之职也。 
二十六日，以太子中允和直集贤院。集贤旧无直院之名，惟江南李氏尝以朝士任之，至是始置，从新制也。 
十一月，以右司谏梁周翰为史馆修撰，从翰林学士宋白等荐其有良史之材也。周翰广顺初擢进士第，善属文，不乐外官吏职。白等以为言，而有是命。 
二年十月，以殿中丞郭延泽、太子右赞善大夫董元亨并为史馆检讨。延泽等俱以门荫好学，帝闻其名，诏宰臣问以经史大义，对皆如旨，故有是命。 
是月，以直史馆李宗谔直昭文馆，避其父监修国史故也。 
三年三月十一日，以左司谏韩国华、左正言潘太初、襄王府翊善、起居郎夏侯峤、赵王府记室参军、左司谏宋泌兼直昭文馆。国华、太初为三司判官，因对自陈，虽谏官、省职不得从游宴，故并有是命。告谢之日，适值后苑赏花，便令预宴，皆出特恩也。旧例三司带职者不兼直馆，至是国华等皆以判官兼充职，从新例也。 
至道三年七月，诏虞部员外郎董元亨依前充史馆检讨。检讨、修撰二职皆不带外任，元亨时出知漳州罢职，至是始代归复授焉。 
真宗咸平元年五月，以刑部员外郎致仕陈充守旧官，直昭文馆。充前以疾休致，至是痊愈，复其职。 
十一月，命内品刘崇超监秘阁图书、三馆书籍。崇文院旧令内臣一员监掌书钥，不参馆事。时命裴愈掌之，岁久图籍不整，故命崇超。其后因循，与判馆联书掌事，甚非旧制。 
十二月，命司封郎中、知制诰朱昂与庄宅使、胜州刺史刘承珪、比部员外郎、秘阁校理杜镐点检三馆、秘阁书籍。 
二年春，上新编书目。诏以昂为吏部郎中，承珪为北作坊使，镐直秘阁，锡金紫以旌之。帝谓宰臣曰：「近闻图书之府甚不整齐，假借之余，散失尤多，兼雠校不精，传闻差 。自今差官校勘及掌书史，卿等严行约束，杜绝因循。」昂等上言，四部书为朝臣所借者凡四百六十卷。诏除诸王宫给本抄写外，余并督还之。 
二年七月，幸崇文院，召秘书监杨徽之、集贤院学士钱若水等开书库(编)[ ]阅群书，登秘阁观太宗御制书墨迹。真宗甚恻怆。降阁，召侍臣，颁赐三馆、秘阁职官银器、衣着各有差。 
五年七月，幸三馆，阅四库书久之，赐直官、校理器帛有差，又赐书吏缗钱。 
景德三年五月，诏京朝官带三馆职事自用登位恩改官后未曾叙迁及衣绿至二十年者，悉以名闻。先是，馆阁官多不时进用。自帝即位后，虽经郊祀，例不进秩，故有累年不迁改者。至是内出，各付宰臣进拟焉。 
四年，宴馆阁 
      
官于院。 
大中祥符二年正月，以职方员外郎、秘阁校理、监舒州灵仙观舒雅直昭文馆。先是，雅尝(慰)[恳]荐王钦若。至是钦若上言，故有是命。 
四年九月，兼秘书监向敏中、判昭文馆晁迥等上言(讲)[请]集圣制藏于馆阁。诏以述作非工，除已刻石铭记等，他依所请。自余登位已来，内出杂文篇什或宣赐者，并令依次抄录，藏于龙图阁、三馆、秘阁，不得与《太宗皇帝文集》并处。 
五年四月，始降御集文颂歌诗十五卷藏之。 
八年五月，翰林学士陈彭年言：「唐制，中书门下两省，宫城之内有内省，宫城之外有外省。今请据秘阁旧定屋数重修奉安太宗圣容、御书、供御书籍天文图画四廊，并充书库及史馆日历库。直馆、校理宿直，校勘抄书籍，雕造印板，并就外院。其外院于左右掖门外就近修盖。别置三馆书库，其三馆书籍名目候将来分擘正副本，取便安置。」从之。时宫城申严火禁甚峻，臣僚寓宿寒冱，食饮非便，因命有司检讨故事而改之。 
天禧元年八月，诏崇文外院以三馆为额。 
五年十二月，命内殿崇班皇甫继明同勾当三馆秘阁公事。先是，刘崇超在馆止云监三馆书籍、秘阁图书。崇超与王钦若厚善，丁谓为相，恶之，遂引继明与崇超同掌，因为同勾当公事。内臣与大学士同职，时论非之。 
仁宗天圣四年五月，枢密副使、尚书左丞张士逊言：「臣男大理评事友直幼亲笔砚，望令于馆阁校勘。」诏友直且于馆阁读书，自今馆阁校勘更不得添置。 
五年二月，以大理评事、馆阁校勘王琪佥书南京留守判官公事，特令带馆阁校勘外任。校勘官无有带外任者，时晏殊奏辟琪，特有是命。 
八月，诏监三馆、秘阁自今依旧例只置一员。时西京左藏库副使刘崇超卒，特有是诏。 
十月，同太后幸。上曰：「三馆书(校)[较]开元所失甚众，宜加求募进，及三百余卷以上者，赐出身。」直史馆谢泌言：「图书未有次序，请依唐薛稷、沈佺期、武平一、马怀素人掌一库。」上嘉之，命泌分领。 
九年三月十一日，参知政事陈尧佐言：「馆阁抄书笔吏数少，请增募五十人。」从之。 
十一月四日，诏京朝官任馆职事者自外归，须一周年已上始许再补外任。 
十一月八日，诏徙三馆于崇文院。旧在左掖门内、左升龙门外，前则三馆，后构秘阁，分藏群书。自大中祥符四年宫城延燔，以写录编籍，权从左掖门外道北。至是仁宗以逼近市嚣，非多士讨论之所，命还旧所焉。时大臣有以表贺者，亦优诏答之。 
庆历三年十一月十九日，诏：「自今见任、前任两府及大两省已上官，不得陈乞子弟、亲戚馆职并读书之类。进士三人已上一任回，无过犯者，许进著述，召试取优等者充。或遇馆阁阙官，取曾有两府二人、大两省三人同罪举充者，仍取著述看(祥)[详]试补。」 
皇佑五年正月，诏馆阁官已尝为知 
      
州者，自今且与提点刑狱。 
至和二年四月二十九日，诏今后检讨更不得举试馆职。 
八月十四日，翰林学士承旨孙抃等言：「勘会史院修日历，有检讨官三两员在本院刊修。今本院全阙检讨官，乞差大理(平)[评]事韩维充。」诏维充史馆检讨。 
嘉佑二年十二月十一日，诏今后大臣举馆职，令中书且与籍记举状，候在馆员数稍少，即于数内选实有文行、为众所称者取旨与试。仍令学士院精加考校，公定优劣，不得假借等第。从谏官陈升之言也。 
四年二月，置馆阁编定书籍官。 
九月，诏以内藏西库地还崇文院。 
六年十二月二十三日，赐辅臣、两制、馆阁官宴于崇文院，宰臣韩琦以下刻石记于院之西壁。先是，诏置编定编校一员，据崇文院《总目》刊正补写。至是写校毕，凡黄本六千四百九十六卷，白本二千九百五十四卷，上之。 
八年七月二十三日，监修国史韩琦言：「史院日历未修者积十余年，今将修先朝实录，而日录未备，检讨阙官，请以祠部员外郎、直秘阁吕夏卿、太子中允、秘阁校理韩维兼职。」诏以夏卿、维并兼史馆检讨。 
神宗熙宁二年十一月三日，诏：「今后应选举到可试用人，并令崇文院校书，以备朝廷访问差使，候二年取旨，或除馆职，或升擢资任，或只与合入差遣。」时初除前河南府永安县主簿邢恕为校书。闰十一月壬寅，张载为之。 
三年五月十六日，诏崇文院校书邢恕与堂除近地试衔知县。(恕)以秘书丞、集贤校理、同知谏院胡宗愈言：「崇文院校书如未历外官，及不满任者，不得选举。」上以恕未曾任官，故有是诏。 
九年九月四日，中书门下言：「前勾当三馆、秘阁黄守熙自陈编排近及百年书籍，乞久任提点慈孝寺，或提点奉先寺。」诏许再任，赏其劳也。 
元丰五年初，以崇文院为秘书省。 
哲宗元佑五年九月十六日，复置集贤院学士。绍圣二年四月三日戊辰，易为集贤殿修撰。徽宗政和六年四月，改右文。
 职官 宋会要辑稿 职官一八 编修院 
      
编修院
【宋会要】
宋置崇文院。自后修国史、会要，名曰编修院。详见崇文院下。
 职官 宋会要辑稿 职官一八 国史院 
      
</div>
    <div class="pagination">
<a href="宋会要辑稿_page911.html">上一页</a><span>...</span><a href="宋会要辑稿_page907.html">907</a><a href="宋会要辑稿_page908.html">908</a><a href="宋会要辑稿_page909.html">909</a><a href="宋会要辑稿_page910.html">910</a><a href="宋会要辑稿_page911.html">911</a><span class="current-page">912</span><a href="宋会要辑稿_page913.html">913</a><a href="宋会要辑稿_page914.html">914</a><a href="宋会要辑稿_page915.html">915</a><a href="宋会要辑稿_page916.html">916</a><a href="宋会要辑稿_page917.html">917</a><span>...</span><a href="宋会要辑稿_page913.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
