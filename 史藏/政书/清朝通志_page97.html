<!DOCTYPE html>
<html>
 <head>
  <meta charset="utf-8"/>
  <title>
   清朝通志 - 第 97 页/共 121 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通志 - 第 97 页/共 121 页
  </h1>
  <div class="content">
   雍正七年准契税于额征外每两加征一分以为科场经费
　　乾隆十二年定民间置买田房令布政使司颁契尾格式于州县编列号数前半幅备书业户姓名买卖业产数目价银税银若干后半幅于空白处预铃司印以备投时将契价税银数目填写铃印之处令业户当面截开前幅给与业户后幅同季册汇送布政司查核以杜衙门停搁胥吏改换之弊
　　行帖 
　　康熙三年定当铺每年征银五两大兴宛平大行店铺同十五年京城行铺税例土等每年五两中二两五钱四十八年御史张莲言凡市集设立牙行例给官帖使平物价乃地方土棍于瓜果菜蔬细物亦私立牙行名色勒掯商民请除应立牙行一切私设尽数革除从之
　　雍正六年设典当行帖十一年谕各省商牙杂税固有关国课亦所以便民是以各省额设牙帖皆由藩司颁发不许州县滥给所以杜增添之弊近闻各省岁有加增即如各集场中有杂货小贩无藉牙行省今概给牙帖抽分利息是多一牙户即商民多一苦累况牙帖纳税每岁无多徒滋繁扰甚非平价通商之本意着各省藩司因地制宜着为定额报部存按不许有司任意加增嗣后止将额内各牙退帖顶补换给新帖再有新开集场应设牙行者酌定各数给发亦报部存按如此则贸易小民可永免牙户苛索之弊
　　杂征 
　　顺治元年定牲畜每两三分收税例二年革陜西落地税银
　　康熙三十二年豁除江南邳州杂课额税阙额银 【嗣后不限定额尽收尽解】 四十八年定四川水碾水磨课银之例
　　雍正十三年谕闻各省地方于关税杂税外更有落地税之名凡耰锄箕帚薪炭鱼虾蔬果之属其直无几必察明上税方许交易且贩自东市既巳纳课货于西市又复重征至于乡村僻远之地或差胥役征收或令牙行总缴交官甚微不过饱奸胥之私橐而细民重受其扰矣着各省凡乡村镇落落地税全行禁革
　　乾隆元年令甘肃商畜二税刊示条欵画一征收申定原额牙行歇业即行开除例凡不愿承充者不必俟顶补有人方行退帖除浙江角里等处各口界址商税又豁除广东归善海丰惠来潮阳四县加增于课银六千两有奇二年裁云南镇雄州盐税 【镇雄系食川盐业巳征税故裁】 革山东鱼筏税四年申新开集场滥给牙帖之禁五年严衙役捏充牙行之禁六年豁除直隶大陆泽水泊渔课
　　皇朝通志卷九十
　　●皇朝通志卷九十一 
　　食货略十一 
　　○食货略十一 
　　盐法 
　　△盐法 
　　（臣）等谨案盐法之行由来巳旧列圣相承荡涤繁苛俾民乐利立法之良固前朝所不及惠政之加亦亘古所未闻如加斤改引蠲逋提纲缉枭禁漏减价平直皆为裕商益民计也至灶户场丁则减额课借息银老幼孤独则弛厉禁准贩负而一切设官分职莫不尽美尽善此岂汉唐以来除富商为吏使利归于上者所可及耶至于郑志所载盐铁使筦盐及铁与茶类为一编葢以三者之赋当时专设一官总司征榷故从类纪而我朝铁冶之产久无征榷茶唯甘肃陜西尚有茶课他省并无专司与历代沿革互异自不得仍因其旧兹纂通志谨将盐法列为一编而于茶铁则附见征榷杂税编兹无赘焉
　　顺治元年詹事府通事舍人王国佐疏定长芦盐法十四事一复额引以疏壅滞一改引部以速引利一便引价以壮京圉一革防销以省商费一除滥赎以伸商冤一除变价以止奸欺一清焚匿以杜虚冒一止改引以一引盐一疏关禁以通引楫一杜扰害以清私贩一核场灶以清窝囤一复两坨以备讥察一免徭助以济孤商一设赏例以鼓富商从之二年谕各运私盐法明末递年加增有新饷练饷及杂项加派等银着尽行蠲免仍免本年额课三分之一四月又免陜西盐课三分之二河东巡盐御史刘今尹以河东向例先纳银后领引商力不敷请循按引纳课之例从之又准刘今尹请山西太原府寮沁州亦照河东例改票行引又准刘今尹请原食淮盐之汝宁归两淮巡盐御史管理原食西和漳县盐之临洮巩昌归甘肃巡按管理是年谕河南江南等处盐课照前朝会计录原额征解四年免江南崇明县盐课定山西盐法道归盐运司兼管七年定广西驿盐事务归布政司兼管八年定征解额课不许分外勒索十二年禁河东长芦等处派民纳课积弊十七年严回空粮船夹带私盐之禁四川巡按张所志请新凿盐井照开荒例三年起课其贫民藉盐易食自四十斤以上者始纳课从之十八年复免崇明县盐课
　　康熙元年以淮北引滞改拨宁国府六千五百引和州含山三千五百引每年奏销以为定额三年免广东逋欠课银七万一千一百余两是年以江西吉安府向食粤盐距粤场千余里兼有滩碛之险改食淮盐四年诏免盐课历年逋欠 【时因蠲免直省旧欠钱粮推广及之】 以东省旱免额征灶课银一万四千八百余两定湖南衡永宝三府改食淮盐又定郴州等十一州县食盐免其销引办课七年定广西布政司兼理盐务改广东巡海道为广肇道兼管盐法九年巡盐御史席特纳疏言两淮盐务之苦有六有输纳之苦有过桥之苦有过所之苦有开江之苦有关津之苦有口岸之苦又有分掣三大弊一为加铊之弊二为坐斤之弊三为做斤改斤之弊经部议严禁勒石立于桥所及经过关津岸口永行禁止又停止两淮预征之行十二年仍令御史巡视两淮两浙长芦河东盐务 【谨案顺治二年巡视各处盐政差监察御史各一员岁一更代十年裁巡按遂议并停巡盐御史以盐务事交运司管理】 十三年添设江南安徽驿盐道其管理通省驿道改为江苏驿盐道添设四川督粮道湖北驿传道俱兼理盐务十四年改陕西固原道为平庆道管理驿盐十七年刊刻灶户由单令地丁钱粮照民户地丁例十八年免福建逋课二十年停止盛京销引听民人自行煎煮贩卖二十一年除广东各渡口盐埠额名加增银六万五千余两二十五年定江西南赣二府仍食粤盐 【南赣二府曹食粤盐康熙十七年改行淮盐至是仍如旧例】 二十七年广东巡抚朱宏请清厘粤省盐政诸弊从之 【一禁止课外私派一定商人公平者许永远承充其作奸犯科者即行饬革另募一各州县销引有官引难销有官引不敷者应酌量增减一七豪谋充卡商踞地为害严加禁止一紧要津口应择佐贰廉干之员驻守盘查一盐有生熟民开嗜好不一应随商掣运随民买食一省城距佛山仅三十里省城掣定之盐行至佛山应免其复掣一盐价以水陆运费之多寡定其低昂其搀和沙土诸弊一并严禁】 二十八年豁免河东本年额征盐池地租及长芦新增引课又豁除云南黑井盐课二十九年定直隶宣化府属听民有煎食盐照旧额完课三十二年改广东驿盐道为运司裁捉举司改设运同驻札潮州其广惠二属之归德淡水等场设立分司催征巡缉三十八年减两淮额课二十万两又减浙江盐课加征银三万一千三百两四十三年江南总督阿山言淮盐陋规有盐政差满馈送有盐政书差规例有巡盐到任规费有过所称掣盐斤有到任预借息银请悉行勒石严禁以裕商民从之四十八年广东巡抚范时崇请均泒营销盐引并改就近食盐以利商民从之五十三年加增川省盐引从巡抚年羹尧请也五十七年泒京口将军标下兵一百五十名千总一员驻札三江营缉防私贩五十八年裁山东胶莱分司令滨乐分司兼管裁湖北驿盐道以粮道兼理五十九年定两广盐务交总督经理
　　雍正元年上以盐法弊窦丛生其正项亏欠非由官吏需索太甚即出商人用度奢靡之故谕各省盐政将陋例积习尽情禁革是年议准湖广盐价贱时每包以一钱一分九厘为率贵时每包不得过一钱二分四厘二年议准广西盐法改为官运官销是年裁革福建盐院衙门各官及各准商人其应征诔饷均挫各场交州县官照数收纳又议准广东盐法委官监收将场商停设惟留埠商使完课运盐其无人充商之地着地方官领盐运销如引多壅滞听其通融销售是年增给粤省灶丁盐价又议准两广旧裁运同一员仍于潮州复设又准福建汀州引诔即今该知府管理又定各处行盐以本年成本轻重远近脚费的量时价随时销售三年开荆州巴东县盐场照淮行引分销楚北州县是年裁波罗冲可克地方盐务通判并驻防官兵五年云南总督别尔泰疏定滇省黑白盐井减价增薪之例六年定河南汝宁府引盐停止知府汇销令各州县招募水商辨课该州县按季督催各销各引又准两淮盐场设立灶长保甲稽查私弊又严盐场灶户私置盘■〈釒敝〉之禁 【案深者为盘浅者为■〈釒敝〉皆烧盐具】 又定淮北扫余盐令商人收买配运酌加引诔七年清理山东盐务添设胶莱运判一员八年除山东青登莱三府盐商听该属民人领票销卖其课银挫入地粮征收九年饬两江总督兼总盐务十年定广东子盐配引之例 【案余盐谓之子盐正盐俏有迟缺即以子盐配引营销】 又准加给广东灶丁盐价每包一钱二分从总督鄂弥达请也十一年定淮南三江营设巡道一员督缉又于仪征之青山头立专营设守备一员分驻巡缉十二年添淮南仪所监掣官改福建盐政衙门为盐法道专管盐政是年定粤省收买场灶余盐以清槐贩
　　十三年九月皇上登极谕两淮场灶应征折价钱粮自雍正十二年以前逋欠悉予蠲免乾隆元年改浙江巡抚为总督管理浙江盐政 【旧系布政使兼管】 裁滇省课务余银 【案旧例正课外有增添盈余银以备地方公用】 定浙盐增斤改引之法 【杭嘉湖三所引盐每引增五十斤松江所改行票引每引增盐四百斤】 停止浙江领发余引定广西盐价仍照雍正年部定之数每斤减价二厘二年免两广盐课余平银两 【案旧例粤商完饷每一千两余平头银外征收饭食银十五两余平银二十五两是年悉令豁免】 四年定贵州省古州等处盐埠销引征课额 【古州系新辟苗疆向无引课兹定古州为总埠丙妹永从三角■〈屯上土下〉等处为子埠由古州总埠分拨销售其商人归古州同知管辖】 停止浙省储余盐之例免云南各盐井归公之项及黑井锅课银两定淮盐贵贱增减之价七年谕闽省有司于应征盐课加泒长价并巧立单钱各项名色着该督抚通行禁革定福建招商行引之法 【案雍】  【正五年即招水商营销是年始行请引】 准两广总督庆复疏疏言粤省盐漏太多请将沿海数处分拨改种稻田以重本计又准庆复疏言粤省各埠额引有易销者难销者请案地匀拨通融销售八年议准两淮乙卯纲未完引额提入癸亥纲闰月内带销九年改拨川盐增引营销滇省接济民食其应征课银仍照川省盐例计算收纳十年准两淮添铸煎盐盘角二十七副十一年豁免海赣二州县盐场带征银两十二年定淮盐运楚装载船斤例并于湖北汉口建常平仓廒蓄贮递年未销盐引以备接济十三年加给两淮引额盐斤又定运销江西盐价 【价贱时每引以五两五钱七分九厘为率贵时不得过五两九钱八分五厘】 又定江西盐价照楚省例每引加余息银二三钱十六年谕近年淮商急公输课颇为踊跃着于引额外每引增给十斤又豁灶丁因灾带征折价银两又谕两淮盐政公项内动银数万两准煎丁逐年赴官借领春借冬还不必加息又各省盐引原听自相交易无官为限制之例惟淮盐行运江楚曾因抚臣题请将各商运楚成本分定价贵价贱自定价后商人总以价贵销售经部臣议驳请将贵价盈余追缴上谕恤商裕民本属一事若任其屡抬时价则于民食有害勒定贱价商人又以成本有亏纷纷顅请今计各商比年行请价值于成本自可无亏将来即遇年岁不济不过如今之所称歉年而止嗣后淮商即于应贵之年不得将现在所销价直外复议再增至于丰稔可以酌量平减该督抚会同盐政随时筹划部臣亦不必执定例驳诘至部议巳卖贵价复令追缴若云给还食盐之户于势固有所不能否则以所余归之官帑于政体尤有不可着免其追缴河东盐政西宁疏请河东续添余引二十四万道酌减四万道其余二十万作为定数并请将陕西咸宁等处升斗改照部式 【旧用升斗较部颁之数加重故请改正】 俱从之十七年谕芦商积困之余若案斤加课未免拮据着将所加盐斤减半纳课永为定额其积欠加斤课银十四万余两一并豁免 【案前因畏芦各商积欠甚多令每引加盐五十斤分派营销以裕商力续经部】  【覆每年应增课银八万九千余两至是以该商旧欠甫清若案斤加课未免累商故轻减一半】 十八年免天津余引课银二十一年以河东池盐歉收准借长芦余盐配运接济寻又增复余引四万道又定粤东海康等县场埠统归官办二十二年圣驾南巡加惠淮商每引加增十斤不在原定成本之内以二年为限山西巡抚塔永宁等以河东池盐歉收请运蒙古盐接齐从之二十四年以河东池盐歉数准配销花马池盐斤接济定广西南宁等府土民盐井仍归官办二十五年两淮盐政高恒奏甘泉江都等州县食引壅积请拨纲地融销部议两淮行盐口岸通融改拨例有明禁且江甘二县逼近场灶尤为私盐充斥之所若派拨纲地非特私盐易滋透漏而纲地悉为食引所占殊于盐法有碍应不准行得旨高宝等十四州县照盐政所请其江都甘泉二县着照部议二十六年谕两淮盐务经费浩繁商力不无拮据着廷臣会同该督抚盐臣详悉具奏寻议一拟派余引宜均挫众商以普利泽一外支银两除公务应用不得滥行开销一办理常贡直酌定用数以备查核一盐政养廉宜裁减五千归之公项一匣商费用宜严加查察以免通纲派累一纲食引盐宜照例营销不得滥为通融一私盐透漏宜严加查缉以疏引目从之又谕长芦盐课未完银四十二万两分作五年带征二十九年加增长芦盐价及滇省黑白二井薪本又两淮盐政高恒疏言本年甲申一纲不敷民食请预提乙酉纲引四十万道分给领运从之三十年准两淮豫提两戌矕引给商接济又准河东额外存盐照两淮例配用余引又酌增山东行盐余票 【雍正元年增余票五万道乾隆元年复增一千五百道五年六年增一五千道至是又增一万五千道】 三十一年准盐政高恒请预提丁亥纲引二十五万道路商接济三十二年上恭奉皇太后安舆巡幸天津谕将长芦通纲盐课改于十一月底奏销又以两浙商人顅恳携众赴津抒诚祀嘏忱悃可嘉加恩将每引额定盐斤外加盐五斤免其输纳课项以一年为满是年以淮南北各场歉收谕将己丑纲奏销展至八月题报三十六年上临幸天津谕长芦盐价准每斤暂增销一文以降旨之日为始定限一年仍照旧值营销其本年引诔分作三年带征以纾商力是年上莅山东谕将乾隆三十五年正课分作八年带征并准照长芦之例每斤暂加销一文定限半年以资充裕三十八年谕长芦商众赀业素微前两次巡莅天津阅视鹾务深悉其情是以节次加恩增价带征今翠华临幸各商无不踊跃欢呼但念伊等第一次银两业巳完交而第二限带征之银与本年正课同时并纳仍不免少形竭蹶着再加恩将三十七年正余课项自三十八年奏销后起分限六年带征三十九年准长芦盐政西宁疏请将乾隆三十六年第三限银两并三十七年六限银两统俟本年奏销后分限十年带征是年山西巡抚巴延三盐政常龄疏言河东大池产盐歉薄不敷配运请于河东开浚六小池并拨运芦盐接济从之又准四川总督文绶请令开淘犍为县盐井照例征收课银又盐政李质颕以黄河水漫淮盐被浸请将淮北甲午纲未运引盐应完正课银自乙未纲起分限五年带征从之四十年又准两淮将乙未纲限至来年八月造报并准淮北上年被水各商仍将丙申以后四纲带征银分作八年完纳又谕河东盐价十平其小盐池六处甫经开采接济所得赢余未能补足前两年歉收之数商力不无拮据着加恩照该抚巴延三等所请将从前暂增二厘盐价再行展限三年俾转运益资充裕四十一年上奉皇太后安舆巡幸山左谕将山东商人本年应征乾隆四十年四十一年引票正项银及未完借项银自本年奏销后起限分作八年带征四十三年定山西巡抚兼管河东盐务四十五年上巡江浙途经直隶山东谕将长芦商人应征乾隆四十四年盐课内十分之一分作五年带征其山东商人并将乾隆四十五年应征票引盐课银自本年奏销后起限分作六年带征四十七年豁免淮南商人应缴提引余利银二百万两 【先是淮商应缴提引余利银分作二十一限完缴时该商巳完缴十三限其余八限尚应交银三百八十六万六千余两兹豁免二百万两其　下次一百八十六万六千余两仍照原限完交】 上以河东池盐招商轮换书吏多有掯勒情弊谕山西巡抚农起严密查访力为革除其如例公平轮换不致偏枯之处并令悉心筹划安议寻议商人五年轮换最易滋弊请行停止现于各商中择其殷实者定为长商并将吊地分作上中下三等配搭均匀分鬬掣认免致偏枯又以河东池盐全系陆运需费浩繁商力时形竭蹶请每斤量加价值二厘连乾隆二十六年请加之价作为定额四十九年又将淮商未缴余利银一百八十六万六千余两全行豁免又免淮省灶户所有乾隆四十五六等年带征未完银七千九百余两又山东应征引课银三十六万余两长芦应征吊课银四十九万余两准作八年带征两广总督舒常疏言粤东旧设总商派捐津贴银两散商辘轳转运积欠甚多请照乾隆二十三年清查积欠例分限带征并将总商裁革以杜勒派之渐从之
　　皇朝通志卷九十一
　　●皇朝通志卷九十二 
　　食货略十二 
　　○食货略十二 
　　屯田 【新疆屯田附】  
　　△屯田 【新疆屯田附】  
　　（臣）等谨按屯田之制原以宽民力而裕兵食也自汉唐以来或屯于兵或屯于民或兵民兼屯至明而又杂出于商纲纪不立转输不继而其獘出矣我朝疆士宴安外鲜兵兴之费内无馈饷之劳以故屯地升为官庄屯军改为运军而无运卫所悉行裁革内地屯田逈非旧制惟圣祖西事之初谕将军费扬古穆克登等于额德尔齐老图锡济木鄂尔坤图拉等处择地驻兵屯种开渠引水教之稼穑数年之闲化硗瘠而为沃土者数百万顷皇上御宇之二十年遣大兵征准噶尔回部诏令军机大臣先于额尔齐斯所属及巴里坤吐鲁番呼图拜等处渐次屯种以备军兴及回部荡平新疆展拓二万余里泉甘土肥地气和暖无异内地皇上念切民依复度地开屯拨军承田愿往者资以车辆初垦者给其牛种察稞种之燥寒计收获之先后使荒陬僻壤之民尽享盈宁之利是岂若前代之仅以防边鄙惜漕费为计者哉兹辑通志以内地屯田及新疆屯田各为类志以彰昭代中外一统之隆规焉
　　顺治元年谕凡州县卫所无主荒地给流民官兵分段屯种二年差御史一员周行巡视改卫军为屯丁每卫设守备一员兼管屯田量设千总百总分理卫事裁故明所设卫指挥卫复指挥及屯田御史而以各省巡抚兼理焉时浙江所属金乡等卫有运无屯杭宁温台嘉湖严衢各卫所有屯带运金处绍等卫所无屯有运向来漕船一只例派屯田一百五十一亩有奇至十三年定屯丁贴运例其例凡带运卫所照数分派征余田之租贴无屯卫所至有屯无运卫所愿承运则照例给田不愿承运则计田征租贴无屯卫所于是屯运始无偏病
　　康熙初投诚兵携带家口数倍正兵随标者月给饷粮岁縻八十余万御史萧震疏请分给荒地官给牛种使之屯田以足军储又言蜀黔二省地多人少宜兴屯田之制令驻一邑之兵即耕其邑之地驻一乡之兵即耕其乡之地则养兵之费既损而荒田日益加辟从之十五年令直省督抚檄州县卫所各官清厘民地屯地以杜影射之弊
　　雍正二年以内地无漕运卫所隶归有司截山东山西湖广江西江南浙江广东诸省都司三年裁浙江杭州等卫屯千总时吐鲁番归附谕令迁入内地又以安西凉州诸驻防兵屯垦未备家食颇艰令不愿久住者另募民人顶换择宜苗地土分地屯垦其新募人众未省耕作兵三名偏帮夫一夕俟资粮既裕再移家口永远驻防
　　乾隆二年新定贵州苗疆督臣张广泗请将逆苗绝产安设屯军上谕经理苗疆原以宁辑地方并非利其田土岂忍收其田亩以给内地人众不允所请后经王大臣议请令实在无人承认绝产赏给屯兵择形胜建筑堡墙以资捍御又甘肃凉州府镇番县之柳林湖地自雍正十二年招集民人屯垦至是垦地二千三百余顷地既辽阔屯户亦众乃设立屯长总甲四年复募农民及官兵余丁承种安西口外屯田所兵屯田 【八沟即今热河之平泉州塔子沟即今热河之建昌县均于乾隆四十三年新建】 　二十一年募民屯种瓜州 【瓜州即今甘肃安西州地】 先是吐鲁番为准噶尔所逼迁居内地瓜州至是准噶尔平定复移归故土遗成熟地亩二千四十余顷总督黄廷桂请招就近民人屯种每户给田三十亩二十四年陕甘总督杨应琚请每户加垦田三十亩改屯升科二十六年应琚又言安西府渊泉县之柳沟布隆吉尔 【安西府今改为安西州渊泉县裁】 与玉门县之靖远赤金等处所招屯户生齿渐繁岁收不足敷养请于柳林湖屯田亦照瓜州例改屯升科三十一年计直省屯田三十九万二千七百九十五顷先是乾隆十一年谕各卫所屯田典卖民闲者听备价归赎至四十年湖南布政使觉罗敦福奏湖南五卫屯田有别伍顶买者即与同伍无异应编入原船按粮承差仍听本军归赎如民人顶买而或年远造房筑墓及军逃地荒另行开垦者免赎照旧例贴费当差其余概合归赎末赎时将现业按粮贴费以勷运务并将原议民户典卖屯田编入军籍之例改正停止湖南巡抚陈辉祖亦疏请清出武昌卫典卖屯田加津赡运部议典卖屯田未必尽系现运之丁而执业者亦恐非起首承买之户应加重津贴从之
　　新疆屯田附 
　　 新疆屯田附 
　　康熙五十四年圣祖仁皇帝西事之初论将军费扬古于额德尔齐老图屯田驻兵费扬古因度定苏勒图哈喇乌兰固木科布多等处请拨土默特兵一千每旗令台吉塔布囊一人率往屯种再遗大臣一员监管时傅尔丹愿往効力谕即令其董事后又屡交附近边民及发军前赎罪人增垦凡锡济木布隆吉尔阿尔瀼固楚等处开渠引水化积沙为沃壤者数百万顷
　　雍正三年论振武将军穆克登开鄂尔坤图拉一带屯田十年工部侍郎玛尔泰又请拨额塞勒珲城所驻步兵并发西宁马步兵合二千人赴哈拉该图垦耕从之十三年以定边将军庆复请拨绿旗兵一百守营绿旗兵及家选兵各二百于鄂尔坤地方择水土桂处开设营田
　　乾隆元年王大臣议鄂尔坤等处地界宽广宜另拨兵三千以庆复原折付军营将军等按地分给每兵丁种二十五亩计可垦田七百余顷明年额驸策凌请以换班绿旗兵六百再拨一千九百前往以一千五百择地屯种以一千分驻塔密尔鄂尔坤两处分守仓库复经王大臣议定余驻防兵外所需兵千百五名即以绿旗兵六百并罪人一千有余前往开耕不另泒兵往二十年大兵进征准噶尔回部谕先期于额尔齐斯所属驻兵屯田以所得谷粮备往来兵丁之用于是定屯地于伊苏图坚格尔等处移布勒罕兵一千名驻刮鄂伦倬尔照管三十一年谕兆惠度伊犁地方可屯种处预行筹报兆惠因言自巴里坤至济尔玛台济木萨乌噜木齐罗克伦玛纳斯安济海雅尔晶及崆吉斯珠勒都斯等处可耕地段甚多而伊犁附近地方尤有万人耕种之地请因见在回人三十余名量增兵数百分地试种俟有成效时再请增屯乃谕军机大臣酌派内地兵民携籽粮前往照安西屯垦例屯垦二十二年复设塔里雅沁屯田又以亲王成衮扎布言泒绿旗兵丁及留新回众于吐鲁番屯田时总督黄廷桂言巴里坤尖山子起至奎苏一带百余里地亩俱经先年开垦旧地宜派甘凉肃三处官兵一千先行疏浚水源侯土膏萌动时分布各兵翻犁试种而兆惠又以乌噜木齐地广而腴又与吐鲁番相近奏请大兴屯田上谕黄廷桂奏称派兵巴里坤屯田固应及时筹辨而乌噜木齐等处亦须渐次开屯其相度水利测验地脉派兵料理之处仍命黄廷桂详悉具奏并传谕兆惠等留心经画自是筹办屯政多于乌噜木齐矣二十三年雅尔哈善言乌噜木齐等地方如哈喇沙尔地最广海都河水甚足约需兵二千名托克三可得五百兵丁屯种之地其乌噜木齐约需兵丁千名惟辟展鲁克沁与吐鲁番除官兵回人屯种外因水乏尚无多垦之处今拟于哈喇沙尔派兵二千四百乌噜木齐原派兵五百增派五百托克三量增兵五百辟展仍派兵四百共需兵四千三百携带牛种驰赴开屯其后侍郎永贵又言乌噜木齐地广而荒现在屯田兵三千六百名俟查勘再议托克三余地尽多应再增兵四百哈喇沙尔地广衍应再增兵二千名疏入得旨允行是时经理回部大功未竣从前兆惠占度伊犁情形尚未通行上以伊犁地形较远于屯政似可缓图惟乌噜木齐及噶尔藏多尔济游牧之罗克伦等处亟宜广行开垦以收地利将来由近及远自可渐通伊犁于是黄廷桂建言乌噜木齐以内如察罕乌藕穆垒一带多系沙碛难于开垦由穆垒至乌噜木齐则旷地最多乃命努三率道员萨瀚前往详勘努三等勘定自穆垒至乌噜木齐有噶尔藏多尔齐游牧之昌吉罗克伦等处可耕地亩十六处计需兵六千八百名绘图呈览旋又言昌吉距乌噜木齐六十余里丈量可垦田八万余亩罗克伦距昌吉四十里丈量可垦田七万余亩宜各驻兵一千五百名更番开种乃令黄廷桂于内地绿旗兵先派七千续派三千均给农工器具发往越明年总督杨应琚又请于凯旋绿旗兵截留四千增屯特讷格尔昌吉罗克伦三处二十五年特命周巴里坤绿旗兵九百名赴乌噜木齐增屯时安泰奏称屯田以渐开扩覣乌噜木齐至罗克伦宜择水土饶裕之处立四村庄每庄屯兵八百参赞大臣阿桂亦奏称伊犁河以南之海努克与固勒扎绵亘百里水土沃衍宜即于此处度形势分立村庄先行屯种而副都统伊杜遂领回民三百余人驰赴伊犁率官兵驻札海努克经理沟渠安设村堡盖是时回部全定屯政自近及远己由乌噜木齐直通伊犁矣于是参赞大臣舒赫德请因伊犁见屯回民三千再派五百令挈眷前往阿桂亦请再派回民二百名绿旗兵九百名陆续遣送其河以南之海努克筑城屯回民三百察罕乌苏筑城屯绿旗兵一千河北之固勒扎筑一大城为总汇凡驻札大臣公署及仓库咸隶焉二十六年安泰请以辟展哈喇和卓托克三三处兵屯止留六百名见地屯种其余悉拨往伊犁其空出地亩另招回人承佃输租是年安泰又请设玛讷斯库尔喀喇乌苏晶河等处屯田其后又以亲王成衮扎布言派鸟里雅苏台绿旗兵一百名赴科布多屯田又移罗克伦兵丁六百名屯田于呼图拜时乌噜木齐屯田五处比岁丰盈安泰请以见驻绿旗兵三千以一千屯田二千差操互相更换上以千人屯田势必不敷乃命兵丁有愿挈眷居住及内地民人思往立业者着杨应琚分给田亩籽种妥协安插应琚言巴里坤广衍腴饶除兵丁屯种外应请招商民认垦按限升科二十七年以侍郎旌额理言将发遣乌噜木齐流犯人给屯田二十五亩携家眷者额外给地五亩与兵丁一体轮租时叶尔羌回人移居伊犁者前后共三百二十四户合经制屯种回人一千户参赞大臣阿桂乃别老弱不能屯田者七十四户交伯克养瞻其年力精壮者定为一千二百五十户分驻伊犁河之南北两岸屯庄相望在河南者则于霍济格尔巴克编设一屯安置八十户海努克编设一屯安置七十户其余俱屯河北固勒扎等处二十九年将军明瑞言日前迁来伊犁回人惟于巴尔托辉筑一小城仍于河北固勒扎内总汇今回民俱称巴尔托辉泉甘土肥自愿出力筑一大城移驻屯垦若如所请将回人稍迁迤西可空出摩垓图阿里玛两处水泉为满州兵屯田之用又续请各回城再添回民二千赴伊犁屯田俱从之是岁甘肃皋兰等二十二州县均有被灾之处上以缘边瘠土之民生计殊艰年来新疆屯政屡丰并无旱潦之虞谕杨应琚于接壤居民有愿往者量道里近便开导抚绥迁移新屯于肃州敦煌招民七十余户给车轮解送越明年又于肃州招民八百余户高台县招民四百余户随移文于咪图拜边城昌吉罗克伦等处驻札大臣择膏腴地分给安种 【按二十六年应琚招来肃州安西高台贫民往乌噜木齐者三百户又续报河西一带愿往乌噜木齐者数百户又报招获民人往巴里坤者首先二十七户续招三十九户时有山西临晋县民卢文忠率家人自备资斧呈请往耕应琚奏闻　　上赏给监生顶带以示鼓舞】 时应琚又请添兵加垦巴里坤地亩又言巴里坤迤西之穆垒直接乌噜木齐新屯之特讷格尔中闲计有十余处泉水畅流可垦上腴地数十万亩请招就近无业贫民照例给车轮口粮资送屯垦其特讷格尔并设官兵驻札是年开塔尔巴哈台地屯田于雅尔玉勒两处筑城驻兵一千五百 【谨按新疆泉甘土肥不减内地　　皇上安抚尽善凡驻防官兵现屯回民及新招民众莫不视为乐土其于各村堡岁收逐年造册题奏　　上视所获多寡各民赏给官吏议叙屯政之行式墎无外己】 三十六年土尔扈特汗乌巴什率全部来归内命舒赫德代伊勒图为将军驻伊犁安辑新附之众授之牧地其部众量地分编安屯教耕三十七年陕甘总督文绶奏新疆屯田虽巳广辟而余地尚多必须广为招徕因条具五事一招新疆商贾佣工之人就近认垦以省咨送一指明新疆地名道里情形晓谕户民以期乐从一喜峪关请每日辰开酉闭以便商民一乌噜木齐大路数丈请修治宽阔以利行旅一安西沟渠应疏浚畅流以益灌溉谕下廷臣集议施行三十八年伊犁客民四十八户呈请入屯田户籍开屯西河湾等处经将军舒赫德题请因议每户给地三十亩愿多者听初垦时官供籽种分年完项以次酌定科则三十九年鸟噜木齐续垦地成熟奏请升科 【三十二年至三十七年兵民所垦地已升科至是以总督勤尔谨于三十四年请拨遣犯百三十户垦地巳届六年故请入额升科】 四十年以伊勒图奏令塔尔巴哈台等处绿营屯田及办事大臣按照地方情形仿伊犁乌噜木齐等处议定分数分别办理其巴里坤哈密遣犯种地交粮亦准照该处兵丁一例劝惩是年巴里坤报续招民户垦地三千亩四十一年两金川荡平将军阿桂奏请于金川地方设镇安屯凡兵丁有愿携眷者初至垦种于应得钱粮外赏给盐菜口粮匹十二年四川总督文绶疏定绿旗兵携眷远徒应使其眷属均有所资合力耕作方于屯政有神请按各家属口名酌供口粮由屯员按月支给俟成熟征还报部从之四十三年文绶又以四川省携眷屯丁所种新疆地亩瘠薄请照民户例每丁给地三十亩 【乌噜木齐兵丁例每丁三十亩】 各给牛一农具一并借给口粮寻将军特成额又奏准每兵所种三十亩地内以二十亩供赋十亩给兵眷养赡以继月饷盐米之不足四十八年总督福康安奏降番戎噶阿甲等自四十一年投诚安插美诺等屯种计千四百十三户至四十七年例应起科请照汉牛降番例每户征杂粮二斗一升八勺五杪从之
　　皇朝通志卷九十二
　　●皇朝通志卷九十三 
　　食货略十三 
　　○食货略十三 
　　市易 
　　△市易 
　　（臣）等谨案我朝市易之政近自直省都会远及外藩重洋靡不各有定制永昭法守逮自西陲底定归附益广度地开廛因中设市其通商惠工柔远能迩之规实足为百代之良法岂若汉唐以来补偏救獘经理一时者之所为粤稽郑志所载平准均输乃汉武时权宜之术自后汉章帝时仆射朱晖巳议其失且郑志所载亦止武帝章帝二事其非经常之制可知我国家藏富于民盈宁乐利家给人足其立纲陈纪皆准理酌宜以便民为重逈非置平淮于京师笼天下之货物者可比谨于篇目改书市易而以市舶互市附焉
　　顺治二年上谕江宁苏杭各处织造市卖绸缎务宽长精密母短窄松薄致民闲徒费钱财无裨实用并禁止各庄头采买刍粮勒价强买之弊六年勅令东来卖参人役止许在京均平易市不得遣往别省滋事 【按元年令该商于南京扬州济宁临清四处开市后以扰累地方官民商贾故有是　　　命】 又严禁王府商人旗下庄头人役等霸估集场出外贸易及短价掯买之弊
　　康熙初民闲有指称王贝勒辅政大臣名色据关津肆行者上饬地方官缉拏续定包衣不人王贝勒贝子公大臣家人霸占关津生理及王大臣以下各官以银借贷居民指名贸易及据关口市场者罪例时尚孔逆藩所属多有霸占广东私市者十九年令该管官清厘其有罢估私税者罪之二十四年以光禄寺估计物价头绪繁多令凡应买各物俱照时价估计定为条款嗣又以核减太多恐累商户谕大学士等再行斟酌随时估计四十三年革除直省私设牙行勅户部造铁斛升斗颁行天下先是湖广道御史郝浴言官吏采买军需往往层扣户侵名为市易实系里摊请行严禁至五十九年吏科给事中纪遴宜又言河工所需物料任河厅采买差役不无借端扰累嗣后凡置办工料请饬河厅协同地方官平价购买并从之
　　雍正六年谕向来采办军需有司往往虚耗国帑派累民间节经降旨严行禁饬令照时价购办又恐承办官预留为将来核减之地稍借民力以助公事是以特令核定折中价值倘时直可减即为节省或定价不敷据实奏明此后在有克扣短发侵蚀之弊一经题参即核明克扣之数先动军需银两另委贤员如数找给百姓仍将该员治罪勒限追完九年以总督鄂尔泰言勅各省文武官所有赏给兵营生息银两母得占百姓行业或重利放债与商贾小民争利时京师钱价昂贵上言者谓商贾贩运出京及囤积居奇所致乃于八旗五城设官局兑换以平市价又淮安板闸地方向有豪民开立写船保载牙行勒索行旅十三年勅该督抚严行禁止布政使不得滥给牙帖其它处关口有似此者亦一体禁缉又禁河工运装工料封阻客船及采办诸物短价累民之弊
　　乾隆元年禁商人增长物价巧取兵丁营运银两二年复申饬居奇勒价之禁是年严牙行侵吞商客资本之禁令地方官于牙行领帖时取具保邻甘结不得滥行发给四年以直省牙行岁增诏令各督抚严加核实于是定牙行之例凡铺户拖欠商本追缴本牙行帖勒令铺户清完其不足之项牙行赔补如牙行侵蚀者并责互保牙行摊赔 【旧例仍充经纪取同牙行互保一人出具殷实良民互结】 至于以后客之货挪补前客之欠移弱客之货代偿强客之欠准互保先行举首免其治罪容隐者责令分赔其牙行内同事人侵吞客本均律以牙行侵吞之例寻又奉旨外省衙门书役多有更名捏姓兼充牙行交部定例治罪地方官失察徇纵亦均论罪五年定各省开报物料价值之例又增宁夏采买粮食价值七年于京城立钱牙以平钱价 【按此条互见钱币门】 又令将平粜钱文照市价酌减易银 【互见钱币门】 又定额解京局铜铅及岁贡物料皆随时增直盐务额引亦随时拨济按地营销
　　互市市舶之制 
　　 互市市舶之制 
　　顺治二年命哈客萨驻张家口们都市赉驻古北口凡外藩贸易者该驻防官照常贸易毋得阻抑又定西陲招商市茶以易番马酌量价值例先是佛浪机商人于明季寓居壕境澳与粤商互市后因阑入省会遂饬禁止四年以广督佟养申请仍准番舶互市十一年准暹罗贡使所携货物愿至京师贸易者听其自运其愿在广东贸易者督抚委官监视十三年准荷兰国及吐鲁番贡使在馆交易十八年又准达赖喇嘛及根都台吉于北胜州互市
　　康熙初年定外国人非进方物之时不准来境贸易旋又禁沿海兵民贩米粮出海市利八年广东都司刘世虎等遇风飘泊广南国境国王遣其臣赵文炳送归并带货物船只来粤部议赵文炳等虽系广南印文遣来实系中国之人或留或遣请旨定夺其带来之物现奉海禁不便贸易应入户部得旨广南国王送刘世虎等回粤殊为可嘉着给以照验遣归广南船货不必入官仍给来使嗣于二十二年令厄鲁特噶尔丹博硕克图来使酌量数人进关其余听在张家口归化城等处交易事毕随即遣回时阿达哈哈番玛拉等以茶布往征罗剎军前市易上谕茶布不必携往可于户库支银四千两量买诸物驰驿抵该地换取牛羊粮米以备军需二十三年奉旨开海禁许江南浙江福建广东沿海民人用五百石以上船只出洋贸易地方官登记人数船号给发印票防汛官验放又准暹罗国贡船在虎跳门贸易具报之后即放入河下不必入店封鎻候部文批回二十四年免外国贡船抽税时王大臣等言今海内一统寰宇宁谧无论满汉人等一体令出洋贸易以彰富庶之治得旨允行又令朝鲜国照常贸易二十五年定厄鲁特部落如噶尔丹等四大台吉准令来京互市其余小台吉俱于张家口互市着为例二十八年暂开宁夏等处互市先是领侍卫大臣索额图等与俄罗斯来使议定分界事宜至是遣官立碑于界凡一切行旅有来往文票者许其贸易不禁自是遣使通贡互市不绝三十五年令洋海商船往天津海口运米至奉天贩卖给以雇值其装载货物但收正税概免杂费时进征噶尔丹特谕随军贸易之人固不可少若纵其贸易又至紊乱应于某营相近即令某营之夸兰达派出章京于一里外驻札准其贸易倘贸是人不遵法禁即行正法随带之人亦治罪军士或私售米粮及强买抢夺定加重罪又理藩院言官兵轻行蒙古地方应令蒙古人沿途贩卖驼马牛羊等物得旨理藩院可另设一营其贩卖驼马牛羊人等即在理藩院营内贸易每军营派官一员专司其事如有指称贸易行窃者不分首从以军法论三十六年准鄂尔多斯于定边花马池平罗城贸易时朝鲜国比岁荐饥公私困穷八路流殍相续于道国王李焞顅请中江开市贸榖上允其请并令户部侍郎贝和诺往奉天督理朝鲜粜米事务寻定令殷实之户取具地方官印结前赴奉天领米挽运照时价交盛京户部其朝鲜国进贡来使有贸榖带回者听候朝鲜国岁稔时停止明年复遣吏部侍郎陶岱将所运米三万石以一万石赏赉朝鲜以二万石平粜时有盐商呈请愿往令将盐务银买食米二万石运往平粜钦差户部侍郎监视
　　（臣）等谨案国家怀柔远人无所不至朝鲜世称外藩恭顺日久至是因急告籴即命部臣截漕运米以苏海邦民气朝鲜臣庶得饫太仓玉粒莫不忭舞忻悦实从来未有之旷典也
　　三十二年以日本洋铜饶裕令安徽江苏浙江江西等省各商携带绸缎丝斤糖药往彼处市铜分解各省每岁额市四百四十三万余斤三十九年准哈密人于甘肃贸易又准湖广镇筸曲民于每月三日听其互市限时集散四十一年遣官偕喇嘛监督打箭炉贸易四十六年令出洋渔船照商船改造双桅装载货物兼行贸易四十七年都察院佥都御史劳之辨言江浙米价腾贵皆由奸商贩运外洋之故请申饬海禁不许商船往来户部议以开设海关商民两益不便禁止祇令该督抚提镇于江南崇明刘河浙江乍浦定海各口加兵盘缉私贩米粮于是着部院保举贤能司员前往巡察五十一年兵部职方司郎中图理琛使土尔扈特国假道俄罗斯悉其山川风俗为异域录以献初通市诸物有噶噶林印记者准市余则否五十三年以江苏巡抚张伯行言编刻商船渔船巡哨船字号并船户人等各给腰牌以便巡哨官兵稽查五十五年给甘肃地方出口印票听其贸易又定福建商船往台湾澎湖贸易者台湾厦港两汛拨哨船护送时以南洋有吕宋噶喇吧两处系红毛西洋泊船之所其地多匿藏盗贼官兵出哨船止一二只一遇盗船四五只势不能敌又内地民人布图获利往往私载米粮贩易或并将去船售卖甚至有留在彼处者以该地常留汉人即海贼之薮又往年由闽运米至粤所偏民船三四百只每只三四十人通计数千人聚集海上而台湾民人时与吕宋人往来皆当加意防范因召广州将军浙闽总督两广总督入京诏大学士九卿等会同详议嗣于五十六年议定内地商船照旧来往东洋不许出南洋贸易其外国夹板船仍听其贸易凡洋船初造时报明海关监督地方官亲验印烙取船户甘结并将船只丈尺客商姓名货物及收泊何处填给船单沿海官照单严查按月册报督抚存案每日食米人各一升余米一升以防风阻如有越额载米者治罪其私买船双偷越禁地或留在外国者杀无赦五十轧年定来往台湾各船取具保结赴厦门盘验其保结商船责之保家商船水手责之船户货主渔船责之澳甲同■〈舟宗〉各船限定人数凡单身游民无照者不许偷渡犯者官兵船户民人及该管官一体论罪时碣石总兵官陈昂言夷商种类甚多奸宄莫测应令督抚关差诸臣设法防备　议夷商慑服有素应听其照常贤易沿海文武官弁但于夷船泊岸时不时防卫无致失所从之又以两广总督杨琳言禁止澳门夷商夹带中国人并内地商人偷往别国贸易 【时以止禁商船往南洋而夷船往南洋及内地商人往安南不在禁例永着为令】 五十八年议定蒙古及西藏茶禁六十一年谕暹罗国分运米石至闽粤等处贩卖其余各边番部落及苗疆土司祇令在就近边界交易不得多携人众深入内地至硝磺废铁军器火炮等物槩不准夹带出边其进关抽税多从轻减去
　　雍正二年谕暹罗国不惮险远进献稻种果树等物应加奖赉其运来米石所至地方官悉照粤省时价发卖不得任意低昂其回空压载货物槩免征税嗣后陆续开闽浙洋禁及边番互市之禁先是青海诸部落每年于二八月在河州松番两处与内地民人交易两次后择定纳喇萨喇地方为集场改定四季交易而各部落多居住黄河之东切近河州松番等处所有纳喇萨喇两处交易之所不足供黄河东西两翼蒙古易卖三年将军岳锺琪言河州土关附近之双城堡松番黄胜关之西河口俱有城堡房屋地方宽阔水草肥甘应仍令在此互市可为永久再住牧黄河西诸部落相近西宁请移贸易之地于西宁口外当噶尔寺至蒙古贸易全藉牲畜每在六月以后请每年不定限期听其不时贸易从之五年福建督臣请复开闽省洋禁以惠商民并令出洋之船酌量带米以佐内地耕耘之不足上如所议并令该督抚立定条规严如防范其从前逗遛外洋之人不准回籍五年令大臣策凌等与俄罗斯使臣定议边界立右碑并定议俄罗斯往哈克图互市人数不得过二百仍令理藩院司官一员稽查六年准暹罗国商人运载米石货物在夏门发卖止纳货物税米谷免税永为例又定洋船出入海口限期及酌带米石货物之数七年准浙江洋船照闽海例与洋船一体贸易并准粤东商人每岁各春闲以茶叶资器色纸诸物往柔佛诸国互市许暹罗贡使购买驼马并动用内库银给以价直又赏给京弓铜线 【以该贡使请采故也】 定湖南民人往苗土贸易者给与印照塘汛验照放行其苗人至内地贸易于苗疆分界之地设立市场该州县派委佐贰官监视每月以三日为期不许越界出入先是吕宋等国口岸多聚汉人将南洋贸易禁止是年复令开市如故十三年议定东省豆船经海运到江设立两联印票出入查验如无印票照赂米出洋例究治时吕宋淢以麦收歉薄请以谷银海参来夏门交粜上谕该督无提督转饬有司照谷麦时价均平粜粜不许内地人抑勒欺诈其自关海以来各项禁物仍不许出境并申明沿边运民藉端需索勒之弊
　　乾隆元年暹罗国请采买铜斤部议以铜斤禁止出洋定例巳久恐后来奸民籍此为由越境滋弊议不准采上命赏给八百八后不为例又准口西口外民人携带日用铁器其鸟鎗腰刀及铁条铁块可造军器者仍行禁止二年命朝鲜国仍循旧例在中江地方与兵丁交易八年酌定外洋货船带米万石以上者免货税十分之五五千石以上者免十分之三其米照市价公平发粜若地方不能销售官为收买以补当平社义等仓或散给滨海标营兵粮之用自是商船往暹罗者亦多携米归来官照时价就厦口粜卖分散漳泉二郡其商民有自备资本运米至二千石以上者按数分别生监民人当给职衔十一年葫芦国酋长蚌筑愿以其地荿隆山银厂抽课报解作贡解课三千七百九两零赴云南投诚且称境内银厂自中华人吴尚贤开采以来矿砂大旺厂地民人各守天朝法度路不拾遗等语王大臣等议令云南督臣晓谕却之仍今将吴尚贤等违例出境查明具奏从之寻葫芦国夷目吁请天恩俯顺夷情收受厂课云督张允随请减半收纳以所收之半给赏该酋长以慰远人归顺之意从之先是汉人往噶喇吧贸易留者甚众生长其地者曰土生仔司汉人贸易者曰甲必丹时福建龙溪县民陈怡老久居其国贿通夷目充甲必丹于十四年潜回厦门为地方官访获上闻仍令照例速遣二十四年西陲底定自辟展库车阿克苏乌什和阗叶尔羌喀什噶尔等处均设市集内地运往者绸缎褐毡色布茶封易回部驴马牛羊翠羽花翎毛革金银铜货及麦荞刍菱以寔边境军储或遣官监运或听军民贩载其物价悉照内地价值交易是年禁外洋夷船贩运丝斤明年江苏巡抚陈宏谋言各关差招商采洋铜向系置办绸缎丝斤并糖药等货今丝斤巳禁若将绸缎一概禁止所带粗货不敷易铜请将绸缎纻绢等准其买办寻议将该商额办铜本所有应需酌搭绸缎及装载船只酌定卷数斤两责成户浦上海二处官照例秋验输税使商人不得重复影射二十七年命开奉天海禁并定给票互查之例二十八年禁■〈口英〉咭唎商船不准于浙江贸易自是皆收泊广东又陆续准■〈口英〉咭唎咖喇吧荷兰等国夷商及琉球国配买丝绢以易外洋铜斤二十九年准两广浙闽各商携带土丝及二蚕湖丝往柔佛诸国贸易此后外藩贸易悉照常例至于西域藩部来新疆贸易者各有常例如哈萨克诸部于伊犁贸易布噜特诸部于喀什噶尔贸易痕都斯坦诸部于叶尔羌贸易齐齐玉斯鄂尔根齐诸部常至伊犁等处贸易又定外藩商人再回部贸易者三十分抽一皮币二十分抽一回部商人往外藩贸易者二十分抽一皮币十分抽一其牲畜货物不及抽分之数视所值低昂以普尔折算四十二年两金川番酋平定亦令于该地设市定制以通货贿四十九年论留京办事王大臣议覆福康安舒常等酌筹粤东洋行事宜内称该督抚及监督等土贡内购买洋货钟表等物务令洋行各商公同定价又洋行货内珍珠宝石等项抽税易于偷漏应令总督监督等悉心筹酌以期永久无弊等语国家抚驭外洋不贵异物每岁番民与内地洋行交易货物俾沾利益原所以体恤商夷至洋货内钟表等项不过备验时刻向来粤海关原有官买之例而广东督抚监督等往往于土贡内亦有呈进者今内务府造办处皆所优为更无事外洋购觅嗣后督抚等于钟表一项永不准再行呈进至珍珠宝石等项原无需用之处向来粤海关抽税亦属无多况此等对象本难定价易至居奇且便于携带藏匿难保无偷漏分肥否则过于吹求若设法严禁逐项搜查实属不成事体现在京师及各处关隘商税则例内本无此项税课不如听商人等自行交易免其收税凡粤海关珍珠宝石槩不准征收税课着为令
　　皇朝通志卷九十三
　　●皇朝通志卷九十四 
　　食货略十四 
　　○食货略十四 
　　漕运
　　△漕运
　　（臣）等谨案秦输渤海之粟汉运关中之粮此漕运之名所由昉自汉及元率皆水陆兼运故有长运递军之名至明永乐闲开会通河以济漕始罢海运陆运而为攒运其后又变支运为兑运复为改兑于是罢民运而专以军运国朝因之然明代军民交兑司漕者往往左军右民以致军强民弱需索无餍始则瘠民以肥军而民不任漕继且瘠军以自肥而军不胜运我朝则改为官收官兑而于运丁尤加意体恤其在家也有赡运之屯田以为世业其在途也有官给之行月以备糗粮赠贴银米费虽浮而不恤随带土宜利虽倍而无征此国宜之漕运所以民勤秸秷而额鲜侵亏军乐委输而期无违误也兹仍案年胪载以永垂王刊云至列圣相承百余年来偶遇偏灾或裁运或免征巳列蠲赈中兹无赘焉
　　顺治二年定洋运官司挽运设旗甲统领设运总督押则设漕道粮道提衡巡察则设总漕巡漕四年定各省漕船额缺者给以重运银令运军雇募民船装运七年裁巡漕御史先是漕粮军民交兑军强民弱每多勒索九年定为官数官兑其赠贴银米酌令征收以给运军民甚便之十年制铁斛颁发仓场又以白粮无漕船令攒厂成造十二年定漕运限期时运漕军丁多有窜入民籍者是年定五年编审一次十三年定京城通州各仓数米限期寻饬各卫所舍余闲丁按年编审纳银以为贴造运船之费十七年令折征灰石米解部给支明年禁折征漕粮毋得以兑漕为名价外苛索
　　康熙元年谕漕船领运官军依限抵通回空不守成法者罪之其沿途文武官催攒不力者并论罪二年令漕运总督刊发各省漕运全单并定漕粮分收以严考成时浙江白粮用漕带之法需船百二十六号三年增造六十四号并入漕帮佥运寻定江苏白粮照浙江之例抽选漕船装运五年更换又定漕船抵通限十日回空之例十一年定抵通期限以省分远近为差违限者计月论罚督运白粮违限者亦如之十七年增定重运回空沿途限期除江西广东漕船行长江至仪征者因风挽运难以立限外惟镇江渡江因风守候令地方官报明免议余俱照新定例行淮北漕粮向例止收红米时河患初平民田被淤因而有改种白稻者以河道总督靳辅疏准红白兼收着为令二十三年定漕船载运额数每船载正耗米五百石土宜六十石又以漕运总督管理粮船是其专责谕漕督于漕运过淮及回空之时往来亲催岁以为例二十六年各定卫所漕船每年见运之数成造十分之一其各省岁修每船给修费银七两五钱至运军不亲押运以子弟代行向行运军及代运人均发边卫充军至是并严该管官处分又定漕船受兑离次各省巡抚提报期限不得过二月逾限者论三十三年申严折征漕粮耗米之禁又定佥军额例先是漕船运军每船十名至十一二名不等康熙二十五年定额十名至三十五年更定每船佥军一名其余水手九名择谙习撑驾者雇充三十七年江南建平县漕粮改折籼米从民便也四十三年浙江运白漕船亦定为五年更换四十九年定挂欠漕粮漕司各官分贴之例寻定佥副军一人随运凡重运到淮亏缺者令本军驾运北上留副军买米赶帮如抵通欠粮留本军完欠副军回空并令巡抚漕督给发漕船来往限单饬沿河州县挨注入境出境时日先是州县交兑漕米取米四升分盛二袋印封解仓场验收至五十四年令每船用米一石着粮道验封到淮漕督折验加封抵通仓场侍郎率粮厅验明起卸其样米仍作正收
　　雍正元年诏免江西脚耗等银五十一万两米六十一万石有奇嗣后仍令按全书照数支给二年裁浙江船政同知其修造漕船事宜并归粮道管理又以漕船剥浅多有扰害商船者谕督抚示禁漕督失察者论并严漕船包揽货物及夹带私盐私藏火器之禁至经纪运米至大通桥车户运米进仓旧例每米五十袋抽掣一袋一袋少余袋例算于各役脚价内扣赔是年更定掣欠之例每石秔米作价银七钱稄米六钱仍准于脚价内扣抵惟欠数多者照盗卖漕粮例治罪五年定催漕船按汛成造每船给银三十七两六钱三分三厘每岁给小修银二两十年期满照例别造六年特旨谕文学生员准免佥运又论浙江征收漕米但择干圆洁净不必较论米色准令红白兼收籼稉并纳着为令七年上谕漕船过淮抵通所费陋规甚多各差御史二人前往稽查不许该管官吏及经纪车户人等额外需索以累运军先是漕船经过皂河济宁临清三处由河道总督题报时山东河南增设总河故以济宁临清归河东总河题报九年诏豁免江南江淮兴武二卫钻夫底料银十万八千一百余两又以山东河南多产黑豆令于额征粟米内改征黑豆十二万石运供京师十三年令漕运总督饬督运领运官严禁漕船水手扰害居民之弊
　　乾隆二年特遣御史四人分驻淮安通州济宁天津等处令各按所分之境巡察漕运诸弊又以江南浙江岁征白粮恐致累民是年谕裁减白粮二十万石改征漕米又将粟米改征黑豆河南二万石山东四万石三年恩赏运弁银人各四两军半之又改湖北通山当阳二县漕米收征折色例征银一两二钱五分是年始铸铁尺用积方之法核算仓粮分颁户部仓场及直省各仓并定各仓贮米每廒以万石为率其奇零之数别贮一廒四年谕漕运河道总督凡重运漕船所经遇浅起剥即饬所在有司官具民船剥运其剥运雇直凭有司官酌给扣克勒索者罪之七年复定山东漕船不必由漕运总督给发限单受兑之后即呈报河道总督及巡漕御史稽察催行又以浙江运白不愿更换仍依旧例拨定运船永远承运免江西南昌江南兴武浙江绍兴各帮贷逋银四千六百四十两八年以江淮兴武二卫运军有窜入黄快船避佥者俱命归入民赋每五年将现运及备佥余军勾考一次及定河南粟米改征黑豆二万九千三百五十六石六升有奇先是顺治初以漕船至天津起剥分运至通设红剥船六百只每船给田四十顷养赡免其征科至康熙三十九年裁革红剥船按原给田所收租税额分派各省于漕粮项内分给运军雇船剥浅乾隆二年定每船给红剥银二两至十一年北河增设垡船六十号衩夫百八十名浅夫三百名随时疏浚以免丁累其制造垡船器具夫工等费于红剥银内动支余银仍照数分给运军以备剥浅之用十六年又增改河南粟米征收黑豆二万石又改江南运白漕船五年更换之例为三年十七年定稽察各仓官除都统御史在城理讼之期均更番到仓稽察并增定京通各仓差御史一人稽察年终更代其各仓收漕满廒仓场侍郎封固御史加封各廒锁匙交仓场衙门收贮二十七年更定京通各仓满汉监督期满更代之例仍以三年为准二十九年谕司漕各员不得滥收潮润米色是年漕运总督杨锡绂请惩军籍绅官富户规避佥丁诡捏脱漏之积习以裨漕务从之三十三年以兵部尚书托庸等议停五年盘验之法以省縻费先是直省仓庾建于各州县城内其数兑稽察州县自监之四十一年定州县不通水道者建仓于邻邑水次以便起运四十七年定载运河管泉各员巡勘章程凡每年春夏之交令其亲往泉源处所请夫疏导并饬各本管府州县实力巡查分别劝惩是年奉谕旨向来南粮余米俱准在通变卖以资日用现在各省粮艘陆续抵通旗丁于兑足正供之外其所有多余米石情愿出售者仍着加恩准其就近于通州粜卖于市价民食均有稗益四十八年上谕本年运河应挑各工比常较多自应分头攒办以期明春一律早竣
　　皇朝通志卷九十四
　　●皇朝通志卷九十五 
　　食货略十五 
　　○食货略十五 
　　水利 
　　△水利 
　　（臣）等谨案治水之法代无良策惟我朝讲求尽利凡可以施疏瀹决排之力者无不先事豫筹俾无泛溢而其最臣者则河工海塘自定鼎以来列圣相承无时不以濒海滨江之民为虑建坊设坝疏滞导流所费帑金千百余万其所以为小民保田庐谋奠安者计至周矣迄今河流翕顺海水晏安巨浸之区安澜永庆凡相度机宜启闭疏筑悉禀皇上圣谟经画尽善兹纂通志于直省水利类为一卷而干海塘河工别为一卷以见我朝治水之政焉
　　顺治九年特遣官修理畿辅石景山以南芦沟桥一带堤岸时苏州松江嘉兴湖州等处下游海口雍淤河道工科给事中胡之俊请浚吴淞以泄陈淀之水浚刘家河以泄巴阳之水上从其言并令经理东南水利十七年改筑江南当涂高湻二县废玗更名忠惠圩令有司不时培护
　　康熙二年近京夏潦上遣官察勘令经理修堤挑浅事宜于是发帑修筑芦沟桥及霸州等处冲决堤岸十年浚江南吴江长桥一带以泄太湖水势十二年修河南安阳县之万金渠引洹水溉田又以江南水患浚常熟之白茆港武进之孟渎河及淮阳之车路串场白驹丁溪草堰场等处河口二十七年修云南松华坝及金汴等六河闸坝引水资昆明各县灌溉时山东沭水及小清河频年漫溢沂州郯城新城高苑诸州县多被水患于是修复郯城禹王台旧址遏沭水使复故道筑青沙泊南堤疏浚孝妇河俾小清河会大清河入海三十六年谕漕河浚臣会勘下河积水作何归海涸出民田之处一一具题漕运总督桑格因请修芒稻河分高邵两湖之水入江挑曹家湾汤家绊七节桥通高邵两湖淤塞达妾稻河以入江挑车儿埠之滔子河使高泰所属积水由苦水洋以入海挑■〈氵闲〉河分运河之水入■〈氵闲〉由射阳湖以入海挑海陆溪使高邮所受之水通冈门以入海挑车路白涂海沟三河使兴化所受之水由丁溪草堰白驹湖以入海挑虾须二沟戛梁河并朦胧河西淤塞之射阳湖使高宝兴泰盐山等处之水由庙坝以入海又经河道总督张鹏翮议因定挑虾须二沟淤塞之处四十余里挑鲍家庄至白驹闸地高水涌之处八十余里挑捞鱼港淤塞之处八十余里挑老河口淤塞之处三里有余挑滔子河三十余里由是下河积水悉由各口入海民田涸出时直隶霸州新安等处浑河泛滥旗民庄田被淹命原任河道总督于成龙河督王新命察勘随遣旗下壮丁备器械给以银米挑浚分疏越三年藏事并大修畿辅各州县清河子牙河官堤民堤共千五百二十余丈又以山东东平州一带被水疏督戴村坝淤塞旧河筑和尚林越堤四十六年上以江浙苏杭等府州县或近太湖或通潮汐年久不无冲刷谕工部行文该督抚所有河渠水口度田建闸以时启闭其支港淤浅者亦宜即行疏浚建闸以资灌溉四十八年浚甘肃宁夏宗澄堡李洋堡二渠引黄水溉田造木石闸坝三处因时蓄泄又修筑江西临江府北土桥老堤以卫清江丰城高安三县田庐修筑湖南常德府大围堤令地方官专管五十年广东海康遂溪二县建筑围堤以卫洋田
　　雍正二年诏修畿辅石景山浑河堤工又浚浙江西湖先是浙江杭州城内设笕凿沟引西湖之水入城复由桃花港响水闸会流于城外上下两塘河溉钱塘仁和海宁民田数万顷时西湖闲地多被民人占为田荡水道阻遏议请清出归湖开浚以复故址其桃花港一带相其浅深酌量疏通三年浚山东小盐河及胶莱新河以资民田四年上以畿辅水利最关紧要特命怡亲王允祥大学士朱轼察勘酌议寻议直隶之水经流有三北为白河 【即北运河】 南为卫河 【即南运河】 汇畿辅西南六十余河之水为巨浸东至直沽合白卫河同入海者为淀河淀之下流南来者为子牙河北来者为永定河皆水浊泥淤为淀河患请于永定河范雍口别开长淀河一道引浑河遶王庆地东北入三角淀直趋而东俾浊水无复淤淀子牙河上承滹漳滏阳大陆诸水水泛泥多请将两岸之堤加高培厚朿其流使由大城王家口入淀藉淀河清流之力刷之不致泥沙淤淀其周淀回环千里者曰钦堤自康熙三十七年修筑之后日就圯壤请千清苑文安一带低薄残缺之处悉为修治补葺建闸设坝又开张家觜胜芳河以泻其流苑家口中亭河十望河以泄其涨开迤火淀口头村引河以缓其势掘张青口毛儿湾等处以分其流使钦堤巩固河流顺轨得旨议行寻又浚霸州之莽牛河新安之漕雹河高阳之猪龙河京南之滹沱河以及渠口淀泊无不次第经理即谕设营田水利府以怡亲王等董其事于是于滦州玉田诸州县浚流筑圩建闸开渠招民人愿耕者官给工本并募江浙老农道之耕种及潴水节水引水戽水之法会秋熟时田之获稔者巳五百十顷而民闲自行播种者七百余顷乃分立营田四局曰京东局京西局京南局天津局局各有长有副有效力委员并责成地方官以时达之营田府后又设营田观察使二员副使二员所有田围渠堰时加修理是年开浚河南百泉东西民渠及洹河石桥西三十三洞灌田又开浚小丹河河口及秦渠董下渠灌田五年谕修天津教场老君堂渠横口单街四处堤口又开东省安山湖支河六道并于六堤口建闸以利节宣命副都统李淑德原任山东巡抚陈世管巡抚陈时夏总河齐苏勒总督孔毓珣踏勘江浙附近太湖及通江潮之处概行筑浚又谕太湖之水归海刘白二河为要必径直深广方能顺下畅流其潮沙堙塞之处居民占耕日久亦当尽去新涨地亩以复故道李淑德等奏言苏州松江常州镇江水道并藉太湖为吐纳西北承宜兴荆溪百渎之水西南承杭湖苕霅诸山溪之水而皆由娄江吴淞江黄浦江以入海是三江实太湖之尾闾疏其下流自不至泛溢请行挑吴淞江白茆河孟渎德胜九曲河从之又议修扬州五塘以溉民田又以陕西郑渠白渠龙洞三处民田向引冱水灌溉年久渐致淤塞命督臣岳锺琪疏浚建闸以垂永久七年命疏督山东济宁喜祥及江南徐沛等州县水道改陕西西安府管粮通判为水利通判经理泾阳醴泉三原高陵临潼等五县堤渠修浚事宜上以宁夏为甘肃要地渠工乃水利攸关特遣侍郎通智等董饬该地官属大修渠道于是于察罕托辉地方开凿大渠二百七十余里建进水闸一座退水闸三府尾闸一座大支渠百余道小陡口百余道又建大石闇洞一座通汉唐二渠之出水渠东筑长堤二百余里以障黄河之旁溢渠西浚西河三百五十余里以泄汉唐二渠其大渠余水灌溉新渠宝丰宁夏平罗各县民田又开浚六羊渠百十有余里建进水石闸一座退水石闸二座鼓水大小闸三座开大支渠二十余道小陡口百余道闸房俱设水手以司启闭渠成上赐大渠名曰惠农改六羊渠名曰润昌又以大清汉唐三渠厯久淤塞八年命通智会同太常寺卿史在甲动工修补三渠越二年工竣修葺广西临桂县黄泥等十三陡凿石九处增鲢鱼等二十陡凿石百三十五处开凿雒容县陆路又修兴安全州一带河道旧陡三十六处以资转运米谷灌溉田亩又改江西柘湖下洋二玗别筑大岸更名下洋西堤二玗九年上以楚省洞庭湖绵亘八百余里横无涯际舟行遇风无地停泊舵杆洲居湖之中建筑石台于商船实有裨益特谕将营田水利捐纳项内平余银二十万两解送楚省交该督抚经理建石台于湖西之舵杆洲东西长九十六丈阔三十丈南北各湾进如偃月形以便泊舟自是商船无风涛患是年议准山西太原平阳汾州三府同知兼理十年增设云南昆阳州水利同责令地方官兼理十年增设云南昆阳州水利同知一人驻札海口修阿迷州八达以通粤河浚嵩明州河口以通舟楫开昭通府城濠以资灌溉是年直隶修玉田丰润及马营林南仓宋家口一带围堰广东修遂溪县辛壬丁三字号堤岸及麻烈等闸江南修范公大堤江西修丰城土堤四川修新津华阳二县之通济堰湖南修益阳沅江之东西堰甘省于瓜州疏勒河安家窝及口外柳林湖地建堤筑闸陕西于柔远堡镇夷堡中卫县白马寺滩及口外双树墩开渠引水十三年于福建建宁府浦城福州府古田开凿火烧等四十三滩平治相公等八滩柳林等六滩立柱指迷七里等八滩设船救济
　　乾隆元年谕管理水利河臣及滨河州县各视所属境内凡有河流浅阻即定章程每岁募夫修浚三年上以直隶河道水利关系重大特遣大臣详勘开浚修筑于是于芦沟桥浚引河一道麻峪村增筑小堰三十余丈又以东西两淀为畿辅众水之汇设法疏通其清河堤岸周回于顺天保定河闲三府之境者则筑培高厚以防溃决名日千里长堤时河南叶县襄城等处被水患令寓赈于工培筑沙河洪河贾鲁等河堤堰又抢修广东海康并鬼等七字堤柳字下闸遂溪甲乙等十字堤乙字闸并于戊两字麻烈大闸又加筑甘肃宁夏河忠堡长堤三十余丈开浚陕西长安盩屋渠工千二百余丈三年两江总督那荪图请简差在京熟谙水利大员浚江南河道乃遣大理槷汪漋总理通政司德尔敏协辨疏山阳阜宁之渔清河兴化县之白驹闸下引河高邮州之通湖桥马饮塘河江都之湾头河通州分司所属之十盐场河通州之黄河洋范公堤及盐城之新兴场河阜宁之庙湾场河是年又修筑湖北汉阳黄陂县之溪岸河堰及福建连江侯官长乐等县之堤堰闸坝闽县之海堰仙岐之塘岸以利农田寻开修黔省都匀府水道由旧施乘通清水江至湖南黔阳县直达常德又由独山州三脚里达来牛古州抵粤东河道丝路一概修治以资挽运四年谕直隶总督于水落之际经理消除积水事宜于是疏引永定子牙南运北运四河及东西两淀以治其经加筑咸水沽茶栅垒道作为遥堤回障天津积水开堰贺家口之小河何家圈双港之旧河沟分泄蓝田郭家泊积水以治其委又于药王庙王家庄韩家庄巨葛庄等处别开引河一道俾洼水同归于海自是直隶之水经流支流咸归底定时豫省大雨如注川泽交盈开封等属被水者多上命于杞县柘城淮宁鹿邑之永利沟老黄河旧河故道一概疏通贾鲁河新河入淮之水令浚泄入涡其干河涯乃汴河故道亦开通导入沙河以消省城积水并建砌甄沟石桥石闸以资保障五年命廷臣会议淮扬九属水利事宜汪漋言淮扬下河水害有二最甚者开放高邮三坝次则东边易进咸水于是平撤高邮三坝及昭关子婴二坝以杀水势令添石闸三座以资灌溉其咸水易进之处折修白驹三闸建天妃口石闸一座又移上冈北草堰二闸于串场河口外以避咸水倒灌再于淮扬各属东塘河道加筑范公堤以及栟茶斜角二场堤工落低扬子桥闸底三尺闸内金门收小俾一概疏通以资蓄泄其九属田亩之毗近河渠者于两岸修筑田玗以作堤防时江宁布政使晏斯盛疏请修凤阳颍州滁州泗州四属水利上令汪漋德尔敏会同督抚详勘定议寻议定肥城之金斗河越河虹县之枯河头毫河之干溪沟和州之太洋河姥下河牛屯河含山之铜城闸河来安之龙尾坝河及各州县陂塘沟渠圩埂土坝共六十二所均饬地方官劝导居民次第兴行又准河南巡抚尹会一请浚贾鲁河并江南涡河南岸入淮之漳河时江西丰邑沿江一带上石各堤险要令南昌府同知于秋伏汛发时即赴丰城防护堤工又福建龙溪墨场堡被冲堤坝令修补加增以卫田庐七年江水涨溢命直隶总督高斌往赈命大学士陈世管会同高斌经理疏浚事宜寻疏言高邮宝应诸湖承洪泽之下流自邵伯以上入海自邵伯以下入江而入海不如入江之便请于金湾滚坝下添坝二座分引湖水入盐河即于盐河对岸挑引河一道并挑凤凰桥下引河及壁虎桥下廖家沟归石草河以达江挑深董家沟使自为一河直注于江 【按董家沟原归芒稻河】 又修板浦以下场河及六里车轴等河加筑六塘河西岸民堰于五丈义泽六里河头各建石闸以时减泄使黄河北岸之水不至泛滥凤泗之水浍沱濉为大而沱河淤塞为患因导宿州之木入浍导凤灵之水入濉不使复入沱河海州之水沂沭为大将河身淤塞者浚深民堰残缺者坚筑其余七府州属支河沟渠修理者百四十余处八年以高斌请于直隶之桑干河南北两岸开大渠一道引水以溉民田九年修理清江下游河道自泰州盐河及高宝二湖相连之华家汉大新河高邵二湖相连之王家港邵伯通运之引河一律疏浚俾循次灌注为湖河递减之法其盐城以南二串场河白驹闽下引河并泄木之蚌沿梓新车路白途海沟兴盐界河东西官河一律疏浚以资利导其范公堤各闸多添金门会各引河以广出水之路又疏浚通州境内任家港等处以备宣泄是年谕尚书刘于义往保定会同总督高斌疏浚河闲天津二府河渠淀泊十年上以海沭一带连年被水亲诣安庆巡抚陈大受大受言海州之水下苦于盐河之南北横截使六塘南北之水不得东流上苦于沭河之水尽由沭阳海州入海宣泄不及以致为害于是命尹继善白钟山兴修明年尹继善等议定浚濉河南北两岸其洪沟等处河道建设涵洞颍州之淝河宋汤河蒙城之芡河北淝河揠浅筑埂建设桥梁以分泄沭河之源下江六塘河至沭阳分南北两股入盐河归海乃接筑南北塘河子堰建设涵洞并疏诸处港河至山阳之吉家桥盐城之九曲河阜宁之横沟河清江之民便河史家荡古河安东之尤家荡河海州之蔷微河桃源之刘老涧积水河一律挑浚筑堰立闸其盐河下之武障义泽六里三河口各设滚水石坝赣榆之三公河围子河疏去淤滞以泄盛涨大沙河旁筑子堰以资捍御于是盐河无横截之弊工竣立修浈章程凡各处长堤巨川大桥大闸归于岁修官为经理其支河小港民堰路沟分隶厅汛州县各经管所属督劝居民以时修整是年疏山西牛站之濠渠河南惠济之口门甘省秦州之双桥又浚浙江西湖之湖心亭放生池甘省皋兰之大通河张达川云南恩安之李子湾鱼口河以及陕西冱阳之龙洞渠福建长乐之莲花塘以资水利十二年加筑江南沭河堰工疏浚宿迁桃源境内儿湾河建骆马湖尾闾永济桥四十丈开浚上下引河以助分泄添建甘泉县东西二湾滚水石坝筑范公堤千百余丈修江西九江府石磡吉水县被冲堤岸浙江仁和青龙田家井二涵洞又以楚南洞庭为川黔粤楚诸水汇宿之区必使湖面广阔方足容纳禁滨湖荒地毋许筑堤开种是年淮水溢山东巡抚阿里衮请督沂兰等河以杀上流之势命大学士高斌董其事明年山东沂郯盛涨建瓴而下注骆马湖冲决六塘河两岸子堰汇归海沭上谕左都御史刘统勋驰往会同高斌及阿里衮详勘淮安海州被水之田延及粌省之处随时兴作于是斌等请将德州哨马营滚水坝落低以消漳卫之盛涨海丰之马颊河聊城之徒骇河疏导以分运河之涨东平之戴栈二坝落低以减运河涨溢之水济宁之董家口引入白马河归湖济运以卫民田沂州之江标口坚筑堤坝使入湖归运以免旁溢从之十六年上巡幸江浙见萧山会稽一带河道浅窄舟楫难行命河臣于当疏浚修筑者次第兴工以垂永久是年又准大学士傅恒请于畿辅高梁桥迤西营治水田十八年黄淮冲决高邮宝应灵璧等处被淹命舒赫德刘统勋等董率堵筑以资捍御二十一年荆山桥淤浅黄流四溢而骆马湖堤亦复残缺命浚荆山桥下河身以消山东滕峄等县积水二十二年筑骆马湖堤以御运河盛涨时山东金乡鱼台等属及上江之宿虹灵璧河南之永城夏邑等处河流漫衍命侍郎裘曰修等察勘各属积水将河南虞城夏邑等处支干各河及江南宿州之濉河山东衮州之府河洸河一律疏浚二十四年浚山东曹单二县与江南丰沛二县之顺堤河及河东之卫河泉源又开常熟昭文二县之白茆河徐六泾海口及塘外淤河以消积水二十五年改常熟昭文二县海口石闸为滚坝于南关车逻等坝寺土三尺以资宣泄二十六年准直隶总浚方观承请于易州泉原村开渠建坝以资灌溉至二十八年渠成赐名安河是年开泰州丁溪小海二闸引河汇全家港归海开阜宁盐城二县之上冈草堰陈家冲三闸引河汇入射阳湖归海又浚常熟之福山塘河灌溉民田千余万顷时河流下趋贾鲁怀庆府属被淹乃筑贾鲁河夺溜急处并添修怀庆城外月堤以资捍御二十七年闽浙总督杨廷璋请浚乌程长与二县溇港江西巡抚汤聘请于南昌县之富仓圩改建石闸直棣总督方观承请修理畿辅河渠堤堰以工代赈二十八年方观承又请浚凤河上游自南宫以上至闸子口百二十余里以工代赈俱从之特命兆惠会同长芦盐政天津知府于海河修坝酌定水利以时蓄泄是年浚松江太仓等属水道挑荆山桥旧河三十年浚武进丹阳之孟渎等河三十二年上幸天津亲履淀河堤闸命筑新堤一道自长堤之三里滩至庄儿头止上下衔接约十余里卫村民三千户得膏腴地数千顷时湖北黄梅堤溃诏自董家口至江西德化境内围堤通行坚筑三十六年永定河暨北运河溢遣大臣会同督臣经理于芦沟桥迤下六工凡涨湾曲处一律浚直其南岸之求贤桥俱改灰工忙牛河六工以下顺导东行并筑土捻以遏北徒于北运河东岸南仓上新筑横堤以卫北仓村庄再建桥座以泄西来之水又疏两减河及东岸引河培筑隔淀河及千里长堤时以尚书裘曰修董其事蒇事时曰修请饬地方官于一切淀泊禁民报垦襄地与水并禁横加堤埝上谕直省凡有此等濒水地亩看有司严禁占耕毋使与水争地四十五年改建高家堰三堡六堡甃石加筑徐州旧石堤九百余丈其韩家庄金山一带堤堰均改筑石堤四十六年邳睢仪封等处堤溃浸逼运河谕河臣将曲家堤及魏家庄大堤堵筑于籣阳商邱等堡添建大堤一道内开吊渠百余里展宽番家屯六塘河等处挑征山湖下顾家庄等引渠以泄积水四十八年又新建青龙冈迤上长堤引河达河流直注商邱时又因芦沟桥下淤沙过甚特命金简会同刘峩查勘并令依中泓五孔口面全行相连桃挖俾上下游一律宽深河流畅达永无沙淤停蓄之患四十九年江西巡抚伊星阿奏南昌新建鄱阳余千建昌等六县下游地接鄱湖又当章贡诸水之冲圩堤冲场田禾被淹请借项修筑下部议行五十年大学士阿桂奏接奉上谕前因桐柏山为淮水发源特谕毕沅详晰查勘支流或有淤塞即应设法筹办兹据毕沅覆奏该处发源之地河身不甚宽广易于疏浚倘有需开穵之处即勘明兴工又贾鲁惠济两河即系淮水支河现在一律疏瀹江南洪泽湖向藉淮水挹注今淮水发源之处经毕沅勘明疏瀹将支小河一律浚导该处贾鲁惠济二河其小流归并涡河入淮现在亦加疏浚俾就通畅并于淮渎庙虔申祭告自当仰邀灵佑泉源涌发众水会归下游湖水日就充足以助清敌黄伏查淮河清水御黄济运为全河最要关键今岁淮水未经大长仰蒙圣明远照以桐柏山为淮水发源谕令毕沅广为浚导从此会流下注洪湖自必日就充足畅出清口永资利赖云南巡抚刘乘恬奏请兴修剑川州剑湖水利并挑挖昆阳州海口工程部议从之
　　皇朝通志卷九十五
　　●皇朝通志卷九十六 
　　食货略十六 
　　○食货略十六 
　　河工 
　　海塘 
　　△河工 
　　顺治元年特设河道总督一人驻札济宁州 【后移驻清江浦】 总理黄运两河事务设分司驻札各境定分汛防守之法每遇桃汛伏汛秋汛将临令该管官弁加谨分防二年考城之流通口决旋即堵塞八年筑祥符单家寨堤封邱李七寨堤及筑陈桥堤郑家庄堤九年河决封邱大王庙口水从长垣趋东昌坏安平堤北入海因于丁家寨凿渠引河杀其势筑祥符时和驿堤又筑常家寨堤及商邱王家坝堤考城王家道口堤十年定南旺临清等处煞坝浚浅每年一小浚三年一大浚十一年筑阳武慕家楼商邱夏家楼虞城土楼诸堤十二年筑祥符守么寨及回龙庙月堤陈桥堤并筑兰阳板厂阳武潭口槷包家厂诸堤十四年筑祥符之榭疙疸清河集并陈留之孟家埠诸堤是年陈留孟家埠口决于堤南筑缕月堤五百丈并浚引河一道以分水势十六年总河朱子锡疏言两河利害条奏十事一陈明南河夫役一酌定淮工夫役一查议通惠河工一特议建设柳围一严剔河工弊端一厘核旷尽银两一慎重河工职守一申明河官专责一申明激劝大典一酌议拨补夫食疏入从之
　　康熙二年准朱之锡请定河差满汉官仍照旧例三年更换 【案三年一换之例系顺治十四年河臣杨方兴奏定嗣因六部司官轮流升转又兼满汉并差议将管河分改为一年更替之例】 七年筑祥符一盐台聂家寨及仪封石家楼小宋集诸堤九年河水盛涨自桃源界起东至龙王庙俱因旧址加筑高阔十五年高家堰及漕堤等处溃决特遣尚书冀如锡前往察勘悉心筹办于是开白洋清河以东引水河使黄河入海开清河两旁引水河使淮水出河又筑河岸遥堤缕堤修高堰堵翟坝而扬境以内各工亦同时并举是年裁高邮分司及南河工部又准总河靳辅请挑山清高宝四州县运河并清口烂泥浅引河四道及清口以下至云梯关河一道十七年命撤回南北中河三分司其河道工程委该地方监司府佐贰管理又定河工顶冲之地即以旧堤为缕堤于旧堤之外别筑遥堤以为重门保障又准靳辅请自翟坝至周桥二十五里湖陂筑大堤一道自桃源东界至石人沟筑缕堤一道又自龙王庙至四铺沟接筑四千九百三十八丈十八年建宿迁之朱家堂温州庙桃源之古城清河之王家营安东之茆良口减水坝共六座二十三年上南巡阅视河工谕朕观高家堰地势高于宝应高邮诸水数倍前人于此作石堤障水实为淮阳屏蔽且使洪泽湖与淮水并力敌黄冲刷淤沙关系最重仍须岁岁防护又谕运道之患在黄河御河全凭堤岸若南北两堤修筑坚固则河水不致四溃水不四渍则浚涤淤垫沙去河深堤岸益可无虑今堤防虽经整理还宜随时修筑以防未然于是于高家堰旧口周家桥翟坝及萧家渡九里冈崔家镇七里沟黄家觜新庄一带紧要近溜之处所筑长坝与逼水坝均每岁加筑高厚二十四年靳辅疏言徐州凤阳淮安所属十九州岛县沿近黄河南北两岸频受水患请共筑朿水堤三十万丈随地高低牵筑顶高二丈底宽六丈八尺以资保护从之三十一年户部侍郎博济疏言黄河南岸之杨横庄烟墩马逻及北岸之朱家庄便益门东安门六险工向无月堤且所下之埽亦俱单薄应请筑堤培埽以资巩固从之三十八年上巡幸江浙审视清口高家堰地方见洪泽湖水较黄河甚低河水逆流入湖以致泛溢于兴化盐城诸州县谕总河于射阳湖淤垫处分委效力人员并力开浚其黄淮交汇之口令于黄河南岸近淮之堤更迤东长二三里筑令坚固淮水近河之堤亦迤东湾曲拓筑使斜行会流毋使黄水倒灌又以河通则流自急流急则沙自刷而河自深令于清口西数湾曲处试行浚直直流有益渐将上流曲处一律直浚寻经漕运总督桑格河道总督张鹏翮等议家挑浚虾须二沟及饱家庄滔子河捞鱼港老河口等处三百余里引积水流出归海四十三年疏浚戴村坝淤塞旧河筑和尚林月堤逼水仍归故道以免东平州一带水患四十七年疏浚苏松常镇所属支河港荡并修建新旧闸坝四十九年浚徐邳境内房亭等河
　　雍正四年疏浚濮州之魏河聊城之泄水河并开浚鬲津赵牛等河五年疏浚济南府属之舌氏倪伦温聪漯刁强等河又于东省安山湖开浚支河六道并于六堤口建闸以利节宣又定滨河居民架水板房有碍河道者坍圯之后不许再行修造至滨河未报升科之新涨地亩并越砌石磡实系妨碍河道之处皆令速毁违者罪之该管官失于稽察分别议处六年议准吴淞天妃七浦二闸各设闸官一人白茅徐六泾二闸其设闸官一人又议准刘庄青龙桥改为石闸鲍宗坝运盐河建筑土堤盐城石哒口天妃口廖家口草堰口如皋苴河洋黄河洋各增建石闸董家沟徐家涵等处建设涵洞以资宣泄七年增筑高家堰堤闸通用石工八年议准串场河王道港新洋港牛龙港草堰口廖家港五处积沙照吴淞白茅等海口之例用犁船犁松用混江龙按时疏浚又议准泰州兴化县东台地方设立水利同知一人统辖所属串场河道九年议准戴村新坝折低与旧坝相等并将高岸改筑漫坡以泄水通沙十年议准如皋之坌河以北至丰利场二十八里岔河以东至掘港场五十里各就浅深分段增浚俾蓄水五尺以利运行十二年修补泰州属之栟茶地方旧堤移进三四里别筑新堤如皋县之丰利掘港马塘通州属之石港西亭余西余中余东吕四及泰州属之丁溪草堰兴化县属之白驹刘庄盐城县属之伍佑等场范堤并令镶筑防风
　　乾隆元年谕治河之道必将全河形势熟悉胸中黄河自河南武陟至江南安东入海长堤绵亘二千余里旧设总河一人驻札清江浦雍正七年复设河东总河诚虑鞭长不及故俾南北分隶各有责成惟是河流日久变迁旧险既去新险复生其闲防浚事宜有病在上流而应于下流治之者有病在下流而应于上流治之者若河臣于南北形势未能洞悉遇有开河筑堤等事或至各怀意见则上游下游必有受弊之处所关匪细徐州府当南北之冲为两河关键最为要紧着将副总河移驻徐州凡两河关筑事宜令其就近与南北河臣公同酌议举行其毛城铺等处减水闸坝仍令督率徐属厅营按时启闭五年上以清口黄淮交汇系黄运湖河之枢纽定于风神庙前东坝及运口头坝外各接长数十丈以资收束其运口头坝之南接长挑水坝使其回流入运六年又定黄运两河自宿迁至清河通筑缕堤二万五千余丈格堤九道十字河至九里冈通筑缕堤百余丈格堤五道仍以运河南岸缕堤作黄河北岸遥堤先是洪泽湖滨每遇风浪船多漂溺康熙年闲曾设救生椿全活甚众十一年谕夏家桥地方有旧芦坝一座高堰迤西有顺水坝一座皆有口门为遭风船躲避之所著于高堰老堤头山圩高■〈氵闲〉坝及徐家湾周桥增护堤救生坝四处又以里河运口为淮扬运河关键全赖口门收朿令头二三坝口门毋许过四丈十六年上南巡周盐河工谕洪泽湖上承清淮汝颍诸水汇为巨浸所以保障者惟高堰一堤天然坝乃其尾闾伏秋盛涨辄开此坝泄之而下流诸县胥被其害冬月清水势弱不能刷黄往往浊流倒灌在下游居民深以开坝为惧朕亲临高堰循堤而南越三滚坝至蒋家闸周盐形势乃知天然坝断不可开近者河臣又请于三滚坝外增建石滚坝以资宣泄不知增三为五即以过水一二尺言之向过三尺者即五尺向过六尺者增而至丈是与天然坝名异实同亦当为之限制上年滚坝过水三尺五寸天然坝仍未开放应即以是为准于是于天然坝立石永禁开于其五坝以仁义礼智信为之仁义礼三坝一如其旧智信二坝则于石面之上加封浮土如仁义礼三坝巳过水三尺五寸不足减盛涨则启智坝之土仍不减乃次及于信坝永着为例至高堰石堤南滚坝以南旧用土工石堤有首无尾亦令自新建信坝北雁翅以北一律改建石工十八年淮水监涨泄洪泽五坝泛车逻南关二闸黄河复决铜山堤南注灵虹诸邑归宿洪泽夺淮而下特命舒赫德刘统勋往来董率堵筑均于岁冬合龙寻又于高堰武家墩迤北筑砖工堤堰于余丈以资捍御又总督高恒疏称海州沭阳地方逼近海滨地势洼下为众流之所趋请将下游入海道路再加疏浚于是挑浚高墟口汤家沟及义泽车轴五图等河于盐河场河大伊山洪河三汊口一带并武障越河南股河尾修闸帮堰以资蓄泄十九年疏山阳县之■〈氵闲〉河泾河宝应县之子婴河高邮州五里车逻三坝下之引河泰州丁溪闸之古河二十年谕上年江省被灾各属虽屡经抚恤犹恐将来青黄不接之时闾阎餬口维艰现在下河及芒稻河等处有应行疏浚修筑者可随宜兴举为以工代赈之策于是浚山阳县之市河宝应县之黄浦河筑安东县之平旺河子堰挑沛县之茶城支河及邳睢属峯山闸下之引河又暂借公帑修筑桃源清河二县六塘河两岸堤堰 【按旧例此河堤堰原系民修兹因灾无力兴工故豫借帑银代修分作三年带征还项】 二十一年黄河漫益疏荆山桥河身以泄滕峄等县积水二十二年上两度南巡亲莅河干指示一切疏泄捍御机宜时征山昭阳诸湖俱巳疏通而骆马湖堤堰浅缺不足御运河盛涨于是并筑骆马湖堤又以六塘河以下余潦停积桃源宿迁诸洼地多成巨浸山东之金乡鱼台等属未涸地亩尚有十余庄江南之宿迁灵壁及河南之永城夏邑等处漫衍地界不下数百里经山东巡抚鹤年奏报即命鹤年赴荆山桥偕白钟山及侍郎梦麟筹济宁金乡鱼台滕峄五县水势随遣待郎裘曰修驰视山东河南上江积水并饬钦差河臣拣熟谙水利之员先其最要者举行余亦次第并修统于岁内告成于是自濉城以东坚闭毛城铺诸闸使不得泄黄雍濉于毫颍一带及虞城夏邑商邱永城各属支河干河一律疏浚以泄中州诸水去路挑衮州之府河洸河改金口涵洞为减水闸改杨家坝为石闸浚伊家河泄征由湖入运又堵筑沂水不使入运以免沛县旁溢添设昭关滚坝建高邮运河东堤石闸酌定水则以时启闭凌芒稻闸越河以辟湖河归江尾闾于荆山桥上一带支河专派道员驻札随涸随疏以畅下游之势是年筑高堰添甃石堤嗣又筑高堰北岸土堤二十四年浚山东曹单二县江南丰沛二县之顺堤河与山东之卫河泉源以济运二十五年又开运河东堤金湾坝下引河改低董家沟廖家沟石羊沟三坝又添筑河南怀庆府城外月堤二十六年督臣高晋疏言下河州县境内支河汊港及田闲积水向俱汇入串场河北流于盐城境内诸闸归海其闸下旧有归海引河不可不加疏治请将丁溪小海二闸引河疏浚并顺势再开一引河汇入王家沟归海又将上冈草堰陈家冲三闸引河疏浚亦王开一引河汇入射阳湖归海以分泄水势从之二十七年上三度南巡驻跸苏州命刘统勋兆惠会同河臣详勘湖河归江之路寻议定开扩新挑引河下游使有建瓴之势拆金湾中二闸添建石闸三十丈落低西湾坝四尺于河头加挑深宽以资利导又特示宣泄机宜令展拓清口十丈并建立水志以垂永久又于徐州河堤自砖工止处接筑甃石十七年为经久善后之计三十年谕前因微山湖蓄水过多濒湖洼地每致淹漏经崔应阶等奏请宣泄微河以水志一丈为度于韩庄添建新闸以杀其势并挑荆山桥以畅其流朕今岁南巡回銮时舟行所经诣知洼地近多涸出农田耕作有资但湖水畅消亦恐艰于济运饥据杨锡绂奏称湖内之水须存一丈二尺用至五月八闸底水尚可得四尺余寸若止存一丈则五月闲八闸底水止存二尺六七寸重运难行请交东省河抚可否量改水志或将湖口以下数十里河底一律挑浚五尺等语所奏于漕渠转输白有牌益但水志改加二尺于低洼地亩有无妨碍及挑深河底是否可行着崔应阶会同李宏详悉确勘具奏期于漕运民田均得利赖寻议定将滚坝内机心每孔安砌石糟设立板片水小之年加板拦束其八闸河亦将新淤沙泥尽力挑占至旧时河底而止三十四年挑东省运河一律深五尺计工五年而后止三十九年黄河老坝口漫溢遣大学士舒赫德赴江南会同高晋设法堵筑旬月集事黄河大溜全由故道归海四十一年谕清口为湖河最要关建而陶庄之水逼河南流清水势弱黄河势强每有倒灌之虞康熙年闲圣祖亲莅河干周盐形势命于清口迤西隔岸治陶庄引河导黄使北其南岸筑挑水坝横截河流遏入陶庄河口时河臣经理未善随浚随淤乾隆四年命大臣阅视仍谓难行乃以木龙桃溜北趋不过聊为目前补救之计甚属无牌着河臣萨载督臣高晋测量高下曲直绘图贴说图上上用朱笔点记其处反复指示于是复开陶庄引河不期年告成而新河顺流安轨直抵周家庄始会清东下旋又命于新河头下添石坝一道为重门保障由是清水常胜黄水无倒灌之虞四十三年仪封考城漫口溃决遣大学士阿桂刑部尚书袁守侗前往察勘嗣据阿桂等议定坚闭金门展阔引河接筑挑水坝遏溜北趋合龙后又请修马港河西岸残堤接至北潮河西岸民堰以御倒灌从之四十五年上五度南妄阅视高家堰堤闸命总督萨载将三堡六堡等砖工一律改建甃石并加高数尺其徐州旧有石堤九百七十余丈较新筑石堤短少三层亦令一律加高自韩家庄至奎山一带堤堰四百五十余丈一律改筑石堤直接山脚以垂巩固四十六年邳睢南岸之魏家庄大堤溃随饬河臣里护漫口预防北岸河堤然后筹计经久良策未几北岸曲家堤亦漫浸逼运河上以黄水经过河湖下游无不淤垫之理谕河臣急赴运河筹办分泄事宜确勘微山湖水浅深尺丈迅速堵筑时大学土阿桂奉命查勘海塘工程即令董理河务寻经阿桂疏奏于东西两坝下埽追压坚实坝台增加高厚金门断流大溜全归引河引河中泓流行迅驶直注六塘河归海四十七年南北两处漫口合龙后陡蛰三十余丈随谕阿桂等于上游南岸改筑坝工俾得吸溜归槽并令萨载展宽下游潘家屯六塘等处去路挑微山湖下顾家庄等引渠阿桂等勘定上游自兰阳三堡至商邱七堡南堤外添建大堤一道内开引渠一百六十余里导河水入渠下注商邱归入正河故道入海四十九年河抚李奉翰疏言邳睢厅黄河南岸瓦房迤上张家庄地方因黄水盛涨大溜趋逼塌去外滩应赶下大埽签钉长椿加厢追压从之又挑挖荆山桥及苏家山坝引河五十年以天然闸下引河年久海塞自黄河岸起至韩家庄挑河筑堰又李奉翰疏言里河厅头坝外兜水坝乃重门收朿兜拦湖水多入运口以济重运应请建筑坝工从之河南妄抚毕沅疏言贾鲁会济诸河久经淤塞应请及时开浚且于水旱不时可资蓄泄从之
　　△海塘 
　　顺治元年礼科给事中张惟赤疏请岁修海塘以防潮患于是修钱塘县石塘二十一丈二年增修六十丈 【按海塘自前明崇祯二年同知刘元瀚建修海宁扞海塘后不复修】 
　　康熙三年海决修海宁县塘筑石堤并筑尖山石堤五千余丈九年设浙江海防同知二人专司塘务三十八年修钱塘江塘四十年修钱塘江岸筑石塘每塘一丈用石一纵一横固以油灰镕铁锭镶嵌石缝深根坚杵加筑子塘以为重障共建石塘六百六十七丈子塘八百九十五丈四十一年江塘圯布政使郎廷极筑之建潮神祠于上五十年重筑江塘布政使殷志熙董筑其法用石一纵一横海层凿孔以巨木贯之每五六石联为一石又于横直合缝处用铁锭镶嵌成塘二十丈五十七年修筑海宁石塘浚备塘河巡抚朱轼建筑其法每塘丈用木柜二每柜贮石块五十斤为塘基外筑坦水复开备塘河建闸一座五十九年从巡抚朱轼请于老盐仓筑鱼鳞石塘开浚中小亹淤沙令海防同知专督岁修是年分修海宁塘六十一年改筑草塘
　　雍正元年以赭山海口雍塞逼近塘口谕该督抚即行疏通毋使潮汛留沙漫雍以固海宁塘根二年命吏部尚书朱轼会同江浙浚抚议兴海塘事直寻议浙江海塘自余姚县之浒山镇至临山卫土塘三道内有一道为老塘年久沙淤百姓占耕筑土塘二道形势卑弱应加迥厚自上虞县之乌盆村至会稽县沥海所石塘暨两头土塘渐致坍塌应于搪底填筑乱石上铺大石贴石筑土以资培护自海宁县之陈文港至尖山乱石砌边土塘加筑高厚其塘如式改修塘外乱石子塘重修完固其原无子塘者如式添建海盐县自秦驻山三■〈氵闲〉寨至演武场石塘冲塌百五十余丈应如式修筑议得松江海塘自金山卫城北至华家角漴阙墩至东湾金山墩至西墩兵厂至张家舍倪家路至三岔墩周公墩至华家角各土塘计二百五十余里内有最险工一段次险工二段俱应改土为石其余水势稍缓之处宜坚筑土塘自华家角至上海之头墩塘外淤沙之处与头墩至嘉定县界内外土塘二道俱令径直加筑塘外密钉排椿以防冲溃俱从之三年命于塘内一概增建复塘以御海啸五年巡抚李卫请增筑浦儿兜草坝并改建姚家堰草塘从之 【姚家堰旧建土堤】 是年复修海宁县钱家坂马牧港等处塘工又修江塘六年修海宁县老盐仓西塘县南门外海塘钱塘江塘七年命建海神庙于海宁县东门内又改建海宁县荆煦庙等处石塘 【向系石塘后改土塘今建石塘】 筑陈文港等处草坝八年筑宁西塘大坝设海防兵弁铸镇海铁牛五座又修仁和县塘九年续修海宁钱塘塘工十年筑仁和沈家埠海宁华家衖草塘十一年命内大臣海望查勘浙江海塘于海宁之米山塌山中闲建石坝一道以堵截江溜又谕于中小亹开浚引河以分水势增设道员一同知一守备二千总二把总七兵八百专司随时修补又修仁和钱塘平湖诸邑塘岸十二年浚南港河筑尖山西浮坝十三年总督程元章疏定海塘事宜四一钱粮以分案具领一分别保固年限一令承修官会同估造一于紧要工所豫贮物料从之增筑鱼鳞石塘葺浦儿兜旧塘加筑海宁南门外鱼鳞石塘又定攻沙法大学士稽曾筠疏言宁邑塘工之患皆由南岸沙汉烫觜挑溜致水势全向北趋请于南岸沙洲用铁具梳挖陡岸俾河岸根脚空虚海潮来往自为冲刷坍卸以泄水劫从之
　　乾隆元年建筑仁和海宁鱼鳞石塘六千余丈并海宁南门石塘设运石海船五十只三年编石塘草塘字号 【向例各塘坍趡率以某家东西起止开报易于朦混雍正年闲监督汪漋张坦麟等议将各塘编立字号至是大学士稽曾筠咨部将各塘照千文编唬以二十丈为一号建竖界碑仁和计编七十二号海宁编六百四十号其余海盐等塘均照此例】 改建海宁遶城坦水四年停草塘岁修改建浦儿兜等处石工续筑尖山未竣坝工 【前大学士稽曾筠因水势险急难以堵塞疏请暂停兹抚臣卢焯以水势巳平令龙甚易疏请补筑】 复浚备塘河兴筑仁和钱塘江海塘埭五年续建东塘石工是年尖山水口成 【乾隆二年经始】 铸镇海铁牛四座六年总督德沛复请老盐仓迤西至仁和县之章家庵柴塘改建石工从之命左都御史刘统勋查勘浙江海塘 【先是五年十一月德沛曾有是请部议准行以刘统勋言改建不必过急乃缓兴筑至是复请故遣统勋会勘】 七年总督那苏图疏言海宁县之华家衖柴塘外沙绵涨数里无须改建石塘惟老盐仓汛至东石塘界地俱顶冲请择其最险之观音堂汛坐字号老盐仓汛伏字葢字等号建筑竹篓石坝是年左都御史刘统勋疏言亲履南北两岸柴塘改建石塘诚经久之图请俟水缓沙停乘机兴筑每年以三百丈为率督臣那苏图复疏言老盐仓汛至东石塘界最险请先闲段排筑石篓俟石篓根脚坚实再照原议改建石塘均从之九年命吏部尚书公讷亲勘修浙江塘工寻疏称仁宁二县柴塘外护沙宽广不必改建石塘从之是年海宁鱼鳞大石塘工成 【乾隆二年经始】 十二年浚中小亹工成十三年增筑护塘土堰又议增滚坝及塘汛弁兵十五年海潮平 【谨案海水自乙丑岁以来大溜直趋中亹至是年海波不扬臣民庆幸冬十二月抚臣永贵以秋汛安澜塘工稳固疏闻】 十六年上巡幸江浙莅钱塘江幸六和塔敬念世宗宪皇帝奠安之德勒石纪事永示无极十八年海潮平十九年督臣喀尔吉善请裁改海塘营官弁 【江海塘工向设兵备道一员统率守备二员千总四员把总八员外委十六员马步兵千分守防护至是以尖山石坝告成中小亹引河畅流塘工稳固裁汰道员塘工归杭嘉湖道专管其守备以下等官兵弁均裁改留堡夫四百名三百名守北岸一百名守南岸余兵改归杭乍二营】 二十二年上巡阅海塘幸观潮楼命建海神庙于城南明年庙成御制碑文勒石二十四年酌复海塘营弁兵 【复千总一把总二外委三马兵二十步战兵六十守兵二百名海宁分设二汛旧设堡夫悉行裁汰统归兵额】 加筑护塘土堰 【时抚臣庄有恭言海宁石塘近城一带护沙冲塌故有是筑】 增筑层石坦水修海宁条石坦水 【时□流海潮复改由北大亹出入】 二十五年修东西塘坦水及韩家池柴塘复修筑海宁南门外堵坦水 【时海宁南门外及石门遶城塘外二层坦水为五月望汛潮损故复修】 二十六年修胡家兜坦水 【时潮水逼塘护沙全刷地当顶冲故建之】 修鱼鳞石塘坦水 【自雍正八年建后巳厯年久今外无护沙故改建】 修马牧港塘工坦水筑秧田庙坦水修韩家池柴塘 【均以潮汛冲塌护沙故修】 二十七年上巡幸浙江躬阅海塘咨度经久之计将老盐仓柴塘改为为石因下木椿试之柰沙质浮松所下之椿不能牢固其柴塘向内数十丈虽可下椿又皆田庐沟塍上命仍筑柴塘定岁修坦水以资拥护又改筑四里桥鱼鳞石塘并华岳庙等处石塘盘头坦水二十八年改建念里亭诸处鱼鳞石塘二十九年置老盐仓护塘竹篓增筑念里亭坦水三十年命于海宁全城环遶石塘普筑三层坦石并随时修整以资防护四十五年上五次南巡亲视海宁塘工以柴塘究不如石塘巩固因命该督抚督率所属自海宁陈文港石塘迤上至老盐仓柴塘四千余丈通建鱼鳞石工旋遣大学士阿桂往来勘视工程四十七年据总督陈辉祖奏西塘头围为江海交接之处涨沙十余里横江截海阻隔水道致范公堤以东潮致搜制章家庵迤西冲击滩墈因于头围沙滩开引河一道待春夏山水暴注时开放引河供山水奔腾之势顺流政沙会春雨涨发大留直趋引河范公堤正溜开向南行渐有南坍北涨之势四十八年原办续办鱼鳞工竣又奉上谕浙江范公塘一带看来竟须一律改建石塘以资捍卫昨巳谕知富勒浑等矣明春南巡时朕亲临阅视指示机宜降旨后即可兴工办理至富勒浑有老土塘根脚同系淤沙土性浮松之语从前老盐仓一带亦称淤性浮松难以开槽打椿乃自建石工一律稳固坚实可见事在人为该处改建石工所费不过较前三分之一方今府藏充盈即多费数十万帑金捍卫民生使闾阎永臻乐利亦所不靳也四十九年上亲视海塘工程谕浙海建筑石塘所以保障民生自应于石塘既建后砌筑坦水保护塘根乃督抚惟云柴塘必不可废此受工员怂恿为后日岁修昌销地步况添建石塘原欲留柴塘为重门保障并未令其折去若如该督抚言复加岁修安用费此数百万帑金为耶又石塘之前柴塘之后见有沟槽一道槽内积水并无去路将来日积日甚石塘根脚势必淹浸渗漏该督抚亦并未虑及又石塘上堆积土牛甚属无谓设遇异涨又岂几尺浮土所能抵御所有塘上土牛即着填入积水沟槽之内仍将柴塘后之土顺坡斜做祗露出石塘三四层为度并于其上栽种柳树俾根株蟠结塘工益资巩固如此则石柴连为一势即以柴塘为石塘之坦水至范公塘一带亦需一律接建石工方于省城永资巩护着自新筑石塘工止处之现做柴塘及挑水段落起至朱笔圈记处止再接筑至乌龙庙止一体添筑石塘予限五年分段从东而西陆续修筑以期海疆永庆安澜
　　皇朝通志卷九十六
《清朝通志》　艺文略凡八卷（097～104）/一百二十六卷　（清）高宗 敕撰 
　　●皇朝通志卷九十七
　　艺文略一 
　　○艺文略一 
　　（臣）等谨案郑志艺文畧分十二类于海类之中又各自分门搜罗亦云广矣我朝文治光昭载籍明备列圣御纂皇上钦定诸书流播艺林嘉惠来学至海内操觚之家著作成书可资甄录者亦复不少近奉诏发天府之藏并搜访天下经籍勒成四库全书为右文之极盛今纂艺文畧亦就经史子集分为十二总类以符郑志原例至原书所分各子目则随宜酌并无庸复仍其旧又如图谱既别为专门而郑志艺文畧内复多互载今俱归入图谱畧内以省繁复其虽属画图系谱而为附见之书则仍列于本书之下若经类周易一门有辨论图书名为图说而实未尝作图者亦仍列此畧以从其实焉
  </div>
  <div class="pagination">
   <a href="清朝通志_page96.html">
    上一页
   </a>
   <span>
    ...
   </span>
   <a href="清朝通志_page92.html">
    92
   </a>
   <a href="清朝通志_page93.html">
    93
   </a>
   <a href="清朝通志_page94.html">
    94
   </a>
   <a href="清朝通志_page95.html">
    95
   </a>
   <a href="清朝通志_page96.html">
    96
   </a>
   <span class="current-page">
    97
   </span>
   <a href="清朝通志_page98.html">
    98
   </a>
   <a href="清朝通志_page99.html">
    99
   </a>
   <a href="清朝通志_page100.html">
    100
   </a>
   <a href="清朝通志_page101.html">
    101
   </a>
   <a href="清朝通志_page102.html">
    102
   </a>
   <span>
    ...
   </span>
   <a href="清朝通志_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
