<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 97 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 97 页/共 455 页</h1>
    <div class="content">












　　钦定续文献通考卷五十九
<史部,政书类,通制之属,钦定续文献通考>
　　钦定四库全书
　　钦定续文献通考卷六十
　　职官考
　　布政使司
　　【臣】等谨按马端临考有承宣使始于唐迄于宋似同于今之承宣布政使然考政和时改观察留后为承宣使实非今之布政使司比也今之布政司昉于明初行中书省唐书百官志官司之别为省如尚书黄门中书秘书殿中尚侍六省是也明既改行中书省为十三承宣布政司而向所称各道各路者遂剏为十三省之名是布政司固当列于行中书省之后然明代改设以来布政司为一方守土官之首与都指挥使提刑按察使称三司或布按并称则曰藩臬两司两司设官互有兼衔故置于诸按察司前
　　明承宣布政使司左右布政使各一人左右叅政叅议无定员【叅政叅议因事设各省不等详诸道】
　　所属经厯司经厯都事照磨所照磨检校理问所理问副理问提控案牍司狱司司狱库大使副使仓大使副使各一人又杂造局军器局寳泉局织染局各大使副使一人【所辖衙门各省不同详见杂职】
　　布政使掌一省之政朝廷有徳泽禁令承流宣布以下于有司凡僚属满秩亷其称职不称职上下其考报抚按以逹于吏部都察院三年率其府州县正官朝觐京师以聴察典十年防户版以登民数田数宾兴贡合省之士而提调之宗室官吏师生军伍以时班其禄俸廪粮祀典神只谨其时祀民鳏寡孤独者养之孝弟贞烈者表扬之水旱疾疫灾祲则请于上蠲赈之凡贡赋役视府州县土地人民丰瘠多寡而均其数凡有大兴革及诸政务防都按议经画定而请于抚按若总督其国庆国哀遣僚贰朝贺吊祭于京师天子即位则左布政使亲至叅政叅议分守各道及管粮储屯田清军驿传水利抚民等事并分司协管京畿【两京不设布按无叅政叅议副使佥事故于旁近布按分司带管详见各道】经厯都事典受发文移其详廵按廵盐御史文书用经厯印照磨检校典勘理卷宗理问典刑名
　　太祖洪武九年改浙江江西福建北平广西四川山东广东河南陜西湖广山西诸行中书省俱为承宣布政使司罢行省平章政事左右丞等官改叅知政事为布政使左右叅政改左右司为经厯司十四年增置左右叅议寻增设左右布政使各一人十五年置云南布政司惠帝建文中裁一人成祖复旧制永乐元年以北平布政司为北京五年置交阯布政司十一年置贵州布政司【止设使一人余官如各布政司】宣宗宣徳三年罢交阯布政司除两京外定为十三布政司初置藩司与六部均重布政使入为尚书侍郎副都御史每出为布政使宣徳正统间犹然自后无之
　　布政司叅政叅议分司诸道
　　督粮道【十三布政司各一员俱驻省城】督册道【江西陜西等间设】分守道浙江杭州嘉湖道宁绍台道金衢严道温处道【俱驻省】江西南瑞道【驻省】湖东道【驻广信】湖西道【驻临江】饶南九江道【驻九江】贑南道【驻南安】山东济南道东兖道海右道【俱驻省】山西冀宁道【驻省】河东道【驻蒲州】冀北道【驻大同】冀南道【驻汾州】陜西闗内道【驻省】闗西道【驻鳯翔】西宁道【驻凉州】闗南道【驻兴安】河西道【驻庆阳】陇右道【驻巩昌】河南大梁道【驻省】河南道【驻河南】汝南道【驻南阳】河北道【驻怀庆】湖广武昌道下荆南道【驻郧阳】上荆南道【兼兵备驻沣州】荆西道【兼兵备驻安陆】上湖南道下湖南道上江防道【或驻荆州岳州】下江防道福建兴泉道【驻泉州】福宁道【驻兴化】漳南道【驻漳州】建南道【驻延平】汀漳道【驻上杭县】广东岭东道【驻潮州】岭西道【驻高州】罗定道【兼兵备驻罗定州】岭北道岭南道【驻南雄】四川川西道川北道【驻保宁】上下川东道【驻涪州】上川南道【雅州嘉定二署】下川南道【叙州泸州二署】广西桂平道【驻省】苍梧道【驻梧州】左江道【驻浔州】右江道【驻栁州】贵州安平道贵宁道【驻省】新镇道【驻平越】思仁道【驻思南】云南临安道腾冲道澜沧道【以上或叅政或叅议】
　　【臣】等谨按明史百官志布政司所分诸道各省因事添设或置或罢故总详于右云
　　按察使司
　　宋宁宗嘉定十四年六月初置沿江制置副使司于鄂州
　　【臣】等谨按唐有十道按察采访处置使宋沿其制诸州各置观察使【亦曰承宣观察使】已详马端临考
　　辽南面中京路按问使司官有使
　　又五京处置使司官各有使
　　分司官有分决诸道滞狱使按察诸道刑狱使又有采访使
　　【臣】等谨按辽史百官志分司官平理庶狱采摭民隠官不常设有诏则选材望官为之如太宗防同三年命于骨邻为采访使圣宗统和九年命邢抱朴等五人马守瑛等三人分决诸道滞狱开泰五年遣刘泾等分路按察刑狱是也
　　边防官有霸建宜泉锦五州制置使司平滦营三州处置使司霸州处置使司皆有使
　　诸州军观察使官有使副使判官
　　中京道高武安利三州东京道益宁归三州及宁江州混同军上京道永州永昌军及静州置观察使司凡九
　　金按察司本提刑司官有使副使判官等
　　【臣】等谨按章宗纪世宗大定二十九年六月初置提刑司分按九路并兼劝农采访事屯田镇防诸军皆属焉又命提刑官除后于便殿聴防每十月使副内一人入见议事如止一人则令判官入见其判官所掌繁剧可升同随朝职八月定提刑司所掌三十二条明昌二年十一月勑提刑司官自今每十五日一朝三年四月勑外路寃狱委提刑司处决六月宰臣请罢提刑司帝曰诸路提刑司官止三十余员犹患不得其人州县三百余处其能尽得人乎弗许又定提刑司条制至四年始改按察司此百官志所以云按察司本提刑司也又按金史百官志章宗承安三年正月并上京东京两路为一提刑使兼宣抚使劝农采访事以兼宣抚副使判官为名复改宣抚为安抚各设安抚判官一人提刑一人通判四人安抚使掌镇抚人民讥察边防军旅审録重刑事安抚判官则衔内不带劝农采访事令专管千戸穆昆安抚使副内差一人于咸平一人于上京分司四年四月罢咸平分司使在上京副在东京各设签事一人改为按察司泰和八年十一月以转运使权轻州县不畏不能规措钱谷遂诏诸路按察使并兼转运使副使兼同知签按察并兼转运副添按察判官知事各一人知法二人此本纪所以云按察司并兼转运司也至宣宗贞祐三年又罢按察司使止委监察采访使一人掌审察刑狱照刷案牍纠察滥官汚吏豪猾之人私盐酒麴并应禁之事兼劝农桑与副使签事更出廵按云
　　元提刑按察司国初立后改为肃政亷访司凡二十二道每道使副司各二人佥事四人【两广海南止二人】
　　所属经厯知事照磨兼管勾各一人
　　初世祖至元六年二月以立四道提刑按察司诏谕诸道曰山东东西道曰河东陜西道曰山北东西道曰河北河南道八月以提刑按察司兼劝农事八年置河东山西道陜西四川道十二年分置燕南河北道十三年以省并衙门罢按察司十四年复置増立八道曰江北淮东道曰淮西江北道曰山南江北道曰浙东海右道曰江南浙西道曰江东建康道曰江西湖东道曰岭北湖南道十五年复增三道曰江南湖北道曰岭南广西道曰福建广东道十九年増西蜀四川道二十年增海北广东道改福建广东道曰福建闽海道以云南七路置云南道以女直之地置海西辽东道二十二年九月立按察司廵行郡县法除使二人留司副使以下每嵗二月分莅按治二十三年以淮东淮西山南三道拨内台二十四年增河西陇右道是年罢云南道二十五年罢海西辽东二十七年以云南按察司所治立云南行御史台三月增提刑按察司佥事二人总劝农事二十八年改为肃政亷访司成宗大徳元年徙云南行台于陜西复立云南道其后遂定为二十二道设官如上内道八御史台为山东东西道【济南路置司】河东山西道【冀宁路置司】燕南河北道【真定路置司】江北河南道【汴梁路置司】山南江北道【中兴路置司】淮西江北道【庐州路置司】江北淮东道【扬州路置司】山北辽东道【大宁路置司】
　　江南十道江南行台为江东建康道【宁国路置司】江西湖东道【龙兴路置司】江南浙西道【杭州路置司】浙东海右道【婺州路置司】江南湖北道【武昌路置司】岭北湖南道【天临路置司】岭南广西道【静江府置司】海北广东道【广东路置司】海北海南道【雷州路置司】福建闽海道【福州路置司】
　　陜西四道陜西行台为陜西汉中道【鳯翔府置司】河西陇北道【甘肃路置司】西蜀四川道【成都路置司】云南诸路道【中庆路置司】
　　【臣】等谨按元史顺帝纪及苏天爵传至正五年命奉使宣抚廵行天下天爵前山东道肃政亷访使召还仍为集贤殿侍讲学士至是与西台中丞定定同廵京畿道究民所疾苦察吏之奸贪其兴除者七百八十有三事其纠劾者九百四十有九人都人有包韩之誉然以忤时相意竟坐不称职罢归盖当时吏治陵替概可知矣
　　明提刑按察使司按察使一人副使佥事无定员所属经厯司经厯知事照磨所照磨检校司狱司司狱各一人
　　按察使掌一省刑名按劾之事纠官邪戢奸暴平狱讼雪寃抑以振风纪而澄清其吏治大者暨都布二司防议告抚按以聴于部院凡朝觐庆吊之礼具如布政司副使佥事分道廵察其兵备提学抚民廵海清军驿传水利屯田招练监军各专事宜并分员廵备京畿
　　明初置提刑按察司吴元年置各道按察司设按察使副使佥事洪武十三年罢十四年复置并置各道按察分司十五年又置天下府州县按察分司以儒士王存中等五百三十一人为试佥事人按二县凡官吏贤否军民利病皆得亷问纠举十六年尽罢试佥事二十九年改置按察分司为四十一道直六【曰淮西道曰淮东道曰蘓松道曰建安徽宁道曰常镇道曰京畿道】浙江二【曰浙东道曰浙西道】四川三【曰川东道曰川西道曰黔南道】山东三【曰济南道曰海右道曰辽海东宁道】河南二【曰河南道曰河北道】北平二【曰燕南道曰燕北道】陜西五【曰闗内道曰闗南道曰河西道曰陇右道曰西宁道】山西三【曰冀宁道曰冀北道曰河东道】江西三【曰岭北道曰两江道曰湖东道】广东三【曰岭南道曰海南道曰海北道】广西三【曰桂林苍梧道曰左江道曰右江道】福建二【曰建寜道曰福寜道】湖广四【曰武昌道曰荆南道曰湖南道曰湖北道】三十年始置云南按察司【先是命布政司兼理】建文时改为十三道肃政按察司成祖初复旧永乐五年置交阯按察司又增设各按察司佥事【因督军卫屯粮增浙江江西广东广西湖广河南云南四川各一人陜西福建山东山西各二人此增设监司之始】十二年置贵州按察司宣徳五年革交阯按察司【除两京不设共十三按察司】英宗正统三年增设理仓副使佥事又设佥事与布政司叅议各一员于甘肃监收仓粮八年增设佥事专理屯田景帝景泰二年增廵河佥事
　　按察司副使佥事分司诸道
　　提学道【十三布政司俱各一人惟湖广二人】清军道驿传道【十三布政司亦俱各一人惟浙江山西陜西福建广西贵州清军兼驿传江西右布政使清军】分廵道为浙江杭严道宁绍道嘉湖道金衢道江西饶南九江道【驻饶州】湖西道【驻吉安】南昌道湖东道岭北道山东兖州道【驻沂州】济宁道青州海防道济南道【移徳州】海右道【驻省】海道【驻莱州】登莱道辽海道山西冀宁道冀南道【驻潞安】雁门道陜西闗内道【驻邠州】闗西道【驻平凉】陇右道【驻秦州】河西道【驻鄜州】西宁道河南大梁道汝南道【驻信阳州】河南道【驻汝州】河北道【驻磁州】湖广武昌道荆西道【驻河阳】上荆南道下荆南道湖北上湖南道下湖南道沅靖道福建廵海道【兼理粮储】福宁道兴泉道【驻泉州】建南道【驻建宁】武平道漳南道【驻上杭县】建宁道海道【驻漳州】汀漳道广东岭东道【驻惠州】岭西道【驻肇庆】岭南道【驻省】海北道【驻雷州】海南道【驻琼州】四川上东道【驻重庆】下东道【驻达州】川西道川北道【驻保宁】下川南道上川南道广西府江兵廵道【驻平乐】桂林兵廵道【驻省】苍梧兵廵道【驻梧州移郁林州】左江兵廵道【驻□州】右江兵廵道【驻栁　上五道俱州　　兼兵备】贵州贵宁道思石道【驻铜仁】都清道【兼兵备驻都匀】云南安普道临沅道洱海道金沧道整饬兵备道浙江宁绍道嘉兴道温处道台海道江西南瑞道广建道【驻建昌】山东临清道武徳道【驻武定州】曹濮道【驻曹州】沂州道辽东道山西雁北道【驻代州】大同道【二员一驻大同一驻朔州】阳和道潞安道岢岚道陜西肃州道固原道临洮道【驻兰州】洮岷道【驻岷州】靖逺道榆林东路道【驻神木县】宁夏河西道【驻宁夏】宁夏河东兵粮道【驻花马池】庄浪道汉道潼闗道湖广辰沅道河南睢东道福建兵备道廵海道广东南韶道南雄道四川松潘道威茂道建昌道重防道安绵道叙泸道广西分廵兼兵备【五道俱见分廵】贵州威清道【驻安顺】毕节道云南曲靖道其外又有协堂【副使河南浙江间设】水利道【浙江】屯田道【江西河南四川三省屯田兼驿传】管河道【河南】盐法道抚治道【陜西抚治商洛道湖广又有抚民抚苗道】监军道【因事不常设】招练道【山东间设】其北直之道寄衔于山东者则为宻云道大名道天津道霸州道寄衔于山西者则为易州道口北道昌平道井陉道蓟州永平等道南直之道寄衔于山东者太仓道颍州道徐州道寄衔浙江江西湖广者苏松道漕储常镇道庐鳯道徽宁池太道淮扬道
　　职官志曰按明初制恐守令贪鄙不法故于直府州县设廵按御史各布政司所属设试佥事已罢试佥事改按察分司四十一道此分廵之始也分守起于永乐间每令方面官廵视民瘼后遂定右叅政右叅议分守各属府州县兵道之设昉自洪熈间以武臣疎于文墨遣叅政副使沈固刘绍等往各总兵处整理文书商确机宻未尝身领军务也至宏治中本兵马文升虑武职不脩议増副佥一员敕之自是兵备之员盈天下两京不设布按二司故督学以御史后置守廵诸员无所属则寄衔于邻近省布按司官
　　【臣】等谨按按察司所分诸道自景泰二年后各省因事添设或置或罢不可胜纪故亦总详于右转运使司
　　宋都转运使等官掌经度一路财赋而察其登耗以足上供及郡县之费
　　嵗行所部检察储积稽考帐籍凡吏蠧民瘼悉条以上达及专举刺官吏之事神宗熈宁初诏河东河北陜西三路漕臣许乘传赴阙留毋过浃日既又诏三路漕臣令自辟属各二人以京朝官曾厯知县者为之二年诏川陜闽广七路除堂选守臣外委转运司依四选例立格就注免赴选具为令元丰初诏河北淮南京东京西及陜右虽各析为两路许依未析时通治两路之事钱谷聴其移用哲宗元祐初司马光请漕臣除三路外余路毋得过二人其属官溢员亦省之绍圣中诏淮浙江湖六路上供米计其逺近分三限自季冬至明年八月以次输足徽宗大观中陜西漕臣以四人为额政和中又诏陜西以三人熈秦两路各二人宣和初又诏陜西以都漕两人总治于长安而漕臣三人分领六路南渡后置官掌一路财赋之入按嵗额钱物斛斗之多寡而察其稽违督其欠负以供于上间诣所部则财用之丰歉民情之休戚官吏之勤惰皆访问而奏陈之有军旅之事则供餽钱粮或令本官随军移运或别置随军转运使一人或诸路事体当合一则置都转运使以总之【江东西路分置三帅置都转运使一人张公济为江浙荆湖广南福建都运赵开为四川都运】随军及都运废置不常而正使不废若副使若判官皆随资之浅深称焉【余详马端临考】
　　辽南面山西路都转运使司奉圣蔚应朔保五州转运使司西山转运使各有使副使同知判官
　　奉圣等五州转运使圣宗开防三年置
　　上京盐铁使司东京戸部使司中京度支使司南京三司使司南京转运使司【亦曰燕京转运使司】西京计司各有使知使事副使同知使事判官
　　诸钱帛司官有都防检
　　其可见者长春路钱帛司【兴宗重熈二十二年置】又辽西路平州路钱帛司
　　【臣】等谨按百官志谓辽以畜牧田渔为稼穑财赋之官初甚简易自聂哷教耕而后盐铁利用日以滋殖既得燕代益富饶焉
　　金都转运司掌税赋钱谷仓库出纳权衡度量之制官有使其纪纲众务分判勾案有同知副使都勾判官【惟南京勾判兼上林署丞户籍】又有判官二人【旧止一人承安四年增置一人】不许别差专管拘收征克等事支度判官二人掌勾判分判支度案事盐铁判官一人都孔目官勾稽文牍知法各二人金史百官志曰惟中都路置都转运司余置转运司省支度判官一人南京西京北京辽东山东西路河北东路则置女直知法汉知法各一人山东东路河东南路北路河北西路陜西东西路则置汉知法一人余官并同中都
　　漕运司掌河仓漕运之事官有提举一人【景州刺史兼领】同提举一人及勾当官掌督催起运纲船【景州依此置肇州以提举兼本州同知同提举兼州判】
　　山东盐运使司【与寳坻沧解辽东西京北京凡七司】掌干办盐利以佐国用官有使一人【他司皆同】副使二人【他司皆一人】判官三人【防和作四人寳坻解州设二人余司皆一人】又管勾二十二人【寳坻解西京六人北京辽东沧州四人同管勾都同监皆省】掌分管诸塲发买收纳恢办之事同管勾五人都监八人同监七人知法一人【他司皆同】
　　三司掌劝农盐铁度支官有使副使签三司事同签三司事各一人判官三人知事二人【以识女直汉字人充】勾当官二人管勾架阁库一人知法三人
　　章宗泰和八年省戸部官员置谓兼劝农盐铁度支户部三科也宣宗贞祐中罢之【判官本参干官卫绍王大安元年更参议规措审计官掌同参干官知事以识女直汉字人充】兴定三年七月又置东西南三路行三司
　　【臣】等谨按马端临考载转运司今考辽金元明亦皆有之若酒麴货仓库等官似较转运尊卑悬絶矣然皆为财赋官也故附载于后
　　中都都麴使司【酒使司院务税醋使司塲兼酒使司】掌监知人户醖造麴蘖办课以佐国用官有使副使【余酒使监醖办课同此】掌签署文簿检视醖造都监二人
　　凡京都及真定皆为都麴酒使司设官吏同此他处置酒使司课及十万贯以上者设使副小都监各一人五万贯以上者设使副各一人三万贯以上者设使及都监各一人不及二万贯者为院务设都监同监各一人不及千贯之院务止设都监一人其他税醋使司及塲与酒税相兼者视课多寡设官吏皆同此
　　又提举南京货司有提举同提举及勾当官三人【贞祐四年置】　中都都商税务司掌从实办课以佐国用官有使副使各一人都监一人掌签署文簿廵察匿税都监一人【余置官吏同酒使司】　南京丰衍东西库官有使副使又判官二人监支纳各一人【运司】　中都广偹库掌匹帛顔色油漆诸物出纳之事官有使副使判官各一人　永丰库掌泉货金银珠玉出纳之事官有使副使判官各一人【所属镀铁院管勾生熟铁钉线都监二人京府通州并依此置判官都监皆省或兼军器并作院或设使若副一人佛哷郡设都监一人仍兼军器库】　南京交钞库掌出入钱钞兑使之事官有使副使各一人
　　中都等处流泉务使副各一人
　　大定十三年帝以民间典质利息重者至五七分或以利为本小民苦之若官为设库务十中取一为息以助官吏廪给之费似可便民有司奏于中都南京东平真定等处并置典质库以流泉务为名各设官如上凡典质物使副亲评价直许典七分利一分不及一月者以日计之经二周年外又逾月不赎即聴下架出卖出帖子作写质物人姓名物之名色金银等第分两及所典年月日钱贯下架年月之若亡失者收赎日勒合干人騐元典官本并合该利息赔偿入官外更勒库子騐典物日上等时估偿之物虽故旧依新价偿仍委运司佐贰幕官识汉字者一人提控若有违犯则究治每月具数申报上司二十八年京府节度州添设流泉务凡二十八所明昌元年皆罢之二年在都依旧存设使副使各一人掌典解诸物流通泉货勾当官一人　中都店宅务掌官房地基征收官钱检料修造摧毁房舍管勾四人各以二人分左右厢南京店宅务同【又中都左右厢别贮院掌拘收退朴等物及出给之事使副使各一人】
　　又中都木塲掌拘收材木诸物及出给之事使副使判官各一人　中都买物司掌收买宫中所用诸物官有使副使各一人又掌支应等事都监四人　京兆府司竹监管勾一人掌养竹园采斫之事管勾一人　诸绫锦院【置于真定平阳太原河间懐庆】掌织造常课匹縀之事官有使副使各一人
　　诸仓掌仓廪蓄积受纳租税支给禄廪之事官有使副使【又有提举仓塲司使副使掌出纳公平及毋致亏败监支纳官以年六十以下亷干人充女直汉人各一人乃贞祐时置也】　草塲掌储积受纳之事官有使副使【中都南京归徳河南京兆鳯翔依此置西京省副使余京节镇科设副使一人佛哷仍旧置都监一人】　南京诸仓草塲各有监支纳官南京提控规运柴炭有使副使又京西规运柴炭塲有使副使
　　元京畿都漕运使司掌凡漕运之事官有运使同知副使判官各二人经厯知事各一人提控案牍兼照磨二人
　　世祖中统二年初立军储所寻改漕运所至元十五年改漕运司十二年改都漕运司十九年改京畿都漕运使司二十四年内外分立两运司而京畿则领在京诸仓出纳粮斛及新运粮提举司站车儧运公事省同知运判知事各一人而押纲官焉仁宗延祐六年增同知副使运判各一人其后定置正官各二人首领官四人户部
　　所属新运粮提举司置达噜噶齐都提举各一人同提举二人副提举吏目各一人【至元十六年置管站车二百五十辆兵部开设运粮坝河改户部】　京师二十二仓【万斯北万斯南千斯永平永济惟忆既盈大有屡丰积贮丰穰广济广衍大积既积盈衍相因顺济通济庆贮丰润丰实】每仓各置监支纳一人大使副使二人一人不等【俱中统至元时置】通惠河运粮千戸所掌漕运之事中千戸一人中副千户二人【至元三十一年置】
　　都漕运使司掌御河上下至直沽河西务李二寺通州等处儧运粮斛官有运使同知副使各二人运判三人经厯知事各一人提控案牍二人【内一人兼照磨】
　　至元二十四年自京畿运司分立都漕运司于河西务置总司分司临清户部
　　所属河西务十四仓【永备南永备北广盈南广盈北充溢崇墉大盈大京大稔足用丰储丰积恒足既备】　通州十三仓【有年富有广储盈止及秭乃积乐嵗庆丰延丰足食富储富衍及衍】　河仓一十有七【馆陶旧县陵州傅家池秦家渡尖冢西尖冢东长芦武强夹马营上口唐宋唐村安陵四桞树淇门伏恩】每仓各置监支纳一人大使副使二人一人不等　直沽仓一【广通】大使一人荣阳等纲凡三十【济源陵州献州白马滏阳完州河内南宫沂莒霸州东明获嘉盐山武强胶水东昌武安汝寜修武安阳开封仪封蒲台邹平中牟胶西卫辉濬州曹州濮州】每纲皆设押纲官二人【每编船三十只为一纲船九百余只运粮三百余万石船户八千余户纲官以常选正八品为之】
　　海道运粮万户府掌每嵗海道运粮供给大都官有达噜噶齐万戸各一人副万戸四人经厯知事照磨各一人镇抚二人
　　所属海运千戸所达噜噶齐一人千戸二人副千户三人若温台若庆元绍兴若杭州嘉兴若昆山崇明常熟江隂等处凡五所平江又有海运香莎糯米千户所
　　百官志顺帝至元二年京畿都漕运司添设提调官运副运判各一人九年添设海道廵防官掌统领军人水手防防粮船廵防相副官各二人至正十五年升台州海道廵防千户所为防御海道运粮万户府又置分府于平江
　　大都陆运提举司掌两都陆运粮斛之事提举二人副提举吏目各一人
　　至元十六年始置运粮提举司延祐四年改今名属兵部
　　大都河间等路都转运盐使司掌塲灶办盐货以资国用官有使二人同知副使各一人运判二人首领官经厯知事照磨各一人
　　国初立河间税课达噜噶齐清沧盐使所后剏运使立提举盐所又改为河间路课程所提举清沧课盐使所中统三年改都提领拘沧清课盐所至元二年以刑部侍郎右三部郎中兼沧清课盐使司寻改为河间都转运盐使司立清沧深三盐司十九年以刑部尚书行河间等路都转运使司事寻罢改立清沧二盐使司二十七年改令户部尚书行河间等路都转运使司事二十八年改河间等路都转运司延祐六年颁分司印廵行郡邑以防私盐之弊所属盐塲二十二所【以下盐塲各所其名俱详盐铁门】每塲设司令司丞各一人
　　山东东路转运盐使司掌同上运判一人
　　国初置益都课税所管领山东盐塲以总盐课后改置运司中统四年诏以中书左右部兼诸路都转运司至元二年命有司兼办其课改立山东转运司十二年改立都转运司延祐五年以盐法澁滞降分司印廵行各塲督收课程罢胶菜盐司所属盐塲一十九所每塲设司令司丞管勾各一人
　　河东陜西等处转运盐司掌同前运判二人
　　国初平阳府征课程之利中统二年改立转运司置提举解盐司至元二年罢运司命有司掌其事寻复置二十二年立陜西都转运司诸色税课悉焉二十九年置盐运使专掌盐课其余课税归有司解盐司亦罢延祐六年更为河东陜西等处都转运盐使司省部所属解盐塲管勾同管勾各一人河东安邑提领所二有正提领副提领各一人
　　百官志以上属户部
　　两淮都转运盐使司使二人同知副使各一人运判二人经厯知事照磨各一人
　　国初两淮内附以提举马里范章【食货志作张】专掌盐课之事至元十四年始置司于扬州设官如上三十年悉罢所辖盐司以其属盐塲二十九所每塲设司令司丞管勾各一人大徳四年复置批騐所于真州采石等处掌批騐盐引每所提领大使副使各一人
　　两浙都转运盐使司使同知运判各二人经厯知事照磨各一人
　　至元十四年置司杭州大徳三年定其产盐之地立塲有差仍于杭州嘉兴绍兴凖台等处设检校四所专騐盐袋毋过常度所属盐塲三十四所每所设官同前
　　百官志顺帝至正二年讲究盐法准于杭州嘉兴绍兴凖台四处各置检校批騐所直运司专批騐盐啇引目均平袋法称盘等事每所置检校批騐官相副官各一人
　　福建等处都转运盐使司设官同前
　　至元十三年始置市舶司领煎盐征课之事二十四年改立盐运使司二十九年罢立提举司大徳四年复为运司九年复罢并入元帅府兼掌之十年复立都提举司武宗至大四年复升运司径行省所属盐塲七所每所设官同前
　　广东盐课提举司提举同提举副提举各一人
　　至元十三年始从广州煎办盐课十六年江西盐铁茶都转运司二十二年并入宣慰司二十三年置市舶提举司大徳四年改广东盐课提举司设官如上所属盐塲十三所每所设官同前
</div>
    <div class="pagination">
<a href="钦定续文献通考_page96.html">上一页</a><span>...</span><a href="钦定续文献通考_page92.html">92</a><a href="钦定续文献通考_page93.html">93</a><a href="钦定续文献通考_page94.html">94</a><a href="钦定续文献通考_page95.html">95</a><a href="钦定续文献通考_page96.html">96</a><span class="current-page">97</span><a href="钦定续文献通考_page98.html">98</a><a href="钦定续文献通考_page99.html">99</a><a href="钦定续文献通考_page100.html">100</a><a href="钦定续文献通考_page101.html">101</a><a href="钦定续文献通考_page102.html">102</a><span>...</span><a href="钦定续文献通考_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
