<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 46 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 46 页/共 52 页</h1>
    <div class="content">　　器行序
　　彻遣奠灵车动从者如常皷吹振作而行先灵车后次方相车次志石车次大棺车次輴车【志石与大棺车若先设者不入陈布之次】次明器车次下帐舆次米舆【五谷米实以五筲各计二升羃用疏布】次酒脯醢舆【酒实以壶各五升羃用功布醢实于二瓮各三升羃用疏布】次苞牲舆次食舆【食舆盘椀具足方相以下驾士驭士舁明器下帐等人皆介帻练衣】次铭旌次纛次铎【铎分为左右】次輀车
　　诸孝从柩车序
　　主人及诸子具绖杖衰服【秃者衰巾加绖】徒跣哭从诸丈夫妇人各依服精粗以次从哭出门内外尊行者皆乘车马哭不絶声
　　郭门亲宾归
　　出郭若亲宾还者权停柩车内外尊行者皆下马依服之精粗为序立哭如式相者引亲宾以就柩车之左向柩立哭尽哀卑者再拜退妇人亦如之
　　诸孝乘车
　　亲宾既还内外乘车马【若墓逺及病不堪步者虽无亲宾还主人及诸子亦乘垩车去墓三百步皆下】
　　宿止
　　灵车到帷门外回南向进腰舆于灵车后羽仪从者如常少顷舆入诣灵座前少顷降出随进常食于灵座若食顷彻之【每至停宿之所设灵座于室进食皆如初】柩车到入凶帷停于西厢南辕祝设几席于柩车东
　　宿处哭位
　　初至宿处内外皆就柩车所主人及诸子以下于柩车之东西面南上妻妾女子子妇人于柩车之西东面南上祖父以下于柩车东北南靣西上异族有服者于柩车东南西靣北上祖母以下于柩车西北南面东上异姓妇人又于柩车西南东靣北上国官于帷外柩之东北靣西上僚佐于帷外柩之西北靣东上俱立哭
　　行次奠
　　凡停宿进酒脯之奠于柩东如朝奠之仪既设奠内外各还次迭哭不絶声及夕内外就柩车所哭进夕奠如朝奠之仪讫迭哭如常厥明又就位哭进朝奠亦如之若食顷彻之吉凶仪仗如式发引内外従哭如初仪
　　亲宾致赗
　　宾有赗礼在主人设祖奠之时宾立于门外西厢东面从者以篚奉纁立于宾西南俱东面牵马者以马陈于宾东靣北首西上相者入告遂诣主人之左北面受命讫到宾前西面曰敢请事宾曰某敢赗相者入告出曰孤某须矣宾之从者坐奠篚取币兴诣宾前西面以授宾退复位相者引宾入牵马者先以马入陈于輴车南北靣西上宾入由马西当輴车东南北面立内外权止哭宾曰某諡封若某位将归幽宅敢致赗辞毕而哭内外皆哭主人拜稽颡宾止哭相者引宾进輴东西向奠币于车上相者引宾又由輴车前以西而出初宾出掌事者由主人右诣輴车东西向举币以东【东蔵也】受马者由前旋牵马者由后适其右受之牵者由前以西而出宾将出主人拜稽颡送之
　　墓上进止
　　茔次
　　前一日之夕掌事者预于墓门内道西张帷幕设灵座如初
　　到墓
　　乘车者卑行望坟而下尊行及茔而下序哭灵车至帷门外廻车南向祝以腰舆诣灵车后少顷入诣灵座前少顷以舆降出遂设酒脯之奠如初柩车至坟前回南向丈夫妇人之位如遣奠之仪
　　陈明器
　　掌事者陈明器于圹东南西向北上
　　下柩哭序
　　进輴车于柩车之后张帷下柩于輴丈夫柩东妇人柩西以次进凭柩哭尽哀各退复位内外卑者俱再拜辞诀相者引主人以下哭于羡道东西面北上妻妾女子子以下妇人皆障以行帷哭于羡道西东面北上
　　入墓
　　施席于圹户内之西执绋者属绋于輴遂下柩于圹户内席上北首覆以夷衾
　　墓中置器序
　　輴出持翣者倚翣于圹内两厢遂以下帐张于柩东南面米酒脯陈于下帐东北食盘设于下帐前苞牲置于四隅醢醢陈于食盘之南借以版明器设于圹内之左右
　　掩圹
　　掌事者以纁授主人主人授祝奉以入奠于灵座主人拜稽颡施铭旌志石于圹门之内置设讫掩戸设关钥遂覆土三主人以下稽颡哭尽哀退俱就灵所哭掌仪者设祭后土于墓左如后仪
　　祭后土
　　预于墓左除地为祭所柩车到祝吉履铺后土氏神席北方南向设酒樽于神座东南北向设洗于酒樽东南北向罍水在洗东篚在洗西南肆以巾爵加于洗篚既复土告者吉服【国官僚佐之长若无以亲宾充】相者引告者与祝及执樽罍篚者俱立于罍洗东南重行西面以北为上立定俱再拜祝与执樽罍篚者俱就樽罍篚之后相者进告者之左北面白请行事掌馔者以馔入祝迎引设于神座前置设讫掌馔者出相者引告者诣罍洗盥手洗爵相者引告者诣酒樽所执樽者举羃告者酌酒进跪奠神座前俛伏兴少退北向立祝持版进于神座之右东面跪读祝文曰维年月朔日子某官姓名敢昭告于后土之神某官封諡窆兹幽宅神其保佑俾无后艰谨以牺齐粢盛庶品明荐于后土之神尚飨祝兴告者再拜祝进跪奠版于神座兴还樽所相者引告者退复位再拜相者引告者出祝以下俱复位再拜彻馔席以出
　　反哭
　　既下柩于圹捶一皷为一严【无皷者量时陈布】掩墓户捶二皷为再严内外就灵所捶三皷为三严彻酒脯之奠进灵车于帷外陈布仪仗如来仪又进腰舆入诣灵座前少顷出诣灵车后少顷舆退灵车发引内外从哭如初仪出墓门尊行者乘车马去墓百步许卑者乗马以哭从灵车到第内外皆下车马灵车入至西阶前回南向祝以腰舆诣灵车后少顷升入诣灵座前主人以下升立于灵座东西面南上少顷腰舆降出内外俱升诸祖父以下哭于帷东北壁下南面西上妻及女子子以下妇人哭于灵西东面南上诸祖母以下哭于帷西北壁下南面东上外姻哭于南厢丈夫于帷东北面西上妇人于帷西北面东上有亲宾吊哭者升堂西面向灵哭如常仪其吊于庭者称痛当奈何余如常仪哭尽一哀相者引主人以下降各还次沐浴以俟虞【斩衰者沐而不栉齐衰以下者栉】
　　虞祭
　　柩既入圹国官若僚佐之长与祝先归修虞事牢馔如殷奠器用乌漆预造虞主以乌漆匵匵之盛于厢乌漆趺一皆置于别所【虞主用桑主皆长尺方四寸上顶圆径一寸八分四厢各剡一寸一分又上下四方通孔径九分其匵底盖方底自下而上盖俱従上而下与底齐其趺方一尺厚三寸将祭出神主置于座匵置于神主之后】具馔于堂东灵车将至掌事者预施灵座于寝堂室内户西东向于灵座之南北设帷东出户【若室内窄则设灵座于堂】腰舆将入祝奉虞主入置于灵座东向设素几于右掌事者设洗于西阶西南北向东西当西霤南北以堂深罍水在洗西篚在洗东南肆篚实爵一巾一加羃设瓦甒二于灵座之左北墉下醴酒在东幂用絺加勺南柄既沐浴主人及诸子妻妾女子子内外升诣灵所主人及诸子倚杖于户外及应拜者哭于灵东西如初内外皆哭祝与执樽罍篚者各就樽罍篚所立执馔者以馔入俱升自东阶陈设如殷祭之仪掌馔者降出相者引主人降自西阶诣罍洗主人止哭执罍洗者酌水主人盥手执篚者取巾于篚兴授主人主人拭手讫受巾奠于篚又取爵兴以授主人执罍洗者又酌水主人洗废爵【爵无足者】执篚者又授巾主人拭爵讫受巾奠于篚相者引主人升自西阶诣酒樽所执樽者举羃主人酌醴相者引主人诣灵座前西面跪奠爵于馔前俛伏兴少退西面立祝以祝文进于神座之右北面内外皆止哭祝跪读祝文曰维年月朔日子哀子某【孙稍哀孙此为母及祖母所称也父祖则称孤子孤孙】告于考某官封諡【妣即云妣夫人某氏孙为防主则称祖妣】日月遄速奄及反虞叩地号天五情糜溃谨以洁牲柔毛刚鬛明粢芗合芗萁嘉疏嘉荐醴齐哀荐祫事于考某官封諡尚飨祝兴主人哭再拜内外应拜者皆哭再拜祝进跪奠版于灵座兴出复位哭尽哀相者引主人以下出杖降自西阶各就次妻妾女子子以下各还别室祝阖户与执樽罍者降出少顷祝与掌馔者入开户彻馔祝匵主阖户以出掌事者埋重于门外道左间日再虞后日三虞礼皆与初虞同又间日为卒哭祭其虞祝辞再虞云哀荐虞事三虞云哀荐成事




　　大唐开元礼卷一百三十九
　　钦定四库全书
　　大唐开元礼卷一百四十　　唐　萧嵩等　撰凶礼
　　三品以上丧之三
　　卒哭祭　　　　　　　　小祥祭
　　大祥祭　　　　　　　　禫祭
　　祔庙
　　卒哭祭
　　前一日之夕掌事者改庐翦屏柱楣涂庐不涂见面【涂庐襄不涂庐】外翦蒲为席不縁以木为枕牢馔如虞其日夙兴祝入烛先升自阼阶入于室祝整拂几筵启匵出神主置于座以出掌事者设洗于西阶西南北向东西当西霤南北以堂深罍水在洗西篚在洗东南肆篚实以爵一巾一加羃设瓦甒二于灵座之左北墉下醴酒在东羃用絺加勺南柄其日夙兴掌事者具馔于堂东祝与执樽罍篚者先入立于樽罍篚之后内外衰服俱升主人及诸子倚杖于室户外俱立于灵座东西面南上妻妾女子子立于灵座西东面南上内外各就位坐哭【应拜者立】掌馔者以馔入设于灵座前相者引主人降自西阶诣罍洗主人止哭盥手洗爵相者引主人升西阶入诣酒樽所主人酌醴相者引主人进跪奠于灵座前俛伏兴少退西面立应拜者陪于后祝持祝版入立于灵座之南北面内外止哭祝跪读祝文曰维年月朔日子某敢昭告于考某官封諡【妣则曰妣某氏夫人】日月不居奄及卒哭追慕永往攀号无逮谨以洁牲柔毛刚鬛明粢芗合芗萁嘉蔬嘉荐醴齐哀荐成事于考某官封諡尚飨主人以下哭再拜内外应拜者皆再拜哭祝兴进跪奠版于灵座前还樽所【祝读版讫兴跪进版与主人哭拜同时】相者引主人退复位哭尽哀内外各还次祝阖户与执樽罍者降出少顷祝与掌馔者入开户彻馔祝匵主阖户以降自卒哭之后朝一哭夕一哭蔬食饮水周而小祥
　　小祥祭
　　主人有司预制栗主并趺匵等如丧主之礼前一日之夕毁庐为垩室设蒲席周丧垩室者除之设地席陈练冠于次主人及诸子俱沐浴栉爪翦牢馔及器如卒哭之礼其日夙兴祝入烛先升自阼阶入于室祝者于灵座之西更设丧主座东向祝奉丧主置于座讫祝出迎栗主入置于旧灵座祝开匵奉出栗主置于座讫设几于右乃出掌事者设罍洗篚于西阶西南如初篚实爵一巾一加羃设瓦甒二于灵座之右北墉下醴酒在东幂用絺加勺南柄具馔于堂东祝与执樽罍篚者先入立于樽罍篚之后内外衰服主人倚杖于阶东俱升就位【应拜者立】哭尽哀相者引降主人杖就次主妇以下各就次主人及诸子除首绖着练冠妻妾女子子除腰绖周服皆除之丈夫素服吉冠屦妇人素服吉屦相者引主人及诸子倚杖如初内外升就位哭掌馔者以馔升自东阶入设于灵座前设讫掌馔者降自西阶以出相者引主人降自西阶诣罍洗主人止哭盥手洗爵相者引主人升自西阶诣酒樽酌醴进跪奠于灵座前俛伏兴少退西面立祝持版进立于灵座之右北靣内外皆止哭祝跪读祝文曰维年月朔日子哀子【父殁称孤子】某敢昭告于考某官封諡【妣云夫人某氏】嵗月逼迫奄及小祥攀慕永逺重増屠裂谨以洁牲柔毛刚鬛明粢芗合芗萁嘉蔬嘉荐醴齐只荐祥事于考某官封諡尚飨主人哭再拜内外应拜者皆再拜哭祝兴进跪奠版于灵座兴还樽所【主人哭拜与祝奠版同时】相者引主人就位哭尽哀内外各还次【主人杖如式】祝阖户与执樽罍者降出少顷祝与进馔者入开户彻馔祝匵主阖户以降其丧主祝奉出埋之于庙门外之左自小祥之后止朝夕之哭哭无时【哀至则哭】始食菜菓饭素食饮水浆无盐酪不能食食盐酪可又周而大祥
　　大祥祭
　　前一日之夕除垩室张帷又备内外受服【受服大祥服】各于其次主人及诸子俱沐浴栉爪翦牢馔及器如小祥之礼其日夙兴内外各服其衰服并于次哭尽哀除服者着除服讫又哭尽哀止昧爽前祝入烛先升自阼阶入于室祝整拂灵筵启匵出神主置于右几以出掌事者设罍洗篚于西阶西南如初篚实爵一巾一加幂设瓦甒二于灵座之左北牖下醴酒在东幂用絺加勺南柄具馔于堂东祝与执樽罍者先入立于樽罍之后内外俱升就位哭掌事者以馔升自东阶入设于座前置设讫掌馔者降自西阶以出相者引主人降自西阶以出诣罍洗主人止哭盥手洗爵相者引主人升自西阶诣酒樽酌醴进跪奠于灵前俛伏兴少退西靣立祝持祝版进立于灵座之左北面内外皆止哭祝跪读祝文曰维年月朔日子哀子【父丧称孤子】某敢昭告于考某官封諡【妣曰妣夫人某氏】日月逾迈奄及大祥攀慕永逺无任荒踣谨以洁牲柔毛刚鬛明粢芗合芗萁嘉蔬嘉荐醴齐只荐祥事于考某官封諡尚飨主人哭再拜应拜者再拜哭祝兴进跪奠版于座兴还樽所相者引主人就位哭尽哀主人以下各还外寝妻妾女子子以下还于寝祝阖户与执樽罍者降出少顷掌馔入开户彻馔祝匵主阖户而出间月而禫自大祥之后外无哭者食有醢酱
　　禫祭
　　前一日掌事者预备内外禫服各陈于别所主人及诸子俱沐浴栉爪翦仍宿于外寝牢馔及器如大祥之礼其日夙兴祝入烛先升拂几筵启匵出神主置于座掌事者设罍洗篚于东阶东南如常篚实爵一巾一加羃设瓦甒二于座之左北牖下醴酒在东羃用絺加勺南柄具馔于堂东祝与执樽罍篚者先入立于樽罍篚之后主人及诸子妻妾女子子仍祥服【为长子三年者亦祥服】内外俱升就位哭尽哀降释祥服应禫服者着禫服相者引主人以下俱升就位哭掌馔者以馔升设于座前讫执馔者出相者引主人降自东阶诣罍洗盥手洗爵相者引主人升自东阶诣酒罍所酌醴进跪奠于座前俛伏兴少退西面立祝持版进于座之右北面内外皆止哭祝跪读祝文曰维年月朔日子孤子某敢昭告于考某官封諡【妣云妣夫人某氏】禫制有期追逺无及谨以洁牲柔毛刚鬛明粢芗合芗萁嘉蔬嘉荐醴齐只荐禫事于考某官封諡尚飨主人哭再拜应拜者再拜内外皆哭祝兴进跪奠版于座还樽所相者引主人以下降自东阶还寝内相者引妻妾女子子以下降自西侧阶还于寝祝阖户与执樽罍者降出少顷掌馔者入开户彻馔以出祝匵主阖户以降祔庙如别仪自禫之后内无哭者始饮醴酒食干肉
　　祔庙
　　将祔掌事者预于始祖庙室内西壁为埳室筮日如常仪前三日主人及亚献终献及诸执事者俱散斋二日致斋一日前一日掌事者清扫庙之内外其朝应逓迁者皆出神主置于座主人以酒脯告迁讫遂移牀幄以次迁神主置于幄座又奠酒脯醢以安神少顷掌馔者彻馔以出掌庙者以次匵神主纳于埳室讫又设考之祔座于曽祖室内东壁下西向右几【妣则祔于曽祖姑设座亦如之言曽祖及曽祖姑皆据孝子之言于亡者祖及祖姑也祔于曽祖则曽祖妣配者事于尊以及卑者也】设主人位于东阶东南西向设子孙位于南门内道东北面西上设亚献终献位于主人东南设掌事以下于终献东南俱西面北上【亚献终献以国官僚佐若亲宾充之】设赞唱者位于主人西南西面设酒樽于堂上室户之东南北向西上设洗于阼阶东南北向东西当东霤南北以堂深罍水在洗东篚在洗西南肆篚实爵三巾二加幂【其爵数每庙三】祔日内外夙兴掌馔者预具少牢之馔二座各俎三簠二簋二钘二酒樽二其二樽一实酒为上一实清酒次之【上樽加酒者重古】其笾豆一品者各十二二品三品者各八主人及行事者各服祭服掌事者具腰舆掌庙者阍寺者入立于庙庭北面再拜升自东阶入开埳室出曽祖曽祖妣神主置于座【曽祖妣神主并而处右若　祔妣则出曽祖妣神主而已】降出执樽罍篚者入就位内外俱就灵室所祝进座前西面告曰以今吉辰奉迁神主于庙执舆者以舆升入进舆于座前祝纳神主于匵置于舆祝仍扶于左【若祔妣则阍寺之属扶于右】降自西阶子孙内外从至庙门诸妇人停于门外周以行帷俟祭讫而还神主入自南门升自西阶入于室诸子孙从升立于室户西重行东面以北为上行事者从入各就位舆诣室前回舆西向祝启匵出神主置于座舆降立于西阶下东向相者引主人以下降自东阶各就位祝立定賛唱者曰再拜在位者皆再拜掌馔引馔入升自东阶入于室各于神座前施设讫掌馔以下降出相者引主人诣罍洗盥手洗爵升自东阶诣酒尊所执尊者举羃主人酌酒相者引主人入室进北面跪奠爵于曽祖神座前俛伏兴相者引主人出诣酒樽所取爵酌酒入室进东面跪奠神座前俛伏兴出戸北面立【羣祖及考皆如之】祝持版进于室户外之右东向跪读祝文曰维年月朔日子孝曽孙某官封某敢昭告于曽祖某官封諡【若祔母但云曽祖妣夫人某氏不告曽祖】祖某官封諡【若祔母云祖妣某氏以下无官封者但云考妣之灵】考某官封諡【若祔母云妣某氏如父在不可遽迁祖母先宜于庙东北常别立一室藏其主待考同祔】某罪积不灭嵗及免丧先王制礼练主人祔宗庙上迁昭穆继序是用适于皇考封諡以迁王考封諡隮祔孙某封諡【无官封者但云以适迁于祖隮祔某孙若同祔但云适迁于祖妣夫人某氏以隮祔孙妇夫人某氏各随其氏各随其称无官封者但以适迁于祖姑某氏以隮祔孙妇某氏夫人】谨以洁牲刚鬛嘉荐普淖明齐溲酒只荐于曽祖某官封諡曽祖妣某氏配祖某官封諡祖妣某氏配考某官封諡【若祔母则云曽祖妣某氏祖母某氏】尚飨祝兴主人再拜祝进入奠版于曽祖神座兴还樽所相者引主人入室立于西壁下东面再拜相者引主人出降还本位初主人献将毕相者引亚献诣罍洗盥手洗爵升诣酒樽所酌酒入进北面跪奠于曽祖座前俛伏兴相者引亚献诣酒樽所取爵酌酒入进东面跪奠于祖神座【考亦如之】俛伏兴出户北面再拜讫又入室立于西壁下东面再拜相者引出降复位亚献将毕相者引终献诣罍洗盥手升酌终献如亚献之仪讫相者引终献降复位祝入彻豆还樽所賛唱曰再拜在位者皆再拜相者引主人出又相者引在位子孙以下出掌馔者入彻馔以出掌庙者与祝阍寺纳曽祖神主于塪室出又以腰舆升诣考神座前祝纳主于匵置于舆诣考庙出神主置于座进酒脯之奠于前少顷彻之祝纳神主于埳室齐衰三年其虞卒哭祥禫变除之节与斩衰同父在为母为妻当二祥及禫日月之期虽异其仪节则同周服以下变除依其月算各以其日之晨备衰服升就位哭尽哀降诣别室释衰服着素服又就位哭尽哀出就别室终日异门者至夕各还其家










　　大唐开元礼卷一百四十
　　钦定四库全书
　　大唐开元礼卷一百四十一　唐　萧嵩等　撰凶礼
　　三品以上丧之四
　　改
　　卜宅　　　　　　　启请
　　开坟　　　　　　　举柩
　　奠　　　　　　　　升柩车
　　敛　　　　　　　　奠
　　设灵筵　　　　　　进引
　　告迁　　　　　　　哭柩车位
　　设遣奠　　　　　　轜车发
　　宿止　　　　　　　到墓
　　虞祭
　　卜宅
　　将改葬者吉服卜宅兆其余如葬卜宅兆之仪预于所随地之宜张白布帷幕南向开户
　　启请
　　其日请内外亲应集者皆至墓所各就便次主人众主人妻妾女子子俱缌服余期亲以下皆素服丈夫于墓东西向妇人于墓西东向皆北上妇人障以行帷俱立哭尽哀卑者再拜
　　坟
　　祝立于羡道南北向内外皆哭止祝三声噫嘻启以坟改葬之故【其意叙改葬所由之事随时爲之】内外又哭尽哀权就别所掌事者坟讫内外又就位哭如初
　　举柩
　　掌事者设席于幕下举柩出置于席上内外从柩哭于幕所主人以下柩东西面主妇以下柩西东面俱南上丈夫期亲以下于主人东北南面西上妇人期亲以下于主妇西北南面东上外姻丈夫于主人东南北面西上妇人于主妇西南北面东上【尊者坐】国官于帷门外之东北靣西上僚佐于帷门外之西北靣东上皆舒席为位
　　奠
　　祝以布拭棺改加新楮设洗于幕西南隅罍水在洗西加勺羃篚在洗东南肆实巾二爵一于篚加羃设席于柩东设启奠于席上设醴酒之樽于馔南主人诣罍洗盥手洗爵进爵酒于席上兴少退西面再拜内外卑者俱再拜少顷彻奠
　　升柩车
　　既奠进轜车于帷门外南向掌事者升柩于轜车遂诣施设所内外俱哭从掌事者预设床于幕下有枕席周设帷柩车至帷门外丈夫于柩东妇人于柩西俱立哭掌事者举柩降柩置于輴入设于牀东【若于墓所即敛初奠讫不进轜车设牀于柩东而加枕席遂举尸以敛之】举尸出置于牀南首柩初入定内外就位哭如墓前之仪
　　敛
　　陈衣于幕东帷内明衣裳及上服各一称西领南上冕具导簪缨在北内丧则花钗衾一【衾以黄为表素为里】具馔于东两甒醴酒柩初至幕下举尸于床主人众主人稍退仍西向妻妾女子子稍退仍东向遂敛丈夫加冕妇人以花钗又覆以衾主人众主人妻妾女子子凭哭敛将讫掌事者以棺入设于西厢借以席于棺入内外皆止哭置棺定乃哭举者四人入举牀男女従奉举尸敛于棺乃加葢覆以衾设帷于棺东内外就位哭如初
　　奠
　　既敛祝执中几席入设于柩东右几加以巾掌事者设罍洗于幕西南隅如初祝以馔升设于席前施设讫执馔者降出相者引主人盥手酌酒进奠于席前兴少退西面再拜内外卑者皆再拜讫主人以下各退就位俱坐哭
　　设灵筵
　　既敛设灵于吉帷内幕下西厢东向施床帷屏几服饰以时上膳羞及汤沐皆如平常
</div>
    <div class="pagination">
<a href="大唐开元礼_page45.html">上一页</a><span>...</span><a href="大唐开元礼_page41.html">41</a><a href="大唐开元礼_page42.html">42</a><a href="大唐开元礼_page43.html">43</a><a href="大唐开元礼_page44.html">44</a><a href="大唐开元礼_page45.html">45</a><span class="current-page">46</span><a href="大唐开元礼_page47.html">47</a><a href="大唐开元礼_page48.html">48</a><a href="大唐开元礼_page49.html">49</a><a href="大唐开元礼_page50.html">50</a><a href="大唐开元礼_page51.html">51</a><span>...</span><a href="大唐开元礼_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
