<!DOCTYPE html>
<html>
<head>
    <meta charset="UTF-8">
    <title>幸鲁盛典 - 第 12 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>幸鲁盛典 - 第 12 页/共 87 页</h1>
    <div class="content">　　驾前至墓门
　　上降辇步入诣
　　先师墓前北面跪大学士明珠捧金椀酒
　　上三酹酒毕行三叩头礼恭亲王及诸大臣衍圣公孔
　　毓圻等皆陪位行礼
　　附录　先圣林在今县城北二里许背泗面洙林门直县北门夹道桧树林地围径数里缭以周垣林中无荆棘鸟巢古木千章多有莫能名者　礼记檀弓孔子之丧有自燕来观者舍于子夏氏子夏曰圣人之葬人与人之葬圣人也子何观焉昔者夫子言之曰吾见封之若堂者矣见若坊者矣见若覆夏屋者矣见若斧者矣从若斧者焉马鬛封之谓也今一日而三斩版而已封尚行夫子之志乎哉　史记孔子葬鲁城北泗上弟子心丧三年相诀而去子贡庐于冢上凡六年弟子及鲁人从而家者百余室鲁世世相传以岁时奉祀孔子　王充论衡曰孔子当泗水而葬泗水爲之却流　皇览曰孔子冢去鲁城一里冢茔百亩冢南北广十步东西广十三步高一丈二寸如鸟卵马鬛今増周围五十步高一丈五尺茔中不生荆棘刺人草树以百数皆逺方弟子各持乡土异种所植惟楷木爲多余则柞枌雒离女贞五味毚檀之木也先圣没弟子于冢前以瓴甓爲坛方六尺至
　　汉永寿元年鲁相韩勑易之以石方三尺纵横各石上刻出钱人姓名今犹隐隐可见墓前一室东向相传子贡庐墓处也外有壖垣环之墓之东南爲享殿三间殿前翁仲二左执笏右带剑石麟石虎四华表二汉永寿元年鲁相韩勑建殿之前有门三间门之左爲思堂壁上石刻唐宋时物也有宋眞宗驻跸亭门之前爲洙水水上有桥桥东有辇路路南爲观楼楼在周垣之上鲁故北城也楼南爲林坊扁曰宣圣林坊之前爲大石坊五洞鑴万古长春四字万厯二十二年建　孔圣全书曰孔子葬鲁城北公西赤爲识注云识音志后世墓志之祖　伯鱼墓在先圣墓东稍南相去仅数步墓前有碑鑴泗水侯墓孔子商人盖尚右也　子思子墓在先圣墓南相去数十步墓前有碑鑴沂国圣公墓　汉桓帝永寿三年鲁相韩勑脩孔子墓复民吴仲初等若干家给扫除　灵帝建宁二年鲁相史晨置夫子守冢吏四人　宋文帝元嘉十九年诏曰昔之贤哲及一介之善犹或衞其土垅禁其刍牧况尼父德表生民功被百代而坟茔荒芜荆棘弗剪可蠲墓侧数戸以掌洒扫并栽种松栢六百株　后魏孝文帝太和十九年幸鲁城命兖州起围栽柏脩饬坟垅　唐明皇开元十三年给近墓五戸洒扫懿宗咸通四年给洒扫五十戸　周太祖广顺二年幸林拜奠勅所属以时脩葺墓所祠宇　宋眞宗大中祥符元年帝拜文宣王墓给近便十戸以奉茔域　眞宗幸孔林以林木拥道降舆乘马以后驰道遂名辇路皆甃以石　兖州府志曰洙水出泰山盖县临乐山西南流于卞城西泗水乱流至鲁县东北分爲二水西北流至孔里又南经瑕邱城东而南入石门又西南经平阳县又南洸水注之洸水出东平上受汶水于冈县西阐亭西南流经盛乡城又南经宁阳县城西又东南流注于洙水按瑕邱石门今府城东金口坝也　明世宗嘉靖二年御史陈鳯梧重脩洙水桥创建洙水石坊三架
　　【臣】按鲁哀公葬孔子于鲁城北泗上即所居之堂立庙厯代致祭咸在庙庭罕有幸林者唯周太祖诣林再拜勅禁樵采宋眞宗亲降銮舆兴嗟展敬寂寥千祀遐哉尚矣虽松楸动色犹存驰道之碑而典册靡征莫悉当时之礼
　　皇上释奠告成勾陈式道抚故封于马鬛忾遗表于龙
　　蹲降
　　辇徐行备爵登拜
　　圣心致慤
　　圣容有严顿使幽壤一抔酹沃
　　上尊之醖清洙一曲周环七萃之屯宜乎臣庶师儒之
　　感颂咏歌不能自己也
　　上瞻仰墓碑问墓上是何草木衍圣公孔毓圻奏曰孔林草木皆当年羣弟子各自其国徙植种类繁多不能悉辨其最着楷木蓍草二种
　　上问楷木何所用之毓圻奏曰楷木可爲杖又可爲棋其萌可爲蔬又可爲茶其瘿可爲瓢其子榨油可爲膏烛
　　附录　墓碑书大成至圣文宣王墓永嘉黄养正书　楷木纵横有纹可爲手板及杖宋濂楷杖铭云托根兮孔林有纹横横兮如玉如金千载寂寥兮孰白尔扶持之心又铭曰生孔林承圣泽文庚庚光绎绎扶顚持危资尔德　楷木一名文木唯孔林及南海有之
　　上又问有蓍草否取来朕看衍圣公孔毓圻自墓侧取
　　蓍草一茎进呈
　　御览
　　上曰大衍之数五十其用四十有九蓍草一丛五十茎者以筮方验今果有否毓圻奏曰林中虽多蓍草其丛生五十茎者谓之瑞草不能常有今防
　　銮舆经过瑞草必生有则【臣】即驰进
　　附录　洪范五行曰蓍之爲言耆也百年一本生百茎此草木之寿亦知吉凶者圣人以问鬼神　逸礼曰天子之蓍九尺诸侯七尺士三尺淮南子曰上有丛蓍下有伏　説文曰蓍
　　蒿属也生千岁三百茎可以爲卜防　蓍草唯产伏羲陵及孔子墓乃灵
　　上由圣墓西偏至先贤端木赐庐墓处有奉祀生端木植端木谦跪庐外上疏请得比四氏以博士侍祠
　　上问子贡后人何以在此衍圣公孔毓圻奏曰委系端
　　木嫡支今奉此处香火
　　上览奏毕手付侍衞
　　附录　庐墓处在圣墓西南后人建堂其上
　　上过宋眞宗驻跸亭徘徊良久
　　命侍衞登高逺眺
　　【臣】按眞宗驻跸亭在圣墓东南相传眞宗奠谒毕坐此地宣两府及两制赐茶见墓傍古碑命词臣拂藓辨认此其处也我
　　皇上躬亲至此徘徊凭眺既而衍圣公孔毓圻请建皇上驻跸亭以纪隆遇今建于古亭之南虽
　　圣德峻极不借土木之崇闳
　　神功巍焕不假雕镂之饰美而气象峥嵘俯窥前制丹
　　青炳蔚逺盖旧观矣
　　上见树上蔓草
　　亲摘一叶问此草何名衍圣公孔毓圻奏曰此名文草
　　冬夏不凋根叶花实具五色五味
　　附录　文草生圣墓上蔓生柔细如络石叶出似十字冬夏不凋深秋结子累累五色具五味得五行之正也
　　上至楷亭衍圣公孔毓圻奏曰此端木赐手植楷木枯
　　而不朽后人建亭其傍
　　附录　古楷在圣林东南享殿后高四丈五尺围一丈枯而不朽水经注孔子既葬弟子异国各持其土所宜植于墓前此盖子贡植也
　　上又问有蓍草生地上者可更觅一观衍圣公孔毓圻
　　遂引
　　驾至楷亭之西冈陇崎岖榛莽深密披丛指奏曰此即
　　蓍草
　　上亲摘一茎玩其枝干又采子盈掬辨其气味曰细嗅
　　之亦有异香
　　上遂亲采三株付近侍携归又问此大树爲何木毓圻
　　奏曰此皆橡树
　　上笑曰本名槲树乃木傍加斗斛之斛
　　上瞻眺过午出享殿至阶下南面立衍圣公孔毓圻等叩头奏谢大学士明珠王熙等跪奏曰
　　先师孔子道大徳隆为万世师为百王法然犹有其德而无位我
　　皇上德位兼隆
　　心契圣学
　　躬备至道作
　　君作
　　师以立人极是以尊圣重道典礼隆备度越前古凡厯代帝王幸阙里者其仪文之盛皆未有如我
　　皇上者也【臣】等遭逢
　　圣明备员扈从不胜欣忭掌院学士孙在丰侍读学士
　　高士奇等跪奏曰
　　至圣之道昭垂万世而振兴文教实赖
　　一人
　　皇上躬诣阙里盛举仪章正以宣扬
　　圣化烝育羣生凡有血气莫不感发诚海内向风之自亿载太平之基不独孔氏子孙感沐
　　皇恩已也衍圣公孔毓圻等跪奏曰从来临幸之君但诣庙庭若幸林则秖有宋眞宗已爲古来希觏之事
　　皇上祀庙之后
　　临御林坰酹酒亲拜周览良久咨访陈迹爱及草木仰
　　见
　　体道之诚尊
　　圣之至海隅日出无不感慕兴起以副
　　文明之化不独【臣】等忝爲圣裔感戴
　　高厚之无涯也
　　上观亭前石仪翁仲华表角端文豹
　　附录　自林门折而西渡洙水桥有石坊其北即墓门三间门内列石仪华表二角端二文豹二又名金光兽翁仲二左执笏右带剑石鼎一皆宋时造宋宣和五年立石仪碑曰孔子旧墓无石仪有司请于朝命工鑴造已成委林外汚泥中一日通判袭庆府王衣衍圣公孔端友与庙宅族人同议揆日卜地立于宣圣坟前实雅奉朝廷尊师重道之意也
　　上于墓门竚立东望问是何所衍圣公孔毓圻奏曰【臣】家春秋祭扫族姓燕防之所名曰思堂
　　上入思堂问壁上有何名碑衍圣公孔毓圻奏曰皆宋
　　元题名
　　上周览讫在堂中南向坐问曰此林周围几许衍圣公孔毓圻奏曰共地十八顷今二千余年族人日繁袝葬无所
　　上曰何不开扩毓圻奏曰
　　皇上垂问及此
　　圣恩高厚逺逮【臣】家百世子孙但林外皆版籍民田欲
　　扩不能尚望
　　皇上特恩赐给
　　上曰即具本来毓圻等叩头谢
　　恩
　　上步出思堂升辇出林门即西幸兖州府衍圣公孔
　　毓圻等跪送道左是日申刻
　　命内务府大臣偕礼部尚书介山等于诗礼堂颁赐
　　赐衍圣公孔毓圻五经博士孔毓埏颜懋衡等及曲阜
　　县知县孔兴认
　　日讲四书易经书经解义各一部
　　赐衍圣公孔毓圻狐腋蟒服一领黒貂挂一领表里各
　　五疋
　　赐五经博士孔毓埏等曲阜县知县孔兴认及四氏子
　　孙在仕籍者蟒服有差
　　赐孔氏子孙进士举人贡生袍服有差
　　赐孔氏子孙监生生员白金各五两
</div>
    <div class="pagination">
<a href="幸鲁盛典_page11.html">上一页</a><span>...</span><a href="幸鲁盛典_page7.html">7</a><a href="幸鲁盛典_page8.html">8</a><a href="幸鲁盛典_page9.html">9</a><a href="幸鲁盛典_page10.html">10</a><a href="幸鲁盛典_page11.html">11</a><span class="current-page">12</span><a href="幸鲁盛典_page13.html">13</a><a href="幸鲁盛典_page14.html">14</a><a href="幸鲁盛典_page15.html">15</a><a href="幸鲁盛典_page16.html">16</a><a href="幸鲁盛典_page17.html">17</a><span>...</span><a href="幸鲁盛典_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
