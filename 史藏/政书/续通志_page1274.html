<!DOCTYPE html>
<html>
<head>
    <meta charset="UTF-8">
    <title>续通志 - 第 1274 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1274 页/共 1359 页</h1>
    <div class="content">　　伊斯玛音回回氏西域实喇人与阿喇卜丹同征至京从攻襄阳未下伊斯玛音相地势置炮于城东南隅重一百五十斤机发声震天地 
所击无不摧陷入地深七尺许宋安抚吕文焕惧以城降以功授回回炮手总管未几卒子布伯袭职 【按大学衍义补云此造炮之始世因 
目曰襄阳炮考唐书李光弼作炮飞巨石一发辄毙二十余人疑即此制度】

　　△阿尔尼格 【刘元】

　　阿尔尼格尼博啰国人也其国人称之曰巴勒布幼敏悟异凡儿稍长诵习佛书期年能晓其义长善画塑及铸金为像中统元年命帝师 
帕克斯巴建黄金塔于吐蕃尼博啰国选匠百人往成之阿尔尼格年十七请行帝师奇之命监其役明年塔成请归帝师勉以入朝乃祝发受 
具为弟子从帝师入见帝视之久问曰汝来大国得无惧乎曰圣人子育万方子至父前何惧之有又问汝来何为曰臣家西域奉命造塔吐蕃 
二载而成见彼土兵难民不堪命愿陛下安辑之故不远万里为生灵来耳又问汝何所能曰臣以心为师颇知画塑铸金之艺帝命取明堂针 
炙铜像示之曰此安抚王檝使宋时所得岁久阙怀汝能新之乎曰臣虽未尝为此请试之像成关鬲脉络皆备金工叹其天巧莫不愧服凡两 
京寺观之像多出其手为七宝镔铁法轮车驾行幸用以前导原庙列圣御容皆织锦为之图画弗及也授人匠总管诏返初服领将作院事宠 
遇无与为比卒赠开府仪同三司太师凉国公上柱国谥敏慧有刘元者字秉元苏州宝坻人始为黄冠帅事青州把道录传其艺非一后从阿 
尔尼格学西天梵相亦称绝技当世祖时凡两都名剎塑土范金抟换为佛像出元手者神思妙合天下称之其上都三皇尤古粹识者谓其造 
意得三圣人之微仁宗两赐宫女为妻命以官长其属行幸必从尝敕元非有旨不许为人造他神像后大都南城作东岳庙元为造仁圣帝像 
巍然有帝王度其侍臣像乃若忧深思远者始元欲作侍臣像久之未措手适阅秘书图画见唐魏征像矍然曰得之矣非若此莫称为相臣者 
遽走庙中即日成之观者咸叹异焉其所为西番佛像多秘人罕得见者官至昭文馆大学士博换者幔帛士偶上而髹之已而去其土髹帛俨 
然成像云

　　△帕克斯巴 【丹巴　必噜匝纳实哩】

　　帕克斯巴者土番萨斯嘉人足克衮氏也 【按书史会要作帕克斯巴土波国人】 相传自其祖多尔济以其法佐国主霸西海者十余 
世帕克斯巴生七岁诵经数十万言能约通大义或人号为圣童少长又称曰巴喇密特年十五谒世祖于潜邸与语大悦日见亲礼及即位尊 
为国师授玉印命制蒙古新字其字仅千余其母凡四十有一其相关纽而成字者则有韵关之法其以二合三合四合而成字者则有语韵之 
法而大要则以谐声为主至元六年新字成诏颁示天下加号大宝法王十一年请告西还留之不可乃以其弟琳沁嗣建大护国仁王寺居焉 
十六年帕克斯巴卒赐号皇天之下一人之上宣文辅治大圣至德普觉真智佑国如意大宝法王西天佛子大元帝师命印造其新译戒本五 
百部颁降诸路僧人十九年造帕克斯巴舍利墖延佑五年更建殿于大兴教寺给钞万锭 【自命印造至此据世祖仁宗本纪】 至治初诏 
郡县建庙通祀其制视文庙有加泰定元年颁绘像于各行省为之塑像琳沁嗣为帝师凡六岁至元十九年卒达尔玛巴拉实哩嗣二十三年 
卒伊特札实琳沁嗣三十一年卒策喇实巴鄂尔嘉勒嗣元贞元年赐玉印文曰大元帝师统领诸国僧尼中兴释教之印大德七年卒明年以 
年扎克喜勤灿嗣又明年卒多尔济巴勒嗣皇庆二年卒桑尔节扎实嗣延佑元年卒二年以恭噶诺尔布喇实嘉勒灿巴勒藏布嗣玉治三年 
卒班珠尔戬藏嗣泰定二年卒恭噶伊实巴锺喇实嘉勒灿巴勒藏布嗣赐玉印降玺书谕天下其年卒天厯二年以年扎克策喇实嗣帕克斯 
巴时又有国师丹巴者一名衮扎克喇实西番托果斯塔玛人幼从西天竺果达木实哩传习梵秘得其法中统闲帕克斯巴荐之时怀孟大旱 
世祖命祷雨立下又尝呪饭投龙湫顷之奇花异果上尊涌出波面取以上进世祖大悦至元末以不容于时相僧格力请西归既复召还谪置 
潮州时枢密副使页特密实镇潮州其妻得奇疾丹巴以所持数珠加其身即愈又尝为页特密实言异梦及巳还朝期后皆验成宗疾祷之遄 
愈诏分御前校尉十人为之导从成宗北巡命丹巴以象舆前导过云州语诸弟子曰此地有灵怪恐惊乘舆当密持神呪以厌之未几风雨大 
至象咸震惧惟幄殿无虞大德七年卒 【按辍耕录云大德闲德寿太子病癍薨卜鲁罕皇后遣人问之曰我夫妇崇信佛法以师事汝止有 
一子宁不能延其寿耶笑曰佛法犹如灯笼风雨至乃可蔽烛尽则无如之何矣】 皇庆闲追号大觉普惠广照无上帝师其后又有必噜匝纳 
实哩者初名嘉勒斡密廸哩北庭噶玛拉国人自幼熟辉和尔及西天书长能贯通三藏暨诸国语大德六年春旨从帝师受戒于广寒殿代帝 
出家更赐今名皇庆中命翻译诸梵经典授光禄大夫是时诸番朝贡表笺文字无能识者怕令必噜匝纳实哩译进尝有以金刻字为表者帝 
遣视之必噜匝纳实哩随取案上墨汁涂金叶审其字命左右执笔口授表中语及使人名字与贡物数上之明日有司阅其物色与所赉重译 
书无少差者众服其博识竟莫测其所从授授开府仪同三司仍赐三台银印兼领功德使司事厚其禀饩俾得以养母焉至治三年特授沙津 
阿古齐且命为诸国引进使至顺二年加号普觉圆明广照弘辩三藏国师三年与安西王子伊噜特穆尔等谋为不轨坐诛其所译经汉字则 
有楞严经西天字则有大乘庄严宝度经干陀般若经大涅盘经称赞大乘功德经西番字则有不思议禅观经有司籍其家得人畜土田金银 
货贝钱敝邸舍书昼玩器以及妇人七宝装具价直巨万云元起朔方固己崇尚释教及得西域世祖以其地险远民犷悍难制思因其俗以柔 
服其人乃于郡县土番地设官分职尽领之于帝师初立宣政院正使而下必以僧为副使帝师所辟举而总其政于内外帅臣以下亦必僧俗 
并用军民皆属统理于是帝师之命与诏敕并行于西土百年之闲朝廷所以敬礼而尊信之者无所不用其至正衙朝会百官班列而帝师亦 
或专席于坐隅每帝即位之始降诏褒答必敕章佩监络珠为字 【按辍耕录云累朝践阼必布告天下惟诏西番者以粉书其字于青缯而 
绣以白绒网以真珠其御宝则纯用珊瑚遣使张于帝师所居处所载较详】 其未至而迎之则中书大臣驰驿累百骑以往所过供亿送迎比 
至京师则敕大府假法驾半杖以为前导诏省台院官以及百司庶府并服银鼠济逊用每岁二月八日迎佛威仪往迓且命礼部尚书郎中专 
督迎接及其卒而归葬舍利又命百官出郭祭饯大德九年专遣平章政事特穆尔乘传护送赙金五百两银千两币帛万疋钞三千锭皇庆二 
年加至赙金五千两银一万五千两锦绮杂彩共一万七千匹其昆弟子姓往来有司供亿无乏泰定闲以帝师弟恭噶尹实戬将至诏中书持 
羊酒郊劳而其兄索诺木藏布遂尚公主封白兰王其弟子之号司空司徒国公者前后相望为其徒者怙势恣睢气焰熏灼延于四方为害不 
可胜言有嘉木扬喇勒智者世祖用为江南释教总统发掘故宋诸陵及其大臣冢墓凡一百一所戕杀平民受献美女宝物无算且壤民田亩 
盗取金银珠玉动以数万计他所藏匿未露者弗论也又至大元年上都开元寺西僧强市民薪民诉诸留守李璧璧方询其由僧己率党持白 
梃突入公府隔案引璧发捽诸地捶朴交下拽归闭诸空室久乃得脱奔诉于朝遇赦以免二年复有僧龚柯等十八人与诸王哈喇巴尔妃争 
道拉妃堕车殴之事闻诏释不问而宣政院臣方取旨凡殴西僧者截其手詈之者断其舌赖仁宗居东宫亟奏寝其令泰定二年西台御史李 
昌言尝经平凉府静会定西等州见西番僧佩金字圆符络绎道途驰骑累百传舍至不能容则假馆民舍廹逐男子奸污妇女奉元一路自正 
月至七月往返百八十五次用马至八百四十余匹较之诸王行省之使十多六七驿户无所控诉台察莫得谁何且国家之制圆符本为边防 
警报之虞僧人何事而辄佩之乞更正僧人给驿法且令台宪得以纠察不报延佑四年宣徽使会每岁内廷佛事所供其费以斤数者用面四 
十三万九千五百油七万九千酥二万一千八百七十密二万七千三百自至元三十年闲醮祠佛事之目仅百有二大德七年再立功德司遂 
增至五百有余又每岁必因好事奏释轻重囚徒以为福利虽大臣如阿里阃帅如必实哷勒等莫不假是以逭其诛宣政院参议李良弼受赇 
鬻官直以帝师言纵之其余杀人之盗作奸之徒夤缘幸免者多至或取空名宣敕以为布施而任其人可谓温矣虽岁举好事亦奚裨于享国 
长久之道论者谓元之亡实亡于僧云若夫天下寺院之领于内外宣政院曰禅曰教曰律则固各守其业惟所谓白云宗白莲宗者亦或通奸 
利焉

　　△邱处机

　　邱处机登州栖霞人自号长春子 【按辍耕录云字通密祖父业农世称善门元史木传不载】 年十九为全真学于宁海之昆仑山与 
马钰谭处端刘处玄王处一郝大通孙不二同师重阳王真人重阳一见大器之金宋之季俱遣使来召不赴岁己卯太祖自奈曼命近臣彻伯 
尔刘仲禄持迢求之处机一日忽语其徒使促装曰天使来召我我当往翌日二人至处机乃与弟子十八人同往见焉明年宿留山北先驰表 
谢拳拳以止杀为劝又明年趣使再至时方西征日事攻战处机每言欲一天下者必不嗜杀人及问为治之方对以敬天爱民为本问长生久 
视之道告以清心寡欲为要太祖深契其言命左右书之且以训诸皇子于是锡之虎符副以玺书不斥其名惟曰神仙 【按辍耕录云爵大 
宗师掌管天下道教元史本传不载】 一日雷震太祖以问处机对曰雷天威也人之罪莫大于不孝不孝则不顺乎天故天威震动以警之陛 
下宜畏天威明孝道以导有众太祖善之时经丧乱民罹俘戮无所避处处机还燕使其徒持牒招求于大河南北由是被掠为奴者得复为良 
与滨死而得更生者毋虑二三万人中州人至今称道之岁乙酉荧惑犯尾其占在燕处机祷之果退舍丁亥又为旱祷期以三日雨当名瑞应 
已而亦验有旨改赐所居名长春宫六月浴于东溪越二日天大雷雨太液池水入东湖声闻数里鱼鳖尽去池遂涸而北口高岸亦崩处机汉 
曰山其摧乎池其涸乎吾将与之俱乎遂卒其徒尹志平等奉玺书袭掌其教四传至祈志诚居云州金阁山道誉甚着丞相安图尝过访之志 
诚告以修身治世之要安图感其言故自入相一以清静忠厚为主及罢还第退然若无与于世者后安图复被召再往决焉志诚曰昔与子同 
列者何人今同列者何人安图悟入见世祖辞曰臣昔为宰相人尚少幸不失陛下事者丞佐皆臣所师友今事臣者皆进与臣俱则臣之为政 
能有加于前乎世祖曰谁为卿言是对曰祈真人世祖叹异之其徒苗道一嗣全真教 【其徒何从续宏简录增】

　　△张宗演 【张留孙　吴全节　郦希诚　萧辅道　李居寿】

　　正一天师者始自汉张道陵其后四代曰盛来居信州龙虎山传至三十六代宗演当至元十三年世祖已平江南遣使召之至 【按世 
祖本纪至元十二年四月召四十代天师张宗演赴阙在未平宋以前传又作三十六代彼此互异】 命廷臣郊劳待以客礼及见语之曰昔岁 
己未朕次鄂渚尝令王一清往访卿父卿父报朕曰后二十年天下当混一神仙之言验于今矣因命坐赐宴特赐冠服命主领江南道教十八 
年二十五年再八觐世祖尝命取其祖天师所传玉印宝剑观之二十九年卒子与棣嗣三十一年入觐卒于京师元贞元年弟与材嗣时潮啮 
盐官海盐两州为患特甚与材以术治之一夕大雨震电明日见有物鱼首龟形者砾于水裔潮患遂息大德五年召见于上都幄殿八年授正 
一教主主领三山符录武宗初入觐特授金紫光禄大夫封留国公延佑三年卒四年子嗣成嗣时有张留孙者字师汉信州贵溪人少时入龙 
虎山为道士至元十三年从宗演入朝世祖与语称旨遂留侍阙下世祖尝亲祠幄殿皇太子侍忽风雨暴至众骇惧留孙祷之立止又尝次日 
月山顺圣皇后得危疾亟召留孙请祷既而后梦有朱衣长髯从甲士导朱辇白兽行草闲觉而异之以问留孙对曰甲士导辇兽者臣所佩法 
箓中将吏也朱衣长髯者汉祖天师也行草闲者春时也中宫之疾其及春而瘳乎后命取所事画像进观之果如梦中所见帝大悦号为上卿 
命尚方铸宝剑以赐建崇真宫于两京俾居之专掌祠事十五年授玄教宗师特官其父至江东道同知宣慰司事时天下大定世祖思与民休 
息留孙待诏尚方因论黄老治道贵清净圣人在宥天下之旨深契帝意每岁 【此下至祭斗皆据世祖本纪增】 于长春寿宁二官命作醮 
事奏赤章于天或五七昼夜又尝命祀星祭斗大德中加号玄教大宗师同知集贤院道教事武宗立升大真人知只贤院位大学士上寻加特 
进进讲老子推明谦让之道及仁宗即位犹恒诵其言且谕近臣曰累朝旧德仅余张上卿尔进开府仪同三司加号辅成赞化保运玄教大宗 
师英宗初命修法事于崇真宫至治元年卒天厯元年追赠道祖神应真君其徒吴全节嗣全节字成季 【按书史会要云号闲闲】 饶州安 
仁人年十三学道龙虎山后从留孙至京师成宗每幸上都命给庐帐车马衣服廪饩俾侍行幄大德十一年授玄教嗣师既嗣职制授特进上 
卿玄教大宗师崇文弘道玄德真人总摄江淮荆襄等处道教知集贤院道教事玉印一银印二并授之全节尝代祀岳渎还成宗问曰卿所过 
郡县有善治民者乎对曰臣过洛阳太守卢挚平易无为民以安靖成宗曰吾忆其人即日召拜集贤学士成宗崩仁宗至自怀孟有狂士以危 
</div>
    <div class="pagination">
<a href="续通志_page1273.html">上一页</a><span>...</span><a href="续通志_page1269.html">1269</a><a href="续通志_page1270.html">1270</a><a href="续通志_page1271.html">1271</a><a href="续通志_page1272.html">1272</a><a href="续通志_page1273.html">1273</a><span class="current-page">1274</span><a href="续通志_page1275.html">1275</a><a href="续通志_page1276.html">1276</a><a href="续通志_page1277.html">1277</a><a href="续通志_page1278.html">1278</a><a href="续通志_page1279.html">1279</a><span>...</span><a href="续通志_page1275.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
