<!DOCTYPE html>
<html>
<head>
    <meta charset="UTF-8">
    <title>续通志 - 第 512 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 512 页/共 1359 页</h1>
    <div class="content">　　契苾何力铁勒哥论易勿施莫贺可汗之孙父葛隋末为莫贺咄特勒以地近吐谷浑隘狭多厉暍徙去热海上何力九岁而孤号大俟利 
发贞观六年与母率众千余诣沙州内属太宗处其部于甘凉二州擢何力左领军将军九年 【旧书作七年】 与李大亮辥万彻万均讨吐 
谷浑于赦水川万均率骑先进为贼所包兄弟皆中创堕马步鬬士死十七八何力驰壮骑冒围奋击虏披靡去是时吐谷浑王伏允在突论川 
何力欲袭之万均惩前败以为不可何力曰贼无城郭逐荐草美水以为生不乘其不虞正恐鸟惊鱼骇后无以窥其巢穴乃阅精骑千余直捣 
其牙斩首数十级获橐驼马牛羊二十余万俘其妻子伏允身免有诏劳军于大斗拔谷万均耻名出其下乃排何力引功自名何力不胜愤挺 
刀起将杀之诸将劝止及还帝问其故何力具言万均败状帝怒将解其官授何力何力顿首曰以臣而解万均官恐四夷闻者谓陛下重夷轻 
汉则诬告益多又夷狄无知谓汉将皆然非示远之义帝重其言乃止有诏宿卫北门检校屯营事尚临洮县主十四年为葱山道副大总管与 
讨高昌平之始何力母姑臧夫人与弟沙门在凉州沙门为贺兰都督十六年诏何力往视母于是辥延陀毗伽可汗方强契苾诸酋争附之乃 
胁其母弟使从何力惊谓其下曰上于尔有大恩且遇我厚何遽反皆曰可敦都督去矣尚何顾何力曰弟往侍足矣我义许国不可行众执之 
至毗伽牙下何力箕踞拔佩刀东向呼曰有唐烈士受辱贼廷邪天地日月临鉴吾志即割左耳誓不屈毗伽怒欲杀之其妻谏而止何力之被 
执也或谗帝曰何力入延陀如涸鱼得水其脱必遽帝曰不然若人心如铁石殆不背我会使至言状帝泣下即诏兵部侍郎崔敦礼持节许延 
陀尚主因求何力乃得还授右骁卫大将军公主行有日何力陈不可帝曰天子无戏言既许之叵奈何何力曰礼有亲迎宜诏毗伽身到京师 
或诣灵武彼畏我必不来则婣不成而忧愤不知所出下必携贰不及一年交相疑沮毗伽素狼戾必死死则二子争国内叛外携不战而擒矣 
帝然之毗伽果不敢迎郁悒不得志恚而死少子拔酌杀其庶兄突利失自立国中乱如其策云帝征高丽诏何力为前军总管次白崖城中贼 
矟创甚帝自为傅药城拔得刺何力者高突勃驺使自杀之辞曰彼为其主冒白刃以刺臣此义士也犬马犹报其养况于人乎卒舍之俄以昆 
邱道总管平龟兹帝崩欲以身殉高宗谕止永徽中西突厥阿史那贺鲁以处月处密姑苏歌逻禄卑矢五姓叛寇延州陷金岭略蒲类诏何力 
为弓月道大总管率左武卫大将军梁建方统秦成岐雍及燕然都护回纥兵八万讨之处月酋朱邪孤注遂杀招慰使果毅都尉单道惠据牢 
山以守何力等分兵数道攀藟而上争攻之贼大溃孤注夜遁轻骑穷蹑行五百里孤注战死虏渠帅六十俘斩万余牛马杂畜七万取处密时 
健俟斤合支贺等以归迁左骁卫大将军封郕国公显庆中为浿江道行军大总管与苏定方及右骁卫大将军刘伯英伐高丽不克龙朔初复 
拜辽东道行军大总管率诸蕃三十五军进讨帝欲自率师继之次鸭绿水葢苏文遣泉男生以精兵数万拒险众莫敢济会冰合何力引兵噪 
而济贼惊遂溃追奔斩首三万余级众降男生脱身走有诏班师时铁勒九姓叛诏何力为安抚大使何力以轻骑五百驰入其部虏大惊何力 
谕曰朝家知而诖误遂反翻动使我贳尔过得自新罪在凶渠取之则已九姓大喜共擒伪渠护及特勒等二百余人何力数其罪诛之余众遂 
安士卒道死者令所在收瘗蠲护其家未几葢苏文死男生为弟所逐使子诣阙请降乃拜何力为辽东道行军大总管安抚大使经略之副李 
绩同趋高丽绩已拔新城留何力守时高丽兵十五万屯辽水引靺鞨数万众背南苏城何力奋击破之斩首万级乘胜进拔入城引兵还与绩 
会合攻辱夷大行二城克之进拔扶余绩勒兵未进何力率兵五十万先趋平壤绩继进攻凡七月拔之虏其王以献进镇军大将军行左卫大 
将军徙封凉总章仪凤闲吐蕃灭吐谷浑势益张入寇鄯庙河坊等州诏周王为洮州道相王为凉州道行军元帅率何力等讨之二王不行亦 
会何力卒赠辅国大将军并州大都督陪葬昭陵谥曰毅 【旧书云谥烈】

　　明

　　 明

　　子明字若水孺褓授上柱国封渔阳县公年十三迁奉辇大夫李敬玄征吐蕃明为柏海道经略使以战多进左威卫大将军袭封赐锦袍 
宝带它物蕃伙擢嫡子三品官再迁鸡田道大总管至乌德鞬山诱附二万帐武后时明及母临洮县主皆赐姓武以左鹰扬卫大将军卒年四 
十六赠凉州刺史谥曰靖明性淹厚喜学长辩论子耸袭爵

　　△黑齿常之

　　黑齿常之百济西部人长七尺余骁毅有谋略为百济达率兼风达郡将犹唐刺史云苏定方平百济常之以所部降而定方囚老王纵兵 
大掠常之惧与左右酋长十余人遁去啸合逋亡依任存山自固不旬日归者三万定方勒兵攻之不克常之遂复二百余城龙朔中高宗遣使 
招谕乃诣刘仁轨降累迁左领军员外将军洋州刺史仪凤三年从李敬玄刘审礼击吐蕃审礼败敬玄欲引还阻泥沟兵不得出贼屯高压官 
军常之夜率敢死士三百人掩其营杀数百人贼酋跋地设弃军走敬玄出此得还帝叹其才擢左武卫将军检校左羽林军赐金帛殊等进为 
河源军副使调露中吐蕃使赞婆等入寇屯良非川李敬玄御之败常之引精骑三千夜袭其军斩首二千余级获羊马数万赞婆等单骑去即 
拜河源道经略大使因建言河源当贼冲宜增兵镇守而运饟须广乃斥地置烽七十所垦田五千顷岁收粟百余万斛由是食衍士精戍逻有 
备永隆二年赞婆营青海常之驰掩其屯破之悉烧粮廥获羊马甲首不计诏书劳赐凡莅军七年吐蕃慑畏不敢盗边封燕国公垂拱中突厥 
复犯塞常之率兵追击至两井忽与贼遇贼骑三千方擐甲常之见其嚣以三百骑突之贼皆弃甲去其暮贼大至常之潜使人伐木列炬营中 
若烽燧然会风起贼疑救至遂夜遁久之为燕然道大总管与李多祚王元言等击突厥骨咄禄元珍于黄花堆破之追奔四十里贼溃归碛北 
会左监门卫中郎将爨宝璧欲穷追要功诏与常之共计宝璧独进为虏所覆举军没宝璧下吏诛常之坐无功会周兴等诬其与右鹰扬将军 
赵怀节反捕系诏狱投缳死常之御下有恩所乘马为士所棰或请罪之答曰何遽以私马鞭官兵乎前后赏赐分麾下无留赀及死人皆哀其 
枉

　　△李谨行

　　李谨行靺鞨人父突地稽部酋长也隋末率其属千余内附居营州授金紫光禄大夫辽西太守武德初奉朝贡以其部为燕州授总管刘 
黑闼叛突地稽身到定州上书秦王请节度以战功封耆国公徙部居昌平高开道以突厥兵攻幽州突地稽邀击败之贞观初进右卫将军赐 
氏李谨行伟容貌勇葢军中累迁营州都督家童至数千以赀自雄夷人畏之为碛石道经略大使钦陵众十万寇湟州堠逻不知谨行闻虏至 
即植旗伐鼓开门以伺钦陵疑有伏不敢进上元三年破吐蕃于青海玺书劳勉封燕国公卒赠幽州都督陪葬干陵

　　△泉男生

　　泉男生字符德高丽葢苏文子也九岁以父任为先人迁中里小兄犹唐谒者也又为中里大兄知国政凡辞令皆男生主之进中里位镇 
大兄久之为莫离支兼三军大将军加大莫离支出按诸部而弟男建男产知国事或曰男生恶君等逼己将除之建产未之信又有谓男生将 
不纳君男生遣谍往男建捕得即矫高藏命召男生惧不敢入男建杀其子献忠男生走保国内城率其众与契丹靺鞨兵内附遣子献诚诉诸 
朝高宗拜献诚右武卫将军赐乘舆马瑞锦宝刀使还报诏契苾何力率兵援之男生乃免授平壤道行军大总管兼持节安抚大使举哥勿南 
苏仓岩等城以降帝又命西台舍人李虔绎就军慰劳赐袍带金扣七事明年召入朝诏所过州县传舍作鼓吹右羽林将军李同以飞骑仗迎 
之迁辽东大都督玄菟郡公赐第京师因诏还军与李绩攻平壤使浮屠信城 【旧书高丽传作信成】 为内闲引高丽锐兵潜入禽高藏诏 
遣子赍手制金皿即辽水劳赐还进右卫大将军下国公赐宝器宫侍女二马八十仪凤二年诏安抚辽东并置州县招流亡平敛赋罢力役民 
悦其宽卒年四十六帝为举哀赠并州大都督丧至都诏五品以上官哭之谥曰襄勒碑着功男生纯厚有礼奏对明辨善射艺其初至伏斧锧 
待罪帝宥之世以此称焉

　　泉献诚

　　 泉献诚

　　献诚天授中以右卫大将军兼羽林卫武后尝出金币命宰相南北牙郡臣举善射五辈中者以赐内史张光辅举献诚献诚让右玉钤卫 
大将军辥吐摩支摩支固辞献诚曰陛下择善射者然皆非华人臣恐唐官以射为耻不如罢之后嘉纳来俊臣尝求货献诚不答乃诬谋反缢 
杀之后后知其冤赠右羽林卫大将军以礼改葬

　　△李多祚

　　李多祚其先靺鞨酋长号黄头都督后入中国世系湮远至多祚骁勇善射以军功累迁右鹰扬大将军讨黑水靺鞨诱其渠长置酒高会 
因醉斩之击破其众室韦及孙禹荣之叛多祚与诸将进讨以劳改右羽林大将军遂领北门卫兵张柬之将诛二张以多祚素感槩可动以义 
乃从容谓曰将军居北门几何曰三十年矣将军击钟鼎食贵重当世非大帝恩乎多祚泣数行下曰死且不忘柬之曰将军知感恩则知所以 
报今在东宫乃大帝子而嬖竖擅朝危逼宗社国家废兴在将军将军诚有意乎舍今日尚何在答曰苟援王室惟公所使乃引天地以自誓辞 
气毅然柬之遂定谋以敬晖李湛为右羽林将军命总禁兵与多祚王同皎请太子至玄武门斩关入及长生殿 【按桓彦范传云时后处迎 
仙宫之集仙殿二处不同未知孰是】 白武后曰诸将诛逆臣易之昌宗恐漏大谋不敢豫奏顿首请归死后病卧顾湛曰我于尔父子不薄亦 
豫是邪中宗复位封多祚辽阳郡王食实户五百帝祠太庙特诏多祚与相王登舆夹侍监察御史王觌谓多祚人虽有功不宜共舆辇帝曰朕 
推以心腹卿无复言崔玄暐等得罪多祚畏祸及故阳厚韦氏节愍太子诛武三思多祚与成王千里率兵先至玄武楼下具言所以诛三思状 
按兵不战宫闱令杨思勖方侍帝即挺刀斩其壻羽林中郎将野呼利兵因沮溃多祚为其下所杀二子亦见害籍没其家景云初追复官爵并 
宥家属

　　李湛

　　 李湛

　　李湛者义府最幼子字兴宗沈厚有度六岁授周王府文学累迁右散骑常侍袭河闲郡公武后徙上阳宫留湛宿卫顷之复为右散骑常 
侍赐铁券三思恶之贬果州刺史厯洺绛二州累迁右领军大将军开元十年卒赠幽州都督初义府以立武后故得宰相而湛为中兴功臣不 
以其父恶为贬云

　　△论弓仁
</div>
    <div class="pagination">
<a href="续通志_page511.html">上一页</a><span>...</span><a href="续通志_page507.html">507</a><a href="续通志_page508.html">508</a><a href="续通志_page509.html">509</a><a href="续通志_page510.html">510</a><a href="续通志_page511.html">511</a><span class="current-page">512</span><a href="续通志_page513.html">513</a><a href="续通志_page514.html">514</a><a href="续通志_page515.html">515</a><a href="续通志_page516.html">516</a><a href="续通志_page517.html">517</a><span>...</span><a href="续通志_page513.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
