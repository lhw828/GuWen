<!DOCTYPE html>
<html>
<head>
    <meta charset="UTF-8">
    <title>万寿盛典初集 - 第 10 页/共 307 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万寿盛典初集 - 第 10 页/共 307 页</h1>
    <div class="content">　　髻山玉皇庙碑记
　　距京师百里有山曰髻隷懐柔县两峯高矗望之如髻故得是名自元明以来号为近畿福地因上有碧霞元君之祠是以每岁孟夏四方之民防此祈祷者骈肩叠迹不可胜计古称积高之区神明所舍况兹山北倚紫塞南拱神京冈峦回合蜿蜒磅礴而钟秀于是则其神气之感数有灵应理固然也康熙五十二年值朕六旬诞期诸臣民就兹山瞻礼为朕祝禧因共建玉皇阁以祈延寿经始于癸巳三月十八日落成于甲午三月十八日而请记其事朕御极五十余年夙夜孜孜惟体
　　上帝仁爱斯民之心以抚绥天下幸四海清晏年谷顺成朕与天下臣民得共享太平之福者皆
　　上帝之眷佑也朕之祗承于
　　上帝者唯在天下臣民之永安而天下臣民之祝愿于上帝者惟在朕躬之永年然则兹阁之建即
　　上帝之陟降鉴观于是乎在矣爰立贞珉载其始末以传永久云















　　时和年丰庆祝赋【有序】
　　朕诞辰免庆贺行礼者亦多年矣近因六旬羣臣固请又有恩纶故勉从众意前一日进宫受贺颁诏往返二日各省庆祝万寿设坛诵经不止亿兆朕握枢临极章句之能素不为务但自幼龄读书属文每览大儒虽不以华丽为尚亦间有作者似取吟咏以托性情因而有感用时和年丰庆祝赋七字为韵赋曰
　　幸升平之泰运历岁月之良时季春移序而大端化俗淑气氤氲而诸政无为恐德弗类朝乾是规求贤每形乎寤寐治体未致夫昌期同心翼赞是赖多士恭已临轩凭兹九司主不虚谀而启千秋不拔之业臣去私馈而建百世无穷之基此前圣之至理后人之不思也尔乃扬銮青野设辇鸣珂太昊斯启大乐在和衡涂峻辟云殿义路广开偈歌新花受雨露以争艶春鸟应载阳而舞多众芳芬郁丽景遮那都人士女仰望抚摩远近长幼同欢重科于是音发箫皷声杂管百戏盈阡陌以鬭胜羣黎积岐路而各先勿惊勿动而民望如草不震不腾而神保贵天结防缤纷惜伤物力之劳甚铺筵络绎止禁珍馐之易牵淳风沕穆万物逢年此帝王所当知其然也又乃骈罗羽卫弥仙宫金茎玉露福地倥侗论芝田之可种拂珠树而还童服气链精暧碧台之错落守神凝思叅紫府之穹崇此皆耗精气乎虚廓废政事之全功戒黩祀弗钦之防嗟思荡志之风矣若夫徧列传灯广悬法镜防众善之竝臻来灵只之协庆布德延福高标之慧云师导能仁众妙之西圣香风普拂花宫真印俱飏斗柄详考形影之实恐遗有漏之行于是明三纲敛五福法天地之无私叶神人之秘祝养老尊贤重农贵粟含生欣欣长世朴朴祈万寳之顺成望彼苍之戬谷愿永永其若兹凝休征于茀禄原夫泰运升恒因而以济谦尊有终恒久勿替先稼穑之维艰惠鳏寡之是务阳顺叙而不愆隂应期以相附沛甘澍以咸周扇和风而广布闻善言于诗书乃予懐之所慕写冀望之孔殷爰抽毫而作赋















　　景福宫颂
　　慈顔懿教素发铭箴福祉灵寿遐龄喜深松筠玉树绕砌清音淑德瑶干萱枝岁林挥毫敬颂永日葵心













　　宁寿宫颂
　　天开寿域地会瑶池南极添算北辰降慈螽斯衍庆白鹤来仪躬劳着训乐不可知恭献长颂托句腐词













　　吏部尚书引年致仕宋荦因朕六旬寿庆祝来京事毕五月内回本乡朕念旧臣特书七言律一首以纪其盛云尔
　　受祉林泉颐养年世家耆德自天全少时佩剑登三殿久任苏台抚九阡行俭铨衡有令誉拔才吁俊入清篇修龄善得人间寿雪作须眉兴欲仙










　　五月上旬避暑热河涂中喜麦秋盈野雨旸得时赋七言一律
　　畏暑乘舆出凤城麦秋预卜望庚晴千村共饱连年稔万井同懽比屋盈谷有灵泉山脉壮道无峻岭马蹄轻教之易俗先忠孝蕃息编氓在厚生











　　嘉禾双颖
　　夜雨初晴日素商驱暑天园林变緑叶谷熟卜丰年勿讶嘉禾瑞豫看贵粟先秋成各地异大有载书篇




</div>
    <div class="pagination">
<a href="万寿盛典初集_page9.html">上一页</a><span>...</span><a href="万寿盛典初集_page5.html">5</a><a href="万寿盛典初集_page6.html">6</a><a href="万寿盛典初集_page7.html">7</a><a href="万寿盛典初集_page8.html">8</a><a href="万寿盛典初集_page9.html">9</a><span class="current-page">10</span><a href="万寿盛典初集_page11.html">11</a><a href="万寿盛典初集_page12.html">12</a><a href="万寿盛典初集_page13.html">13</a><a href="万寿盛典初集_page14.html">14</a><a href="万寿盛典初集_page15.html">15</a><span>...</span><a href="万寿盛典初集_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
