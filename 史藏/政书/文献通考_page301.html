<!DOCTYPE html>
<html>
<head>
    <meta charset="UTF-8">
    <title>文献通考 - 第 301 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 301 页/共 334 页</h1>
    <div class="content">    真宗咸平元年五月戊午朔。  十月丙戌朔。  二年九月庚辰朔。  三年三月戊寅朔。  五年七月甲午朔。  景德元年十二月庚辰朔。  三年五月壬寅朔，阴不见。  四年五月丙申朔。  十月甲午朔，阴不见。  大中祥符二年三月丙辰朔，阴雨不见。  五年八月丙申朔。  六年十二月戊午朔。
    七年十二月癸丑朔，验之不食。  八年六月己酉朔。  天禧三年三月戊午朔。  五年七月甲戌朔，当食既，测验及四分止。
    仁宗乾兴元年七月甲子朔，日食几尽。天圣二年五月丁亥朔，日当食，侯之不食。  四年十月甲戌朔。  六年三月丙申朔。  七年八月丁亥朔。  明道二年六月甲午朔，皆食。  景三年，殿中丞王立言：“四月己酉朔，日当食二分半，候之不食。”  宝元元年正月丙辰朔，食六分，申一刻便复。六月戊子，日食杨惟德等言，来岁闰十二月，则庚辰岁正月朔，日当食。请移闰於庚辰，则日食在前正月之晦。帝曰：“闰所以正天时而授民事，其可曲避乎！不许。”  康定元年正月丙辰朔，食。  庆历二年六月壬申朔，食五分，至酉六刻，带二分入浊不见。  三年五月丁卯朔食。  四年十一月戊申朔，日当食不食。  五年四月丁亥朔，日应食，而晦不见。  六年三月辛巳朔，食四分半，申三刻复。  皇元年正月甲午朔，食一分。  四年十一月壬寅朔，食二分弱，未正一刻复。  五年十月丙申朔，午正一刻食，至四分半。  至和元年四月甲午朔，食九分馀，阙於西南，申正一刻甚，是日雷雨，降诏恤刑及预降德音。占曰“正阳之月日食，王者恶之。”嘉元年八月庚戌朔，食二分。  三年八月己亥朔，食三分半。  四年正月丙申朔，食三分馀，未初三刻复。占曰：“受岁而食日，王者恶之。”先是日食，欲改戊戌年十二月为闰以避之，诏不许。  六年六月壬子朔，未初刻食四分，入不见。
    时议称贺，修起居注司马光上言：“臣愚以为日之所照，周遍华夷，之所蔽，至为近狭。今若太阳实亏而有浮翳塞，虽京师不见四方必有见者，此乃天戒至深，不可不察也。臣闻汉成帝永始元年九月，日有食之，四方不见，京师见。谷永以为沈湎於酒，祸在内也。二年二月，日有食之，四方见，京师不见。谷永以为百姓屈竭，祸在外也。臣愚以为永之所言似未协天意。夫四方不见京师见者，祸尚浅也。四方见京师不见者，祸浸深也。日者人君之象，天意若曰，人君为阴邪所蔽，灾慝明著，天下皆知其忧危，而朝廷独不知也。由是言之，人主尤宜侧身戒惧，忧念社稷而群臣乃始相率称贺，岂得不谓之上下相蒙，诬罔天谴哉。又所食不满分数者，历官术数之不精，当治其罪，亦非所以为贺也。
    神宗熙甯元年正月甲戌朔，日有食之。  二年七月乙丑朔，太史言日当食八分，是日阴蔽食，不及定分。
    六年四月甲戌朔，太史言日当食，阴不见。八年八月庚寅，太史言日当食，阴不见。  元丰元年六月癸卯，太史言当食，验之不食。  三年十一月已丑，太史言日食六分，不及所食分数。  四年十一月癸未，太史言当食，验之不食。  五年四月壬子朔，太史言日有食之，阴不见。  六年九月癸卯，日有食之。
    哲宗元二年七月庚戌，太史言日当食，阴不见。  六年五月己未朔。九年三月壬申朔，太史言日当食，阴不见，初亏至未时三刻，间见日西南已食一分馀，六刻食甚至七分，有，不见复圆。
    绍圣三年二月丁卯，太史言日当食，验之不食。  四年六月癸未太史，言当食阴不见。
    元符三年四月丁酉朔。
    徽宗建中靖国元年四月辛卯朔，太史言日当食，阴不见。  大观元年十一月壬子朔。  二年五月庚戌朔。  四年九月丙寅朔。  政和三年三月壬子朔。五年七月戊辰朔。  八年五月壬午朔。
    宣和元年四月丙子朔。  五年八月辛已朔，太史言日当食，阴不见。
    高宗建炎三年九月丙午朔，食於亢四度。  绍兴五年正月乙已朔，食於女分。占曰：“有丧。”又曰：“东国发兵。”是年，徽宗崩於五国城。  七年二月癸已朔，食於室。占“人主游处不节，外戚擅权。”  十三年十二月癸未朔，食於牛，露蔽之不见，用旧制拜表称贺。  十五年六月乙亥朔，食於井。占“诸侯死”。又曰：“大旱，民流亡。”十七年十月辛卯朔，食於氐。
    十八年四月戊子朔。  十九年三月癸未朔。二十四年五月癸丑朔。  二十五年五月丁未朔。日皆当食，<今>不见。於是十月秦桧卒。
    二十八年三月辛酉朔，日当食，<今>不见。始降诏免贺，犹宣付史馆。  三十年八月丙午朔，食於翼。占“王者失礼，宗庙不亲”。又曰：“民流，天下有大变，兵起，期三年。”於是始有言金人将败盟，次年逆亮果犯边。
    三十一年正月甲戌朔，太史局言日当食，而不食。占“人君修德罪已，察奸理贤，宽恩布德，上动於天，则有食而不食。”  三十二年正月戊申朔，食於女。五月上内禅。
    孝宗隆兴元年六月庚申朔，食於井。  三年六月甲寅，<今>不见。乾道五年八月甲申朔，食於翼。  九年五月壬辰朔，食於井。  晁熙元年十二月甲申朔，食於尾。  三年三月丙午朔，日当食，<今>不见。  四年九月丁酉朔，日当食，<今>不见。时孝宗厉精为治。
    十年十一月壬戌朔，食於心。占曰：“食壬戌，群小萌，食太半，灾重，相死。”又曰：“法令有失，将相相疑。”  十五年八月甲子朔，食於翼。占曰：“甲子日食，夷兵动。”又曰：“在翼为王者失礼，又秋食为兵。”  十六年二月辛酉朔，日当食。始孝宗将以正月内禅，宰臣周必大言，新天子即位而食，处当避殿，恐宜少缓。上大以为然。故展内禅在次月，至是日<今>蔽，不见亏分。
    甯宗庆元元年三月丙戌朔，食於娄。占：“多冤讼，其分有叛臣或大水。”又曰：“戒边臣。”於是胄用事，始有意北伐。  四年正月已亥朔，<今>不见。  五年正月癸已朔，<今>不见。  六年六月乙酉朔，日食。太史言，夜食不见。  嘉泰二年五月甲辰朔，食於毕。占：“主大水潦，诸侯死，边将亡，远国谋乱。”後三年，吴曦反於蜀，伏诛。  三年四月己亥朔，日当食。而太史局言，日体圆明不见亏分。凡言不见亏分者，食不及一分也。  开禧二年二月壬子朔。
    嘉定四年十一月己酉朔，皆当食，皆不见亏分。  七年九月壬戌朔，食於角。  九年二月甲申朔，食於室。十年七月丙子朔，食於张。  十一年七月庚午朔，日食一分，其日正午或见或不见。太史局言，是为阳胜阴微，日体不亏。  十四年五月甲申朔，食於毕。  十六年九月庚子朔，日食於轸。
    程氏《演繁露》曰：古谓日轮规环千里，特言其周广当然者耳，而无有言其如何其圆者也。沈括取银圜为喻曰：月如银圜，本自无光，日耀之乃有光，其圆非圆，乃月与日相望，其光全耳。及其阙也，亦非真阙，乃日光之所不及耳。此喻最为精审，予已详著之矣。淳熙丙申三月，予为少蓬太史局言，朔日巳时，日食西北隅，食至一分半而复，已而，日行加巳，呼请台官即道山下，以盆贮油对日景候之，时既及巳，忽骤起，少选退，则日轮西北角微有亏阙，约其所欠，殆不及一分，盖食已而复，非不及一分半也，其年某人（忘其名）使虏自北而回，正当食时，其行及河北自北望之，则日轮亏及十分之二，是太史之言，固不能精，亦不全谬也。予因此之见，益知沈括银圜之说，确与之合也。临安距河北则向南二千馀里矣。日食而北，人在东南，故从东南见之阙处全少是以其分而阙仅及一也，至於人在河北，日并东南，故其食处多见，而遂十分亏二，以此见日轮正圆可验也。此如东京所铸浑仪，今在临安清台，则於西柱移低两寸，以顺天势，其痕迹尚在可验也。南北异地，於以准望天度，则临安与汴京自是不同也。
    ●卷二百八十四 象纬考七
    ○日变日  日晕
    《春秋》鲁哀公六年，有如众赤鸟，夹日以飞三日，楚子使问诸周太史，周太史曰：“其当王身乎（曰为人君，妖气守之，故以为当王身。在楚上，惟楚见之，故祸不及他国）！若之（，禳祭也），可移於令尹、司马。”王曰：“除腹心之疾，而置之股肱，何益？不不有大过，天其天诸？有罪受罚，又焉移之！遂弗。
    汉武帝建元二年四月戊申，有如日夜出。
    元帝永光元年四月，日色青白，亡景（韦昭曰：“下无景也。无景，惟质见耳。”），正中时有景无光（韦昭曰：“无光耀也。”）。是夏寒，至九月，乃有光。京房《易传》曰：“美不上人，兹谓上弱。厥异日白，七日不温。顺无所制，兹谓弱（孟康曰：“君顺从於臣下，无所能制。”），日白六十日，物无霜而死。天子亲伐，兹谓不知，日白，体动而寒。弱而有任，兹谓不亡，日白不温，明不动。辟愆公行，兹谓不伸（孟康曰：“辟，君也。有过而公行也。”）。厥异日黑，大风起，天无，日光ㄙ（师古曰：“ㄙ与暗同也。”）。不难上政，兹谓见过，日黑居反，大如弹丸。
    成帝河平元年正月壬寅朔，日月俱在营室，时日出赤。二月癸未，日朝赤，且入又赤，夜月赤。甲申，日出赤如血，亡光，漏上四刻半，乃颇有光，烛地赤黄，食後乃复。京房《易传》曰：“辟不闻道，兹谓亡，厥异日赤。”三月乙未，日出黄，有黑气大如钱，居日中央。京房《易传》曰：“祭天不顺，兹谓逆。厥异日赤，其中黑。闻善不予，兹谓失知，厥异日黄。”夫大人者，与天地合其德，日月合其明。故圣王在上，总命群贤，以亮天功，则日之光明，五色备具，烛亡主；有则为异，应行而变也。色不虚改，形不虚毁。观日之五变，足以监矣。
    李寻对曰：“夫日者，众阳之长，光所烛，万里同晷，人君之表也（师古曰：“晷，景也。”）。故日将旦，清风发，群阴伏，君以临朝，不牵於色。日初出，炎以阳，君登朝，佞不行，忠直进，不蔽障。日中光，君德盛明，大臣奉公。日将入，专以壹，君就房，有常节。君不修道，则日失其度，ㄙ昧亡光（师古曰：“ㄙ与暗同，又音乌感反。“）。各有云为。其於东方作，日初出时（师古曰：“作，起也。日出之时，人物皆起。”），阴邪气起者，法为牵於女谒（服虔曰：“谓请也。”），有所畏难；日出後，为近臣乱政；日中；为大臣欺诬；日且入，为妻妾役使所营（师古曰：“营，谓绕也。”）。者日尤不精，光明侵夺失色，邪气珥数作。本起於晨，相连至昏，其日出後至日中差（师古曰：“读愈同。”）。小臣不知内事，窃以日视陛下志操，衰於始初多矣，其咎恐有以守正直言而得罪者，伤嗣害世，不可不慎也。”
    按寻此对在哀帝时。帝召寻待诏黄门，诏问以日月失度，星辰乱行，灾异仍重之事，寻所对如此。然哀帝时日食凡再，俱见於史，而此所言日无精光，邪气连昏之事，则《天文》、《五行志》所不载云。
    光武建武七年四月丙寅，日有晕抱，白虹贯晕，在毕八度（《古今注》曰：“时日加卯，西向东面有抱，须臾成晕，中有两钓，在南北面，有白虹贯晕，在西北南面，有背在景，加巳皆解也。”）。毕为边兵。秋，隗嚣反，侵安定（《皇德传史》曰：“白虹贯，下破军，晋分也。”）。
    章帝建初元年正月壬申，白虹贯日。五年七月甲寅夜，白虹出。  七年四月甲寅，日加卯，西面有抱，须臾成晕，有白虹贯日。
    殇帝延平元年六月丁未，日晕上有半晕，晕中外有、背、两珥。十二月丙寅，日晕再重，中有背。
    顺帝永建二年正月戊午，白虹贯日。  二年正月丁酉，日有白虹贯交晕中。六年正月丁卯，日晕两珥，白虹贯珥中。  永和六年正月己卯，晕两珥，中赤外青，白虹贯晕中（《春秋元命包》曰：“阴阳之气，聚为气，立为虹，离为背，分为抱珥。”《考异邮》曰：“臣谋反，偏刺日。”《巫咸 占》曰：“臣不知则日月。”如淳曰：“ぐ谓之虹，雌谓之。向外曰背，刺日曰，在旁如半向日曰抱，在畔直对曰珥。”孟康曰：“如也。”宋均曰：“黄气抱日，辅臣纳忠。”）。
    灵帝时，日数出东方，正赤如血，无光，高二丈馀乃有景。且入西方，去地二丈，亦如之（《京房占》曰：“国有佞谗，朝有残臣，则日不光，暗冥不明。”孟康曰：“日月无光曰薄。”）。其占曰，事天不谨，则日月赤。是时月出入去地二三丈，皆赤如血者数矣。（《春秋感精符》曰：“日无光，主势夺，群臣以谗术。色赤如炭，以急见伐，久兵马废。《礼斗度仪》曰：“日月赤，君喜怒无常，轻杀不辜，戮於无罪，不事天地，忽於鬼神。时则天雨，土风常起，日食无光，地动雷降。其时不救，兵从外来，为贼残而不葬。”《京房占》曰：“日无故日夕无光，天下变枯，社稷移亡。”）  光和四年二月己巳，黄气抱日，黄白珥在其表（《春秋感精符》曰：“日朝珥则有丧孽。”又云：“日已出，若其入，而皆赤黄，名曰日空，不出三年，必有移民而去者也。”）。  中平四年三月丙申，黑气大如爪，在日中（《春秋感精符》曰：“日黑则水淫溢。”）。  五年正月，日色赤黄，中有黑气如飞鹊，数月乃销。  六年二月乙未，白虹贯日（《春秋感精符》曰：“虹贯日，天下悉极，文法大扰，百姓残贼，酷法横杀，下多相告，刑用及族，世多深刻，狱多怨宿，吏皆惨毒。”又曰：“国多死孽，天子命绝，大臣为祸，王将见杀。”《星占》曰：“虹主内，土精填星之变。”《易谶》曰：“聪明蔽塞，政在臣下，婚戚干朝，君不觉悟，虹贯日。”）。
    献帝初平元年二月壬辰，白虹贯日（《袁山松书》曰：“三年十月丁卯，日有重两倍。”《吴书》载韩复与袁术书日：“凶出於代郡。”）。
    晋武帝泰始元年七月甲寅，日晕再重，白虹贯之。  太康元年正月己丑朔，五色气贯日，自卯至酉。占曰：“君道失明，丑为斗、牛，主吴、越。”是时孙皓淫暴，四月降。
    惠帝元康元年十一月甲申，日晕再重，青赤有光。  九年正月，日中有若飞燕者，数日乃销，王隐以为愍怀废死之徵。  永康元年正月癸亥朔，日晕三重。十月乙未，日ウ，黄雾四塞。占曰：“不及三年，下有拔城大战。”十二月庚戌，中有黑气。京房《易传》曰：“祭天不顺兹谓逆，厥异日中有黑气。”  永宁元年九月甲申，日中有黑子。京房《易传》占：“黑者阴也，臣不掩君恶，令下见，百姓恶君，则有此变。”又曰：“臣有蔽主明者。”  泰安元年十一月，日中有黑气。  永兴元年十一月，日中有黑气分日。  光熙元年五月壬辰、癸巳，日光四散，赤如血流，照地皆赤。甲午，又如之。占曰：“君道失明。”
    怀帝永嘉元年十一月乙亥，黄黑气掩日，所照皆黄。按《河图占》曰“日薄也”。其说曰：“凡日食皆於晦朔，不有於晦朔者为日薄。非日月同宿，时阴气盛，掩日光也。”占类日蚀。  二年正月戊申，白虹贯日。二月癸卯，白虹贯日，青黄晕五重。占曰：“白虹贯日，近臣为乱，不则诸侯有反者。晕五重，有国者受其祥，天下有兵，破亡其地。”明年，司马越暴蔑人主。五年，刘聪破京都，帝蒙尘於寇庭。  五年三月庚申，日散光，如血下流，所照皆赤。日中有若飞燕者。
    愍帝建兴二年正月辛未庚申，日陨於地。又有三日相承，出於西方而东行。五年正月庚子，三日并照，虹弥天。日有重晕，左右两珥。占曰：“白虹，兵气也。三、四、五、六日俱出并争，天下兵作。丁巳亦如其数。”又曰：“三日并出，不过三旬，诸侯争为帝。日重晕，天下有立王。晕而珥，天下有立侯。”故陈卓曰：“当有大庆，天下其三分乎。”三月而江东改年为建武，刘聪、李雄亦跨曹、刘疆宇，於是兵连累叶。
    元帝太兴元年十一月乙卯，日夜出，高三丈，中有赤青珥。  四年二月癸亥，日斗。三月癸未，日中有黑子。辛亥，帝亲录讯囚徒。  永昌元年十月辛卯，日中有黑子。时帝宠幸刘隗，擅威福，亏伤君道，王敦因之举兵，逼京都，祸及忠贤。
    明帝太宁元年正月己卯，日晕无光。癸巳，黄雾四塞。占曰：“君道天明，阴阳昏，臣有阴谋。”京房曰：“下专刑之应。”敦既陵上，卒伏其辜。十一月丙子，白虹贯日。史官不见，桂阴太守华包以闻。
    成帝咸和九年七月，白虹贯日。  咸康元年七月，白虹贯日。  二年七月，白虹贯日。自後庾氏专政，由后族而贵，盖亦妇人擅国之义，故频年白虹贯日。八年正月壬申，日中有黑子，丙子乃灭。夏，帝崩。
    穆宗永和八年，张重华在凉州，日暴赤如火，中有三足乌，形见分明，五日乃止。十年十月庚辰，日中有黑子，大如鸡卵。  十一年三月戊申，日中有黑子，大如桃，二枚。时天子幼弱，久不亲国政。  升平三年十月丙午，日中有黑子，大如鸡卵，少时而帝崩。
    海西公太和三年九月戊辰见，二虹见东方。  四年四月戊辰，日晕，厚密，白虹贯日中。十月乙未，日中有黑子。  五年二月辛酉，日中有黑子，大如李。六年三月辛未，白虹贯日，日晕五重。十一月，桓温废帝，即简文咸安元年也。
    简文咸安二年十一月丁丑，日中有黑子。
    孝武宁康元年十一月己酉，日中有黑子，大如李。  二年三月庚寅，日中有黑子二枚，大如鸭子。十一月已巳，日中黑子，大如鸡卵。时帝已长，而康献皇后以从嫂临朝，实伤君道，故日有瑕也。  太元十三年二月庚子，日中有黑子，二大如李。  十四年六月辛卯，日中又有黑子，大如李。  二十年十一月辛卯，日中又有黑子。是时会稽王以母弟干政。
    安帝隆安元年十二月壬辰，日有晕，有背。是後不亲万机，会稽王世子元显专行威罚。  四年十一月辛亥，日中有黑子。  元兴元年二月甲子，日晕，白虹贯日中。三月庚子，白虹贯日，未几，桓元克京都，王师败绩。明年，桓元纂位。义熙元年五月庚午，日有彩珥。壬辰、癸巳，日光四散，赤如流血，照地皆赤。  六年五月丙子，日晕有。时卢循逼京都，内外戒严。七月，循走。七年七月，五虹见东方。占曰：“天子黜。”其後刘裕代晋。  十年，日在东井，有白虹十馀丈在南干日。灾在秦分，秦亡之象。
    恭帝元熙二年正月壬辰，白气贯日，东西有直珥各一丈，白气贯之交匝。
    宋文帝元嘉四年十月辛卯，日昼昏，十日乃明。
    孝武大明七年十一月，日始出四五丈，色赤如血，未没四五丈，亦如之。至八年春，凡三度，谓之日死。
    齐高祖建元元年十二月未时，日晕，色黄无光，至申乃散。  二年闰月乙酉，日黄无光。  四年十一月丙子，日黄色无光。
    武帝永明五年十一月丁亥，日出五竿，失色赤黄，晕抱珥直背。
    东昏侯永元元年十二月乙酉，日中有黑子三枚。
    梁武帝太清元年十二月己卯，白虹贯日。  三年正月庚申，白虹贯日三重。
    元帝承圣元年十一月丙子，有两日俱见。
    陈文帝天嘉七年二月庚午，日无光，乌见。占曰：“王者恶之。”其日庚午，吴、楚之分野。四月甲子，日有交晕，白虹贯之。是月癸酉，帝崩。
    宣帝大建十年二月癸亥，日上有背。占曰：“其野失地，有叛兵。”甲子，吴明彻兵败於吕梁，将卒没於周。明年淮南地，尽入於周。
    後魏文成帝兴安元年十一月己卯，日出赤如血。
    孝文帝太和二年正月辛亥，日晕，东西两珥。  四年正月癸丑，日晕，东西有背。八年正月戊寅，有白气贯日。宣武帝景明二年八月戊辰，日赤无光，中有黑气。  三年正月乙巳，日有黑气。正始二年四月甲辰，卯时晕匝，西有一背黄，南北有珥，内赤外黄，渐灭。十二月己酉，日晕，北有一抱，内赤外黄白，两傍有珥下。  三年十月乙巳，日赤无光。延昌元年十月甲戌至辛卯，日初出及将没，赤白无光。
    孝明帝熙平元年三月丁丑，日出无光，至申时酉时。  神龟三年十月己巳，太史奏：自八月以来，黄埃掩日，日出三丈，色如赭，无光耀。  正元五年闰月乙酉，日晕，内赤外青，南北珥，下有抱两背，内赤外青。十二月丙申，日晕，南北有珥，上有抱一背。  孝昌三年五月戊戌，辰时晕匝，内赤外白，两珥。
    孝庄帝永安二年十月己酉，日从地下食出，亏从西南角起。
    节闵帝普泰元年三月丁卯，日月并赤赭色，天地溷浊。十一月，日晕再重。
    孝武帝太昌元年五月，日晕再重。十月辛酉朔，日从地下食出，亏从西南角起。
    後周武帝保定五年正月辛卯，白虹贯日，占曰：“为兵丧。”  天和元年二月庚午，日斗，光遂散，日乌见。十月辛卯，黑贯日。  建德二年二月辛亥，白虹贯日。占曰：“臣谋君，不出三年。”又曰：“近臣为乱。”後年。卫王直举兵反。  六年十一月甲辰，日晡时日，中有黑子，大如杯。占曰：“君有过而臣不谏，人主恶之。”
    宣帝大成元年正月丙午、癸丑，日皆有背。占曰：“臣为逆，有反叛，边将去之。”又曰：“卿大夫欲为主。”其後，隋公作霸，尉迟迥、王谦、司马消难等举兵。
    静帝大象元年二月癸未，日将出入时，其中并有乌色，大如鸡卵，经四日乃灭。
    隋文帝开皇九年正月己巳，白虹夹日。占：“臣背主。”又“无德者亡”。是月灭陈。  仁寿四年七月乙未，日青无光，八日乃复。占：“主势夺。”又“日无光，有死王。”丁未，上崩。汉王谅反，杨素讨平之。皆兵丧亡国死王之应。
    炀帝大业十三年十一月辛酉，日光四散如流血。占曰：“贼入宫，主以急兵见伐。”又曰：“臣逆君。”明年三月，宇文化及等弑帝，诸王及幸臣并被弑。
    唐太宗贞观初，突厥有五日并照。  二十三年三月，日赤无光。李淳风曰：“日变色，有军急。”又曰：“其君无德，其臣乱国。”濮阳复曰：“日无光，主病。”
    高宗咸亨元年二月壬子，日赤无光。癸丑，四方，日有浊气，色赤如赭。上元二年三月丁未，日赤如赭。  永淳元年三月，日赤如赭。  文明元年二月辛巳，日赤如赭。
    武后长安四年正月壬子，日赤如赭。
    中宗景龙三年二月庚申，日色紫赤无光。
    元宗开元十四年十二月己未，日赤如赭。  二十九年三月丙午，风霾，日无光，近昼昏也。占为上刑急，人不乐生。  天宝三载正月庚戌，日晕五重。占曰：“是谓气光，天下有兵。”
    肃宗上元二月乙酉，白虹贯日。
    代宗大历二年七月丙寅，日旁有青赤气，长四丈馀。壬申，日上有赤气，长三丈。九月乙亥至於辛丑，日旁有青赤气。  三年正月丁巳，日有黄冠、青赤珥。辛丑，亦如之。凡气长而立者为直，横者为格，立於日上为冠。直为有自立者，格为有战斗。又曰：“赤气在日上，君有佞臣。黄为土功，青赤为忧。”
    德宗贞元二年闰五月壬戌，日有黑晕。  六年正月甲子，日赤如血。  十年三月乙亥，黄雾四塞，日无光。
    宪宗元和二年十月壬午，日傍有黑气如人形跪，手捧盘向，盘中气如人头。四年闰三月，日傍有物如日。五年四月辛未，白虹贯日。  十年正月辛卯，日外有物如乌。
    十一年己卯，日紫赤无光。
    穆宗长庆元年六月己丑，白虹贯日。  三年二月庚戌，白虹贯日。
    敬宗宝历元年六月甲戊，赤虹贯日。九月甲申，日赤无光。二年三月甲午，日中黑气如杯。辛亥，日中有黑子。四月甲寅，白虹贯日。
    文宗太和二年二月癸亥，日无光，白雾昏昼。十二月癸亥，有黑，与日斗。五年二月辛丑，白虹贯日。  六年三月，有黑与日如斗。庚戌，日中有黑子。四月乙丑，黑气磨日。  七年正月庚戊，白虹贯日。  八年七月甲戌，白虹贯日，日有交晕。十月壬寅，白虹贯日，东西际天，上有背。  九年二月辛卯，日月赤如血。壬辰，亦如之。  开成元年正月辛丑朔，白虹贯日。二月己丑，亦如之。  二年十一月辛巳，日中有黑子，大如鸡卵，日赤如赭，昼昏至於癸未。  五年正月己丑，日晕，白虹在东方，如玉环贯珥。三月丙辰，日有重晕，有赤气夹日。十二月癸卯朔，日傍有黑气来触。
    武宗会昌元年十一月庚戌，日中有黑子。  四年正月戊申，日无光。二月己巳白虹贯日，如玉环。
    宣宗大中十三年四月甲午，日暗无光。
    懿宗咸通六年正月，白虹贯日，中有黑气，如鸡卵。  七年十二月癸酉，白气贯日，日有重晕。甲戌，亦如之。白气，兵象也。  十四年二月癸卯，白虹贯日。
    僖宗乾符元年，日中有黑子。  二年，日中有若飞燕者。  六年十一月丙辰朔，有两日出而斗，三日乃不见。斗者，离而复合也。  广明元年，日晕如虹，黄气蔽日无光。日不可以二；虹，百殃之本也。  中和三年三月丙午，日有青黄晕。四月丙辰，亦如之。丁巳、戊午，又如之。  光启三年十一月己亥，下晡日上有黑气。  四年二月己丑，日赤如血。  庚寅改元文德。是日，风，日赤无光。
    昭宗景福元年五月，日色散如黄金。  光化三年冬，日有虹背弥旬。日有赤气，自东北至於东南。  天复元年十月，日色散如黄金。十一月，又如之。  二年二月丁丑，日有赤气，自东北至於东南。  天元年二月丙寅，日中见北斗。其占重。十一月癸酉，日中有黄晕，傍有青赤气二。  二年正月甲申，日有黄白晕，晕上有青赤背；乙酉亦如之。晕中生白虹，渐东，长百馀丈。二月己巳，日有黄白晕，如半环，有苍黑夹日，长各六尺馀，既而变，状如人如马，乃消。占曰：“背者，叛背之象。日晕有虹者为大战，半晕者相有谋。苍黑，祥也。夹日者，贼臣制君之象。变而如人者为叛臣，如马者为兵。”  三年正月辛未，日有白黄晕，上有青赤背。二月癸巳，日有黄白晕，如半环，有青赤背。
    後唐明宗天成元年，十月己丑至於庚子，日月赤而无光。  二年二月乙酉，日中有黑气，状如鸡卵。
    後晋高祖天福元年，十二月己卯朔，日有白虹二。  三年三月壬子，日有白虹。
    後周世宗显德三年十一月庚午，白虹贯日。
    《五代史 司天考》论曰：“五代乱世，文字不完，史官所记亦有详略，其日月五星之变，大者如是。日有冠珥、环晕、缨纽、负抱、戴履、背气，十日之中常七八，其繁不可胜书，而背气尤多。”
    显德七年正月癸卯，日既出，其下复有一日相掩，黑光磨荡久之。时太祖北征，知星者苗训指谓亲吏楚昭辅曰：“天命也。”是日，周恭帝逊位。
    宋太祖皇帝开宝七年正月丙戌，日有黑子二。
    真宗景德元年十二月甲辰，日有影，如三日状。占在危宿，幽州之野，时契丹请和。
    三年九月戊申，日赤如赭。占曰：“将相忧。”明年，河阳节度同平章事王显卒。四年四月甲申，日白无光。
    仁宗宝元元年十二月庚申，日赤如朱，逾二刻复。  庆历八年二月乙未，日赤无光。
    神宗熙宁十年二月辛卯，日中有黑子如李。占：“臣於君，不掩恶，令民见”，则有此变，或“王者恶之。”至乙巳散。  元丰元年闰正月庚子，日中有黑子如李，至二月戊午，凡十有九日散。十二月丙午，日中有黑子亦如李，至丁巳，凡十有二日散。二年二月甲寅，日中有黑子如李，至癸亥散。
    徽宗崇宁二年五月癸卯，日淡赤无光，至申乃复。  三年十月壬辰，日中有黑子，如枣大。  政和二年四月辛卯，日中有黑子，乍二乍三，如栗大。  八年十一月辛亥，日中有黑子如李大。  宣和二年正月已未，日蒙蒙无光。五月己酉，日中有黑子如枣大。  三年十二月辛卯，日中有黑子如李，主：“臣蔽主明。”四年二月癸巳，日蒙蒙无光。
    高宗建炎三年三月己卯朔，日中有黑子，壬寅乃消伏。占：“臣不掩君恶。”又“臣有蔽主明者。”  绍兴元年二月巳卯，日中有黑子如李大，三日而伏。主：“臣蔽主明。”六年十月壬戌，日中有黑子如李大，占“臣蔽主明”。  七年二月庚子，日中有黑子如李大，旬日乃消。四月戊申，日有黑子如前。  八年二月辛酉，日中有黑子大如枣。占：“君有过而臣不谏。”十月乙亥，日有黑子。
    孝宗淳熙十三年五月庚辰，日生黑子如枣大，至甲申日乃复。
    光宗绍熙四年十一月辛未，日生黑子。占：“祭天不顺兹为逆，厥异日中有黑子。黑子者，阴也，臣不掩君恶。”又曰，“臣有蔽主明者。”
    宁宗庆元六年八月乙未，日内生黑子如枣大，凡六日乃消伏。十一月乙酉，日又生黑子如枣大，凡二十日乃伏。时胄用事，群奸附和，蔽主明。  嘉泰二年十二月甲戌，日生黑子如枣大，至丙戌消伏。  四年正月癸未，日生黑子如枣大。开禧元年四月辛丑，亦如之。
</div>
    <div class="pagination">
<a href="文献通考_page300.html">上一页</a><span>...</span><a href="文献通考_page296.html">296</a><a href="文献通考_page297.html">297</a><a href="文献通考_page298.html">298</a><a href="文献通考_page299.html">299</a><a href="文献通考_page300.html">300</a><span class="current-page">301</span><a href="文献通考_page302.html">302</a><a href="文献通考_page303.html">303</a><a href="文献通考_page304.html">304</a><a href="文献通考_page305.html">305</a><a href="文献通考_page306.html">306</a><span>...</span><a href="文献通考_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
