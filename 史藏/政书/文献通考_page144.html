<!DOCTYPE html>
<html>
<head>
    <meta charset="UTF-8">
    <title>文献通考 - 第 144 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 144 页/共 334 页</h1>
    <div class="content">    右宣帝在位二十五年，凡十赦。
    元帝初元元年，大赦天下。三年，地动，赦天下。三年，白鹤馆灾，赦天下。永光元年，赦天下。二年二月，大赦天下。六月，赦天下。四年，赦天下。建昭二年，赦天下。四年，斩郅支，赦天下。五年，赦天下。
    右元帝在位十五年，凡十赦。
    元帝时，匡衡上疏曰：“陛下躬圣德，开太平之路，闵愚吏民触法抵禁，比年大赦，使百姓得改行自新，天下幸甚。臣窃见大赦之後，奸邪不为衰止，今日大赦，明日犯法，相随入狱，此始导之未得其务也。盖保民者，‘陈之以德义’，‘示之以好恶’，观其失而制其宜，故动之而和，绥之而安。今天下俗贪财贱义，好声色，上侈靡，廉耻之节薄，淫僻之意纵，纲纪失序，疏者逾内，亲戚之恩薄，婚姻之党隆，苟合徼幸，以身设利。不改其原，虽岁赦之，刑犹难使错而不用也。”
    成帝即位，大赦天下。建始元年，火灾，大赦天下。河平元年，赦天下。阳朔二年，大赦天下。四年，赦天下。鸿嘉三年，赦天下。永始元年，赦天下。元延元年，赦天下。绥和元年，大赦天下。
    右成帝在位二十六年，凡九赦。
    成帝时，王尊劾奏“丞相衡、御史大夫谭、知中书谒者令显等专权擅势，皆不道，在赦令前。赦後，衡、谭举奏显”云云。天子下御史问状。劾奏尊“妄诋欺非谤赦前事”。有诏左迁。
    哀帝即位，大赦天下。建平元年，赦天下。二年六月，改元，赦天下。元寿元年，大赦天下。
    右哀帝在位六年，凡四赦。
    平帝即位，诏有司无得举赦前往事。
    平帝即位，大赦天下。元始元年，日食，大赦天下。四年，立皇后，大赦天下。　五年，帝崩，大赦天下。
    右平帝在位五年，凡四赦。
    帝即位，诏曰：“夫赦令者，将与天下更始，诚欲令百姓改行洁己，全其性命也。往者有司多举奏赦前事，累增罪过，诛陷亡辜，殆非重信审刑，洒心自新之意也。自今以来，有司毋得陈赦前事置奏上。有不如诏书，为亏恩，以不道论。定著令，布告天下，使明知之。”
    △赦徒
    文帝二年，民谪作县官及货种食未入、入未备者，皆赦之。
    景帝中四年，赦作阳陵者。死罪欲腐者许之。
    武帝元封二年，封泰山，赦所过徒。
    宣帝元康元年，凤凰集，赦天下徒。五凤元年，赦徒作杜陵者。
    元帝初元四年，祠后土，赦汾阴徒。永光元年，幸甘泉，赦阳徒。
    成帝建始二年，祀南郊，赦奉郊县及中都官而彡罪徒。三年，赦天下徒。河平四年，单于朝，赦天下徒。阳朔元年，赦天下徒。鸿嘉元年，幸初陵，赦作徒。
    哀帝建平二年，赦天下徒。
    平帝元始元年，赦天下徒。二年，赦天下徒。
    △别赦
    汉高帝五年，遣使者赦田横。八年，吏有罪未发觉者，赦之。十年，太上皇崩，葬万年，赦栎阳囚死罪以下（臣瓒曰：“万年陵有栎阳县界。”）。十二年，击卢绾居，去来归者，赦之。
    惠帝六年八月，赦降。（司马氏《大事记》）
    文帝三年七月，诏：济北吏民兵未至先自定，及以军城邑降者，皆赦之，复官爵。与王兴居去来者，亦赦之。八月，赦诸与兴居反者。
    景帝三年，赦襄平侯及妻子当坐者。六月，诏：吴王濞已灭，吏民当坐濞等及逋逃亡军者，皆赦之。
    武帝建元元年，赦吴楚七国孥输在官者。元光六年，赦雁门、代郡军吏不循法者。　元封四年，祭后土，赦汾阴、夏阳、中都死罪以下。益州、昆明反，赦京师亡命，令从军。太初二年，用事介山，祭后土，赦汾阴、安邑殊死以下。
    昭帝元凤元年，赦燕王太子建、公主子文信及宗室子与燕主、上官桀等谋反父母同产当坐者，皆免为庶人。其吏为桀等所诖误，未发觉在吏者，除其罪。
    宣帝地节四年，诸为霍氏所诖误未发觉者，皆赦之。元康二年，诸触讳在令前者，赦之。
    後汉光武建武元年，大赦天下（即位）。二年三月，大赦天下。六月戊戌，大赦天下（立太子）。三年正月，大赦天下。六月壬戌，大赦天下。四年正月，大赦天下。五年正月，大赦天下。七年四月，大赦天下（日食）。中元元年，大赦天下（封禅）。
    明帝永平二年，自殊死以下，谋反大逆，皆赦除之（祀明堂）。十年四月，大赦天下。十五年四月，大赦天下，其谋反大逆及诸不应宥者，皆赦除之。
    章帝建初三年，大赦天下（祀明堂）。元和二年，大赦天下（祀明堂）。
    时赦天下系囚在四月丙子以前减罪一等，勿笞，诣金城，而文不及亡命未发觉者。郭躬上封事曰：“圣恩所以减死罪使戍边者，重人命也。今死罪亡命无虑万人，又自赦以来，捕得甚众，而诏令不及，皆当重论。伏惟天恩莫不荡宥，死罪已下并蒙更生，而亡命捕得独不沾泽。臣以为赦前犯死罪而系在赦後者，可皆勿笞，诣金城，以全人命，有益於边。”肃宗善之，即下诏赦焉。
    和帝永元十一年，大赦天下。十四年三月，大赦天下（临辟雍）。元兴元年，大赦天下（改元）。
    殇帝延平元年，大赦天下。
    安帝永初元年，大赦天下。三年正月，大赦天下（加元服）。四年四月，大赦天下。元和三年二月，大赦天下。永宁元年，大赦天下（立太子）。建光元年，大赦天下。延光元年，大赦天下（改元）。四年六月，大赦天下。
    顺帝永建元年，大赦天下。四年正月，大赦天下。阳嘉元年，大赦天下。三年五月，大赦天下。永和三年四月，大赦天下。汉安元年，大赦天下（改元）。　建康元年，大赦天下。
    质帝即位，大赦天下。本初元年六月，大赦天下。
    桓帝建和元年，大赦天下。二年，大赦天下（加元服）。和平元年，大赦天下。　元嘉元年，大赦天下。永兴元年，大赦天下。永寿元年正月，大赦天下（改元）。　三年正月，大赦天下。延熹元年六月，大赦天下。三年正月，大赦天下。四年六月，大赦天下。六年三月，大赦天下。八年三月，大赦天下。九年六月，大赦天下。
    灵帝建宁元年，大赦天下。四年正月，大赦天下。熹平元年五月，大赦天下。二年二月，大赦天下。三年二月，大赦天下。四年五月，大赦天下。五年四月，大赦天下。六年正月，大赦天下。光和元年三月，大赦天下。二年四月，大赦天下。五年正月，大赦天下。四年四月，大赦天下。五年正月，大赦天下。六年三月，大赦天下。中平元年十二月，大赦天下。三年二月，大赦天下。四年正月，大赦天下。六年四月，大赦天下。八月辛未，大赦天下。
    献帝初平元年，大赦天下。二年正月，大赦天下。三年正月，大赦天下。四年正月，大赦天下。兴平元年正月，大赦天下。二年正月，大赦天下。建安元年正月，大赦天下。二年正月，大赦天下。
    光武时，吴汉言：“愿陛下谨勿赦而已。”
    安帝永初中，尚书陈忠上言：“母子兄弟相代死者，听，赦所代者。”从之。
    王符《述赦篇》曰：“凡疗病者，必知脉之虚实，气之所结，然後为之方，故疾可愈而寿可长也。为国者，必先知民之所苦，祸之所起，然後为之禁，故奸可塞而国可安也。今日贼良民之甚者，莫大於数赦赎。赦赎数，则恶人昌而善人伤矣。何以明之哉？夫谨敕之人，身不蹈非，又有为吏正直，不避︹御，而奸猾之党横加诬言者，皆知赦之不久故也。善人君子，被侵怨而能至阙庭自明者，万无数人；数人之中得省问者，百不过一；既对尚书而空遣去者，复十六七矣。其轻薄奸宄，既陷罪法，怨毒之家冀其辜戮以解蓄愤，而反一概悉蒙赦释，令恶人高会而夸咤，老盗服臧而过门，孝子见雠而不得讨，遭盗者睹物而不可取，痛莫甚焉！夫养稂莠者伤禾稼，惠奸宄者贼良民。《书》曰：‘文王作罚，刑兹无赦。’先王之制刑法也，非好伤人肌肤断人寿命也；贵威奸惩恶，除人害也。故《经》称‘天命有德，五服五章哉，天讨有罪，五刑五用哉’；《诗》刺‘彼宜有罪，汝反脱之’。古者惟始受命之君，承大乱之极，寇贼奸宄，难为法禁，故不得不有一赦，与之更新，颐育万民，以成大化。非以养奸活罪放纵大贼也。夫性恶之民，民之豺狼，虽得放宥之泽，终无改悔之心。旦脱重梏，夕还囹圄，严明令尹，不能使其断绝。何也？凡敢为大奸者，才必有过於众，而能自媚於上者也。多散诞得之财，奉以谄谀之辞，以转相驱，非有第五公之廉直，孰不为顾哉？论者多曰：‘久不赦则奸宄炽而吏不制，宜数肆眚以解散之。’此未昭乱之本源，不察祸福之所生也。”
    昭烈章武元年，即皇帝位，大赦。
    後主元年，即位，大赦。建兴十二年，丞相亮北征，卒於军中，师还，大赦。延熙元年，立皇后，大赦。九年秋，大赦。
    大司农河南孟光责大将军费曰：“夫赦者，偏枯之物，非明世所宜有也。衰敝穷极，必不得已，然後乃可权而行之耳。今主上仁贤，百僚称职，何有旦夕之急而数施非常之恩，以惠奸宄之恶？”谢之。初，丞相亮时，有言公惜赦者，亮答曰：“治世以大德，不以小惠，故匡衡、吴汉不愿为赦。先帝亦言：‘周旋陈元方、郑康成间，每见启告治乱之道悉矣，曾不语赦也。若刘景、季玉父子，岁岁赦宥，何益於治！’”由是蜀人称亮之贤，知不及焉。
    陈寿评曰：“诸葛亮为政，军旅数兴而赦不妄下，不亦卓乎！”
    致堂胡氏曰：“赦之无益於治道也，前贤言之多矣，而终不能革，至按以常典而行之於其，有吉庆、克捷、祥瑞、祈祷之事，则又赦焉。不信二帝三王之法而循後世之制是何也？其说多矣。始受命则赦，改年号则赦，获珍禽奇兽则赦，河水清则赦，刻章玺则赦，立皇后则赦，建太子则赦，生皇孙则赦，平叛乱则赦，开境上则赦，遇灾异则赦，有疾病则赦，郊祀天地则赦，行大典礼则赦。或三年一赦，或比岁一赦，或一岁再赦三赦。赦令之下也，有罪者除之，有负者蠲之，有滞者通之；或得以荫补子孙，或得以封爵祖考，大概如是而已耳。明哲之君则赦希而实，昏乱之世则赦数而文。希者尚按故事而不能尽去也，数者则意在邀福而归诸已也；实者有罪必除有负必蠲也，文者虽有是言而人不被其泽也。复有奸宄擅权者，以急征暴赋多狱无罪归之上，而施行宽宥，布宣惠心，自我请之。由是数者而论，赦为有益乎？为无益乎？人君诚以明哲自期而以昏乱为戒，则所谓按故事而释有罪者尚在所议。故事有是有非，岂可尽循？罪人若审有罪，岂可尽贷有罪，岂可而贷？则善人奈何？甲杀乙而遇赦，乙巳不可复生，而甲得不死，以赦为偏枯者，此也。若曰乙巳不辜而死矣，吾未知甲之果当杀之乎，抑疑似也，则援‘宁失不经’之文而赦之，以为从厚，而终不恤乙之无辜，以赦为偏枯者，此也。百姓负租，或以旱，或以贫，或以已纳而不为之除籍，或为官司所抑，代人而输，其事非一。每下赦令，未尝不蠲也，而百姓有‘黄纸放，白纸催’之言，自古如此。则以著於甲令者曰：‘凡蠲旱税，不得过若干分。’而赦令则曰：‘岁大旱，其尽蠲之。’百姓喜於尽蠲之文，而不知令甲之有限也，则相与怨其上曰：‘黄纸之放，特绐我耳！’此又偏枯之甚者也。奸宄乱贼之人，知赦之可拟也。则甫期而为奸宄乱贼之事，侥亻幸贷释，不可胜数矣。亦或病其然，则下令曰：‘凡距赦若干日而杀人，是待赦也，不得以赦原。’先为远期焉。而奸宄乱贼之人，有财可行，有力可援，有反可恃，有来可使。一入囹圄，用是数者，迁延稽故，终以无事。而捕寇之吏，被伤之主，发觉之人，往往反坐。於是良善困於奸宄，闾里怵於乱贼，喑鸣饮气，无路伸吐，此又偏枯之甚者也。灵帝行冠礼，大赦天下，而党人不与焉。自是後凡五赦，而益增五族之锢，又五赦而黄巾起。不得已，乃赦党人。党人纵有罪，不轻於十赦之恶逆乎？况党人无罪，而愿忠於君，志除奸凶，以清天下者也；乃经十赦，不得已而後赦，此岂直偏枯而已！举四肢皆废矣。四肢尽废，头首兀然，其能不为人所ㄏ击曳挽而仆乎？於是董卓角之，袁绍掎之，曹操靡之。献帝为所挟而不得赦，伏后为所弑而不得赦，二皇子为所弑而不得赦。语赦至此，无益明矣。明哲之君，监失而思得，舍非而从是，莫若兼用虞舜、《大易》、《吕刑》、《周官》之法，则虽旷岁而不一赦，一年而十百赦，无不可者。舜之法曰‘眚灾肆赦’，谓有目病而害加乎人者也。《大易》之法曰‘君子以赦过宥罪’，过误则直肆之，罪咎则稍宽之而已。《吕刑》之法曰，五刑五罚之疑而不明者则赦，无疑则不赦矣。周公之法曰，赦幼弱、老耄、{春心}愚，非此三者则不赦矣。鲁国肆大眚，《春秋》非之以，其无谓而尽赦也。取正乎孔子，略法乎虞、周、《大易》之训，则刑罚尽道，可以代天之春生秋杀矣。夫吴汉，攻战之士也，临终献言，劝光武以勿赦；陈寿，於孔明有憾者也，而称誉不赦之卓。况为天下国家者，可不如吴汉、陈寿之见乎！”
    十二年四月，大赦。十四年冬，大赦。十七年春，大赦。十九年，大赦。二十年，大赦。景耀元年，大赦（改元）。四年冬，大赦。六年，大赦（改元炎兴）。
    ●卷一百七十二 刑考十一
    ○赦宥
    魏文帝即位，改元黄初，大赦。五年，东巡，幸许昌宫。为水军，亲御龙舟，循蔡、颍，浮淮，幸寿春。扬州界将吏士民，犯五岁刑以下，皆原除之。至广陵，赦青、徐二州。
    明帝即位，大赦。二年，赦系囚非殊死以下。五年，皇子生，大赦。青龙二年，大赦。景初元年，大赦。二年，大赦。
    齐王即位，正月大赦。八月，以帝亲政，大赦。四年，立皇后，大赦。嘉平元年，诛曹爽，大赦。三年，大赦。四年，立皇后，大赦。六年二月，诛李丰、夏侯元大赦。四月，立皇后，大赦。
    高贵乡公即位，大赦。二年，诛母邱俭、文钦，特赦淮南士民为俭、钦所诖误者。又以陇右四郡及金城连年受敌，或亡叛投贼，其亲留在本土不安者，特赦之。　甘露二年五月，诛诸葛诞，赦淮南将吏士民为诞所诖误者。九月，大赦。
    陈留王即位，大赦。景元四年，平蜀，特赦益州士民。咸熙元年，诛锺会，特赦诸在益土者。二年，大赦。
    晋武帝泰始元年，受禅即位，大赦。逋债负皆勿收，除旧嫌，解禁锢，亡官失爵者悉复之。四年，大赦。五年，曲赦交、九真、日南五岁刑。六年，赦五岁刑以下。七年，雍、梁、秦三州饥，赦其境内殊死以下。又曲赦益州南中四郡殊死以下。八年，大赦。咸宁元年春，大赦，改元。二年二月，赦五岁刑以下。十月，立皇后，大赦。五年，大赦。太康元年，平吴，大赦。五年，大赦。十年，太庙成，祭，大赦。
    惠帝即位，大赦。永平元年，诛杨骏，大赦。二年，大赦。四年，赦寿春、上谷居庸、上庸地震被灾者。六年，大赦。十年，曲赦雍、凉二州。八年，大赦。永康元年正月，大赦。四月，赵王伦等废贾后，大赦。八月，曲赦洛阳。十一月，立皇后，大赦。永宁元年四月，赵王伦诛，帝复位，大赦。六月，立皇太孙，大赦。　八月，大赦。泰安元年，赦司、冀、兖、豫四州。十二月，河间王表诛齐王ぁ。大赦。二年，赦五岁刑。九月，张方入京师，大赦。十二月，张方杀长沙王，大赦。　永兴元年正月，大赦，改元。三月，立成都王颖为皇太弟，大赦。七月戊戌，陈讨颖，大赦。庚申，颖败王师，大赦。八月，张方迎帝幸其营，大赦。十一月，方劫帝幸长安，大赦。十二月，立豫章王炽为太弟，大赦（是岁大赦凡七）。二年，大赦。光熙元年，大赦。
    怀帝即位，大赦。永嘉元年正月，大赦，改元。三月，立皇太子，大赦。二年正月，大赦。十二月，大赦。三年，曲赦河南郡。四年正月，大赦。
    愍帝，永嘉六年，入长安为皇太子，大赦。建兴元年，即位，大赦。二年，大赦。三年四月，大赦。六月，大赦。
    元帝建武元年，即晋王位，大赦。大兴元年，即皇帝位，大赦。二年，大赦。永昌元年，大赦，改元。四月，王敦反，入石头。大赦。
    明帝即位，大赦。二年正月，赦五岁刑以下。十月，诛王敦，大赦；惟敦党不原。三年，立皇太子，大赦。
    成帝即位，大赦。咸和元年二月，大赦，改元。十月，赦百里内五岁以下刑。三年二月，苏峻反，入石头，大赦。四年，诛苏峻，大赦。五年正月，大赦。七年正月，大赦。八年正月，赦五岁刑以下。咸康元年，加元服，大赦。二年，立皇后，大赦。五年正月，大赦。六年三月，大赦。八年正月，大赦。
    康帝即位，大赦。建元元年十一月，大赦。
    穆帝即位，大赦。永和二年正月，大赦。三年，大赦。五年正月，大赦。九年正月，大赦。升平元年正月，帝加元服，大赦。八月，立皇后，大赦，逋租宿负皆勿收。五年正月，大赦。
    哀帝即位，大赦。隆和元年正月，大赦。兴宁元年二月，大赦。
    废帝即位，大赦。太和元年，曲赦梁、益二州。三年三月，大赦。六年四月，大赦。
    简文帝即位，大赦。
    孝武帝即位，大赦。宁康二年正月，大赦。三年正月，大赦。太元元年正月，帝加元服，大赦。五月，以地震大赦。四年正月，大赦。五年四月，赦五岁刑以下。六月，以比岁荒歉，大赦，自太元三年以前逋租宿债蠲除之。六年赦五岁刑以下。七年八月，大赦。八年三月，大赦。十二月，以破苻坚，大赦。　九年十月，以元象乖度，大赦。十一年三月，大赦。十二年正月，大赦。十五年三月，大赦。十七年正月，大赦，除逋租宿债。
    安帝即位，大赦。隆安二年十月，大赦。四年正月，大赦。七月，大赦。元兴元年正月，大赦。十二月，桓元擅政，曲赦广陵、彭城大逆以下。三年三月，刘裕讨桓元，置留台，承制大赦，惟桓元一族不宥。五月，帝反政於江陵，大赦，凡诸畏逼屈事逆命者，一无所问。义熙元年，大赦，改元，唯桓元、桓振一族及同党不在原例。三年春，大赦。五年正月，大赦。六年五月，大赦。八年九月，大赦。十一年正月，大赦。九月，大赦。十二年，以伐姚泓，大赦。十四年正月，大赦。
    恭帝即位，大赦。
    宋武帝即位，大赦，改元。逋租宿债勿收。其犯乡论清议、赃淫盗，一皆荡涤，与之更始。长徒之身，特皆原遣。亡官失爵，禁锢夺劳，一依旧准。
    裴子野论曰：“昔重华受终，四凶流放；武王克殷，顽民迁洛：天下之恶一也。乡论清议，除之过矣。”
    其年八月，立皇太子，赦见罪人。二年正月，祀南郊，大赦。
    裴子野曰：“夫郊祀天地，修岁事也。赦彼有罪，夫何为哉！”
    三年，诏刑罪无轻重，悉原之。
    少帝即位，大赦。景平元年正月，大赦，改元。二年五月，傅亮等以太后令废帝，是日，赦死罪以下。
    文帝即位，大赦，改元。元嘉二年，帝亲政，祀南郊，大赦。三年正月，讨谢晦，大赦。四年正月，曲赦建业百里内。六年，立皇太子，大赦。八年六月，大赦。　十年正月，大赦。七月，曲赦梁、益、秦三州。十一年，曲赦梁、南秦二州剑阁以北。十二年正月，大赦。十三年三月，大赦。十四年正月，祀南郊，大赦。十六年，皇太子冠，大赦。十七年十月，大赦。十九年四月，大赦。二十一年，亲耕籍田，大赦。二十三年四月，大赦。二十四年正月，大赦。二十六年三月，大赦。二十七年十一月，大赦。
    孝武以元嘉三十年四月即位，大赦。五月，曲赦建业二百里内。孝建元年，大赦，改元。三年，皇太子纳妃，大赦。大明元年，大赦，改元。三年，讨诛竟陵正诞，大赦。七年二月，大赦。十一月，曲赦南豫州殊死以下。十二月，大赦。
    前废帝即位，大赦。景和元年正月，大赦，改元。十一月，大赦。
    明帝即位，大赦。三年，曲赦豫、南豫、青、冀四州。
    後废帝即位，大赦。元徽元年，大赦，改元。
    顺帝即位，大赦。
    齐高帝受禅即位，大赦。弛逋债及犯乡论清议、赃淫盗者，荡涤如宋初。二年，大赦。
    武帝即位，大赦。永明元年，祀南郊，大赦，改元。三年，祀南郊，赦三百里内，罪应入重者降一等，馀依赦制。四年，宥殊死以下。七年，祀南郊，大赦。八年，大赦。十一年，曲赦南兖、兖、豫、司、徐五州。
    废帝即位，大赦。隆昌元年，大赦，改元。
    海陵王即位，大赦。
    明帝即位，大赦，改元。建武四年，大赦。
    东昏侯永元元年，大赦，改元。二年，曲赦都下及徐、兖二州。三年，祀南郊，大赦。和帝即位，大赦。
    梁武帝受禅即位，大赦一如宋齐。天监二年，祀南郊，降死囚以下，曲赦益州。三年，大赦。四年，祀南郊，大赦。五年，大赦。七年，以皇子绎生，赦大辟以下未结正者。八年，祀南郊，大赦。十年，祀南郊，大赦。十一年，曲赦扬、徐二州。十二年，祀南郊，赦大辟罪以下。十四年，皇太子冠，大赦。　十六年，耕籍田，赦罪人。十七年，大赦。十八年，受佛戒，赦罪人。普通元年正月，大赦。二年，祀南郊，大赦。三年，大赦。四年，祀南郊，大赦。六年正月，祀南郊，大赦。七月，大赦。七年，赦死罪以下。大通元年，曲赦东豫州。中大通元年正月，祀南郊，大赦。十月，设无遮会，大赦。三年，祀南郊，大赦。五年，祀南郊，大赦。大同元年，大赦。三年正月，祀南郊，大赦。八月，设无碍食，大赦。四年，大赦。六年，曲赦司、豫、徐、兖四州及都下。十年，大赦。中大同元年，大赦。太清元年正月，祀南郊，大赦。四月，舍身，大赦。二年，曲赦交、爱、德三州及南豫州。
    简文帝即位，大赦。大宝元年，大赦，改元。
    元帝即位，大赦。
    敬帝即位，大赦。太平元年，大赦。
    陈武帝受禅即位，大赦一如宋、齐、梁故事。永定二年，祀南郊，大赦。
    文帝即位，大赦。天嘉元年，大赦，改元。三年，大赦。四年九月，曲赦都下。　十二月，大赦。五年，曲赦都下及建安、晋阳二郡。六年，曲赦都下。天康元年，大赦。废帝即位，大赦。光大元年，大赦。改元。
    宣帝太建元年，即位，大赦。二年，大赦。三年，大赦。四年，大赦。六年，赦江右、淮北诸州。十年，大赦。十一年，大赦。
    後主太建十四年正月即位，大赦。七月，大赦。至德元年，大赦，改元。二年十一月，大赦。三年，大赦。四年，大赦。正明元年，大赦。
    後魏道武帝天兴元年，定国号为魏，大赦，改元，迁都平城。二年，曲赦京师。天赐元年，大赦。
</div>
    <div class="pagination">
<a href="文献通考_page143.html">上一页</a><span>...</span><a href="文献通考_page139.html">139</a><a href="文献通考_page140.html">140</a><a href="文献通考_page141.html">141</a><a href="文献通考_page142.html">142</a><a href="文献通考_page143.html">143</a><span class="current-page">144</span><a href="文献通考_page145.html">145</a><a href="文献通考_page146.html">146</a><a href="文献通考_page147.html">147</a><a href="文献通考_page148.html">148</a><a href="文献通考_page149.html">149</a><span>...</span><a href="文献通考_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
