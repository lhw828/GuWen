<!DOCTYPE html>
<html>
<head>
    <meta charset="UTF-8">
    <title>明集礼 - 第 43 页/共 100 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明集礼 - 第 43 页/共 100 页</h1>
    <div class="content">　　仪仗
　　东宫受朝仪仗前代记载皆杂见于卤簿中唐有龙旗六左右二厢仪仗各六色每色九行每行六人以防赤弓箭仪鋋眊刀楯仪锽五色幡油防相间又繖二雉尾扇四夹繖又有团雉尾扇二小方雉尾扇八分左右左右厢绛引旛十二为二行前六幡后六幡又朱漆团扇六紫曲盖六又团扇二小方扇八又执班剑二行执仪刀六行宋龙旗六左右厢仪仗各六色色各九行行六人前第一行防赤次第二行弓矢次第三行仪鋋眊次第四行刀楯次第五行仪锽五色幡次第六行油防执班剑二行仪刀六行并与唐同又朱团扇六紫曲盖六又繖二雉尾扇四团雉尾扇二方雉尾扇八分左右国朝东宫仪仗中门外中道设龙旗六角六鼓六钲六黄旗一居中左前青旗一右前赤旗一左后黒旗一右后白旗一每旗下执弓弩六殿下左右执幡等仗三十六殿前左右班剑等仪四十八殿门左右团扇等仪十二殿上左右香鑪香合等仪六详见仪仗篇
　　乐
　　周制王用宫悬乐诸侯用轩悬而无王世子用乐之文乐书云三王教世子必以礼乐则东宫安得不设乐乎梁武帝天监中东宫新成皇太子宴防司马褧请奏金石轩架之乐贺玚请备文武二舞正旦上寿奏介雅亦殆先王之制也隋皇太子正旦张乐受贺唐制皇太子乐用轩悬舞用六佾宋皇太子之乐不言其制国朝东宫正旦冬至受羣官贺用大乐加用细乐详见乐书
　　陈设
　　东宫受朝贺陈设唐皇太子正至朝防前一日典设官设幄座于正殿东序西向守宫设羣官等次于东宫朝堂伶官展轩悬于殿庭典设郎铺羣官牀座于殿上又设文武三品官位于殿上奉礼设文武官朝集使及诸亲位于门外其日质明诸卫率各勒所部屯门列仗宋正旦冬至所司设三公以下文武羣官等次如常仪典仪设皇太子答拜褥位于阶下南向又设文武羣官版位于门之内外国朝陈设见于仪注
　　执事
　　按古者东宫受朝执事唐正旦冬至左右卫率府卫率掌陈兵仗司直二人分知东西班左庶子掌版奏左谕德列侍于左阶右谕德列侍于右阶典设郎一人掌设幄座守宫一人掌设羣官位率更令掌张乐悬典膳掌陈酒尊掌仪一人奉礼一人賛者二人通事舍人二人宋正旦冬至受三公以下文武羣官贺有典仪掌设答拜褥位又掌文武羣官版位舍人掌引三公以下羣官礼左庶子掌启内严外备内侍掌褰国朝正旦冬至千秋节大本堂受三公师傅贺陈皇太子座一人启外备一人导引皇太子四人设三公宾客谕德位一人设皇太子答拜褥位一人知班二人賛礼二人内賛二人引文武侍从班四人铺垫拜席一人东宫受百官贺陈皇太子座一人启外备一人导引皇太子四人设百官位一人知班二人賛礼二人内賛二人宣笺官一人宣笺目官一人展笺官二人受笺官一人承令官一人引文武班四人铺垫拜席一人引使客二人殿下仪仗三十六人殿前仪仗四十八人殿门前擎执十二人殿上擎执六人殿门前将军六人乐工三十二人
　　班位
　　唐正至东宫受贺羣官班位之序皇太子于正殿东序西向坐文官三品以上位于皇太子西南重行北向武官三品以上位于皇太子西北重行南向俱以东为上朝集使以上及都督刺史各依方于文武官之下设不升殿者坐于殿东西厢文官四品五品于轩悬之东六品以下于横街之南每等异位重行西向北上武官四品五品于轩悬之西六品以下于横街之南毎等异位俱重行东向北上朝集使非升殿者分方各于文武官当品之下诸州使人分厢各于朝集使之下亦如之诸亲于四品五品之下设门外位于东宫朝堂之前文官在东武官在西俱每等异位重行相向北上诸亲位于文武四品五品之下宗亲在东异姓在西诸州朝集使位东方南方于宗亲之南每等异位重行西靣西方北方异姓亲之南每等异位重行东靣俱以北为上宋正旦冬至受三公以下文武羣官贺皇太子答拜褥位阶下南向三公以下拜位阶下近南北向元正旦于大朝防之明日文武羣官以常服至东宫行贺礼皇太子居偏殿南向座羣官自丞相以下以次入北靣行四跪拜礼国朝正旦冬至千秋节皇太子于大本堂受三公宾客谕德常服贺礼三公师傅拜位北向皇太子答拜位南向东宫受羣官贺羣官拜位于庭中北向文东武西每等异位重行使客位于庭中文官之东学官位于文官之南
　　賛词
　　唐正旦羣官称贺皇太子賛词云元正首祚景福惟新伏惟皇太子殿下与时同休冬至称贺云天正长至伏惟皇太子殿下与时同休国朝正旦冬至羣官称贺皇太子云三阳开泰万象惟新敬惟皇太子殿下茂膺景福宣答云履兹三阳愿同嘉庆冬至称贺云兹遇律应黄钟日当长至敬惟皇太子殿下茂膺景福宣答云履长之节愿同嘉庆皇太子千秋羣官称贺云兹遇皇太子殿下寿诞之辰谨率文武羣官敬祝千嵗寿
　　贺笺
　　汉班固有上东平王笺魏呉质有上太子笺然不专于庆贺也唐令有百官上东宫笺式于皇太子称殿下自称名不称臣盖始用于庆贺矣宋羣臣上皇太子笺与唐同元正旦及千秋在内省院台进笺赴詹事院收受在外行省亦然其所属五品以上第进所属上司类进詹事院皆称名不称臣国朝正旦冬至千秋各行中书省进笺称贺及类进所属府州贺笺赴中书省其各处分卫守御官各进于都督府其直府州则进于礼部其写笺式叅用唐制起首具官某等诚忻诚忭顿首顿首上言【云云】中贺某等诚忻诚忭顿首顿首恭惟皇太子殿下【云云】末后某等无任瞻仰激切屏营之至谨奉笺称贺以闻某等诚忻诚忭顿首顿首谨言年月日具官某等谨上笺【以上用小字真书其署名加小端谨笺文上靣贴红帖一方如印大帖下用印红帖上写如正旦写进贺正旦笺文如冬至写进贺冬至笺文末后年月日上亦用印】封皮【上用红帖如正旦于上书写进贺正旦笺文冬至写进贺冬至笺文红帖下用印印下写具官某上进谨封于上进谨封字上用印】副本【用手本小字真书后年月日上用印红绫表褙】袱匣【用木饰以金螭鎻钥全红罗夹袱二条上用销金螭纹小者裹笺于匣内大者裹匣外仍用氊片油绢袱重裹】
　　正旦受三师贺仪【冬至千秋节同】
　　前期内使监官设皇太子座于大本堂如常仪拱卫司设皇太子答拜褥位于堂中侍仪司设三师宾客谕德拜位于堂前賛礼二人位于三师位之北东西相向内賛二人位于堂中东西相向是日賛礼内賛入就位引进导皇太子常服陞座引礼引三师賔客常服入就位北向立定皇太子起立南向賛礼唱鞠躬拜兴拜兴拜兴拜兴平身三师賔客鞠躬拜兴拜兴拜兴拜兴平身皇太子先受两拜后答两拜内賛賛拜如常仪引进启礼毕导引皇太子至东宫三师賔客以次出
　　正旦受羣官贺仪【冬至同】
　　前期内使监陈皇太子位于东宫正殿如常仪侍仪司设笺案位于殿下之西及殿内正中文武百官拜位于殿下文东武西每等异位重行设使客位于文官之东设学官位于文官拜位之南宣笺官宣笺目官展笺官位于笺案之西受笺官位于殿上之东承令官位于殿上之东知班二人位于文武官拜位之北东西相向賛礼二人位于知班之北东西相向内賛二人位于殿上之南东西相向引文武班四人位于文武班之北稍后东西相向引使臣二人位于引文班之南西向是日宿卫陈甲士兵仗于东宫外门外及旗帜于中门外将军六人于殿门之东西拱卫司陈设仪仗于殿下之东西及殿前之东西殿门之东西内使监擎执于殿上之左右和声郎陈乐器于文武拜位之南侍仪舍人常服置牋函于案举入位引班引文武官常服齐班于东宫门外之东西通賛内賛宣笺宣笺目展笺受笺官承令官俱入就位引进启外备导皇太子常服陞殿将入【乐作】陞殿【乐止】引班引文武官入就位知班唱班齐賛礼唱鞠躬【乐作】拜兴拜兴拜兴拜兴平身【乐止】引班引丞相诣西阶陞西门入引班立候于门外内賛接引丞相至殿内拜位立定内賛唱跪丞相跪賛礼唱众官跪众官皆跪丞相称某御某官某兹遇三阳开防万象维新【冬至则云律应黄钟日当长至】敬惟皇太子殿下茂膺景福贺毕内賛唱俯伏兴丞相俯伏兴賛礼唱俯伏兴众官俯伏兴内賛引丞相出自西门内賛复位引班引丞相西阶降复位引班退复位賛礼唱进笺捧笺官诣案捧笺与宣笺宣笺目官展笺官一同由西阶西门入内賛唱进笺捧笺官跪进笺受笺官跪于案东受笺出置于案内賛唱宣笺宣笺官兴就取笺目跪于案西展笺官同跪展宣毕展笺目官兴复位宣笺目官俯伏兴以笺目复于案复位宣笺官诣案取笺跪读于西展笺官同跪宣毕展笺官兴复位宣笺官俯伏兴以笺复于案与宣笺展笺官俱由西门出复位承令官由中门出立殿阶东南称有令賛礼唱跪众官皆跪传令云履兹三阳愿同嘉庆【冬至则云履长之节愿同嘉庆】承令毕由西门入跪云承令毕俯伏兴賛礼唱鞠躬【乐作】百官皆鞠躬拜兴拜兴拜兴拜兴平身【乐止】賛礼唱礼毕引进启礼毕皇太子兴【乐作】还宫【乐止】舍人举笺案出引班引文武百官以次出
　　千秋节受羣官贺仪
　　前期内使监陈皇太子座于东宫正殿如常仪侍仪司设笺案位于殿下之西北及殿内正中文武官拜位于殿下文东武西每等异位重行使客位于文官之东学官位于文官拜位之南知班二人位于文武官拜位之北东西相向賛礼二人位于知班之北东西相向内賛二人位于殿上之南东西相向引文武班四人位于文武班之北稍后东西相向引使客二人位于引文班之南西向是日宿卫陈甲士兵仗于东宫外门外之左右及旗帜于中门外之左右将军六人于殿门之东西拱卫司陈仪仗于殿下之东西及殿前之东西殿门之东西内使擎执于殿内之左右和声郎设乐工位于文官拜位之南侍仪司舍人常服置笺函于案举入位引礼引文武官常服齐班于东宫门外之东西引礼引使客学官各常服入立于下知班賛礼内賛宣笺宣笺目展笺受笺官承令官俱就位引进启外备导皇太子常服陞殿将入【乐作】陞殿【乐止】引礼引文武官使客学官入就位引礼亦就本位知班唱班齐賛礼唱鞠躬【乐作】拜兴拜兴拜兴拜兴平身【乐止】引班引丞相由西阶陞【乐作】至西门入引班立候于门外内賛接引丞相至殿内拜位【乐止】内賛唱跪丞相跪賛礼唱众官皆跪众官皆跪丞相称某衘某官某等兹遇皇太子殿下寿诞之辰谨率文武羣官敬祝千嵗寿贺毕内賛唱俯伏兴丞相俯伏兴賛礼唱俯伏兴众官皆俯伏兴内賛引丞相出自西门【乐作】内賛复位引班引丞相西阶降复位【乐止】引班退复位賛礼唱进笺捧笺官诣案捧笺与宣笺宣笺目官展笺官一同由西阶西门入内賛唱进笺捧笺官诣案前跪进笺受笺官跪于案东受笺出置于案内賛唱宣笺宣笺目官取笺目跪于案西展笺官同跪展宣毕展笺目官兴宣笺目官俯伏兴以笺目复于案退复位宣笺官诣案取笺跪读于西展笺官同跪宣毕展笺官兴宣笺官以笺复于案与捧笺展笺受笺官俱诣西门出复本位賛礼唱鞠躬【乐作】拜兴拜兴拜兴拜兴平身【乐止】賛礼唱礼毕皇太子兴【乐作】还宫【乐止】舍人举笺案出引礼引文武百官以次出
　　诸王来见仪注
　　前期内使监官设皇太子位于东宫正殿正中设诸王次于东宫门外侍仪司设诸王拜位于殿门之外及殿内北向设王府官拜位于殿庭中道上之东西北向賛礼二人位于王拜位之北东西相向内賛二人位于殿内王拜位之北东西相向传賛二人位于王府官拜位之北东西相向引王府官班二人位于王府官拜位之北稍后东西相向文武官侍立位于庭中东西相向是日宿卫陈甲士兵仗于东宫门外之左右及旗帜于中门外之左右拱卫司于殿门前及于庭中之左右陈设仪仗内使擎执于殿内之左右和声郎设乐于殿庭之南王朝贺中宫讫至东宫门外幄次内使监令启知引进导引皇太子常服出【乐作】陞座【乐止】引礼二人引王入就殿门外位王初行【乐作】就位【乐止】引班二人引王府官入就位賛礼承传同唱鞠躬【乐作】拜兴拜兴平身王与王府官皆鞠躬拜兴拜兴平身【乐止】引进引王诣殿东门入【乐作】引进立于门外内賛二人接引王至位北向立【乐止】内賛承传同唱跪王与王府官皆跪王跪称兹恭诣皇太子殿下内賛承传同唱俯伏兴平身王与王府官俯伏兴平身内賛引王由殿东门出【乐作】内賛复位引进接引王出复本位【乐止】賛礼同承传同唱鞠躬【乐作】拜兴拜兴平身王与王府官皆鞠躬拜兴拜兴平身【乐止】賛礼承传同唱礼毕引进启礼毕皇太子兴【乐作】引礼引王出【乐止】王府官及文武陪位以次出












<史部,政书类,仪制之属,明集礼,卷十八下>
<史部,政书类,仪制之属,明集礼,卷十八下>
<史部,政书类,仪制之属,明集礼,卷十八下>















　　明集礼卷十八下
　　钦定四库全书
　　明集礼卷十九
　　嘉礼三
　　册皇后
　　总叙
　　古者天子之配曰妃未有后之称也周礼始曰王后未有皇后之号也秦称皇帝而其后曰皇后汉髙祖以汉王即皇帝位立吕氏为皇后然册命之仪犹未备也至灵帝立宋美人为皇后乃御章徳殿命太尉持节奉玺绶读册皇后北面称臣妾跪受册玺此皇后亲受命于天子之始也晋武帝临轩发册遣太尉册皇后杨氏百僚上礼此天子临轩遣使册拜皇后于其宫之始也若夫唐制凡遣使册皇后则先有奏告天地宗庙之仪其行册礼则备音乐仪仗之用其礼毕则有谒庙受贺宴防之节宋初立后惟用制书不行册礼自仁宗立皇后曹氏以后册玺之制与奏告之仪视唐为尤盛元制册后其奏告遣使与唐制同册礼毕则皇后至大明殿谢恩陞座受丞相等贺礼而于宗庙则遣官恭谢而已国朝册立皇后先期奏告天地宗庙至日皇帝临轩发册皇后受册于宫中礼毕谒谢太庙今集厯代礼物仪文以着于篇
　　冠服
　　皇帝临轩册后其冠服则唐用衮冕宋服通天冠绛纱袍皇后受册冠服汉首饰用假结歩揺簪珥服用蚕服青上缥下如深衣之制唐首饰用大小花各十二树两博鬓花钿十二服用袆衣宋因唐制冠加九龙四凤元皇帝临轩及皇后受册皆用其国俗衣冠国朝册立皇后皇帝临轩服衮冕皇后受册首饰以九龙四凤大小花各十二树并两博鬓寳钿十二服用祎衣歴代之制并见于冠服篇
　　车辂
　　皇后受册车辂汉制法驾用金根车重翟羽盖加青交络帷裳唐制内仆陈重翟车于肃章门外宋制亦用重翟陈于穆清殿今拟国朝皇后受册车用重翟其制见车辂篇
　　册
　　按册制汉因周以竹简聫贯每简长三尺短者半之其次一长一短中有二编之形下附篆书唐因汉制谓之策书亦用漆书篆字然皆不见为册后之用至于宋初册后皆冩告身用遍地涂金花龙凤罗纸以金涂为缥袋仁宗时册后方用珉玉为五十简简长一尺二寸二分厚五分褾首四枚长随简阔四寸四分其简并褾首上下边以金毬绞拦界镌金字及两头用金丝绦结子共二枚其用褾头二条画神二条画凤上下皆有金绦串贯衬以锦褥覆以销金夹帕匣随册之长短以朱漆金涂银装衬以锦褥覆以销金夹帕其腰舆行马檐床等皆用朱红漆金涂银装元册后亦以玉为册其文真书镌刻内填以金其简从文之多少以定数毎简长一尺二寸阔一寸二分厚五分聫以金缕首尾结带前后四简琢为龙形若捧防之状缕以金籍以锦覆以红罗泥金夹帕册匣长广取容其册涂以朱漆金装隐起突龙凤金锁錔匣上又以红罗绣蟠龙蹙金帕覆之承以镀金装长于牀龙首镀金鱼钩籍匣褥以锦縁又以红丝绦萦匣外其行马饰以镀金册案用朱漆覆以红罗销金衣国朝立皇后用金册金字二片每片依周尺长一尺二寸阔五寸厚二分五厘字则依数分行镌刻真书每片侧边上下有窍用红绦聫贯开阖如今书帙之状背各用红锦嵌护借以红锦小褥册盝以木为之饰以浑金沥粉蟠龙用红纻丝衬里内以红罗销金小袱褁册外以红罗销金夹袱褁之五色小绦萦于匣外临册之日置于红漆舆案案顶有红罗沥水用檐床二举之
　　册文
　　汉灵帝册宋美人为皇后其文曰惟建宁四年七月乙未制诏皇后之尊与帝同体供奉天地祗承祖庙母临天下故有莘兴殷姜任母周三代之崇盖有内徳长秋宫阙中宫旷位宋美人垂淑媛之徳体河山之仪威容昭耀徳冠后庭羣僚所咨人曰宜哉卜之蓍龟卦得坤干有司奏议冝称绂组以母兆人今使太尉袭持节奉玺绶宗正祖为副立美人为皇后其往践尔位敬尊礼典肃慎中馈无替朕命永终天禄唐徳宗立皇后王氏其册文曰皇帝若曰乾坤合徳圣人则之惟帝承天惟后配帝嗣续百代母临万邦位定于中而尊加于外徳脩于已而化被于人御于家邦所系斯在三代崇替靡不由之予是以询众采贤重难斯命中壸虚位扵今歴年隂仪或亏宗事无主阙于典礼朕甚愧焉称是徽章聿归全徳咨尔淑妃王氏天与纯粹气钟元和含章在中发秀于外卓尔风操穆然容辉周旋中规进退有度仁爱恭俭禀于生知诗书礼乐成自师氏竭其孝敬祗事先朝承事无违克谐尊防往居桂苑淑问以彰洎奉椒涂谦光载路言无伐善志在匿瑕柔嘉自持喜愠莫见六宫攸序九族以亲尝属艰迍累从行幸思贤才以辅佐知臣下之勤劳庶绩伊宜颇资内助永念倾筐之志且懐求劔之情崇位长秋永懐盛典矧惟元子贞我万邦稽以旧章是宜从贵今遣摄太尉某官某持节册命尔为皇后呜呼敬哉王教之端始于内范风美关雎之化雅咏思齐之徳罔懈厥位忝于前修克念有终庶无后悔奉承休命可不慎欤宋仁宗册皇后曹氏其册文曰皇帝若曰天地定位隂阳相感人道贯之以纲大伦后徳配之以熙内治圣人有以端其本也故造舟之迎言乎备诗人有以美其化也故周南之风着乎始粤朕冲昧祗若丕构深惟承荷之重辅佐攸艰用简纳贤明协于人神之望咨尔赠尚书令冀王曹彬孙女惟乃祖克有武功勤劳在家保勲不伐享厥终庆教流后昆薰然慈和善祥凭积生此邦媛其渐渍醇醲发闻馨香所从来逺矣起居礼习不待姆师之训风容矩度自为宗党之宪长秋旷位隂教未序咨尔训范统正六列宗公鼎臣诵言于朝愿即嘉时聿兴典礼朕以春秋之义必娶大国挚畴之家乃称福耦谋及泰筮聘以谷珪惟吉之从有命既集今遣使工部尚书同平章事李迪副使戸部侍郎防知政事王随持节册命尔为皇后钦哉夫惟肃恭可以事上夫惟谦裕可以接下泰而能约则骄弗至动而慎思则悔弗萌懋乃后徳脩乃嫔职奉承宗庙仪刑家国永绥无疆之祚不其韪欤元世祖至元三年册皇后瓮吉刺氏其文曰帝王之道齐其家而天下平风教所基正乎位而人伦厚爰择配以承宗事若稽古以率典常咨尔瓮吉刺氏淑哲温防齐庄贞一属选贤于中壸躬受命于慈闱朂帅来嫔蹈榘仪之有度动容中礼谨夙夜以无违兹表式于宫庭宜崇推其位号乃防吉旦庸举彛章今遣太尉太师秦王中书右丞相持节以授玊册寳章命尔为皇后于乎干施坤承克顺成于四序日明月丽乆临照于万方朕欲跻世于乂安尔其助予之徳化共御享嘉之运益延昌炽之期勉嗣徽音聿修内治国朝洪武元年正月四月册皇后其文曰天眷我家啓运兴王出自衡门尊居宫殿为君为后可不慎欤君以仁政慎于正位抚兆庶而统万邦后以懿徳慎于治内表六宫而母天下长乆之道也咨尔马氏同勤劳于开创之时由家成国内助良多今遣中书丞相善长捧金册金寳立尔为皇后其敬乃职遵古道耿光后世于乎戒之
　　寳
　　皇后寳玺前汉用金玺螭虎钮后汉用赤绂玉玺唐用金更名寳宋亦以金为之方二寸四分刻篆文曰皇后之寳钮作蟠螭四厢并背皆钑螭水地褁以销金夹帕纳以朱红漆匣匣用金镀银装匣内金镀银检检上勾勒皇后之寳四字又有伴寳环及寳斗加以三重朱红漆盝皆用金镀银装饰盖以夹帕其腰舆行马檐床竿等皆用朱红漆金银装元制以玉为寳用古字刻其文隠起填以金译曰皇后之寳其制广四寸九分厚一寸二分蟠龙钮绂用晕锦大绶赤小绶连玉环又玉检髙七寸广二寸四分皆饰以金褁以红锦及红罗泥金夹帕纳于小盝盝以金装内设金牀晕锦褥饰以玻瓈碧钿瑚金精石玛瑙又盝二重皆装以金覆以红罗绣帕承以镀金装长干牀镀金鱼钩借盝以锦褥其行马饰以镀金寳案用朱漆覆以红罗销金衣国朝皇后金寳钮朱绶文用篆书曰皇后之寳依周尺方五寸九分厚一寸七分寳池用金阔取容寳寳匣二副毎副三重外匣用木饰以浑金沥粉蟠龙红纻丝衬里中匣用金钑造蟠龙内小匣仍用木饰以浑金沥粉蟠龙红纻丝衬里小匣内置以寳座四角雕蟠龙饰以浑金座上用小锦褥褥上一置寳一置寳池用销金红罗小夹袱褁寳其匣外各用红罗销金大夹袱覆之临册日置于红漆舆案案顶有红罗沥水用檐床二举之
　　节
　　按节之制汉以竹为之柄长八尺以旄牛尾为毦三重唐制节垂画木盘三相去数寸隅垂赤麻铜龙一首紫缣为袋油囊为表其册后皆命太尉持节宋制黑油木盘鍮石叶叚钉子梅花丝黑漆木杆长一丈二尺镴摆鐡钻碧油绢夹袋紫绫夹绢里夹袋各一元制金涂龙首竿上施圎盘朱丝拂八层韬以黄罗云龙袋其册后亦皆命太尉持节国朝册拜皇后遣中书丞相持节其制朱漆杠金龙首上施圎盘旄牛毛缨八层金铜铃韬以黄罗绣龙袋
　　乐
　　唐制册后皇帝临轩遣使设乐悬于庭中皇帝出入奏太和之曲太尉出入奏舒和之曲皇后受册亦设乐悬于宫中皇后出入奏正和之曲内外命妇出入奏舒和之曲宋册后皇帝临轩遣使殿庭展宫架皇帝陞座及降座奏干安之曲册使出入及册寳出门皆奏正安之曲皇后受册于宫中亦展宫架皇后出閤奏坤安之曲册寳入门奏宜安之曲皇后降殿奏承安之曲受册奏成安之曲陞座奏和安之曲内命妇入门奏惠安之曲外命妇入门奏咸安之曲皇后降座奏徽安之曲归閤奏泰安之曲元册皇后用大乐奏云和安和二乐国朝册立皇后皇帝临轩及皇后受册皆用大乐如朝贺仪其制见俗乐篇
　　仪仗
　　唐皇帝临轩列黄麾仗钑防近仗皇后受册诸衞勒所部屯门列仗宋制皇帝临轩列黄麾细仗皇后受册则设黄麾仗元册皇后设内外仪仗七百四十八人国朝皇帝临轩遣使及皇后宫中受册其仪仗皆与朝贺仪仗同
　　执事
　　汉临轩册皇后则太尉为使掌持节奉玺绂宗正为副掌读册中常侍掌乐太仆掌奉玺绂于殿前女使婕妤掌受皇后所受玺绂昭仪掌受玺绂以带皇后唐制册后临轩命使太尉为正使司徒为副使尚舍奉御掌设御幄座守宫掌设羣官使客诸亲陪位者次太乐令掌设宫悬协律郎掌举麾偃麾鼓吹令掌设十二案乗黄令掌陈车辂尚辇奉御掌陈舆辇诸衞掌设仪仗典仪掌设文武官及使客诸亲执事官版位于殿庭及行礼则唱礼賛者掌承传奉礼掌设百官版位于门外通事舍人掌引礼侍中掌奏中严外办承制宣制及奏礼毕符寳郎掌奉御寳黄门侍郎掌持节授太尉主节掌执节中书侍郎掌引册琮玺以授太尉其皇后宫中受册守宫掌设使副及外命妇次尚寝掌设御幄座受册位及命妇脱舄席司乐掌设宫悬举麾位及帅乐工内仆掌进重翟车诸卫掌设列仗典仪掌设使副内侍内谒者监及执事者位内谒者掌设外命妇朝位于朝堂司賛掌设内外命妇及内官典賛司賛位于殿庭及唱礼掌賛掌承传内侍掌奏中严内谒者监掌置册玺案谒者掌引使副及执事官内典掌引外命妇典乐掌举麾偃麾司賔掌接引外命妇入殿尚仪掌賛皇后行礼及奏外办礼毕内给事掌传告使副语于司言司言掌引尚宫及传奏使副承制语于皇后及承宣皇后令防及受皇后所受册尚宫掌引皇后陞殿及称制宣册以册授皇后内侍掌受使副册琮玺绶以授内谒者监内谒者监掌引内给事及奉册琮玺绶入殿尚服掌授皇后琮玺绶司寳掌受皇后所受琮玺绶宋制临轩命使殿中监掌率尚舍设御座香案及施帘大晟掌展宫架设举麾押乐位仪鸾司掌设文武官及应行事官次册寳幄次尚辇掌陈大辇列御马尚书兵部掌帅其属列黄麾细仗典仪掌设受制宣制奉节官位权置册寳褥位应行事官位及行礼则掌賛礼賛者掌承传大乐正掌帅乐工协律郎掌举麾偃麾管勾内臣掌承防降册寳出内礼直官掌引百官中书侍郎掌押册门下侍郎掌押寳及率掌节者至册使前受节以授册使捧册寳官掌率执事人捧举册寳礼直官通事舍人太常博士掌同引押册押寳官册礼使副及引左辅右弼左辅掌奏中严外办承制宣制及奉寳授副使右弼掌奉册授册使符寳郎掌奉御寳礼仪使掌导皇帝陞殿及奏礼毕其皇后宫中受册司乐掌宫悬兵部掌设黄麾仗司賛掌设内外命妇内官位及引外命妇就次典乐掌举麾内侍掌请中严奏外办司言掌引尚宫及受皇后所受册尚宫掌引皇后升殿内给事掌传奏册使承制言于皇后内侍掌受使副册寳以授皇后及宣制读册賛皇后内谒者监及管勾内臣掌持册寳入殿庭司寳掌受皇后所受寳元册皇后太尉一贠为使司徒一贠为副使主节官一员捧册官二贠举册官二员读册官二员捧寳官二员举寳官二贠读寳官二员礼仪使二贠内臣职掌八员接册官二贠接寳官二贠閤门使二贠宣徽使二员中宫内臣一十贠代礼官一十六贠司香官四贠侍香官四员折冲都尉四贠拱卫使二贠清道官四贠殿中侍御史二贠紏仪尚书四员监察御史四贠知班六贠方舆官六十四贠侍仪司引礼官三十二贠国朝册拜皇后其执事见于仪注
　　陈设
　　唐制册皇后临轩遣使设御幄于太极殿设羣官客使等次于东西朝堂展宫悬于殿庭设麾于殿之西阶陈车辂舆辇设解劔席扵悬西北横街之南设文武官诸亲客使位于殿前又设文武官诸亲客使位于门外诸卫勒所部列黄麾大仗屯门钑防近仗入陈于殿庭其皇后宫中受册则于肃章门外道西近南设使副等次东向北上命妇朝堂设外命妇次设御幄座于正殿南向设皇后受册位于殿庭阶间北向设命妇等脱舄席于西阶前近西东向展宫悬之乐于殿庭设麾于殿上西阶之西进重翟车于肃章门外道东西向以北为上诸衞勒所部屯门列仗及陈布于殿南门外设册使副及内侍位举册案官及琮玺绶者位设内给事内谒者监位设外命妇位设内命妇及内官非供奉者位设司賛典仪位宋册皇后皇帝临轩命使设御座于文徳殿当中南向施帘于殿上前楹设香案于殿下螭陛间展宫架之乐于殿庭横街之南设举麾位于宫架西北东向押乐位于宫架之北北向设文武百僚及应行事官次于朝堂之内外册寳幄次二于殿后东厢俱南向陈大辇于殿西阶下东向列御马于殿门外东厢西向列黄麾细仗于殿庭设册使副受制位设承制官及宣制官奉节官奉册寳官位设权置册寳位二于横街南黄道东稍北西向册北寳南褥位一于受制位稍北以俟使副受册寳设应行事官位及典仪賛者位其皇后宫中受册设皇后座于穆清殿南向东西房于左右稍北东西閤于殿后之左右设皇后受册位于殿庭阶间北向设册寳位四其二在殿东阶之东西向其二在殿西阶之西东向设册寳幄二于殿门外设行事官及外命妇次于门外之左右设黄麾仗于穆清殿内外及皇城里角门内外设册寳使副位内侍位举册寳案位内给事内谒者监位于殿门外设内外命妇及内官非供奉者陪列位设司賛典赞位皆于殿庭元册皇后设发册案于大明殿御座前稍西发寳案于稍东设香案于皇后殿前册案于殿内座榻前稍西寳案于稍东受册案于座榻上稍西受寳案于稍东设册使副及册寳官主节官礼仪使位于大明殿庭皇后殿庭亦如之国朝册拜皇后皇帝临轩及皇后受册其陈设并见仪注
　　班位
　　汉制临轩册后则百官陪位太尉立阶下东向宗正大长秋西向唐临轩遣使文官一品至五品位在悬东六品以下在横街南皆重行西面北上武官一品至五品位在悬西六品以下于横街南皆重行东靣北上朝集使位各分方于文武官当品之下诸亲位于四品五品之下【皇亲在东异姓亲在西】蕃客位各分方于朝集使六品之南诸州使臣分方于朝集使九品之后典仪位于悬东賛者二人在南少退俱西向使者受节位于大横街南道东副使又于其东少退俱北靣其门外版位并如元日之仪其皇后宫中受册使者位在肃章门外之西东向北上内侍于使副南设举册案及琮玺绶者位南向差退俱东靣内给事位于北厢南向内谒者监位于其东南西向外命妇位于命妇朝堂分左右厢大长公主以下在东夫人以下在西并每等异位皆重行南向北上内命妇及内官非供奉者位于受册正殿之庭东厢西向重行北上内命妇等朝位于殿庭御道东重行北靣西上外命妇朝位于殿庭御道左右近南大长公主以下在东北靣西上太夫人以下在道西每等异位重行北面以东为上司賛位于东阶东南典賛二人在南差退俱西向宋制临轩遣使则使副受制位在横街南北向东上左辅承制位在御座东宣制位在册使位之东北并西向门下侍郎奉节位及左辅右弼奉册寳位在使副东北西向应行事官位在受制位北西向北上典仪位在宫架东北賛者二人在南少退俱西向其皇后宫中受册班位则与唐制同元册皇后使副位在殿庭中奉册官在右奉寳官在左礼仪使位在册案前主节位在册使之左皇后殿庭亦如之其百官班位一品至九品序列于崇天门外文班自外旁折位入日精门武官自外旁折位入月华门各就东西起居位立定然后就丹墀位国朝册拜皇后皇帝临轩遣使皇后宫中受册班位并见于仪注图本
　　奏告
　　古者册后必先奏天地宗庙示不敢专也周汉奏告之仪未见唐遣官祭告圎丘方丘太庙皆行一献之礼天地用玉币酒脯皆不作乐宋制遣官奏告圎丘方丘宗庙行一献之礼与唐同并告社稷岳渎山川在京十里内神祠用笾豆酒脯元制先期太常奏告天地于南郊及告宗庙用酒脯行一献礼今拟国朝册立皇后先期奏告圎丘方丘宗庙用香币酒脯行一献礼其仪见天地宗庙篇
　　贺礼
　　晋武帝册皇后杨氏百僚上贺东晋成帝册皇后杜氏羣臣毕贺于太极殿皆不详其仪唐册皇后毕羣臣上礼贺皇帝则于东朝堂叙位礼部郎中以表授中书舍人羣臣再拜中书舍人奉表入进在外诸州等官并拜表称贺其皇后受内外命妇贺则于受册后升御座内外命妇初贺再拜致词曰伏惟殿下坤象配天徳昭厚载凡厥兆庶不胜庆跃致词讫再拜承令防讫又再拜其受羣臣贺则如正冬之仪唯贺词云具官臣某等言伏惟殿下徽猷昭备至徳应期凡厥黔黎不胜庆跃宋制皇后受册讫内外命妇贺与唐同其内命妇贺词曰伏覩受册枫宸流徽淑极懽均六寝美继二南恭惟皇后慈惠俭勤柔明荘裕诞膺金玺増焕玉衣妾等幸比贯鱼获陪贺燕愿益遵于嫔则庶永頼于母仪外命妇贺词云伏覩恩敷丕册位正中宫缛典既成驩声胥洽恭惟皇后禀姿玉粹毓徳兰芳礼斯备于嫔虞治将闻于翼夏妾等叨聫近列夙仰懿模欣觌光仪敢伸颂咏其羣臣则于东上閤门拜表贺皇帝拜笺贺皇后政和礼仪则皇帝御紫宸殿受宰执以下文武百僚称贺如正至之仪其文臣侍从以上武官遥郡以上皆进马舍人奏某官姓名以下进奉元皇后受册毕诣大明殿谢恩讫皇后陞座并坐右丞相祝皇帝皇后夀进酒进表笺礼物今拟国朝皇后受册寳讫仍服首饰祎衣升座受内外命妇贺次日羣臣上表上笺称贺两宫皇帝服衮冕御奉天殿受贺其笺则内使监令奉入中宫其在外有司上表贺皇帝上笺贺皇后
　　防礼
　　唐制皇后册礼毕皇帝防羣臣与正冬防仪同但上夀词曰具官臣某等言皇后坤仪配天徳昭厚载克崇万叶明嗣徽音凡厥兆庶载懐鳬藻臣等不胜大庆谨上千万嵗夀皇后防外命妇亦如正冬防议上夀词曰具位妾姓等言伏惟殿下坤仪配天徳昭厚载率土含识不胜忭舞谨上千万嵗夀皆乐备而不作盖取古礼娶妇三日不举乐谨幽隂之义也宋制皇后受册及命妇贺毕皇后更常服内侍承令宣外命妇入皇后升座会外命妇如宫中常仪皇帝则御紫宸殿防三公以下文武百官作乐三举酒尚食进御食太官设羣官食初则班首进皇帝酒次则殿中监少监进酒元制皇后受册礼毕右丞相帅百官贺皇帝皇后于大明殿讫宴殿上如正至之仪今拟国朝皇后受册毕皇帝防羣臣于谨身殿皇后于中宫防内外命妇其仪皆如正至宴防之仪
　　谒庙
　　唐制皇后受册毕谒见太庙先遣太尉设乐行事其祝文曰维某年嵗次某某月某朔某日孝曽孙皇帝臣某谨遣太尉臣某敢昭告于皇祖某諡皇帝皇后妾某氏将伸祗见谨以一元大武明粢芗合芗萁嘉疏嘉荐尚飨遍献各庙毕然后所司陈小驾卤簿皇后首饰祎衣乗重翟车至庙行朝谒之礼前再拜后再拜礼毕改着钿钗礼衣升车鼓吹振作而还宋制皇后受册毕服首饰祎衣乗重翟车亦陈小驾卤簿朝谒景灵东西宫前再拜上香毕再拜内外命妇俱陪位元至大皇庆时册后毕皆遣官恭谢太庙乐用登歌礼行三献而无皇后庙见之仪今拟国朝皇后受册毕皇帝先遣官用牲牢诣太庙行事告以皇后将祗见之意其仪与时享同遣官之日皇后降香告官捧香至庙告毕皇后首饰祎衣乗重翟车亲行谒庙之礼内外命妇俱陪祀其礼见于仪注
　　奏告圜丘仪注
　　其礼见祀天篇奏告仪
　　奏告方丘仪注
　　其礼见祭地篇奏告仪
　　奏告宗庙仪注
　　其礼见宗庙篇奏告仪
　　册拜皇后仪注
　　发册前一日内使监设御座于奉天殿如常仪尚寳卿设御寳案扵御座前侍仪司设册寳案于寳案之南【册东寳西】设奉节官位于册案之东掌节者位于奉节官之左稍退俱西向设承制官位于奉节官之南西向设奉册奉寳官位于册寳案之西东又设使副受制位于横街之南北向东上设承制官宣制位于使副受制位之北西向设奉节官奉册奉寳官位于使副东北西向又设使副受册寳褥位于受制位之北北向典仪二人位于丹陛上之南东西相向賛礼二人位于使副受制位之北东西相向知班二人位于赞礼之南东西相向设文武百官侍立位于文武楼之北东西相向文武侍从班位于殿上之左右引文武班舍人四人位于文武官之北稍后东西相向引礼二人位于使副之北东西相向拱衞司光禄寺官对立位于奉天殿门之左右东西相向将军二人位于殿上前东西相向将军六人位于奉天门之左右东西相向又将军四人位于丹陛上之四隅东西相向又将军六人位于奉天殿门之左右东西相向鸣鞭四人位于丹陛上北向是日金吾衞陈设甲士仪仗于午门外之东西拱衞司陈设仪仗于丹陛丹墀之东西和声郎设乐位于丹墀之南礼部设龙亭仪仗大乐于奉天门外正中以俟迎送册寳至中宫质明击鼔初严催班舍人催百官具朝服导驾官侍从官入迎车驾次严引班舍人引文武百官入就侍立位引礼引使副具朝服入就丹墀受制位诸执事者各就位三严侍仪奏外办御用监奏请皇帝服衮冕御舆以出尚寳卿前导侍从警跸如常仪上位将出仗动大乐鼓吹振作至奉天殿升御座乐止尚寳以寳置于案卷鸣鞭报时鸡唱讫礼部官捧册寳各置于案奉节官承制官奉册官奉寳官及掌节者各入就殿上位西向立定举册寳案四人入立于奉册奉寳官之后典仪唱鞠躬拜兴拜兴拜兴拜兴平身使副鞠躬乐作拜兴拜兴拜兴拜兴平身乐止承制官进诣御座前跪奏请发皇后册寳承制讫由中门出中陛降至宣制位称有制典仪唱跪使副跪承制官宣制曰册某氏为皇后命公等持节展礼宣讫由殿西门入复位賛礼唱俯伏兴使副俯伏兴奉册奉寳官率执事者举册寳案由中门出中陛降奉节官率掌节者前导至使副受册寳褥位以案置于褥位之北【册东寳西】掌节者脱节衣以节授奉节官奉节官搢笏受节以授册使册使搢笏跪受以授掌节者掌节者跪受兴立于册使之左奉节官出笏退引礼引册使诣受册褥位立定奉册官搢笏就案取册以授册使册使跪受册复置于案奉册官及册使皆出笏退复位引礼引使副至受寳褥位奉寳官搢笏就案取寳以授使副使副搢笏跪受寳兴复置于案使副及奉寳官皆出笏退复位典仪唱鞠躬拜兴拜兴拜兴拜兴平身使副皆鞠躬乐作拜兴拜兴拜兴拜兴平身乐止引礼引册使押册使副押寳掌节者前导举案者次之初行乐作出奉天门乐止掌节者加节衣奉册寳官皆搢笏诣案取册寳安置龙亭中奉册寳官退执事者举案退仪仗大乐迎龙亭以行执节者行于龙亭之前使副行于龙亭之后迎送至中宫门外初册寳将出门侍仪跪奏礼毕皇帝兴乐作还宫乐止引班引文武官以次出
　　受册
　　前一日内使监官陈设皇后御座于中宫殿上如常仪设香案于殿庭之正中设权置册寳案于香案之前【册东寳西】设皇后受册寳位于册寳案前北向设司言司寳二人位于皇后位之北东西相向设奉册寳内官位于册寳案之南东西相向设读册寳内官位于奉册寳内官之南东西相向设内外命妇位于庭下左右东西相向又设内外命妇贺位于殿中北向尚仪二人位于皇后拜位之北东西相向司賛内官二人位于内外命妇立位之北东西相向又设权置册寳案于中宫门外设内使监令位于案之东西向设奉册奉寳内官位于内使监令之左右稍退俱西向使副位于案南北向引礼二人位于使副之前东西相向掌节者位于册使之后其日所司设仪仗于殿庭之东西擎执于殿上之左右乐工陈乐于殿庭之南册寳将至中宫门尚仪奏请皇后首饰祎衣出閤乐作至殿上南向立乐止司言司寳立于后及册寳至宫门使副于龙亭中取册寳权置于门外所设案上引礼引使副及内使监令俱就位立定次引册使于内使监令前称册礼使臣某使副臣某奉制授皇后册寳退复位内使监令入诣皇后殿躬言讫出复位引礼引内外命妇俱入就位读册寳内官及司賛内官俱就位引礼引册使取册授内使监令内使监令跪受以授奉册内官册使退复位引礼又引使副取寳授内使监令内使监令跪受以授奉寳内官使副退复位以俟宫中行礼内使监令率奉册奉寳官各奉册寳以次入诣皇后受册位前以册寳各置于案【册东寳西】尚仪引皇后降诣庭中受册位立定侍从如常仪司言司寳各就位内使监令率奉册奉寳内官取册寳以次立于皇后之东西向内使监令称有制尚仪奏拜兴拜兴拜兴拜兴皇后拜乐作兴拜兴拜兴拜兴乐止内使监令宣制讫奉册内官就案取册授读册内官读册讫跪以授内使监内使监跪以册授皇后皇后跪受讫以授司言奉寳内官就案取寳以授读寳内官读寳讫以授内使监令内使监令跪以寳授皇后皇后跪受讫以授司寳尚仪奏拜兴拜兴拜兴拜兴皇后拜乐作兴拜兴拜兴拜兴乐止内使监令出诣使副前称皇后受册礼毕使副退诣奉天殿横街南北靣西上立给事中立于册使东北西向使副再拜复命曰奉制册命皇后礼毕又再拜平身给事中奏闻乃退初皇后受册寳讫尚仪引皇后陞座引礼引内命妇班首一人诣殿中贺位初行乐作至位乐止司賛唱拜兴拜兴班首拜乐作兴拜兴乐止跪致词曰兹遇皇后殿下膺受册寳正位中宫妾等不胜懽庆谨奉贺司賛唱拜兴拜兴班首拜乐作兴拜兴乐止引礼引班首退复位引礼又引外命妇班首一人入就殿上贺位其行礼并如上内命妇贺仪司賛唱礼毕引礼引内外命妇出初行乐作出门乐止尚仪奏礼毕引皇后降座乐作还閤乐止
　　百官称贺上表笺仪注
</div>
    <div class="pagination">
<a href="明集礼_page42.html">上一页</a><span>...</span><a href="明集礼_page38.html">38</a><a href="明集礼_page39.html">39</a><a href="明集礼_page40.html">40</a><a href="明集礼_page41.html">41</a><a href="明集礼_page42.html">42</a><span class="current-page">43</span><a href="明集礼_page44.html">44</a><a href="明集礼_page45.html">45</a><a href="明集礼_page46.html">46</a><a href="明集礼_page47.html">47</a><a href="明集礼_page48.html">48</a><span>...</span><a href="明集礼_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
