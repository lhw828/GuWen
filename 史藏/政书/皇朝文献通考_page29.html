<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 29 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 29 页/共 807 页</h1>
    <div class="content">　　圣朝寛大实千载一时也谨就现存版籍编为四卷而
　　复除一巻附焉
　　天聪八年以汉官陈诉差役重科
　　命集众官宣谕之时众汉官诉于管户部贝勒之前云所
　　派差役似有重科之事
　　太宗文皇帝命大臣察讯所诉多不实因
　　命传集众官谕曰尔众官在明国时所有人丁若干今有若干孰多孰寡何不细思之朕思我国虽贫尔等如此亦足矣欲令尔等与满州一例当差尚恐致累今尔等反言苦累过于满洲满汉官民虽有新旧皆我臣庶岂有厚薄之分乎满洲出兵三丁抽一今令尔等亦与满洲一例三丁抽一为兵尔等以为何如乎且满洲之偏苦于汉人者不但三丁抽一也如每牛彔下守台淘铁及一切工匠牧马人旗下听事人役等所出不下三十人当差者凡十有四家又每年耕种以给新附之人每牛彔又出妇人三口又耀州烧盐猎取禽兽供应朝鲜使臣驿马修筑边境四城出征行猎后巡视边墙守贝勒门及派兵防守巨流河在在需人皆惟每牛彔是问又每牛彔设哨马二匹遇有倒毙则均摊买补遇征瓦尔喀时又各餧马二三匹从征每牛彔复派防军十名
　　兵丁二三名往来驱使差回又令餧养所乗马匹遇各国投诚人至拨给满洲现住房屋令满洲展界移居又分给粮谷令其舂米酿酒解纳每年猎取兽肉分给新附之人又发帑金于朝鲜贸易布疋仍令满洲负载运送边城满洲又有窖氷之役每年迎接新附之虎儿哈于教场看守皮张运送薪水朝鲜防古使至驻沈阳防军甲喇额真各出一人运给水草若夏月至更有采给青草之役又每年采参并负往朝鲜货卖每旗以一户驻英格地方巡缉踪迹又以一户驻沈阳渡口看守船只此皆满洲偏苦之处若不向尔等详切言之尔等亦未必深信今满汉均属一国人民尔等何竟不知差徭之少倍减于满洲而满洲差徭之多实逾尔等三十余项也谕毕众官谢罪并释之
　　【臣】等谨按开
　　国之初规模宏逺而经制未定徭役之事畧见于此敬録之以备原始之义至于各项差务分派八旗兵丁者不复与民差类载云
　　九月严滥役民夫之禁先是天命十一年
　　太宗即位之初尝
　　谕羣臣云城郭边墙事闗守御劳民力役事非得已今修葺已竣嗣后不复兴筑用防民力専勤南亩以重本务
　　至是自郊外还集诸臣于朝
　　谕之曰朕昨出见民间耕种愆期盖因牛彔章京有事城工欲先时告竣故额外派夫致误耕作筑城固为正务然田地荒芜民食何赖嗣后有滥役民夫致妨农务者该管牛彔等俱治其罪
　　顺治元年置各州县甲长总甲之役各府州县衞所属乡村十家置一甲长百家置一总甲凡遇盗贼逃人奸宄窃发事件隣佑即报知甲长甲长报知总甲总甲报知府州县衞核实申解兵部若一家隠匿其隣佑九家甲长总甲不行首告俱治以罪
　　【臣】等谨按保甲为弭盗安民之良规
　　国家定鼎之初即举而行之其后屡经申饬为法甚详且备此盖其权舆也考十七年令民间设立里社则有里长社长之名惟八旗庄屯以设领催不更设里长南省地方以图名者有图长以保名者有保长其甲长又曰牌头以其为十家牌之首也十牌即为甲头十甲即为保长又曰保正是皆民之各治其乡之事而以职役于官沿诸古法变而通之与民宜之各直省名称不同其役一也又有耆老一项例有顶带亦预闻乡里之事考顺治三年佥都御史李日芃言耆老不过宣谕
　　王化无地方之责非州县乡约比若以连坐之法加之似于情法未协乃定议耆民在九家内者连坐在外者免其株连
　　定取用匠夫之例臣等谨按凡内工取用匠夫行文工部移都察院转行五城取送如工程急即行坊官取送至康熙十年定各衙门应用工匠均行都察院转行五城取用永以为例
　　二年令顺天府属州县各派匠役一百名赴工应役时以营建
　　太和殿需用工匠行令各州县派解应役按工给值至十二年工部以匠役缺少工程稽迟复奏令顺天等八府派解赴工又令山东山西二省查各匠有愿应役者解部供用其后大功告成凡匠役皆酌路涂逺近按日给与饭银令其回籍
　　又除豁直省匠籍免征京班匠价前明之例民以籍分故有官籍民籍军籍医匠驿灶籍皆世其业以应差役至是除之其后民籍之外惟灶丁为世业【匠价详见十五年】
　　三年
　　特命大臣订正赋役全书因田定赋计丁授役旧有经制
　　明季加派纷繁民生凋瘁
　　世祖章皇帝定鼎后
　　特命大臣察覈欵项尽除滥额拟定赋役全书进呈御览至十四年告成
　　颁行天下兹后随时修订备详旧制以现行者为定则【臣】等谨按取民之制有田则有赋有丁则有役而丁役分银差力差则有受役输银之不同其闲分异等则派别名目皆役法也今考全书所载地粮自归田赋人丁宜属户口惟是丁徭之征原系版籍供役而凡民役之在官者编征工食召募应役其数具列于中优免服除亦在焉是故防典所载祗举大纲考丁徭者惟全书可备稽云
　　又定编审人丁征徭科则编审之法核实天下丁口具载版籍年六十以上开除十六以上添注丁增赋亦随之考直省丁徭有分三等九则者有一条鞭征者有丁随地派者有丁随丁派者其后改随地派十居其七总计直省徭里银约三百数十
　　余万亦闲征米征豆其科则最轻者每丁科一分五厘重者至一两三四钱不等而山西有至四两余者巩昌有至八九两者大抵因地制宜如前代差役视民间物力为轻重故各有不同三年或五年一编审凡所以平赋役清隠匿别老幼均差徭律有差遣不平赋役不均隠蔽差役逃避差役之目皆役法之条件也又有屯丁者明代衞所屯军各给以地入
　　本朝除其军籍改为屯丁其后惟留驾运漕船之运丁其非运丁者陆续改入民籍现运屯丁则免科闲丁各科银不等皆免其民丁重派又三等九则之目沿自前明一条鞭征法亦同其法将均徭均费等银不分银力二差俱以一条鞭从事凡十甲丁粮总于一里各里丁粮总于一州县州县总于府府总于布政司通计一省丁粮均派一省徭役里甲与两税为一凡一州县丁银毕输于官官为佥募以充一歳之役小民得无扰而事亦易集至康熙五十二年
　　恩诏以现在丁册定为常额续生人丁永不加赋雍正元年以后各省丁徭皆陆续摊入地亩惟编审人丁以供差役其详具见于戸口考
　　又定内外各衙门额设吏役凡内外各衙门书吏皆取良民充役定有经制额数不许滥设
　　国初沿前明之例吏典由各处佥拨充役后改为考取或由召募投充凡在内各衙门书役投充必取原籍地方官印结方准着役不许有冒籍冒姓顶替之弊各衙门各派一官専司稽察在外府州县书役必取隣佑亲族甘结地方官印结方准着役其有无弊端责令道员按察司查察之司道闗盐书役令督抚稽察督抚衙门自行稽察不许有重役滥充之弊役以五年为满役满不退者斥革凡在内书役及各馆阁供事役满报部彚至三月于
　　吏部衙门考试封贮试巻以俟在外考试者在外书吏役满印官保送巡抚每年七月彚集考试并试卷送吏部至年终吏部一并校阅定等第名次奏
　　闻请
　　防以杂职等官分别铨用其府州县额设祗禁子弓兵于该纳税粮三石之下二石之上户内差防免其杂泛差役勿得将粮多上戸差占各处衙门又有快手皁门卒库子诸役皆按额数召募额外滥充者谓之白役私用白役者有禁白役犯赃与正役同罪通州坐粮防所属八行运役及仓役亦有定额令知州佥选诚实良民应役不许旗人充应不许一人充两三役兼充者谓之霸役罪至徒初定禄秩之时吏役银米皆有定额在内各衙门听事书役及皁役卒匠夫人等按季给以银米多寡各殊在外各衙门吏书门子舍人皁禁卒铺兵仓夫斗级工匠人役亦按季给以工食银两其后屡经裁减皆于州县地亩编征详载赋役全书
　　臣等谨按吏役之设今古异制而未尝不同如内外衙门之有书吏犹古之有曹掾古者由于辟召故有秩有职士人为之不以为贱今由召募充役官府故皆名之曰役然必取之乡户之中择而使之其受役有期考察有法入仕有阶亦与古相似其在乡里非出于防贱者亦可以与士齿凡吏之能其事者可以赞助政理有禆吏治在宋代所云曹司押録诸名目皆其类也其曰快手者以供奔走驱使如宋之承符人力手力之属又以马步别为名目其主捕逐盗贼者别名健快亦曰应捕其役如古游徼求盗大率不得与士人齿其诸杂役则又卑矣民壮一项考之前明其初为数不多后州县官以额设兵丁随营差操不敷驱遣多取民闲壮丁教以技艺以备守城御寇已遂泛应杂差用供奔走
　　国初颇裁其冗制为定额凡督税课摄词讼捕盗贼祗迎送皆役使之白役非额设之人诸正役私引为助律有明禁然州县事剧役繁必借其力势有不能尽革者惟在得良民充之正役有缺即以代役书吏虽禁额外滥充然因税粮由帖户口册籍雇募攅造者则勿论或从书吏习业名曰贴写亦非所禁又各衙门皆有募充书识凡经制之吏有缺即于现充书识内选代惟滥取挂名及监司衙门收受纳班钱者有禁自书吏以下诸役既庀官事亦养身家在民每愿为承应非如宋时役法之害视为畏途者比也其以乡人治其乡之事者乡约地方等役类由本乡本里之民保送佥充而地方一役最重凡一州县分地若干一地方管村庄若干其管内税粮完欠田宅争辩词讼曲直盗贼生发命案审理一切皆与有责遇有差役所需器物责令催办所用人夫责令摄管稍有违误扑责立加终歳奔走少有暇时乡约里长甲长保长各省责成轻重不同凡在民之役大畧若此又定赋役不均及脱漏户口隠蔽差役逃避差役之律凡有司杂泛差役皆验籍内户口田粮为派差之差等若放富差贫那移作弊者罪之如由部中派取物料必酌所属大小丰歉坐派不均者亦罪之在民户有定籍按籍受役若户不附籍及隠蔽他人在户则差役不平应治其脱漏之罪仍改正当差若民户逃往他处以避差役者罪如之并治里长故纵之罪若丁夫杂匠在役而逃与故纵者皆罪之
　　又禁革主保里长并催头大户名色天下各府州县编赋役册以一百一十户为里推丁多者十人为长余百户为十甲甲凡十人歳役里长一人管摄一里之事城中曰坊近城曰厢乡里曰里里长十人轮年应役催办钱粮勾摄公事凡十年一周先后各以丁数之多寡为次其鳏寡孤独不任役者带管于百一十戸之外名曰畸零若有妄称主保小里长保长【此与他处保长不同】主首等项名色生事扰民者皆治其罪里中有合设耆老者于本乡年髙有徳众所推服人内选充不许罢闲吏卒及有过之人充应凡里甲之民轮充现年止令催纳各户钱粮其一应差徭勿使现年受累若有征收钱粮派人作催头者或有借称征粮令里中佥报大户派纳银米至于破产者皆严行禁革其州县官或于额外私派而上司狥隠者许里长甲长据实控告依律治之
　　又禁止私充牙行埠头凡城市乡村通商之处陆有牙行船有埠头为客商交易货物并选有抵业人戸充应官给印信文簿附写客商船戸住贯姓名路引字号物货数目每月赴官查照不许私充雍正二年有言各省牙帖之弊者畧为州县正税之外又有杂税户部额征为数无几将所收田宅印契典铺行帖等银已绰然解部有余至小民趁集交易乃数百文数十文之事为利甚防借以营生糊口而地方光棍自呼为经纪百十成羣逐日往州县中领牙帖数十纸每纸给银二三钱不等持帖至集任意勒索不论货物大小精粗皆视卖之盈缩为抽分之多寡名曰牙帖税少与龃龉即行驱逐不容陈设于街道此积弊也于是令各省藩司查明禁止至十一年奉
　　谕防各省商牙杂税额设牙帖俱由藩司衙门颁发不许州县滥给所以防增添之弊不使贻累于商民也近闻各省牙帖歳有增添即如各集场中有杂货小贩向来无籍牙行者今概行给帖而市井奸牙遂恃此把持抽分利息是集场多一牙戸商民即多一苦累甚非平价
　　通商之本意着直省督抚饬令各该藩司因地制宜着为定额报部存案不许有司任意增添嗣后止将额内退帖顶补之处查明换给再有新开集场应设牙行者酌定名数给发亦报部存案庶贸易小民可永除牙行苛索之弊矣【互见市籴考】
　　又禁有司官私役部民凡有司官私役部民出百里之外及久占在家使唤者有禁仍追雇直若有吉凶及在家借使杂役不得过五十名役其人不得过三日违者以私役论
　　又定州县铺司铺兵及弓兵之制禁止私役直省各州县公文来往役民递送名曰铺兵每十五里置急递铺一所设铺兵四名铺司一名于附近有丁力粮近一石之上二石之下者防充须要少壮正身与免杂泛差役凡公文一到即刻递送昼夜须行三百里稽留者分别时刻治罪若公文有损壊沈匿拆动原封者亦分别治罪铺司为铺兵之长専一于该管铺分往来巡视其提调官吏每月亲临稽查若有无借之徒不容正身应当用强包揽多取工钱以致公文有误者重治其罪其各衙门一应公差人员不许差使铺兵挑送官物各私赍行李若铺舍不修什物不备铺兵数少及老弱当役则罪其铺长巡检司所属弓兵専司巡缉地方亦不许包揽应当并禁止私役违者如私役铺兵之罪
　　四年设直沿河堤夫御史佟凤彩言近畿沿河州县屡年冲决禾稼被淹有亏正赋宜令各州县额设堤夫量其河之浅深口之寛狭修筑坚固庶河水不致泛涨而秋成可望下部议允之
　　【臣】等谨案濒河之地例有夫役守防黄运两河皆然此所请设乃旧制未备者余并详后
　　又设立临河州县墩堡铺夫快壮从总河杨方兴请以防漕运也
　　九年令直省州县置社学社师每乡置社学一区择其文义通晓行谊谨厚者补充社师免其差徭量给廪饩令提学考核之雍正元年复申明其制十一年定流民附籍当差之例明季民多流移所居之地不附册籍至是部臣议奏凡外省新旧流民俱编入册籍与土著一体当差新来者五年当差从之
　　十二年增给河夫工食时遣大臣视河言额设河夫工食不敷请酌为增给下部议行仍令河臣严察河工官吏扣折夫食
　　【臣】等谨案民间夫役河工为大用民之例有二一为佥派一为召募皆属民间力役前代沿河州县有歳修民夫颇为苦累
　　国初改设河夫额给工食编入赋役全书十六年河臣朱之锡条奏河政议增河南夫役均派淮工夫役拨补河夫工食皆下所司议行考顺治九年河决封邱起大名东昌兖州及河南丁夫数万塞之此佥派旧例也额设之夫则召募新例也间遇大役召募不足即用佥派仍给工食详见于后又考河工夫役其名不一黄河两岸皆有堡夫二里置堡设夫二名住宿堡内常川巡守每日责令担积土牛以资修补堤工之用后令改筑子堰运河所设亦同山东有黄运河徭夫分汛供役遇有险要调集抢防又有浅溜桥牐坝渡等夫各以其事供役又于有泉之十七州县额设泉夫歳以春夏秋三季在本境浚泉栽栁冬季调赴运河均令濬浅河南有浚船栁船长夫埽工长夫桩埽夫直河淀有夫浅夫漳河有防夫其或裁或设事例不一皆于沿河州县召募应役山东运河大濬额募夫六千有余小濬用夫千二百有余日给工银外仍给以器具银江南浙江海塘例设堡夫塘长湖广江防有隄长圩长圩甲圩役其沿江隄岸例用民间夫役按粮均派至康熙五十五年
　　圣祖仁皇帝赏银六万两以助民工至雍正六年世祖宪皇帝亦赏银六万两以助民工四川亦有堰工按照田亩均摊夫价解官募夫冬月修筑考各直省所用夫役皆始由佥派继归召募盖役民给直较古役法为最善矣
　　十五年令直省匠价仍照经制征解工部等衙门奏言按经制所载遇有大工直各省征诸匠役解赴京师每年春秋更换后匠役屡解屡逃因而折工价解部于顺治二年奉
　　防除免匠价今臣部工程尚繁需用不赀应将匠价仍照经制征解从之至康熙三十六年以后陆续并归田亩各省赋役全书分析项数名目具存十六年令直省举行乡约之法宣讲
　　上谕
　　【臣】等谨按先是顺治九年
　　颁行六谕卧碑文曰孝顺父母恭敬长上和睦乡里教训子孙各安生理无作非为至是令五城设立公所讲解开谕以广教化直省府州县亦皆举行乡约各地方官责成乡约人等每月朔望聚集公所宣讲至康熙九年
　　颁上谕十六条一敦孝弟以重人伦一笃宗族以昭雍睦一和乡党以息争讼一重农桑以足衣食一尚节俭以惜财用一隆学校以端士习一黜异端以崇正学一讲法律以儆愚顽一明礼让以厚风俗一务本业以定民志一训子弟以禁非为一息诬告以全善良一诫窝逃以免株连一完钱粮以省催科一聨保甲以弭盗贼一解讐忿以重身命令府州县乡村人等切实遵行十八年浙江抚臣衍辑直解奏进名曰乡约全书刋刻分发至雍正二年
　　御制
　　圣谕广训万言
　　颁发直省通行讲读于是人敦孝弟俗化敦厐乐利之
　　泽于无疆矣
　　十七年禁有司私派里甲之弊凡有司各官私派里甲承奉上司一切如日用薪米修造衙署供应家具礼物及募夫马民壮每年婪饱之弊通饬抚按俱行严禁康熙八年科道官言各处土产有文武官员行票差役令州县买送州县按里派取等弊请行严禁部臣又言州县加派里民近经禁革乃以日用供应取办牙行铺家并强索贱市应勒石永禁皆从之至三十九年复申陋规杂派之禁如遇大差大役有因公济私以一派十者又有每年每节派送大小礼仪者郡守之交际又有派之各属者有府州县衞所官出门派中火路费以及跟役之食用者有上司差使往来派送规例下程者起运饷银派解费者嗣后革除陋习不得仍蹈前辙又部议湖广等处征收钱粮有公然科派如
　　阖邑通里共摊同出者名曰软台如各里各甲轮流独当者名曰硬驼豪劣奸棍包揽分肥应勒石永禁从之












　　皇朝文献通考巻二十一
<史部,政书类,通制之属,皇朝文献通考>
　　钦定四库全书
　　皇朝文献通考卷二十二
　　职役考【二】
　　康熙元年令江南苏松两府行均田均役之法时戸科给事中柯耸疏言任土作赋因田起差此古今不易之常法但人户消长不同田亩盈缩亦异所以定十年编审之法则役随田转册因时定富者无兎脱之弊贫者无防负之忧劳逸适均法至善也臣毎见官役之侵渔差徭之繁重不一而足其源总由于佥防之不公积弊之未剔目下编审届期请痛除宿弊以拯民困查一县田额若干应审里长若干每里十甲每甲该田若干田多者独充一名田少者串充一名其最零星者附于甲尾名曰花戸此定例也各项差役俱系里长挨甲充当故力不劳而事易办独苏松两府名为佥报殷实竟不稽查田亩有田已卖尽而仍报里役者有田连阡陌而全不应差者不特十年之中偏枯殊甚至年年小审那移脱换丛弊多端田归不役之家役累无田之戸以致贫民竭骨难支逃徙隔属请令抚臣通行两府及今大造之时必期田尽落甲役必照田务将本区之田均役本区十甲倘本区田多则派入下区按田起役不得凭空佥报以滋卖富差贫之弊庶防役均而民便矣其他花分子戸诡寄优免隔属立戸买充册书诸弊皆宜严加禁革戸部议覆通行
　　【臣】等谨案均役之法时惟知娄县李复兴行之最为得宜各属皆仿而行之因编为均役成书沈荃序畧曰娄邑自均役以后流亡复归荒芜日垦邻邑外省相继取法所虑世俗昧于均役之义而议其无义且以为师心而不法古夫三代之役军旅土功而已夫子所谓使民以时王制所谓嵗不过三日皆此役也井田废而兵民分兵乆无预于民若夫筑城浚川则计田出费以供其事如近日吴淞之役岂非至均者哉若议里役不设则古之乡长里正本非役也周之比长里宰皆下士闾胥酂长皆中士旅师比师皆上士党正县正皆下大夫州长则中大夫此命官也岂役也哉汉去古未逺故亭长啬夫听狱讼收赋税皆有禄秩张敞朱邑朱博薛宣之流由此至卿相隋人欲以乡正理五百家狱讼李徳林谓乡官治民恐狥私不便唐时此意未冺故栁宗元言有里胥而后有县大夫有县大夫而后有诸侯有诸侯而后有方伯连帅是里胥与连帅贵贱虽殊而皆为天子任理民之责者也未闻有比较鞭笞破家亡身者也唐末大乱诸节帅多出羣盗所用守令视民如仇而用之日新由是乡里之职大为民困此岂古所谓役哉五代因循至宋未改或差役或雇役或义役皆能困民然弊则改之初无定辙元时赋最轻故役亦轻而民多富明室赋重县令催科难徧故分编里甲使之催赋俗曰经催是役之设为催赋设也赋办则役举矣今均田之法家自催赋无不办之赋是即无不举之役岂必办赋之法嵗破数百家毙数百命而后谓之役哉向之有役有不役故见其役今也即赋为役故不见其役若遂议其无役此正如对和羮而别索盐梅多见其不知味也若谓以田从人为非则向者以人从田图蠧图书为政而官与民交受其害今之以田从人业戸自为政而官与民交受其利行且徧此法于吴越间虽百世可也
　　二年濬淮安泾河闸计田出夫漕运总督林起龙疏言开濬泾河闸自淮城迤南运河东岸至金吾庄延袤七十余里下流淤塞处约可十余里令山阳宝应二县计田出夫众志鼓舞甫二十日毕事河道深通闸流无阻直达射阳湖入海居民田庐可无水患下部知之
　　六年严禁江西提甲累民之弊御史戈英疏言州县每年设有轮值甲长凡催征钱粮及衙门需用各项之费皆令甲长承办独江西更有提甲之弊既将现年甲长追比各项银两复提次甲为现年甲长责成备办礼物广信等府积弊尤甚至有连提数甲不止者累民已极请饬该抚严禁奉
　　防令督抚察奏巡抚董卫国以并无私派奏覆总督郎廷
　　佐奏提甲之弊风闻如御史言奉
　　防严饬令确查禁革
　　【臣】等谨案提甲之説始于前明嘉靖中名曰提编实则加派当时以兵役繁兴为此不得已之法迨乎役罢名存遂不能改其后所行十段锦亦有此弊污吏縁以为奸非值
　　圣明之世不能一旦除之也
　　七年定驿递给夫之例凡有驿之处设有夫役以
　　供奔走各按路之冲僻以为多寡额数不一其夫日给工食自一二分以至七八分不等皆入正赋编征若额外雇用则按逺近加给工食水驿用縴夫亦同凡应给夫役者按品定数不许额外强索是年户科给事中吴国龙疏言驿递苦累最甚除出征大兵及驻防官兵家口自北往南皆系急军机应照例给夫外其自南往北者宜停止给夫庶不致差繁费重事下兵部部臣言出征大兵关系军机应照旧例其驻防官兵家口无论往南往北陆路量给夫车下水不给縴夫上水縴夫比旧例减半给发自京起程者臣部定限自外起程者该督抚定限报部不许沿途逗遛违者治罪从之【臣】等谨案邮传之设除车马船只外水陆皆有额设人夫虽例给工食皆募民充之差役稍繁莫不临时添雇是亦民役之一也律载包充驿夫诈索驿夫皆有明禁其出使人员役使民夫擡轿者治罪仍追雇值银八分五厘五毫盖所以苏驿困亦所以恤民力又考直省所设之夫名目不同凡有马之驿视马多少例设二马一夫外有走递夫白夫青夫【此项裁】摃夫所厰夫差夫站夫有水驿之处有水手水夫縴夫南省有轿夫兠夫担夫摃擡夫皆随宜额设支给工食
　　九年于江南山东派夫协济河工加给工食并停地方津贴之费是嵗九月河道总督罗多以大修河工额用协夫三万四千八百余名请于江南山东两省佥派协济事下工部以佥派夫役道逺民艰又恐官吏借端滋扰应行召募为便查旧发工役银每日四分今加给二分则工程不致迟误奉
　　防河工关系重大时近冬寒势不容缓倘临期应募无人复行佥派必致迟误着该督先行竭力召募尽所得人夫供役如万不能得就近量行佥派协济十一月刑科给事中张惟赤疏言河工协济人夫皆经该地方津贴而来江南各府方被水旱之灾正项尚且议蠲额外岂堪重累前部臣主募夫之议原定每名给工食银六分今河臣改用派夫岂有募则给工食而派遂不给工食之理所宜一体议给将原派地方按月津贴之説行令停止复下工部议从之【臣】等谨案河工夫役工有大小则夫役有多寡在河臣酌其缓急时有变通考用夫之多莫如康熙十六年以靳辅为总河大修全河之时考靳辅初议每日需夫十二万有竒议令山东江南河南邻郡地方协募赴工后经议减仍日用夫三四万人皆系设法就近召募其最后奏疏有曰从前河工原无修治全河之事间有兴举无不勒之州县派募里民凡所派之州县用一费十民不胜其苦累臣奉
　　命两河并举日需人夫十余万若循派募之旧章必半壁号呼矣乃易派募为雇募多方鼔励设法招徕十
　　年之中大功告成而民不扰又议挑运河亦日用夫三万四千有竒奏疏有云挑濬运河向有每工给银四分之例亦有拨派坊里人夫量给银米之例此番工程浩大万难拨派况坊里人夫率皆老弱不堪之辈而又每每逃逸大抵坊里夫十名不敌募夫三四名之用不若一体召募为便又挑髙邮月河因河帑不敷调用附近州县民夫每名日食米盐菜银二分二厘以为日无多故也其大修归仁堤令泗州虹县五河临淮四处协募人夫一万又恐有影射透领之弊乃令百姓按田出夫以其土方工价与钱粮抵兑一时颇以为便总其前后诸疏亦见河工夫役之畧矣至二十七年开濬下河于髙邮等州县用夫一二万则仍派募云十二年停止河南佥派河夫河南巡抚佟鳯彩疏言河工派夫贻累地方请动支钱粮雇夫应役下工部议允之令凡遇嵗修准动河库银雇募每夫月给银二两嗣是河道总督王光裕又专疏请停佥派其嵗修夫役动帑雇募皆如河南之例【臣】等谨案河工嵗修夫役原属旧例抚臣之为此请欲以便民也考靳辅奏疏尝言人夫一项除架船装料铺埽签桩收放揪头绳缆栽栁修栁巡查堤岸防守料物修补水沟填塞狼窝貛穴等务俱河兵力作仅仅足用至于防打缆搬运草栁拉埽擡梯挑土帮修埽台等一切杂作则用嵗修人夫往例嵗修工程从无募夫之例皆系酌拨附近民夫资其力役江南河南山东三省皆然后河南一省经前抚臣佟鳯彩因每年所用嵗修人役太多且不特附近州县而隔逺州县亦行概拨人夫不无逺涉之苦于是具题改为雇夫应用江南山东则仍旧今康熙二十二年山东曹单二县黄河工程除用额夫之外照例酌拨附近州县民夫协助额夫力作量各险工共拨嵗修夫八九千名见在举行考此是嵗修夫役例固未尝尽废也十六年禁止有司派罚百姓修筑城楼垜口十七年裁江南鳯阳淮安等府浅夫溜夫改设河兵河臣靳辅经理河工事宜请设江南河兵八营专司河工而罢回所设夫役从之至三十八年又裁徐州所属额设嵗夫改设河兵先是沿河之处皆设有浅夫溜夫以备挑濬募民充应时有裁减至是裁夫设兵遂为定制
　　十八年令天下立社仓义仓以本乡之人管理其事时议整饬常平仓法劝谕官绅士民捐输谷石于乡村立社仓市镇立义仓公举本乡敦重善良之人管理出陈入新春月借贷秋收偿还每石取息一斗储谷多者管仓人给予顶带
　　二十五年置近辅屯庄保甲直巡抚于成龙疏言顺永保河四府旗民杂处盗警时闻非力行保甲不能宁谧应将各屯庄旗丁同民戸共编保甲令屯拨什库与保正乡长互相稽查有事一体申报究治下兵部议从之
</div>
    <div class="pagination">
<a href="皇朝文献通考_page28.html">上一页</a><span>...</span><a href="皇朝文献通考_page24.html">24</a><a href="皇朝文献通考_page25.html">25</a><a href="皇朝文献通考_page26.html">26</a><a href="皇朝文献通考_page27.html">27</a><a href="皇朝文献通考_page28.html">28</a><span class="current-page">29</span><a href="皇朝文献通考_page30.html">30</a><a href="皇朝文献通考_page31.html">31</a><a href="皇朝文献通考_page32.html">32</a><a href="皇朝文献通考_page33.html">33</a><a href="皇朝文献通考_page34.html">34</a><span>...</span><a href="皇朝文献通考_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
