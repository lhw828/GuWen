<!DOCTYPE html>
<html>
<head>
    <meta charset="UTF-8">
    <title>续通志 - 第 1011 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1011 页/共 1359 页</h1>
    <div class="content">完颜霆讨之招降伪元帅石花五夏全余党壮士二万人二年诏遣置行省于河北兼行三司安抚事既行上言曰臣近厯黄陵冈南岸多贫乏 
老幼自陈本河北农民避敌南迁今欲复归耕种而河禁邀阻臣谓河禁本以防闲自北来者此乃由南而往安所容奸乞令有司验实放渡诏 
速放之贼首李全据密州及胶西高密诸县摰督兵讨之会高密贼陈全等四人愿为内应遂复密州城且拔高密焉帝遣谕摰卿勤劳王定不 
避患难身居相职而往来山堌水寨之闲保庇农民收获二麦忠恪之意朕所具知虽然防秋之际亦须择地而处俄移邳州行省邳海之闲兵 
多民少摰虑其艰食乞自十月给粮使充戍役至二月选之人授地三千亩贷之种粒而验所收获量数取之逮秋复隶兵伍且战且耕公私俱 
利被俘之民易于招集也诏施行之是时枢密院以海州军食不足艰于转输乞迁于内地诏问摰摰奏海州连山阻海与沂莒邳密皆边隅冲 
要之地比年来为贼渊薮若弃而他徙则直抵东平无非敌境地大气增后难图矣朝廷所以欲迁者止虑粮储不给耳臣请尽力规画劝喻农 
民趋时耕种且令煮盐易粮或置场宿迁以通商旅可不劳民力而办仍择沐阳之地可以为营屯者分兵护还虽不迁无患也帝是其言乃止 
邳州副提控王汝霖沂州防御使程戬同谋叛将结宋兵为外应摰遣兵捕之讯竟具伏皆就诛四年迁荣禄大夫致仕天兴元年复起为平章 
政事封萧国公行京东路尚书省事以军三千护送就舟张家渡行至封邱敌兵觉不能进诸将卒谋倒戈南奔留数骑卫摰摰知其谋下马坐 
语曰敌兵环视进退在我汝曹不思持重吾宁死于汝曹之手不忍为乱兵所蹂以辱君父之命诸将诺而止得全师以还闻者壮之寻复致仕 
居汴中有园亭日与耆旧燕饮及崔立以汴城降为元兵所杀摰为人威严御兵人莫能犯在朝遇事敢言又喜荐士如张文举雷渊麻九畴辈 
皆由摰进用南渡后宰执中人望最重

　　△巴古喇

　　巴古喇不详其初起贞佑二年五月宣宗南迁由左谏议大夫擢为御前经厯官三年十一月出为彰化军节度使兼泾州管内观察使四 
年五月改知京兆府事兼本路兵马都总管充行省参议官兴定二年召为御史中丞上言国家取人惟进士之选为重不求备数务在但贤今 
会试考官取人泛滥宜革其弊寻拜参知政事擢左副元帅与平章胥鼎同事防秋三年平凉地震巴古喇乞明谕有司敬畏天戒帝嘉纳之四 
年行尚书省元帅府于京兆时陕西运粮以助关东民力寖困帝从巴古喇议用舟楫自渭入河顺流而下时以为便五年朝议欲复取会州巴 
古喇上言今农事将兴更调十余万人以饷此军则数郡春种尽废矣纵得此城不免戍守是飞挽之役无时而己也止宜令承裔军于定西巩 
州之地护民耕稼俟敌意怠然后取之诏付省院谓其言甚当从之三月上言延安凤翔巩州边隅重地帅府固当仍旧德顺平凉等处宜皆罢 
去河南行院帅府存沿边并河者余亦宜罢之制可是年西北兵攻延安巴古喇遣完颜哈达纳哈塔迈珠御之遂保延安先是巴古喇以西北 
兵势甚大屡请兵于朝帝由是恶之元光元年罢参知政事以知河中府事权安抚使于是瓜尔佳德新上言曰巴古喇廉直忠孝朝廷之良臣 
也去岁兵入延安巴古喇遣将调兵城赖以完今哈达迈珠各授世封而巴古喇改知河中府使谋略之臣不获展力宜复行省之任使与承裔 
共守京兆令哈达迈珠捍御延安以藩卫河南则内外安矣不报寻召为大司农复拜参知政事帝问曰郡县盗贼如何可息对曰赋役省则盗 
贼息矣如行院帅府扰之何帝令禁止之初巴古喇拜命日都将把玖锦来贺为御史钮祜禄阿里所劾诏论曰卿昔行省陕西擅出系囚朕为 
卿地因肆赦以弭众口今玖锦有职守且握兵柄而纵至门下法当责降朕重卿素有直气故复曲留卿其戒之二年帝谕幸臣曰陕右兵将退 
当审后图巴古喇深悉利害其遣往陕西规画防秋事哀宗即位进拜平章政事正大元年卒诏加赠右丞相东平郡王巴古喇为人忠实忧国 
奉公及亡吏民皆嗟惜之

　　△师安石

　　师安石字子安 【归潜志作仲安】 清州人本姓尹氏避国讳改焉承安五年词赋进士补尚书省令史奉史都留守承晖遗表闲道走 
汴以闻帝嘉之擢枢密院经厯时哀宗在春宫领枢密院事遂见知遇元光二年累迁御史中丞上章言事其一曰自古所以安国家息祸乱不 
过战守避和四事而巳为今之计守和为主所谓守者必求智谋之士内足以得戍卒之心外足以挫敌人之锐不惟彼不能攻又可以伺其隙 
而败之其所谓和则汉唐之君固尝用此策矣乞令有司详议而行其二曰今敌中来归者颇多宜厚其接遇择有心力者潜往以诱致其余来 
者既众彼必转相猜贰然后徐起而图之则中兴之功不远矣帝嘉纳之九月坐劾英王守纯附奏不实决杖追官哀宗即位累擢至尚书右丞 
正大五年台谏劾近侍张文寿张仁寿李麟之安石亦论列三人不巳帝怒甚有旨谕安石曰汝便承取贤相朕为昏主止矣安石骤蒙任用遽 
遭摧折疽发脑而死帝甚悼惜之

　　钦定续通志卷四百四十一

　　●钦定续通志卷四百四十二　列传二百四十二

　　列传

　　金 【二十】

　　○金二十

　　完颜苏哷　　　陈规　　　　许古　　杨云翼　　　　赵秉文　　　韩玉　　冯璧　　　　　李献甫　　　雷渊　　程震

　　完颜苏哷
　　陈规
　　许古
　　杨云翼
　　赵秉文
　　韩玉
　　冯璧
　　李献甫
　　雷渊
　　程震

　　△完颜苏哷

　　完颜苏哷一名翼字伯扬至宁元年策论进士贞佑初累迁监察御史二年宣宗迁汴留皇太子于燕都既而召之苏呼曰太子在彼则声 
势俱重都城可无虞也帝从高琪言竟召太子七月车驾至汴苏哷上书曰善救乱者必迹其乱之所由生善革弊者必究其弊之所自起陛下 
龙兴辄谨南迁诏下之日士民相率上章请留启行之日风雨不时桥梁数坏人心天意亦可见矣自今尤宜戒愼又曰国家不可一日无兵兵 
不可一日无食陛下为社稷计宜精选军官以恤妄费三年自中都计议军事回密奏高琪奸恶 【详见珠格高琪传】 帝曰此乃大事汝敢 
乃之甚善苏哷复奏丞相福兴国之勋旧乞召还京以镇雅俗帝曰朕徐思之厥后帝以苏哷屡进直言命再任监察御史四年三月奏令随朝 
七品外路六品以上官各举堪充司县长官者仍明着举官姓名他日察其能否同定赏罚诏有司议行之哀宗为皇太子春宫新设师保赞论 
之官多非其人于是苏哷上章言皇太子仁孝聪明出于天资傥更选贤如周召之俦者使夹辅之则成周之治不足俟矣帝称善兴定二年四 
月以布什万努叛遣苏哷与近侍局副使内族额尔克同赴辽东及还授翰林待制正大元年转刑部郎中时南阳人布陈谋叛坐系者数百人 
苏哷止坐者恶及拟伪将相者数人余怎释之七年迁金安军节度使既而召还朝行至陕被围久之亡奔行在道中遇害苏哷莅官以修谨得 
名惟苛细不能任大事然进言多有补益其居父丧不饮酒庐墓三年时论以为难

　　△陈规

　　陈规字正叔绛州稷山人明昌五年词赋进士南渡为监察御史贞佑三年十一月上章论参攻侯摰不报又论警巡使冯祥诏即罢祥职 
四年正月上言河北艰食请勿禁物斛北渡三月言赫舍哩鹤寿讨红袄贼乃大掠良民乞明敕有司俱放免之四月乞罢河北濒河州县寨兵 
制可七月上章条陈八事一曰责大臣以任安危元兵起自边陲深入吾境大小之战无不胜捷以致神都覆没翠华南狩大河以北莽为盗区 
宰相大臣皆社稷生灵所系以安危者岂可使亲其细而不图其大乎伏愿特出睿断若军余器械常程文牍即听枢府专行至于战守大计征 
讨密谋皆须省院同议可否则为大臣者知有所责而天下可为矣二曰任台谏以广耳目人主有政事之臣有议论之臣政事之臣者宰相执 
政与天子经纶于庙堂之上者也议论之臣者谏官御史与天子辨曲直正是非者也国朝虽设谏官每遇奏事皆令回避或兼他职或为省部 
所差不过责以纠察官吏照刷案牍巡视仓库而己伏愿遴选学术该博通晓世务骨鲠敢言者以为台谏凡事关利害皆令预议三曰崇节俭 
以答天意自兵兴以来州县残毁存者复为土寇所扰独河南稍安然大驾所在其费不赀愿陛下痛自撙节罢冗员减浮费戒豪侈庶皇天悔 
祸太平可致四曰选守令以结民心县令之弊无甚于今桀黠者乘时贪纵庸懦者权归猾吏近虽遣官廉察治其奸滥易其疲软然代者亦非 
选择所谓除狼得虎也复乞明敕尚书省公选廉洁无私才堪牧民者以补州府官仍清县令之选五曰谘羣臣以定大计古昔人君将举大事 
则谋及乃心谋及卿士庶人卜筮乞自今凡有大事必令省院台谏及随朝五品以上官同议为便六曰重官赏以劝有功官本虚名特出于人 
主之口而天下之人极意趋慕者以朝廷爱重耳若不计勋劳朝授一官暮升一职则被坚执锐效死行阵者何所劝哉伏愿陛下重惜将来无 
使公器为寻常之具功赏为侥幸所乘七曰选将帅以明军法夫将者国之司命天下所赖以安危者也今之将帅大抵先论出身官品平居则 
意气自高遇敌则首尾退缩将帅既自畏怯士卒夫谁肯前伏乞明敕大臣精选通晓军政者分诣诸路编列队伍要必二十五人为一穆西四 
穆昆为一千户五千户为一万户谓之散将万人设一都统谓之大将总之帅府数不足者皆并之其副统副提控及无军虚设都统万户者悉 
罢省仍敕省院大臣及内外五品以上各举方略优长武勇出众材堪将帅者一二人不限官品以充万户都统元帅之职千户以下选军中有 
谋略武艺为众所服者充之居常教阅必使将帅明于奇正虚实之数士卒熟于坐作进退之节则将帅得人士气日振可以待敌矣八曰练士 
卒以振兵威比者凡战多败非由兵少正以其多而不分健懦故为敌所乘懦者先奔健者不能独战而遂溃此所以取败也今莫若选差习兵 
公正之官将己籍军人随其所长而类试之其武艺出众者别作一军量增口粮时加训练视等第而赏之如此则人人激励争效所长而哀懦 
者亦有可用之渐矣帝覧书不悦寻出为徐州帅府经厯官 【按宣宗纪是年十一月遣御史陈规等充河南宣差安抚捕盗官则似言事后 
未尝出为经厯也岂规以言事被出而纪特称其旧官欤抑纪传同是一事而见闻各异欤】 正大元年召为右司谏时诏羣臣议修复河中府 
</div>
    <div class="pagination">
<a href="续通志_page1010.html">上一页</a><span>...</span><a href="续通志_page1006.html">1006</a><a href="续通志_page1007.html">1007</a><a href="续通志_page1008.html">1008</a><a href="续通志_page1009.html">1009</a><a href="续通志_page1010.html">1010</a><span class="current-page">1011</span><a href="续通志_page1012.html">1012</a><a href="续通志_page1013.html">1013</a><a href="续通志_page1014.html">1014</a><a href="续通志_page1015.html">1015</a><a href="续通志_page1016.html">1016</a><span>...</span><a href="续通志_page1012.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
