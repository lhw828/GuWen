<!DOCTYPE html>
<html>
<head>
    <meta charset="UTF-8">
    <title>钦定续通典 - 第 3 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 3 页/共 77 页</h1>
    <div class="content">　　食货
　　屯田下【元　明】
　　元太祖时舒穆噜拜达勒为霸州等路元帅镇守固安水寨令军士屯田且耕且战披荆棘立庐舍数年之间城市悉完为燕京外蔽宪宗初以有宋兵世祖请立经略司于汴以防古史天泽等为使授之兵牛敌至则御敌去则耕乃置屯田万户于邓完城以备之三年汪特格修治利州且屯田七月屯田于凤翔中统二年诏凤翔府种田户平阳兵籍毋令出征务耕屯以给军饷又诏诸道括逃军还屯田严其禁三年始立左卫屯田调枢宻院二千人于东安州南永清县东荒土及本卫元占牧地立屯开耕分置左右手屯田千户所【其官属详载职官典武官下卷中】为军二千名为田一千三百一十顷六十五畆又置右卫屯田调本卫军二千人于永清益津等处立屯开耕分置左右手屯田千戸所其屯军田畆之数与左卫同至元元年以益都武卫军千人屯田燕京官给牛种二年诏孟州之东黄河之北南至八栁树枯河徐州等处凡荒闲地土可令阿珠阿喽罕等所领士卒立屯耕种并摘各万戸所管汉军屯田又诏西川山东南京等路戍邉军屯田四年置中卫屯田于武清香河等县继以各屯地界相去百余里往来耕作不便迁于河西务荒荘杨家口青台杨家白等处其屯军之数与左卫同为田一千三十七顷八十二畆六年以攻襄樊军饷不足南京河南归徳诸路编民二万余户于康邓申等处立屯七年创立髙丽屯田是时东征日本欲积粮饷为进取之计遂以王綧洪茶邱等所管髙丽户二千人及中卫军二千人合婆娑府咸平府军各一千人于王京东宁府凤州等处一十处置立屯田设经略司以领其事每屯用军五百人八年佥己未年随州鄂州投降人民一千一百七十戸往中兴居住继即编为屯田户凡二千四百丁【至二十三年续佥渐丁得三百人】为田一千八百顷十一年徙生劵军屯田和林置陜西屯田总管府以安西王府所管编民二千戸立栎阳泾阳终南渭南屯田又置宁夏路放良官屯田从安抚司请以招良人民九百四戸编聚屯田为田四百四十二顷五十畆又置叙州宣抚司民屯命西蜀四川经略司起立屯田又置潼州府民屯佥本府编民及义士军二千二百二十四戸立屯又置防路总管府民屯佥本路编民至五千二十七户又置重庆路民屯于江津巴县泸州忠州等处佥拨编民二千三百八十七戸并召募共三千五百六十五戸十二年置大理金齿等处宣慰司都元帅府军民屯命于所辖州县拘刷漏籍人户得六千六百有六戸立屯田继又佥本府编民四百户及永昌府编民一千二百七十五户増益之后立大理军屯于防僰军内拨二百户续佥二百八十一戸又増一百一十九戸总计民屯三千七百四十一户军屯六百户为田军民已业二万二千一百五双又置曲靖等处宣慰兼管军万戸府军民屯田拘刷所辖州郡诸色漏籍人戸七百四十戸立曲靖路民屯续佥民一千五百戸増入其所耕之田官给一千四百八十双自备已业田三千双复立澂江民屯所佥屯戸与曲靖同凡一千二百六十戸后立军屯于防僰军内佥一百六十九戸复佥一百二十六戸増入又立仁徳府民屯所佥屯戸与澂江同凡八十戸给田一百六十双后立军屯佥防僰军四十四户续佥五十六戸増入所耕田畆四百双俱系军人已业置顺庆路民屯佥顺庆民三千四百六十八户置立屯田又置成都路民屯佥隂阳人四十户办纳屯种又置鹤庆等路军民屯田佥鹤庆路编民一百戸立民屯后又佥防僰军一百五十二戸立军屯军屯六百八双民屯四百双俱已业又置中庆路军民屯田于所属州县内拘刷漏籍人户得四千一百九十七戸官给田一万七千二十二双自备已业田二千六百二双继立军屯用防僰军人七百有九户官给田二百三十四双自备已业田二千六百一双又置临安宣慰司兼管军万户府军民屯田于所属州县拘刷漏籍人户开耕宣慰司所管民屯三百户田六百双本路所管民屯二千戸田三千四百双继又续立防僰军屯为戸二百八十八田一千一百五十二双十三年置广元路民屯从利路元帅言广元实东西两川要冲支给浩繁经理系官田畆得九顷六十畆遂以褒州刷到无主人口偶配为十戸立屯开种十五年置威楚提举司屯田于威楚提举盐使司拘刷漏籍人户充民屯本司就领其事为户三十三为田一百六十五双又置威楚路军民屯田拘刷本路漏籍人户得一千一百一户内八百六十六户官给无主荒田四千三百三十双余戸自备已业田一千一百七十五双继立屯军于本路防僰军内佥三百九十九戸内一十余戸官给荒田六十双余戸自备已业田一千五百三十六双又置前卫屯田以各省军人备侍卫者于霸州保定涿州荒闲地土屯种分置左右手屯田千戸所屯军与左卫同为田一千顷又置后卫屯田以永清等处田畆低下迁昌平县之太平荘屯军与左卫同为田一千四百二十八顷十六年给千戸玛尼部下巴图军及土浑川军屯田牛具置淮东淮西屯田打捕总管府募民开耕连海州荒地官给禾种自备牛具所得子粒官得十之四民得十之六仍免屯户徭役为戸一万一千七百四十三为田一万五千一百五十三顷三十九畆又置寳坻屯佥大都属邑编民三百户立屯于大都之寳坻县为田四百五十顷又置额齐纳屯田调归附军人于甘州至十八年置武卫屯田发迤南军人三千名于涿州保定定兴等处置立屯田分设广备万益等六屯为田一千八百四顷四十五畆以充屯田军后又迁甘州新附军二百人往屯额齐纳合即渠开种为田九十一顷五十畆又置虎贲亲军都指挥使司屯田因阿尔娄官人言近于玛纳齐图沁纳沁髙州呼兰达巴等处改置驿传臣等议可于旧置驿所设立屯田从之后发虎贲亲军二千人入屯又増军一千凡立三十四屯于上都置司为军三千人佃户七十九为田四千二百二顷七十九畆是时又置徳安等处军民屯田总管府以各翼取到汉军及各路拘收手号新附军分置十屯立屯田万户府继又改立总管府为民九千三百七十五名军五千九百六十五名为田八千八百七十九顷九十六畆又置甘肃管军万户府屯田军于甘州黑山子满峪泉水渠鸭子翅等处立屯田为户二千二百九十为田一千一百六十六顷六十四畆又置汀漳屯田以福建调军粮储用依腹里例置立屯田命管军总管郑楚等镇守士卒年老不堪备征战者得百有十四人又募南安等县居民一千八百二十五户立屯耕作十九年置陜西等处万户府屯田以盩厔南系官荒地归附军立孝子林张马村军屯继以南山把口子巡哨军人八百戸于盩厔之杏园荘宁州之大昌原屯田又发文州镇戍新附军九百人立亚栢镇军屯复以燕京戍守新附军四百六十三戸于徳顺州之威戎立屯开耕为户孝子林屯三百一户张马村屯三百一十三户杏园荘屯二百三十三户大昌原屯四百七十四戸亚栢镇屯九百戸威戎屯四百六十三户为田孝子林二十三顷八十畆张马村七十三顷八十畆杏园荘一百一十八顷三十畆大昌原一百五十八顷七十九畆亚栢镇二百六十八顷五十九畆威戎一百六十四顷八十畆又置桂齐延安府屯以拘收赎身放良布哷齐及漏籍户计于延安路特黙齐草地屯田为戸二千二十七为田四百八十六顷又置宁夏等处新附军万户府屯田发迤南新附军一千三百八十二戸往宁夏等处屯田又遣塔塔喇千户所管军人九百五十八户屯田为田一千四百九十八顷三十三畆又置绍庆路民屯于木路未当差民户内佥二十三名置立屯田继于彭水县籍管万州寄戸内佥拨二十户又佥彭水县未当差民户三十二户増入后以屯户贫乏者多负逋复佥彭水县编民一十六户补之又置嘉定路民屯佥亡宋编民四户置立屯田继又拨成都义士军八户増入二十一年置岭北行省屯田并和林阿拉克岱元领军一千人入五条河后又摘六卫汉军一千名赴青海屯田以五条河汉军并入青海后又屡増军戸共为戸四千六百四十八为田六千四百余顷又置金复州万户府屯田发新附军一千二百八十一户于根敦扎卜置立屯田继又分京师应役新附军一千人屯田哈斯罕闗东荒地后又以伊噜音特穆尔塔斯哈雅两万户新附军一千三百六十户并入金复州立屯耕作为戸三千六百四十一为田二千五百二十三顷又置芍陂屯田万户府因江淮行省言安丰之芍陂可溉田万余顷乞置三万人立屯中书省议军士二千人行之屯戸共一万四千八百八名又置防府万户府军屯从四川行省议除沿邉重地分军镇守余军一万人命官于诸处择膏腴地立屯开耕为户三百五十一人为田五十六顷七十畆凡创立十四屯其成都等路万户府军屯于本路崇庆州义兴乡楠木园置立为戸二百八十九人为田四十二顷七十畆河东陕西等路万户府军屯置立于灌州之青城陶坝及崇庆州之大栅头等处为戸一千一百二十八名为田二百八顷七畆广安等处军屯置立于成都路崇庆州之七寳坝为户一百五十名为田二十六顷二十五畆保宁万户府军屯置立于崇庆州之金马为户一百六十四名为田七十五顷九十五畆叙州万户府军屯置立于灌州之青城为户二百二十一名为田三十八顷六十七畆五路万户府军屯置立于成都之大栅镇孝感乡及灌州青城县之懐仁乡为戸一千一百六十一名为田二百三顷一十七畆兴元金州等处万户府军屯置立于崇庆州晋源县之孝感乡为户三百四十四名为田五十六顷随路八都万户府军民屯置立于灌州青城温江县为户八百三十二名为田一百六十二顷五十七畆旧附等军万户府军屯置立于灌州青城县崇庆州等处为戸一千二名为田一百二十九顷五十畆炮手万戸军屯置立于灌州青城县龙池乡为戸九十六名为田一十六顷八十畆顺庆军屯置立于晋源县义兴乡江源县将军桥为戸五百六十五名为田九十八顷十七畆平阳军屯置立于灌州青城崇庆州大栅头为戸三百九十八名为田六十九顷六十五畆遂宁州军屯为户二千名为田三百五十顷又置嘉定府万戸军屯摘防古汉军及嘉定新附军三百六十人于崇庆州青城等处屯田为田二顷二十畆二十二年置广济署屯田以崔黄口空城屯田歳涝不收迁于青沧等处以尚珍署旧领屯夫二百三十户归之既又迁济南河南五百五十户平滦真定保定三路屯夫四百五十户并入共为戸一千二百三为田一万二千六百顷三十八畆又置丰润署屯田于大都路蓟州之丰润县为戸八百三十七为田三百四十九顷二十三年置尚珍署屯田于济宁路之兖州为户四百五十六为田九千七百一十九顷七十二畆又置洪泽万戸府屯田初于洪泽南北三屯设万户府以统之因江淮行省言国家经费钱粮为急今屯田之利无过两淮况芍陂洪泽皆汉唐旧立屯之地若令江淮新附汉军屯田可歳得粮百五十余万石从之继罢三屯万户止立洪泽屯田万户府以统之其置立处所在淮安路之白水塘黄家疃等处为户一万五千九百九十四名为田三万五千三百一十二顷二十一畆二十四年置左右钦察卫屯田发本卫军一千五百一十二名分置左右手屯田千戸所及钦察屯田千戸所于清州等处屯田后又创立龙翊侍卫复焉为军左手千戸所七百五名右手千戸所四百三十七名钦察千戸所八百名为田左手千戸所一百三十七顷五十畆右手千户所二百一十八顷五十畆钦察千戸所三百顷又置永平屯田总管府以北京采取材木百姓三千余户于滦州立屯设官署以领其事为户三千二百九十为田一万一千六百一十四顷四十九畆又置管田提举司设立于大都漷州之武清县为戸军二百五十三民一千二百三十五析居放良四百八十布哷齐二百三十二和卓一百三十口独居布呼齐一十二口哈喇穆尔丹八十二名为田三千五百二顷九十三畆二十五年置湖南宣慰司衡州等处屯田调徳安万户府军士一千四百六十七名分置衡州之清化永州之乌符武冈之白仓置立屯田二十六年置左翼屯田万戸府罢防古军人之屯田者别以鄂端巴实伯里回还汉军及大名卫辉两翼新附军与前后二卫迤东还戍士卒合并屯田设左右翼屯田万户府以领之遂于大都路霸州及河间等处立屯开耕置汉军左右手二千戸新附军六千戸所为军二千五十一名为田一千三百九十九顷五十二畆其右翼屯田万户府继发真定军人三百名于武清县崔黄口増置屯田分置汉军千戸所三别置新附军千户所为军一千五百四十人为田六百九十九顷五十畆又置保宁万戸府军屯因保宁府言本管军人一户或二丁三丁父兄子弟应役实为重并若又迁于成都屯种去家隔逺逃匿必多乞令本府在营士卒及防路守镇军人止于保宁沿江屯种从之佥军一千二百名继发屯军一百二十九人从万户伊苏岱尔西征别佥渐丁军人入屯为戸一千三百二十九名为田一百一十八顷二十七畆又置顺庆等处万戸府军屯发军于沿江下流汉初等处屯种为户六百五十六名为田一百一十四顷八十畆二十七年置武定路总管府军屯以云南戌军粮饷不足于和曲禄劝二州防僰军内佥一百八十七戸立屯耕种为田七百四十八双又置乌撒宣慰司军民屯田其乌撒路军屯以防僰军一百一十四户屯田又立东川路民屯屯户亦系防僰军人八十六户皆自备已业又置罗罗斯宣慰司兼管军万户府军民屯田其防通民屯屯戸系防僰土军建昌民屯拨编民一百四戸又立防川民屯发本路所辖州邑编民四十户徳昌路民屯发编民二十一户二十九年置忠翊侍卫屯田命各万户府摘大同隆兴太原平阳等处军人四千名珠格尔齐勤地面及红城周回置立屯田开耕荒田二千顷仍命西京宣慰司领其事后改立大同等处屯储万户府以领之又改为侍卫亲军都指挥使司仍领屯田三十年置梁千户翼军屯因梁王遣使诣云南行省言以汉军一千人置立屯田后发三百人备镇戍巡逻止存七百人于乌防屯田后迁于新兴州为田三千七百八十九双又置海北海南道宣慰司都元帅府民屯召募民户并发新附士卒于海南海北等处置立屯田继以其地多瘴疠纵屯军二千人还各翼留二千与召募之民屯种后罢屯田万户府屯军悉令还役止令民戸八千四百二十八戸屯田琼州路五千五百一户雷州路一千五百六十六户髙州路九百四十八户化州路八百四十三戸亷州路六十戸为田琼州路二百九十二顷雷州路一百六十五顷五十一畆髙州路四十五顷化州路五十五顷二十四畆亷州路四顷八十八畆成宗元贞元年置肇州防古屯田万户府以纳延布拉噶齐及打鱼硕达勒达女真等户于肇州旁近地开耕为户布拉噶齐二百二十戸硕达勒达八十户归附军三百户续増渐丁五十二户二年置叙州等处万戸府军屯迁遂宁屯军二百三十九于叙州宣化县喁口上下荒地开垦为田四十顷八十三畆大徳二年置广西两江宣慰都元帅府獞兵屯田部民吕瑛言募牧兰等处及融庆溪洞猺獞民丁于上浪等处开屯耕种继又平大任洞以所遗地产续置藤州屯田为户上浪屯一千二百八十二户忠州屯六百一十四户那扶屯一千九户雷留屯一百八十七户水口屯一千五百五十九戸又置赣州路南安寨兵万户府屯田以赣州路所辖信丰防昌龙南安逺等处贼人出没发寨兵及宋旧役弓手与抄数漏籍人户立屯耕守以镇遏之为户三千二百六十五为田五百二十四顷六十八畆四年置大同等处屯储总管府屯田以西京黄华岭等处田土颇广发军民九千余人立屯开耕为戸军四千二十民五千九百四十五为田五千顷武宗至大元年置左卫率府屯田于大都路漷州武清县及保定路新城县置立屯田仁宗延祐二年置乌防等处屯田总管府军屯因云南行省言乌防乃云南咽喉之地别无屯戍军其地皆古昔屯田之迹乞发辉和尔及新附军屯田镇遏从之七年置重庆五路守镇万户府军屯发军一千二百人于重庆路三堆中曹赵市等处屯耕为田四百二十顷英宗至治二年置宗仁卫屯田发五卫汉军二千人于大宁等处创立屯田分置两翼屯田千户所为田二千顷文宗至顺元年置宣忠卫屯田命收聚讫一万俄罗斯给地一百顷立宣忠扈卫亲军万户府屯田
　　明太祖初立民兵万戸府寓兵于农其法最善又令诸将屯兵龙江等处惟都水营田司康茂材绩最着乃下令褒之因以申饬将士曰兴国之本在于强民足食自兵兴以来民无宁居连年饥馑田地荒芜若兵食尽资于民则民力重困故令将士屯田且耕且战今各将帅已有分定地镇然随处地利未能尽垦数年未见功绪唯康茂材所屯得谷一万五千余石以给军饷尚余七千石以此较彼地力均而入有多寡盖人力有勤惰故耳自今诸将宜督军士及时开垦以收地利继于两京各省直建设卫所置屯田以都司统摄之洪武三年中书省请税太原朔州等卫屯田官给牛种者十税五自备者税其四帝命弗徴明年中书省言河南山东北平陕西山西及直淮安诸府屯田凡官给牛种者十税五自备者十税三诏且弗徴三年后畆收租一斗是年募盐商于各邉开中谓之商屯因大同粮储自陵县运至太和岭路逺费重从山西行省言令商人于大同仓入米一石太原仓入米一石三斗者给淮盐一小引以省途费而充邉储谓之开中继各行省邉境多召商中盐输米诸仓以为军储计道里逺近自五石至一石有差先后増减则例不一率视时缓急米石髙下中纳者利否道逺地险则减而轻【后至治中户部尚书叶淇变法而开中始壊诸淮商悉撤业归西北商亦多徙家于淮邉地为虚米石值银五两邉储枵然至嘉靖时陕西巡抚杨一清复请召商开中厐尚鹏总理江北盐屯寻于九边与总督王崇古区画屯政然因循日久卒鲜实效】四年从中书右丞相徐达请徙山后民一万七千余戸屯北平又令于山北口外东胜蔚州安丰云应等州极邉沙漠之地各设千百户收抚边民无事则耕有事则战就以所储草给之达又以沙漠遗民三万二千余戸屯田北平凡置屯二百五十四开田一千三百四十三顷六年太仆丞梁额森特穆尔言宁夏境内及四川西南至船城东北至塔滩相去八百余里土田膏沃宜招集流民屯田从之是时遣邓愈汤和诸将屯陕西彰徳汝宁北平徙山西真定民屯凤阳又因海运饷辽有溺死者遂益讲屯政天下卫所州县军民皆事垦开其移民就寛乡或召募或罪徙者为民屯皆领之有司军屯则领之卫所边地三分守城七分屯种内地二分守城八分屯种每军受田五十畆为一分给耕牛农具教树植复租赋遣官劝输诛侵暴之吏初税畆一斗后定科则军田一分正粮十二石贮屯仓听本军自支余粮为本卫所官军俸粮十九年以云南既平诸蛮未附命西平侯沐英镇之英奏云南土地甚广而荒芜居多宜置屯田命军士开耕以备储蓄乃谕户部曰屯田可以纾民力立兵食边方之计莫善于此然邉地久荒榛莽蔽翳用力实难宜缓其歳输使乐耕作数年之后徴之可也英奉诏自永宁至大理六十里设一堡留军屯田后景川侯曹震又屯田品甸普定侯陈桓靖宁侯叶升屯田定邉姚安毕节诸卫二十一年敇五军都督府曰养兵而不病于农者莫若屯田今海宇宁谧邉境无虞若使兵坐食于农农必受敝非长治久安之术其令天下卫所督兵屯种庶几兵农兼务国用以舒自是歳得粮五百余万石二十三年延安侯唐胜宗督贵州屯田二十四年又谕后军都督沐春曰今塞外清宁已置大宁都司及广宁诸卫足以守边而守闗军士已令撤之而山海闗犹循故事其七站军士虽名守闗实废屯田养马自今一片石等闗每处止存军士十余人讥察逋逃余悉令屯田二十五年诏天下卫所军以十之七屯田宋国公冯胜頴国公傅友徳帅开国公常升等分行山西籍民为军屯田于大同东胜立十六卫建文四年令直屯田差御史比较各都司屯田巡按御史比较后改増按察使佥事盘查屯田或令各省布按三司提督或令巡按御史提督或令总兵官镇守提督或差户部郎中巡屯御史随时更改沿革不一成祖永乐元年命靖安侯王忠往北京整理屯田工部尚书黄福奏陕西所属行都司所属屯田多缺耕牛耕具合准北京例官市牛给之耕具于陕西布政司所属铸造从之二年定屯田官军赏罚例歳食米十二石外余六石为率多者赏钞缺者罚俸又以田肥瘠不同法宜有别命军官各种様田以其歳收之数相考较太原左卫千户陈淮所种様田每军余粮二十三石帝命重赏之宁夏总兵官何福积谷尤多赐褒美户部尚书郁新言湖广诸卫收粮不一种请以米为凖凡粟谷穈黍大麦荞穄二石稻薥秫二石五斗防稗三石皆凖米一石小麦麻豆与米等从之着为令又更定屯守之数临邉险要守多于屯地僻处及输粮艰难者屯多于守屯兵百名委百戸三百名委千戸五百名以上指挥提督之屯设红牌列则例于上年六十与残疾及幼者耕以自食不限于例屯军以公事妨农务者免徴子粒并禁卫所差拨宣宗宣徳中屡覈各屯以征戍罢耕及官豪势要占匿者减余粮之半迤北来归就屯之人给车牛农器分辽东各卫屯军为三等丁牛兼者为上丁牛有一为中俱无为下兵科给事中戴弁言自山海闗至蓟州守闗军万人列营二十三所操练之外无他差遣若稍屯种亦可实邉请取勘营所附近荒田斟酌分给且屯且守帝命戸部兵部各遣官与都督陈景先经理兵部黄福言永乐间虽营建北京南讨交阯北征沙漠资用未尝乏比国无大费而歳用仅给即不幸有水旱征调将何以济请设操备营缮军士十万人于济宁以北卫辉真定以东縁河屯种初年自食次年人收五石三年收倍之既省京食口粮六十万石又省本卫月粮一百二十万石歳可得二百八十万石帝善之下户兵二部议部奏縁河屯田实便请先以五万顷为率发附近居民五万垦之但山东近年旱饥流徙初复卫卒多力役宜先遣官行视田以俟开垦遂令吏部郎中赵新等经理福总其事既而有言军民各有常业若复分田役益劳扰事竟不行继遣侍郎罗汝敬督陕西屯田柴车经理山西屯田分遣御史巡视宁夏甘州屯田水利至七年帝从户部议令他卫军戍宣府者悉遣还屯种左都督谭广上言臣所守边一千四百余里敌人窥伺窃发无时脱有警徴兵数百里外势岂能及屯种之议臣愚未见其可帝以邉卒戍守有余但命永乐中调戍者勿遣英宗正统元年发禁军三万人屯田畿辅二年免军田正粮归仓止徴余粮六石后又免沿邉开田官军子粒减各邉屯田子粒有差景帝景防初邉方多事令兵分为两畨六日操守六日耕种时学士商辂言邉外田地极广先因在京功臣等将附近各城堡膏腴之产占作荘田其余闲田又为镇守总兵防将等占为已业以致军士无田可耕夫且耕且守如汉赵充国诸葛亮晋羊祜皆有明效今日守邉之要莫要于此下所司议行宪宗成化初宣府巡抚叶盛买官牛千八百并置农具遣军屯粮收粮易银以补官马耗损邉人称便自正统后屯政稍弛而屯粮总存三之二其后屯田多为内监军官占夺法尽壊宪宗之世颇议厘复而视旧所入不能什一矣孝宗治间屯粮愈轻有畆止三升者而定制各省屯粮又折以银虽有徴粮违限之罚强占屯田之禁终无大禆十四年户部尚书秦纮总制三邉见固原迤北延袤千里闲田数十万顷旷野近邉无城堡可依议于花马池迤西至小盐池二百里每二十里筑一堡堡周四十八丈役军五百人固原迤北诸处亦各筑屯堡募人屯种每顷歳赋米五石可得五十万石下诏行之武宗正徳时辽东屯田较永乐间田赢万八千余顷而粮乃缩四万余石初永乐时屯田米常溢三之一常操军十九万以屯军四万供之而受供者又得自耕邉外军无月粮以是邉饷恒足及是屯军多逃死常操军止八万皆仰给于仓而邉外数扰弃不耕刘瑾擅政遣官分出丈田责逋希瑾意者伪増田数披括毒至辽卒脇众为乱抚之乃定世宗嘉靖时辽东巡抚李承勋招逋逃三千二百人开屯田千五百顷佥都御史刘天和督甘肃屯政请以肃州丁壮及山陕流民于近邉耕牧且推行于诸邉奏当兴革者十事田利大兴总督宣大兼督河南山东军务翟鹏浚濠筑垣修邉墙三百九十余里得地一万四千九百余顷募军千五百人人给五十畆省仓储无大同巡抚詹荣以近邉赐诸堡三十一所延亘五百余里辟治之皆膏腴田可数十万顷乃奏请召军佃作复租徭移大同一歳市马费市牛赋之秋冬则聚而遏宼帝从之时杨一清复请召商开中又请仿古募民实塞下之意招徕陇右闗西民以实邉其后周泽王崇古林富陈世辅王畿王朝用唐顺之吴桂芳等争言屯政厐尚鹏总理江北盐屯寻移九邉与总督王崇古先后区画屯政甚详然卒鲜实效给事中管懐理言屯田不兴其有四疆戒严一也牛种不给二也丁壮亡徙三也田在敌外四也如是而管屯者犹欲按籍増赋非扣月粮即按丁赔补耳屯粮之轻至正而极嘉靖中渐増穆宗隆庆中复畆收一斗然屯丁逃亡者益多管粮郎中不问屯田有无月粮止半给沿边屯地或变为斥卤沙碛粮额不得减屯田御史又于额外増本折屯军益不堪命时给事中郑大经言蓟屯当量地利而定其则辽屯当改营田而足其额此兴复屯政之大较也御史李叔和言辽东屯田半废近行营田之法拨军耕种致行伍空虚且歳收田租止备修边工费而各军支饷如故有损无益盖此法止可行于河西人少之处若河东则当广召种之今授田徴税悉抵歳饷以省内输简回壮勇以实行伍仍特官董之如内地屯田之制从之时又给宣大屯田官养亷田宣大开垦田已成业令每十顷内给将官五十畆为养亷之资若副防开种不及百顷守备以下或不及一十顷防论戒饬又诏各邉自垦田永不起科如歳增粟十万五万石自垦至百顷千顷者重加陞赏神宗万厯时山东巡抚郑汝璧请开登州海州北长山诸岛田福建巡抚许孚逺垦闽海檀山田成复请开南日山澎湖又言浙江海濵诸山若陈钱金塘补陀玉环南麂皆可经理天津巡抚汪应蛟则请于天津兴屯或留中不下或不久辄废时方征倭寇济阳卫舍余李大用等请以万人自备资粮随行给事中郝敬上疏曰臣阅李大用等奏畿辅附近济阳等卫屯牧额兵共四十八万愿以万人随行征倭众军自贴粮饷臣访其故自永乐时靖难功成剰精兵四十八万内一十二万选入十二团营余三十六万给赐屯田牧地种纳子粒马价分置七十八卫于顺天所属州县俱属三千营统辖聴调征今二百余年生齿繁衍与民混杂有司派以马户撑船运米等役众军脱卸无计昨者宁夏之役各余丁议自备粮随行征求免前差未几宁夏平议遂寝兹縁倭奴告警重复申奏盖彼以三十六万之众止出万人是三十六十中抽一人耳以三十六万众共饷万人是三十六家共赡一军耳又得概免民差图此便利今东征师可勿复用此惟是辽左空虚宜因羣情为转移之计即于各卫原籍中十名抽一据三十六万原数除六万作耗外可得壮丁三万人择亷干官数员统领赴辽东开种屯田于存留三十万中各十名帮贴屯田一名牛种庐舍之费令概免前差开垦田成即给本兵为永业大率每兵一名垦田二十五畆内除五畆为官田每畆量收子粒五六升则三万人可垦田七十五万畆一歳收官田子粒可八千余石以备缓急之需因愿赴之人心蠲不急之徭役一呼而得胜兵三万坐收兵食两利之效备门庭之警扶肘腋之危何惮而久不为此熹宗天启初巡按张慎言复议天津屯田而御史左光斗命管河通判卢观象大兴水田之利太常少卿董应举踵而行之光斗更于河间天津设屯学试骑射为武生给田百畆保定巡抚汪应蛟亦请兴天津屯田疏言天津葛沽一带地从来斥卤不耕种臣谓地无水则咸得水则润以闽浙治地之法行之未必不可为稻田今春买牛制器开渠筑堤葛沽白塘二处耕种五千余畆内水稻畆收四五石种薥荳者得水灌溉亦畆收一二石惟旱稻以鹻立槁始信闽浙之法可行于北海而斥卤可变为膏腴也天津为神京牖户开府设镇其地益重见在水陆两营兵四千人歳费饷六万四千余两俱加派民间天津荒田奚啻六七千顷若尽依今法为之开渠以通蓄泄筑隄以防水涝每千顷各致谷三十万石以七千顷计之可得谷二百余万石非独天津之饷取给而省司农之转馈无不可者且地在三岔河外海潮上溢取以灌溉于河无妨白塘以下地无粮差白塘以上为静海县或五畆十畆而折一畆粮差每畆不过一分八厘民愿卖则给价不愿则给种于民情无拂请以防海官军用之于海滨垦地每歳开渠筑隄可成田数百顷一面召募居民承种数年之后荒田渐辟各军兵且屯且守民间可省养兵之费重地永资保障之安矣得防允行李继贞巡抚天津亦力于屯务然仍歳旱蝗往往弗克底成效也五年贵州巡按傅宗龙讨诸叛苖大破平越毁其砦百七十宗龙乃条上屯守策一曰清卫所原田一曰割逆贼故壤而以卫所之法行之盖黔不患无田患无人客兵聚散不常不能久驻莫若仿祖制尽举屯田以授有功因功大小为官髙下自指挥至总小旗畀以应得田为世业禁其私买卖不待招徕户口是实臣所谓以守为屯者如此部议从之荘烈帝崇祯九年总督宣大山西军务卢象升大兴屯政积粟二十余万谕九邉皆式之十年陜西巡抚孙傅庭厘正西安三卫屯粮疏言洪武时每军额地一顷歳徴正粮十二石余粮十二石尽行收贮屯仓以正粮按月支给本军以余粮支给官军粮俸饷不烦转输而仓廪充实兵不烦召募而士卒精强法至善也至永乐二十年奉诏减免余粮六石然正余一十八石犹然交仓按支法尚未壊也至正统二年以正粮十二石兊给本军充饷免纳免交止徴余米六石入仓而屯法大壊矣至后复将余粮六石改为正粮一并充军免纳而屯粮既不入仓屯地几为私产莫可究诘矣陜西省下旧四卫因檄行西安府推官王鼎镇清查除右防卫名秦府外先将左前后三卫各地查明推情定法按地起课即责办于见今承种之人每上地一顷徴粮十八石中地量免三石下地又免三石每石折银七钱总计三卫起课地三千二十七顷零徴银三万五千余两寛平易从无不翕然相安不呼吁以窘大农不加派以厉孑遗疏上帝褒嘉之










　　钦定续通典卷六
<史部,政书类,通制之属,钦定续通典>
　　钦定四库全书
　　钦定续通典卷七
　　食货
　　乡党版籍【职役附五代　宋　辽　金　元　明】
　　【臣】等谨按杜典食货立乡党版籍一门而所载徐伟长中论齐髙帝建元之诏皆及职役今考宋以后各史及厯朝防要防典诸书凡乡党里保虽代异其制而必兼职役焉故以职役附于乡党版籍以补杜氏之未备云
　　周世宗显徳五年诏诸道州府令并乡村大率以百户为一每团选三大户为长凡民家之有奸盗者三大户察之田民之有耗登者三大户均之仍每及三载即一如是
　　宋因前代之制有衙前里正户长耆长太宗太平兴国七年令两京诸州应部民有乏种及耕具人丁者许众共推择一人练土地之宜明种植之法者县补为农师相视田亩及五种所宜即令乡三老里胥与农师周劝各民于旷土种莳俟歳熟共取其利为里农师者蠲税免其他役淳化五年令诸县以第一等户为里正第二等为户长勿冒名以给役然自承平既久奸伪滋生命官形势占田无限皆得复役衙前将吏得免里正户长应役之户困于繁数伪为劵售田于形势之家假佃户之名以避徭役仁宗庆厯中委二府大臣裁减科役不均以乡村坊郭户均差王逵为荆南转运使率民输钱免役得缗钱三十万由是他路竞为掊克知并州韩琦上疏曰州县生民所苦无甚于里正衙前每乡被差疎宻与赀力髙下不均假有一县甲乙二乡甲乡第一等户十五户计赀为钱三百万乙乡第一等五户计赀为钱五十万畨休递役富者休息有余贫者败废相继岂朝廷为民父母意乎请罢里正衙前命转运司以州军见役人数为额令佐视五等簿通一县计之籍皆在第一等选赀最髙者一户为乡户衙前后差人放此即甲县户少而役繁乙县户多而役简者簿未尽实听换取他户里正主督租赋请以户长代之二年一易下其议京畿河北河东陜西京东西转运使度利害皆以为便而知制诰韩绛蔡襄极论江南福建里正衙前之绛请行乡户五则之法襄请以产钱多少定役重轻至和中命绛襄与三司参定继遣尚书都官员外郎吴几复趋江东殿中丞蔡禀趋江西与长吏转运使议可否因请行五则法凡差乡户衙前视赀产多寡置籍分为五则又第其役轻重放此于是立法下三司颁焉自罢里正衙前民稍休息至神宗熈宁时王安石为相又设保甲之法籍乡村之民十家为保保丁皆授其弓弩教之战阵参知政事吕惠卿及其弟曲阳县尉和卿皆请行手寳法其法官为定立田产中价使民各以田亩多少髙下随价自占仍并屋宅分有无蕃息立等将造簿预具式示民令依式为状县受而籍之以其价列定髙下分为五等既该见一县之民物产钱数乃参防通县役钱本额而定所当输明书其数使众悉知之诏从其请于是司农寺乞废户长坊正令州县坊郭择相邻户三二十家排比成甲迭为甲头督输税赋苗役一税一替其后诸路皆言甲头催税未便遂诏耆户长壮丁仍旧募充其保正甲头丞帖法并罢哲宗元祐中殿中侍御史刘次庄言近制许雇耆户长须三等已上户不知三等已上户不愿受雇郡县仍用差法不若立法明差之为便继又定制乡差役人有应募者可以更代即罢遣之许借坊河渡及封桩钱以为雇直耆户长壮丁召雇不得以保正保长保丁充髙宗绍兴初防政李回言于帝曰前诏官户役钱勿减半民户役钱概增三分官给庸钱以募户长及立保甲未防废保甲起推割推排之制民间纎防细琐皆得籍之唯江之东西以亩头计税不待推排保正长之立也五家相比五伍为保十大保为都保有保长有都副保正余及三保亦置长五大保亦置都保正其不及三保五大保者或为之附厯或为之均并户则以物力之髙下为役次之久近凡差役皆当因时制宜其应免应募毋胶前制云
　　辽圣宗统和三年枢密奏契丹诸役户多困乏请以富户代之上因阅诸部籍有二部户少而役重者并量减之兴宗重熈八年北院枢密使萧孝穆请籍天下户口以均徭役由是通括户口政赋稍平云
　　金制以民户内有物力者为课役户无者为不课役户令民以五家为保太宗天防三年禁内外官及宗室毋得私役百姓权势家不得买贫民为奴世宗大定二年诏免二税户为民【辽时以良民赐诸寺分其税一半输官一半输寺故谓之二税户】金制又仿周礼大司徒三十一大比作通检推排之法是时承正隆师旅之后民之贫富变更赋役不均世宗下诏曰粤自国初有司常行大比正隆时兵役并兴调无度富者今贫不能自存版籍所无者今为富室而犹幸免是用遣信臣泰宁节度使张宏信等十三人分路通检天下物力而差定之以革前弊俾元元无不均之叹以称朕意凡规措条理命尚书省画一以行又命凡监户事产除官所拨赐之外余凡置到百姓有税田宅皆在通检之数五年有司奏诸路通检不均诏再以户口多寡贫富轻重适中定之既而又定通检地土等第税法十五年上以天下物力自通检以来十余年贫富变易赋调轻重不均遣济南尹梁肃等二十六人分路推排后又制明安穆昆户科差之法均其贫富及量其奴婢之多寡定之诏宰臣明安穆昆多新强旧弱差役不均其令推排当自中都路始二十二年诏令集耆老推贫富騐土地牛具奴婢之数分为上中下三等以同知大兴府事完顔乌林先推中都路续遣户部主事谙逹等十四人与外官同分路推排后或推排通检之法举行不一章宗泰和六年以旧定保伍法有司灭裂不行其令结保有匿奸细盗贼者连坐宰臣谓旧以五家为保恐人易为计搆而难觉察遂令从唐制五家为隣五隣为保以相检察京府州县郭下则置坊正村社则随户众寡为乡置里正以按比户口催督赋役劝课农桑村社三百户以上则设主首四人二百户以上三人五十户以上二人以下一人以佐里正禁察非违置壮丁以佐主首巡警盗贼明安穆昆部村寨五十户以上设寨使一人掌同主首寺观则设纲首凡坊正里正以其户十分内取三分富民均出雇钱募强干有抵保者充人不得过百贯役不得过一年凡户口计帐三年一籍自正月初州县以里正主首明安穆昆则以寨使诣编户家责手实具男女老幼姓名以实转报县申州再逹上司到部呈省凡汉人渤海人不得充明安穆昆户明安穆昆之奴婢免为良者止本部为正户凡籍官良人宫籍为监户籍官奴婢太府监为官户七年勅中物力户有役则多逃避有司令以次户代之事毕则复业以致大损不逃之户令省臣详议宰臣奏旧制太轻遂命课役全户逃者徒二年赏告者钱五万如实销乏者内从御史台外从按察司体究免之宣宗贞祐三年河北民迁徙河南者甚众侍御史刘元规上言侨户宜与土民均应差役上留中而自以其意问宰臣丞相布萨端平章穆延尽忠以为便尚书左丞贾益谦曰侨户应役甚非计也河北人户避兵而来稍息即归今旅寓仓皇之际又与地著者并应供亿必骚动不能安居上甚嘉赏兴定五年省言随处土民久困徭役客户鬻贩坐获厚利官无所敛亦宜稍及客户以寛土民从之
　　元太宗时耶律楚材条便宜事言中原之地财用所出宜存恤其民州县非奉上命不得擅一行科差世祖至元七年令县令所属村疃凡五十家立一社择髙年晓农事者为之长増至百家别设长一员不及五十家者与近村合为一社地逺人稀不能相合各自为社者听其合为社者仍择数村之中立社长官司长以教督农桑为事凡种田者立牌橛于田侧书某社某人于其上社长以时防视劝诫不率教者籍其姓名以授提防官责之其有不敬父兄及凶恶者亦然仍大书所犯于门俟其改过自新乃毁如终嵗不改罚其代充本社夫役社中有事不能耕种者众为合力助之一社之中多事者两社助之凡为长者复其身郡县官不得以社长与科差事十年令特黙齐随处列社与编民等十三年诏民之荡析离居及僧道漏籍诸色人不当差役者万余人充贵彻后又诏京师势家等皆与民均役焉英宗至治三年诏行助役法遣使考视税籍髙下出田若干亩使应役之人更掌之收其税租以充役用官不得与时浙右苦于徭役民充坊里正者皆破家朝廷令行省召八郡集议便民之法杭州总管赵琏献议以属县坊正为雇役里正用田赋以均之民称其便泰定帝泰定二年命江南民户有田一顷之上者于所输税外每顷量出助役之田具书于册里正以次掌之嵗收其租以充助役之用凡寺观田除宋旧额其余亦騐其多寡令出田助役民赖以不困吕思诚为蓚县令差民力为三等均其徭役又刻孔子像令社学事之印识文簿畀社长记其善恶季月报县不孝弟不事生业者罚其输作明太祖洪武十四年诏天下编赋役黄册以一百十户为一里推丁粮多者十户为长余百户为十甲甲凡十人嵗役里长一人甲首一人董一里一甲之事先后以丁粮多寡为序凡十年一周曰排年在城曰坊近城曰厢乡都曰里里编为册册首总为一图其诸不能任役者附十甲后为畸零僧道给度牒有田者编册如民科无田者亦为畸零有司定其册凡四一上户部其三则布政使府县各存一焉上户部者谓之黄册进呈送后湖东西二库庋藏之嵗命户科给事中一人御史一人户部主事四人厘校讹舛其后黄册只具文有司徴税编徭则自为一册凡户三等曰民曰军曰匠以其业着籍人户以籍为断禁数姓合户附籍漏口脱户许自实里设老人选年髙为众所服者导民为善平乡里争讼其人户避徭役者曰逃户年饥或避兵他徙者曰流民有故而侨于外者曰附籍朝廷所移民曰移徙凡逃户明初督令还本籍复业赐复一年其不能归与不愿归者令在所着籍授田输赋英宗正统时造逃户周知册核其丁粮凡流民初令勘籍编甲互保属所在甲长管辖之宪宗成化初荆襄寇乱流民百万项忠杨璿为湖广巡抚下令逐之祭酒周洪谟着流民説引东晋时侨置郡县之法使近者附籍逺者设州县以抚之都御史李宾上其説命原杰出抚招流民十二万户给闲田置郧阳府立上津等县统治之凡附籍者正统时令家属离籍千里者许收附不及千里者还景泰中令民籍者收附军匠灶役冒民籍者还其移徙者明初户部郎中刘九臯言狭乡之民迁于寛乡可使地无遗利太祖采其议屡有迁徙永乐中又迁太原诸郡之民以实北平焉至明代役法洪武初造黄册成以上中下户为三等凡应役者编第均之银力从所便曰均徭他杂役曰杂泛二十六年定各处三等人户仍开军民灶匠等籍除排年里甲依次充当外其大小杂泛差役各照所分上中下三等人户防差景泰元年令里长户下空闲人丁与甲首户下人丁皆同差成化十五年令各处差徭户分九等门分三甲凡有差派定民输纳然上供京繇主纳为中官留难不易中纳往复改贸其甚多且役民自里中正办外如粮长解户名色甚繁因事佥编嘉靖后行一条鞭法通计一省丁粮均派一省徭役于是均徭里甲与两税为一小民得无扰而事亦易集然粮长里长名罢实存条鞭规制渐紊不能尽遵也明中叶以后工役日烦京营之兵悉为所役军政皆废弛云





　　钦定续通典卷七
　　钦定四库全书
　　钦定续通典巻八
　　食货
　　赋税上【唐　五代　宋】
　　唐宪宗时分天下之赋以为三一曰上供二曰送使三曰留州宰相裴垍又令诸道节度观察调费取于所治州不足则取于属州而属州送使之余与其上供者皆输度支后讨淮西判度支杨于陵坐馈运不继贬以司农卿皇甫鏄代之由是益为刻剥司农卿王遂京兆尹李翛号能聚敛乃以为宣歙浙西观察使予之富饶之地以办财赋盐铁使王播言刘晏领使时自按租庸然后知州县钱谷利病虚实乃以副使程异巡江淮覈州府上供钱谷至江淮得钱百八十五万贯穆宗即位姑息戎臣武卒多非时赏赐馈运不能给帛粟未至而诸军或彊夺于道盖自建中定两税而物轻钱重民以为患至是四十年当时为绢二匹半者今为八匹大率加三倍豪家大商积钱以逐轻重故农人日困末业日増帝亦以货轻钱重民困而用不充诏有司议革其而议者多请重挟铜之律户部尚书杨于陵奏王者制钱以权百货贸迁有无通变不倦使物无甚贵甚贱其术非他在上而已何则上之所重人必从之古者权之于上今索之于下昔散之四方今藏之公府昔广铸以资用今减鑪以废功开元中天下铸钱七十余鑪嵗盈百万今才十数鑪嵗仅十五万而已大厯以前淄青太原魏博杂铅铁以通时用岭南杂以金银丹砂象齿今一用钱货故钱不足宜使天下两税酒盐利上供及留州送使钱悉输以布帛谷粟则人寛于所求然后出内府之所积収市之滞广山铸之数限边裔之出禁私家之积则货日重而钱日轻矣宰相善其议由是两税留州皆易以布帛丝纩租庸课调不计钱而纳布帛唯盐酒本以榷率计钱与两税异不可去钱太和九年以天下回残钱置常平义仓本钱嵗増市之非遇水旱不増者判官罚俸书下考文宗尝召监仓御史崔虞问太仓粟数对以二百五十万石帝曰今嵗用广而蓄少奈何乃诏出使郎官御史督察州县壅遏钱谷者时豪民侵噬产业不移户州县不敢徭役而征税皆出下贫至于依富为奴客役罚峻于州县长吏嵗辄遣吏巡覆田税民苦其扰宣宗以后四方兵兴役重赋繁公私俱困竭矣初乾元末天下上计百六十九州户百九十三万一百三十四不课者百七十万四千五百九十二口千六百九十九万三百八十六不课者千四百六十一万九千五百八十七减天寳户五百九十八万二千五百八十四口三千五百九十二万八千七百二十三元和中供嵗赋者浙西浙东宣歙淮南江西鄂岳福建湖南八道户百四十四万比天寳开元四之一兵食于官者八十三万加天寳三之一通以二户养一兵京西北河北以屯兵广无上供至长庆中户三百三十五万而兵九十万率三户以奉一兵至武宗即位户二百一十一万四千九百六十防昌末户増至四百九十五万五千一百五十一宣宗既复河湟天下两税榷酒茶盐钱嵗入九百二十二万缗嵗之常用率少三百余万有司逺取后年乃济及羣盗起诸镇不复上计云
　　后唐庄宗同光三年城内店宅园囿比来无税顷因伪命遂有配徴后来以所徴物色添助军装衣赐将令通济宜示矜蠲今据慢去处于见输税丝每两作三等酌量纳钱其丝仍与除放吏部尚书李琪上疏谓救人瘼者以重敛为病源料兵食者以惠能为军政伏惟深留宸鉴如以六军方阙未可轻徭两税之余犹须重敛则但不以折纳为事一切以本色输官又不以纽配为名止以正税加纳天下幸甚本朝徴科唯配有两税至于折纳本不施为宜依李琪所论应逐嵗合纳钱物斛斗盐钱等宜令租庸司指挥并准元徴本色输纳明宗天成四年户部奏三京邺都诸道州府逐年所徴夏秋税租兼折徴诸般钱谷等徴条流所有各处节早晩以差等作期纳足长兴三年三司奏请诸道上供税物充兵士衣赐不足其天下所纳斛斗及钱除支赡外请依时折纳绫罗绢帛从之
　　晋髙祖天福四年应诸道节度刺史不得擅加赋役及于县邑别立监徴所纳田租委人户自量自槩周世宗显徳三年应天下今后公私织造到绢帛防布绫罗锦绮及诸色匹帛其幅尺觔两并须合向来制度不得轻弱假伪妄冒取价又旧制织絁绢布绫罗锦绮纱縠等幅其幅濶俱有准制来年所纳官绢觔两不得差误
　　宋制嵗赋之类有五公田之赋凡田之在官赋民耕而収其租者民田之赋百姓各得専之者城郭之赋宅税地税之类丁口之赋百姓嵗输身丁钱米杂变之赋牛革蚕盐之类太祖建隆四年令诸州受民租籍不得称分毫合龠铢厘丝忽钱必成文绢帛成尺粟成升丝缗成两薪蒿成束金银成钱开寳三年诏诸州府两税所科物非土地所宜者不得抑配八年诏今后民输税防绢不满匹者许计丈尺纳价钱毋得以三户五户聚合成匹送纳烦扰真宗大中祥符元年以连嵗丰稔边储有备河北诸路赋税并聴于本州军输纳二年颁幕职州县招徕户口旌赏条制九年诏诸路支移税赋勿至两次仍许以粟麦荞菽互相折输凡嵗赋糓以石计钱以缗计帛以匹计金银丝缗以两计藁秸薪蒸以围计他物各以数计至道末总七千八十九万三千自唐以来民计田输赋外増取他物复折为赋谓之杂变亦谓之沿纳名品烦细其类不一官司嵗附帐籍并縁侵扰民以为患仁宗明道中诏三司以类并合于是悉除诸名品并为一物夏秋税苐分粗细二色百姓便之諌官王素奏天下田赋轻重不等请均定欧阳修亦言秘书丞孙琳尝往洺州肥乡县与大理寺丞郭谘以千歩方田法括定民田愿诏二人者任之三司亦以为然且请择诸州之尤不均者均之于是遣郭谘往蔡州括一县得田二万六千九百三十余顷均其赋于民后以州县多逃田未可尽括遂罢初湖广闽浙因旧制嵗敛丁身钱米大中祥符间诏除丁钱而米输如故既而渐次蠲免自郭谘均税之法罢论者谓朝廷徒恤一时之劳而失经逺之意至皇祐中天下垦田视景徳増四十一万七千余顷而税谷乃减七十一万八千余石田赋不均故其滋甚后田京知沧州均无棣田蔡挺知博州均聊城高唐田嵗増赋谷帛无棣总一千一百五十二聊城高唐总万四千八百四十七乃复诏均定遣官分行诸路秘书丞髙本在遣中独以为不可才均数郡田而止神宗元丰二年诏诸路支移折税并具所行月日上之中书权发三司户部判官李琮根究逃絶税役江浙所得逃户凡四十万一千三百有竒为书上之明年除琮淮南转运副使两路凡得逃絶诡名挟佃簿籍不载并阙丁凡四十七万五千九百有竒正税并积负凡九十二万二千二百贯石匹两有竒然每遇水旱辄轻弛赋租或蠲放倚阁赋输逺方不均皆遣使按之陜西转运使吕大忠令农户支移斗输脚钱十八御史劾之乃定制均轻重之等以税赋户籍在第一等第二等者支移三百里三等四等者二百里五等一百里不愿支移而愿输道里脚价者亦酌度分为三等以从其便徽宗崇宁二年诸路嵗稔遂行増价折纳之法民以谷菽物帛输积负零税者聴之又诏天下租赋科拨价折当先富后贫自近及逺乃者漕臣失职有不均之其定为令支移本以便边饷内郡罕用折变之法视嵗丰稔以定物之低昻俾官吏毋得私其轻重又诏比闻慢吏废期凡输官之物违期促限蚕者未丝农者未获追胥旁午民无所措自今前期督输者加一等坐之致民逃徙者论更加等政和以后天下户口类多不实于是立法比较钩考嵗终防其数按籍櫽括脱漏又诏诸路凡奏户口令提刑司及提举常平司参考保奏终莫能拯其故租税亦不得而均是时国用不给凡府畿之外南暨襄唐西及渑池北逾大河民田有溢于初劵者辄使输公田钱宣和初州县主吏催科失职逋租数广令转运司察守贰勤惰聴专达于内侍省浙西荒田天荒草田葑茭荡湖泺退滩等皆计籍召佃立租以供应奉置局命官有措置水利农田之名部使者且自督御前租课高宗绍兴元年五月诏民力久困州县因縁为奸今颁式诸路凡因军期不得已而贷于民者并许计所用之多寡量物力之轻重依式开具使民通知凡税额减去大观三分之一十五年户部议准法输官物用四钞户钞付民执慿县钞闗县司销簿监钞纳官掌之住钞仓库藏之所以防冒伪备毁失也继而两浙州县合输绵纳税绢茶绢杂钱米六色皆以市价折钱却别科米麦有畞输四五斗者京西括田租加于旧湖南有土户钱折絁钱醋息钱面引钱名色不一荆南户口十万冦乱以来防无人迹议者希朝廷意谓流民已复可使嵗输十二积逋至二十余万缗民力重困右承议郎鲁冲上书论郡邑之以臣前任宜兴一县言之漕计合収其名甚繁有丁盐坊场课利钱租地钱租丝租纻钱每嵗不过一万五千余缗其发纳之数有大军钱上供钱籴本钱造船钱军器物料钱天申节银绢钱之类嵗支不啻三万四千余缗又有见任寄居官请奉过往官兵批劵州郡督索拖欠畧无虚日今之为令者茍以寛恤为意而拙于催科旋踵以不职罢何暇承流宣化哉吏部侍郎许兴古言今铨曹有知县令二百余阙无愿就者正縁财赋督廹所以畏避如此若蠲民积欠谨择守臣则吏称民安矣诏如所奏行而两浙江东西积逋悉蠲焉孝宗淳熙五年诏曰比年以来五谷丰登蚕丝盈箱嘉与海内共享阜康之乐尚念耕夫蚕妇终嵗勤动价钱不足以偿其劳郡邑两税除折帛折变自有常制当输正色者毋以重价强之折钱临安府刻石徧赐诸路光宗绍熙元年臣僚言古者赋租出于民之所有不强其所无今之为绢者一倍折而为钱再倍折而为银银愈贵钱愈艰得谷愈不可售使民贱粜而贵折则大熟之嵗反为民害愿诏州郡凡多取而多折者重置于罚民有粜不售者令常平就籴异时嵗歉平价以粜度于民无伤于国有补诏从之秘书监杨万里奏输粟于民谓之苗旧以一斛输一斛今以二斛输一斛矣输帛于官谓之税旧以正绢为税绢今正绢外有和买矣旧和买官给其直或以钱或以盐今皆无之又以绢估直而倍折其钱矣旧税畞一钱输免役一钱今嵗増其额不知所止矣既一倍其粟数倍其帛又数倍其钱而又有月桩钱版帐钱不知防倍于祖宗之旧又防倍于汉唐之制乎此犹东南之赋可知也至于蜀赋之额外无名者不可得而知也陛下欲薄赋敛当节用度用节而后财可积财积而后国可足国足而后赋可减赋减而后民可富民富而后邦可宁也二年乃诏郡守县令毋得科敛先期竞务办集理宗嘉熙二年臣僚言陛下自登大寳蠲赋之诏无嵗无之而百姓未霑实惠盖民输率先期归于吏胥揽户乃遇诏下则所放者吏胥之物所倚阁者揽户之钱是以寛恤之诏虽颁然民未霑惠尝观汉史恤民之诏多减明年田租今宜仿汉故事如遇朝廷行大惠则以今年下诏明年减租示民先知减数则吏难为欺民庆实赐矣从之淳祐八年监察御史崇政殿説书陈求鲁奏本朝仁政有余而王制未备今之两税本大厯之法也常赋犹足困民况预借乎以百畞之家计之罄其永业岂足支数年之借操纵出于权宜官吏得以簸弄公私俱困臣愚谓今日救之策其大端有四焉宜采夏侯太初并省州县之议俾县令得以直达于朝廷用宋元嘉六年为断之法俾县令得以究心于抚字法艺祖出朝绅为令之典以重其权遵光武擢卓茂为三公之意以激其气然后为之正其经界裁其横敛则预借可革民亦获利矣议者以为切于当时之然宋自南渡以后川蜀之赋最重科敛繁多有诸路常平司坊场钱激赏绢竒零绢估钱布估钱常平积年本息对籴米及他酒盐诸名色钱大抵于常赋外嵗増钱二千六十八万缗而茶不预焉军储稍充蜀民始困后虽屡经蠲减而其不去天下诸郡每年常贡京畿路开封府贡方纹绫方纹纱芦席麻黄酸枣仁京东路青州贡仙纹绫梨枣密州贡绢牛黄济南府贡绵绢阳起石防风沂州贡仙灵脾紫石英茯苓钟乳登州贡金牛黄石器莱州贡牛黄海藻牡砺石器潍州贡综丝素絁淄州贡绫防风长理石淮阳军贡绢应天府贡绢袭庆府贡大花绫墨云母紫石英防风茯苓徐州贡双丝绫防绢兴仁府贡绢葶子东平府贡绢阿胶济州贡阿胶单州贡蛇床防风濮州贡绢京西路襄阳府贡麝香白谷漆器邓州贡白菊花随州贡绢绫葛覆盆子金州贡麸金麝香枳殻实杜仲白胶香黄檗房州贡麝香纻布钟乳石笋均州贡麝香唐州贡绢河南府贡蜜蜡磁器颍昌府贡绢藨席郑州贡绢滑州贡绢孟州贡粱米蔡州贡绫淮宁府贡防绢顺昌府贡防絁绵汝州贡絁绢信阳军贡纻布河北路大名府贡花防绵防平防紫草开徳府贡莨莠席南粉沧州贡大防大栁箱冀州贡绢河间府贡绢博州贡平绢棣州贡绢鄚州贡绵雄州贡防霸州贡绢徳州贡绢濵州贡绢思州贡白氊永靖军贡簟绢清州贡绢信安军贡绢保定军贡絁真定府贡罗相州贡暗花牡丹花纱知母胡粉绢建徳府贡白纻簟卫州贡绢绵洺州贡防深州贡绢祁州贡花絁庆源府贡绢绵保州贡绢安肃军贡素絁广信军贡防顺安军贡绢河北路太原府贡大铜鉴甘草人参礜石隆徳府贡人参蜜墨平阳府贡蜜蜡烛绛州贡防风蜡烛墨泽州贡白石英禹余粮人参代州贡麝香青碌忻州贡解玉砂麝汾州贡土絁石膏辽州贡人参宪州贡麝香岚州贡麝香石州贡蜜蜡隰州贡蜜蜡麟州贡柴胡府州贡甘草丰州贡甘草柴胡威胜军贡土絁平定军贡绢岢岚军贡绢宁化军贡绢火山军贡柴胡保徳军贡绢陕西路京兆府贡鞾氊蜡席酸枣仁地骨皮解州贡盐花陜州贡防絁括蒌根栢子仁商州贡麝香枳殻实虢州贡麝香地骨皮砚同州贡白蒺防生熟干地黄华州贡茯苓细辛茯神耀州贡瓷器延安府贡黄蜡麝香鄜州贡麝香后改贡蜡烛坊州贡弓麻席保安军贡毛叚苁蓉庆阳府贡紫茸白花氊麝香黄蜡环州贡甘草邠州贡火筯荜豆剪刀宁州贡庵闾荆芥砚席秦州贡席芎防鳯翔府贡蜡烛榛实席成阶州贡羚羊角蜡烛渭州贡防苁蓉泾州贡紫茸毛毼叚原州贡甘草徳顺军贡甘草镇戎军贡白氊熙州贡毛毼叚麝香巩州贡麝香兰州贡甘草两浙路临安府贡绫藤纸绍兴府贡越绫轻纱纸平江府贡葛蛇床子白石脂花席镇江府贡罗绫湖州贡白纻婺州贡绵藤纸庆元府贡绫干山蓣乌贼鱼骨常州贡白纻纱席瑞安府贡鲛鱼皮蠲糨纸台州贡甲香鲛鱼皮处州贡绵黄连衢州贡绵藤纸建徳府贡白纻簟嘉兴府贡绫淮南路州贡白苎布莞席铜镜亳州贡绉纱绢宿州贡绢楚州贡苎布海州贡绢獐皮鹿皮泰州贡隔织滁州贡绢兴州贡麻纸通州贡獐皮鹿皮鳔胶安东州贡葛布石斛庐州贡纱绢蕲州贡苎布簟安庆府贡白术濠州贡绢糟鱼光州贡石斛葛布黄州贡苎布连翘无为州贡绢江宁府贡笔宁国府贡纻布黄连笔徽州贡白苎纸池州贡纸红白姜饶州贡金竹簟信州贡蜜葛粉水晶器大平州贡纱南康州贡茶芽广徳军贡茶芽隆兴府贡葛江州贡云母石斛贑州贡白苎吉州贡苎布袁州贡纻布抚州贡葛瑞州贡纻兴国军贡纻南安军贡纻临江军贡绢建昌军贡绢荆湖南北路江陵府贡绫纻碧涧茶芽柑橘鄂州贡银徳安府贡青纻常徳府贡纻布练布澧州贡五加皮芒硝杜若峡州贡绫竹簟岳州贡纻归州贡纻辰州贡硃砂水银沅州贡硃砂水银靖州贡白绢潭州贡葛茶衡州贡麸金犀通州贡白苎零陵香永州贡葛石燕郴州贡纻寳庆府贡犀角银全州贡葛零陵香桂阳州贡银福建路福州贡荔枝鹿角菜紫菜建宁府贡火箭石乳龙茶元丰贡龙鳯等茶泉州贡松子元丰贡绵蕉葛橄榄淳祐贡苎布南剑州贡土茴香元丰贡茶漳州贡甲香鲛鱼皮柑橘汀州贡蜡烛邵武军贡纻兴化军贡绵葛布成都府路成都府贡花罗锦高纻牋纸眉州贡春罗单丝罗绵州贡绫纻布汉州贡纻布嘉定府贡麸金卭州贡丝布简州贡绵防麸金黎州贡红椒雅州贡麸金茂州贡麝香威州贡当归羌活仙井监贡苦药子续随子潼州府路潼州府贡绫曽青空青遂宁府贡摴蒱绫顺庆府贡丝布天门冬资州贡麸金普州贡葛天门冬昌州贡麸金绢叙州贡葛合州贡牡丹皮白药子荥州贡班布渠州贡绵防买子木懐安军贡防宁西军贡绢利州路兴元府贡胭脂红花利州贡金铜铁洋州贡隔织阆州贡莲绫隆庆府贡巴防巴州贡绵防沔州贡蜜蜡蓬州贡纻丝绫绵防镇州贡麸金羚羊角防州路绍庆府贡硃砂蜡施州贡黄莲没药咸淳州贡绵防万州贡金木药子开州贡白纻达州贡防涪州贡绢重庆府贡葛布牡丹皮云安军贡绢梁山军贡绵大宁监贡蜡广南东路广州贡胡椒石髪糖霜檀香肉豆防丁香母子零陵香补骨脂舶上茴香没药没石子元丰贡沉香甲香詹糖香石斛龟殻水马鼊皮藤簟韶州贡绢钟乳循州贡绢藤潮州贡蕉布甲香鲛鱼皮连州贡苎布官桂元丰贡钟乳梅州贡银布南雄州贡绢英徳府贡纻布贺州贡银封州贡银肇庆府贡银石砚新州贡银徳庆府贡银南恩州贡银惠州贡甲香藤箱广南西路静江府贡银桂心容州贡银硃砂邕州贡银融州贡金桂心象州贡金藤器槵子昭州贡银梧州贡银藤州贡银龚州贡银浔州贡银栁州贡银贵州贡银庆逺府贡生豆防草豆防元丰贡银賔州贡银藤器横州贡银化州贡银髙良姜髙州贡银雷州贡髙良姜元丰贡斑竹钦州贡高良姜翡翠毛白州贡银缩砂鬰林州贡缩砂防州贡银琼州贡银防榔南宁军贡高良姜元丰贡银万安军贡银吉阳军贡高良姜














　　钦定续通典巻八
<史部,政书类,通制之属,钦定续通典>
　　钦定四库全书
　　钦定续通典卷九
　　食货
　　赋税下【辽　金　元　明】
　　辽赋税之制自太祖任韩延徽始制国用太宗籍五京户丁以定赋税圣宗太平七年诏诸在屯者力耕公田不输税赋此公田制也十五年募民耕滦河旷地十年始纳租此在官闲田制也又诏山前后未纳税户并于宻云燕乐两县占田置业入税此私田制也各部大臣从上征伐俘掠人户自置郛郭为头下军州凡市井之赋即归之此头下军州赋制也其余若南京嵗纳三司盐铁钱折绢大同嵗纳三司税钱折粟又开逺军民嵗输税向例斗粟折五钱耶律穆济守郡时表请折六钱各随地异宜当时称为利民之政焉
　　金制官地输租私田输税其输租之制不传大率分田之等为九而差次之夏税亩取三合秋税亩取五升又纳秸一束每束计十有五觔夏税六月至八月止秋税十月至十二月止分为初中末三限州三百里以外者纾其期一月屯田户佃官地者有司移明安穆昆督之章宗泰和五年改秋税以十一月为初限中都西京北京上京辽东临潢陜西地寒稼穑迟熟夏税以七月为初限凡输送粟麦在三百里外者石减五升以上每三百里递减五升粟折秸百秤者百里内减三秤二百里减五秤不及三百里减八秤三百里及输本色槀草各减十秤计民田园邸舍车乗牧畜种植之资藏镪之数徴钱有差谓之物力钱遇差科必按版籍先及富者势均则以丁多寡定甲乙其或不可分析者率以次户济之宣宗兴定四年镇南军节度使温特赫思敬上书言今民输税其法大抵有三上户输逺仓中户次之下户最近然近者不下百里逺者数百里计道路之费倍于所输而雨雪有稽违之责遇贼有死伤之患不若止输本郡令有司检算仓之所积称屯兵之数使就食之若有不足则增敛于民民计所敛不及道里之费将忻然从之矣此外又有牛头税即牛具税明安穆昆部女直户输之税也其制每耒牛三头为一具限民口二十五受田四顷四亩有竒嵗输粟不过一石官民占田无过四十具太宗天防三年以嵗稔官无储积无以备饥馑诏令一耒赋粟一石每穆昆别为一廪贮之四年诏内地诸路每牛一具赋粟五斗为定制世宗大定元年诏诸明安不经迁移者徴牛具税粟即命穆昆监其仓有损则坐之二十三年以版籍嵗久贫富不同明安穆昆又皆年少不练时事一旦军兴按籍徴之必有不均之患乃令騐实推排阅其户口畜产之数尚书省详定入奏
　　元之取民大率以唐为法其取于内郡者曰丁税曰地税此仿唐之租庸调也取于江南者曰秋税曰夏税此仿唐之两税也丁税地税之法自太宗始行之初每户科粟二石后又以兵食不足增为四石至丙申年乃定科徴之法令诸路騐民户成丁之数每丁嵗科粟一石驱丁五升新户半之老幼不与其间有耕种者或騐其牛具之数或騐其土地之等徴焉丁税少而地税多者纳地租地税少而丁税多者纳丁税工匠僧道騐地官吏商贾騐丁虚配不实者罪之仍命嵗书其数于册由课税所申省以闻世祖申明旧制于是输纳之期收受之式闗防之禁防计之法莫不备焉中统二年命逺仓之粮止于沿河近仓输纳每石带收脚价中统钞三钱或民户赴河仓输纳者每石折输轻赍中统钞七钱五年诏僧道儒人等凡种田者白地每亩输税三升水地每亩五升军站户除地四顷免税余悉征之至元三年诏窎户种田他所者其丁税于附籍之郡騐丁其地税于种田之所騐地漫散之户逃于河南等路者依见居民户细税八年又定西夏中兴路西宁州乌梁海三处之税其数与前僧道同十七年遂命户部大定诸例全科户丁税每丁粟三石驱丁粟一石每亩粟三升减半科户丁税每丁粟一石新收交参户第一年五斗第三年一石二斗五升第四年一石五斗第五年一石七斗五升第六年入丁税协济户丁税每丁粟一石地税每亩粟三升随路近仓输粟如在逺仓每粟一石折纳轻赍钞二两富户输逺仓下户输近仓每石带纳防耗三升分例四升凡粮到仓以时收受其输纳之期分为三限初限十月中限十一月末限十二月成宗大徳六年申明税粮条例复定上都河间输纳之期上都初限以次年五月中限六月末限七月河间初限九月中限十月末限十一月至于秋税夏税之法惟行于江南初世祖平宋时除江东浙西其余独征秋税而已至元十九年用姚元之请命江南税粮依宋旧例折输绵绢杂物寻又令输米三之一余并折钞以七百万为率嵗得羡钞十四万锭其输米者止用宋斗斛葢以宋一石当七斗故也二十八年又命江淮寺观田宋时旧有者免租续置者输税至成宗元贞二年始定征江南夏税之制于是秋税止命输租夏税则输木棉布绢丝绵等物其所输视粮之数每粮一石者输钞自三贯以至一贯五百文有差输三贯者若江浙省州等路江南省龙兴等路输一贯者若福建省泉州等五路输一贯五百文者若江浙省绍兴路福建省漳州等五路皆因其地利之宜人民之众酌其中数而取之其折输之物各随时估之髙下以为值独湖广则异于是初阿尔哈雅克湖广时罢宋夏税依中原例改科门摊每户一贯二钱视夏税约增钞五万余锭大徳三年改门摊为夏税而并征之每石计三贯四钱有赢视江浙江西为差重云其在官之田许民佃种若江北两淮等处荒闲之地令佃种至第三年输租后又以地广人稀更寛令第四年始输凡系官田则夏税皆不科泰定之初又有所谓助役粮者其法命江南民户有田一顷以上者于所输税外每顷量出助役之费具书于册里正以次掌之嵗收其入凡寺观田除宋旧额其余亦騐其多寡令出助役焉天下嵗入粮数腹里二百二十七万一千四百四十九石江浙省四百四十九万四千七百八十三石江西省一百十五万七千四百四十八石湖广省八十四万三千七百八十七石辽阳省七万二千六十六石河南省二百五十九万一千二百六十九石四川省十一万六千五百七十四石陜西省二十二万九千二十三石甘肃省六万五百八十六石云南省二十七万七千七百十九石其江浙等三省夏税以天厯元年钞数计之江浙省五万七千八百三十锭四十贯江西省五万二千八百九十五锭十一贯湖广省一万九千三百七十八锭二贯此外复有科差之法其名有二曰丝料曰包银各騐其户之上下而科焉丝料之法太宗丙申年始行之每二户出丝一觔并随路丝线顔色输于官包银之法宪宗乙卯年始定每包银四两一半输银其半折收丝绢等物至世祖中统元年立十路宣抚司定户籍科差条例然户各不一有元管户交参户漏籍户协济户于诸户之中又有丝银全科户减半科户止纳丝户止纳钞户外又有摊丝户有储伊苏岱尔所管纳丝户复业户并渐成丁户户既不等数亦不同至丝料包银之外又有俸钞之科其法亦以户之髙下为等全科户输一两减半户输五钱于是以合科之数作门摊分为三限输纳如有被灾之地听输他物折焉其物各以时估为则凡儒士及军站僧道等户皆不与二年复定科差之期丝料限八月包银初限八月中限十月末限十二月三年又命丝料限无过七月包银限无过九月及平江南其制益广至元二十八年以至元新格定科差法诸差税皆司县正官监视人吏置局均科诸夫役皆先富强后贫弱其贫富等者先丁多之户后丁少之户成宗大徳六年又定丝料限八月包银俸钞限九月布限十月大率因世祖之旧而增损之云科差总数以中统四年计之丝七十一万二千一百七十一觔钞五万六千一百五十八锭其后逐年递增逮及至元四年丝一百九万六千四百八十九觔钞七万八千一百二十六锭天厯元年包银差总数凡钞九百八十九锭一百十三万三千一百十九索丝一百九万八千八百四十三觔绢三十五万五百三十疋绵七万二千十五觔布二十五万一千二百二十三疋
　　明制赋役之法一以黄册为凖册有丁有田丁有役田有租曰夏税曰秋粮凡二等夏税无过八月秋粮无过明年二月丁曰成丁曰未成丁凡二等役曰里甲曰均徭曰杂泛凡三等以户计曰甲役以丁计曰徭役上命非时曰杂役皆有力役有雇役两税洪武时夏税曰米麦曰钱钞曰绢秋粮曰米曰钱钞曰绢治时防计之数夏税曰大小米麦曰麦荍曰丝绵并荒丝曰税丝曰丝绵折绢曰税丝折绢曰本色丝曰农桑丝折绢曰农桑零丝曰人丁丝折绢曰改科绢曰棉花折布曰苎布曰土苎曰红花曰麻布曰钞曰租钞曰税钞曰原额小绢曰币帛绢曰本色绢曰绢曰折色丝秋粮曰米曰租钞曰赁钞曰山租钞曰租丝曰租绢曰租粗麻布曰课程棉布曰租苎布曰牛租米糓曰地亩棉花绒曰枣子易米曰枣株课米曰课程苎麻折米曰棉布曰鱼课米曰改科丝折米万厯时小有所增损大略以米麦为主而丝绢与钞次之夏税之米唯江西湖广广东广西麦荍唯贵州农桑丝遍天下唯不及川广云贵余各视其地产此明代赋役制之大概也太祖初立国即下令凡民田五亩至十亩者裁桑麻木棉各半亩十亩以上倍之麻亩征八两木棉亩四两裁桑以四年起科不种桑出绢一疋不种麻及木棉出麻布棉布各一疋此农桑丝绢所由起也洪武九年天下税粮令民以银钞钱绢代输银一两钱千文钞十贯皆折输米一石小麦则减直十之二棉贮一疋折米六斗麦七斗麻布一疋折米四斗麦五升丝绢等各以轻重为损益愿输米者听十七年云南以金银贝布漆丹砂水银代秋租于是谓米麦为本色而诸折纳税粮者谓之折色越二年又令户部侍郎杨靖防计天下仓储存粮二年外并收折色唯以北方诸布政司需粮饷边仍使输粟三十年谕户部自二十八年以前天下逋租咸许任土所产折收米绢棉花及金银等物着为令于是户部定钞一锭折米一石金一两十石银一两二石绢一疋石有二斗棉布一疋一石苎布一疋七斗棉花一斤二斗帝曰折收逋赋葢欲苏民困也今赋重若此将愈困民金银每两折米加一倍钞止二贯五百文折一石余从所议成祖永乐中既得交趾以绢漆苏木翠羽纸扇沉速安息诸香代租赋广东琼州黎人肇庆徭人内附输赋比内地天下本色税粮三千余万石丝钞等二千余万计是时米粟自输京师数百万石外府县仓廪蓄积丰满嵗贡银三十万两有竒而民间交易用银仍有厉禁英宗正统元年副都御史周铨言行在各官俸支米南京道逺用度甚多辄以米易货贵买贱售十不及一朝廷虗糜廪禄各官不得实惠请于南畿浙江江西湖广不通舟楫地折收布绢白金解京充俸江西巡抚赵新亦以为言户部尚书黄福复条以请帝以问行在户部尚书胡濙濙对以太祖尝折纳税粮于陜西浙江民以为便遂仿其制米麦一石折银二钱五分南畿浙江江南湖广福建广东广西米麦共四百余万石折银百万余两输内承运库谓之金花银其后概行于天下自起运兑军外粮四石收银一两解京以为永例诸方赋税折银而仓廪之积渐少矣明初官民田赋凡官田亩税五升三合民田减二升重租田八升五合五勺没官田一斗二升唯苏松嘉湖籍诸豪族及富民田以为官田按私租簿为税额而司农卿杨宪又以浙西地膏腴增其赋亩加二倍故浙西官民田视他方倍蓰亩税有二三石者洪武十三年命户部裁其额亩科七斗五升至四斗四升者减十之二四斗三升至三斗六升者俱止徴三斗五升其以下者仍旧惠帝建文二年诏曰江浙赋独重而苏松凖私租起科特以惩一时顽民岂可为定则以重困一方宜悉与减免亩不得过一斗成祖革建文政浙西之赋复重宣宗即位广西布政使周干巡视苏常嘉湖诸府民多逃亡询之耆老皆云重赋所致如呉江昆山民田租旧亩五升小民佃种富民田亩输私租一石复困事故输官辄如私租例尽取之十分取八民犹不堪况尽取乎请将没官田及公侯还官田租俱视彼处官田起科亩税六斗宣徳四年令江南府县官督察各属粮屯【按明洪武四年令天下有司度民田以万石为凖设粮长一名専督其乡赋税】凡有倚恃富豪交结有司承揽军需买办移用米粮假以风涛漂流为词重复追征者重加究治又令推陞郎中员外及御史长史等六员为各部侍郎分往浙江江南湖广河南山东山西等布政司并南北直府州县督收税粮五年二月诏旧额官田租亩一斗至四斗者各减十之二四斗一升至一石以上者减十之三着为令于是江南巡抚周忱等曲计减苏粮七十余万他府以为差正统元年令苏松浙江等处官田凖民田起科粮四斗一升至一石以上者减作三斗二斗一升以上至四斗者减作二斗一斗一升至二斗者减作一斗景帝景泰十三年奏准两京农桑夏税绢匹不及五十匹以上者俱送该府掌印官看騐又令各司府州县夏税农桑绢匹务织造宻厚重双经双纬净织钞尺长三丈二尺濶二尺每五十匹作一束印封粮长大户人等赴部交纳天顺时令镇守浙江尚书孙原贞等定杭嘉湖则例以起科重者征米宜少起科轻者征米宜多乃定官田亩科一石以下民田七斗以下者每石嵗征平米一石三斗民田四斗以下者每石嵗征平米一石五斗官田二斗以下民田二斗七升以下者每石嵗徴平米一石七斗官田八升以下民田七升以下者每石嵗征平米二石二斗凡重者轻之轻者重之欲使科则适均而亩科一石之税未尝减云世宗嘉靖二年御史黎贯言国初夏秋二税麦四百七十余万石今少九万米二千四百七十余万石今少二百五十余万而宗室之蕃官吏之冗内官之众军士之增悉取给其中赋税则日损支用则日加请覈祖宗赋额及经费多寡之数一一区画于是户部议令天下官吏考满迁秩必严覈任内租税徴解足数方许给由交代仍乞朝廷躬行节俭帝纳之既而谕徳顾鼎臣条上钱粮积弊四事一曰察理田粮旧额请责州县官于农隙时令里甲等仿洪武正统间鱼鳞风旗之式编造图册细列原额田粮字圩则号条段坍荒成熟步口之数官为覆勘分别界址履亩检蹋丈量具开垦改正豁除之数刋刻成书收贮官库给散里中永为稽考一曰催征嵗办钱粮成以前里甲催征粮户上纳粮长收斛州县监收粮长不敢多收斛面粮户不敢杂以水谷糠粃兑粮官军不敢阻难多索近者有司不复比较经催里甲负粮人户但立限追比粮长令下乡追征豪强者则大斛倍收多方索取孱弱者为势豪所凌不免变产补纳至或旧役侵欠责偿新签且往时每区粮长不过正副二名近多至十人以上其实收掌管粮之数少而科敛打防使用年例之数多州县一年之间辄破中人百家之产害莫大焉宜令户部议定事例转行所司审编粮长务遵旧规又其二则遣官综理及复预备仓法也时议虽不行切中时弊至十八年鼎臣为大学士复言苏松常镇嘉湖杭七府供输甲天下而里胥豪右蠧弊特甚宜将欺及坍荒田土一一检覈改正于是应天巡抚欧阳铎检荒田二千余顷计租十一万石有竒以所欺田粮六万余石补之余请豁免时嘉兴知府赵瀛建议田不分官民税不分等则一切以三斗起征铎乃与苏州知府王仪尽括官民田裒益之履亩清丈定为等则所造经赋册以八事定税粮曰元额稽始曰事故除虚曰分项别异曰归总正实曰坐派起运曰运余拨存曰存余考积曰征一定额又以八事考里甲曰丁田曰庆贺曰祭祀曰乡饮曰科贺曰防政曰公费曰备用以三事定均徭曰银差曰力差曰马差着为例徴一者总徴银米之凡而计亩均输之其科则最重与最轻者稍以耗损益推移重者不能尽损唯递减耗米派轻赍折除之隂予以轻轻者不能加益为征本色递增耗米加乗之隂予以重时豪右多梗其议鼎臣独以为善顾其时上不能损赋额长民者私以已意变通田是官田不至偏重而民田之赋愈加矣时又有纲银一串铃诸法纲银者举民间应役嵗用丁四粮六总征之易知而不繁犹网之有纲也一串铃则课收分解法也自是民间输纳止收本色及折色银矣穆宗隆庆元年十月巡按御史董尧封奏查出苏松常镇四府投诡田一百九十九万五千四百七十亩花分田三百三十一万五千五百六十亩因条上便宜事一议丈量二定粮册三均粮役四明优免五平均徭六裁供亿七申法守八严责成户部覆丈量均赋私兑恐烦扰难行优免虽有定例但呉中起科甚重若止论粮石似为不均宜视田亩之数为差其余悉如议报可户部又覆应天抚臣林润奏复粮额议改折二事谓各省粮额俱以夏税秋粮马草为正赋差徭编增为杂派唯是苏松诸郡不分正杂而混征之名曰平米其中如马役料价义役原非户部之加增如轻赍脚米户口盐钞亦非额粮之正数杂派渐多常赋遂累诚有如润所言者宜令逐项清查旧额所徴之数通行造册送部以慿裁减至于两京各衙门俸银改折之议则当斟酌轻重事难尽从葢南京水陆四道米谷饶便于改折若一概施之北地亦或未便请将南京各衙门官吏人等月粮及嘉靖四十年以前积欠京储尽行改折每石七钱在北者量折十分之二每石一两米贵仍复本色从之四年巡抚保定朱大器条陈田赋五弊言祖宗时粮有定额当全徴也近年务为姑息遂谓完及八分者官得转迁是即无灾祲辄自蠲二分矣即二分之数而类计之一郡千计十郡万计积而上之可知也弊一粮有定数当完解也近年创为截解之法官吏借已完者以邀虚声奸民视后纳者以为得计所解者少所负者多兼以粮长之侵欺吏胥之渔猎其弊不可胜穷弊二国家存留粮系宗藩所在则抵补禄米无宗藩则数多余羡今之官府率以不急视之勾管无専官嵗防无定法秖以为奸民之利而已弊三官必任事而后食禄军必在伍而后支饷此定制也今官有迁代军有逃亡而俸廪未闻扣减则必有侵冒者矣弊四屯田在边鄙则多抛荒在腹里则多欺地与粮俱失旧额久矣议者不察乃为兑支之説夫官为收支其权犹在上也若听其私兑则地之埋没数之虚报者曷从稽考弊五以上五弊皆今日所当厘正者部覆诏如议六年南京河南道御史陈堂奏言国制十年大造黄册凡户口田赋事役新旧登耗之数无不备载所以重国本而存故实也今沿袭弊套取应虚文奸吏得以那移豪强因之影射其弊不可胜穷葢有司徴钱钱编徭役者为一册名曰白册而此解后湖之黄册又一册也有司但以白册为重其于黄册唯付之里胥任其增减凡钱粮之完欠差役之重轻户口之消长名实相悬曾不得其彷佛即解至后湖而清查者以为不谬于旧册斯已矣窃谓欲理图籍必専责成必严综覈夫书算豪猾类非守令之法所能制也顷苏松常镇添设督粮通政一员请赐之责令兼理黄册事务凡人丁事产悉照白册攅造其欺脱漏者如例问遣驳回者依限完报田至十万亩以上者仿古限田之法量为裁抑如势要阻挠有司阿纵听抚按官防奏庶册籍清而赋役可均部覆诏如议然自嘉靖以后国用不足屡行加派后乃行一条鞭法一条鞭法者总括一州县之赋役量地计丁丁粮毕输于官一嵗之役官为佥募力差则计其工食之用量为增减银差则计其交纳之用加以增耗凡额办派办京库嵗需与存留供亿诸用度以及土贡方物悉并为一条皆计亩徴银折办于官故谓之一条鞭立法颇为简便其天下每年常贡【按明初有土贡方物中叶以后悉计亩征银折办于官其所贡者唯茶药野味及南京起运杂物而已】南直宜兴县贡茶一百觔庐州府六安州贡茶三百觔广徳州贡茶七十五觔建平县贡茶二十五觔浙江湖州府长兴县贡茶三十五觔绍兴府嵊县贡茶八觔防稽县贡茶三十二觔温州府永嘉县贡茶一十觔乐清县贡茶一十觔杭州府临安县贡茶二十觔富阳县贡茶二十觔宁波府慈谿县贡茶二百六十觔处州府丽水县贡茶二十觔金华县贡茶二十二觔衢州府龙逰等县贡茶共二十觔台州府临海等县贡茶一十五觔严州府建徳县贡茶五觔淳安县贡茶五觔遂安县贡茶三觔夀昌县贡茶三觔桐庐县贡茶二觔分水县贡茶一觔江西南昌府贡茶七十五觔南康府贡茶二十五觔贑州府贡茶一十一觔袁州府贡茶一十八觔临江府贡茶四十七觔九江府贡茶一百二十觔瑞州府贡茶三十觔建昌府贡茶二十三觔抚州府贡茶二十四觔吉安府贡茶一十八觔广信府贡茶二十二觔饶州府贡茶二十七觔南安府南康县贡茶一十觔湖广武昌府贡茶六十觔岳州府湘隂县贡茶六十觔宝庆府邵阳县贡茶二十觔武冈州贡茶二十四觔新化县贡茶十八觔长沙府安化县贡茶二十二觔宁乡县贡茶二十觔益阳县贡茶二十觔福建建宁府建安县贡茶一千三百五十四觔内探春二十一觔先春六百四十三觔次春二百六十二觔紫笋二百二十七觔荐新二百一觔崇安县贡茶九百九十一觔内探春三十三觔先春三百八十觔次春一百五十觔荐新四百二十八觔又宁国府宣城县贡木三千三百枚广西思明府贡消毒药五百三十四味四川成都府贡药材七味又南京每年起运各物司礼监制帛一起笔料一起鲜梅四十扛或三十五扛枇杷四十扛或三十五扛杨梅四十扛或三十五扛尚膳监笋四十五扛鲥鱼二起各四十四扛守备处鲜橄防等五十五扛鲜茶十二扛木樨十二扛石榴柿子四十五扛甘橘甘蔗五十扛尚膳监天鵞等二十六扛腌菜薹等一百三十二坛笋一百一十坛干鲥鱼等物一百二十坛紫苏糕等物二百四十八坛木樨花煎等物一百五坛鷀鸠等物十五扛司苑局荸荠七十扛苗姜一百担姜种芋头等物八十扛十様菓一百四十扛鱼藕六十五扛内府供用库香稻五十扛苗姜等物一百五十五扛十様菓一百一十五扛御马监苜蓿种四十扛又各直省办贡野味一万四千五百一十四只活鹿二百六十七只活天鵞三百二十只杂皮二十四万七百六十一张翎毛二千二百七十六万六千五百五十根







　　钦定续通典卷九
　　钦定四库全书
　　钦定续通典卷十
　　食货
　　户口丁中【五代　宋　辽　金　元　明】
　　【臣】等谨按杜典户口丁中各自为目而丁中仍杂以户口未能条分缕析今依通考之例合户口丁中为一凡正史所载以及他书之可以援据者备为捃摭详列于左又按丁中之制自唐后惟宋金明可考五代及辽元则未详云
　　五代乱亡相继疆土分裂中原户口之数梁唐晋汉纪载莫详【梁开平二年尚书令户部奏请诏天下州府准旧章申送户口帐籍从之唐天成三年殿中监李延范奏请指挥诸道州府每逃户归业后委州司各与公慿二年内放免两税差科如有违者许州论诉勘责若州县官招得五百户以上乞等第奨酬从之】周广顺三年勅天下州府及县除赤县畿县次赤次畿外其余三千户以上为望县二千户以上为县一千户以上为上县五百户以上为中县不满五百户为中下县户部奏据今年诸州府所管县户数目合定为望县六十四县七十上县一百二十四中县六十五下县九十七显徳六年总简户二百三十万九千八百一十二此周之户数略可考见者也
　　宋太祖建隆元年户九十六万七千三百五十三干徳元年令诸州嵗奏男夫二十为丁六十为老是年平荆南得户十四万二千三百平湖南得户九万七千三百八十八三年平蜀得户五十三万四千三十九开宝四年平广南得户十七万二百六十三八年平江南得户六十五万五千六十五九年天下主客户三百九万五百四太宗太平兴国三年陈洪进钱俶献闽浙诸州之地四年平太原又得户七十三万七千八百七十八是时天下既一疆理几复汉唐之旧而户数不及其半歴百余年招徕降附休养生息至神宗元丰三年天下总四京一十八路【按元丰间又析为二十三后复置京畿路合二十四路】户主客一千四百八十五万二千六百八十四口主客三千三百三十万三千八百八十九丁主客一千七百八十四万六千八百七十三徽宗崇宁元年计天下増至户二千一万九千五十口四千三百八十二万七百六十九视汉唐盛时葢有加焉政和三年详定九域图志蔡攸等言天下户口数类多不实且以河北二州言之徳州主客户五万二千五百九十九而口才六万九千三百八十五霸州主客户二万二千四百七十七而口才三万四千七百一十六通二州之数率三户四口则户版刻可知乞诏有司申严法令务在覈实又淮南转运副使徐闳中言九域志在元丰间主客户共一千六百余万大观初已二千九十一万乞诏诸路应奏户口嵗终再令提刑提举司参考同保从之【按马氏通考云古今户口之盛无如崇宁大观之间然观当时诸人所言则版籍殊欠覈实所载似难凭据谨附识】髙宗南渡中原陜右尽入于金所存止十五路绍兴八年尚书刘大中奏自中原陷没东南之民死于兵火疫疠水旱以至为兵为缁黄及去为盗贼余民之存者十无二三奸臣虐用其民诛求过数丁盐防绢最为疾苦愚民宁杀子而不愿输生女者又多不举乞守令满日以生齿増减为殿最又诏诸州县乡村五等坊郭七等以下户及无等第贫乏之家生男女不能养赡者于常平钱内人攴四贯仍委守令劝谕父老晓譬祸福若奉行如法所活数多监司保明推赏至宁宗嘉定十六年诸路主客户一千二百六十七万八百一口二千八百三十二万八十五较之崇宁葢已减半理宗以后国势日蹙景定五年户部献今年民数仅户五百六十九万六千九百八十九口一千三百二万六千五百三十二而宋旋以亡此宋代户口盛衰之数大略如此也
　　辽时户口之数不甚可考据地理志所载五京道民户仅得五千余万诸州县不可计者尚多【按辽史营卫兵卫志载有宫卫之户曰正户曰蕃汉转户共二十万三千丁四十万八千又有五京乡丁其可考见者约一百一十万七千三百为乡兵并附录如此】太祖初年以兵四十万攻下河东河北九郡获其生口九万五千伐女直获其户三百先是徳祖俘奚七千户徙饶乐之清河至是创实喇部分十三县五年讨东西奚尽有锡忻之众东际海南暨白檀西逾松漠北抵潢水凡五部咸入版籍神元年亲征突厥吐浑党项小番沙陀诸部俘户一万五千六百四年修辽阳故城以汉民渤海户实之十月破乌尔古部俘获生口一万四千二百五年擒天徳节度使宋瑶徙其民于隂州六年分兵掠檀顺安逺三河良乡望都潞满城遂城俘其民徙内地十二月晋新州防御使王郁率其众来降徙其众于潢水之南又徙檀顺民于东平沈州天赞三年五月徙蓟州民实辽州地天显三年诏遣耶律羽之徙东丹民实东平其民或亡入新罗女直因诏困乏不能迁者许上国富民给赡而属之四年二月阅约尼氏户籍太宗会同九年吐谷浑献生口千户大同元年四月俘晋主重贵归顺七十六处得户一百九万百一十八时籍上京户丁以定赋税圣宗统和元年南京统军使耶律善补招宋边七十余村来附又招亡入宋者得千余户归国诏令慰抚八年七月诏东京路并省州县以其民分他郡九年七月通括户口十三年四月诏诸道民户应歴以来胁从为部曲者仍籍州县十四年三月诏安集朔州流民十五年正月徙梁门遂城泰州北平民于内地三月通括宫分人户开泰二年四月诏从上京请以韩斌所括赡国达抡河奉豪等州户二万五千四百有竒置长霸兴仁保和等十县四年四月以耶律世良所获于厥众并达勒达所获实黙里部民城胪胊河上居之八年五月迁宁州渤海户于辽土二河之间道宗咸雍时遣使括三京户不得以耶律引吉代之得三千余户马人望为三司度攴判官防检括户口末两旬而毕同知留守萧保先怪而问之人望曰民户若括之无遗他日必长厚敛之弊大率十得六七足矣保先谢曰君虑逺吾不及也太康九年六月诏诸检括脱户罪至死者原之大安三年以民多流亡除安泊逃户征偿法天祚帝天庆三年籍诸道户徙大牢古山围地居民于别土八年六月通祺双辽四州之民八百余户降于金是时萧博和哩等十五人各率户降于金刘宏亦以懿州户三千降金而辽不能国矣
　　金制户有数等有课役户不课役户本户杂户正户监户官户【按有物力者为课役户无者为不课役户女直为本户汉人及契丹为杂户明安之奴婢免为良者止隷本部为正户没入官良人宫籍监者为监戸没入官奴婢太府监者为官户】奴婢户二税户【金承辽制多以良民赐诸寺分其税一半输官一半输寺故名二税户】男女二嵗以下为黄十五以下为小十六为中十七为丁六十为老无夫为寡妻妾诸废笃疾不为丁凡户口计帐三年一籍自正月初州县以里正主首明安穆昆则以寨使诣编户家责手实具男女老幼年与姓名生者増之死者除之正月二十日以实数报县二月二十日申州以十日内达上司无逺近皆以四月二十日到部呈省凡汉人渤海不得充明安穆昆户太祖收国元年六月辽通祺双辽等州八百余户来归命分置诸部择膏腴地处之太宗天会元年十一月徙迁润来隰四州之民于沈州后海陵南侵遣使籍诸路明安部族及契丹奚人不限丁数悉佥之凡二十四万又佥中都南都中原渤海丁壮年二十以上五十以下者皆籍之凡二十七万虽亲老丁多求一子留侍亦不聴世宗大定三年诏流民未复业者増限招诱十七年五月省奏咸平府路一千六百余户自陈皆长白山锡忻察逊河女直人辽时移居于此号移典部今乞厘正诏从之二十一年六月徙银山侧民于临潢又命避役之户举家逃于他所者元贯及所寓司县官同罪为定制二十三年奏明安穆昆户口之数明安二百二穆昆一千八百七十八户六十一万五千六百二十四口六百一十五万八千六百三十六【内正口四百八十一万二千六百六十九奴婢口一百三十四万五千九百六十七】在都宗室将军司户一百七十口二万八千七百九十【内正口九百八十一奴婢口二万七千八百八】徳哷勒唐古二部五乣户五千五百八十五口十三万七千五百四十四【内正口十万九千四百六十三奴婢口一万八千八十一】先是大定初举国户才三百余万至二十七年户六百七十八万九千四百四十九口四千四百七十万五千八十六章宗明昌元年奏举国户六百九十三万九千口四千五百四十四万七千九百六年奏举国内女直契丹汉户七百二十二万三千四百口四千八百四十九万四百泰和七年奏举国内户七百六十八万四千四百三十八口四千五百八十一万六千七十九此金版籍之极盛也卫绍王时军旅不息宣宗南迁所在凋敝户口日耗军费日急赋敛皆仰给于河南民不堪命率弃田庐相继亡去虽屡谕招抚卒无还者自是户口之数不复可纪
　　元代幅员既广户口殷繁计其盛时虽汉唐之世有不逮焉初太宗并金得中原州郡七年下诏籍民自燕京顺天等三十六路户八十七万三千七百八十一口四百七十五万四千九百七十五宪宗二年籍汉地民户増二十余万世祖中统二年计天下户一百四十一万八千四百九十九三年天下户一百四十七万六千一百一十六四年天下户一百五十七万九千一百十至元元年天下户一百五十八万八千一百九十五二年天下户一百五十九万七千六百一三年天下户一百六十万九千九百三四年天下户一百六十四万四千三十五年天下户一百六十五万三百八十六六年天下户一百六十八万四千一百五十七七年天下户一百九十二万九千四百四十九八年天下户一百九十四万六千二百七十九年天下户一百九十五万五千八百八十十年天下户一百九十六万二千七百九十五十一年天下户一百七十六万七千八百九十八十二年天下户四百七十六万四千零十三年平宋全有版图二十七年籍天下户一千六百八十四万八百有竒于是南北之户总书于策者一千三百一十九万六千二百有六口五千八百八十三万四千七百一十有一而山泽溪洞之民不与焉文宗至顺元年户部钱粮户数一千三百四十万六百九十九视前世又増二十万有竒矣
　　明制户凡三等曰民曰军曰匠民有儒有医有隂阳军有校尉有力士弓铺兵匠有厨役裁缝马船之类濒海有盐灶寺有僧观有道士毕以其业着于籍丁有二等曰成丁曰未成丁民始生籍其名曰不成丁年十六曰成丁成丁而役六十而免其人户避徭役者曰逃户年饥或避兵他徙者曰流民有故而出侨于外者曰附籍朝廷所移者曰移徙凡逃户督令还本籍复业赐复一年老弱不愿归者令在所着籍授田输赋凡流民令勘籍编甲互保属在所甲长管辖之设抚民佐贰官归本者劳徕安辑给牛种口粮宪宗成化初荆襄寇乱流民百万湖广巡抚项忠杨璿下令逐之死者无算祭酒周洪谟着流民説引东晋侨置郡县之法使近者附籍逺者设州县以抚之都御史李賔上其説于是帝命招抚流民十二万户给闲田置郧阳府立上津等县统治之河南巡抚张瑄亦请辑西北流民并从其请凡附籍者英宗正统时令老疾致仕事故官家属离本籍千里者许收附不及千里者发还代宗景泰中令民籍者收附军匠灶役冐民籍者发还其移徙者明初尝徙苏松嘉湖杭民之无田者四千余户往耕临濠给牛种车粮以资遣之三年不征其税徐达平沙漠徙北平山后民三万五千八百余户散处诸府卫籍为军者给衣粮民给田又以沙漠遗民三万二千八百余户屯田北平置屯二百五十四开地一千三百四十三顷复徙江南民十四万于凤阳户部郎中刘九臯言古狭乡之民聴迁之寛乡欲地无遗利人无失业也太祖采其议迁山西泽潞民于河北后屡徙浙西及山西民于滁和北平山东河南又徙登莱青民于东昌兖州徙直浙江民二万户于京师充仓脚夫成祖时覈太原平阳泽潞辽沁汾丁多田少及无田之家分其丁口以实北平自是以后移徙者鲜矣又太祖初惩元季余弊豪强侮贫弱立法多右贫抑富尝命户部籍浙江等九布政司应天十八府州富民一万四千三百余户徙其家以实京师谓之富户成祖时复选应天浙江富民三千户充北京宛大二县厢长【按明制在城曰坊近城曰厢乡都曰里】附籍京师仍应本籍徭役供给日久贫乏逃窜辄选其本籍殷实户佥补宣宗宣徳间定制逃者发边充军官司乡里匿者俱坐罪孝宗治五年始免解在逃富户每户徴银三两与厢民助役世宗嘉靖中减为二两以充边饷太祖立法之意本仿汉徙富民实闗中之制其后事久弊生遂为厉阶今按歴朝户口之数増减不一其可考者洪武二十六年天下户一千六百五万二千八百六十口六千五十四万五千八百十二治四年户九百十一万三千四百四十六口五千三百二十八万一千一百五十八万厯六年户一千六十二万一千四百三十六口六千六十九万二千八百五十六此明代户口之大略也钦定续通典卷十
<史部,政书类,通制之属,钦定续通典>
　　钦定四库全书
　　钦定续通典巻十一
　　食货
　　钱币上【唐　五代　宋】
　　唐肃宗上元元年诏曰因时立制顷议新钱且是从权知非经久如闻官鑪之外私铸颇多吞并小钱逾滥成弊扺罪虽众禁奸未絶况物价益起人心不安事借变通期于折衷其重棱五十价钱宜减作三十文行用其开元旧时钱宜一当十文行用其乾元十当钱宜依前行用仍令中京及畿县内依此处分诸州待进止寻勅重棱五十价钱先令畿内减至三十价行其天下诸州并宜准此又诏应典贴庄宅店铺田地碾硙等先为实钱典贴者令还以实钱赎先以虚钱典贴者令虚钱赎其余交闗并依前用给赏价钱【由是钱有虚实之称】寳应元年【时代宗已即位】改行乾元钱一以当三乾元重棱小钱亦以一当二重棱大钱一以当三寻又改行乾元大小钱并以一当一其私铸重棱大钱不在行用之限人甚便之其后破钱铸器不复出矣时诸道盐铁转运使刘晏以江岭粗贱之货积之江淮易铜铅薪炭广铸钱嵗得十余万缗输京师及荆二州代宗大歴四年闗内道铸钱等使户部侍郎第五琦请于绛州汾阳铜原两监增置五鑪铸钱许之七年禁天下新铸造铜器唯镜得铸其器旧者不得货鬻徳宗建中元年户部侍郎韩洄上言江淮钱监嵗共铸钱四万五千贯输于京师度工用转送之费每贯计钱二千是本倍利也今商州有红崖冶出铜益多又有洛源监久废不理请增工凿山以取铜兴洛源钱监置十鑪铸之嵗计出钱七万二千贯度工用转送之费贯计钱九百则利浮本也其江淮七监请皆停罢又天下铜铁之冶是曰山泽之利当归于王者非诸侯方岳所宜有今诸道节度都练使皆占之非宜也请总盐铁使皆从之二年诸道盐铁使包佶奏江淮百姓近日市肆交易钱多粗恶拣择纳官者三分才有二分余并铅锡铜荡不敷斤两致使绢价腾贵恶钱渐多访闻诸州山野地窖皆有私钱转相贸易奸滥渐深今后委本道观察使明立赏罚切加禁断贞元初禁钱出骆谷散闗九年张滂奏诸州府公私诸色铸造铜器杂物等伏以国家钱少损失多门兴贩之徒潜将销铸钱一千为铜六斤造写器物则斤直六百余其利既厚销铸遂多江淮之间钱实减耗伏请准从前勅文除铸钱外一切禁断又禁陌内欠钱时商贾至京委钱诸道进奏院及诸道诸使以轻装趋四方合劵乃取之号飞钱【元和四年禁之后民有滞藏物价浸轻判度支卢坦请许于户部度支盐铁三司飞钱每千钱増给百钱然商人无至者】又禁卖劒铜器天下有铜山任人采取其铜官买除铸镜外不得铸造十年勅铸造铜器不须禁止其每斤买卖价直不得过一百六十文如有销钱为铜者以盗铸钱罪论十四年盐铁使李若初奏诸道州府多以近日泉货数少缯帛价轻禁止见钱不令出界致使课利有阙商贾不通请指挥见钱任其往来勿使禁止从之宪宗元和元年以钱少禁用铜器二年禁铅锡钱三年盐铁使李防以郴州平阳铜坑二百八十余井以两鑪日铸钱二十贯一年铸成七千贯有益于人从之时天下嵗铸钱十三万五千缗又诏曰泉货之法义在通流若钱有所壅货当益贱故藏钱者得乗人之急居货者必损已之资今欲着钱令以出滞藏加鼔铸以资流布使商旅知禁农桑获安义切救时情非欲利若革之无渐恐人或相惊应天下商贾先蓄见钱者委所在长吏令收市货物官中不得辄有程限逼迫商人任其货易以求便利计周嵗之后此法遍行朕当别立新规设蓄钱之禁所以先有告示许其方圆意其他时行法不贷又天下有银之山必有铜鑛铜者可资于鼓铸银者无益于生人权一重轻使务专一其天下自五岭以北见采银坑并宜禁断采银一两者流他州官吏论罪【按韩愈钱重物轻状云五岭买卖一以银元微之钱货议状自岭以南以金银为货币其时天下惟用钱白金尚未通行也】四年京师用钱缗少二十文陌内欠钱及有铅锡钱者捕之勅五岭以北所有银坑依前任百姓开采禁见钱出岭六年诏贸易钱十缗以上参用布帛河东节度使王锷奏请于当管蔚州界加置鑪铸铜钱废管内锡钱许之仍令加至五鑪七年诏令度支量支钱三万贯充蔚州铸钱本复诏曰钱重物轻为颇甚详求适变将以便人所贵缗货通行里闾寛息宜令百寮各随所见作利害状以闻八年以内库钱五十万贯令两市收市布帛每端匹估加十之一时兵兴七道经费屈竭皇甫镈建议内外用钱每缗垫二十外复抽五十送度支以赡军十二年复给京兆府钱五十万缗市布帛而富家钱过五千贯者死王公重贬没入于官以五之一赏告者京师区肆所积皆方镇钱少亦五十万缗乃争市第宅然富贾倚左右神策军官钱为名府县不敢劾问民间垫陌有至七十者铅锡钱益多十四年勅时用钱每贯除二十文足陌内欠钱有铅锡者宜令京兆府枷项收禁穆宗即位京师鬻金银十两亦垫一两籴米盐百钱垫七八长庆元年以所在用钱垫陌不一诏从俗所宜内外给用每贯一例除垫八十以九百二十文成贯不得更有加除及陌内欠少户部尚书杨于陵曰王者制钱以权百货贸迁有无变通不倦使物无甚贵甚贱其术非他在上而已何则上之所重人必从之古者权之于上今索之于下昔散之四方今藏之公府昔广铸以资用今减鑪以废功昔行之于中原今泄之于边裔又有闾井送终之唅商贾贷举之积江湖压覆之耗则钱焉得不重货焉得不轻开元中天下铸钱七十余鑪嵗盈百万今才十数鑪嵗入十五万而已大歴以前淄青太原魏博杂铅铁以通时用岭南杂以金银丹砂象齿今一用泉货故宜不足今宜天下两税酒盐利上供及留州送使钱悉输以布帛谷粟则人寛于所求然后出内府之积收市防之滞广山铸之数限边裔之出禁私家之积则货日重而钱日轻矣敬宗寳歴元年河南尹王起请销钱为佛像者以盗铸钱论制可文宗太和三年中书门下奏元和四年勅应有铅锡钱并令纳官如有人糺得一钱赏百钱当时勅条贵在峻切今详事实必不可行宜立节文令可遵守臣等商量自今已后有用铅锡钱交易者一贯已下州府常行杖决脊杖二十十贯已下决六十徒三年过十贯已上集众决杀其受铅锡钱交易者亦准此处分其所用铅锡钱并纳官其能糺告者每一贯赏钱五十不满一贯者准此诏可之四年诏积钱以七千缗为率除合贮数外一万缗至十万缗者期以一年出之十万至二十万者以二年凡交易百缗以上者匹帛米粟居半河南府扬州江陵府以都防之剧约束如京师未防皆罢五年盐铁使奏湖南管内诸州连接岭南山洞深邃百姓依模监司钱样竞铸造到脆恶奸钱转将贱价博易与好钱相和行用其江西鄂岳桂管铸滥钱并请委本道观察条疏禁絶诏从之八年河东锡钱复起盐铁使王涯置飞狐铸钱院于蔚州天下嵗铸钱不及十万缗时文宗病币轻钱重诏方镇纵谷交易时虽禁铜为器而江淮岭南列肆鬻之铸千钱为器售利数倍宰相李珏请加鑪铸于是禁铜器官一切为市之天下铜坑五十嵗采铜二十六万六千斤武宗防昌六年二月勅縁诸道鼔铸佛像钟磬等新钱已有次第须令旧钱流布绢帛价稍增文武百寮俸料宜起三月一日并给见钱其一半先给虗估匹段对估价支给勅比縁钱重币轻生人坐困今加鼓铸必在流行通变救时莫切于此京城及诸道起今年十月以后公私行用并取新钱其旧钱权停三数年如有违犯同用铅锡恶钱例科断其旧钱并纳官事竟不行复废浮屠法永平监官李郁彦请以铜像钟磬鑪铎皆归巡院州县铜益多矣复许诸道皆得置钱坊淮南节度使李绅请天下以州名铸钱京师为京钱大小径寸如开元通寳交易禁用旧钱防宣宗即位尽革防昌之政新钱复铸为像昭宗末京师用钱八百五十为贯每陌才八十五河南府以八十为陌哀帝天祐二年勅每贯抽除外以八百五十文为贯每陌八十五文闻坊市多以八十为陌更有除折今后委河南指挥市肆交易并须以八十五文为陌
　　后唐庄宗同光二年诏曰钱者古之泉布盖取其流行天下布散人间无积滞则交易通多贮藏则士农困故西汉兴改币之制立告缗之条所以权蓄贾而妨大奸也宜令所司不得令富室分外收贮见钱又工人销铸为铜器兼沿边州镇设法钤辖勿令商人搬载出境知唐州骈晏平奏市肆间防检钱帛内有锡蜡小钱拣得不少皆是江南纲商挟带而来诏曰泉布之币杂以铅锡惟是江湖之外盗铸尤多市肆之间公行无畏因是纲商挟带舟檝往来换易好钱藏贮富室实为蠧弊须有条流宜令京城诸道于坊市行使钱内防检杂恶铅锡并宜禁断沿江州县每有舟船到岸严加觉察若私载往来并宜收纳明宗天成元年勅诸道州府及诸城门所出见钱如五百以上不得放出至行使铜钱不得挟带蜡钱如违其所使钱不限多少并纳入官仍科深罪二年度支奏三京诸道买卖见钱旧有条流每陌八十文近市肆人户皆将短陌转换长钱若不条约转启幸门请指挥买卖并须使八十陌钱从之时铜器贵市人多销钱为器及以铁蜡铅锡钱夹用废帝时屡禁之终不能行
　　晋髙祖天福三年诏曰国家所资泉货为重令三京邺都诸道州府晓示无问公私应有铜者并许铸钱仍以天福元寳为文左环读之委盐铁使铸样颁下诸道令每一钱重二铢四参十钱重一两仍禁以铅铁铸造杂乱铜钱凡久废铜冶处许百姓取便开链官中不取课利除铸钱外不得接便别铸铜器寻以逐处铜阙难依先定铢两令天下有铜欲铸钱者取便酌量轻重铸造不得入锡并铁及缺漏不堪久逺用使四年勅今后只官铸钱私下禁复建泉罏于栾州为石豹冶
　　汉帝时三司使王章征利剥下缗钱出入原以八十为陌章每出钱陌必减其三始使七十七陌钱时膳部郎中罗周允上言曰钱刀之货古今通行从古自来铸造不息长无积聚盖被销镕若不峻设隄防何以絶其奸宄臣请勅三京邺都诸道州府凡器物服玩民间百物旧有铜者今后禁断不得用铜诸郡邑州府市已成铜器及腰带幞头线及门户饰许勅出后一月并令纳官官中约定铜价支给诸处纳毕请在京置罏铸钱俾铜尽为钱以济军用除钱外只令铸镜其余并不得用铜疏奏不报
　　周太祖广顺元年勅铜法今后官中更不禁断一任兴贩所有一色即不得泻破为铜器货卖如有犯者有人纠告所犯人不计多少斤两并处死其地方所由节级徒三年邻保人杖七十其告事人给与赏钱一百贯世宗显徳二年勅国家之利泉货为先近朝以来久絶铸造至于私下不禁销镕嵗月渐深奸尤甚今采铜兴冶立监铸钱冀便公私宜行条制起今后除朝廷法物及火珠铃铎其余一切禁断应两京诸道所有铜器限勅到五十日内并须毁折送官所纳到铜据斤两给价如出限及有藏五斤以上处死一两至五斤罪各有差初以髙丽地产铜银遣尚书水部员外郎韩彦卿以帛数千匹市铜于髙丽以铸钱六年其王髙昭遣使者贡黄铜五万斤【南唐元宗既失江北困于用兵钟谟请铸大钱以一当十曰永通泉货未防废时韩熈载又铸铁钱以一当十】
　　宋之钱法有铜铁二等而折二折三当五折十则随时立制因地定规时西川湖南福建皆用铁钱与铜钱兼行江南旧用铁钱十当铜钱一太祖初铸钱文曰宋通元寳凡诸州轻小恶钱及铁镴钱悉禁之【自平广南朝廷聴权用旧钱勿过本路之境】其私铸者皆弃市江南钱不得至江北蜀平聴仍用铁钱干徳四年令所在悉用七十七百为贯重四斤半以上【初输官钱用八十或八十五为百然诸州私用随俗至有以四十八为百至是始定】开寳四年诏雅州百丈县置监冶铸铁钱嵗铸九千余贯増十罏禁铜钱入两川【太平兴国初复令兼行铜钱一当铁钱十】九年升州言嵗铸三十万缗命通判杜见素经度采铜时复取唐飞钱故事许民入钱京师于诸州便换其法商人入钱左藏库先经三司投牒乃输于库【开寳三年置便钱务令商人入钱诣务陈牒即辇至左藏库给以劵仍勅诸州凡商人赍券至当日给付违者科罚至道末商人入便钱一百七十余万贯天禧末増一百一十三万贯至是乃复増定加饶之数每百缗河东京西加饶三千在京余路四千】太宗即位改元太平兴国更铸太平通寳钱二年樊若水言江南旧用铁钱于民非便宜于升鄂饶等州产铜之地大铸铜钱铜钱既不渡江益以新钱则民间钱愈多铁钱自当不用悉镕铸为农器什物以给江北流民之归附者除铜钱渡江之禁从之四年聴铜钱入蜀而铁钱不出境令民输租及利铁钱十纳铜钱一时铜钱已竭民甚苦之商贾争以铜钱入川界与民互市铜钱一得铁钱十四五年转运副使张谔言川峡铁钱十直铜钱一输租即十取二旧用铁钱千易铜钱四百自平蜀沈伦等悉取铜钱上供及増铸铁钱易民铜钱益买金银装发颇失裁制物价滋长铁钱弥贱请市畨人铜斤铁钱千可大获铜铸钱民租当输钱者许且输银绢铜钱多即渐令输诏令市铜斤给钱五百余皆从之然铜卒难得而转运副使聂咏转运判官范祥皆言民乐输铜钱请嵗遍増一分后十嵗则全取铜钱诏如所请祥等以俸所得铜钱市与民厚取其直于是増及三分民益为苦坐罪者甚众知益州辛仲甫具言其帝使吴承勲驰传审度因集诸县令佐皆言不便寻令川峡输租利勿复徴铜钱咏祥等皆坐罪免西北戎人多赍货帛于秦阶州易铜钱出塞销铸为器诏吏民阑出铜钱百已上论罪至五贯以上送阙下饶州永平监用唐开元钱料铸钱最善转运使张齐贤即诣阙面陈八年诏増市铅锡炭价于是得铜八十一万斤铅二十六万斤锡十六万斤嵗铸钱三十万贯【天圣间嵗铸百余万贯庆厯间至三百万熈宁六年后嵗铸铜铁钱六百余万贯】时奚屿请于建州铸大铁钱文曰太平通寳寻罢之雍熙初令江南诸州贮库杂钱每贯及四斤半者送阙下不及者销毁时复禁用恶钱京城居民蓄铜器者限两月送官端拱元年诏察民私铸及销镕好钱作薄恶者并弃市辄以新恶钱与蛮人博易者抵罪江北诸州用钱非甚薄恶者新旧大小兼用江南仍用旧大钱淳化间铸淳化元寳钱自后改元更铸皆曰元寳又令川峡路改铸一当十大钱御书钱式诸州旧贮小铁钱悉辇送官【从赵安易请也】未防罢仍以铜钱一当铁钱十四年诏每贯及前诏斤数有官监字号者皆许用不分新旧五年令荆南岭南民输税须大钱民以小钱二或三易大钱一官属以俸钱易于民以规利诏禁之令民输纳但常所通行钱至道二年池州新置钱监赐名永丰真宗咸平初又申新小钱之禁令官置尽市之二年宰臣张齐贤请置监广铸命虞部郎冯亮等按视至建州置丰国监江州置广宁监【凡铸钱用铜三斤十两铅一斤八两锡八两得钱千重五斤唯建州増铜五两减铅如其数】三年凡铸一百二十五万四年诏犯铜满五十斤以上取裁余从第减【旧禁犯铜七斤以上者处死多防减断因诏】景徳中嵗铸一百八十三万贯大中祥符间铜坑多不发时铁钱有三监邛州曰恵民嘉州曰丰逺兴州曰济众大钱贯十二斤十两嘉邛二州所铸钱贯二十五斤八两铜钱一当小铁钱十兼用盗多镕铁为器每二十五斤鬻之直二千七年从凌防请诏减景徳之制嵗铸总二十一万贯四方由此钱重而货轻时张咏镇蜀患蜀人铁钱重不便贸易设质剂之法一交一缗以三年为一界而换之六十五年为二十二界谓之交子【交防之法盖取于唐之飞钱】富民十六户主之后富民资稍衰不能偿所负争讼不息仁宗时转运使薛田张若谷请置益州交子务以其出入私造者禁之帝从其议界以百二十五万六千三百四十缗为额景祐初度支判官许申建议以药化铁与铜杂铸轻重如铜钱法铜三分铁六分费省而利厚诏命申铸万缗工人苦铁之流澁而多不就逾月才得万钱申知言无效乃求为江东转运使欲行其法于江州朝廷从之诏申即江州铸百万缗卒无成功寳元间命钱以皇宋通寳为文【庆厯以后复冠以年号】是时军兴陜西移用不足用知商州皮仲容议采洛南县江崖山虢州青水冶青铜置阜民朱阳二监以铸钱既而陜西都转运使张奎知永兴军范雍请铸大铜钱与小钱兼行大钱一当小钱十奎等又请因晋州积铁铸小钱及奎徙河东又铸大铁钱以一当十以助闗中军费未防三司奏罢河东铸大钱铁钱而陜西复采仪州竹尖岭黄铜置博济监铸大钱因勅江南铸大铜钱而江池饶仪虢州又铸小铁钱悉辇至闗中数州钱杂行大约小铜钱三可铸当十大铜钱一以致民间盗铸者众钱文大乱公私患之于是奎复奏晋泽石三州及威胜军日铸小铁钱独留用河东河东铁钱既行盗铸获利十六钱轻货重其患如陜西言者皆以为不便知并州郑戬请以河东铁钱二当铜钱一行之一年又以三当一或以五当一罢官罏日铸且行旧钱知泽州李昭遘亦言河东民烧石灰家有槖冶之具盗铸者莫可诘而契丹亦铸铁钱以易并边铜钱朝廷遣鱼周询欧阳修分察两路钱利害至庆厯末遂命学士张方平宋祁御史中丞杨察与三司杂议时叶清臣复为三司使与方平先上陜西钱议曰闗中用大钱本以县官取利太多致奸人盗铸其用日轻比年以来皆虚髙物估始増直于下终取偿于上县官虽有折当之虚名乃罹亏损之实害救不先自损则法未易行请以江南仪商等州大铜钱一当小铜钱三又言奸人所以不铸小铜钱者以铸大铜钱得厚利而官不能必禁若铸大铜钱无利又将铸小铁钱以乱法请以小铁钱三当铜钱一既而河东小铁钱如陜西亦以三当一且罢官所置罏朝廷皆用其言自是奸人稍无利犹未能絶滥钱皇祐中诏商州罢铸青黄铜钱又令陜西大铜钱大铁钱皆以一当二盗铸乃止然令数变兵民耗于用类多咨怨久之始定时兴元府西县増置济逺监【寻废】而韶州天兴铜大发嵗采二十五万斤诏即州置永通监饶池江建韶五州铸钱百四十六万缗嘉邛兴三州铸大铁钱二十七万缗至和二年韶州岑水铜发诏漕司益铸钱嘉祐四年诏停铸十年以休民力至是独兴州铸钱三万英宗治平四年置恵州阜民监神宗熙宁初立伪造交子罪赏如官印文书法二年以河东运铁钱劳费乃诏置交子务于潞州寻致盐矾不售有害入中粮草遂罢之三年陜西兴置铸钱监市岑水铜铅増铸百万缗四年令行交子于陜西而罢永兴军盐钞陜西转运副使皮公弼奏自行当二钱铜费相当盗铸衰息请以旧铜铅尽铸诏聴之自是折二钱遂行于天下五年交子二十二界将易而后界给用已多诏更造二十五界百二十五万以偿二十三界之数【交子之有两界自此始】时交子给多而钱不足致价大贱既而竟无实钱法不可行于是罢陜西交子法六年又诏京西淮南两浙江西荆湖各置铸钱监一又于兴国军睦衡舒鄂恵州置十监通旧六监为十六监时诸路大率务于増额【恵州永通阜民旧额八十万至七年増三十万及折二凡五十万衞州黎阳监嵗増折二五万缗西京阜财监嵗増十万缗兴州济众监嵗増七万二千余缗陜西铜钱监三嵗各増五万缗】又于陆徐梧万皆置监秦凤等路即凤翔府斜谷置监至是法弊私钱杂用不能禁诏在官恶钱不堪用者别为模以铸八年于商虢洛南増置三监耀鄜又权置二监合通永兴华河中共为监九以给改铸令改铸罢并其工作归永兴等四监专铸大钱知太原韩绛请仿陜西令本重模精以息私铸之元丰元年兴州济众监増铸并旧为七万二千余缗二年通逺军监改铸铜钱自是而后西师大举边用匮阙同渭秦陇等州监并废置而又自弛钱禁民之销毁与夫阑出境外者为多张方平尝极谏曰禁铜造币盗铸者抵罪至死示不与天下共其利也故诸监所铸钱悉入于王府嵗出其竒羡给之三司方流布于天下然自太祖平江南江池饶建置罏嵗鼔铸至百万缗积百年所入宜乎贯朽于中藏充足于民间矣比年公私上下并苦乏钱百货不通人情窘迫谓之钱荒不知嵗所铸钱今将安在夫铸钱禁铜之法旧矣令勅具载而自熈宁七年颁行新勅删去旧条削除钱禁以此边闗重车而出海舶饱载而回闻沿边州军钱出外界但每贯收税钱而已钱本中国寳货今乃与四海共用又自废罢铜禁民间销毁无复可办销镕十钱得精铜一两造作器用获利五倍如此则逐州置罏每罏増数是犹畎浍之益而供尾闾之泄也三年计诸路铸钱总二十七监铸铜铁钱五百九十四万九千二百三十四贯【铜钱十七监铸五百六万铁钱九监铸八十八万九千二百三十四贯铁钱惟成都梓州利州防州四路行使其余开封府管十三路俱行使铜钱】八年复申钱币阑出之禁【时哲宗已即位】勅罢徐州寳丰鼔铸及凡増置铸钱监罢者十四陜西行铁钱至陜府以东即铜钱地民以铁钱换易有轻重不等之患哲宗元祐二年置河中府龙门韩城钱监八年命公私给纳贸易并专用铁钱而官帑铜钱以时计置运致内郡商旅愿于陜西内郡入铜钱给据请于别路者聴罢二广铸折二钱时铁钱寖轻以铜钱千易铁钱二千五百【熈丰间铜铁钱尝并行铜钱千易铁钱千五百未有轻重之弊】因定钩致折二铜钱之法欲复旧止行于本路议者谓闗东诸路既已通行夺彼予此理亦非便且陜右所用折二铁钱止当一小铜钱即折二铜钱尽归陜西猝难钩致且与铁钱一等虑铁钱转更加轻乃令折二铜钱寛所行地聴行于陜西及河东晋绛等州余路则禁仍限二年无更用寻诏更铸小铜钱绍圣二年施州置广积监时交子界率増造以给陜西沿边之用少者数十万缗多则百万而成都之用乂请印造故每嵗无定数元符二年诏陜西悉禁铜钱在民间者尽送官取就京西置监徽宗嗣位议者谓铁钱重滞难以赍逺而铜钱积贮州县反无所用乃诏铜铁钱聴民间通行而铜钱止用籴买时铁钱多而铜钱少有请铸铜钱者【陜西转运副使孙杰】有请罢铸铁钱者【转运判官都贶】会蔡京当政令陜西铸当十钱及夹锡钱许天启推行其法当十钱除陜西四川河东系铁钱地方不得行使外诸路并行之如有私铸即以一文计小钱十定罪夹锡钱以一折铜钱二既而河东转运使洪中孚言二敌以中国钱铁为兵器请铸夹锡当三当十钱通行于天下【防蔡京罢相乃止】又令陜西及江池饶建州以嵗所铸小平钱増料改铸当五大铜钱以圣宗通寳为文既而并令舒睦衡鄂钱监用陜西式铸折十钱是时诸州所积折二钱甚多法不许转运京师发运司请以官帑所有折二钱改铸折十钱崇宁三年罢铸小平钱及折五钱置监于京城复徐州寳丰卫州黎阳监并改铸折二钱为折十折二期一嵗勿用大严私铸之令民间所用鍮石器物并官造鬻之又令二广于产铁处铸小铁钱止行于两路于浔州置铁钱监依陜西料铸当二钱时令京西北路通行交子四年令诸路用钱引惟闽浙湖广不行罢在京并永兴军交子务又立钱纲騐样法崇宁监以所铸当十钱来上缗重铜九斤七两有竒铅半之锡居三之一诏颁式于诸路令赤仄及乌背书画分明时尚书省言东南诸路盗铸当十钱者多令福建广南毋行用第铸以上供及给他路行使其本路别铸小平钱又命荆湖南北江南东西两浙并以折十钱为折五旧折二钱仍旧乃以江为界淮南重寳钱亦作当五用五年盗铸尤甚小平钱益少命以折五折十为上供小平钱留本路钱监嵗课以八分铸小平钱二分铸当十钱又诏福建淮南等处以折二钱改铸折十复罢铸当十二分之令尽铸小平钱荆湖江南两浙淮南重寳钱作当三在京畿及熙河等处作当五旋复诏当十钱仍旧两浙作当三江南淮南荆湖作当五寻诏当十钱止行于京师陜西河东河北俄畿内并用之余路悉禁期以一季送官偿以小钱私钱亦限一季自致计铜直増二分偿以小钱【寻令外路每一私钱计小平钱三以小钱易于官在京以四小平钱易之】匿者论如法又诏郑州西京亦聴用折十钱尚书省言钱引本以代盐钞而诸路行之不通欲权罢印制在官者如旧法更印改解盐钞民间者许贸易渐赴买钞所如钞法分数计给从之大观元年复主用折十钱京畿置钱监専铸之衡鄂舒暨广南皆铸夹锡钱【时蔡京复相】转运使宋乔年铸乌背漉铜钱进诏以漉铜式颁诸路并颁大观新修钱法于天下又置真州铸钱监以本路不依式钱及当二钱用旧式改铸当十钱改四川交子务为钱引务更界年新交子一当旧者四故更张之以四十三界引准书放数【时用兵湟廓西寜籍其法以助边费较天圣一界逾二十倍而价愈损】二年诏永兴军更置务纳换陜西河东引令江池饶建州钱监自来嵗以铸当十五分铸小平钱复申私铸之法三年申当十钱行使之令益以京东京西行使而河北并边州县镇砦四场及登莱宻州縁海县镇等皆禁复以两浙铸夹锡钱扰民诏东南皆罢铸【时蔡京复罢相】又诏钱引四十一界至四十二界毋收易四年假四川提举司封桩钱五十万缗为成都务本又诏鼔铸当十钱多虑法随以其止铸旧额小平钱时利州路钱轻货重提刑司言欲将折二大铁钱以一折一虽稍减钱数钱必稍重诏许陜西铁钱仍旧入蜀其河北河东京东皆罢铸夹锡钱产铜郡县改铸小平钱政和元年诏官私当十钱可并作当三以为定制时御府之用日广东南钱额不敷宣和以后尤甚乃令饶贑钱监铸小平钱寻又令江池饶钱监尽以小平钱改铸当二钱以纾用度二年复铸夹锡钱如故广西湖北淮东如之且令诸路以铜钱监复改铸夹锡遂以政和钱颁式焉未防以夹锡钱不以何路所铸并许通行陜西用政和通寳旧大铁钱与夹锡钱杂虑流转诸路四年诏无更行用致令诸监改铸夹锡钱郑居中刘正夫为相奏禁淮南诸路夹锡钱并罢各监各监铸造止用旧法鼓铸重和元年权罢京西铸夹锡钱继以闗中籴买用复命鼔铸专给闗中行钦宗靖康元年令川引并如旧即成都府务纳换以置务成都便利嵗久至诸州则有料次相杂之弊


　　钦定续通典卷十一
　　钦定四库全书
　　钦定续通典卷十二
　　食货
</div>
    <div class="pagination">
<a href="钦定续通典_page2.html">上一页</a><a href="钦定续通典.html">1</a><a href="钦定续通典_page2.html">2</a><span class="current-page">3</span><a href="钦定续通典_page4.html">4</a><a href="钦定续通典_page5.html">5</a><a href="钦定续通典_page6.html">6</a><a href="钦定续通典_page7.html">7</a><a href="钦定续通典_page8.html">8</a><span>...</span><a href="钦定续通典_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
