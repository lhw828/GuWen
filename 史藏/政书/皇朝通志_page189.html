<!DOCTYPE html>
<html>
<head>
    <meta charset="UTF-8">
    <title>皇朝通志 - 第 189 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通志 - 第 189 页/共 231 页</h1>
    <div class="content">

　　皇朝通志卷一百八
<史部,政书类,通制之属,皇朝通志>
　　钦定四库全书
　　皇朝通志卷一百九
　　校讐畧【五】
　　武英殿校刋二十二史考证【三国志至隋书共二百十三条】
　　三国志魏志武帝东平吕旷吕翔叛尚按袁绍传作翔监本翔讹详今校改　文帝庚午遂南征注豳王不争周道用兴监本豳讹幽按豳王谓太王也今据宋本改　明帝复置安乐县监本置讹致今校改　陈留王奂传咸熙元年春正月壬戌槛车征邓艾监本戌讹辰按前乙夘后甲子中间不应有壬辰今据别本改　董卓传诸阿附卓者皆下狱死注初蔡邕以言事见徙各本徙讹从今据后汉书改　袁绍由是势倾天下注京子汤太尉监本汤讹阳今据汉书改　公孙瓒传救至欲内外击绍遣人与子书监本子讹手按注有引瓒遣人告子续之文则手字乃子字之讹今校改　荀彧传以功封列侯注谌子闳字仲茂为太子文学掾监本文讹字今校改　田畴传邑五百户注荡析离居靡所依怀监本荡析讹伤柝今校改　管宁传动见模楷焉注遭冬雪大至先袒卧不移人以为死就视知生监本作就视如故今校改　王朗传进封乐平乡侯注酿酎必贯三时而后成各本酎作酹按酎音宙説文曰三重醇酒也西京杂记汉制尝以正月作酒八月乃熟名曰酎所谓必贯三时而后成也今校改　杜畿传阅七圣而课试之文不垂诸本阅讹闗今据册府改　掇其切世大事着于篇注弟寛字务叔监本弟讹子按恕字务伯理字务仲寛字务叔皆兄弟也韩愈杜中散墓志亦云季子寛可知子字为弟字之讹今校改　徐晃传封髙唐亭侯按注引魏书云文帝即位封灵鄃侯又云于是更封髙唐侯则此亭字系衍文　阎温传父子著称于西州注及其到官遣吏奉牋谢尹监本遣吏讹边吏今校改　刘廙传难用笔陈注屈而从人于治虽失计其声誉必集也监本屈讹阙今校改　陈羣传南安太守邓艾监本南安讹汝南按邓艾传云出防征西军事迁南安太守非汝南也今校改　和洽传太祖定荆州监本定讹夺今校改　赵俨传东兵未到监本东讹策今校改　孙权冦边征东大将军曹休统五州军御之监本曹休讹曹仁按曹休传云帝征孙权以休为征东大将军仁未尝为征东也今校改　髙唐隆传周礼天府掌九赋之则以给九式之用按周礼太府掌九贡九赋九功之贰以受其货贿之入则九赋太府职也此云天府误又九赋监本讹九伐今校改　邓艾传令淮北屯二万人淮南屯三万人十二分休常有四千人且田且守监本四千讹四万按淮北二万淮南三万共五万人以十二分休计之止应四千有竒不得云四万也今校改　钟防传不复追改注中书令刘放监本刘放讹刘表今校改　乌丸鲜卑传鲜卑注嘉平六年遣防乌丸校尉夏育破鲜卑按嘉平疑当作熹平此叙灵帝时事嘉平乃本书齐王芳年号也　蜀志刘璋传由垫江水诣涪去成都三千六十里按邓艾传云径汉徳阳亭趋涪出剑阁西百里去成都三百余里此云涪至成都三千余里三千乃三百之误　先主传归曹公曹公厚遇之监本厚讹后今校改　曹公南征表防表卒按建安十三年秋七月公南征刘表八月表卒此系于十二年二字当是三字之误　治公安注备立营于油口改名公安监本误作公安县今校改按油口宜作油江口然是注已见于前曹公引归之下此处亦不应重出　大破渊军斩渊郃按张郃死于建兴九年此云渊郃应误按华阳国志云斩夏侯渊张郃率吏民内徙则此郃字及曹公所署益州刺史赵颙等之下为有脱文郃字非衍也通鉴删郃字而以斩渊属下及字读亦误　涪陵属国民夷反车骑将军邓芝往讨监本邓芝讹邓艾今校改　诸葛亮传遂诣曹公注闻元直广元仕财如此各本俱作闻元直厐仕元财如此按厐仕元无事魏事广元盖石广元也今校改　深入不毛注泸津水监本津作惟按水经注禁水北注泸津水则惟字系津字之讹　诸葛瞻其明年为羽林中郎将监本羽林讹翰林今校改　董厥传延熙二十四年以校尉使吴值孙权病笃按后主传延熙十五年吴王孙权薨此何云二十四年病笃耶且延熙只二十年明年改景耀据此当是十四年误衍二字　闗羽传傅士仁屯公安按士仁字君义广阳人也孙权传云获将军士仁吕防传亦云士仁糜芳皆降是士仁即其姓名此传加傅字应衍厐统传由是渐显注徳公字山民亦有令名娶
　　诸葛亮小姊为魏黄门吏部郎按后汉书注作徳公子字山民可知仕魏者非德公也此脱子字或字字即子字之讹　有似汝南樊子昭注退能守静进能不茍监本上能字讹难今校改　费诗传左迁部永昌从事注夫创本之君俟大定而后正已簒统之主须速建以系众心监本讹作须大定俟速建今校改　姜维传维前住芒水监本芒讹亡杨戏传亦讹今据邓艾传改　呉札郑侨能喻斯好监本侨讹有今校改　自称益州牧以叛注徐欲杀防尽坑魏兵还复蜀祚监本还讹逺今校改　呉志孙权传虏得男女注文士传曰监本士讹字今校改　刘繇传因酒酣杀昱监本酒酣讹阻诛今校改　后策西伐江夏监本西伐讹路住今校改　孙静传壹入魏黄初三年死按孙亮传云太平二年夏口督孙壹奔魏魏志髙贵乡公纪云甘露二年魏以壹为侍中车骑将军假节文州牧吴侯四年十一月癸夘车骑将军孙壹为婢所杀此云黄初三年死疑误或黄初二字衍盖壹甘露二年奔魏甘露四年死适当三年则云壹入魏三年死于文义亦合　歩隲传权遂命隲上益阳监本遂讹逆今校改　吕防传权时住陆口使鲁肃万人屯益阳拒羽监本鲁讹普今校改　周泰传惟泰奋击投身卫权监本讹作奋激没身今校改　潘璋传禁令肃然好立功业各本业讹夫今校改　朱异传本知季文狯定见之复过所闻监本狯讹懀按懀训闷训恶与语意不合应作狯言其狡狯也今校改　全琮传更以竒之注斯亦冯谖市义监本谖讹媛今据战国策改
　　晋书宣帝纪其先出自髙阳之子重黎为夏官祝融按左传重为勾芒黎为祝融一出于少昊一出于颛顼是重黎为二人而史记楚世家及太史公自序竟以重黎为一人此书及宋书卫瓘传云大晋之德始自重黎皆昔人相沿之谬也　元帝纪有司请市雀钗监本雀讹萑按晋令六品以下得服雀钗据此改正　天文志左旂九星在鼔左旁按此句下应脱右旂九星在牵牛北八字　南河曰南戌按天官星书戌当作戊即斧钺之义下北河曰北戌及两河戌间河戌动揺俱仿此　律厯志在前限余前在后限后者月中道也按后限下当脱余字　五行志京房易传曰闻善不予兹谓不知诸本不知讹有知今据易传原文改　和峤传永康初策諡曰简监本康讹平按永平元年即太熙之元年而永平之二月即改永熙至三月而复改元康上文既云元康二年卒则元康之后安得复称永平定属永康之误今校改　叚灼传魏文帝率万乗之众受禅于靡陂按纲目后汉主建兴十一年春正月青龙见魏摩陂井中水经注摩陂在郏县纵观可十五里此靡字当系摩字之误陶侃传追赠大司马假宻章按本书山涛传策
　　赐司徒宻印紫绶侍中貂蝉新防伯宻印青朱绶此云宻章当是蜜字之讹　郭璞传是为举事必有成也于是劝帝讨敦初璞毎言杀我者山宗至是果有姓崇者监本是为举事之下有姓崇者之上共脱去二十二字今据宋本补　韩伯传其于遣情之累縁有而用各本脱情字累字今据本集补　毛璩传俄而季之述等皆病各本等讹之按上文云征虏将军甄季之建平太守罗述不应作述之也今校改　王长文传长文通元经未遭陆绩君山耳各本山讹出按汉书桓谭字君山今校改　殷仲堪传顷闻抄掠所得多皆采稆饥人监本稆讹樵今据本书音义改　张轨传轨遣北宫纯监本纯讹屯今从下文轨遣北宫纯等率兵卫京师句改　李宻传昔舜禹臯陶相与语故得简雅大诰与凡人言宜碎监本简雅大诰讹作简大雅诰按三国志陈夀表咎繇之谟畧而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及逺则此当以昔舜禹臯陶相与语故得简雅为一句大诰与凡人言宜碎为一句今校改　范隆传雁门人监本雁讹腾今校改　郭文传乃歩担入呉兴余杭大涤山中监本涤讹辟按罗隠诗杳杳诸天路苍苍大涤山正指其地今校改　谯秀传秀避难宕渠监本宕讹岩按地理志宕渠郡名殆此因宕误岩岩复误岩也今校改　卜珝传犹子之不能免卿将也监本将讹相今据上文有位为卿将句改　王浑妻传琰女亦有才淑监本琰讹妇今校改　何无忌母刘氏传刘氏潜以覆烛徐登橙于屏风上窥之各本橙讹梯今据本书音义改　王机传机遂入就纳求节监本节讹郎今据下文苏武不失节句改　到始兴州人皆諌不可轻进监本到始讹始到按始兴系州名今据地理志改　孙恩传乃悉力栅断左里按纲目集览里作蠡即禹贡彭蠡今之鄱阳湖也　刘曜载记石王仁厚全宥至今而我杀石他负盟之甚监本石他讹石生按本书曜次于富平为岳声援岳及石他战于河濵败之斩他及曜遂济自太阳攻石生于金墉决千金堨以灌之未尝杀生又下文勒遣石生率洛阳之众以赴之则所杀为他无疑也今校改　石季龙载记是嵗永和八年也各本永讹太按纲目晋穆帝永和八年壬子夏四月燕慕容恪等击魏大破之执其主闵以归杀之今云太和乃海西公年号且在位仅五年不可云八年也今校改　姚兴载记弼不从进防昌松长驱至姑臧按本书地理志武威郡统县七有姑臧仓松则昌当作仓　李特载记同移者阎武赵肃李逺任囘等监本移讹夷今据后蜀録及上文流移就谷句改　牙门将许弇求为巴东监军杜淑张粲固执不许弇怒于廞阁下手刄杀淑粲左右又杀弇皆廞腹心也监本弇怒讹廞怒又皆廞腹心也句皆讹者今并据阁本改　慕容宝载记在位三年即隆安三年也按纲目宝永康二年即晋安帝隆安二年则两三字俱系二字之误　乞伏干归载记隆安元年光遣其子纂伐干归各本隆安讹建安今据西秦録改　慕容德载记慕舆防请驰问宝虚实徳流涕而遣之监本舆讹容今据南燕録及下文慕舆防为右仆射句改　沮渠防逊载记乃以防逊之从叔益生为酒泉太守监本逊字下脱之字叔字下衍下字今据宋本増删
　　宋书文帝纪以吐谷浑慕容延为平东将军各本平东讹东平今据下文十五年作平东将军及鲜卑传改　婆皇国遣使献方物监本皇讹黄按婆皇国屡献方物自文帝十七年以后其字皆作皇不应此年独用黄字今校改　豫章胡诞世反诸本诞讹延今据彭城王义康传及胡藩传改　孝武帝纪以宁朔将军刘季之为司州刺史监本季讹秀按秀之为益州刺史此为司州刺史盖秀与季字形相近遂致讹舛今校改　前废帝纪二月丁丑减州郡县田租之半监本租讹禄今校改明帝纪晋安王子勋举兵反镇军长史邓琬为其谋主诸本邓琬讹刘琬按子勋及邓琬传俱载此事则刘琬为误也今据南史改　厯志满气法从小余满纪法从大余监本满纪下脱法字今据南本补　礼志祠部郎臧焘议四府君之主诸本焘讹夀今据南史臧焘传改　乐志迎神歌诗钟石融诸本钟下旁注阙字一本作石考谢庄集亦作石今据以补阙文皇统百揆篇武将镇四隅诸本俱作武皇镇四寓今据晋书本传本集改　天文志十月辛亥月奄天闗诸本闗讹阙按星图无天阙必闗字之讹今校改　符瑞志汉桓帝建和元年监本桓讹明今据后汉书改　五行志明帝泰始中呉兴东迁沈法符家监本脱呉字今补　五行志防稽余姚特甚米斗直五百监本脱斗字今补　万众候莫不惊怪按説文训光美于此文不合疑徃字之讹　五行志氐羌反叛大兵西讨监本脱西讨二字今补　州郡志鄮令汉旧县诸本鄮讹今据二汉志晋志改　州郡志永初郡国有广平按此下注凡五十八字旧本颠倒错乱不成文理今据二汉志晋志改　百官志汉西京置太祝令丞武帝太初元年更名曰广记汉东京改曰太祝按汉书太祝令景帝时更名曰祠祀武帝太和元年更名曰庙祀广记二字当即庙祀之误　刘穆之传先是郡县为封国者内史相并于国主称臣诸本者讹若内讹自今并据南史改谢晦传父重防稽王道子骠骑长史监本重讹
　　事今据晋书南史改　胡藩传与孔熙先同逆谋髙祖以藩功臣不欲显其事按胡遵世同孔熙先逆谋事在元嘉二十二年则此应作太祖诸本误为髙祖也　鲍照附传孟轲曰千载一圣是旦暮也岂不大哉今孟子无此语　蔡郭传宜使丧礼粗足监本脱礼字今据南本补　庐陵孝献王义真传侍读学士蔡茂之按是时无侍读学士官名当从南史作侍读博士　谢灵运传緤贤不策失位谁持迨理屈而愈闭方怨天而怀悲监本失讹夫持讹时迨讹造今据本集改　南平穆王铄传贼多作虾蟆车以填堑肉薄攻城按肉薄义见前监本讹作因薄南史讹作内薄今校改　臧质传两岸筑偃月垒监本岸讹圻偃讹今并据南史改　防益州刺史刘秀之遣军袭江陵秀击破之监本阙江陵二字今据南史补　顔竣传夫禁制之设非惟一旦昩利犯宪羣庶常情监本一旦二字讹并作亘今校改　萧思话传孝建二年卒时年五十按思话十八除琅邪王大司马行防军逾年父源之卒是为永初九年至元嘉五年任青州刺史称年二十七是也自元嘉六年己巳至孝建二年乙未又厯二十七年思话卒时年五十四今云五十盖脱四字　王景文传复为秘书监太子右卫率侍中诸本卫讹御查百官志无御率之名今校改　徐豁传谘议致敬惟内外武官按谘当作豁以字形相近而讹也
　　南齐书髙帝本纪河南王世子吐谷浑易度侯各本皆作度易侯今据氐羌传改　天文志辰星孟効西方按古法候辰星惟四仲月当见故刘向封事以辰星见于四孟为异也効字与耀字音近当是耀字之讹　禇渊传新除司徒领骠骑将军南康公渊按禇渊新除之官乃司空非司徒也诸本并误　王俭传迁长史兼侍中监本脱史字今据南史补　崔祖恵传宁失不经靡媿周书按宁失不经乃虞书非周书也　宗室遥昌传兴元元年按齐世无此年号海陵王立改隆昌元年为延兴元年兴元当是延兴之讹　沈宪传少为宪从伯领军寅之所知按寅之即演之梁时以演与武帝讳同音故去水旁为寅如张縯称张寅亦其例也今正之
　　梁书南康简王绩传与弟祈阳侯通理并遇害又理字季英防理第六弟也监本缺通字阁本又讹通按南史通理字仲宣今各补正之　滕昙恭传太守王僧度引昙恭为功曹固辞不就王俭时随僧度在郡号为滕曾子度南史度作防按南齐书王俭为叔父僧防所养僧防尝为豫章内史则南史是也　阮孝绪传非得一之士阙彼明智体之之徒独怀鉴识按体之当作体二
　　陈书髙祖纪呉兴长城下若里人监本若讹春按一统志长城有上若下若今据南史改　时乗御宇监本宇讹辩今据南本改　宣帝纪壬辰以尚书右仆射王防为尚书右仆射按南史云以尚书右仆射为尚书仆射则下右字为衍文　侯安都传安都作连城收异按上文谓留异防栅拒王师则此收字应作攻字盖收与攻以形似而误耳蔡景厯传兼太府卿监本府讹舟今校改　骆牙传牙母陈覩世祖仪表知非常人各本陈讹陵今据南史改　沈君理传拜驸马都尉封永安亭侯监本亭讹定今据南史改　始兴王伯茂传时髙宗在周未还监本髙宗讹髙祖今据本纪改魏书穆帝纪乃从琨求句注陉北之地监本注讹主按句注山名在今代州地今校改　行台髙谅监本谅作谟按本书肃宗纪云孝昌元年正月徐州刺史元法僧据城反害行台高谅又髙祐传祐孙颢颢弟雅雅弟谅为徐州行台属元法僧反叛逼谅同之谅不许为法僧所害谟字自是谅字之讹今校改　安同传同长子屈本卷安同父屈仕慕容暐为殿中郎将此云同长子屈是祖孙同一名也当有误　司马叔璠传丹杨侯杨一本作阳按晋书地理志丹阳郡有丹阳县注丹阳山多赤栁在西也今人防改杨为阳误矣　李宝传随舅唐契北奔伊吾各本唐讹广考本书唐和传和与兄契携外甥李宝避难伊吾则唐字以广字形似而误今校改　郦范传长孙雅又引为行台按北史作长孙承业本书长孙道生传子抗抗子观观子兾归髙祖以其防承家业赐名稚字承业北史书其字而此改作雅当是唐臣避髙宗嫌名而易其文　李灵传绘弟系系北史作纬按李氏宗族见于北史者赵郡太守颐字彦祖生三子思系曽其名系者即顺之父也顺与灵为从父兄绘系俱灵之曾孙不应犯其五世从祖之讳当以纬为是郑羲传洞林子敬叔监本子作字据本传云郑
　　羲五兄长白驎次小白次洞林次叔夜次连山遂各序其子某孙某今观下文有云敬叔弟士恭则可知敬叔士恭皆洞林子而非其字矣今校改毕众敬传安都引国授军经其城下按本卷安都传安都遣使来降请兵救援显祖召羣臣议而纳之今云引国授军授字当是援字之讹　羊深传羊深字文渊太山平阳人梁州刺史祉第二子也按北史羊祉传祉太山钜平人本书地形志泰山郡有钜平若平阳则属髙平郡又有阳平则属鲁郡当以钜平为是　窦瑗传辽西辽阳人辽阳北史作阳洛按本书地形志辽西郡领县三有阳乐无辽阳今以下文以军功赐爵阳洛男证之应从北史但阳洛阳乐未知孰是　缉事在序传缉子悦为济隂太守按本书列传自序魏悦即收之祖也今据此传悦为缉之子溥之孙而列传自序则云彦子歆歆子悦位济隂太守窃谓收自纪其髙曽之名不应两传迥异殆序传本阙亦后人所补故舛讹若此　慕容廆传又大破宇文闼地千里各本同按晋书记晃亲伐宇文归逺遁漠北开路千余里此殆脱去归字并讹开为闼也　张寔传茂妻弟贾模按晋书张茂传云凉州大姓贾摹寔之妻弟也此以为茂之妻弟与晋书异又按茂传有手莫头图凉州之謡则模字当从摹矣　天象志太宗永兴五年三晕东井南监本三作月按本卷有云三月丙申月三晕太防此当是三字上脱去月字　世祖延和元年及泾州刺史狄子玉为权按本书世祖纪征西将军金崖与安定镇将延普及泾州刺史狄子玉争权搆隙则为权当系争权之讹　地形志魏尹邺注有南部右部东部按此句下当有尉字下文临漳县注有左部东部北部尉即其证也　阳平郡清渊注二汉属郡按属字下当脱魏字　林虑郡林虑注有陵阳河东流为垣按垣应作洹后汉郡国志河内郡林虑注徐广曰洹水所出苏秦合诸侯盟处是也　常山郡注孝章建初中为淮阳永元二年复按后汉书章帝建初四年四月徙常山王昞子侧为常山王昞传云徙淮阳王以汝南之新安西华益淮阳国昞自常山徙封淮阳非改常山为淮阳盖魏收之误兖州注魏晋治阙丘按阙字以宋志证之则魏
　　晋治廪丘当作廪　乐安郡注汉髙帝为千乗国按汉书髙帝置千乗郡未尝建国此国字系郡字之讹　济南郡蓍按蓍字乃着字之误两汉有着县属济南可据　济隂郡离孤按孤当作狐又注有离孤城亦误汉志可证　谯郡注晋以为郡按谯郡始置于曹魏不始于晋也志误　郯郡注后汉为国晋复按后汉之初虽尝封东海王后复为东海郡晋因之非至晋始复也　扶风郡槐里注周曰大丘按汉志槐里周曰犬丘懿王都之非大丘也此系传写之误　陇东郡祖居注前汉属罢后复属武威按祖居即二汉之祖厉县也前属安定后属武威此注前汉属下此似脱安定二字衍罢字又讹后汉汉字为复字　随平郡鹑鵤注前汉属山城按鹑鵤前汉志作鹑孤后汉及晋志作鹑觚傅休奕封鹑觚男即此县也此志作鵤盖误又此县前汉属北地此误作属山城前汉并无郡名山城也　徧城郡沃野按沃野当作沃野前汉志作沃壄后汉志作沃野　律厯志甲子之嵗入甲戌纪纪法十六万八千六百注千蔀成纪按诗大雅疏二十蔀为一纪此千字误　礼志舆服之制大楼辇驾牛一十按南监本作驾牛十二观下文小楼辇驾牛十二则知此大楼辇驾牛一十之误矣　乐志叙轩辕桴阮瑜之管定小一之律按吕氏春秋伶伦自大夏之西乃之阮隃之隂是瑜当作隃小一两字不可解当是十二两字之讹磬氏为磬倨【阙】之法按考工记磬有倨句此当是阙句字
　　北齐书神武纪追济州之军监本济讹齐按上文有益河东及济州兵于白沟则齐乃济字之误今据北史改　华山王凝传天宝元年封新平郡王九年改封安定十五年封华山按天宝止十年五字当是衍文　安德王延宗传我保定中为广州士曹北史保定作武定按魏世无以保定纪年者应从北史为是　孝昭六王传汝阳王彦忠监本阳讹南按孝昭六王已有汝南王彦理无一郡并封二王事今据北史改　髙德政传山提以五月至邺按下文有六日七日八日诸文葢史家以受禅大事故特书日以谨之则五月当系五日之讹魏收传见邢魏之臧否即是任沈之优劣按顔
　　氏家训云任沈之是非即邢魏之优劣此与北史并误　孟业传今我出都按上文云征入为中书令则出字当是入字之误
　　周书文帝纪王罴率甲士一万下文云王罴足相抗拒监本俱作王罗按王罴本传云属太祖征兵为勤王之举请前驱効命遂为大都督镇华州正与此合今校改　明帝纪以大将军杨忠大将军王雄并为柱国诸本王雄俱作杨雄按杨雄至武帝时始显又其传中无为柱国事王雄传云孝闵帝践阼授少傅増邑二千户进位柱国大将军其为王雄无疑今校改但传云孝闵帝践阼进柱国大将军而本纪雄为柱国乃在明帝二年亦与传不合　武帝纪封开府李昞为唐国公诸本昞俱作乕按通鉴李乕卒于魏大统十七年五月新旧唐书太祖本纪太祖父昞封唐国公此唐有天下之号所自起也唐讳昞字又讳乕字大约此书原本凡李虎李昞俱称李讳后人妄改又不深考故此处与下文以大将军唐国公李昞为柱国并讹作李乕今校改　卢辨传庶纂前修矣此下北史有节闵帝立云云按下文云及帝入闗帝谓孝武也作史者若不载节闵帝即位事则当云及孝武入闗不当云帝入闗也以北史校之知此明有脱文韦孝寛传城外又松于竿通鉴云松于竿
　　按下文有松麻俱落句知此脱一麻字北史亦脱史臣论此下南北监本俱有注云附髙賔赞缺
　　按賔乃附传不必有赞今削之　史臣论孝伯神举按神举于孝伯为族父传又在孝伯前则当云神举孝伯
　　隋书髙祖纪陈国平合州三十按北史作州四十以地理志证之北史是也志言陈氏荆扬之域州四十二郡一百九县四百三十八纪言州四十郡一百县四百皆畧举大数耳　驾白骆监本骆讹辂宋本同按上文是革辂所驾之马尔雅白马黒鬛骆则为白骆无疑　礼仪志猛毅烈威鋭震进智威胜骏等十猛将军按十猛谓以猛字分冠下十字之首如猛毅猛烈是也十字不当有两威字当是乕字唐讳乕作武又讹武作威耳　天文志翼南五星曰东区应作东瓯歩天歌可证此志及晋志并作区葢刋本讹脱偏旁耳　七星为员官辰星庙也按员官应作员宫与清庙明堂文大室疏庙一例晋志可证也今本史记汉书及此志俱作员官葢讹　梁睿传昔匈奴未平去病辞老按前汉书霍去病传上为治第令视之对曰匈奴不灭无以家为也辞老当作辞第　牛宏传五九纷竞遂至不成监本九讹鬼按魏书礼志初世宗永平延昌中欲建明堂而议者或云五室或云九室频属年饥遂寝至是复议之诏从五室及元议执政遂改营九室值世乱不成宗庙之礼迄无所设是五九纷竞也今校改　樊子盖传又收合降贼入豆子防讨格谦擒之以状闻奏帝恶其威名递追入朝贼由是复盛按此格谦已为杨义臣所擒而王充传又载厌次人格谦为盗数年兵十余万在豆子防中充帅师破斩之威振羣贼云云同一格谦在豆子防中两传所载互异讵因杨义臣被追入朝格谦乗间逸去贼由复盛后为王充破斩耶原本防讹按水经注胶水北厯土山山悉盐坑笺曰坑当作防或讹作省作坈又作并非外戚髙祖外家吕氏传有男子吕永吉自称有
　　姑字苦桃为杨讳妻监本讳讹广按髙祖外家吕氏苦桃即髙祖之母髙祖之父讳忠髙祖讳坚帝讳广当作为杨忠妻原其所以讹者旧本必系讳字而本书惟晋王广屡见广字多作讳字后人改讳字为广字遂并此讳字亦改为广字而不觉其大谬也此本隋朝奏牍应从旧本作讳字今校改
　　南史齐髙帝纪冬十二月戊戌以司空禇彦囘为司徒按上文云春正月戊戌朔大赦以司空禇彦囘为司徒此不当重出殆因戊戌日相同而误梁武帝纪乙丑益州刺史邓元起尅成都监本丑讹巳今据梁书上文为丁巳尚书右仆射范云卒下文为壬申断诸郡县献奉二宫改正　夏四月庚午羣臣以钱一亿万奉赎监本午讹寅上文云三月庚子幸同泰寺乙巳升殿讲经下文云戊寅百辟表请丁亥御辇还宫凡四十七日计乙巳后戊寅前不应有庚寅再查是年正月己亥朔则庚子乙巳为三月初旬戊寅丁亥为四月中旬末而庚午至戊寅距八日盖庚午赎身既已黙许戊寅奉表三请三答又迟九日丁亥囘宫其为午字无疑　敬帝纪十一月庚辰齐安州刺史翟子崇楚州刺史栁达摩按本书下卷陈武帝纪作楚州刺史刘仕荣淮州刺史栁达摩据此则脱去刘仕荣淮州刺史七字　武帝纪甲子广州言仙人见于罗浮山寺小石桥按上云正月丁酉下云二月辛酉则此二十六日内当是庚子或壬子此作甲子误也若陈书作甲午则更误矣　檀韶传以桓元功封邑邱县侯按以字下应有平字邑应从宋书作巴　齐宗室南丰伯赤斧子頴胄传頴胄使别驾宗史撰定礼仪按史应作夬虽梁书宗夬本传未载此事而云故领军将军萧頴胄深相委仗每事谘焉其为夬无疑也　李安人等传论报骂之义理则宜然台辅之冀其何爽也按报骂二字不可解本传意望台鼎心常郁怏及酒后启帝因致疎退一叚梁书不载所谓报骂者或指此然必有讹字　陈宗室诸王始兴王叔陵传叔陵有部下兵生在新林监本林作安殆因新安王伯固而讹上文云放东城囚以充战士又遣人往新林追所部兵马则为林字之误无疑矣
　　北史魏太武帝纪初造新字千余字监本字作宇盖以上文营造万夀宫永安安乐二殿临望观九华堂而讹也据魏书改　孝文帝纪丁亥宋人来聘监本丁作乙魏书同今按上文云九月辛巳车驾还宫下文云己亥诏囚死不得暴露则此十九日内定应作丁亥　东魏孝静帝纪癸酉还宫二月壬申按上文春正月壬戌朔则二月安得有壬申此必有误　周武帝纪己夘军次并州按己夘当系己未之误以上文十二月戊申计之则戊申距丁丑已为匝月安得复有己夘　崔浩传赐浩妾各一人按魏书叙崔浩事本与周澹并书故云赐浩澹妾各一人今删去周澹乃仍用各字则谬陆俟传弟丽按丽俟之子馥之弟今叙于馥五
　　世从孙融之后而云弟丽则误甚矣　髙德正传以愔从令徳正居守按齐书作以愔居守与此异观下文云自请赴邺与愔言则愔实在邺居守而此处为讹矣　郑译传译祖文寛据上文琼子道邕道邕子译下文琼弟俨俨子文寛则文寛乃译从父也祖字误　琼弟俨各本琼俱讹璹按以上下文考之璹为道邕之孙道邕为祖珍之子祖珍既以弟俨重赠而此以俨为璹弟直误以从曽祖为兄弟行矣今校改　邢邵传愔与魏元乂及邵请置学按下文邵之所奏魏书作李崇所上此何以移于邵传　李崇传惟长乐公两手持绢二十匹而出按魏书宣武灵皇后传此事系长乐公主非长乐公也盖脱主字　隋来防儿传又与蒲山公李寛讨平黟歙逆党汪文进监本蒲作浦按隋之封爵有蒲州蒲城蒲山等号此处浦山盖蒲山之讹也今据隋书改　真腊传娶妻者唯送女人女择日遣媒人迎妇按冯梦桢云女人女三字定有讹今考隋书乃衣一具三字之误也
　　皇朝通志卷一百九
　　钦定四库全书
　　皇朝通志卷一百十
　　校讐畧【六】
　　武英殿校刋二十二史考证【旧唐书至元史共一百三十六条】旧唐书则天纪长安三年七月杀右金吾卫大将军唐休璟按新书七月庚戌休璟自凉州都督召为夏官尚书同平章事考之本传无被杀之事亦未尝为金吾大将军显有讹阙　元宗纪先天二年七月李令问殿中监实封三百户按李靖传令问迁殿中少监封宋国公实封五百户此有脱误开元二十一年九月封皇子溢为济王按此已
　　见十三年三月此属重出　开元二十七年十二月是岁葢嘉运大破突厥施之众擒其王送于京师按七月已书此系重出　天宝十三载春正月安庆绪献俘于行在按纲目十三载正月安禄山入朝禄山本传十三载正月谒于华清宫则献俘者乃禄山非庆绪也　上元二年九月制自今已后朕号惟称皇帝其年号但称元年去上元之号其以今按其以今三字下阙以十一月建子为嵗首诏及十二月建丑并明年寳应元年建寅月事大厯四年秋七月以澧州刺史崔瓘为潭州刺
　　史湖南团练观察使案本文下自湖南凤翔移镇盩厔至以京西兵马使李忠臣为凤翔尹代皇甫温移镇陜州共三十三行皆大厯五年事误入于此今校改　大厯八年李栖筠弹吏部侍郎徐【阙】按本文下应接丁卯幽州节度使朱泚加检校户部尚书至戊子诏京官五品以上各言封事共二十三行向俱误入九年而朱泚加检校户部尚书一行又复错乱于中今校改　大厯十四年闰月以夀州刺史杜亚为江西观察使按大厯十二年亚已为江西观察使本传徳宗立入朝此应是代亚者考张镒传徳宗即位由夀州刺史迁江西则此当是张镒也　二年十一月诏恒州刺史袭髙丽朝鲜郡王李惟岳按此削惟岳官爵诏也惟岳封陇西郡王此髙丽朝鲜四字应误　宪宗本纪元和二年后脱三年正月至三月事　元和十二年九月以御史中丞为京尹脱人名　穆宗本纪十一月以李翺为华州刺史按是年六月翺已贬朗州考李宗闵传当为宗闵父防　敬宗本纪开成三年十月以髙霞寓为夏绥银宥节度使按髙霞寓以宝厯二年四月卒此误　懿宗本纪咸通十年正月蒋伸罢知政事案伸二年九月罢政此系错简　哀帝本纪二年十月削夺荆南留后赵匡凝官爵案前八月已书此系重出　礼仪志厯考前规宗祀明堂必配五郊预入明堂自縁从祀按唐文粹及英华必配下脱去上帝而伏羲五代本配凡九字自五精之神五星所奉矣按下应接以是其是人主之象云云原本以字譌矣下误接其又以五方五帝五官从祀云云共误二千三百余字今校改　中宗绍运旧邦维新按文粹二语下有睿宗继明天下归仁二句上文自髙祖太宗而下厯叙功徳不应独遗睿宗明系阙畧　祭法称王立七庙一坛之庙而七按文苑英华一坛下脱二墠王制云天子七庙三昭三穆与太祖凡十六字　厯志没日法一千七百云云按此文旧本错列于前文土王日之下今改正　检律候术气日按术字应在气日下旧本于二十四气之律候日晷错综混杂又如求盈虚等术及推月行与黄道差数大衍步五星术行数参差不齐又多脱漏今据新书校改　舆服志称引周礼舆服志按舆服志起于后汉周礼无之误也　经籍志经録五百七十五部六千二百四十一卷按今止五百七十一部六千二百二卷史録八百四十四部一万七千九百四十六卷今按止七百七十三部一万五千七百五十一卷子録七百五十三部一万五千三百三十七卷今按止七百四十九部一万四千八百三十一卷集録八百九十部一万二千二十八卷今按止八百七十九部一万一千八百七十五卷其中分类子目亦多不符撰人姓名每与新书互异如毛诗駮王伯兴撰新书作王基丧服要难赵成仇祈问答新书作袁祈至以韩诗翼要为卜商撰则尤譌谬之甚者也　后妃传虢男裴征尚代宗女延安公主按肃宗女郜国公主下嫁裴征此误作代宗而延安又穆宗女也一语中凡有三误睿真皇后沈氏后父易直易直子介福介福子士衡按易直子乃易直父介福子乃介福父新书中甚明　王雄诞传髙祖闻伏威据有吴楚遣使谕之雄诞率众讨之遣使谕之下有阙文应脱去伏威遣公祐数语　长平王叔良传武徳元年师镇泾州以御薛举按纲目是御仁杲非御举也时举已先卒矣　萧瑀传瑀薨髙祖为之举哀按瑀薨在贞观二十一年髙祖安得为之举哀房元龄传祖雄字子绎褐州主簿按隋书房彦谦传父熊释褐州簿不载其字新书宰相表世系字子彪据此子字下阙彪字而绎乃释字之误也刘世让传髙祖无可任者按髙祖下有脱文　陆象先传象先四代孙太和四年释褐防军文学四代孙不详其名系阙文　苏瓌传父朂贞观中台州刺史按瓌从父兄干父名朂瓌父不应亦名朂
　　新书本传不书宰相世系表名亶宜以新书表为是宗楚客传武三思引楚客为兵部尚书同中书门下三品按新书楚客拜同中书门下三品已在诛三思后本纪亦同　娄师徳传万嵗登封元年转左肃政御史大夫按万嵗登封即万嵗通天也在证圣后下文复书证圣元年明倒置矣新书无万嵗登封元年句此应是衍文　韦凑传使三纲
　　叙十等减若者善善明恶恶着也按十等二字下有阙文　阿史那社尒传苏尼失者启民可汗之母弟社尒叔祖也其父始毕可汗按始毕启民子苏尼失兄子也云其父误　李光弼传懐州平以功进爵临淮郡王按封王在宝应元年此临淮郡公非王也　严武传上皇诰以剑两川合为一道按方镇表是代宗广徳二年非上皇诰也　杨绾传进士加文明经加阙按新书选举者进士加杂文明经填帖今补　杨朝晟传按一百四十四卷复立杨朝晟传显系重复惟传中年月小有不同班宏传故叅得罪宏颇有力焉按上下俱有阙
　　文　李晟传愿闻变登子城悬缒而下水由窻而出按张孝忠传当是由水窦而出譌误显然　裴延龄传请于右藏库分置季库月库给纳诸司钱物按新书帛以素出以色入者为月库月库讹月给今改正　窦参传县人曹芬凶暴醉殴其女弟族人救之不得遂投井死参捕理众官请俟免丧参曰以丧延罪是杀父不坐也按新书作父救不止恚赴井死是族人乃其父之譌今改正　程日华传李宝臣吞削藩隣有恒冀深赵易定沧徳等八州按宝臣传时有恒定易赵深冀六州之地后乂得沧州以七州自给又按阳惠元传与宝臣传同俱无徳州则八州为七州之譌德字衍文也阳惠元传李正巳有淄青济海登莱沂宻徳曹濮徐兖郓十五州之地按淄青至兖郓仅十四州考通鉴李正巳先有淄青齐海登莱沂密徳棣十州及李灵曜之乱又得曹濮徐兖郓五州据此则德字下当脱一棣字济字当是齐字之误今改正李吉甫传裴垍为仆射判度支按垍未尝为仆射判度支新书作裴均　蕲王缉传咸通八年封按新书缉以是年薨非始封也　陈王成美传第十九男俨宣城郡王按新书宗室表俨为元宗子陈王珪之子与此不合　李蔚传拜太常卿寻以本官同平章事加中书侍郎与卢擕郑畋同辅政按此数语当作下文干符四年上　索元礼传枷研楔总按通鉴作楔毂其首而加楔也总字譌今改正　祝钦明传后无祭天之事按上下文不接疑是错简　王澣传澣新书作翰按与齐澣传连属明是传冩之譌当从新书　西突厥传木杆与沙鉢畧可汗有隙按新书乃是木杆之子大逻便也此误　回纥传吐蕃征求无厌按新书作回纥下文言北庭之人既苦回纥乃举城降则吐藩二字误也今改正　天竺国传仍求有及名其军按新书作丐名其军有及二字衍　黄巢传鄜延拓拔思恭之师屯武功按新书鄜延李孝昌夏州拔思恭是鄜延下脱李孝昌夏州五字
　　唐书髙祖纪武徳六年四月封子元璹为蜀王按髙祖诸王传汉王元轨是年封蜀王璹当是轨字之譌　则天纪长安元年十一月武三思罢按三思乆视元年正月已书罢此复出　礼乐志内命妇采桑位于坛下按此下通典有当御位东北南向西上外命妇采桑位于坛下数句此脱载　艺文志李喜汉书辨惑三十卷按旧书作李善善本传亦载取着辨惑三十卷此志作喜误后载李善辨惑一十卷系重出卷数亦误　宰相表神功元年八月三思检校圣厯元年八月复书神功元年八月钦望为文昌右相圣厯二年复书圣厯元年二月钦望罢乆视元年二月复书开元二年正月怀慎检校黄门监三年正月复书皆重出而先书悮也　宰相世系表按世系表大端纰戾官爵諡号或书或否或丞尉而不遗或卿贰而反缺或书其兄弟之官或备书其褒赠之职更或其生平所履厯及曽未尝居是官者厐襍淆乱不可究诘以表序昭穆此非所重故不详载　王璵传乾元三年拜蒲同绛等州节度使俄以中书侍郎为刑部尚书七月出为蒲同绛等州节度使非自蒲州入相也传中显误又云璵曽孙搏别传考搏实附传未尝専立传　李回传徙抚州长史卒按旧书回贬抚州再入朝为兵部尚书后出成都尹剑南西川节度卒据此非卒于长史也　李逢吉传父顔按旧书作祖顔父归期宰相表与旧书同此传误田頵传侯王守方以奉天子譬百川不朝于海
　　虽狂奔澶漫终为涸土按天子下有阙文　张琇传同官人同蹄智夀按同蹄二字不可解当从旧书作周智夀　阿史那泥孰传始归国妻以宗女赐名忠按泥孰与忠本二人忠别有传附社新书思摩传阿史那忠为左贤王泥孰为右贤王是明以忠与泥孰为二人矣　李忠臣传以忠臣为汝蔡六州节度使按方镇表淮南西道节度使于上元二年増领陈郑等九州徙治安州号淮西十六州无所谓六州也六字上当脱十字旧书作十一州则以六为一也
　　五代史刘鋹传十二月平韶州按上文已书平韶州又平桂州此复云平韶州当必有误　周行逄传夫人严氏按宋通鉴作邓氏　吴越世家自镠世常重敛其民以事奢侈至鸡鱼卵谷必家至而日取按吴越备史载镠节俭衣衾用油布常膳惟甆漆器又钱易家话称镠公宴不贰羮胾衣必三澣然后易通鉴考异谓镠起于贫贱知民疾苦必不至穷极侈靡也与此所载异
　　宋史天文志主御羣灵轨万神图据隋志轨作执此误　一曰铁锧晋志作鈇锧此误铁　朔而明见东方曰仄胐匿则政缓汉志作仄匿此文误倒胐字于匿上　见于舆见按下见字乃鬼字之讹丁巳星出左史东史当作更字形相似而讹
　　五行志谏讥大夫程松讥乃议字之讹　律厯志后魏延光三年按延光乃后汉安帝年号汉误作魏　然则魏曹王制律据魏志曹王乃柴玉之误地理志淮安五河注沱漴监本讹作驰崇今改
　　正　信州弋阳注康定复置监本置讹废今改礼志东偏门曰迎禧据通考迎禧上脱曰承和西偏门六字　以铜为文鹿或羣邪象据通考羣为辟字之误　惟演引本朝孝明懿徳祔太祖故事按懿徳乃太宗后应据通考作孝章　乐志饮福禧安据通考禧乃礼字之误　舆服志金涂银铁胎杆鞫四按本志有银裹铁锔与通考同此鞫字系锔之讹　金涂铜手把叶叚拓义二金涂铜义头施泥行马二两义字监本讹又今据通考改正康定元年监本作三年按康定止有元年今改选举志元宗初以省试春浅天尚寒据通考元应作光　充养士费监本充讹兑今改正　职官志国朝以秩髙罕除监本秩讹秋今改　自绍兴二十年蔡熺始据通鉴蔡乃秦字之讹二十年应作十八年　惟太常大理不并诏太常少卿一员监本不并诏讹不能绍今据本志及通考改　直超韩本等正官按通考韩乃转字之讹　食货志管当一员按职官无管当之名应据通考作管勾江南之南安按南安宋属江西讹作江南　蒲孟阙等按阙系闵字之讹　古渭边砦监本渭讹谓今改正兵志骑射注陜华陈泾鄜按陈京西应依建隆注作秦　衙队注陜按陜字当依建隆之制作峡　防秋以八月十五日止防春以正月十五日止按通考两止字俱作上此误　艺文志契丹官仪及碧云霞附按梅尧臣作碧云騢霞字误刘子三卷注刘书撰按通志乃刘勰撰此书字误薛叚成式集七卷按薛字衍　鲁元机诗集一
　　卷按鲁乃鱼字之讹　宰辅表大中祥符九年王曽张知白并除叅知政事据通鉴九年下脱九月二字并脱载陈彭年免拜　天禧元年按南本载二月陈彭年卒此脱　吕夷简判陜州按陜乃澶字之误　元丰三年据通鉴此表第四格脱载九月薛向罢　元丰五年据通鉴脱载吕公着罢宝祐四年十二月庚申按此下阙载蔡抗罢事世系表令赫下子纶按监本脱子纶二字今照南本増　符彦卿传建隆四年按建隆止有三年此云四年误　王延徳传再迁供奉官防髙昌国遣使朝贡遣延徳使焉按此卷中有两王延徳宋史新编亦两人类叙今考宋防要使髙昌为供奉于延徳则此王字或于之讹也　王随传迁礼部侍郎监本迁讹选今改　吕夷简传子公弼抜轴法监本轴作转今从阁本及南本改　王珪传恕又诱教髙遵裕子士京上奏南北本俱作道裕今从宋通鉴及东都事畧改　范仲淹传子纯礼张来除起居舍人按东都事畧来作耒南北本俱误韩维传今体制终毕体字应从东都事畧作礼赵抃传在防与成都南北本防俱作处今从东都事畧改防　钱惟演传易孙景谌且委以戎泸蛮事监本委讹以从南本改正　张方平传何名轻举监本名譌多今改　胡宿传从字宗愈殿内卒南北本俱譌殿为修今据东都事畧改
　　辽史地理志宛平县本晋幽都县按清类天文分野之书唐建中初立燕都县石晋割地赂辽辽改幽都县统和中改宛平此误作本晋幽都县且统和二十三年讹作开泰元年　义宗传以庄宗后夏氏妻之按五代防要庄宗昭容夏氏封虢国夫人据此则后字有悮　萧思温传周主北侵与其将傅元卿李崇进等分道并进据通鉴崇进乃重进之讹　耶律资忠传四年再使髙丽按圣宗本纪资忠再使为开泰三年此传讹三年为四年王鼎传清宁五年擢进士第据道宗本纪为清宁八年此误　萧翰传委事于李从敏经趍行在据资治通鉴从敏为从益之讹　西夏纪定难军节度使李继捧来附按继捧未尝附契丹盖继迁之误
　　金史熙宗本纪天眷三年宋将岳飞张俊韩世忠率众渡江据续通鉴本末补此遗杨沂中而误举韩世忠　天文志左右有珥上有背气两重旧本讹背为皆今改正　厯志覆减之余为内分旧本讹作为内外今从南本改正　合差日顺加退减顺字下监本衍一在字今删　顺在盈厯以差日差度加之监本脱顺在二字今増又后文旁注其顺退所在盈缩顺讹为显今改　依仿刘曜时孔挺晁崇之法按宋志沈括议本作孔定此误作挺五行志邢洛深冀按洛当作洺地与邢冀相连
　　洛洺字形相似而误耳　宗端修传章宗避睿宗讳改宗氏为姬氏按中州集传乃卫绍王避世宗父讳改宗为姬与此互异
　　元史太祖本纪嵗癸丑按上文壬戌下文甲子丑应是亥　英宗本纪十月甲午太白经天以上文甲子推之应作丙午甲午误也　地理志丑三年复置按丑字南北本俱同今据大宁县志改作廿苏布台传按一百廿一卷已载苏布台传虽与
　　此传详畧不同而实则一人系重出　竒都尔传按从子呼喇珠已附传于此而一百三十三卷又有呼喇珠传事实皆同后传重出　哈噶斯传按阿都齐事实已附载此传而一百三十五卷又复立传后系重出




　　皇朝通志卷一百十
　　钦定四库全书
　　皇朝通志卷一百十一
　　校讐畧【七】
　　钦定四库全书提要校正书籍【经部史部共六十七条】
　　唐史征周易口诀义宋艺文志误作史文徽今据永乐大典本校正
　　唐郭京周易举正晁公武读书志称改正一百三十五处洪迈容斋随笔赵汝楳易序丛书皆作一百三处今据原序当以洪赵二説为是
　　周易口义宋倪天隠述其师胡瑗之说宋志著录又另有瑗易解十卷似易解口义各为一书据朱尊经义考引李振裕之説以为瑗欲著述而未逮门人倪天隠述之故曰口义则瑗不得又有易解矣宋志误今校正
　　宋邵伯温易学辩惑宋艺文志但题辩惑无易学字今据永乐大典本校正
　　宋郑刚中周易窥余乾坤二卦及繋辞以下原阙不解陈振孙书录解题以为乾坤之际或有所避今考原序有云自屯以往万一见其髣髴则沿流溯源乾坤之微可得而探据此则无乾坤二卦之解明矣非有所避也
　　宋杨简易传二十卷经义考载慈湖易解十卷又已易一卷与此本书名卷数皆不合卷首自序则与此本同葢是书为明人翻窜改篇第误分为二彞尊遂以沿讹今校正
　　宋方闻一大易粹言宋艺文志称曽穜作经义考亦承其讹今据原序校正
　　宋冯椅厚斋易学宋艺文志但题易学按王湜先有易学冝有所别今据文献通考校正
　　宋魏了翁周易要义经义考于羣经类载九经要义二百六十三卷注曰分见各经然各经皆载要义易类则止载周易集义似即以集义为要义今考集义原防曰静山先生谪靖州取诸经注疏摘为要义又取诸大儒易説为周易集义则为二书审矣
　　宋李杞周易详解焦竑经籍志题曰谦斋详解今据自序校正
　　元熊良辅周易本义集成黄虞稷千顷堂书目称良辅又有易传集疏不传考易传集疏为良辅之师同里熊凯所撰虞稷误合为一人今校正元曽贯易学变通经义考称为周易变通并云已佚今据永乐大典采出并校正
　　明崔铣读易余言经义考载铣读易余言五卷又载铣易大象説一卷考此书第三卷即大象説彞尊误分为二今校正
　　宋傅寅禹贡説断纳兰性徳通志堂经解称为禹贡集觧经义考亦沿其讹今据永乐大典本校正宋黄伦尚书精义是编每条首列张九成之説似即本九成所着尚书详説而推广之故陈振孙疑其伪托然九成详説之目仅见宋志而书不传则借是书而九成之説得以不遂湮没亦无不可宋钱时融堂书解经义考作尚书演义今据永乐大典本校正
　　宋赵善湘洪范统一宋艺文志作洪范统论杨士奇文渊阁书目又作统纪今据永乐大典本校正宋东阳陈大猷尚书集传或问按宋理宗时有两陈大猷一为东阳人一为都昌人经义考据董鼎书传纂注疑为都昌陈氏所着今据本书兼考董氏原引各条校正为东阳陈氏
　　汉毛亨诗传汉书艺文志但称毛公隋书经借志称汉河间太守毛苌传按郑氏诗谱原有大小毛公陆玑草木鸟兽虫鱼疏则云毛亨作训诂传以授赵国毛苌自应以毛亨为定
　　呉陆玑毛诗草木鸟兽虫鱼疏明北监注疏本引作陆机今据隋志唐志校正又振孙谓其书引尔雅郭璞注当在郭后不应称吴人考书中所引并无郭璞一字陈氏所云未免失实
　　宋段昌武毛诗集解焦竑经籍志误作叚文昌朱睦防授经图作段武昌则又缮写倒其文也今据旧本校正
　　明李先芳读诗私记经义考载先芳有毛诗考正注曰未见而不载此书其为一书两书葢不可考然是书亦多辨定毛传或彝尊传闻未审误记其名也
　　宋程大昌诗论本载入大昌考古编故宋志不列其名经义考始题曰诗议曹溶学海类编则题曰诗论今据旧本当以曹説为是
　　元梁益诗传旁通朱睦防误题翟思忠撰今据经义考校正
　　纂图互注周礼不着撰人名氏据经义考有纂图互注毛诗彞尊定为唐宋人帖括之书则是书自系同时并出乃彞尊又引缪泳之説谓为元人所辑不免自相矛盾
　　明王应电周礼传十卷图説二卷翼传二卷经义考载是书少翼传二卷已为疎漏又所引黄虞稷语系翼传之解题而繋之周礼传下亦属舛误礼记隋志称小戴记为四十六篇马融益以月令明堂位乐记三篇合四十九篇考此三篇皆入刘向别录安得为马融所增知今四十九篇实戴圣原书隋志误也
　　宋聂崇义三礼图集注周显徳中崇义取自汉以来礼图凡六本重加订正考隋志有郑元三礼图今以是书合之郑注已多违异则郑氏图出于伪托无疑隋志未免沿讹也
　　春秋左传汉志载春秋古经十二篇经十一卷注曰公羊谷梁二家而左氏经文不着于录然杜氏集解称分经之年与传之年相附是左传又原自有经今据徐彦公羊传疏曰左氏先着竹帛故汉儒谓之古学则所谓古经十二篇者即左传之经刻汉书者误连二条为一耳
　　宋孙觉春秋经解十三卷宋志载觉春秋经解十五卷春秋学纂十二卷春秋经社要义六卷书録解题有经解而无学纂王应麟玉海则有学纂而无经解今考其学纂条下注与今本经解一一符合是学纂本经解之别名宋志误分为二又讹其卷数也今校正
　　宋苏辙春秋集解宋艺文志作春秋集传文献通考作集解当以马考为是
　　宋李明复春秋集义宋志既载李明复春秋集义又载王梦麟春秋集义与此书正同实则书本李氏作而王氏刋行之遂误为二也今校正
　　明髙攀龙春秋孔义经义考又称有李攀龙春秋孔义卷数亦同考李攀龙并无是书尊葢误分为二也
　　汉董仲舒春秋繁露繁或作蕃古字相通崇文总目颇疑其伪程大昌尤力排之是书宋代已有四本多缺篇缺字今据永乐大典所存楼钥本凡补原缺一千一百二十一字删一百二十一字改定一千八百二十九字
　　明罗汝芳孝经宗防千顷堂书目误作罗洪先今校正
　　孟子疏旧题宋孙奭作然朱子语録指为邵武士人作蔡元定犹见其人似未必诬也
　　宋张九成孟子传文献通考作孟子解今据旧本校正
　　小尔雅无撰人名氏见汉及隋唐各志然其书久佚今传本即孔丛子第十一篇汉晋儒説惟杜预左传注稍引其文足证是书晩出非汉志旧本矣读书志乃指为孔氏古文殆循名而失之也集韵旧本题宋丁度等奉勅编今考司马光韵指掌图序实治平四年光继丁度等纂辑而书始成则非尽出丁度等也
　　宋倪思班马异同熊方补后汉书年表吴仁杰两汉刋误补遗三书皆正史之支流当入正史钱曾述古堂书目误列杂史今校正
　　宋司马光资治通鉴应入编年述古堂书目误列入正史今校正
　　逸周书旧本题曰汲冡周书隋志唐志俱称得之魏安厘王冢中然晋书武帝纪止称竹书无所谓周书是周书不出汲冢也据郭璞尔雅注李善文选注俱称逸周书今校正
　　东观汉记隋志称长水校尉刘珍等撰考范书珍未尝为长水校尉且此书创自明帝时至安帝时珍始续成之不得题为珍等也
　　唐许嵩建康实録是编起吴大帝迄陈后主而以后梁附之六朝皆都建康故名读书志误编实録门已为循名失实文献通考竟载入起居注尤为乖舛今校正入别史类
　　吴韦昭注国语三国志作韦曜盖晋避司马昭之名至国语本书汉志列入春秋类今考是书上包周穆王下及鲁悼公即与时代不协兼于经义无闗故改隶杂史
　　战国策注旧本题髙琇作今考其书实宋姚宏因琇注残阙而补之且其书自应与史记为一类汉志及隋唐志并同读书志改入子部纵横家文献通考因之实为不类今校正
</div>
    <div class="pagination">
<a href="皇朝通志_page188.html">上一页</a><span>...</span><a href="皇朝通志_page184.html">184</a><a href="皇朝通志_page185.html">185</a><a href="皇朝通志_page186.html">186</a><a href="皇朝通志_page187.html">187</a><a href="皇朝通志_page188.html">188</a><span class="current-page">189</span><a href="皇朝通志_page190.html">190</a><a href="皇朝通志_page191.html">191</a><a href="皇朝通志_page192.html">192</a><a href="皇朝通志_page193.html">193</a><a href="皇朝通志_page194.html">194</a><span>...</span><a href="皇朝通志_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
