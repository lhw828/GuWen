<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 22 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 22 页/共 807 页</h1>
    <div class="content">　　【臣】等谨按甘肃布政使司先驻巩昌康熙六年于钱幕铸满汉文巩字嗣于九年停止钱局移布政使于兰州至是年即于兰州设局其钱幕仍巩字之旧曰宝巩
　　六年定办解额铜分别成色之例户工二部议言各省承办二局额铜四百四十三万五千余觔每觔定价一钱四分五厘向系一例支销并未分别成色但解到铜斤不能一色纯熟若不为收受不惟解员往返苦累亦恐各省产铜不同请嗣后除浄铜照例给价如有块铜及广条蠏殻等项不足成数者即令监督同解员估定成色弹兑交收行文办铜本省减价报销至于钱局亦照所估成色分别配搭每开铸铜铅百觔如九成铜以铜六十觔铅四十觔配铸九五成铜以铜五十五觔铅四十五觔配铸从之
　　又定宝源局増设新厰鼓铸工部奏言宝源旧局向在朝阳门内之西南今鼔铸加増请照户部分厰之例添设一厰于崇文门内东之泡子河旧厰置炉十二座新厰置炉十三座共为正炉二十五座仍于旧厰置勤炉六座以备铜铅多余加夘鼓铸从之
　　又停甘肃寳巩局鼓铸署甘肃廵抚张廷栋奏言甘省收买小钱改铸大钱未免扰民请暂停鼓铸户部议如所请得
　　防从前石文焯请收小钱开铸朕谕以开铸一事当详细斟酌若因不能禁止小钱欲借此为良防恐未必所毁之铜能敷鼓铸之用小钱之禁不可急骤应暂缓防乃石文焯复行具请始准其行不意收钱开铸之弊烦扰如此着即行停止
　　七年申定钱直户部奉
　　上谕钱为国宝固贵流通以利民然必权衡轻重使得其平方能使民用而无弊近闻直及奉天等处钱价过贱民间贸易物价必致亏损且恐奸弊从此而生着该督及奉天府尹饬地方官通行晓谕嗣后每银一两止
　　许换制钱一千文并着该部行文各省一例遵行以为
　　经久平准之定则
　　又定宝泉局大使用户部笔帖式办理以五年更代户部奏言宝泉旧局及新分四局共设大使五员伊等约束工匠看守物料均闗要而部选者多系吏员出身钱法重地恐有贻误请照三库大使之例于户部笔帖式内拣选干练谨饬之人令其到局分厰办理大使事务移咨吏部注册以五年为满更代五年之内勤慎无过由部保奏以应陞之官补用如有疎懒怠忽即交部分别议处从之
　　又定解运铜铅于正额外报税之例户部议定嗣后凡有铜铅到闗到局令该管官察騐批文如与原解数目相符免其输税若正额之外多出觔数即系私贩令其照数报税
　　又増设宝源局大使二人用工部笔帖式办理工部奏言宝源局从前除笔帖式一员之外仅有局吏四人见令分设新旧二局请照宝泉局例设立大使二员分任局务于本部笔帖式内拣选补用五年更代一如户部之制其局内原设笔帖式一员仍照旧例以一年更代从之
　　又令江西浙江湖北湖南河南山东山西各开鼓铸局先是正月户部奉
　　上谕各省收买铜器屡降防令该督抚酌量可以鼓铸即为奏闻至今未见奏到再行文各省但所收铜觔可设局开炉即当鼓铸俾钱法疏通不必拘定足放一成二成兵饷嗣是各省陆续奏请开铸经户部议定各局钱幕满文江西南昌府局铸宝昌二字浙江杭州府局铸宝浙二字湖北武昌府局铸宝武二字湖南长沙府局铸宝南二字河南开封府局铸宝河二字山东济南府局铸宝济二字山西太原府局铸宝晋二字
　　【臣】等谨按雍正年间各省鼓铸惟宝云局及八年
　　所开之寳黔局十年所开之寳川局皆因矿开铸配用铜铅余若寳巩局则收小钱改铸旋即议罢是年所开之寳昌寳浙寳武寳南寳河寳济寳晋局及嗣后所开之寳苏寳安局并收买旧铜器分别生熟铜对搭鼓铸熟铜器毎觔价银一钱一分九厘有竒生铜器每觔价银九分五厘有竒亦有每铜八觔内仍加用铅七八觔者皆随各省斟酌题定后以废铜铸完各局于雍正十三年以前次第停止寳济局于乾隆三年停止自乾隆五年以后江苏江西浙江湖北湖南山西诸省各随水陆之便分买东洋滇南等处之铜复行开局
　　又令增拨云南局钱运往广西户部议言粤西距京遥逺制钱从未到粤民间所用多系私钱每年虽有云南拨钱二万串不敷流转应令滇省增拨钱文寻经云南总督鄂尔泰奏定从前原议每年以钱四万串分运四川湖广广西见在两湖已经开局四川钱价平减亦已停运请于省城临安二局歳拨钱六万二千串发运粤西沿途经过该省右江左江地方即酌定数目顺便截留以为搭放兵饷俸工之用俟运至桂林省城即从司库照例易银给滇员领囬归还原本
　　八年定广东办觧滇铜之例广东总督郝玉麟奏言广东从前承办洋铜近縁洋铜竟不到粤办员俱领价赴滇买囬毛铜至粤镕化成条然后起运毎百觔防需银二十两赔累实多而到部之铜成色仍有耗折且自粤至滇间闗万里势不能依限完觧请酌增水脚竟令从滇买铜起运至京有铜色不足照例添补可免重复亏折且不致往返稽迟经户部议言滇省每年余铜约一百六七十万觔不等除湖北湖南收买外其余运至镇江偹江苏收买之用近因江苏以滇铜成色觔两不足已议全购洋铜嗣后请令云南将每年余铜扣出广东额数仍拨运至汉口令广东委员收买即从汉口起运其水脚仍照定额支销从之
　　又议减江苏办铜额数令安徽江西承办并定八省分办洋铜滇铜之令江苏巡抚尹继善奏言江苏额办三省铜觔必分员承办而本年铜觔未完来年发帑之期又至通省各官人人办铜尚在不敷安能择人而委查福建见在委员在江苏办理请令安徽江西亦照旧额分办经户部议准自雍正九年为始将江苏铜数分出二省交安徽江西遴选大员领本省司库银亦赴江南海闗募商采办嗣后八省仍各办一省铜数江苏安徽江西浙江福建五省分办洋铜湖北湖南广东三省分办滇铜各依限如额起解
　　又开贵州毕节县鼓铸局先是贵州于雍正元年议开铜矿鼓铸督抚以黔省汉苖杂处用银沿袭已久若以钱文搭饷领运既难流通无时请停止开采至是复以威寕州采铜有效而大定府境内又产有铅矿巡抚张广泗奏请开局于毕节县城设炉十座钱幕满文铸寳黔二字每年开铸三十六夘毎炉毎夘照云南之例铸正额铜铅一千觔带铸铜铅一百觔外耗铜铅九十觔该县与铜铅各厰道里相近且邻接滇省之汤丹等厰如数有不足即采买滇铜添补以所铸钱配给官兵俸饷户部议如所请从之
　　九年设立寳泉局铜色对牌户部奏言各省办觧寳泉局额铜向例洋铜作为十成广条作为九五成块铜蟹殻作为九成匀配鼓铸今各省觧到铜觔每种各有髙低收兑时若但照铜名核算成色配铸必至亏折嗣后请设立铜色对牌以八成八五九成九五十成分为五牌凡铜觔到局令觧官与监督从公较对除八成以下者不收外八成以上者俱照成色秤收核算价直但照牌定估恐或过苛应将估定八成以上者作为八五八五以上者作为九成九成以上者作为九五九五以上者作为十成其有包裹铅渣及黒暗灰色之铜令办铜官家人公同解铜官镕化浄铜照觔数作十成兑收亏折者补觧则办员不致滥收低铜觧员可以免于争执而匠役人等亦永杜包揽需索之弊从之
　　【臣】等谨案是年宝泉局设有对铜牌其有应交寳源局铜觔即由寳泉估騐成色移防工部至十一年八月寳源局亦照式设立对铜牌
　　又定制钱放饷成数毎季具奏之例先是定毎两月一次银八钱二配给兵饷八年改为每月银九钱一搭放至是户部复议定本年饷钱单月以一成搭放双月以二成搭放嗣后每月饷钱以钱数之多寡酌定一成二成或増至三成按季具奏配给
　　【臣】等谨案各省制钱配饷亦视铸钱之赢缩以定多寡之数自雍正五年户部奏明各省兵饷多者至一百四十万余两少者三十万余两其余皆百万两内外饷多之省以一成钱搭放需钱十四万余串饷少之省以一成钱搭放需钱三万余串二成钱各倍之如云南于雍正四年定省城局钱配给在省之督标及城守等八营近省之竒兵武定等营二成兵饷临安局钱配给临元镇标及新增元江等营二成兵饷其驿堡夫役工食等项并以银七钱三配给贵州于雍正八年定除新辟苗疆暂缓搭钱外其省防通衢地方以银九钱一其地居腹里汉夷相间者以银九五钱一成之半配给其逼近苗疆夷多汉少者従减配给通省官役俸工以半成配给惟各官养防概以二成配给至十三年以増添营制官兵不敷配搭复定原议二成搭放者改为一成一成搭放者改为半成四川于雍正十年定省城满汉兵饷以银八钱二各营离省近者以银八五钱一五稍逺者以银九钱一更逺者以银九五钱一成之半配给其各官养亷亦照逺近分别配给寻以出钱不敷复定省城等处各标营兵饷均以一成之半搭支其随时增减皆聴各省自为核定奏报
　　又更定江苏浙江办觧洋铜展限之例户部议定江苏浙江采买洋铜不能如期起觧已递将定限拖延今若今仍照原定四月十月起觧之限势必不能查洋船必趂西北风出口东南风囬棹大率每年皆冬去秋还应将采办洋铜之江浙二省上运俱展四月之限于八月内起解下运铜觔本与上运一同领银出口縦使洋船到有先后至十月内亦可购足应寛限两月于十二月起觧如逾限不觧照例议处至安徽江西福建三省及办滇铜之湖北湖南广东三省尚无迟悮仍照定限起解又令江苏浙江兼办滇铜户部议言滇省毎年产铜除存留本省鼓铸及供湖北湖南广东采办外尚有余剰可供江浙收买只因江浙办铜每百觔十四两五钱之内有节省银一两五钱洋铜毎百觔定价银十三两滇铜运到镇江口每百觔需价脚共十三两二钱又或铜色不足平秤稍轻是以江浙办员但买洋铜寕蹈迟延之处分不能于十三两外另为赔补嗣后应令江浙督抚毎年除额办洋铜之外再预发银两兼采滇铜如有成色及平秤不足者总以节省银两补算每百觔以十四两五钱为率布政司发价时不得预扣节省其安徽江西福建三省办铜本无节省一项亦应聴其兼采滇铜以补洋铜之不足从之
　　又严贩运及囤积制钱之禁户部议言民间钱多则价减钱少则价增应令顺天府提督衙门五城御史不时巡查其有贩运出京者即行究处至京城内有奸民勾通经纪预发本银于大小铺户收买制钱居竒囤积俟钱贵始行发卖名为长短钱亦应严行察禁从之
　　又开江苏安徽鼓铸局户部议定江苏开局于苏州府设炉十二座钱幕满文铸寳苏二字毎月开铸二夘毎夘用对搭生熟铜二万八千八百觔铸钱二千九百九十四串有竒安徽开局于江寕府设炉四座钱幕满文铸寳安二字每月开铸二夘每夘用对搭生熟铜九千六百觔铸钱九百九十八串有竒
　　【臣】等谨按是时安徽布政使司驻劄江寕府城故江寕局钱幕用寳安字
　　又停河南寳河局山西寳晋局鼓铸
　　十年定工部寳源局监督以二年期满并定满汉二员新旧互相更代之例工部奏言寳源局监督专司收纳铜铅鼓铸制钱必得谙练之员方克胜任向例以一年为满即行另派应改为二年期满至毎逢差满之时若满汉二人一同更替恐新派者仍未能熟悉并请嗣后满汉二员新旧互相更代从之
　　又开四川鼓铸局先是四川于康熙四十二年奏开寕逺府属各铜厰至雍正元年已请鼓铸以矿砂未旺复经议停至是廵抚宪徳奏请开局于省城成都府设炉八座钱幕满文铸寳川二字每年开铸二十四夘用铜铅三十二万觔采买滇铜及黔铅应用如本地采得矿铜亦即凑补供铸以所铸钱配给兵饷及各官养亷户部议如所请从之停江苏寳苏局鼓铸
　　十一年定各省办铜预颁部铸法马户工二部奏言各省觧到之铜赴局交收用部定法马弹兑毎与批觧数目短少其故因从前采办皆用市秤视部法较轻是以数目不符其所缺之铜行令补觧往往承办之人与领觧之员互相推诿以致不能按期交纳请嗣后江苏等八省皆照依部存经制法马每省铸给四副令各督抚将上下两运额铜俱照部颁法马兑收兑觧不得仍用市秤并将所颁法马令领觧官防带至局收铜之时监督将局存法马较准合一然后兑收至云南省亦应铸给法马一副各省赴滇办铜照此收买从之
　　又议开云南东川府局铸钱运往陕西户部议言陜西钱价昻贵应令云南嵗铸钱十万串发往易银还滇其开铸钱局令该抚相度水陆适中地方寻云南廵抚张允随奏请开局于东川府设炉二十八座毎年用铜铅一百一十九万九千五百觔有竒其铜即由东川府属之汤丹厰采用其铅由曲靖府属之卑淅块泽厰采用钱幕亦铸寳云二字定于十二年正月开铸钱发运陜西分头运二运三运令陜西委员接觧毎串合工本脚费银一两一钱一分六厘有竒
　　又定查騐采办洋铜之例户部议言各省出洋办铜商人毎因限期寛裕将本年所领帑项营运射利新旧挪移嗣后令各督抚严饬办铜官秉公发价其承办之商先察明于何处出洋知照出口汛弁并地方官自该商领银之日为始定限两月置货齐偹报知该汛官并察明果否系采买易铜货物騐放出口一面报明督抚并取该员等印结偹案如有逾限并无货物出口或非采买易铜之货即将该商严究着落家产追赔帑项至洋船进口之日亦令该汛弁并地方官察明系某省铜商及载铜数目通报该督抚定限于一月内将铜船进口日期及觔数先行报部察核一面即委官起觧从之
　　又停江西寳昌局浙江寳浙局湖北寳武局湖南寳南局鼓铸
　　十二年复定钱制毎文重一钱二分奉
　　上谕鼓铸钱文専为便民利用铜重则滋销毁本轻则多私铸原宜随时更定筹画变通斯可以平钱价而杜诸弊顺治元年毎文铸重一钱二年改铸一钱二分十四年加至一钱四分康熙二十三年因销毁弊多仍改一钱嗣因私铸竞起于四十一年又仍复一钱四分之制迨后铜价加增以致工本愈重朕思钱重铜多徒滋销毁且奸民不须重本便可随时镕化跴缉殊难非若私铸必须有力之人兼设有炉座器具易于查拏者可比若照顺治二年例毎文铸重一钱二分在销毁者无利而私铸者亦难似属权衡得中着九卿详议具奏寻议言宝泉寳源二局见在毎年正额铸钱六十万二千六百八十七串有竒毎串需工本银一两四钱三厘有余以钱一串抵银一两计之毎年约亏折银三十万两以致不肖奸民肆行销毁嗣后应改铸毎文重一钱二分则钱本稍轻每年节省铜铅
　　约各五十一万觔计可共节省银十二万八千七百余两而销毁制器与买铜私铸均无利可圗实可永逺遵行请将钱様颁行开铸之各省一体照式鼓铸务令分两准足磨鑢精工至见行一钱四分之钱若分别增价恐不便于民若复行改铸亦无禆于国计应仍一体行使如有私行销毁者不时查获治罪从之嗣后经户工二部议定见在寳泉局正额四十一夘寳源局正额三十七夘向例寳泉局每夘用铜铅十二万觔寳源局毎夘用铜铅六万斤毎铜铅百觔铸钱十串四百文给匠工物料钱一串九百五十九文今新制钱每文改轻二分寳泉局毎夘节省铜铅一万七千一百四十三觔寳源局每夘节省铜铅八千五百七十一觔除铸造之匠役工食应照旧支领外至所用铜铅较少则镕化铜铅之煤罐物料亦视前较少核算寳泉局毎夘应减物料钱一百四十七串六百文寳源局毎夘应减物料钱七十三串八百文按夘交库备用嗣后寳泉局每夘用铜铅十万二千八百五十七觔有竒铸钱一万二千四百九十八串有竒给工料钱二千二百三串二百文寳源局仍视宝泉局之半核算
　　又定贵州办觧京局额铅停商人承办之例自京局改定铜铅对铸毎年增办铅至三百六十六万觔向由商人采办毎觔给价银六分二厘五毫水脚银三分至十一年以铅价平减各商呈请毎觔节省银一分五厘定价四分七厘五毫至是户工二部遵
　　防议言贵州之莲花硃砂等厰所产白铅嵗不下四五百万觔各厰定价每百觔银一两三钱较之商办实多节省请自雍正十三年为始令贵州巡抚委员照额收买分觧户工二局每百觔给水脚银三两照办铜之例分为上下两运上运于四月起觧十月到部下运于十月起觧次年三月到部如有迟悮将承办之员照例议处其商办之铅停其采买再湖南桂阳州郴州铅矿毎年抽税铅约五六万觔向系附商人额铅觧部今商办既停应令湖南巡抚委员运解从之至十三年以湖南铅厰矿砂渐微题请暂行封闭其京局鼓铸全用黔铅又议开云南广西府局铸钱运京停湖北湖南广东办觧滇铜奉
　　上谕见今五省办洋铜三省办滇铜朕思与其令三省办铜解部莫若即令滇省就近铸钱运至四川永寕县下船由水路运赴汉口搭附漕船觧京可省京铸之半经户部议言湖北湖南广东三省每年额办滇铜一百六十六万三千二百觔毎百觔价银十四两五钱若即在滇照厰价买铜铸钱较运京鼓铸实多节省应令云南铸出钱文运赴汉口照运陜钱之例每百觔给水脚银二两三钱五分其附搭漕
　　船运至通州毋庸议给水脚至通州运京应照运铜例每百觔给脚价银一钱二分八厘统较从前铜铅觧京需用脚价毎百觔三两之数亦有节省其滇省作何添炉鼓铸应俟该抚详议寻云南巡抚张允随奏请开局于广西府设炉九十四座照旧例于正额外加带铸钱及外耗钱每铜百觔定价银九两二钱铅百觔厰价二两由厰运至府城加脚价五钱共用铜铅三百四十五万一千六百七十八觔铸钱四十二万一千九百三十六串有竒钱幕亦铸寳云二字除工料并官役养亷工食外实得钱三十四万四千六百三十二串有竒其运道自广西府城运至粤西思恩府属之百色地方抵达汉口每年八九月内委员运至汉口交贮汉阳县库聴楚省转运到部总计毎钱一串自广西府至京合银八钱三分八厘有竒嗣后以滇省运钱至京尚需时日议湖北湖南广东应办丙辰年上下两运额铜仍委员赴滇办解于丁巳年停止其广西府局定于丙辰年四月开铸丁巳年起解
　　又定户部寳泉局监督以二年更代
　　又定各省解铜官按运更换之例户部奏言各省承办额铜其解官皆系厯次领运往来日久与局内书役炉头人等两相熟识恐收铜时滋生弊窦行文各省嗣后委觧铜觔遵照觧饷之例按运更换如有逓年长令管觧者即将觧官治罪原委之上司交部议处从之
　　又停安徽寳安局鼔铸
　　十三年停云南东川府局铸运陜西钱陕西巡抚史贻直奏言陜省钱价已渐平减且自陜至滇路经八千余里水陆艰难每年委员领觧亦不能如期接济请停领运经户部议如所请停止东川局鼓铸
　　又定剪边钱禁例及各官失察处分户部防同刑部议定见在民间行使剪边钱令各督抚出示严禁其从前收买在家者以文到一月内赴官首明量给半价嗣后凡将制钱剪边毁化制造噐皿货卖者拿获之日审明剪至十千以上者为首之人拟绞监为从杖一百流三千里不及十千者为首照毁化小制钱例枷二月杖一百发云贵川广烟瘴少轻地方为从减一等杖一百徒三年房主邻佑总甲十家长知情不首皆照为从例治罪在千钱以下者枷三月杖一百地方官失察奸民剪边毁化至十千以上者知州知县吏目典史等官一起降三级调用二起革职知府直州知州同知通判等官毎起降二级调用至三起革职司道官每起降一级调用至四起革职巡抚毎起降一级留任至四起降四级调用五起革职失察剪边毁化不及十千者州县及缉捕佐贰官一起降二级二起降三级调用三起革职知府直州知州及缉捕防官毎起降一级调用至四起革职司道官每起降一级留任至四起降四级调用五起革职巡抚一起罚一年俸二起降一级三起降二级皆留任四起降三级五起降四级皆调用六起革职如数止千钱以下者州县等官降一级留任凡经纪铺户有收买剪边钱搀和货卖至十千以上者发云贵川广烟瘴少轻地方不及十千者杖一百流三千里千钱以下者枷一月杖一百其并无收买货卖一时未及交官防数止十文五文难以交官者令交地方保甲嵗终彚缴如行使者照不应重律杖八十地方官不行严禁以致民间仍有行使者照收禁私钱不力例按起降级准其戴罪于一年内有缉获私铸之案每起还职一级失察五起者降一级调用其奸民将钱剉磨薄小取铜求利者旧例议以满杖亦属太轻应令以文到日为始如有挐获者不分首从枷三月杖一百【互详刑考】














　　皇朝文献通考卷十五
　　钦定四库全书
　　皇朝文献通考卷十六
　　钱币考【四】
　　乾隆元年颁行乾隆通宝钱先是雍正十三年九月大学士等以
　　皇上御极定于明年改元乾隆所有开铸钱文应用乾隆通宝请令钱法衙门行知宝泉宝源二局改铸寻于十月户工二部将铸成钱式进呈至是颁行天下令各省局照式鼓铸
　　又更定办解京局铜数并定江浙海闗分办洋铜之令署江苏巡抚顾琮奏言京局铜觔见在滇洋兼办请嗣后洋铜一项减少数十万觔则东洋出产寛裕商船之返棹自速至各省承办洋铜向系委员赴江浙海闗采办每年道府轮派隔省地方情形未悉每致招商不实查洋船出口收口俱由江苏上海浙江宁波二海闗查騐为办铜扼要之地向委道员管理请即将该道加以兼管铜务职衔责令招商办解洋铜庶无贻误经户部议言前定五省办洋铜二百七十七万二千觔三省办滇铜一百六十六万三千二百觔共计四百四十三万五千余觔但两局所铸钱从前毎文重一钱四分嗣后改轻二分毎年只需铜三百三四十万觔见今两局尚有余铜应如该抚所请减少额数毎年以四百万觔为率滇洋两处各办二百万觔除湖北湖南广东应办铜数已留滇铸钱解京外令滇省毎年再解铜三十三万六千八百觔交局以足二百万觔之数其额解洋铜交与江苏浙江管理海闗道员承办毎处各办一百万觔将管闗道员官衔内加监督某处海闗兼办铜务字様换给闗防至安徽江西福建三省即停其办铜以归画一嗣后洋铜既归江浙海闗専办以本省之官辖本省之商不惟呼应得灵即众商之身家饶乏亦易于稽查应令该道择其殷实并无挂欠者吊騐倭照委令承办于洋船进口时所载铜觔若在二百万觔之外并准将余铜聴各商自行售卖以平民间铜价从之
　　又停设铜色对牌户部议言解局铜觔从前原未设立铜牌嗣因八省分买时不能画一办理致滋奸商欺多杂低铜是以设铜牌磨对今既将八省之铜归云南江苏浙江三处采办所有原设铜牌即行停止令办铜各省督抚严饬办员务选足色浄铜交部仍令户工二局监收之官照依未设铜牌前秉公称收倘有搀和低铜不堪鼓铸者该堂官委员防同钱局监督及解官抽騐镕化将办员叅处其亏折之铜仍令补解至炉头称手不得任意低昻违者究治从之
　　又罢黄铜器皿之禁户部尚书海望奏言钱文为民间日用所需近年以来鼓铸无缺价值昻贵
　　建议者莫不多求禁铜之法而奉行不善易致窦多端夫铜器散布民间相习甚久一旦禁使勿用则其情有所不便往往迁延而不交交纳而不
　　尽缓之则互相观望急之则百丛生是以展限之奏请屡闻收买之告竣无日胥吏借此需索刁民借此讹诈得贿则卖官法不得则入入罪搜括难尽用法不均其一也民隠既难上逹有司未必皆贤民间交纳铜器或有侵蚀扣尅仅得半价者或有除去使费空手而归者名为收铜实为勒取其二也此等铜质本极粗杂加之锈坏一经钱局镕化折耗甚多而工价不减在收买之时原费帑金所得不偿所失于鼓铸毫无所益其三也又况黄铜乃系红铜白铅撘配而成是以百万觔之黄铜器皿其中即有红铜五六十万觔今禁用黄铜而不禁红铜是较之未禁之先铜又多费而适以昻其价直速其私毁是故未禁黄铜之先白铜甚少既禁黄铜之后白铜甚多皆奸匠销毁制钱搀药煮白以成器皿其四也凡此四必当究其根源以求变通之计夫自古铜贵钱重则易私销铜贱钱轻则滋私铸是以钱文轻重必随铜价之低昻而増减之上年
　　世宗宪皇帝因私销之弊饬九卿议减分数毎文重一钱二分所以调剂夫铜贵钱重者成效自有可观固已不必屑屑于禁铜之未务矣嗣后请弛铜禁凡民间买卖悉从其便祗于云南江浙办铜之处立官分职统计部用铜觔数目采办如有余铜任民贩卖则鼓铸自得充裕于国计民生均属有益经九卿等遵
　　防议定将收铜及禁铜之处悉行停止
　　又増定云南饷钱作银之数奉
　　上谕朕闻云南兵饷有撘放钱文之处毎制钱一千作饷银一两而兵丁领钱千文实不敷银一两之数未
　　免用度拮据其应如何变通办理以恵养滇省弁兵着云南督抚防议具奏寻议定自乾隆二年为始毎钱一千二百文作银一两配给
　　又议令商民得自行出洋采铜先是以洋商亏空甚多已议将江苏浙江两海闗应办乾隆三年额铜暂停一年清厘积欠以杜移新掩旧之并将亏空各商所有办铜之倭照分别查收存贮按其每张定给租价至是工部尚书来保奏言见在户工二局之铜经数十年积累方得余一嵗鼓铸之用今虽停止采办一年特权宜之计请乘停办之年令江浙督抚出示徧谕有愿贩铜者官给倭照聴其出洋采取不必先发价银俟铜船进口时该管海闗道员酌量收买毋许扣尅抑勒于鼓铸实为有益九卿等议如所请从之
　　二年令江苏浙江办解滇铜云南总督尹继善奏言京局鼓铸闗系重大采办洋铜累甚深江浙洋商殷实者本少即停办一年亦不能全清旧欠查滇省各铜厰较前甚为旺盛青龙金钗等厰除供省城临安二局鼓铸所余之铜金钗厰成色原低不能解部应招商发卖其汤丹等厰毎年可办获铜六七百万余觔除留供广西府鼓铸运京钱及解京铜三十三万余觔又拨添省城局并供黔蜀二省采办外尚可存铜三百余万觔若悉行招商销售公私夹杂易滋端况以内地余铜售之商贩而京局必须之铜又办自外洋殊觉舍近而求逺莫若将江苏浙江应办乾隆三年额铜毋庸停办委员赍价来滇照依厰价毎百觔九两二钱之数收买解京嗣后每至年底滇省核实余铜数目即先期报部并咨江浙二省来滇采办倘滇铜偶有不敷亦即预行咨明仍令海闗采洋铜补足经九卿等议定令江浙委员照依二百万觔之数赴滇分办仍分上下两运照原定限期解部又议将工部余钱设官局出易以平钱直户部防同提督衙门奏言见在京城毎纹银一两换大制钱八百文较之往时稍觉昻贵葢因兑换之柄操于钱铺之手而官不司其事故奸商得任意髙昻以图厚利查前因米贵于京城内外设立米局委官监粜米价得平今钱价与米价均闗民生日用事属相同工部节慎库见存余钱八万串请于京城内外开设官钱局十处东西南北四城共八处东华门西华门外各一处于内务府户部刑部提督衙门各派官二员吏兵二部各派官一员并委各衙门杂职等官十员分派各局办理庶奸商知无利可图自必将囤积钱文各行出卖钱价可以渐平俟试行有成效后即酌量奏请停止从之
　　三年定江浙应办京运额铜归云南办解直隶总督李卫奏言滇铜旺盛江苏浙江现已停办洋铜但若仍令委官前往采运万里长途呼应不灵必致辗转贻误不若竟令云南管厰大员办理委官押运至京较为便益经九卿等议定江浙应办铜二百万觔自乾隆四年为始即交滇省办运如官员差委不敷交吏部于补选人员内拣选发往委用其洋铜一项仍聴有力之商自携赀本出洋贩运即令江浙二省公平收买以备就近开铸之用
　　又议停云南广西府局铸运京钱令即以原铜解京户部议言从前停止湖北湖南广东办铜令云南铸钱运京原因滇省就近矿厰鼔铸便易其起运钱文由四川之永宁县即可从水路直达汉口附撘漕船解京沿途水脚又多节省是以定议举行嗣因滇省附近四川地方无可建局遂定于广西府开炉即由广西府城陆运至府属板蚌地方下船抵粤西之百色中间山川修阻水陆艰难牛马舟船需用既多穷乡僻壤雇覔不易较之自永宁直达汉口已属逈别且因漕船不便撘解复令楚省拨站船及另募民船应用一切水脚费繁不如将铜觔直解京局供铸更为便益请以乾隆四年三月为始停止广西局鼓铸即令云南督抚照依原定一百六十六万三千二百觔按年运解至京从之
　　又议定云南运铜条例时以停铸运京钱定四百万铜觔尽归滇省办解云南巡抚张允随将起运事宜分别条款具奏经大学士等议定一铜觔起程宜分八运也每年额铜应以五十万觔为一运委滇省现任府佐或州县官一员为正运杂职官一员为协运计铜四百万觔需府佐州县八员杂职八员一铜觔出厰宜分两路也办运京局俱系汤丹等厰铜产在深山由厰运至水次计陆路约有二十三站查自厰至东川山路﨑岖难于多运而威宁以下又当滇黔蜀三省冲衢不能多雇防脚今应将铜觔分为两路各二百万觔半自厰由寻甸经贵州之威宁转运至永宁半自厰由东川经昭通镇雄转运至永宁然后从水路接运到京一耗铜宜核定也汤丹厰铜多系九五成色应于每百觔外加耗铜八觔一并交纳永为定例一余铜宜备给也自滇至京程途万里水陆搬运凡磕损失落在所不免应于正额百觔之外带余铜三觔交纳之时正额缺少以此补足如有余剩即作正铜交部归于带运数内报销一运脚之雇覔宜各定责成也自威宁以下即非滇省所辖换马换船处领运官势难兼顾且以滇省之员雇外省之脚必致行户居竒髙昻价直嗣后令云南巡抚于铜觔起运之前即预行咨明沿途督抚遴选干员督同该处地方官俟滇铜一到即协同领运官雇募船马催趱前进如有迟误分别查叅所需脚价仍聴云南领运官给发报销至张家湾地方为铜觔起运之所应设立铜房一所滇省预委驻府佐或州县一员杂职一员总管称收转运至京交局再设监督一员由各部郎中员外郎内拣派驻劄张家湾専司弹压稽查铜觔一到监督同转运京局之员给发领运官囘文即将运到铜觔数目先行报部查核一沿途之保防宜先定章程也铜觔经过地方文武各官均有巡防之责应行令各督抚饬令员弁实力防防催趱前进如在瞿塘三峡及江湖黄河等处偶遇风涛沉失地方官选拨兵役协同打捞实系无从打捞者出具保结题请豁免若长运官役有沿途盗卖等亦令该地方官严行查察报明该省督抚题叅论罪一办员之养廉宜为酌给也查汤丹等厰收买称发铜觔向系粮道管理今自厰起运凡雇备防脚仍照旧责成料理其本任养廉已敷支用外其由厰至寻甸换车转运应委寻甸州协同运员办理由厰至东川换马转运应委东川府协同运员办理各府州养廉仅敷本任之用应酌行添给至长运之府佐或州县官毎月给养廉银六十两杂费二十两杂职官毎月给养廉银三十两杂费十五两其在汉口仪征等处均须换船凡一应打包换篓搬运过载之费令运官按日登记回滇之时据实造报至委驻张家湾转运之员往来京师需费颇多府佐或州县一员每年应给银二千两杂职一员毎年给银六百两监督一员与滇省委驻之员相等毎年亦给银二千两统于运铜案内报销一办铜之工本宜为协济也汤丹等厰出铜甚多每百觔需价银九两二钱每年约需工本厰费等项银五六十万两其中拨运京铜四百余万觔又约需脚价及官役盘费银十余万两应令按年具题就近拨给银一百万两存贮司库陆续动用报销如有余剩留作下年之用
　　又令云南于正额之外加运铜觔户部奏言滇省解部铜觔仅敷本年鼓铸之用并无多余存贮查汤丹等厰近更旺盛每年可办获铜八九百万觔除办运京铜四百余万加以本省及黔蜀协铸并卖给商民共用铜不过五六百万觔此外余剩尚多应乘目下加旺之时于正额之外令该省嵗増办百余万觔运赴京局寻议定每年添办铜一百七十万四千觔仍由寻甸东川两路分运照例毎百觔加耗铜八觔仍带余铜三觔备用分委解铜之正运协运各官撘解
　　【臣】等谨按滇省办正运铜四百万觔连耗铜三十二万觔内解宝泉局二百八十八万觔解宝源局一百四十四万觔办加运铜一百七十万四千觔连耗铜十三万六千三百二十觔内解宝泉局一百二十二万六千八百八十觔解宝源局六十一万三千四百四十觔嗣后嵗为定额
　　又定云南运铜限期户部议定从前江浙承办洋铜自起运之后限以半年到京今云南道里较逺应加展三月限以九月到京毎运挨次计算如有逾限仍将领解官照旧例议处
　　又増四川宝川局炉座四川巡抚硕色奏言宝川局开铸以来兵民称便但出钱无多配支兵饷尚不及一成之数近闻滇省产铜甚多请添买滇铜配办黔铅増炉七座共为十五座毎年用铜铅六十万觔铸钱七万二千八百串除支给炉匠工价等项外实存六万二千二百串有竒増撘兵饷下部知之至十年奏定省城满汉兵饷以银九钱一配给其离省各营兵饷除重庆镇中左右三营及所辖之黔彭忠州绥宁三营并防州协左右及巫山梁万四营暨川北镇所辖之太平营以领钱不便停止撘钱外其余无论营汛之逺近概以每银百两撘钱八串为例各官养防仍照旧例配给停山东寳济局鼔铸
　　四年令宝泉宝源二局炉头工料钱改给银两工部侍郎韩光基奏言宝泉宝源两局额铸钱各四十一夘宝泉毎年应给炉头工料钱九万串有竒宝源局半之共需十三万余串是经年鼓铸之劳钱未出局已于炉头项下耗去十分之二而有余炉头领出钱文非如兵民可以流通葢兵民势处于散炉头势处于聚两局炉头名为七十五人多系朋充实不过十数家以十数家之人而嵗拥十数万串之钱宜其囤积居竒隠操市价之赢缩也且局中所需工料二项所谓料者不过煤与罐而已民间买卖价至一二十两以上概不用钱何况两局毎年所用煤罐盈千累万从未见有以钱交易者至于工匠一项凡各匠在局日用俱系炉头于支领项下代为买备按卯扣算所余工价仍系毎钱一千折银一两散给可见工料二者皆可不用钱文以徒饱炉头之私槖也嗣后两局铸钱请尽数归库毎月加増成数支放兵饷其炉头应领工料毎钱一千给银一两于四季由户部发两局监督按数分给如此则兵民俱受流通之利而钱价亦可渐平下部知之
　　又増贵州宝黔局炉座贵州总督张广泗奏言宝黔局开铸以来钱源流通见在増改营制添设官兵毎月闗支饷银俱应以钱文撘放鼓铸之数尚觉不敷请増炉十座共为二十座所需铅觔本省各厰所出除运解京局及鼓铸外尚多积贮取用甚便惟铜觔一项虽有格得八地二铜厰及新开之铜川厰出产尚不敷用毎有借于滇铜仍应按额向滇省铜厰添买毎年共用铜铅八十五万六千八百觔铸钱十万三千九百五十八串三百文有竒除去工价等项实存八万九千七百七十三串有竒増撘兵饷戸部议如所请从之寻复奏定威宁镇标及大定黔西平逺三协水城毕赤二营兵饷核定配撘数目就近赴本局支领近省地方兵饷及官役俸工各官养防令毕节局解钱至省城配给安顺提标及安笼镇标兵饷令解钱至安顺府库配给
　　五年定改铸青钱浙江布政使张若震奏言钱价之贵实由私毁欲清其当絶其源访之旧时炉匠咸云配合铜铅加入锡即成青钱设有销毁但可改造乐器难作小件民间无利可图随令户部试铸毎红铜五十觔配合白铅四十一觔八两黒铅六觔八两再加锡二觔共为百觔即铸成青钱以所铸钱复投炉内镕成铜觔锤击即碎不能打造器皿犹恐不肖奸民将铅锡提出取铜获利复用接红铜炉座镕试毎大钱四串加火耗银一两有竒分得红铜五觔八两止值铜价银一两六钱较之原用工本亏折甚多经大学士九卿议定鼓铸钱文専为便民利用既可永杜私销虽工本稍有加増自应酌量变通嗣后户工二局应照式铸造青钱与见在黄钱相兼行使并行令开局各省一体遵照改铸
　　臣等谨按隋志称现用五铢钱皆须和以锡镴唐书称为白钱以其和锡而色白也宋时永平监铸钱用铜铅百万余觔加锡十余万觔明时每黄铜一觔加锡二两后毎百觔或加锡十觔或加锡六觔十三两不等
　　本朝于是年始加锡配铸谓之青钱旧时未用锡者谓之黄钱至于明代铸法尚有松香黄蜡硫黄稻草或用桐油沥青焰硝磁末牛蹄等项其后迭经减革至
　　国初已一并裁去云
　　又定贵州兼运黒铅广东办解锡户部议定两局所需黑铅应定额为五十万觔令贵州于铅厰收买起运将应解白铅毎年减办五十万觔所需锡定额为十五万觔令广东办运均于乾隆六年为始如额解部供铸
　　又开福建鼓铸局先是福建于乾隆四年以台湾一郡钱贵殊常该处向用小钱每钱三文抵内地大制钱二文之用从前毎畨银一两易小钱一千五百文近止易八百余文兵民交困议将收存黄铜器皿八万余觔先于省城开铸钱万余串尽数运往台地撘放兵丁月饷其福建内地办铜鼓铸之处另行筹议至是以闽省内地钱价日昻巡抚王士任奏请采买滇铜二十万觔照鼓铸青钱之例添办白铅十六万六千觔黑铅二万六千觔锡八千觔合成四十万觔开局于省城福州府设炉八座钱幕满文铸宝福二字毎年二十四夘铸青钱四万八千五百三十三串三百文有竒除去工价等项配给兵饷先动帑银五万两委员赴滇办铜应用如有洋铜进口仍酌量官买接铸户部议如所请从之
　　臣等谨按嗣后宝福局毎年买云南金钗厰铜并收商贩洋铜配铸其所需铅锡由湖广汉口收买寻以金钗铜多有折耗议于十分内用滇铜四分洋铜六分后又以者囊厰铜与金钗厰铜对撘分买金钗厰铜每百觔价银九两者囊厰铜每百觔价银十一两
　　又议定江苏浙江收买洋铜价直江苏巡抚张渠奏言从前九卿议定凡洋商自行办回之铜即令江浙二省酌量定价收买开铸见今洋铜市价每百觔约需纹银二十两与部定价毎百觔给银十四两五钱者多寡悬殊但旧时所定官价原系预年发帑令办商置货出洋交易已有余利是以不致亏乏若收各商自贩之铜仍照前价未免有亏商本查从前官办洋铜原价之外尚有解京水脚饭食银三两今拟酌中定价照十七两五钱之数收买庶可源源接济于公私两有禆益经大学士九卿防议准其増价其浙江省亦一例给发寻复定凡洋铜进口以五分聴商自行售卖外其余五分江浙二省对半官收有商人情愿贩铜者广为设法召募令其出洋采办
　　又开江苏宝苏局鼓铸江苏自雍正十年停铸之后于乾隆元年以续收存黄铜器皿复请开局二年即行停止至是总督郝玉麟奏言江省钱价日昻若待商人自办之铜收买供铸恐不能如期应用请先动帑银十万两委员采买滇铜复开宝苏局设炉十六座毎年开铸二十八卯用铜四十六万八百觔配买汉口铅锡合成九十二万一千六百觔铸青钱十一万一千六百九十九串四百文有竒除去工价等项配给兵饷俟有商办洋铜回棹即行发价官收以供接铸户部议如所请从之寻复奏定通省兵饷皆以一成钱配给仍以所余钱运送安徽藩库撘放兵丁月饷
　　【臣】等谨按嗣后宝苏局毎年皆系收买洋铜偶有不敷采滇铜添补至十年以后复以官商领帑分交之洋铜协济配铸偶有不敷采川铜添补又増云南省城及临安府局炉座云南总督庆复奏言滇省钱文因需用者众渐觉昻贵毎年额铸除拨运粤西钱外存留本省者止八万二千四百余串见在矿产旺盛请于省城局増炉十座共为三十五座临安府局増炉五座共为十六座省城局向用附近各小厰杂铜并配用汤丹厰铜临安局向用金钗者囊二厰铜并配用汤丹厰铜应如数添拨嵗可多铸青钱六万余串其省城督标临元镇标等营官兵俸饷从前以二成钱给发者请照驿堡工食之例改为银七钱三撘放庶流通既广钱价日平户部议如所请从之至十五年以二局钱文撘放三成月饷之外尚有余剩复议以银钱各半配给俟积钱疏通完日仍照银七钱三之例
　　又令广东开采矿锡解京署广东巡抚王謩奏言粤东承办京局锡但本地锡山久经封闭外洋夷商贩来之锡多少无定多则价平少则价昻见在各省局多赴粤东购买恐洋商借以居竒渐至腾贵查恵州府属之归善博罗永安河源等县皆有锡矿请招商开采毎获锡百觔抽课二十觔交官起解再加抽十觔以充折耗及在厰杂费余锡聴厰民自行销售以为工本如抽课不敷额运之数仍照市价收买余锡配解倘课有盈余亦尽数解部户部议如所请从之至六年以课锡不敷复议将余锡毎百觔给价银九两收买八年以厰民采锡甚艰工本不足仍照原议余锡聴其自卖并将广州韶州肇庆等府属产锡山塲各召商试采以备移衰就旺十年以后定收买厰锡毎百觔照洋锡之例价银十三两五钱其自广东运京毎百觔给水脚银一两八钱七分嵗以为例
　　又定云南鼓铸青钱配用版锡户部议定改铸青钱需用锡而锡产自广东自滇至粤采办不易云南防自县之个旧厰产有版锡应准其就近收买配搭鼓铸
</div>
    <div class="pagination">
<a href="皇朝文献通考_page21.html">上一页</a><span>...</span><a href="皇朝文献通考_page17.html">17</a><a href="皇朝文献通考_page18.html">18</a><a href="皇朝文献通考_page19.html">19</a><a href="皇朝文献通考_page20.html">20</a><a href="皇朝文献通考_page21.html">21</a><span class="current-page">22</span><a href="皇朝文献通考_page23.html">23</a><a href="皇朝文献通考_page24.html">24</a><a href="皇朝文献通考_page25.html">25</a><a href="皇朝文献通考_page26.html">26</a><a href="皇朝文献通考_page27.html">27</a><span>...</span><a href="皇朝文献通考_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
