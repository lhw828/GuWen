<!DOCTYPE html>
<html>
<head>
    <meta charset="UTF-8">
    <title>文献通考 - 第 112 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 112 页/共 334 页</h1>
    <div class="content">    ◎唐开元礼
    △皇帝谒陵
    行宫距陵十里，设坐於斋室，设小次於陵所道西南，大次於寝西南。侍臣次於大次西南，陪位者次又於西南，皆东向。文官於北，武官於南，朝集使又於南，皆相地之宜。前行二日，遣太尉告於庙。皇帝行至宫，即斋室。陵令以玉册进署。设御位於陵东南隅，西向，有冈麓之阂，则随地之宜。又设位於寝宫之殿东陛之东南，西向。樽坫陈於堂户东南。百官、行从、宗室、客使位神道左右，寝宫则分方序立大次前。其日，未明五刻，陈黄麾大仗於陵寝。三刻，行事官及宗室亲五等、诸亲三等以上并客使之当陪者就位。皇帝素服乘马，华盖、伞、扇，侍臣骑从，诣小次。步出次，至位，再拜，又再拜。在位皆再拜，又再拜。少选，太常卿请辞，皇帝再拜，又再拜。奉礼曰：“奉辞”。在位者再拜。皇帝还小次，乘马诣大次，仗卫列立以俟行。百官、宗室、诸亲、客使序立次前。皇帝步至寝宫南门，仗卫止。乃入，繇东序进殿陛东南位，再拜；升自东阶，北向，再拜，又再拜。入省服玩，收拭帐箦，进太牢之馔，加珍羞。皇帝出樽所，酌酒，入，三奠爵，北向立。太祝二人持玉册於户外，东向跪读。皇帝再拜，又再拜，乃出户，当前北向立。太常卿请辞，皇帝再拜，出东门，还大次，宿行宫。若太子、诸王、公主陪葬柏城者，皆祭寝殿东庑；功臣陪葬者，祭东序。为位奠馔，以有司行事。或皇后从谒，则设大次寝宫东，先朝妃嫔次於大次南，大长公主、诸亲命妇之次又於其南，皆东向。以行帷具帐谒所，内谒者设皇后位於寝宫东，大次前，少东，先朝妃嫔位西南，各於次东，司赞位妃嫔东北，皆东向。皇帝既发行宫，皇后乘四望车之大次，改服假髻，白练单衣。内典引导妃嫔以下就位。皇后再拜，陪者皆拜。少选，遂辞，又拜，陪者皆拜。皇后还寝东大次，陪者退。皇后钿钗礼衣，乘舆诣寝宫，先朝妃嫔、大长公主以下从。至北门，降舆，入大次，诣寝殿前西阶之西，妃嫔、公主位於西，司赞位妃嫔东北，皆东向。皇后再拜，在位者皆拜。皇后繇西阶入室，诣先帝前再拜，复诣先后前再拜，进省先后服玩，退西厢东向立，进食。皇帝出，乃降西阶位。辞，再拜，妃嫔皆拜。谒大次更衣，皇帝过，乃出寝宫北门，乘车还。天子不躬谒，则以太常卿行陵。所司撰日，车府令具轺车一马清道，青衣、团扇、曲盖伞，列俟於太常寺门。设次陵南百步道东，西向。右校令具杂器以备洒扫。太常卿公服乘车，奉礼郎以下从。至次，设卿位兆门外之左，陵官位卿东南，执事又於其南，皆西向。奉礼郎位陵官之西，赞引二人居南。太常卿以下再拜，在位皆拜。谒者导卿，赞引导众官入，奉行、复位皆拜。出，乘车之他陵。有芟治，则命之。
    自开元十七年以後，无亲谒陵故事。
    元宗崩，葬泰陵，在京兆府奉天县界（四月五日崩，次年三月辛酉葬）。
    泰陵陪葬名氏。赠扬州大都督高力士。
    肃宗崩，葬建陵，在京兆府醴泉县界（四月十八日崩，次年三月庚午日葬）。
    建陵陪葬名氏。尚父汾阳王郭子仪（元和九年，左金吾卫大将军郭钊奏：“亡祖子仪陪葬建陵，欲於坟所种植松楸。”敕：“如遇年月通便陵寝修营，宜令所司许其种植。”）。
    宝历二年二月，太常奏：“追尊孝敬皇帝以下四陵，宜停朝拜事（孝敬皇帝恭陵、让皇帝惠陵、奉天皇帝齐陵、承文皇帝顺陵。）前件四陵，皆年追尊大号，皆是恩制，缘情而行，当时已不合经典，今乃二时朝拜，上拟祖宗，切以情礼之差，过犹不及。谨按《礼记》及历代礼文并国朝故事，皇帝旁亲无服。又云五代而亲属尽。伏以四陵，亲非祖宗，事无故德，缘情权制，礼合变更。有司因循，尚为常典。况今宗庙之上，迁代已远，尊卑降杀，朝拜须停。敕旨“依奏”。
    代宗崩，葬元陵，在京兆府富平县界（五月二十日崩，十月已酉葬）。无陪葬。
    葬代宗时，发引，帝见せ京车不当驰道，移指丁未之，问其故，有司曰：“陛下本命在午，不敢冲也。”上哭曰：“安有枉灵驾而谋自利乎？”命改辕直午而行。
    贞元十四年，令有司修葺陵寝。以昭陵旧官先因火焚毁，故诏百官详议。议者多云“旧宫既被焚，请移就山下”。或有议请修旧宫者。上意亦不欲移，由是复以山上为定。於是遣左谏议大夫、平章事崔损完修八陵使，及所司计献、昭、乾、定、泰五陵各造屋三百七十八，桥陵一百四十，元陵三十，唯建陵不复创造，但修葺而已。所缘陵寝中帷幄床蓐一事已上并令制置，上亲阅焉。
    德宗崩，葬崇陵，在京兆府阳县界（正月崩，十月葬）。
    无陪葬。
    顺宗崩，葬丰陵，在京兆府富平阳县界（正月崩，七月葬）。
    无陪葬。
    宪宗崩，葬景陵，在京兆府奉天县界（正月崩，五月葬）。
    景陵陪葬名氏。惠昭太子宁、孝明太后郑氏、懿安太后郭氏、贤妃王氏。
    穆宗崩，葬光陵，在京兆府奉天县界（正月崩，十一月葬）。
    光陵陪葬名氏。恭僖太后王氏、正献太后萧氏。
    敬宗崩，葬庄陵，在京兆府三原县界（十二月崩，次年七月葬）。
    庄陵陪葬名氏。悼怀太子普。
    文宗崩，葬章陵，在京兆府富平县界（正月崩，八月葬）。
    无陪葬。
    武宗崩，葬端陵，在京兆府三原县界（三月崩，八月葬）。
    端陵陪葬名氏。贤妃王氏。
    宣宗崩，葬正陵，在京兆府阳县界（八月崩，次年二月葬）。
    正陵陪葬名氏。婕妤柳氏。
    懿宗崩，葬简陵，在京兆府富平县界（七月崩，次年二月葬）。
    无陪葬。
    僖宗崩，葬靖陵，在京兆府奉天县界（三月崩，十二月葬）。
    无陪葬。
    昭宗崩，葬和陵，在河南府缑氏县界。
    梁太祖崩，葬宣陵，在洛京伊阙县（六月五日崩，十月十日葬）。
    後唐同光三年六月敕：“关内诸陵，顷因丧乱，类遭穿发，多未掩修。其下宫殿宇法物等，各令奉陵州府据所管陵园修制，仍四时各依例荐飨。逐陵各差近陵百姓二十户，放杂差役以备洒扫。其寿陵等一十陵，亦一例修掩，量差陵户。仍授尚书工部郎中李途京兆少尹，完修奉诸陵使。”
    後唐庄宗崩，葬雍陵，在洛京新安县（四月崩，次年七月葬）。
    明宗崩，葬徽陵，在洛京洛阳县（十一月崩，次年四月葬）。
    末帝泰清三年，车驾北幸，路当徽陵，乃至陵所朝谒。
    晋高祖崩，葬显陵，在洛京寿安县（六月十三日崩，十月十日葬）。
    汉高祖崩，葬睿陵，在洛京都城县（正月二十七日崩，十一月二十七日葬）。
    隐帝崩，葬颍陵，在许州阳翟县（十一月二十一日崩，八月十二日葬）。
    周太祖崩，葬嵩陵，在郑州新郑县（正月十七日崩，四月十二日葬）。
    先时，帝屡戒晋王曰：“昔吾西征，见唐十八陵无不发掘者，此无他，惟多藏金玉故也。我死当衣以纸衣，敛以瓦棺，速营葬，勿久留宫中。圹中无用石，以甓代之。工人徒役皆和雇，勿以烦民。葬毕，募近陵民三十户，蠲其杂徭，使之守视，勿修下宫，勿置守陵宫人，勿作石羊、虎、人、马，惟刻石至陵前。云周天子平生好俭约，遗令用纸衣瓦棺，嗣天子不敢违也。汝或违吾，吾不福汝。”
    世宗显德元年六月，车驾征太原回，拜嵩陵，至陵所，哀泣感左右，祭奠而退，赐奉陵将吏及近郊人金帛有差。
    世宗崩，葬庆陵，在郑州管城县（六月十九日崩，十一月一日葬）。
    恭帝崩，葬顺陵，在庆陵之侧。
    ●卷一百二十六 王礼考二十一
    ○山陵
    宋宣祖安陵旧在京城东南隅。太祖乾德元年，改卜陵寝，得地於河南府巩县南訾乡郑封村。二年，以宰相范质为改卜安陵使，翰林学士窦仪等为仪仗使，吏部尚书张昭为卤簿使，皇弟开封尹为桥道顿递使。未几，质免相，以开封尹代充改卜使兼总辖五使事，修奉新陵。皇堂下深五十尺，高三十九尺，陵台三层正方，下层每面长九十尺。南神门至乳台，乳台至鹊台，皆九十五步。乳台高二十五尺，鹊台增四尺。神墙高九尺五寸，周回四百六十步，各置神门、角阙。有司言：“改卜陵寝，宣祖合有哀册及文班官各撰挽歌二首。吉仗用大驾卤簿。凶仗用大升舆、龙盾、鹅茸纛、魂车、香舆、铭旌、哀谥册宝车、方相、买道车、白弩、素信幡、钱山舆、黄白纸帐、暖帐、夏帐、千味台盘、衣舆、拂纛、明器舆、漆梓宫、夷衾、仪椁、素た、包牲、仓瓶、五舆、瓷С、瓦С辟、恶事。”诏曰：“特与少府同制凶器。”又言：“进元宫有铁帐覆梓宫，藉以棕榈褥，铁盆、铁山以燃漆灯。宣祖衮冕，昭宪花钗、晕衣，赠玉。十二神、当圹、当野、祖明、祖思、地轴及留陵刻漏等，并望修制。”从之。有司言：“按《仪礼》‘改葬缌’注云：‘服缌者，臣为君也，子为父也，妻为夫也，服缌者，亲尸柩，不可无服，缌三月而除之。’後魏孝明帝改葬文昭皇太后，崔光上言，请至尊、皇太子、群臣并服缌麻。既葬而除。汉戴德云：‘改葬无祖奠’，盖祖奠设於柩车之前以谓为行始，谓之祖尔。至改葬，在墓已久，告迁而已。今请皇帝服缌麻，皇亲及文武臣护送灵驾者，皆服缌麻。既葬而除。不设祖奠，陵所行一虞之祭。宣祖谥册、谥宝在庙室中，合迁置陵内。其元宫内赠玉、镇圭、剑佩、旒冕、玉宝，并以珉玉、药玉制，绶以青锦。”诏诸亲、群臣，先为孝明皇后制服，当服以会葬。安陵中玉圭、剑佩、玉宝等皆用于阗玉。孝明、孝惠陵内圭珉玉、药玉，馀从其奏。三月丙戌，改命枢密直学士薛居正为卤簿使，启故安陵，奉安宣祖、昭宪皇后孝惠皇后梓宫於幄殿。癸卯，灵驾发引，所过州、府、县、镇，长吏、令、佐，素服出城奉迎并辞，皆哭。四月乙卯，掩元宫。自发引至是，皆废朝，禁京城音乐。乾德四年九月，命内人诣巩县安陵荐寒衣，遂为定式（自是寒食亦往）。其後定制，每岁春、秋仲月，遣太常、宗正卿朝拜祖宗及后陵。先斋三日，牲用少牢，一献（国初安陵以太牢奉肉）。服本品祭服（唐礼，具本品卤簿，乘辂，後寝）。奉御书祝版，逐陵复上起居表。其仪：祭日质明，礼生引奉礼先升，奉币。次卿诣褥位，解剑脱履，升，奉币，跪。奠讫，再拜，降，复位。次诣，洗讫，升，诣神座前，执爵奠酒，亻免伏，兴。俟太祝读文讫，再拜，降阶，佩剑纳履，复位。礼生赞“拜”，在位皆再拜。诣焚版币位，东向，俟焚火半，退。次诣诸陵，奉行皆如仪。後以卿阙，分遣宗正寺、太常礼官常参行故事。
    十二月，皇后王氏崩，有司言：“孝明、孝惠皇后谥册，按礼，皇后谥成於庙，将来定谥讫，读於太庙，然後上谥。”礼仪使扈蒙奏：“谥曰，《白虎通》：‘后夫人於何所谥？以为於庙，臣子共定谥，白之於君，然後加之，妇人天夫，故但敬之而已。’”又唐元和中，顺宗皇后王氏崩，缘是宪宗之母，礼官遂引贱不诔贵，幼不诔长之文。又云古者皇后之谥，则读之於庙，言受成於祖宗也。今详后夫人者，有太后，有皇后。若其尊卑不同，不异其制，则夫典礼之训，有失厥中。欲请凡母后之谥，则定於庙而读之，受成於祖宗，乃幼不诔长之意也。皇后之谥，取天夫之义，自君之命也，可今请孝明皇后谥号，俟百官议定，制下後，行册之前命官告太庙，告讫，上於灵座。”从之。
    开宝九年，帝幸西京，至巩县，亲谒安陵，奠献，号恸久之，左右皆泣下。
    《会要》：“汉仪：‘乘舆谒陵太官上食，太常荐乐舞，如吉祭。’国朝谒陵，皆辍乐，举哭，素服行事，故列於凶礼。”
    是年十月太祖崩，卜葬，以翰林学士杜彦圭为山陵按行使，齐王廷美为山陵使兼桥道顿递使，又有礼仪卤簿仪仗使，皆以侍官为之。次年三月，奉册、宝告於南郊，读於灵座前。四月，启攒宫，上与群臣皆服如初丧。群臣朝晡临殿中，退易常服出宫城，发引，上亲启奠、祖奠，出，诣明德门外，行遣奠之礼，读哀册。又诣大升舆前，哭尽哀，再拜，奉辞，释还宫，灵驾发至都城外，百官奉辞讫，凶仗如安陵，进增せ京车，及神帛肩舆，卤簿三千五百三十九人。乙卯葬永昌陵，在河南巩县（附宣祖永安陵）。巳未，神主将至，群臣出都城奉迎，安於大明殿。自启攒前三日至奉安神主，皆废朝。五月己卯，庙，亦废朝。仍禁京城音乐（十月崩，次年四月葬）。
    至道三年三月，太宗崩，以雍王元份为山陵，使馀四使及按行使、副如前制。有司言：“大驾卤簿万八千九百三十六人，全用其数。虑山涂近隘，车骑填委，望加裁定。”诏：“用其半。”皇堂深百尺，方广八十尺，陵台方二百五十尺。置守陵户五百人。作殿以设圣容。朝暮上食，四时祭享。
    十月丁西，灵驾发引，以太宗好、玩弓剑、笔砚、琴棋之属，列於仗内。僧道威仪奉引。绘圣容，二冠服，一常服。设辇殿置仗中。有司言：“发引毕，皇帝当改御吉服。”上不忍，止以服还宫。乙酉，葬永熙陵。甲寅，神主至，奉安於含光殿。上服靴袍，步出殿门，迎拜，鸣咽流涕，前导神主至殿。阶下群臣就列。安神毕，拜奠而退。十一月，庙。上服靴袍前导神主，由西上ト门出乾元门外，奉辞，馀如永昌陵之仪（三月崩，十月葬）。
    元德皇后李氏（真宗生母）以至道三年十月追尊，先殡於普安禅院。咸平元年议改卜园陵。二年命使按行园陵地，议立陵名。礼官言：“周显德末，都省集议，故事：帝后同陵谓之合葬，同茔谓之附葬。汉吕氏陵在长陵西百馀步，以同茔兆而无名号。又唐穆宗二后，王氏生恭宗，萧氏生文宗，并附葬完陵之侧。今园陵鹊台在永熙陵封地之内，恐不须别建陵号。”从之。
    景德元年，皇太后李氏崩。四月，司天监言：“奉诏集众官以诸家葬书选定园陵年月。今岁甲辰，年分未到，宜用闰九月二十三日权攒於壬地。其修陵至丙年始吉。”诏礼官详定。上奏曰：“伏以宗庙之仪，享祀为大。若三年不祭，则阙孰甚焉。再三询问，日官复有论列，安敢以礼官博士之议，拒冯相保章之说？况事系园陵，理务便宜。今参详丧葬之议，古有变礼，合自乎姬旦，始墨由乎晋襄，书之简编，亦无讥议。《礼》云，葬者，藏也，欲人之不得见也。既不欲穿圹动土，则莫若就司天所择之地依葬讫，王后之殡居，棺以龙盾赞木题凑蒙椁上，四注如屋以覆盖尽涂之，如今埋重。如不欲入土，则至时焚之。如此，则是用攒礼而存葬名。所冀粗合经典，便可行虞祭升神主，祭享宗庙。”宰相请依礼官之议。诏：“可。”
    景德三年八月，诏：“以来春朝拜诸陵。凡百费用以官物充，增修馆驿以备行宫，从臣百司储拟供御，并从省约，诸司需索非有敕命，州县不得供给，道路不得广役夫丁修治，邻近州府长吏不得擅离本任赴行在，诸道不得以进奉为名科配。起居表章附厩置以闻。”
    宰臣王旦言：“行宫损坏，要须修葺。”上曰：“此亦劳民所至，但饬州县廨舍处之。百司非有司事应，不令扈从。”
    九月一日，太常礼院言：“朝陵准故事，合排小驾卤簿。唐贞观中，太宗朝献陵，宿设黄麾仗，周卫陵寝。今请逐陵寝并周设黄麾仗。又古之记事，必书方册。方，即今祝版也。方则燔之，册则藏於其室。唐制，前一日，陵令以玉册进御亲书，近臣奉出，陵令受之。今请酌中造竹册四副，祝毕焚之。又旧设百官位於陵所，从祝官及皇亲、并客使分於神道左右。贞观中，并陪列於司马门内。今望准旧仪施行。又旧仪，诣寝宫到大次之时，设百官位，奏请行礼。今望令预先入赴寝殿立班。又贞观中，皇帝至小次，素服乘马。检会今年正月内，车驾朝拜明德攒宫，止特服素白之衣。当时皇帝在大祥之内，今既服除拜陵，望止服淡黄袍。又按贞观、永徽故事，朝陵皆先亲後尊，拜辞讫，出还大次，便进发，今望准故事先朝永熙陵。又《仪注》，每至陵，奏请行事及辞，皇帝皆两次再拜，陪位官每陵亦各两次再拜，今请皇帝诣安陵参辞，四度再拜，永昌、永熙陵各两度设拜。旧仪，逐寝殿上食，备太牢之馔，珍羞庶品。近礼以羊豕代太牢。今请备少牢之祭，设奠、读册毕，复诣寝宫上珍羞庶品，别行致奠之礼。又《旧仪》，前发二日，太尉告太庙。今请依礼遍告六室。”诏特服素白依，行事次序如告太庙，馀悉依所请。十一月诏：“三陵陪葬皇子、皇孙、公主之未出ト者，及诸王夫人之蚤亡者，将来朝拜日，并令有司随尊卑各设位於诸陵下宫之东序，以致祭焉。”
    凡陪葬子孙安陵一百二十一坟，量设三十位，男子、女子共祝版二。永昌陵十五坟，量设十位，祝版一。永熙陵八坟，量设五位，祝版一。
    四年正月二十一日，车驾进发，幸巩县朝陵。二十六日，次巩县。帝以诸陵密迩，罢鸣鞭及太常奏严、金吾传呼。二十八日，帝乘马发行宫，至中路，顿进蔬膳。是夕，斋於永安镇之行宫。二十九日，夜漏未尽三鼓，帝乘马，舆辇伞扇，至安陵外，易素服，步入司马门，行奠献之礼。次诣永昌陵、永熙陵，又诣下宫。凡上宫用牲牢、册祝，有司奉事，下宫备膳羞，内臣执事，用家人礼，百官皆陪位。又诣元德皇太后陵奠献，又於陵西南设幄殿，祭如下宫礼。帝每至陵寝，望门而哭。礼毕，遍诸孝明、孝惠、孝章、懿德、明德、淑德、皇后陵，又至怀皇后陵，遂单骑以内臣从巡视陵阙，及亲奠夔王、魏王、岐王、恭孝太子、郑王、安王、周王诸坟。辰後，暂至幄次更衣，复诣诸陵奉辞。初，有司以朝拜无奉辞之礼，帝感慕哀切，未忍遽去，故复往焉。至午而还，左右进伞，帝以陵阙在望，之。度昭应水，许进焉，至行宫始御常膳。仍遣官祭一品坟、皇亲诸亲冢。
    大中祥符三年诏：“将来祀汾阴，还时朝拜诸陵，大略如景德四年之礼。”
    乾兴元年二月，真宗崩，以宰相为山陵使，馀如旧制。六月，参知政事王曾言奉诏按视山陵，定皇堂之制。深八十一尺，上方百四十尺。宰相等请以前後所降天书置陵中。十月已酉，葬永定陵。自启攒至庙如旧礼。
    内侍雷允恭为山陵都监，司天邢中和为允恭言：“今山陵上百步，法宜子孙，类汝州秦王坟。”允恭曰：“如此何故不就？”中和曰：“恐下有石并水耳。”允恭曰：“先帝独有上，无他子，若如秦王坟，何故不用？”中和曰：“山陵事重，踏行覆按，动经日月，恐不及七月之期耳。”允恭曰：“第移就上穴，我走马入见太后言之，安有不从？”允恭素贵横，人不敢违，即改穿上穴。及允恭入白太后，太后曰：“此大事，何轻易如此！出与山陵使议可否。”允恭见丁谓言之。谓亦知其非，而重违允恭，唯唯而已。允恭乃入奏太后曰：“山陵使无异议矣。”既而上穴果有石，石尽水出，王曾以谓擅易陵地，意有不善，密奏之。太后大惊，乃诛允恭，谓贬崖州司户。始丁谓请名陵曰镇陵，及谓贬，冯拯谓三陵皆有“永”字，故易曰永定陵。然永安乃永安县名也，宣祖陵止名安陵，又不知翼祖已名定陵，於是复追改翼祖陵为靖陵。议者讥拯不学，当时无正之者。
    景初，沧州观察使守节言：“寒食节例遣宗室拜陵，而十月令内司宾往，非所以致恭。”乃诏宗室正剌史以上一员朝拜，罢永定荐纳之非礼者。
    四年，减桓子户，安陵、永昌、永熙各留四户，永定五十户，会圣宫十户。
    嘉八年三月晦，仁宗崩，发诸路卒四万六千七百八十人修奉山陵。学士王言：“古者贱不诔贵，幼不诔长。《礼》：‘天子称天以诔之’。近制惟词臣撰议，即降诏命，颇违称天之义，欲稽典礼，集中书门下御史台五品以上庶僚於南郊告天，议定，然後连奏以闻。”诏从之。遂为定制。
    十月甲辰，葬永昭陵。庚子，虞。丙午，。初，永安县官月朔朝定陵，望朝三陵。韩琦言：“昭陵未有朝日。”乃令县官朔望分朝诸陵。
    治平四年正月，英宗崩，遗诏山陵务从省约，所历郡县，无科率烦民。八月癸酉，葬永厚陵，礼如旧制。
    元丰八年三月，神宗崩。十月乙酉，葬永裕陵。
    绍圣元年四月，太史请徙去永裕陵禁山民坟一千三百馀，以便国音。帝曰：“徙墓得无扰乎？若无所害，则勿令徙，果不便国音，当给官钱，以资葬费。”
    元符三年春正月，哲宗崩。七月壬寅，葬永泰陵。
    诸陵仪制：治平四年，永厚陵置使、副使二，增募奉先军一指挥。昭陵东南禁地占民田者优买偿之。熙宁五年建昭孝院，奉永昭、永厚陵，以官田给。始诏文臣两省武臣ト门使以上，道陵下听朝谒。故事，岁遣朝陵官自宣祖至真宗、章惠皇后总以太常、宗正卿二人，其馀九陵，则通遣郎中或清望官二人分诣。太常、宗正卿阙，以尚书省四品、两省五品以上，或大卿监充。又阙，遣以次官。独永定陵轮宗寺及太常礼院官一人春秋朝享，因之检察陵事，以陵台令陪位。若非时祭，则遣升朝官。其永厚陵准永定陵故事，应诸陵奉祀。牙床什器，各以东阙庭藏之。元丰二年，诏增陵园地为七十有五步，以应生火中五十之数。禁昭陵东北山口路勿耕凿，中有民田则给其直，或易以官地。旧以兆域南地十顷有畸资官费，而监护官循习以为圭田。帝诏曰：“陵寝重事，今守吏不法如此，不可不深加惩治。其选强毅官劾治以闻。”初永熙陵之艮巽，方筑是以镇土，至是因日官有请，乃命为是，於永厚陵及濮园之东，行镇土法，各於其方以珍宝玉为受瘗之。诏：“朝陵官非尝任执政事，止奠献、荐新，其勿进汤、特拜。应诸陵官物，皆籍。二年一遣官检察。陵台令通治陵事，隶太常寺，仍专按视陵域，或内外林木，岁以数申寺。其典领官月一出所藏衣冠及应供奉之物，以时展阅暴凉。”六年，太常博士何洵直言：“自秦、汉即陵为寝，有事生之具。今祠陵官具牲牢俎豆以祭服行礼，而朝献景灵宫纯用时王之制。陵寝义当一体，其朝陵荐牙盘食，献官止以常服。六陵下宫及会圣宫门，各视庙社，宫门立戟二十四。”皆从之。复诏：“朝陵自今各遣官太常寺轮长贰，馀以宗室、遥郡防御使。永安陵下宫之南，令加旧地十步三尺，仍视其制度增修厚陵，其永昌、永熙陵亦缮治之。陵官辄离陵所，以擅去官守法论。若宫人朝陵，毋以伎乐迎送。昭陵下宫，帝后同幄荐献。安陵以合及昌、熙、定陵悉无诸后神像，长至、元正、清明节，帝后异宫，酌献、上食皆不豫飨。”七年，因何洵直之请，乃命各设后位，遂选官定荐献供奉式焉。高宗建炎元年五月一日诏：“应永安军祖宗陵寝，西京应天禅院会圣宫影殿西坟，可差西京留守及台官一员日下前去躬亲省视，如合修奉去处，一面措置，仍密具奏闻。南坟委汝州守臣依此。”又诏：“河南府镇抚使翟兴，团结本处义兵，保护祖宗陵寝。”
    绍兴元年四月，隆太后孟氏崩，遗诏择近地权殡，俟息兵归葬园陵。棺取周身，勿拘旧制，以为他日迁奉之便。六月，殡於越州会稽县上亭乡上许里，谥曰昭慈献烈。攒宫方百步，下宫深一丈五尺，明器止用铅锡。置都监、巡检各一员，卫卒百人。生日忌辰、旦望节序，排办如天章阁之仪。以香火院为泰宁寺。虞主还温州，於温州行庙之礼。
    二年，知绍兴府张守言：“顷尝备位政府，今叨领藩符，伏睹昭慈献烈皇后攒宫，近在本府界，望许臣攒宫朝谒。”从之。自是守臣皆从其请。
    三年，礼部太常寺言：“春秋二仲荐献诸陵礼，於行在法惠寺设位行望祭礼。”从之。自此每岁荐献，率循此例。
    绍兴七年正月，道君皇帝、宁德皇后凶问至，上举哀成服，命王伦为奉迎梓宫使。六月，宰臣张浚等诣南郊请谥，庙号徽宗。闰十月，户部尚书章谊等言：“梓宫未还，久废谥册之礼。不行请依景德元年明德皇后故事，行埋重、虞祭、庙之礼及依嘉八年、治平四年虞祭毕而後卒哭，卒哭而後庙，仍於小祥前卜日行之。异时梓宫至，宜遵用安陵故事，行改葬之礼，更不立虞主。”从之。
    九年正月，太常寺言：“徽宗及显肃皇后将及大祥，虽未置皇堂，若不先建陵名，则春秋二仲，有妨荐献。请先命宰臣上陵名。”宰臣秦桧等请上陵名曰永固，诏：“恭依。”
    是年以金人归河南地，命大宗丞士畏、兵部侍郎张焘祗谒陵寝。
    二人至西京，朝拜陵寝，民夹道迎，遂入柏城，披荆履蘖，随宜葺之而去。及还，奏言：“诸陵下石涧水，自兵兴以来，涸竭几十五年，二使到日，水即大至，父老惊叹，以为中兴之祥。”上问诸陵寝如何，焘不对，惟言万世不可忘此贼。上为之黯然。
    时方庭实为三京、淮北宣谕使，至西京，先朝谒陵寝，见永昌而下皆遇惊犯，泰陵至暴露，庭实解衣覆之。归日痛哭流涕，为上言之，由是大忤秦桧。
    十月，礼部言：“永安军等处今已收复，委知军诣诸陵逐位检视，除永定、永昭、永厚、永裕、永泰陵园内并无损动，内永安、永昌、永熙陵神台璺列，损枳橘柏株木，未敢一面擅行补饰，合就差所委修饰官奏告行礼。”诏令河南府委官如法补饰，不得灭裂。
    十二年四月，礼部太常等言：“徽宗皇帝、显肃皇后梓宫至，宜权设龙德宫，以备安奉迎见梓宫。皇帝及百官宜依永安陵改葬故事。”从之。诏：“侍从台谏礼官修奉陵寝或攒宫。”工部尚书莫将等请依景德元年明德皇后权攒故事，修奉攒宫。诏：“恭依。”八月，车驾诣临平镇迎奉二梓宫。九月发引，十月掩攒，在昭慈攒宫西北五十步，用地二百五十亩。十三年，改陵名曰永。
    《朝野杂记》：“徽宗初葬五国城。後七年，虏人乃以梓宫还行在。梓宫将至，上服黄袍乘辇诣临平奉迎。登舟易缌服，百官皆如之。既至行在，寓於龙德别宫，以故待漏院为之行在宫南门外之东，帝后异殿。先是选人杨炜献书於执政李光，以梓宫可还，真伪未辨。左宣义郎王之道亦贻书谏官曾统。奏乞命大臣取神衬之最下者斫而视之，然後奉安。既而礼官请用安陵故事，梓宫入境，即承之以椁。有司预制衮冕、辇衣以往，至则纳椁中，不改敛。”
    又曰：“徽宗梓宫将还，宰相秦桧白令侍从、台谏、礼官赴尚书省集议。灵驾既还，当崇奉陵寝，或称攒宫。礼部员外郎眉山程敦厚希桧意，独上奏言：‘仍攒宫之旧称，则莫能示通和之大信；而用因山之正殿，则若亡存本之後图。臣以为宜勿徇虚名，而当示大信。’於是议者工部尚书莫将等乃言：‘太史称岁中不利大葬，请用明德皇后故事，权攒。’许之。议状远引明德而近舍昭慈，似有所避也。其後高宗遗诰，亦称攒，迄今遂循故事。”
    又曰：“永之权攒也，宰相秦桧不欲行，乃命信安孟王忠厚以枢密使为之。及营思陵，备置五使，遂命右相周益公掩攒宫，从所请也。时左相王季海以母老恶凶事，故不欲行。然陵成而王卒罢永阜之役，既命左相留仲至，未葬而仲至逐。右相赵子直亦不欲行，乃以少传保宁军节度使郭师禹为总护使，而命参知政事余处恭持节道梓宫。既葬，师禹封永宁郡王，子直遂得罪。庆元末，永崇陵将复土，右相谢子肃亦不行，乃命平原王韩亻卮胄焉。山陵非宰相护送，遂为故事。”
    十三年十月，礼部太常等言：“将来郊祀礼毕，合奏谢诸陵。昭慈圣献皇后攒宫、永陵攒宫已差官行礼，内诸陵权於陵安府法惠寺设位望祭、差南班宗室二员行礼。”从之。
    二十年正月，臣僚言：“陵庙之祭，月有荐新。永诸陵，缺而未议。望令有司讨论举行，其新物令逐宫预行关报绍兴府排办。”从之。
    三十一年，渊圣皇帝凶问至，以六月举哀成服。七月，宰相陈康伯等率百官谒南郊请谥，庙号钦宗。其馀并如徽宗典礼。
    《建炎以来朝野杂记》：“钦宗之丧，举哀於天章阁南，以学士院为几筵殿，遥上陵名曰永献陵，暨乾道中，朝廷遣使求陵寝地，虏人许以迁奉，且并归靖康梓宫，朝廷难之，虏人乃以礼陪葬於巩县云。”
    显仁皇太后韦氏崩，於永陵攒宫。诏：“两攒宫禁地内有迁士庶坟冢屋宇，及收买士庶田产山林地段，专委守臣同检察宫陵所攒置告谕，先估实直，倍数支还取人户收领，毋令人吏乞骚扰。”
    殿中侍御史汪澈言：“窃惟攒宫之地，旧占百步。去冬新立四隅，回环不啻二十里，居民悉已迁徙，屋庐悉巳毁撤，寸土尺木，率居於宫，今皆为禁地，而士庶邱墓错杂其中，阴阳家流或谓尽宜挑去，以肃静陵域，且有内将外从天柱门三男方位之说。或谓暂为攒宫，不必挑去。是故上贻圣虑，命臣躬亲前去看定。臣遵奉睿训，周视四隅，见得士庶坟冢，元计九百三十八穴，除近已挑去一百七十二穴外，有七百六十六穴见存。窃以攒宫经今三十馀年无有议其非者，今二十里之内，乃云尽合挑移，始有纷纷之论。太史局各守其说，皆虚诞浮诬，不可取信。臣请以史传及祖宗故事明之。秦樗里子死，葬於渭南章台之东，曰‘後百岁是当有天子之宫夹我墓’。至汉兴，长乐宫在其东，未央宫在其西，武库正直其墓，且以天子之宫密近，而当时不闻迁其墓也。以今观之，一百七十二穴业已挑去而筑实之，无可柰何。而见存七百六十六穴累累相望，虽山林掩蔽皆在禁地，若一旦悉令挑去，恐顿泄地气，兼於人情，有所未安。欲下绍兴府专委守臣出榜备坐宫陵制内所载晓谕民，如对界内旧坟有愿迁出，仰召保闻说，经府自陈，令巡尉监视，听其迁出，如不愿者，仍旧。”从之。
    孝宗乾道六年，以起居郎范成大为祈请使，之虏请陵寝地。
    先时，上赐宰臣陈俊卿手札曰：“朕痛念祖宗陵寝，沦於腥膻四十馀年，今欲特遣范使就彼祈请，卿以为如何，可密奏来。”俊卿以为未可，坐罢相，知福州。乃遣成大行，令学士院草国书，以陵寝所在，欲求河南地为辞。成大将行，秘书少监李焘等皆不以为然。国子博士邱宗山轮对，论其无益启侮。上不乐曰：“卿家祖先坟墓为人占据，莫亦须理会否？”答云：“臣但能诉之，不能告之。”上赫怒。成大既出疆使还，其国书云，“和约再成，界山河以如旧；缄音遽至，指巩、洛以为言。援曩时无用之文，渎今日既盟之好。既云废祀，欲伸追远之怀；止可奉迁，即俟刻期之报。至若未归之旅柩，亦当并发於行涂”。明年，遣赵惟贺虏主生辰，复附国书，略曰：“惟列圣久安之陵寝，既难一旦而骤迁；则靖康未返之衣冠，岂敢先期而独请？”其後虏人徙葬钦宗於巩原，而荆、襄谍报乃谓虏以十万骑奉迁陵寝以来。中外汹汹，边帅咸请增戍。後卒无事。
    淳熙十四年，高宗崩，宰相王淮等上陵名曰永思。诏：“攒宫遵遗诰，务从俭约，凡修营百费，并从内库及封椿钱物，毋侵有司经常之费。诸路监司、州军府监止进慰表，其馀礼并免，仍不得以进奉攒宫为名，有所贡献。”
    按：行使萧燧等言：“相视到大行太上皇帝神穴地段，系在徽宗皇帝攒殿篱围之外正西北，显仁皇后攒殿近上正西向南，乞差官覆按施行。”诏户部侍郎叶翥充覆按使。
    绍熙五年孝宗崩，宰相赵汝愚等上陵名曰永阜。诏於永思陵下宫之西修盖攒宫。
    《建炎以来朝野杂记》：“绍兴初，六飞驻越，昭慈圣献皇后上宾，因卜地权殡於会稽上皇村，盖便於修奉也。及卜陵，遂就其侧，并举显肃、宪节二后焉。显仁、高宗继从其兆，则迫隘已甚矣。高宗之葬也，赵子直时守蜀，手疏论会稽攒宫浅薄，可为深忧，宜复祖宗山陵之制。朝论不从。於是自昭慈之西，连用五穴，山势渐远，其地愈卑矣。孝宗将殡，子直为枢密使，建议以攒宫本非永制，实居浅土，蔽以上宫，初期克复神京，奉迁神驾，虽其志甚美，而其事实难。且死者无终极，国家有废兴，岂宜徒徇虚名，以基实祸？识者深以为然。时日官荆大声已卜地思陵之傍，开深五尺，下有泉石（近例神穴深九尺）。按行使赵德老以为土肉浅薄不可用。子直乞改卜，意欲以中军寨为之，而宰相留仲至以为不然。於是德老与覆按使谢子肃附其说，乃命大声改卜於新穴之东，视新穴才高一尺一寸五分而已。孙从之为覆按使，还言当少宽时日，别求吉兆。而内廷左右，以上久居丧次，内外不便，皆主速葬之说。乃诏侍从、台谏，限三日集议。议者皆言神穴未安，自合展期改卜。况朝廷礼文，何尝尽循古制，岂必拘七月之期？奏，刘德修所草也。朱晦翁使在经筵，复上奏论台史国音之说不可信。又言：‘今穴视前穴高一尺一寸五分，则是开至六尺一寸五分即与旧穴五尺之下有水石处高低齐等，如何可开至九尺而其下二尺八寸五分者无水石邪？臣自南来，经由严州及富阳县，其江山之胜，雄伟非常。说者又言临安县乃钱氏故乡，山川形势，宽平邃密，此必有佳处可用，而臣未之见也。窃见近年地理，出於江西、福建为尤盛。望下两路帅臣监司，疾速搜访，量给路费，多差人兵轿马津遣赴阙，令於近甸广行相视。’或谓晦翁之意似属蔡元定、季通也。所谓国音者，盖近世庸妄之说，以五音尽类群姓，而谓冢地向背，各有其宜，以国姓论之，必当用离山坐南向北之地。晦翁谓以礼而言，则死者北首；若以术言，则凡择地者，必论主势之强，弱风气之聚散，水土之浅深，穴道之偏正，力量之全否，然後可以较其地之美恶。政使实有国音之说，亦必先此五者以得形胜之地，然後其术可得而推。若曰其法果验，不可改易，则洛、越诸陵，无不坐南向北，固已合於国音矣，又何吉之少而凶之多邪？疏入不报。其後卒定永阜攒陵於会稽，子直请如故事建陵，台同列又以後丧逾前丧而止，故崇陵亦因之。若成穆、成恭二后，则先葬於赤山，慈懿皇后则殡於南山净慈寺。”
    庆元六年，光宗崩，丞相谢深甫等上陵名曰永崇。
</div>
    <div class="pagination">
<a href="文献通考_page111.html">上一页</a><span>...</span><a href="文献通考_page107.html">107</a><a href="文献通考_page108.html">108</a><a href="文献通考_page109.html">109</a><a href="文献通考_page110.html">110</a><a href="文献通考_page111.html">111</a><span class="current-page">112</span><a href="文献通考_page113.html">113</a><a href="文献通考_page114.html">114</a><a href="文献通考_page115.html">115</a><a href="文献通考_page116.html">116</a><a href="文献通考_page117.html">117</a><span>...</span><a href="文献通考_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
