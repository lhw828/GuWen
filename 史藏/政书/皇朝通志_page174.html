<!DOCTYPE html>
<html>
<head>
    <meta charset="UTF-8">
    <title>皇朝通志 - 第 174 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通志 - 第 174 页/共 231 页</h1>
    <div class="content">









　　皇朝通志卷九十一
　　钦定四库全书
　　皇朝通志卷九十二
　　食货畧【十二】
　　屯田【新疆屯田附】
　　【臣】等谨按屯田之制原以寛民力而裕兵食也自汉唐以来或屯于兵或屯于民或兵民兼屯至明而又杂出于商纲纪不立转输不继而其弊出矣我
　　朝疆土宴安外鲜兵兴之费内无馈饷之劳以故屯地陞为官庄屯军改为运军而无运卫所悉行裁革内地屯田逈非旧制惟
　　圣祖西事之初
　　谕将军费掦古穆克登等于额徳尔齐老图锡济木鄂尔坤图拉等处择地驻兵屯种开渠引水教之稼穑数年
　　之间化硗瘠而为沃土者数百万顷
　　皇上御宇之二十年
　　遣大兵征准噶尔回部
　　诏令军机大臣先于额尔齐斯所属及巴里坤吐鲁畨呼图拜等处渐次屯种以备军兴及回部荡平新疆展拓二万余里泉甘土肥地气和暖无异内地
　　皇上念切民依复度地开屯拨军承田愿往者资以车辆初垦者给其牛种察稞种之燥寒计收获之先后使荒陬僻壤之民尽享盈宁之利是岂若前代之仅以防边鄙惜漕费为计者哉兹辑通志以内地屯田及新疆屯田各为类志以彰
　　昭代中外一统之隆规焉
　　顺治元年
　　谕凡州县卫所无主荒地给流民官兵分段屯种二年差御史一员周行巡视改卫军为屯丁每卫设守备一员兼管屯田量设千总百总分理卫事裁故明所设卫指挥卫副指挥及屯田御史而以各省巡抚兼理焉时浙江所属金乡等卫有运无屯杭宁
　　温台嘉湖严衢各卫所有屯带运金处绍等卫所无屯有运向来漕船一只例派屯田一百五十一亩有竒至十三年定屯丁贴运例其例凡带运卫所照数分派征余田之租贴无屯卫所至有屯无运卫所愿承运则照例给田不愿承运则计田征租贴无屯卫所于是屯运始无偏病
　　康熙初投诚兵擕带家口数倍正兵随标者月给饷粮嵗糜八十余万御史萧震疏请分给荒地官给牛种使之屯田以足军储又言蜀黔二省地多人少宜兴屯田之制令驻一邑之兵即耕其邑之地驻一乡之兵即耕其乡之地则养兵之费既损而荒田日益加辟从之十五年令直省督抚檄州县卫所各官清厘民地屯地以杜影射之弊雍正二年以内地无漕运卫所隶归有司裁山东山西湖广江西江南浙江广东诸省都司三年裁浙江杭州等卫屯千总时吐鲁畨归附
　　谕令迁入内地乂以安西凉州诸驻防兵屯垦未备家食颇艰令不愿久住者另募民人顶换择宜苗地土分给屯垦其新募人众未省耕作兵三名雇帮夫一名俟资粮既裕再移家口永逺驻防
　　乾隆二年新定贵州苗疆督臣张广泗请将逆苗絶产安设屯军
　　上谕经理苗疆原以宁辑地方并非利其土田岂忍收其田亩以给内地人众不允所请后经王大臣议请令实在无人承认絶产赏给屯兵择形胜建筑堡墙以资捍御乂甘肃凉州府镇畨县之栁林湖地自雍正十二年招集民人屯垦至是垦地二千三百余顷地既辽阔屯户亦众乃设立屯长总甲四年复募农民及官兵余丁承种安西口外屯田所获粮谷官收四分民收六分余地任随开垦十二年准提督拉布敦议于口外八沟塔子沟等处设兵屯田【八沟即今热河之平泉州塔子沟即今热河之建昌县均于乾隆四十三年新建】
　　二十一年募民屯种州【州即今甘肃安西州地】先是吐鲁畨为准噶尔所逼迁居内地州至是准噶尔平定复移归故土遗成熟地亩二千四十余顷总督黄廷桂请招就近民人屯种毎户给田三十亩二十四年陜甘总督杨应琚请毎户加垦田三十亩改屯陞科二十六年应琚又言安西府渊泉县之栁沟布隆吉尔【安西府今改为安西州渊泉县裁】与玉门县之靖逺赤金等处所招屯户生齿渐繁嵗收不足敷养请于原种屯田外择可垦余地分给増垦亦照州例改屯陞科二十七年甘肃布政使吴绍诗又请于栁林湖屯田亦照州例改屯陞科三十一年计直省屯田三十九万二千七百九十五顷先是乾隆十二年
　　谕各卫所屯田典卖民间者聴备价归赎至四十年湖南布政使觉罗敦福奏湖南五卫屯田有别伍顶买者即与同伍无异应编入原船按粮承差仍聴本军归赎如民人顶买而或年逺造房筑墓及军逃地荒另行开垦者免赎照旧例贴费当差其余概令归赎未赎时将现业按粮贴费以襄运务并将原议民户典卖屯田编入军籍之例改正停止湖北巡抚陈辉祖亦疏请清出武昌卫典卖屯田加津赡运部议典卖屯田未必尽系现运之丁而执业者亦恐非起首承买之户应加重津贴从之新疆屯田附
　　康熙五十四年
　　圣祖仁皇帝西事之初
　　谕将军费扬古于额徳尔齐老图屯田驻兵费扬古因度定苏勒图哈喇乌兰固木科布多等处请拨土黙特兵一千毎旗令台吉塔布囊一人率往屯种再遣大臣一员监管时傅尔丹愿往効力
　　谕即令其董事后又屡交附近邉民及发军前赎罪人増垦凡锡济木布隆吉尔阿尔滚固楚等处开渠引水化积沙为沃壤者数百万顷
　　雍正三年
　　谕振武将军穆克登开鄂尔坤图拉一带屯田十年工部侍郎玛尔泰又请拨额塞勒珲城所驻歩兵并发西宁马步兵合二千人赴哈拉该图垦耕从之十三年以定邉将军庆复请拨绿旗兵一百守营绿旗兵及家选兵各二百于鄂尔坤地方择水土佳处开设营田
　　乾隆元年王大臣议鄂尔坤等处地界寛广宜另拨兵三千以庆复原折付军营将军等按地分给每兵丁种二十五亩计可垦田七百余顷明年额驸防凌请以换班绿旗兵六百再拨一千九百前往以一千五百择地屯种以一千分驻塔宻尔鄂尔坤两处防守仓库复经王大臣议定除驻防兵外所需兵千五百名即以绿旗兵六百并罪人一千有余前往开耕不另派兵往二十年大兵进征
　　凖噶尔回部
　　谕先期于额尔齐斯所属驻兵屯田以所得谷粮备往来兵丁之用于是定屯地于伊苏图坚格尔等处移布勒罕兵一千名驻劄鄂伦倬尔照管三十一年
　　谕兆恵度伊犁地方可屯种处预行筹报兆惠因言自巴里坤至济尔玛台济木萨乌噜木齐罗克伦玛纳斯安济海雅尔晶及崆吉斯珠勒都斯等处可耕地段甚多而伊犁附近地方尤有万人耕种之地请因见在回人三十余名量増兵数百分地试种俟有成效时再请増屯乃
　　谕军机大臣酌派内地兵民携籽粮前往照西安屯垦例屯垦二十二年复设塔里雅沁屯田又以亲王成衮札布言派绿旗兵丁及留新回众于吐鲁畨屯田时总督黄廷桂言巴里坤尖山子起至奎苏一带百余里地亩俱经先年开垦旧地宜派甘凉肃三处官兵一千先行疏濬水源俟土膏萌动时分布各兵翻犁试种而兆惠又以乌噜木齐地广而腴又与吐鲁畨相近奏请大兴屯田
　　上谕黄廷桂奏称派兵巴里坤屯田固应及时筹办而乌噜木齐等处亦须渐次开屯其相度水利测騐土脉派兵料理之处仍命黄廷桂详悉具奏并传谕兆恵等留心经画自是筹办屯政多于乌噜木齐矣二十三年雅尔哈善言乌噜木齐等地方如哈喇沙尔地最广海都河水甚足约需兵二千名托克三可得五百兵丁屯种之地其乌噜木齐约需兵丁千名惟辟展鲁克沁与吐鲁畨除官兵回人屯种外因水乏尚无多垦之处今拟于哈喇沙尔派兵二千四百乌噜木齐原派兵五百増派五百托克三量増矣五百辟展仍派兵四百共需兵四千三百携带牛种驰赴开屯其后侍郎永贵又言乌噜木齐地广而荒现在屯田兵三千六百名俟查勘再议托克三余地尽多应再増兵四百哈喇沙尔地广衍应再増兵二千名疏入得
　　防允行是时经理回部大功未竣从前兆估度伊犁
　　情形尚未通行
　　上以伊犁地形较逺于屯政似可缓图惟乌噜木齐及噶尔蔵多尔济逰牧之罗克伦等处亟宜广行开垦以收地利将来由近及逺自可渐通伊犁于是黄廷桂建言乌噜木齐以内如察罕乌苏穆垒一带多系沙碛难于开垦由穆垒至乌噜木齐则旷地最多乃
　　命努三率道员萨瀚前往详勘努三等勘定自穆垒至乌噜木齐有噶尔蔵多尔济游牧之昌吉罗克伦等处可耕地亩十六处计需兵六千八百名绘图呈
　　览旋又言昌吉距乌噜木齐六十余里丈量可垦田八万余亩罗克伦距昌吉四十里丈量可垦田七万余亩宜各驻兵一千五百名更畨开种乃令黄廷桂于内地绿旗兵先派七千续派三千均给农工器具发往越明年总督杨应琚又请于凯旋绿旗兵截留四千増屯特纳格尔昌吉罗克伦三处二十五年
　　特命调巴里坤绿旗兵九百名赴乌噜木齐増屯时安泰奏称屯田以渐开扩自乌噜木齐至罗克伦宜择水土饶裕之处立四村庄每庄屯兵八百叅赞大臣阿桂亦奏称伊犁河以南之海努克与固勒扎绵亘百里水土沃衍宜即于此处度形势分立村庄先行屯种而副都统伊柱遂领回民三百余人驰赴伊犁率官兵驻劄海努克经理沟渠安设村堡盖是时回部全定屯政自近及逺已由乌噜木齐直通伊犁矣于是防赞大臣舒赫徳请因伊犁见屯回民三千再派五百令挈眷前往阿桂亦请再派回民二百名绿旗兵九百名陆续遣送其河以南之海努克筑城屯回民三百察罕乌苏筑城屯绿旗兵一千河北之固勒扎筑一大城为总滙凡驻劄大臣公署及仓库咸隶焉二十六年安泰请以辟展哈喇和卓托克三三处屯兵止留六百名见地屯种其余悉拨往伊犁其空出地亩另招回人承佃输租是年安泰又请设玛纳斯库尔喀喇乌苏晶河等处屯田其后又以亲王成衮扎布言派乌里雅苏台緑旗兵一百名赴科布多屯田又移罗克伦兵丁六百名屯田于呼图拜时乌噜木齐屯田五处比嵗丰盈安泰请以见驻緑旗兵三千以一千屯田二千差操互相更换
　　上以千人屯田势必不敷乃令兵丁有愿挈眷居住及内地民人思往立业者着杨应琚分给田亩籽种妥协安插应琚言巴里坤广衍腴饶除兵丁屯种外应请招商民认垦按限陞科二十七年以侍郎旌额理言将发遣乌噜木齐流犯人给屯田二十五亩携家眷者额外给地五亩与兵丁一体输租时叶尔羌回人移居伊犁者前后共三百二十四户合经制屯种回人一千户防赞大臣阿桂乃别老弱不能屯田者七十四户交伯克养赡其年力精壮者定为一千二百五十户分驻伊犁河之南北两岸屯庄相望在河南者则于霍济格尔巴克编设一屯安置八十户海努克编设一屯安置七十户其余俱屯河北固勒扎等处二十九年将军明瑞言日前迁来伊犁回人惟于巴尔托辉筑一小城仍于河北固勒扎内总滙今回民俱称巴尔托辉泉甘土肥自愿出力筑一大城移驻屯垦若如所请将回人稍迁迤西可空出摩垓图阿里玛两处水泉为满洲兵屯田之用又续请各回城再添回民二千赴伊犁屯田俱从之是嵗甘肃皋兰等二十二州县均有被灾之处
　　上以縁邉瘠土之民生计殊艰年来新疆屯政屡丰并
　　无旱潦之虞
　　谕杨应琚于接壤居民有愿往者量道里近便开导抚绥迁移新屯于肃州敦煌招民七十余户给车辆解送越明年又于肃州招民八百余户髙台县招民四百余户随移文于呼图拜邉城昌吉罗克伦等处驻劄大臣择膏腴地分给安种【按二十六年应琚招来肃州安西髙台贫民往乌噜木齐者三百户又续报河西一带愿往乌噜木齐者数百户又报招获民人往巴里坤者首先二十七户续招三十九户时有山西临晋县民卢文忠率家人自备资斧呈请往耕应琚奏闻　　上赏给监生顶带以示鼔舞】时应琚又请添兵加垦巴里坤地亩又言巴里坤迤西之穆垒直接乌噜木齐新屯之特讷格尔中间计有十余处泉水畅流可垦上腴地数十万亩请招就近无业贫民照例给车辆口粮资送屯垦其特讷格尔并设官兵驻劄是年开塔尔巴哈台地屯田于雅尔玉勒两处筑城驻兵一千五百【谨按新疆泉甘土肥不减内地　　皇上安抚尽善凡驻防官兵现屯回民及新招民众莫不视为乐土其于各村堡嵗收逐年造册题奏　　上视所获多寡军民赏给官吏议叙屯政之行式廓无外已】三十六年土尔扈特汗乌巴什率全部来归因
　　命舒赫徳代伊勒图为将军驻伊犁安辑新附之众授之牧地其部众量地分编安屯教耕三十七年陜甘总督文绶奏新疆屯田虽已广辟而余地尚多必须广为招徕因条具五事一招新疆商贾佣工之人就近认垦以省咨送一指明新疆地名道里情形晓谕户民以期乐从一嘉峪闗靖毎日辰开酉闭以便商民一乌噜木齐大路数丈请修治寛阔以利行旅一安西沟渠应疏濬畅流以益灌溉
　　谕下廷臣集议施行三十八年伊犁客民四十八户呈请入屯田户籍开屯西河湾等处经将军舒赫徳题请因议每户给地三十亩愿多者聴初垦时官借籽种分年完项以次酌定科则三十九年乌噜木齐续垦地成熟奏请陞科【三十二年至三十七年兵民所垦地已陞科至是以总督勒尔谨于三十四年请拨遣犯百三十户垦地已届六年故请入额陞科】四十年以伊勒图奏令塔尔巴哈台等处绿营屯田及办事大臣按照地方情形仿伊犁乌噜木齐等处议定分数分别办理其巴里坤哈宻遣犯种地交粮亦准照该处兵丁一例劝惩是年巴里坤报续招民户垦地三千亩四十一年两金川荡平将军阿桂奏请于金川地方设镇安屯凡兵丁有愿携眷者初至垦种于应得钱粮外赏给盐菜口粮四十二年四川总督文绶疏定绿旗兵擕眷逺徙应使其眷属均有所资合力耕作方于屯政有禆请按各家属名口酌借口粮由屯员按月支给俟成熟徴还报部从之四十三年文绶又以四川省携眷屯丁所种新疆地亩瘠薄请照民户例每丁给地三十亩【乌噜木齐兵丁例毎丁三十亩】各给牛一农具一并借给口粮寻将军特成额又奏准每兵所种三十亩地内以二十亩供赋十亩给兵眷飬赡以继月饷盐米之不足四十八年总督福康安奏降畨戎噶阿甲等自四十一年投诚安插美诺等屯种计千四百十三户至四十七年例应起科请照汉牛降畨例每户征杂粮二斗一升八勺五杪从之













　　皇朝通志卷九十二
　　钦定四库全书
　　皇朝通志卷九十三
　　食货畧【十三】
　　市易
　　【臣】等谨按我
　　朝市易之政近自直省都防逺及外藩重洋靡不各有定制永昭法守逮自西陲底定归附益广度地开防因中设市其通商惠工柔逺能迩之规实足为百代之良法岂若汉唐以来补偏救经理一时者之所为粤稽郑志所载平准均输乃汉武时权宜之术自后汉章帝时仆射朱晖已议其失且郑志所载亦止武帝章帝二事其非经常之制可知我
　　国家藏富于民盈宁乐利家给人足其立纲陈纪皆准理酌宜以便民为重逈非置平准于京师笼天下之货物者可比谨于篇目改书市易而以市舶互市附焉
　　顺治二年
　　上谕江宁苏杭各处织造市卖防縀务寛长精宻毋短窄松薄致民间徒费钱财无禆实用并禁止各庄头采买
　　刍粮勒价强买之六年
　　敕令东来卖参人役止许在京均平易市不得遣往别省滋事【按元年令该商于南京扬州济宁临清四处开市后以扰累地方官民商贾故有是　　　命】又严禁王府商人旗下庄头人役等霸占集埸出外贸易及短价掯买之
　　康熙初民间有指称王贝勒辅政大臣名色据闗津肆行者
　　上饬地方官缉拏续定包衣下人王贝勒贝子公大臣家人霸占闗津生理及王大臣以下各官以银借贷居民指名贸易及据闗口市场者罪例时尚孔逆藩所属多有霸占广东私市者十九年令该管官清厘其有霸占私税者罪之二十四年以光禄寺估计物价头绪繁多
　　令凡应买各物俱照时价估计定为条欵嗣又以核减太
　　多恐累商户
　　谕大学士等再行斟酌随时估计四十三年革除直省私
　　设牙行
　　敕户部造铁斛升斗颁行天下先是湖广道御史郝浴言官吏采买军需往往层扣户侵名为市易实系里摊请行严禁至五十九年吏科给事中纪遴宜又言河工所需物料任河防采买差役不无借端扰累嗣后凡置办工料请饬河防协同地方官平价购买并从之
　　雍正六年
　　谕向来采办军需有司往往虚耗国帑派累民间节经降防严行禁饬令照时价购办又恐承办官预留为将来核减之地稍借民力以助公事是以特令核定折中价值倘时直可减即为节省或定价不敷据实奏明此后再有克扣短发侵蚀之一经题防即核明克扣之数先动军需银两另委贤员如数找给百姓仍将该员治罪勒限追完九年以总督鄂尔泰言
　　敕各省文武官所有赏给兵营生息银两毋得占百姓行业或重利放债与商贾小民争利时京师钱价昻贵上言者谓商贾贩运出京及囤积居竒所致乃于八旗五城设官局兊换以平市价又淮安板闸地方向有豪民开立写船保载牙行勒索行旅十三年
　　敕该督抚严行禁止布政使不得滥给牙帖其他处闗口有似此者亦一体禁缉又禁河工运装工料封阻客船
　　及采办诸物短价累民之
　　乾隆元年禁商人増长物价巧取兵丁营运银两二年复申饬居竒勒价之禁是年严牙行侵吞商客资本之禁令地方官于牙行领帖时取具保隣甘结不得滥行给发四年以直省牙行嵗増
　　诏令各督抚严加核实于是定牙行之例凡铺户拖欠商本追缴本牙行帖勒令铺户清完其不足之项牙行赔补如牙行侵蚀者并责互保牙行摊赔【旧例仍充经纪取同牙行互保一人出具殷实良民互结】至于以后客之货挪补前客之欠移弱客之货代偿强客之欠准互保先行举首免其治罪容者责令分赔其牙行内同事人侵吞客本均律以牙行侵吞之例寻又奉
　　防外省衙门书役多有更名揑姓兼充牙行交部定例治罪地方官失察徇纵亦均论罪五年定各省开报物料价值之例又増宁夏采买粮食价值七年于京城立钱牙以平钱价【按此条互见钱币门】又令将平粜钱文照市价酌减易银【互见钱币门】又定额解京局铜铅及嵗贡物料皆随时増直盐务额引亦随时拨济按地行销
　　互市市舶之制
　　顺治二年
</div>
    <div class="pagination">
<a href="皇朝通志_page173.html">上一页</a><span>...</span><a href="皇朝通志_page169.html">169</a><a href="皇朝通志_page170.html">170</a><a href="皇朝通志_page171.html">171</a><a href="皇朝通志_page172.html">172</a><a href="皇朝通志_page173.html">173</a><span class="current-page">174</span><a href="皇朝通志_page175.html">175</a><a href="皇朝通志_page176.html">176</a><a href="皇朝通志_page177.html">177</a><a href="皇朝通志_page178.html">178</a><a href="皇朝通志_page179.html">179</a><span>...</span><a href="皇朝通志_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
