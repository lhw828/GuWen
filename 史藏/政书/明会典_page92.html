<!DOCTYPE html>
<html>
<head>
    <meta charset="UTF-8">
    <title>明会典 - 第 92 页/共 281 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会典 - 第 92 页/共 281 页</h1>
    <div class="content">



　　明防典卷四十五
　　钦定四库全书
　　明防典卷四十六
　　礼部五
　　册立二
　　皇太子册立仪
　　洪武初定
　　册立
　　前一日内使监官陈御座香案于奉天殿如常仪尚宝司设宝案于御座前侍仪司设诏书案于宝案之前册案宝案于殿中册案在东宝案在西册宝亭一座于丹陛之东皇太子拜位于丹陛上及御座前俱北向受册宝官位于殿上皇太子拜位之东西向读册宝官位于授册宝官之北西向捧进册宝官位于读册宝官之南西向受册宝内使二人位于殿上皇太子拜位之西册宝亭内官八人位于丹陛册宝亭之东设承制官承制位于殿内之西宣制位于殿门外东北捧诏官位于殿内之东内赞二人位于殿内皇太子拜位之北东西相向赞礼二人位于丹陛上之南东西相向知班二人位于丹墀中文武官侍立位之南纠仪御史二人位于知班之北俱东西相向文武百官齐班位于午门外之东西北上文官侍立位于文楼之北西向武官侍立位于武楼之北东向使臣僧道耆老侍立位于文官侍立位之南俱西向殿前班指挥司官三人位于丹陛之西东向宣徽院官三人位于丹陛之东西向侍从班起居注给事中殿中侍御史侍仪使尚寳卿侍立位于殿之东侍从班武官指挥使侍立位于殿上之西拱卫司官二人侍立位于殿中门之左右典牧官二人位于仗马之南宿卫镇抚二人位于丹墀阶前东西相向护衞百戸二十四人位于宿衞镇抚之南稍后东西相向护衞千戸八人位于殿东西门之左右将军二人位于殿上前将军四人位于丹陛之四隅俱东西相向将军六人位于奉天殿门之左右将军六人位于奉天门之左右鸣鞭四人位于丹陛之南北向引文武官舎人四人位于文武官侍立位之北稍后东西相向引使臣僧道耆老舎人二人位于引文官舎人之下礼部官同内使监官安奉诏书于殿内案上及于册寳亭中匣盝内取册宝置于殿内册宝案上册在前宝在后内使舁册宝亭就位礼部官以付内使监官守护其日清晨皷初严金吾卫陈甲士于午门外之东西旗仗于奉天门外之东西拱卫司陈仪仗于丹陛之东西及丹墀之东西陈车辂于文武楼之南典牧官陈仗马于车辂之南虎豹于奉天门外和声郎入陈乐于丹墀之南所司备皷乐仪卫备仪仗于奉天门外伺候迎送册宝至东宫文武百官各具朝服执事者俱入就位鼓次严百官齐班于午门外尚宝卿侍从侍卫官各服器服俱诣谨身殿奉迎皷三严侍仪奏中严御用监官奏请上御谨身殿具衮冕启请皇太子于奉天门具冕服引班引百官使客僧道耆老等俱入侍立位侍仪奏外办上御舆以出尚宝卿捧宝及侍仪导从警跸如常仪仗动大乐皷吹振作陞座乐止将军卷帘尚宝卿以宝置于案鸣鞭报时讫引进四人引皇太子入奉天东门乐作陞自东阶由东门入引进立于门外内賛接引至丹陛拜位引礼分立于左右乐止捧受册寳内使由西陛升俱入就丹陛立位知班于丹墀中唱班齐賛礼于丹陛上唱鞠躬乐作皇太子再拜兴平身乐止内赞唱承制官稍前承制官前立于殿西内赞唱跪承制官跪承制讫由殿中门出立于门外称有制赞礼唱跪皇太子跪宣制云册长子某为皇太子毕賛礼唱俯伏兴平身承制官由殿西门入跪于殿西云传制毕复位賛礼賛鞠躬乐作皇太子鞠躬再拜兴平身乐止赞礼唱行册礼引礼引皇太子由殿东门入乐作引礼立于门外内赞接引至御座前拜位乐止内赞唱跪皇太子跪唱受册宝捧册宝官于案前跪捧册授读册宝官内赞唱读册读册宝官跪读册讫以册授丞相丞相搢笏受册内賛唱搢圭皇太子搢圭唱授册丞相以册跪授于皇太子捧受册宝内使跪于皇太子西捧册兴立于皇太子西捧册宝官又于案前跪捧宝授读册宝官内赞唱读宝读册宝官跪读宝讫以宝授丞相丞相受宝跪授于皇太子捧受册宝内使跪于皇太子西捧宝兴立于捧册内使之下内赞唱出圭皇太子出圭唱俯伏兴平身皇太子俯伏兴平身唱复位引皇太子出乐作内使捧册宝前导出至殿东门引礼引皇太子复位乐止内使以册宝置于册宝亭盝匣中退立于丹陛之东赞礼赞鞠躬拜乐作皇太子四拜兴平身乐止内使舁册宝亭前行引礼导皇太子由东阶降乐作出奉天门乐止引礼引皇太子诣东耳房伺于中宫行礼内使舁册宝亭东门出至西道仪仗鼓吹前迎百官迎送至东宫安奉册宝于殿内初皇太子降阶礼部尚书跪奏用宝诣案捧诏书尚宝卿用宝以诏书置于案礼部尚书于殿西跪奏云捧诏赴午门开读兴捧诏官捧诏由中门出乐作降自中陛引礼引文武官迎诏书出奉天门乐止开读于午门外讫百官迎诏至中书省颁行执事入报侍仪奏礼毕鸣鞭上兴乐作还宫乐止
　　皇太子朝谢中宫
　　受册之日内使监官陈设皇后御座于中宫殿上皇太子拜位于殿庭正中及御座前内赞二人位于殿上拜位之东西司赞二人位于丹墀拜位之东西陈设仪仗于殿庭之东西擎执于殿上之左右乐工陈乐于殿庭之南皇太子于奉天殿受册毕司賔引皇太子具冕服至中宫外门东向立内使监官啓闻皇后首饰祎衣出殿乐作陞御座乐止司賔引皇太子由东阶升乐作就丹墀拜位乐止司賔分立于前司赞唱鞠躬拜乐作皇太子四拜兴平身乐止司賔引皇太子由殿东门入乐作至殿上拜位乐止内赞唱跪皇太子跪恭谢曰小子某兹受册命谨诣母后殿下恭谢谢毕内赞唱俯伏兴皇太子俯伏兴平身司賔引皇太子由殿东门出乐作复位乐止司赞唱鞠躬拜乐作皇太子四拜乐止司賔唱礼毕内使监官啓礼毕皇后兴乐作还宫乐止内官引皇太子出
　　诸王贺东宫
　　皇太子受册之日内使监官设皇太子座于东宫侍仪司设诸王拜位于殿庭阶上及殿上正中赞礼二人位于殿庭王拜位之东西内赞二人位于殿内王拜位之东西文武官侍立位于殿庭之东西将军六人位于殿门之左右拱衞司设仪仗于殿庭之左右乐工设乐于宫门之外伺皇太子于中宫行礼毕引礼引诸王便服至东宫门外西向立引进引皇太子便服出宫乐作陞殿乐止引礼引诸王由东阶陞乐作至殿庭阶上拜位乐止賛礼唱鞠躬拜乐作诸王鞠躬四拜兴平身乐止引礼引诸王居长者由殿东门入乐作引礼拜于门外内賛接引至殿内拜位乐止内賛賛礼同唱跪诸王皆跪长王恭贺曰小弟某兹遇长兄皇太子荣膺册宝不胜忻忭之至谨率诸弟诣殿下称贺贺毕内賛賛礼同唱俯伏兴平身引礼引长王由殿东门出乐作复位乐止賛礼唱鞠躬拜乐作诸王鞠躬四拜兴平身乐止唱礼毕引进啓礼毕皇太子兴乐作还宫乐止引进引诸王以次出
　　诸王贺中宫
　　皇太子受册之日内使监官陈设皇后御座于中宫殿上诸王拜位于殿庭正中及御座前内賛二人位于殿上拜位之东西司赞二人位于诸王丹墀拜位之东西设仪仗于殿庭之东西擎执于殿上之左右乐工陈乐于宫门外诸王于东宫行贺礼毕司賔引诸王具冕服至中宫外门东向立内使监官啓闻皇后首饰祎衣出殿乐作陞御座乐止司賔引诸王由东阶升乐作入就丹墀拜位乐止司賛唱鞠躬拜乐作诸王鞠躬四拜兴平身乐止司賔引诸王居长者由殿东门外入乐作至殿上拜位乐止内賛司賛同唱跪诸王皆跪长王恭贺曰小子某兹遇长兄皇太子荣膺册宝不胜庆谨率诸弟诣母后殿下恭贺贺毕内賛司賛同唱俯伏兴平身诸王俯伏兴平身司賔引长王由殿东门出乐作复位乐止司賛唱鞠躬拜乐作诸王鞠躬四拜兴平身乐止司賔唱礼毕内使监官啓礼毕皇后兴乐作还宫乐止内官引诸王以次出
　　百官进庆贺表笺
　　与进贺中宫受册表笺仪同
　　百官进庆贺东宫笺
　　前期内使监官陈设皇太子位于东宫正殿如常仪侍仪司设笺案位于殿下及殿上正中文武官拜位于殿下文东武西异位重行北向设宣笺官位于殿下笺案之西展笺官位于宣笺官之下知班二人位于文武官拜位之北賛礼二人位于知班之北内賛二人位于殿上引文武班舍人四人位于文武班之北稍后俱东西相向是日宿衞陈兵仗于东宫外门之东西陈旗仗于中门外东西相向将军六人于殿门之东西拱衞司陈仪仗于殿庭阶上下之东西和声陈乐于文武官拜位之南内使擎执于殿上之左右文武官进笺至午门前礼部官以笺函置于案舍人举入东宫门外恭行礼文武官于奉天殿行贺礼毕常服诣东宫文东武西分立于门外受笺官賛礼等执事各就位引进啓外备皇太子常服出宫至殿门乐作陞殿乐止舍人举笺案入宣笺官展笺官押案置于庭各就位引班引文武官亦入就位知班唱班齐賛礼唱鞠躬拜乐作丞相以下皆鞠躬四拜兴平身乐止賛礼唱进笺受笺官进至案之东北引班引丞相至案前丞相跪捧笺兴与宣笺官展笺官由西陛升西门入至殿内置于案退立于殿南正中内賛唱跪賛礼唱众官皆跪丞相与众官皆跪内賛唱宣笺宣笺官诣案前取笺跪宣于殿西展笺官同跪展笺宣毕俯伏兴退立于西展笺官以笺复置于案退立于西内賛賛礼同唱俯伏兴丞相与百官皆俯伏兴平身丞相与宣笺官展笺官由殿西门出西陛降复位賛礼唱鞠躬拜乐作丞相以下皆鞠躬四拜兴平身乐止賛礼唱礼毕引进啓礼毕舍人举笺案出皇太子兴乐作还宫乐止百官以次出
　　内外命妇庆贺中宫
　　至日司賔引内外命妇各服其服伺于中宫门外之左右伺皇太子入行朝谢毕内使监官啓闻司賔二人先引外命妇由西门入序立于庭中左右二人引内命妇入就拜位司賛唱班齐拜乐作内命妇以下皆四拜兴乐止司賔引班首由西阶陞西门入乐作至御座前乐止内賛司賛同唱跪班首以下皆跪班首称某封某妾某等兹遇皇太子荣膺册命恭诣皇后殿下称贺贺毕内賛司賛同唱兴班首以下皆兴司賔引班首由西门出西陛降复位司賛唱拜乐作班首以下皆四拜兴乐止司賔二人引外命妇入就拜位賛拜乐作班首以下皆四拜兴乐止司賔引班首由西陛陞西门入乐作至御座前乐止内賛司賛同唱跪班首以下皆跪班首称贺曰妾某氏等兹遇皇太子荣膺册命恭诣皇后殿下称贺贺毕内賛司賛同唱兴班首以下皆兴司賔引班首由西门出西陛降司賛唱拜乐作班首以下皆四拜兴乐止司賔唱礼毕皇后兴乐作还宫乐止命妇以次出皇太子择日恭谒太庙
　　永乐二年续定
　　册立
　　先期三日斋戒遣官祭告天地宗庙用香帛酒酺行一献礼前一日礼部同鸿胪寺官设诏案于奉天殿中设节册宝案于诏案之南节中册东寳西各以次陈列设册宝防舆于丹陛之东尚宝司设宝案锦衣卫设卤簿仪仗教坊司设中和韶乐如常仪至日鸿胪寺设皇太子拜位于丹陛正中设持节等官拜位于丹墀内引礼请皇太子具冕服于文楼下以俟上服衮冕御华盖殿翰林院官捧诏尚宝司官用宝讫礼部官捧置于案执事官行五拜礼毕鸿胪寺官奏请陞殿导驾官前导乐作上御奉天殿乐止尚宝司官以宝置于案鸣鞭文武百官朝服行叩头礼侍班引礼官六人导皇太子由东阶陞至丹陛賛就位持节等官各就丹墀拜位賛鞠躬乐作四拜乐止传制官跪奏传制俯伏兴由左门出西向立称有制賛礼賛跪皇太子及持节等官皆跪宣制讫賛俯伏兴平身引礼导皇太子由殿东门入至册宝案前内賛賛跪賛宣册授册官跪捧册授宣册官宣册官立宣于皇太子之右宣讫賛搢圭賛授册捧册官捧册授皇太子受讫以授内侍内侍跪受立于西賛授宝一如授册仪賛出圭俯伏兴平身賛复位引礼导皇太子由殿东门出就位内侍捧册寳前导置防舆内賛賛鞠躬乐作四拜乐止执事者各舁册寳以次前行引礼导皇太子由东阶降持节等官随乐作至奉天门乐止用仪仗皷乐迎册宝至文华殿行礼毕持节官持节复命是日礼部官节册宝啓行毕奉诏书至承天门开读颁行天下
　　谒庙谢恩
　　皇太子受册寳毕具冕服仪仗引礼导引诣太庙行谒告礼如常仪礼毕释服引礼导引至左顺门具冕服谢恩上具皮弁服御奉天殿引礼导皇太子至上前谢恩乐作行八拜礼毕乐止导还至右顺门内官导诣内殿前皇后服燕居冠服陞内殿皇太子于内殿丹陛行八拜礼毕
　　亲王见东宫
　　先是内官设皇太子座于文华殿鸿胪寺设亲王世子郡王拜位于殿陛上教坊司设乐锦衣卫设仪仗亲王世子郡王贺中宫礼毕引礼导亲王世子郡王具冕服其未冕者便服序列于文华殿门外以俟导引官导皇太子冕服陞座引礼导亲王世子郡王由东阶陞就殿陛上拜位賛鞠躬四拜賛跪鸿胪寺官一人诣殿门外正中跪致词曰某王某等兹遇皇太子殿下荣膺册命礼当庆贺致词毕賛俯伏兴四拜皇太子驾兴亲王世子及郡王以次而出是日皇太子诣武英殿见诸叔行家人礼四拜诸叔西向坐受见诸兄行家人礼二拜诸兄西向立受
　　庆贺
　　次日文武百官进表笺庆贺如常仪
　　永乐二十二年册立
　　乐设而不作明日奉先殿行礼毕仍诣几筵谒告如常仪
　　宣德二年续定
　　祭告
　　前期祭告天地宗庙社稷
　　册立
　　前期鸿胪寺锦衣衞陈设如常仪上服皮弁服御华葢殿执事官行五拜叩头礼毕鸿胪寺官请陞殿导驾官前导上陞座尚宝司以宝置于案鸣鞭文武百官具朝服行叩头礼左右侍班引礼引正副使入就拜位賛四拜传制官跪奏传制俯伏兴执事官举节册寳案由殿左门出置御道中传制官由左门出称有制賛正副使跪制曰某年某月某日册立长子某为皇太子命卿等持节行礼賛俯伏兴又四拜礼毕执事官举节册寳置于防舆中黄葢送至左顺门外正副使朝北立内官捧节册宝由正门入至文华殿内使引皇太子出迎至文华殿内官以节册寳置于案内賛賛四拜賛宣册賛诣册案前賛跪宣册内官立宣讫賛授册捧册内官以册授皇太子受讫以册授内侍内侍跪受立于西賛受寳捧寳内官授宝如授册之仪賛俯伏兴平身复位賛四拜礼毕内官持节由正门出至左顺门外以节授正副使报礼毕正副使得报持节复命
　　颁诏
　　鸿胪寺官册命行即设诏案于奉天殿中唱颁诏翰林院官以诏授礼部官置于案奉迎至承天门开读如常仪
　　谒告谢恩
　　皇太子受册宝毕内侍引诣奉先殿谒告如常仪谒告毕内侍引皇太子诣皇太后前行八拜礼次诣上前皇后前皆行八拜礼又诣皇妃前行四拜礼毕回宫
　　庆贺
　　次日文武百官具朝服上表贺陈设如常仪上具衮冕御华葢殿亲王先行八拜礼贺次执事官行五拜叩头礼毕鸿胪寺奏请陞殿导驾官前导进表行礼如正旦仪亲王于上前行贺礼毕次诣内殿皇太后前贺行八拜礼毕诣皇后前贺行八拜礼毕又诣皇妃前贺行四拜礼皇太后礼服陞内殿受内外命妇贺礼外命妇进表陈设如常仪皇后礼服陞内殿受内外命妇贺礼外命妇进笺陈设如常仪皇妃礼服于宫中受内外命妇贺礼外命妇进笺陈设如常仪文武百官进笺贺皇太子陈设如常仪
　　皇太子妃册立仪
　　永乐二年定
　　前一日内官设节册案于东宫内殿设香案于其南女乐于内殿设仪仗如常仪设内賛引礼女官各二人至日持节正副使等官捧皇太子妃节册至左顺门以节册授内官徃行礼北向立俟报内官持节册由正门入将至内引礼请皇太子妃具礼服宫人执扇从衞引賛导妃降自东阶出迎于宫门外比至皇太子妃随至拜位内官置节册于案内賛賛四拜賛宣册賛跪女官捧册立宣于皇太子妃之左宣毕内賛賛授册賛搢圭女官取册授皇太子妃皇太子妃受讫以授女官女官跪受于皇太子妃之右内賛賛出圭賛兴賛四拜礼毕内官持节出皇太子妃送出宫门外内官报正副使礼毕正副使复命皇太子妃乃具礼服诣奉先殿行谒告礼如常仪礼毕女官导诣宫门俟上具皮弁服皇后燕居冠服陞座女官导妃就内殿行八拜礼毕出
　　永乐二十二年册立
　　乐设而不作节册至引賛賛妃就拜位宣册授册毕行四拜礼奉先殿谒告毕诣几筵行谒告礼如常仪皇帝皇后前谢恩礼毕诣皇妃前行四拜礼还宫诣皇太子前行四拜礼毕导陞座侍卫如常仪王妃公主郡主及宫人女官应贺者于丹墀内行四拜礼毕各退









　　明防典卷四十六
<史部,政书类,通制之属,明会典>
　　钦定四库全书
　　明防典卷四十七
　　礼部六
　　册立三
　　亲王册立仪
　　洪武三年定
　　受册宝
　　前期择日奏告太庙至日设宝册案五座于殿中宝册亭十座于丹陛上之东皇太子侍立位于御座之东诸王拜位于丹陛上及御座前俱北靣其余陈设侍卫执事俱与册东宫仪同是日早百执事各就位鼓三严侍仪奏中严皇帝于谨身殿具衮冕皇太子于奉天门具衮服亲王各具九章冕服引班分引文武百官入侍立位侍仪版奏外办皇帝出御奉天殿尚寳卿捧寳及导从奏乐如常仪鸣鞭司晨报时讫引进四人引皇太子引礼四人引亲王俱由奉天门东入乐作陞自东陛皇太子由殿东门入引进立于门外内賛接引至侍立位亲王入至丹墀拜位引礼分立于左右乐止捧受册宝内使由西陛陞俱入就丹陛立位知班于丹墀中唱班齐賛礼于丹陛上賛鞠躬乐作再拜乐止内賛賛承制官跪承制讫由殿中门出立于中门外称有制賛礼賛亲王皆跪宣制云封皇子某为某王某为某王皇从孙某为某王毕賛诸王皆俯伏兴承制官由殿西门入跪于殿西云传制毕复位賛礼賛诸王鞠躬乐作再拜乐止賛礼賛行礼引礼引秦王由殿东门入乐作引礼立于门外内賛接引秦王入至御座前拜位乐止内赞赞跪赞授册宝捧册宝官于案前跪捧册授读册官内赞赞读册读册官跪读册讫以册授丞相丞相搢笏受册内赞赞搢圭赞受册丞相以册跪授秦王捧受册宝内使跪于王西捧册兴立于王西捧册宝官又于案前跪捧宝授读宝官内赞赞读宝官跪读宝讫以宝授丞相丞相捧宝跪授秦王捧受册宝内使跪于秦王西捧宝兴立于捧册内使之下内赞赞出圭俯伏兴赞复位引礼引秦王出乐作内使捧册宝前导出至殿东门引礼引秦王复位乐止内使以册宝置于册宝亭盝匣中退立于丹陛之东引进引以次诸王俱入殿受册宝并内使捧受皆如上仪毕赞礼赞秦王以下皆鞠躬乐作四拜乐止内使轝亲王五位册宝亭前行引礼导王俱由东阶降乐作奉迎册宝官奉迎出奉天门东乐止时齐潭赵鲁四王年防遣官赍册宝授之其仪内赞赞承制官稍前丞相前立于殿西内赞赞丞相跪承制讫读册宝官轝四王册宝俱由中门出内使轝册宝亭至丹陛中读册读宝官以册宝置于盝匣中执事轝册宝亭前行授册宝官丞相一同由中陛降读册宝官由西门入殿复位捧受册宝内使四人由西陛降从丞相由丹陛转谨身殿之东进至王宫门外册宝亭暂驻于门外正中内使监官出迎于册宝亭西南跪东北向授册宝丞相东北立西南向称有制宣制曰封皇子某为某王某为某王毕授册宝官丞相出内使监官迎册宝入宫中授册宝官丞相由王宫门出至奉天殿前丹墀西转由西陛陞自西门入殿跪云宣制讫俯伏兴引礼官引靖江王至御座前跪受册宝出复位四拜由东陛降奉迎册宝出奉天东门并如秦晋等仪礼部尚书跪奏诏书用宝诣案捧诏书尚宝卿用宝以诏书置于案礼部尚书跪奏捧诏赴午门开读兴捧诏由中门出乐作降自中陛授册宝丞相等官由西门出降自西阶文武百官迎诏书开读于午门外颁行俱如常仪侍仪奏礼毕鸣鞭皇帝兴乐作还宫引进入东门至殿上导皇太子出乐止
　　奉安册宝
　　是日所司备鼓乐仪卫备仪仗于奉天门西右顺门东俟亲王受册宝毕出至奉天门引礼引亲王诣东耳房伺于中宫行礼内使轝册宝亭东门出由西道仪仗鼓吹前行送至亲王殿各以序奉安于殿内
　　年防亲王受册宝
　　受册之日内使监官陈设香案于内殿正中设保抱抱王受册位于香案之南设授册宝内使监官位于香案之东捧受册内使位于保抱抱王受册位之西捧受宝内使位于捧受册内使之南司赞二人位于保抱抱王受册位之东西丞相奉迎册宝至王宫门外内使监官跪听制讫丞相出内使监官迎册宝亭入宫中置于香案之北保抱抱王由东门入乐作至香案前受册位北面立乐止司赞赞行册礼内使监官前立称有制内赞赞保抱抱王皆跪内使监官宣制曰今封皇子某为某王某为某王毕内赞赞保抱抱王兴继赞授册宝司賔引保抱一人抱王前立授册宝监官诣案取册捧授于保抱保抱受册以授于捧受册内使内使跪于保抱之左受册兴退立于西授册宝监官又诣案取宝捧授于保抱保抱受宝以授于捧受宝内使内使跪于保抱之左受宝兴退立于西以次受册宝皆如上仪内赞赞礼毕乐作司賔引保抱抱王退乐止执事各以册宝奉置亭中
　　朝谢中宫
　　与皇太子受册朝谢仪同
　　谢东宫
　　亲王受册之日内使监官陈设皇太子座于东宫侍仪司设亲王拜位于殿庭阶上及殿上正中赞礼二人位于殿庭王拜位之东西内赞二人位于殿内王拜位之东西文武官侍立位于殿庭东西将军六人位于殿门之左右拱卫司设仪仗于殿庭之左右乐工设乐于宫门之外亲王于中宫行礼毕引礼引亲王便服至东宫门外西向立引进引皇太子便服出宫乐作陞殿乐止引礼引诸王由东阶陞乐作至殿庭阶上拜位乐止赞礼唱鞠躬乐作四拜乐止引礼引秦王由殿东门入乐作引礼立于门外内赞接引秦王至殿内拜位乐止内赞赞礼同唱跪秦王以下皆跪秦王恭谢曰小弟某等兹受封册谨诣皇太子长兄殿下恭谢谢毕内赞赞礼同唱俯伏兴平身引礼引秦王由东门出乐作复位乐止赞礼唱鞠躬拜乐作四拜乐止赞礼唱礼毕引进啓礼毕皇太子兴乐作还宫乐止引进引亲王以次出
　　亲王自行贺及百官贺诸王
　　亲王受册之日仪卫司于西宫亲王殿依亲王长防陈设座位侍仪司设文武官陪立位于殿庭之东西拜位于庭中文东武西内赞二人位于殿内东西相向拱卫司陈设亲王仪仗于殿前之东西乐工陈乐于殿庭之南赞礼赞各就位亲王于东宫行礼毕引礼引亲王便服入殿门乐作陞座乐止文武官入立于殿庭之东西引礼引晋王以下诣秦王前行礼赞礼唱鞠躬晋王以下皆鞠躬乐作四拜乐止引礼引以次亲王行礼皆如贺秦王仪赞礼唱礼毕引礼引文武官入就拜位赞礼唱鞠躬乐作四拜乐止引礼引丞相由西门入引礼立于门外丞相至殿上拜位内赞赞礼同唱跪丞相及庭中文武官皆跪丞相称贺曰某官某等兹遇亲王殿下荣膺册宝封建礼成无任忻忭之至贺毕内赞赞礼同唱俯伏丞相及庭中文武官皆俯伏兴平身丞相出引礼引复位赞礼唱鞠躬乐作四拜乐止赞礼唱礼毕内赞啓礼毕亲王兴乐作出殿门乐止引礼引文武官以次出
　　百官称贺上表笺
　　亲王受册宝礼既毕至晩内使监于奉天殿陈设御座香案尚宝司设宝案于香案之北侍仪司设表案位于香案之北侍仪司设表案位于香案之南又设表笺案位于丹墀北之正中设皇太子拜位于丹陛上御前正中亲王陪拜位各以长防序于皇太子拜位之南设文官起居位于丹墀之东南西向武官起居位于丹墀之西南东向文官拜位于丹墀中之东北每等异位重行北向西上武官拜位于丹墀中之西北每等异位重行北向东上殿前班诸执事起居位于武官起居位之北东向侍从班诸执事起居位于文官起居位之北西向殿前班指挥司官三员侍立位于丹陛上之西东向光禄寺官三员侍立位于丹陛上之东西向侍从班文官立位于殿上之东侍从班武官立位于殿上之西拱衞司二员侍立位于殿中门之左右典牧所官二员侍立位于仗马之前东西相向受笺内使监官一员位于丹墀表案之东西向宣表官一员展表官二员位于丹墀表笺案之西东向紏仪御史二人位于展表官之南东西相向内赞二员位于殿上东西相向典仪二人位于丹陛上之南东西相向知班二人位于文武官拜位之北东西相向通赞赞礼二人位于知班之北东西相向通赞在西赞礼在东引文武班舍人四人位于文武官拜位之北稍后东西相向引殿前班舍人二人位于引武班之南东向轝表案舍人二人于引文班之南西向宿卫镇抚二人位于丹陛东西阶下东西相向防卫百户二十四人位于宿卫镇抚之南稍后东西相向防卫千户八人位于殿东门之左右将军二人位于殿上帘前东西相向将军六人位于殿门之前东西相向将军四人位于丹陛上四隅东西相向将军六人位于奉天门东西相向鸣鞭四人位于丹陛上之南北向其日清晨金吾卫陈兵仗于午门外之东西陈旗仗于奉天门外之东西拱卫司陈仪仗于丹陛之东西及丹墀之东西陈车辂于丹墀之南典牧所陈仗马于文武楼南之东西虎豹于奉天门之东西和声郎陈乐于丹墀文武官拜位之南内使监官擎执于御座之左右侍仪司舍人举表案入就殿上案位舍人二人举表案伺于午门外文武官具朝服迎表至云集桥舍人引殿前班司赞赞礼内赞宿衞镇抚防衞鸣鞭各人入就位侍仪侍从入迎车驾上位陞谨身殿侍仪版奏中严御用监官奏请上位服衮冕皇太子亲王于奉天门东耳房具衮服文武官迎表至午门前置龙亭于御道中礼部官取表函置于案舍人举案宣表官展表官押表案引丞相前行文武官分班俱由西门入至丹墀中礼部官押表案于丹墀正中各就位文武官各入就起居位侍仪奏外办导引上位御舆以出仗动鼓吹振作尚宝卿捧宝前导侍卫如常仪上位陞御座乐止尚宝卿捧宝置于案将军卷帘拱卫司鸣鞭司晨报时鸡唱讫诸侍从官殿前班拱卫司官由西阶降引班引同宣表官受表官受笺内官俱入起居位东西相向立定通班唱某衞指挥使臣某以下起居引班唱鞠躬平身指挥以下鞠躬平身引班东西分引至丹墀中拜位北面立赞礼唱鞠躬乐作两拜乐止赞礼唱指挥使稍前指挥使前立赞礼唱鞠躬指挥以下皆鞠躬赞礼唱圣躬万福唱平身指挥使以下皆平身唱复位指挥使复位唱鞠躬乐作两拜乐止通班唱各恭事引班引指挥以下官各就位引进四人导皇太子亲王由东门入乐作由东陛陞至拜位乐止引进分立于其前唱鞠躬乐作四拜乐止引进引皇太子由殿东门入乐作引进立俟于门外内赞接引皇太子至御座前拜位乐止内赞引进同唱跪皇太子亲王皆跪皇太子称贺云长子某兹遇诸弟某等受封建国谨诣父皇陛下称贺贺毕内赞引进同唱俯伏兴平身皇太子亲王俯伏兴平身内赞引皇太子出殿东门乐作内赞唱复位引进引皇太子复位乐止引进唱鞠躬乐作四拜乐止引进引皇太子亲王东陛降乐作至文楼乐止司晨再报时讫通班唱具官臣某以下起居引班唱鞠躬平身文武官相向鞠躬平身引班东西分引入丹墀中拜位丞相初行乐作至位乐止知班唱班齐赞礼唱鞠躬乐作四拜乐止赞礼唱进表笺引班引丞相及平章诣表笺案前丞相跪捧表兴平章跪奉笺进于受笺官受笺内使监官接笺入中宫啓闻平章兴引班引复位丞相奉表与宣表官展表官由丹墀西陛陞西门入至殿中丞相跪进表于案退立于殿南正中内赞唱跪赞礼唱跪丹墀百官皆跪内赞唱宣表宣表官诣案取表跪读于殿西展表官同跪展表宣表官宣讫俯伏兴展表官以表置于案讫内赞与赞礼同唱俯伏兴平身丞相与丹墀百官皆俯伏兴平身与宣表展表官由殿西门出西阶降复位赞礼唱鞠躬乐作四拜乐止赞礼唱搢笏文武官皆搢笏三舞蹈跪三拱手加额山呼万嵗山呼万嵗再山呼万万嵗乐工应声和之出笏俯伏兴乐作四拜乐止赞礼唱礼毕侍仪秦礼毕鸣鞭上位兴乐作导引还谨身殿乐止舍人举表案出引班引文武官以次出
　　东宫贺中宫
　　亲王受册次日内使监官陈设皇后御座于中宫殿上皇太子拜位于露台上正中亲王陪拜位序于其后设皇太子行礼位于御座前内赞二人位于殿上拜位之东西陈设仪仗于殿廷之东西擎执于殿内之左右乐工陈乐于宫门之外皇太子于上位前行贺礼毕司賔引皇太子亲王各具冕服至中宫门外东向立内使监官啓闻皇后首饰祎衣出殿乐作陞御座乐止司賔引皇太子亲王由东阶陞乐作入就露台上拜位乐止司賔分立于其前司赞唱鞠躬乐作四拜乐止司賔引皇太子由殿东门入乐作至殿内拜位乐止司賔分立于其前内赞唱跪皇太子跪称贺曰长子某兹遇诸弟某等受封建国谨诣母后殿下称贺毕内赞唱俯伏兴平身皇太子俯伏兴平身司賔引皇太子东门出乐作复位乐止司賔唱鞠躬乐作四拜乐止司賔唱礼毕内使监官啓礼毕皇后兴乐作还宫乐止内官引皇太子亲王以次出
　　中宫受内外命妇贺
　　至日司賔引内外命妇各服其服各伺于中宫门外之左右伺皇太子入行贺礼毕内使监官啓闻司賔二人先引外命妇由西门入序立于庭中左右二人引内命妇入就拜位司赞唱班齐唱拜乐作四拜乐止司賔引班首由西阶陞西门入乐作至御前乐止内赞司赞唱跪班首及众内命妇皆跪班首称某封某妾某等兹遇亲王受封建国恭诣皇后殿下称贺毕内赞司赞同唱兴班首及众内命妇皆兴司賔引班首西门出西阶降复位司赞唱拜乐作四拜乐止司賔引内命妇出司賔二人引外命妇入就拜位唱拜乐作四拜乐止司賔引班首由西门入乐作至御座前乐止内赞司赞同唱跪班首以下皆跪班首称贺曰妾某氏等兹遇亲王受封建国恭诣皇后殿下称贺毕内赞司赞同唱兴班首以下皆兴司賔引班首由西门出西阶降司赞唱拜乐作四拜乐止司賔引外命妇以次出
　　东宫受百官贺
　　前期内使监官陈设皇太子位于东宫正殿如常仪侍仪司设笺案位于殿下及殿上正中文武官拜位于殿下文东武西每等异位重行北向设宣笺官位于殿下笺案之西展笺官位于宣笺官之下知班二人位于文武官拜位之北东西相向赞礼二人位于知班之北东西相向内赞二人位于殿上东西相向引文武班舍人四人位于文武班之北稍后东西相向是日宿卫陈兵仗于东宫外门之东西陈旗仗于中门外之东西将军六人于殿门之东西拱卫司陈仪仗于殿庭阶上下之东西和声郎陈乐于文武官拜位之南内使擎执于殿上之左右文武官进笺至午门前礼部官以笺函置于案舍人举入东宫门外恭行礼文武官于奉天门行贺礼毕常服诣东宫文东武西分立于门外受笺官通赞赞礼知班内赞各入就位引进啓外备皇太子常服出宫至殿门乐作陞殿乐止舍人举笺案入宣笺官展笺官押案置于庭各就位引班引文武官入就位知班唱班齐赞礼唱鞠躬乐作四拜乐止赞礼唱进笺受笺官进至案之东北引班引丞相至案前丞相跪捧笺兴与宣笺官展笺官由西陛陞西门入至殿内置于案退立于殿南正中内赞唱跪赞礼唱众官皆跪丞相与丹墀百官皆跪内赞唱宣笺宣笺官诣案前取笺跪宣于殿西展笺官同跪展笺宣笺官宣笺毕俯伏兴退立于西展笺官以笺复于案退立于西内赞赞礼同唱俯伏兴丞相与百官皆俯伏兴平身丞相与宣笺官展笺官由殿西门出西陛降复位赞礼唱鞠躬乐作四拜乐止赞礼唱礼毕引进啓礼毕舍人举笺案出皇太子兴乐作引进引还宫乐止引礼引文武官以次出
　　成化二十三年续定
　　祭告
　　其日清晨上亲告奉先殿【用祝文】
　　册立
　　前期鸿胪寺设节册宝案于奉天殿中册东宝西节居中设防舆于丹墀之东教坊司设中和韶乐及大乐是日早锦衣卫设卤簿驾上具皮弁服御华葢殿执事官行礼如常仪鸿胪寺奏请陞殿导驾官前导上陞座鸣鞭文武百官朝服行叩头礼侍班引礼引正副使入就拜位赞四拜传制官跪奏传制执事官举节册宝案由殿左门出置御道中传制官由左门出称有制赞正副使跪制曰某年某月某日册封第几子某为某王命卿等持节行礼赞俯伏兴四拜礼毕执事官举节册宝置于防舆中用黄伞盖及大乐送至右顺门外正副使朝北立仍用内乐迎防舆至各王所居门外内执事先设香案于中堂之北设节册宝案于香案之南王先具服节册宝将至出迎于门外内执事捧节册宝由正门入先行王随行至王所居正中各置于案册东宝西节居中内执事导引王就拜位赞四拜乐作兴平身乐止赞宣册赞诣册案前赞跪宣册内官取册立宣讫赞受册捧册内官以册授王王受讫以册授内侍内侍跪受立于西赞授宝捧宝内官以宝授王王受讫以宝授内侍内侍跪受立于西赞俯伏乐作兴平身乐止赞复位赞四拜乐作兴平身乐止赞礼毕内导引引王送节出门外内执事捧节出授正副使报礼毕正副使持节复命
　　谒告谢恩
　　是日亲王受册宝毕内侍引诣奉先殿谒告如常仪谒告毕内侍引亲王诣皇太后前行八拜礼诣上前皇后前俱行八拜礼诣母妃及皇妃及东宫并妃前各行四拜礼毕囬宫
　　庆贺
　　次日文武百官常服致词称贺行礼毕司礼监请各王具常服俱诣奉天门前东庑坐百官常服行四拜礼
　　亲王妃册立仪
　　与册立皇太子妃同
</div>
    <div class="pagination">
<a href="明会典_page91.html">上一页</a><span>...</span><a href="明会典_page87.html">87</a><a href="明会典_page88.html">88</a><a href="明会典_page89.html">89</a><a href="明会典_page90.html">90</a><a href="明会典_page91.html">91</a><span class="current-page">92</span><a href="明会典_page93.html">93</a><a href="明会典_page94.html">94</a><a href="明会典_page95.html">95</a><a href="明会典_page96.html">96</a><a href="明会典_page97.html">97</a><span>...</span><a href="明会典_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
