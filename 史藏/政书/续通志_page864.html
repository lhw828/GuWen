<!DOCTYPE html>
<html>
<head>
    <meta charset="UTF-8">
    <title>续通志 - 第 864 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 864 页/共 1359 页</h1>
    <div class="content">按张魏公三战本末略金罗索与其父萨里罕及黑峰等攻邠州曲端拒之两战皆捷至白店原金引众来攻又为端所败本传于端之败金不 
及一语】 玠怨端不为援端谓玠前军巳败不得不据险以防冲突乃劾玠违节制是秋乌珠窥江淮浚议出师以挠其势端曰平原广野敌便 
于冲突而我军未尝习水战金人新造之势难与争锋宜训兵秣马保疆而巳俟十年乃可端既与浚异浚积前疑竟以彭原事罢兵柄与祠再 
责海州团练使万安州安置 【伏读通鉴辑览　　御批曲端桀骜不驯屡形跋扈张浚非不知之特以其临阵威声尚堪制胜为朝廷惜御 
侮之才故以百口保端保其非叛委任不疑虽甚顽劣之人亦当为之感动出死力以相报矣乃陕州之围复挟彦仙私嫌不遵檄赴救俨然仍 
以王庶待浚浚见其怙终若此尚安望其同心集事乎他日恭州之狱虽由谗谮而成而其致衅不可谓非自取者也】 是年浚为富平之役军 
败诛赵哲贬刘锡浚欲慰人望下令以富平之役泾原军马出力最多皆缘前帅曲端训练有方叙端左武大夫兴州居住绍兴元年叙正任荣 
州刺史提举江州太平观徙阆州于是浚自兴州移司阆州欲复用之玠与端有憾言曲端再起必不利于张公王庶又从而间之浚入其说亦 
畏端难制端尝作诗题柱曰不向关中兴事业却来江上泛鱼舟庶告浚谓其指斥乘舆于是送端恭州狱武臣康随者尝忤端鞭其背随恨端 
入骨浚以随提点夔路刑狱端闻之曰吾其死矣呼天者数声端有马名铁象日驰四百里至是连呼铁象可惜者又数声乃赴逮既至随令狱 
吏絷维之糊其口熁之以火端干渴求饮予之酒之酒九窍流血而死年四十一陕西士大夫莫不惜之 【伏读通鉴辑览　　御批曲端抗 
违军檄坐视危急不援以致城陷将没奚止再三坐以失律之诛亦不为枉王庶以前诸事即不追咎而陕州彭原之致败皆张浚所目击若彼 
时即请朝命诛之谁得而议其非者乃于事后信萋菲之谗罗织逮系且以非法致之死恭州之狱论者咸以为冤浚实不能辞怀私端杀之罪 
矣】 寻追复宣州观察使谥壮愍端有将略使展尽其才要未可量然刚愎恃才凌物此其所以取祸云

　　△王友直

　　王友直字圣益博州高平人父佐以材武称友直年十二随父游谙兵法绍兴三十一年金人渝盟友直结豪杰志恢复乃矫制自拟承宣 
使河北等路安抚制置使以其徒王任为副使徧谕州县勤王未几得众数万制为十三军军置都统制等官统之进攻大名一鼓而克抚定众 
庶谕以绍兴年号乃与王任冯谷张升牛汝霖列奏于朝欲领众南归时金人尚在扬州久不报友直将由寿春涉淮道拜敕书勉以率众捣敌 
掎角应援除友直检校少保天雄军节度使王任等并授爵有差得便宜行事旋与敌遇相拒淮北敌兵来益众友直即率所部渡淮既而审所 
遇乃归师悔不袭击之高宗视师江上见于金陵赐金带章服锡赉及二子友直耻前功不遂自陈改复州防御使以忠义军统制隶镇江都统 
司越四月诏偕统制张子葢援海州方接战友直张一旗大书宋忠义将河北王九郎以自表潜由小径背敌阵因其辎重扼归道桥子葢知友 
直已乘敌后麾军进击敌溃走围遂解转宜州观察使孝宗受禅友直与统制宋寍数出奇转战张浚都督江淮一见喜之辟建康前军统制隆 
兴二年金人犯边宣谕使王之望命以前军戍昭关友直不踰时即行他军同戍者敌至辄退友直孤军坚守金兵驻黄山鼓柝相闻益整暇自 
持干道元年移镇江御前诸军统制俄改步司左军统制兼左骁卫上将军初淮北之战友直母子相失至是访得之乃与其妻李携二女自淮 
而还累迁侍卫亲步军都指挥使朝廷议遣马步二司移屯重地丞相虞允文欲先发步司友直请以马司先及马帅李显忠屯金陵友直奏马 
军道途转徙困毙已甚有旨免移步司八年转承宣使旋除殿前副都指挥使淳熙元年授奉国军节度使四年总殿步司大阅于茅滩铠仗精 
明号令闲肃明年进殿前指挥使赐第中都赐田平江燕射咸预晚节宴安军政稍失隆宜州观察使寻罢宫观徙居信州以郊祀恩内徙三奉 
祠复武寍军承宣使卒年六十一追复节度使赠检校少保

　　△李宝

　　李宝河北人 【按宋名臣言行别录作乘氏人】 尝陷金拔身从海道来归金主南侵淮浙奸民倪询梁简等 【按宋臣言行别录作 
倪询商简梁三儿】 教金造舟且为乡导金使苏保衡造舟于潞河将繇海道袭浙江乃授宝浙西路马步军副总管驻札平江令与守臣督海 
舟捍御赐宝衣带鞍马尚方弓刀戈甲及银绢万数八月次江阴先遣其子公佐与边士寍潜伺敌动静虚实宝将启行军士争言西北风力尚 
劲逆之非利宝下令敢沮大计者斩遂发苏州大洋行三日风甚恶舟散不可收宝忼慨顾左右曰天以是试李宝邪宝心如铁石不变矣酹酒 
自誓风即止明日散舟复集士寍自密州回得敌耗甚悉且言公佐已挟魏胜得海州宝大喜趣众乘机进发适大风复作海涛如山宝神色不 
为动风少杀始纵舟泊抵东海敌已云合围海州旌麾数十里宝应兵登岸以剑画地令曰此非复吾境汝等当力战因握槊前行遇敌奋击将 
士贾勇无不一当十敌出不意亟引去胜出城迎宝奖其忠义勉以共立功名胜感泣乃维舟犒士遣辩者四出招纳降附声振山东豪杰如王 
世修辈各署旗集义勇争应援多者数万人宝列名上诸朝檄所部会密之胶西命公佐以郡事畀胜与俱发至胶西石臼岛敌舟已出海口泊 
唐岛相距仅一山时北风盛宝祷于石臼神俄有风自柂楼中来如钟铎声众咸奋引舟握刃待战敌操舟者皆中原遗民遥见宝船绐敌兵入 
舟中使不知宋师猝至风驰舟疾过山薄敌鼓声震迭海波腾跃敌大惊掣矴举帆帆皆油缬弥亘数里风浪卷聚一隅窘束无复行次宝亟命 
火箭环射箭所中烟焰旋起延烧数百艘火所不及者犹欲前拒宝叱壮士跃登其舟短兵击刺之金所签中原旧民皆登岛脱甲归命俘大汉 
军三千余人斩其帅完颜郑嘉努等六人禽倪询等上于朝获其统军符印与文书器甲粮斛以万计余物众不能举者悉焚之火四昼夜不灭 
宝将乘势席卷公佐切谏以为金主方济淮闻通泰已陷得远失近且有腹背忧乃还军驻东海视缓急为表里援遣曹洋轻舟报捷诏奖谕书 
忠勇李宝四字表其旗帜除静海军节度使沿海制置使赐金器玉带宝战具精利宰臣陈康伯取其长枪克敌弓弩俾所司为式制之卒赠检 
校少保

　　△成闵

　　成闵字居仁邢州人靖康初应刘韐募捍金兵高宗即位闵领数百骑至扬州韩世忠追苗傅及袭乌珠讨范汝为闵皆在戎行又以力战 
却敌积功至武功大夫忠州刺史旋以取海州功擢磁州团练使召见赐袍带锦帛加宝玉束带时方与金盟世忠罢兵诏进闵棣州防御使殿 
前游奕军统制厯迁保寍军承宣使绍兴二十四年拜庆远军节度使金主将南侵诏闵提禁旅三万镇武昌命湖北守漕创砦屋三万间以待 
之发折帛米钱茶引共百四十余万缗义仓和粜米六十三万石备军用仍赐金器剑甲临遣之闵至鄂未几进屯应城县八月除湖北京西制 
置使节制两路军马九月兼京西河北招讨使十一月诏回援淮西闵喜于得归冒雨兼程趋建康士卒多道死朝廷所给犒师物俱掩归己士 
卒有怨言闵斩之未几除淮东制置使驻镇江既而诏闵保上流发张成华旺军回驻鄂自引兵渡江趋扬州及金人渡淮北去闵列兵南岸军 
士声相闻金人笑之曰寄声成太尉有勤护送闵至泗州奏已克复淮东寻入朝凡侍从卿监合门内侍皆有赂遗左正言刘度劾之犹超拜太 
尉主管殿前司公事寻复为御史论列罢太尉婺州居住夺庆远节干道初听自便归湖州寻诏复节都统镇江诸军九年请祠致仕治园第于 
平江淳熙元年卒年八十一赠开府仪同三司子十一人

　　△赵密

　　赵密字微叔太原清源人幼知学嗜兵书用材武试崇政殿授河北队将戍燕高宗以大元帅开府檄统先锋援京师建炎元年从张俊讨 
李昱俊轻骑先行遇伏密奔射毙数人乃脱擢合门祗候俊置靖胜军以密统之平贼董青赵万徐明等累功转武节郎左军统领金兵陷扬州 
士民随乘舆渡江众数万密露立水滨麾舟济之苗傅之变破赤心军于临平金人攻明州俊遣密及杨沂中与殊死战败之进武功大夫升统 
制又破李成马进赐金带转亲卫大夫康州刺史总管泾原马步军平张莽荡寻诏入卫十年金攻亳宿从俊营合肥出西路时水潦暴涨涉六 
昼夜始达宿与敌遇败之明年敌分兵犯滁濠密进击之且命张守忠以五百骑出全椒县伏篁竹间敌疑宵遁密乃引兵出六丈河断其归路 
又败之进中卫协忠大夫和州团练防御使寻拜宜州观察使为龙神卫四厢都指挥使主管侍卫步军海寇朱明暴横密授张守忠方略曰海 
与陆异穷之则日月相持非策之善要在拊定之耳守忠用其计明降进定江军承宣使崇信军节度使以年劳转太尉拜开府仪同三司明年 
领殿前都指挥使献本军酒坊六十六所积钱十万缗银五万两助军用诏奖之上疏告老以万寿观使奉朝请隆兴二年进少保致仕俄报金 
复犯淮诏密再为殿前都指挥使和议成罢为醴泉使干道元年致仕卒年七十一赠少傅

　　△刘子羽

　　刘子羽字彦修建州崇安人资政殿学士韐之长子也宣和末韐帅浙东子羽以主管机宜文字佐其父破睦贼入主太府太仆簿迁卫尉 
丞从韐守真定会金人入父子相誓死守金人不能拔而去由是知名除直秘阁京城不守韐死之既免丧除秘阁修撰知池州以书抵宰相论 
天下兵势当以秦陇为根本改集英殿修殿知秦州未行召赴行在除枢密院检详文字建炎三年大将范琼拥强兵江西召之来不肯释兵张 
浚与子羽密谋诛之一日命张俊以千兵渡江若备他盗者使皆甲而来因召俊琼及刘光世赴都堂议事为设饮食食已诸公相顾未发子羽 
坐庑下恐琼觉取黄纸趋前举以麾琼曰下有敕将军可诣大理置对琼愕不知所为子羽顾左右拥置舆中卫以俊兵送狱光世出抚其众数 
琼在围城中附金人迫二帝出狩状且曰所诛止琼尔汝等固天子自将之兵也众皆投刃曰诺有旨分隶御营五军顷刻而定琼竟伏诛浚以 
此奇其材宣抚川陕辟子羽参议军事至秦州立幕府节度五路诸将规以五年而后出师明年除徽猷阁待制金人窥江淮急浚念禁卫寡弱 
计所以分挠其兵势者遂合五路之兵以进子羽以非本计争之浚曰吾寍不知此顾今东南之事方急不得不为是耳遂北至富平与金人战 
不利金人乘胜而前宣抚司退保兴州人情大震官属有建策徙治夔州者子羽叱之曰孺子可斩也四川全盛敌欲入寇久矣直以川口有铁 
山栈道之险未敢遽窥耳今不坚守纵使深入而吾僻处夔峡遂与关中声援不相闻进退失计悔将何及今幸敌方肆掠未逼近郡宣抚但当 
留驻兴州外系关中之望内安全蜀之心急遣官属出关呼召诸将收集散亡分布险隘坚壁固垒观衅而动庶几犹可以补前愆奈何为此言 
乎浚然其言而诸参佐无敢行者子羽即自请北出复以单骑至秦州召诸亡将诸亡将闻命大喜悉以其众来会子羽命吴玠栅和尚原守大 
散关而分兵悉守诸险塞金人知有备引去明年金人复聚兵来攻再为玠所败浚移治阆州子羽请独留河池调护诸将以通内外声援浚许 
之明年玠戍河池王彦戍金州二镇皆饥浚乃承制拜子羽利州路经略使兼知兴元府子羽至汉中通商输粟二镇遂安除宝文阁直学士是 
冬金人攻金州王彦失守退保石泉子羽亟移兵守饶风岭驰告玠玠大惊日夜驰三百里至饶风列营拒守金人悉力仰攻死伤山积更募死 
士由间道自祖溪关入绕出玠后玠遽邀子羽去子羽不可而留玠同守定军山玠难之遂西子羽焚兴元退守三泉县从兵不满三百与士卒 
取草牙不甲食之遣玠书诀别玠时在仙人关其爱将杨政大呼军门曰节使不可负刘待制不然政辈亦舍节使去矣玠乃间道会子羽子羽 
留玠共守三泉玠曰关外蜀之门户不可轻弃复往守仙人关子羽以潭毒山形斗拔其上宽平有水乃筑壁垒十六日而成金人已至距营十 
数里子羽据胡迹坐于垒口诸将泣告曰此非待制坐处子羽曰子羽今日死于此敌寻亦引去自金人入梁洋西蜀复大震张浚欲移潼川子 
羽遗浚书言已在此金人必不南浚乃止萨里■〈罒干〉由斜谷北去子羽谋邀之于武休不及既回凤翔遣十人持书旗招子羽 【按宋 
名臣言行别录载萨里■〈罒干〉遣十五辈赍书与旗来招子羽子羽斩其十四人令一人还宋史与本传异】 子羽斩其九而纵其一还寄 
语曰欲来即来吾有死尔何可招也先是子羽预徙梁洋公私之积至是金人深入馈不继又腹背为子羽玠所攻死伤十五六疫疠且作亟遁 
去子羽出师掩击堕溪涧死者不可胜计余兵不能自拔者悉降始金人攻蜀为必取计浚虽衄师卒能全蜀子羽之力居多子羽还兴元四年 
坐富平之役与浚俱罢 【伏读通鉴辑览　　御批张浚富平之败心虽可原然失律之法不可逭也至刘子羽以参军枝拄其间既谏浚于 
未战之前及浚屡欲退遁皆以子羽而止饶风之役亦不为无功朝议因其与浚同事并从贬逐殊失黜陟之平岂其前后参画朝廷皆未之闻 
</div>
    <div class="pagination">
<a href="续通志_page863.html">上一页</a><span>...</span><a href="续通志_page859.html">859</a><a href="续通志_page860.html">860</a><a href="续通志_page861.html">861</a><a href="续通志_page862.html">862</a><a href="续通志_page863.html">863</a><span class="current-page">864</span><a href="续通志_page865.html">865</a><a href="续通志_page866.html">866</a><a href="续通志_page867.html">867</a><a href="续通志_page868.html">868</a><a href="续通志_page869.html">869</a><span>...</span><a href="续通志_page865.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
