<!DOCTYPE html>
<html>
<head>
    <meta charset="UTF-8">
    <title>大明会典 - 第 240 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 240 页/共 713 页</h1>
    <div class="content">天子射用之。熊鵠五采、
皇太子射用之。豹鵠五采、
亲王射用之。豹鵠四采、一品二品文武官射用之。糝鵠三采、三品至五品文武官射用之。狐鵠二采、六品至九品文武官射用之。布鵠无采、文武官子弟及士民俊秀射用之。乏、又名容。凡射时置於鵠右。执旗待获者以蔽身。设楅并韦、当射时置於前以齐矢。设射中五皮。树中、
天子大射用之。閭中、
天子宴射用之。虎中、
皇太子
亲王射通用之。兕中、一品至五品文武官用之。鹿中、六品至九品及文武官子弟士民俊秀通用之。其职事设司正官二员、掌验射者品级尊卑、人力强弱、而定耦。其中否、则书於算、兵部官职之。司射二员、掌先以强弓射鵠诱射以鼓眾气。以武职官充之。司射器官二员、掌辨弓力强弱、分為三等、验人力强弱而授之。工部官职之。举爵者二员、掌以马湩授中者饮。光禄寺官职之。请射者四员掌定耦射。射毕、再请某耦射。每鵠用二人。侍仪司职之。待获者掌矢纳於司射器者。以各隶僕供其役。执旗者六人、掌於容后执五色旗、如射者中的、举红旗应之。中采、举采旗应之。偏西、举白旗。偏东、举青旗。过於鵠、举黄旗。不及鵠、举黑旗。以军士二人掌之。设引礼二人、掌引文武官进退。命侍仪司舍人职之

策士

凡士之举於礼部者。
国初以三月朔日、
御殿而亲试之、谓之殿试。后率以三月十五日。间以他事更日。并读卷传臚等仪、具列於后

殿试仪

先期一日、鸿臚寺官设策题案於殿之东。光禄寺备试卓於两廡。至日早、礼部官引贡士入至
皇极殿丹墀内东西、北向序立。文武百官各具公服、侍立如常仪。鸿臚寺官请陞殿、
上常服、御皇极殿。鸣鞭。文武百官行叩头礼、侍班。执事官举策题案於殿中、内侍官以策题付礼部官、置於案上。鸿臚寺官引贡士就拜位。执事官举策题案由左阶降、置
御道中。赞贡士行五拜三叩头礼。各分东西侍立。执事官随举策题案於丹墀东。鸿臚寺官奏礼毕。鸣鞭。
驾兴。文武百官退。军校举试卓列於丹墀东西北向、置定。礼部官散题、贡士仍列班跪受、叩头就试。是日如遇天雨、或大风、试卓即移设於两廡

读卷仪

殿试后二日早、常朝毕。
驾诣文华殿、免日讲、不用侍班侍卫等项。读卷官各执卷随至
文华门外。候
上陞座。传读卷官进。各官趋至
丹陛、行叩头礼。入殿内东西序立。传读卷、读卷官居首者、至
御前跪。展卷朗读毕。司礼监官接卷置
御案。本官叩头、兴復班。其各读卷官以次进读如仪。读三卷后。临时候
旨、再读几卷。如奉
旨免读、各官即执卷同至
御前跪。司礼监官以次接卷俱置
御案。各官叩头、兴。復班。传各官退。各读卷官出至
丹陛、行叩头礼毕。即出至
文华门外。候
上将试卷裁定。
御批第一甲第一名、第一甲第二名、第一甲第三名、毕。其餘各卷、发出内阁官领收。
上回宫。是日、各读卷官先将第二甲第一名以下、拆卷填写黄榜

传臚仪

先期一日、设黄榜案於
中极殿内稍东。至期、文武百官各具朝服、伺候行礼。是日早、鼓未鸣。先开
左掖门、放读卷及提调并执事官、进入
中极殿门外。候
上具皮弁服、陞座。各官入行叩头礼毕。进入殿内供事。读卷官拆第一卷、奏第一甲第一名某人。拆第二卷、奏第一甲第二名某人。拆第三卷、奏第一甲第三名某人。填写黄榜讫。尚宝司官用宝完备。起鼓。执事官整束黄榜。翰林院官捧出
皇极殿伺候。其餘读卷提调等官、俱先退出。鸿臚寺官赞执事官行五拜三叩头礼毕。奏请陞殿。导驾官前导、
上陞座。作堂下乐。鸣鞭。执事官举案至帘前置定。翰林院官捧榜、授礼部官、接置於案。执事官引贡士入拜位。赞四拜。传制官跪、奏传
制。俯伏、兴。由殿左门出、至
丹陛东立、西向。执事官举榜案至丹墀
御道中置定。传制官称有
制。鸣赞赞跪。
制曰。某年、三月十五日、策试天下贡士。第一甲、赐进士及第。第二甲、赐进士出身。第三甲、赐同进士出身。第一甲、第一名某人。第一甲、第二名某人。第一甲、第三名某人。第二甲、某人等若干名。第三甲、某人等若干名。传讫。赞俯伏、兴。赞四拜。毕。进士分东西侍立。执事官举案由
皇极门左门出。进士随出观榜。鸣赞赞排班。文武百官入班。致词官於
丹陛中跪、致词曰。天开文运。贤俊登庸。礼当庆贺。赞五拜三叩头礼、毕。鸣鞭。
驾兴

状元率诸进士上表谢恩仪

先期一日、鸿臚寺官设表案於
皇极殿门之东。至日早、锦衣卫设卤簿驾。鸿臚寺官引状元捧表置於案。退立丹墀、
御道稍东。其诸士以次序立。
上具皮弁服、御中极殿。执事官行叩头礼、毕。鸿臚寺官奏请陞殿。导驾官前导、
上陞座。作堂下乐。鸣鞭。文武百官各具朝服行礼、侍班如常仪。鸿臚寺官引状元及进士入班。赞四拜。赞进表。鸿臚寺官举表案置於殿中、赞宣表目。礼部官跪、宣表目、讫。俯伏、兴。彻案状元及进士、又四拜礼、毕。鸣鞭。
驾兴

亲蚕

国初无亲蚕礼。
肃皇帝始敕礼部以每岁季春、
皇后亲蚕於
北郊。后改於西苑。未久即罢
嘉靖九年定
先期、钦天监择日以闻。顺天府具蚕母名数、奏送蚕室内。工部具鉤箔筐架、及一应养蚕什物、给送蚕母。顺天府将蚕种及鉤筐一副进呈讫。捧自
西华门出、置綵舆中、鼓乐送至蚕室。蚕母浴种伺蚕生先饲以待。先一日、蚕宫令丞设
皇后採桑位於採桑臺、东向。执鉤筐者位於稍东。设
公主及内命妇位於
皇后位东。设外命妇位於採桑臺东陛之下、南北向。以西為上。至日四更、宿卫陈兵卫。女乐工备乐。司设监备仪仗、及重翟车。蚕宫令备鉤筐、俱候於
西华门外。内执事女乐生、并司赞六尚女官等、皆乘车先至坛内候。将明、内侍诣
坤寧宫、奏请
皇后诣
先蚕坛所、
皇后服常服。导引女官导
皇后出宫门。乘肩舆。侍卫警蹕如常仪。
公主及内命妇应入坛者、各服其服以从。至
西华门。内侍奏请降舆、陞重翟车。兵卫仪仗女乐前导。女官捧鉤筐行於车前
皇后至具服殿少憩。易礼服。祭
先蚕。 【仪具祠祭司】 祭毕。更常服。司宾引外命妇先诣採桑臺位、南北向。女侍执鉤筐者、各随於后。尚仪入奏请诣採桑位。导引女官导
皇后至採桑位、东向。
公主以下各就位、南北向。执鉤者跪进鉤。执筐者跪奉筐、受桑。
皇后採桑三条。还至坛南仪门坐。观命妇採桑。三公命妇、以次取鉤採桑五条。列侯九卿命妇、以次採桑九条。採讫。各以筐授女侍。司宾引内命妇一人诣蚕室。尚功帅执鉤筐者从。尚功以桑授蚕母。蚕母受桑。缕切之、以授内命妇。内命妇食蚕、洒一箔讫。司宾引内命妇还。尚仪前奏採桑礼毕。
皇后还具服殿。候陞座。尚仪奏司宾率蚕母等行叩头礼记。司赞唱班齐。外命妇序列定。赞四拜毕。
赐命妇宴於殿内外。并
赐蚕母酒食於採桑臺傍。
公主及内命妇殿内序坐。外命妇从採桑者、及文武二品以上命妇於殿臺上、三品以下於臺下、各序坐。尚食进膳。司宾引
公主及内命妇各就坐。教坊司女乐。奏乐进酒。及进膳进汤如仪。宴毕。彻案。
公主以下并外命妇各就班。司赞赞四拜。尚仪跪奏礼毕。
皇后兴。还宫。导从如前。
</div>
    <div class="pagination">
<a href="大明会典_page239.html">上一页</a><span>...</span><a href="大明会典_page235.html">235</a><a href="大明会典_page236.html">236</a><a href="大明会典_page237.html">237</a><a href="大明会典_page238.html">238</a><a href="大明会典_page239.html">239</a><span class="current-page">240</span><a href="大明会典_page241.html">241</a><a href="大明会典_page242.html">242</a><a href="大明会典_page243.html">243</a><a href="大明会典_page244.html">244</a><a href="大明会典_page245.html">245</a><span>...</span><a href="大明会典_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
