<!DOCTYPE html>
<html>
<head>
    <meta charset="UTF-8">
    <title>续通志 - 第 567 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 567 页/共 1359 页</h1>
    <div class="content">兴荛委政厮竖不恤人疾苦百姓诉旱指庭树示之曰柯叶尚尔何旱为即榜笞之上下离心俄为军吏所执髠其髯鬓荛再拜祈免乃得去渴 
甚求饮于民民饮以溺坐失守贬端州司马终左散骑常侍黯字直卿开成初为监察御史奏郊庙祭事不虔条具以闻擢员外郎累迁谏议大 
夫确字岳卿颜字希卿位皆郎中

　　△李澄

　　李澄辽东襄平人隋蒲山公宽之远冑以勇剽隶江淮都统李垣府为偏将又从永平节度李勉军勉帅汴表澄滑州刺史李希烈陷汴勉 
走澄以城降贼希烈以为尚书令节度永平军兴元元年澄遣卢融闲道奉表诣行在德宗嘉之署帛诏内蜜丸授澄刑部尚书汴滑节度使澄 
未即宣乃先勒训士马希烈疑以养子六百戌之贼急攻寍陵邀澄至右注澄密令焚营为惊遁者养子辈果乘以剽掠澄尽斩之希烈不能诘 
贼遣将翟崇晖率精兵寇陈州未还汴军寡澄度不能制已又中官辥盈珍持节至封澄武威郡王赐实封乃燔贼旗节自归希烈既失澄而崇 
晖复败繇是奔汝南澄引兵将取汴屯其北门不敢进及刘洽师屯东门贼将田怀珍纳之比澄入洽已保子城矣澄乃舍浚仪两军将士日忿 
争未能安会郑州贼将孙液送欵于澄澄遣子清驰赴之先是河阳节度使李芃使偏将雍希颢 【旧书作雍颢】 攻郑数残剽液拒之及纳 
清希颢大怒急攻郑清助守杀河阳兵数千希颢焚阳武去澄遂如郑诏授清检校太子宾客易名克寍贞元初迁澄检校尚书左仆射义成军 
节度使二年卒年五十四赠司空澄始封陇西公后乃进王爵每上章必迭署二封士大夫笑其野澄之丧克寍閟不发欲自领事其行军司马 
马铉不许克寍杀之婴城将为乱刘洽以兵屯境上遣使谕止诏以贾耽代镇克寍乃护丧归悉索府中财夜出军士从剽之殆尽澄柩至京犹 
赐克寍庄一区钱千缗粟麦数千石云

　　△韩全义

　　韩全义史失其先世兴卒伍以巧佞事宦者窦文场擢累长武城使进拜夏绥银宥节度使诏以长武兵赴屯全义素懦贪无纪律诏未下 
军中徧知之谋曰夏州沙碛无树蓺生业不可往是夜噪而乱全义缒以逸杀其亲将王栖岩赵虔曜等军虞候高崇文诛乱首众乃定全义得 
赴屯吴少诚以蔡拒命诏合十七镇兵讨之时军无帅统惟以奄竖监之遂败于少溵德宗以文场素为全义地因用为淮西行营招讨使以陈 
许节度使上官涗副之诸镇兵皆属全义无它方路号令悉禀监军每议攻战宦竖十数纷争帐中互诋訾不能决贼知之数请战遇贼广利城 
方暑地沮洳士皆病疠全义未尝存之既战师皆溃退保五楼贼移屯逼之乃与监军贾英秀等保溵水不能固又八屯陈州宦人共掩其败帝 
不知少诚度无能为即谩书谢监军求洗前咎帝下其议宰相贾耽请纳其诚帝然之全义班师过阙下托疾不入谒司马崔放见帝谢无功帝 
曰全义诱少诚归国功大矣何必杀敌乃为功邪还屯夏州令中人即第宴赉然卒不得见帝去时恨帝失政使奸人得肆云宪宗在藩疾之既 
嗣位全义大惧愿入觐不复用以太子少保致仕卒其子献女乐八人帝不纳曰我方以俭治天下恶用是为哉

　　△严砺

　　严砺字符明梓州盐亭人少为浮屠法太守伟其材表为玄武尉从祖兄震镇山南署牙将德宗临幸主馈饷有功迁都虞候为人轻躁多 
奸谋以便佞自将累为兴州刺史震卒以砺权主留府事遗言荐之即拜本道节度使在位贪沓苟得士民不胜其苦诬奏马勋贬贺州司户刘 
辟反以储备有素加检校左仆射兼领东川擅没吏民田宅百余所税外加敛钱及刍粟数十万元和四年卒赠司空后御史元稹劾发其赃请 
加恶谥朝廷以其死故但追田宅奴婢还其主税外所敛悉蠲除云

　　△卢从史

　　卢从史其先在元魏时为盛族后徙籍不常父虔好学由进士第厯御史秘书监从史少好骑射游泽潞闲节度使李长荥署为督将贞元 
后藩臣阙德宗必取本军所喜戴者授之从史在潞奸狯得志又善附迎中人会长荥卒即擢拜昭义节度副大使既得志寖恣不道元和中丁 
父丧去官从史即献计诛王承宗阴伺帝旨繇是夺服领泽潞因诏讨贼而勒兵逗留阴与承宗交得其密号授军中又高刍粟直以售度支即 
上书求兼宰相且诬诸军与贼通兵未可进宪宗患之初神策中尉吐突承璀与对垒从史时过其营饮博承璀多出宝带奇玩夸之从史贪沓 
猥所玩悦必遗焉从史喜益狎不疑帝用裴垍谋敕承璀图之承璀伏壮士幕下伺其来与语士突起捽持出帐后缚内车中从者惊乱斩数十 
人谕以密诏而大将乌重胤素忠果部勒其众乃定会夜疾驱未明出境道路无知者有诏慰其军疏从史罪恶贬驩州司马赐死子继宗等并 
徙岭南

　　△高霞寓

　　高霞寓幽州范阳人其先五代不异居孝闻里闾德宗诏表其门霞寓能读春秋及兵法颇以感槩自尚狡谲多变往见长武城使高崇文 
崇文异其才檄任军职从击刘辟战辄克下鹿头城降李文悦仇良辅等追战七盘城有功禽辟于羊灌擢拜彭州刺史俄代崇文为长武城使 
封感义郡王元和中以左威卫将军隋吐突承璀讨王承宗诸将多覆军独霞寓有功诏藏所获铠仗于神策库以旌之承璀已执卢从史其军 
相惊乃遣霞寓谕之麾而大呼曰元恶缚矣公等宜自安即脱铠揖而前众遂定留为帅霞寓闲道去欲拜丰州刺史三城都团练防御使讨吴 
元济也析山南东道为两镇以霞寓宿将拜唐邓随节度使遏贼南冲霞寓虽悍而寡谋统制尤非所善始引兵趋萧陂战小胜进至文城栅贼 
伪北逐之为伏所掩遂大败才以身免诏贬归州刺史乃厚赂权宦召为右卫大将军拜振武节度使会吐蕃攻盐丰二州霞寓以兵五千屯拂 
云堆虏引去浚金河溉卤地数千顷改左武卫大将军又节度邠寍位检校司徒宝厯中以右金吾卫大将军召卒于道赠太保

　　钦定续通志卷二百四十三

　　●钦定续通志卷二百四十四　列传四十四

　　列传

　　唐 【四十四】

　　○唐四十四

　　元载　　　　王缙【黎干】　　杨炎【庾准】　　严郢　　　　窦参【吴通元】

　　元载
　　王缙
　　杨炎
　　严郢
　　窦参

　　△元载

　　元载字公辅凤翔岐山人父升本景氏曹玉明妃元氏赐田在扶风升主其租入有劳请于妃冒为元氏 【旧书载母携载适景升冒姓 
元氏似载非景升子又不详元氏来厯今从新书】 载少孤嗜学尤好道书天宝初诏举明庄老列文四子学者遂入高等补新平尉韦镒监选 
黔人苗晋卿留守东都皆署判官连授大理评事司直寖以名闻肃宗初江东李希言表为采访副使擢祠部员外郎洪州刺史入为度支郎中 
占奏敏给帝甚异之累迁户部侍郎充度支江淮转运等使帝不豫李辅国用事其妻即载宗女因相缔结会京兆尹缺辅国白用载载意属国 
柄固辞辅国会其意翌日拜同中书门下平章事领使如故代宗立辅国数称其才进拜中书侍郎许昌县子载以度支职务繁重虑吏事督责 
伤名损威乃悉委刘晏俄判天下元帅行军司马盗杀辅国载阴与其谋乃复以厚利结中人董秀刺取密旨凡帝有所属必先知之探微揣端 
无不谐契故帝任不疑华原令顾繇白发其私帝斥繇除名为民载与内侍鱼朝恩不叶乘闲奏诛之矜肆益甚时拟奏文武官功状多舛虑有 
司驳正请别敕授六品以下官吏兵二部即附甲团奏不须检勘又与王缙请以河中为中都选兵五万列屯镇御裒关辅河东十州税实之杪 
秋行幸春首还京可避羌戎之患遣所亲经图宫殿先筑私第帝闻恶之置其议初四镇北庭行营节度使寄治泾州议者皆谓散地不可守载 
请徙京西军戍原州移子仪大军驻泾以为根本分兵守石门木峡陇山之险北抵于河稍置鸣沙县丰安军为之羽翼北带灵武五城为之形 
势然后举陇右之地以至安西是谓断西戎胫朝廷高枕矣图上地形使吏闲入原州度水泉计徒庸车乘畚锸之器悉具而田神功沮短其议 
乃曰兴师料敌老将所难陛下信一书生举国从之诬矣帝由是凝不决时载久得君外委主书卓英倩李待荥内劫妇言纵子关通货贿京师 
要司及方面皆进用贪猥城中开南北二第近郊起台观膏腴别墅疆畛相望名姝异伎举集其门恣为淫亵不避人伦帝知而戒之謷然不悛 
有李少良者以吏进由诸帅府累迁殿中侍御 【按通鉴作成都司录】 罢游京师不见调愤载不法疏论其恶帝留少良客省欲究其事其 
友韦颂漏言于陆珽载召珽问知之乃奏杀少良及珽颂皆杖死由是道路目语不敢复议帝积怒大厯十二年三月遣金吾将军吴凑收载及 
王缙系政事堂分捕亲吏诸子下狱命刘晏李涵等讯状遣中使临诘阴事皆服先杖杀董秀赐载自尽于万年县 【据通鉴辑】 妻王氏江 
西节度忠嗣女素以凶戾闻子伯和扬州兵曹参军仲武祠部员外郎季能校书郎并赐死发其祖父冢刘棺弃尸并毁庙主破大寍安仁二第 
修百官署以东都第助治禁苑籍其家锺乳五百两分赐朝臣胡椒至八百斛它物称是女真一没入掖庭德宗为太子实用载议兴元元年诏 
复其官听改葬谥曰荒后改曰成载败卓英倩李待荣术者李季连悉论死其坐贬者杨炎王昂宋晦韩洄王定包佶徐演裴冀王纪韩会等凡 
数十人英倩弟英璘家金州恃载权豪制乡曲聚无赖少年以伺变载诛盗库兵据险以叛诏发禁卒及山南西道兵讨捕刺史孙道平擒杀之

　　△王缙

　　王缙字夏卿本太原祁人后客河中少好学与兄维俱以名闻举草泽文辞清丽科厯侍御史武部员外郎禄山乱擢太原少尹佐李光弼 
以功加宪部侍郎厯工兵二部侍郎史朝义平诏宣慰河北使还称旨拜黄门侍郎同中书门下平章事 【通鉴广德二年以右散骑常侍王 
</div>
    <div class="pagination">
<a href="续通志_page566.html">上一页</a><span>...</span><a href="续通志_page562.html">562</a><a href="续通志_page563.html">563</a><a href="续通志_page564.html">564</a><a href="续通志_page565.html">565</a><a href="续通志_page566.html">566</a><span class="current-page">567</span><a href="续通志_page568.html">568</a><a href="续通志_page569.html">569</a><a href="续通志_page570.html">570</a><a href="续通志_page571.html">571</a><a href="续通志_page572.html">572</a><span>...</span><a href="续通志_page568.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
