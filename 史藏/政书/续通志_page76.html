<!DOCTYPE html>
<html>
<head>
    <meta charset="UTF-8">
    <title>续通志 - 第 76 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 76 页/共 1359 页</h1>
    <div class="content">　　天显元年春正月庚申拔扶余城诛其守将丙寅命特里衮安图前北府宰相萧阿古齐等将万骑为先锋遇諲譔老相兵破之是夜围忽 
汗城辛未諲譔出降帝优礼而释之丁丑諲譔复叛攻其城破之諲譔请罪马前诏以兵卫之出城祭告天地二月庚寅安边鄚颉南海定理等 
府及诸道节度刺史来朝俱慰遣之壬辰以青牛白马祭天地大赦改元以平渤海遣使报唐甲午如忽污城阅府库物赐从臣有差以奚部长 
布伦王郁回鹘新罗吐蕃党项室韦沙陀乌尔古等从征有功优加赏赉丙午改渤海国为东丹忽汗城为天福册皇太子倍为人皇王以主之 
赦其国内殊死以下三月戊午遣额尔奇木康默记左仆射韩延徽攻长岭府甲子祭天丁卯幸人皇王宫己巳安边鄚颉定理三府叛遣安图 
讨平之癸未宴东丹国僚佐颁赐有差乙酉班师以大諲譔举族行夏四月丁亥朔次伞子山是月唐成德军节度使李嗣源反伶人郭存谦弒 
其主存朂嗣源遂袭位五月辛酉南海定理二府复叛耀库济讨平之六月丙午次慎州唐遣使以国哀告秋七月丙辰铁州刺史卫钧反乙丑 
耀库济讨平之卢龙行军司马张崇叛奔唐甲戌次扶余府帝不豫辛巳帝崩年五十五谥曰大圣大明神烈天皇帝庙号太祖陵曰祖陵
　　太祖始建元九年神册六年天赞四年天显一年凡二十年

　　○太宗

　　太宗皇帝讳德光德谨小字耀库济太祖第二子也母曰淳钦皇后萧氏天赞元年授天下兵马大元帅寻诏统六军南徇地下平州破箭 
笴山呼逊奚诸部及从太祖破伊奇哩诸部定河坝党项下山西诸镇取回鹘单于城东平渤海破达啰克部所向皆有功
　　天显元年七月太祖崩皇后摄军国事八月甲午奉梓宫西迁壬寅太宗自元帅行营奔赴行在乙巳人皇王倍继至九月壬戌南府宰相 
苏薨丁卯梓宫至皇都冬十月卢龙军节度使卢国用叛奔唐十一月丙寅杀南院额尔奇木耶律迪里郎君耶律毕老等
　　二年秋八月丁酉葬太祖皇帝于祖陵置祖州天城军节度使以奉陵寝冬十一月壬戌太宗即皇帝位初淳钦皇后爱太宗欲立之而以 
人皇王长恐国人不从故太祖崩巳逾年后称制摄事至是召人皇王与帝俱乘马立帐前谓诸酋长曰二子吾皆爱之莫知所立汝曹择可立 
者执其辔诸人揣知后意争执帝辔讙跃曰愿事元帅后乃曰此众意所欲吾安敢违之帝遂立为天皇王而人皇王复归东丹 【据契丹国 
志及通鉴改辑】 戊辰帝还都羣臣上尊号曰嗣圣皇帝大赦有司请改元不许十二月庚辰尊皇太后为太皇太后皇后为应天皇太后立妃 
萧氏为皇后己丑祀天地庚寅遣使谕诸国辛卯阅羣牧于近郊
　　三年春正月庚午以王郁为兴国军节度使守中书令二月如长滦三月乙卯东搜癸亥猎于羖■〈羊历〉山乙丑猎松山唐义武军节 
度使王都遣人以定州来归且使乞援命奚图哩塔拉以兵赴之四月戊寅东巡丙申猎于三山塔拉败唐将王晏球于定州唐兵大集塔拉请 
益师辛丑命特哩衮尼噜衮都统察喇赴之五月丙午猎于索啰山丁卯命林牙图鲁卜讨乌尔古部乙巳女真来贡六月己卯行色克色哩礼 
秋七月壬子王都奏塔拉兵败死之尼噜古察喇等数十人被执庚午有事于太祖庙八月庚辰建应天皇太后诞圣碑于仪坤州九月己卯图 
鲁卜遣人献乌尔古俘己丑幸人皇王倍第庚寅遣使如唐辛卯再幸人皇王第冬十一月辛丑帝自将伐唐十二月癸卯祭天地甲寅次杏埚 
唐遣使至遂班师诏耶律伊济迁东丹民以实东平升东平郡为南京
　　四年春正月己卯如瓜埚猎于潢河三月甲午望祀羣神夏四月甲寅如天城军谒祖陵辛酉人皇王来朝癸亥录囚五月戊子射柳于太 
祖行宫癸巳行色克色哩礼六月丙午图鲁卜献乌尔古俘己酉西巡己未猎近山癸亥驻跸凉陉秋七月庚辰曲赦系囚甲午祠太祖而东八 
月癸卯幸人皇王第九月庚午如南京戊寅祠木叶山已卯行再生礼癸巳至南京冬十月壬寅幸人皇王第甲辰阅军籍庚戌大阅六军甲子 
以弟鲁呼帅师趣云中讨郡县之未附者十一月丙寅朔以出师告天地壬申告出师于太祖行宫甲申观渔于三义口十二月戊午至自南京
　　五年春正月庚午鲁呼拔寰州二月癸卯鲁呼还自云中丙午以先所俘渤海户赐之辛酉召羣臣议军国事三月鲁呼请赦宗室锡里郎 
君以罪系狱者从之乙亥册弟鲁呼为寿昌皇太子兼天下兵马大元帅壬午以龙化州节度使刘居言同中书门下平章事庚寅驾发南京夏 
四月乙未诏人皇王先赴祖陵丙辰会谒祖陵人皇王归国六月己亥射柳于行在乙卯如■〈氵公〉柳湖丁巳拜太祖御容于明殿秋八月 
丙午如九层台九月庚辰诏置人皇王仪卫丁亥至自九层台冬十月癸卯建太祖圣功碑于舒伊旺尼珠珲温十一月戊寅东丹奏人皇王浮 
海奔于唐
　　六年春正月甲子西南边将以慕化哈噶斯国人来丁卯如南京三月丁亥人皇王妃萧氏率其国僚属来见夏四月己酉唐遣使者来是 
月置中台省于南京五月乙丑祠木叶山乙亥至自南京闰月庚寅射柳于近郊六月壬申如凉陉秋七月己酉命将士南略壬子荐时果于太 
祖庙东巡九月甲午修京城冬十一月乙酉唐遣使者来十二月丙辰遣人以诏赐唐卢龙军节度使赵德钧
　　七年春正月己亥唐遣使者来癸卯遣使如唐戊申祠木叶山二月壬申伊喇迪里使吴越还吴越王钱镠遣使从献宝器复遣使报之三 
月丁未遣使诸国夏四月甲戌唐遣使者来致人皇王倍书六月戊辰御制太祖建国碑秋七月辛巳朔赐中外官吏物有差癸未赐高年布帛 
丙戌召羣臣耆老议政壬辰唐遣使者来癸巳使复至壬寅唐卢龙军节度使赵德钧遣人进时果丁未荐新于太祖庙八月壬戌捕鹅于■〈 
氵公〉柳湖冬十月乙卯唐遣使者来己巳遣使如云中十一月丁亥遣使问呼哩国己丑唐蔚州刺史张彦超以城来降以为大同军节度使 
十二月丁巳西狩驻跸平地松林
　　八年春正月庚子命鲁呼及左威卫上将军色克率兵伐党项三月辛卯鲁呼讨党项还宴劳之丙申唐遣使请罢征党项兵帝以战捷报 
之夏四月戊午党项来贡五月己丑猎于独牛山戊戌如■〈氵公〉柳湖秋七月戊寅行纳后礼冬十月丙午至自■〈氵公〉柳湖辛亥唐 
遣使者来己未遣使如唐十一月辛丑太皇太后崩遣使告哀于唐及人皇王倍是月唐主嗣源殂子从厚立
　　九年春正月癸酉渔于土河闰月戊午唐使来告哀遣使吊祭壬戌东幸二月壬申祠木叶山夏四月唐潞王李从珂弒其主自立人皇王 
倍自唐上书请讨之五月甲辰如■〈氵公〉柳湖六月辛未唐李从厚遣谢吊祭使至阙秋八月壬午自将南伐九月乙卯次云州丁巳拔河 
阴冬十月丁亥略地灵邱十一月辛丑围武州之阳城壬寅降之癸卯斡齐尔城降籍所俘丁壮为兵十二月驻跸百湖之西南
　　十年春正月戊申皇后崩于行在二月辛巳宰相尼噜古谋南奔事觉执之夏四月吐谷浑酋长推勒伊德率众内附丙戌皇太后父族及 
母前夫之族二帐并为国舅以萧默色为尚父领之己丑录囚五月丙申攻新州及振武癸丑以锡里王庭鹗为龙化州节度使六月辛未如频 
布里淀秋七月乙卯猎于南赤山冬十二月庚辰如金瓶泺遣伊喇华格科尔罗和啰木萨噶等捉生敌境
　　十一年春正月钓鱼于土河庚申如潢河夏五月戊戌清暑■〈氵公〉柳湖秋七月丙申唐河东节度使石敬瑭为其主所讨遣使告急 
遂许兴师八月己未遣使如河东报师期庚午帝自将南行九月丁酉入雁门戊戌次忻州祀天地己亥次太原庚子及唐将张敬达战于太原 
大败之敬达走保晋安寨额尔奇木达鲁与战死之敬瑭率其属见帝执手抚慰之癸卯围晋安甲辰以达鲁子图勒珲嗣为额尔奇木冬十月 
甲子封敬瑭为晋王幸其府敬瑭与妻李氏亲捧觞上寿十一月丁酉册敬瑭为大晋皇帝闰月甲子唐将杨光远安审琦杀其帅敬达以降帝 
闻敬达至死不变谓左右曰凡为人臣当如此也命以礼葬之丙寅祀天地以告成功初围晋安分遣精骑守要害以绝援兵唐王所遣赵延寿 
范延广赵德钧等皆逗遛不敢进至是闻敬达死各遁归帝命皇太子以轻骑驰击之降其众辛未帝次团柏谷赵德钧父子以其众来降次潞 
州议班师与晋帝约为父子命德勒宾将五千骑送之南行临别谓之曰朕当留此候汝入洛乃还也辛巳敬瑭至河阳唐主李从珂遣人杀人 
皇王倍乃举族自焚诏收唐士卒战殁者瘗之汾水上以为京观晋帝命桑维翰为文纪帝功德十二月乙酉遣近侍塔鲁存问晋帝戊子遣使 
驰奏皇太后及报诸道师还庚寅发太原辛卯闻晋帝入洛遣郎君济勒岱抚问壬辰次细河阅降将赵德钧父子兵马庚戌如应州癸丑唐大 
同彰国振武三节度使迎见留之不遣
　　十二年春正月丙辰次堆子口唐大同军节度判官吴峦闭城拒守遣崔廷勋围之晋帝召峦还遣使请解围许之 【辽史作帝亲至城 
下谕降峦误也观下会同七年吴峦守贞州事可见今据五代史改辑】 壬戌祀天地丙寅皇太后遣侍卫实鲁趣行是夕率轻骑先进丁丑告 
功太祖行宫戊寅朝于皇太后二月癸卯晋遣唐所掠郎君埒克文班吏萧岱尔还朝三月庚申晋遣使来贡丁卯晋天雄军节度使范延广请 
内附不纳己巳遣郎君达里库穆尔德哷使晋壬午晋使来见夏四月如平地松林观潢水源五月甲寅如频布里淀六月甲申晋遣户部尚书 
聂延祚等请上尊号及归鴈门以北与幽蓟之地仍岁贡帛三十万疋秋七月辛亥诏诸部治兵甲癸丑如怀州谒奉陵甲子晋遣使来告范延 
广反庚午遣耶律尼固呼使晋议军事八月癸未晋遣使复请上尊号不许庚寅晋及太原刘知远南唐李昪各遣使来贡庚子晋遣使以都汴 
及范延广降来告九月庚申遣珠勒呼使晋及南唐辛未遣使如高丽铁骊冬十月庚辰晋使来贺皇太后永寍节十一月己未遣使求医于晋 
十二月甲申东幸祠木叶山
　　会同元年春正月戊申朔晋遣使来贺戊辰遣使如晋二月丁酉猎于松山戊戌如辽河东三月癸酉东幸夏四月戊寅朔如南京乙酉如 
温泉己丑还宫己亥西南边大详衮耶律罗卜科奏党项捷五月甲寅晋复遣使请上尊号许之六月辛卯南唐来贡癸巳诏建日月四时堂图 
写古帝王事于两庑秋七月癸亥遣使赐晋马丁卯遣呼喇岱使于晋摩哩拉呼使南唐戊辰遣中台省右相耶律苏兰格使晋临海军节度使 
赵思温副之册晋帝为英武明义皇帝九月晋遣守司空冯道左散骑常侍韦勋来上皇太后尊号左仆射刘昫右谏议大夫卢重上皇帝尊号 
冬十月壬寅晋遣使来谢册礼是日复有使进独峯駞及名马十一月壬子皇太后御开皇殿冯道韦勋册上尊号曰广德至仁昭烈崇简应天 
皇太后甲子行再生柴册礼丙寅皇帝御宣政殿刘昫卢重册上尊号曰睿文神武法天启运明德章信至道广敬昭孝嗣圣皇帝大赦改元建 
国号曰大辽 【辽史此语系之大同元年其实大同元年以晋百官言中外皆愿戴皇帝故改旧号为辽而辽之建号则自在此时也今并据 
五代史及契丹国志改辑】 是月晋复遣赵莹奉表来贺以幽蓟瀛莫涿檀顺妫儒新武云应朔寰蔚十六州并图籍来献于是诏以皇都为上 
京府曰临潢升幽州为南京南京为东京改新州为奉圣州武州为归化州更定官制十二月戊戌通果阿巴等使于晋制加晋冯道守太傅刘 
昫守太保余官各有差
　　二年春正月乙巳以受晋册遣使报南唐高丽戊申晋遣金吾卫大将军马从斌考功郎中刘知新来贡珍币丙辰晋遣使谢免沿边四州 
钱币二月猎于盘山癸巳谒太祖庙赐在京吏民物及内外羣臣官赏有差丁酉加兼侍中左金吾卫上将军王鄑检校太尉三月畋于褭潭丁 
巳封子舒噜为寿安王雅斯哈为太平王己巳大赉百姓夏四月乙亥如木叶山五月乙巳南唐遣使来贡六月驻跸频布里淀秋七月戊申晋 
遣使进犀带是月猎于炭山闰月癸未伊实大王坐赋调不均挞而释之并罢南北府民上供及诸赋役非旧制者乙酉遣迪里赐晋乌尔古良 
马八月乙丑晋遣使贡岁币九月己卯遣使如晋冬十二月庚子钓鱼于土河
　　三年春正月戊子吴越王遣使来贡壬辰遣陪谒阿巴使晋致生辰礼晋以并镇忻代之吐谷浑来归二月巳亥奚王鲁古鼐率六节度使 
朝贡庚子乌尔古遣使献伏鹿国俘三月戊辰遣使如晋己巳如南京丙子罗卜科上党项俘获数癸未猎于水门庚寅诏扈从扰民者从军律 
甲午如蓟州乙未晋及南唐各遣使来觐夏四月庚子至燕备法驾入自拱辰门御元和殿行入合礼壬寅遣使如晋乙巳幸留守赵延寿别墅 
丙午晋遣宣徽使杨端王眺等来问起居丙辰晋遣使进茶药癸亥晋遣使贺端午五月庚辰晋遣使进弓矢甲申遣子天德及检校司徒邸用 
和使晋戊子阅骑兵于南郊六月丙申阅步卒庚子晋遣使来见壬寅驾发燕京癸丑次奉圣州甲寅劳军士秋七月己巳猎于哈达拉山己卯 
以镇州安重荣叛晋诏征南将军柳严边备辛卯晋遣使请行南郊礼许之八月壬寅遣使如南唐南唐遣使求青毡帐赐之丙辰诏以伊奇哩 
河胪朐河之近地给赐南院鄂津图噜伊逊巴勒北院乌纳哈喇三锡林人为农田九月壬午边将奏破吐谷浑丙戌晋遣使贡名马戊子吴越 
王遣使来贡冬十月辛丑遣克朝使吴越鲁库使南唐庚申晋遣使贡布及请亲祠南岳从之十一月己巳南唐遣使奉蜡丸书言晋密事丁丑 
诏有司教民播种纺绩十二月甲午燔柴丙申遣使如晋丙辰诏契丹人授汉官者从汉仪听与汉人婚姻是冬驻跸于伞淀
　　四年春正月壬戌以伊实彭布突厥三部鳏寡不能自存者官为之配丙子南唐遣使来贡庚辰纳喇威二部伊实彭布突厥三部并献党 
项俘二月甲辰晋遣使进香药丁巳诏编始祖奇善汗事迹己未晋杨彦询来贡且言镇州安重荣跋扈状是月晋镇州安重荣执辽使者伊喇 
三月癸酉晋以祀南郊遣使来谢主黄金夏四月己卯晋遣使进樱桃五月庚辰吐谷浑额尔奇木苏等叛入晋遣德哷往谕晋及太原守臣六 
月辛卯振武军将赵崇逐其节度使耶律华喇以朔州叛附于晋丙午命宣徽使尼古察讨之秋七月癸亥南唐遣使奉蜡丸书壬申晋遣使进 
水晶砚八月癸巳南唐奉蜡丸书庚子晋遣使进犀弓竹矢吴越王遣使奉蜡丸书九月丁丑如归化州冬十月癸卯吴越王遣使来贡十一月 
</div>
    <div class="pagination">
<a href="续通志_page75.html">上一页</a><span>...</span><a href="续通志_page71.html">71</a><a href="续通志_page72.html">72</a><a href="续通志_page73.html">73</a><a href="续通志_page74.html">74</a><a href="续通志_page75.html">75</a><span class="current-page">76</span><a href="续通志_page77.html">77</a><a href="续通志_page78.html">78</a><a href="续通志_page79.html">79</a><a href="续通志_page80.html">80</a><a href="续通志_page81.html">81</a><span>...</span><a href="续通志_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
