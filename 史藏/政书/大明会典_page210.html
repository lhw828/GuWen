<!DOCTYPE html>
<html>
<head>
    <meta charset="UTF-8">
    <title>大明会典 - 第 210 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 210 页/共 713 页</h1>
    <div class="content">○嘉靖八年题准、
内府看守库藏铺户、止僉八十名、解部转发。每年分作三班应役。不许额外私自借拨。并擅行勾取。有司亦不许朦朧径解。违者、本部及巡视科道等官、参奏治罪
○又题准、南京各门库、及三山龙江等处内官、每处存留二三员管事。以后增添数多、俱令挨次候缺、奏请填补。其家人不许在内宿歇、因而偷盗夹带财物。其把门官军、并巡视官校容纵者、一体究问
○令浙江湖州府额办丙字库串五丝一千二百五十斤。自本年為始、径解织染所。听科道官、本部委官、监同秤收。
神帛堂自行拣验应用。其不敷丝一千二百六斤四两。动支北新关税课餘银、委官收买送纳
○凡应天府所属龙江关、石灰关、江东巡检司、□埠巡检司、大胜关、三山门水关、上方门水关、驯象门水关、每岁共收船料钞七十四万一千三百一十八贯、解部。转送南京
内府天财库交纳
○九年题准、南京
内府各衙门所用物料、先儘甲字等库见贮数内会支。不敷、或移文齎价、於產有地方收买。或量派上元江寧二县买办
○十年题准、本部委官、公同巡视等官、看验各库先年积贮物料、有应变染、应造用、应准折者、悉听从宜酌用。如果不敷、始具数、听各衙门奏请定夺
○题准、房钞园钞查果坍塌无存者、准与分豁
○十二年议准、南京五城房课钞、照旧及时徵解。其上新河廊房二百五号、查果入江是实、房钞二千六百七十贯、准為裁革。火烧倒塌遗址、除原主耕种办纳原钞外。其餘量减一半、召人佃居办钞。毋得强令无干包陪。见在房屋、督令人户及时修理。不许任其倾倒、图免课钞
○十七年题准、房钞每贯、折徵银六毫。其公用过房地额钞、俱与除免
○十九年议准、龙江大胜石灰山三关、江东□埠二巡检司、龙江里外各处河泊所、岁办船料鱼课、并酒醋等钞贯。各照兵马司房钞事例。每钞一贯、折徵银六毫。就令经手人役、煎销成锭、按季解南京银库收贮。相兼铜钱、支给铺户收领应用
○四十二年、令南京户部委官、会同巡视科道。将甲字等九库、并
内府各监局等衙门在库、一应钱粮。吊取各印信文簿查盘。分别。旧管新收开除实在数目、造册奏缴
○隆庆三年题准、南京甲字等九库大使任满交代。先申该部委官。将在库钱粮、交盘明白、方许起送。见在管事者、於各库旧锁之下、另置一锁。封识匙钥、各另收执。凡遇收放钱粮、会同检阅
凡五城房钞。东城兵马司、原额二十二万九千七百六十四贯。今二十二万九千九百三十二贯。西城兵马司、原额二十二万九千七百二十贯。今一十二万四千二百二十四贯。南城兵马司、原额七万八千二百九十八贯。今七万八千六百一十二贯。北城兵马司、原额五万七千六百四十贯。今五万九千七百一十二贯。中兵马司、原额一百一十三万三千二百一十八贯八百文。今一百一十二万五千九百五十八贯凡各衙门课钞。都税司、原额七十二万七百六十四贯八百文。今五十九万七千一十三贯四百六十七文。聚宝门宣课司、原额七十二万七百六十四贯八百文。今四十八万五百一十四贯六百一十文。龙江宣课司、原额五十七万二千六百六贯五百文。今三十八万一千七百三十七贯六百七十文。江东宣课司、原额九十五万三千七百二十贯二百文。太平门税课司、原额一十七万七百一十八贯八百文。今一十一万三千八百一十二贯五百五十文。聚宝门朝阳门分司、原额三十五万三百六十六贯。今二十三万三千五百七十七贯三百三十四文。龙江税课局。原额二十二万九千三百九十贯八百文。今一十五万五千九百二十六贯七百二十文。龙江里外河泊所、原额三万六千七百八十贯。龙潭税课局、原额三万三千七十九贯三百二十八文。今二万二千五百贯二百八十文。应天府批验茶引所、一十万贯

盐政

凡盐引。本部盐引匠二十九名。户科盐引匠三十九名。每遇户部咨到、开中某运司盐粮若干。该用勘合若干。进纸南京户科、刷印完。领回本部用印。勘合仍付原差官员、齎至中盐官处交割。底簿、及流通文簿、印封、径发运司收掌。候领到勘合、比号相同。派场支盐
○嘉靖四十五年题准、南京户部、各运司、提举司、查照旧例。以后将引纸价银、径解应天府收贮。该部缺纸刷引、应天府估价买解。科道官严為查盘。积有餘银照例準折官员俸粮。不许别项那用
○万历五年奏准、南京户部、选委司官一员、专印盐引。各运司起纸解到。即将各匠、计纸限工印刷。每引印以职名粘簿、封发运司
凡供应盐斤。南京光禄寺样盐二千斤。青白盐四万斤。
孝陵神宫监白盐三千斤。南京
内府供用库青白盐二万斤。俱两淮运司徵纳。南京内官监青盐三千五百斤。盐包三千五百箇。南京太常寺祭祀洁净白盐一百九十斤六两。南京神乐观青盐三千斤。俱龙江盐仓徵纳凡本部收受各布政司盐粮钞。遇有生钞、开数进库、准作新钞支销。其摺过盐钞、与上新河船料好钞、开作一等旧钞入库。如五城兵马司、宣课司、税课司、局、河泊所、及各关钞、并各衙门户口食盐钞、俱作二等旧钞入库。自后应天府买办、各衙门关支折色等项。明开合支新钞若干。或一等二等旧钞若干。以便稽考
○弘治十六年议准、各处解纳户口食盐钱钞、俱收价银解部。每钞五千贯、铜钱一万文、拟进
内府交纳者、定与价银二十四两。在部支纳者、一十九两。著令铺户领出、收买钱钞上纳。扣算餘银、收补别项钱粮
○嘉靖二年议准、湖广等布政司、起运南京食盐钱钞。每钞一贯、折银三釐。铜钱七文、折银一分。徵解南京支用
○六年议准、收到各处户口盐钞价银。除钞价照旧买钞上纳外。其钱价银、扣寄该部。候应天府遇有内府衙门、用过铺行丝料等项价银、支给。不必买钱、及扣餘银买米
○十年题准、各处解到户口钞银。仍照例收贮本部银库。以备军餉缺乏支用
○隆庆二年题准、南京户部、将库贮官吏食盐钞银。易买丝料解部。送
神帛堂织造
凡文武官吏户口食盐。本部先期行各衙门取勘口数、造册缴部。合用引目、依数预发运司收掌。遇有差委官吏、齎到勘合文册印信领状、即行二所放支。俱於本年十二月以里关尽。如有过限者、照在京官军关支月粮事例扣除
○凡南京大小衙门官吏户口食盐钞、解赴宝钞广惠库交收。类行两淮都转运盐使司、照例关盐给散
○凡旗军人等户口食盐、免纳钞。候盐有积、纳钞关支官吏食盐、减半关支。不得过十五口之数
○成化十九年、令南京各衙门关支食盐、五府、六部、都察院等衙门、并锦衣卫、俱派仪真批验所。其餘卫所、并五城兵马指挥、俱派淮安批验所。务要办验批领帖文引目无偽、方令正数正支、运回给散
○弘治十八年、奏差科道等官、给散南京各卫所关支食盐。禁革包揽侵欺等弊

铺行

凡年例钱粮。每年五月、本部差监生赴
内府供用库会计。移咨户部定夺
○嘉靖二十四年题准、南京铺行、科道官、督同应天府佐贰官、并上江二县、从实审编造册。凡
内府、各监局、太常、光禄寺、遇该买办
上用、并祭祀等项物料、即与给价。其或迟留减抑、并听科道官论究。府部院卿寺等衙门、遇有公用物料、照时价两平收买。不许用强减价。及强令雇人挑担。其各官私家所用货物、各令人入市平价。不许扰累。守备内臣勋戚跟随人役、并各衙门皁隶、有拨置生事、欺官害民者。巡视御史拏问
○四十年、令应天府各色商人、清审编替、五年一次、立為定例。如遇该审年分、该部预先一年题请。不分军民之家、一体编审
○四十五年、令南京户部、会同巡视科道、将
内府合用铺户、照旧量留外。餘俱查册除名。不得再行僉派纸户、以扰贫民。违者、科道官指名参奏
○万历三年、令巡视九库科道、督同应天府佐贰官、及上江二县掌印官。将在册各色铺行。不分军民之家、从公清审。分别等第、造册奏缴

官吏俸给

凡各官俸给。四月折绢。八月折布。九月折盐、二八兼支。十一月折麦、三七兼支
○凡监生、吏典、有家小者、月支米八斗。无家小者、月支米六斗。若曾经决断者、月支米五斗
○凡官员、吏典、或有事故调用等项。遗下关过俸米、五斗以下免追
○嘉靖三十五年议准、南京文武百官应支俸粮。将库贮盐引纸价银两内、暂借一万八千二百五十两六钱支给。仍咨应天巡抚、查催拖欠解补
○隆庆元年题准、南京大小文武衙门自隆庆元年起、至隆庆三年止。每年九月、官员俸粮折盐、俱以四六兼支。照依时估扣放。以后年分、照旧二八兼支。并盐斤续收数多、临期再行议处

官军匠役俸粮

凡各卫所官吏旗军月支俸粮。本部每岁、选委员外郎、或主事一员。南京吏部、选拨能书算办事吏十名。每月先取各营操守运粮修仓送船、及监局当匠等项名数。仍行各衙门、将见在仓粮、并事故扣除月日数目、开造小册一本。送委官处。与卫所造到文册、查对磨算。如有侵冒等项情弊。具呈总督衙门。先将识字军吏提问。委官掌印官、参问究治
○凡留守五卫入伍恩军。及种苜蓿豌豆、并看船恩军。有家小者、月支粮一石。隻身四斗。牧马千户所养马恩军。有家小者、月支米一石。隻身四斗。留守左卫看守朝阳门桐树棕树恩军。有家小者、月支粮一石。隻身五斗。留守左等五卫入伍恩军。照旗军例、支月粮。操练守城旗军力士校尉。有家小者、月支粮一石。隻身六斗。锦衣等卫屯军。不分新旧选操备者。每年十月至三月赴操、支与食米五斗。四月至九月下屯住支。选去运粮者。二月至七月、各支行粮。其月粮住支。锦衣卫舍人餘丁选操备者。月支米三斗。看仓餘丁、月支口粮三斗。操备舍餘月粮四斗。巡江官军口粮、沿途支给。马快船军行粮六箇月。共三石六斗。餘丁行粮、共一石八斗。俱於南京仓支给。各卫所运粮军餘、全支本色米一石。宝钞提举司钞纸匠、月支米五斗
○正德十六年
詔、内府各监局军匠。有丁尽户绝、名伍不除、冒支月粮者。户兵工三部、尽行查革
○嘉靖六年议准、快船小甲。该造船隻之年、兴工之日、即与食粮、以助工食之费。其小甲餘丁、若有逃故、及改差者。该卫即与僉补。兵部移文户部、关支月粮
○七年议准、
神帛堂额外食粮人匠二百一十九名。餘尽行革免
○八年议准、行月粮数目、操备总小旗、大教场军士校尉、管黄船军、守卫军、运粮军餘、中府直厅军、造黄船旗军、管快船军、正伍窑军、内官撮造军、汉府军、
御马监军、守备厅军、兵仗局军、守各门军、修仓军、司牲司军、火药局军、靛园厂军、
孝陵直宿进山栽种等项军、原额养牛差选寄大教场操军、拨船厂识字军、鐘鼓楼夜巡军、
御马监养马军、管抽分果品总旗、在群养马军、龙亭校尉、免差女户军、长巡军、琉璃窑军、看韩王坟总旗校尉、司苑局军、各每月食粮。有妻母一石。隻身六斗。司苑局、戊字库、兵仗局、织造局、
御用监、巾帽局、鍼工局、内官监、并养乳牛各军匠、每月食米。有妻母八斗。隻身四斗八升。操备舍餘、上操支米四斗止操住支。送船餘丁、月支米五斗。各仓军斗、月支米三斗。疾军、幼军、月支米三斗。修仓餘丁、月支米一斗。光禄寺厨役、有妻六斗。无妻三斗。盐引匠、月支米三斗。钞匠、月支米二斗五升。教坊司俳色长、月支米六斗。乐户、月支米五斗。上元江寧二县老幼军人、月支米六年。内织染局、兵仗局、司礼监、内官监、民匠、及
神帛堂人匠、月支米三斗。黄船快船、短差二箇月、每名支行粮六斗。长差半年、预支月粮六箇月。行粮不支。镇江滁州新安建阳安庆宣州等文卫、上班操备官军口粮。每员名、月支米四斗。俱南京仓支。巡江官军口粮。沿途支给
○十年题准、凤阳等仓场监督粮斛主事、今后遇该放粮、行各卫所造实支文册、唱名验放。其有开称京操、而在京潜住、并原籍取讨军装者、不许管队官识领银。候在京营逃单到日。查果依时赴操将应得月粮、另造文册、待各回卫补给。如有在逃、除已解京罚班者、不究外。其餘即係诡名、不准支给。仍於指挥名下、定坐赃追问
○十一年议准、广惠天财二库、并宝钞司钞匠、分為二班。上班食粮、下班住支、週而復始。如事故有缺、许於各户餘丁内选补。其内官监煎盐铺户、量留一十七名、备春冬二季煎造供用。餘俱革回当差
○十八年题准、快船甲夫月粮。未差之时、折银贮库。候有差、定数给与。不得概给
○二十三年议准、留守等卫选补操江官舍军餘七百员名。除官一十五员、有原支俸粮外。其军人六百八十五名、照成化二年投充军役事例、每月支粮一石。并夏冬布钞、一体支给。以便防守
○三十七年题准、南京户部、将二月十月官军俸银折色、每石暂准放银四钱。又查库贮折麦豆草盐引等银、每年再展两月折色。酌量时价。每石或作二钱五分、或作三钱、放给。候仓库颇充、仍照旧例
○三十九年题准、南京户部、将节年题准见行事例、逐一查復旧规施行。各卫武职官员。收俸袭替者、以到任為始。為事者、以復职日為始。优养、优给、并旗军、以兵部明文准行之日為始。收帮。各卫官军、每年二月十月分、应支折色俸粮、每石五钱。其餘月分、俱照本色、每月不过初五日支放。為事军餘水夫、以著役日為始。参问者、亦以著役日為始。免问者、以文书到日為始。收帮。运粮餘丁、告收月粮、自正月至六月告状日、以文书到日為始。收帮。若七月至十二月、不许支粮。其十一月十二月餘丁粮收、以次年正初一日上运日為始。收帮。操备舍餘、收帮上操时、以本部明文到卫日為始。各卫军餘、告收妻粮母粮、已经移咨兵部、候咨册过部、即与准给。如咨册在此月内送到本部、即以次月初一日為始。准其收帮。若咨册审造欠明、本部该司、仍行查取该卫印信结由。如已明者免予供应机房人匠口粮、虽遇小尽、仍旧免扣。通候五年、照例总扣一月。江淮济川二卫水夫妻粮、比照各卫妻粮事规、听兵部查的、咨册过部、一体准给
○四十年题准、南京户部、将武职每年折绢、军士夏赏折布、自四十一年為始。仍照旧例、每绢一疋、折银七钱。苧布一疋、折银二钱
○四十二年议准、凤阳中等八卫官军、如应住俸听参者、漕运巡抚、及巡按各御史并兵备道、仍行分司主事知会。凡遇各官住俸开俸、务以明文到日补支。其官军师生庶婿等粮、按月放给。不许预支
○四十三年、令南京各卫官军应支俸粮、自嘉靖四十三年八月起、至四十四年八月终止。酌量彼中米价稍平之时、将库贮粮银、每石折银五钱、相兼支放。存积在仓粮米、以备支用。其四十四年以后年分、仍復本色。运解南京户部、照旧支放
○四十五年题准、南京比例拨马步军、每夜责令跟随各该巡捕委官巡缉。每步军一名、月加口粮三斗。照例折银一钱五分。每马军一名、月加粮料银二钱。巡捕餘丁、每名每月、量给口粮二斗
○隆庆四年议准、南京锦衣等卫所官军、应支本年二月分俸粮、放本色一箇月。待夏秋之后、米价稍平。听该部补放折色一箇月。以后年分、应给本折月分、查旧例支放

赏赐

凡赏赐京卫军士夏冬布钞。每年行移该卫、造册缴报。径赴
内府该库。於四月关支夏布。八月关支布钞。本部委官一员管理。年终赴京復
命
○正德十年题准、本部将节年收贮湖广江西、并徽州府绵布苧布、折收银两。赏赐军士冬衣布花。每绵布一疋、折银三钱。苧布一疋、折银二钱。绵花绒每斤、折银五分
○嘉靖四年题准、南京差散冬衣布花御史、免其赴京復
命
○九年议准、和阳卫寄操旗军、每年应支冬夏布疋。附造应天卫册。以便关支
○三十七年题准、神乐观乐舞生、每名岁给生绢一疋。中白绵八两。旧给绵布三疋、今各减一疋。如
内府库贮布绢本色不敷、生绢一疋、折银五钱。苧布每疋、折银一钱五分。绵布及中白绵、仍照旧价支放

大明会典 朝贺 合奏啟 册立
</div>
    <div class="pagination">
<a href="大明会典_page209.html">上一页</a><span>...</span><a href="大明会典_page205.html">205</a><a href="大明会典_page206.html">206</a><a href="大明会典_page207.html">207</a><a href="大明会典_page208.html">208</a><a href="大明会典_page209.html">209</a><span class="current-page">210</span><a href="大明会典_page211.html">211</a><a href="大明会典_page212.html">212</a><a href="大明会典_page213.html">213</a><a href="大明会典_page214.html">214</a><a href="大明会典_page215.html">215</a><span>...</span><a href="大明会典_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
