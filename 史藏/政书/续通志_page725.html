<!DOCTYPE html>
<html>
<head>
    <meta charset="UTF-8">
    <title>续通志 - 第 725 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 725 页/共 1359 页</h1>
    <div class="content">　　中师字祖圣进士及第试秘书省校书郎知平陆县以张知白荐遂为右正言中正贬中师亦降太常博士监宿州酒税未几通判应天府 
曹利用辟为羣牧判官徙知滑州入为开封府判官累迁尚书度支郎中直史馆知澶州以太常少卿直昭文馆知广州视事之明日吏白故事 
当谒诸祠庙而廨有淫祠中师遽命撤去之兼市舶使市舶置使自此始代还为右谏议大夫判尚书刑部加集贤院学士再知澶州未行进龙 
图阁直学士知并州许便宜从事厯改枢密直学士知益州先是转运使韩渎急于笼利自薪刍蔬果之属皆有算而中师尽奏蠲之康定中任 
布守河阳数上书论事帝欲用之吕夷简荐中师才不在任布下遂并召为枢密副使 【按任布本传及宋史宰辅表俱作召为枢密副使后 
罢知河阳此云任布守河阳数上书论事遂并召为枢密副使以守河阳在召为枢密前误】 明年建北京令中师领修建进给事中宣抚河东 
不行求补郡以尚书礼部侍郎资政殿学士知永兴军求内徙得知陈州踰年上书言臣老矣家本曹人愿得守曹遂又改知曹州改户部侍郎 
明年请老拜太子少傅致仕进太子少师卒赠太子太傅谥安惠中师性乐易平居自奉甚俭约晚号大块翁

　　△周起

　　周起字万卿淄州邹平人生而丰下父意异之曰此儿必起吾门因名起幼敏慧如成人意知卫州坐事削官起年十二诣京师讼父冤父 
乃得复故官起举进士授将作监丞通判齐州擢著作佐郎直史馆累迁户部度支判官以右正言知制诰权判吏部流内铨寻为东京留守判 
官真宗东封还近臣多颂功德起独以居安为戒进金部员外郎判集贤院初置纠察刑狱司因命起起乃请诸已决而事有所枉及官吏非理 
榜掠者并听受诉从之擢枢密直学士权知开封府厯徙永兴天雄军所至有风烈迁右谏议大夫知并州拜给事中同知枢密院事进礼部侍 
郎为枢密副使起素善寇准准且贬起亦罢为户部郎中 【安宋史宰辅表天禧四年九月乙未周起自礼部侍郎枢密副使以户部侍郎知 
青州王安石撰起神道碑亦作户部侍郎】 知青州又降太常少卿厯知应天府丁谓既贬复为礼部侍郎以疾请知颍州徙陈州汝州卒赠礼 
部尚书谥安惠起性周密凡奏事及答禁中语随辄焚草故其言外人无知者子延荷以孝友闻官殿中丞延隽颇雅厚官太常少卿

　　△程琳

　　程琳字天球永寍军博野人举服勤辞学科补泰寍军节度推官改秘书省著作佐郎天禧中召试直集贤院仁宗即位改太常博士权三 
司户部判官契丹使至琳为馆伴使契丹使言先皇帝尝通使承天太后独无使何也琳曰南北兄弟也先皇帝视承天犹从母故无嫌今皇太 
后乃嫂也礼不通问使者语屈时修真宗实录而大中祥符以来起居注阙琳追述上之遂修起居注擢知制诰判吏部流内铨权三司使范雍 
使契丹命琳发遣三司使太仓赡军粟陈腐不可食岁且饥琳尽发以贷民凡六十万斛饥民赖以全活而军得善粟契丹遣萧蕴杜防来蕴出 
坐位图示琳曰中国使者坐殿上高位今我位乃下请升之琳曰此真宗所定不可易也防曰大国之卿可当小国之君琳曰南北虽两朝安有 
大小卿尝坐我殿上我顾小国也防无以对宰相将许芝琳曰许其小必启其大乃止以右谏议大夫权御史中丞时岁饥上疏请罢诸土木营 
造蠲被灾郡县租赋改枢密直学士知益州迁给事中权知开封府王蒙正子齐雄捶老卒死货妻子使以病告琳察其色辞异令有司验得状 
蒙正连姻章献太后家太后谓琳曰齐雄非杀人者乃其奴尝捶之琳曰奴无自专理且使令与巳犯同太后嘿然卒论如法外戚吴氏离其夫 
而挈其女归夫诉于府琳命还女吴氏言已纳宫中琳请于帝曰臣恐天下人有窃议陛下夺人妻女者帝亟命出之笞而归其妻迁工部侍郎 
龙图阁学士复为御史中丞不拜寻以翰林侍读学士兼龙图阁学士复为开封府改三司使出纳尤谨禁中有所取辄奏罢之内侍言琳专琳 
曰三司财赋皆朝廷有也臣为陛下惜于臣何有帝然之时议者患民税多目吏得为奸欲并其名合为一琳曰合而为一易于句校可也后有 
兴利之臣复用旧名增之是重困民也议者莫能夺 【按欧阳修撰琳神道碑载此事较为明晰今据参辑】 再迁吏部侍郎景佑四年遂参 
知政事迁尚书左丞时元昊反犹遣使来朝众请按诛之琳曰遣使常事也杀之不祥后使者益骄横大臣患之琳曰始不杀无罪也今既骄横 
可暴其恶诛之国法也又何患耶议者欲重贿嘉勒斯赉使讨贼因以其地与之琳曰使嘉勒斯赉得地是复生一元昊矣不若用间使二羌势 
不相合中国利也故枢密副使张逊曾孙偕才七岁宗室女生也贫不自给乳媪擅出券鬻其第琳欲得使开封府吏密谕媪偕幼得御宝许鬻 
乃售乳媪以宗室女故入宫见章惠太后既得御宝琳乃市取之又令吏市材水买妇女巳而吏以赃败御史按劾得状降光禄卿知颍州顷之 
为户部侍郎寻复吏部知天雄军又以左丞为资政殿学士及建天雄军为北京内侍皇甫继明方用事主营宫室欲侈大以要赏琳以为方事 
边陲又事土木以困民不可既而继明数有论奏帝遣御史鱼周询按视遂罢继明命琳独主之迁工部尚书加大学士河北安抚使改武昌军 
节度使知永兴军陕西安抚使以宣徽北院使判延州仍为陕西安抚使元昊死谅祚立方幼三大将分治其国议者谓可因此时以节度使啖 
三将使各有所部分以弱其势琳曰幸人之丧非所以柔远人不如因而抚之议者惜其失机尝获戎首不杀戒遣之夏人亦相告勿捕汉民久 
之夏人以五百户驱牛羊叩边请降且言契丹兵至衙头国中乱愿自归琳曰彼诈也契丹至帐下当举国取之岂容有来降者间闻夏人方捕 
叛者此其是耶不然诱我耶拒不受巳而贼果以骑三万临境上以捕降者为辞琳谍知之闭壁倒旗戒诸将勿动贼疑有备遂引去拜同中书 
门下平章事判大名府琳持重不扰前后守魏十年度要害缮壁垒增守御备值杂木数万曰异时楼橹之具可不出于民矣人德之厯镇武胜 
镇安上书曰臣虽老尚能为国守边未报得疾卒赠中书令谥文简琳敏厉深严长于政事辨议一出不肯下人然性啬于财而厚自奉养章献 
太后时尝上太后临朝图人以此薄之 【按宋史此下有姜遵传无事迹足录今从删】

　　△范雍

　　范雍字伯纯其先太原人后家河南中进士第为浴阳县主簿累迁尚书工部郎中为龙图阁待制 【按范镇撰雍神道碑作天章阁待 
制】 陕西都转运使还提举诸司库务句当三班院环原州属羌扰边以雍为安抚使建言属羌因罪罚羊者旧输钱而比年责使出羊羌人颇 
以为患请输钱如旧罪轻者以汉法赎金从之迁右谏议大夫权三司使雍在京东时平滑州水患以劳加龙图阁直学士天圣六年拜枢密副 
使丁母忧起复迁给事中玉清昭应宫灾惟一二小殿存章献太后有再葺之意雍抗言曰不若悉燔之也先朝以此竭天下之力遽为灰烬非 
出人意如又将葺之则民不堪命非所以畏天戒也时王曾亦谏阻乃止迁尚书礼部侍郎太后崩罢为户部侍郎知陕州改永兴军是岁饥疫 
关中为甚雍为振恤以疾请近郡遂厯知河阳进吏部侍郎徙应天府又改河南府加资政殿学士陈安边六事 【按范仲淹撰雍墓志铭河 
阳暇日念国家御戎之备率多弛废西羌狡很必有窥边之心恩不克威岂久安之势乃感激上言而得入觐陈安边六策据此则雍之陈安边 
策在知河阳时非改知河南府后事也与宋史本传互异】 又请于天雄军聚甲兵以备河北于永兴军河中府益募土兵以备陕西即泾原环 
庆有警河中得以援之既而元昊反拜振武军节度使知延州元昊先遣人通款于雍雍信之不设备一日引兵数万破金明砦乘胜至城下会 
大将石元孙领兵出境守城者纔数百人雍召刘平于庆州帅师来援合元孙兵与贼战三川口大败皆为贼所执雍闭门坚守会夜大雪贼解 
去城得不陷左迁户部侍郎知安州寻复吏部侍郎知河中府改知永兴军迁尚书左丞加资政殿大学士初完永兴城或言其非便诏止其役 
雍匿诏而趣成之明年贼犯定州邠岐之闲皆恐惟永兴人心帖然复徙河南府迁礼部尚书卒赠太子太师谥忠献雍为治尚恕好谋而少成 
颇知人喜荐士位多至公卿者狄青为小校时坐法当斩雍贷之后果以功名显云子宗杰厯陕西转运使先雍卒宗杰子子奇

　　范子奇
　　范坦

　　 范子奇

　　子奇字中济以祖雍荫签书并州判官厯迁湖南转运副使建言梅山蛮恃险为边患宜拓取之后章惇开五溪议由此起入判将作监使 
于辽导者改路回远子奇谓曰此去云中有直道旬日可至何为出此导者又欲沮子奇下马馆门外子奇曰异时于中门下马今何以辄易导 
者计屈厯河东陕西河北京东四路转运使工部左司二郎中加直龙图阁使河北诸郡犹榷盐奏罢之元佑初为司农卿厯知河阳召权户部 
侍郎删酒户苛禁及奴婢告主给赏法未几出知庆州广储蓄缮城栅严守备羁黠羌推诚待下人乐为用入为吏部侍郎以待制致仕卒年六 
十三子坦

　　 范坦

　　坦字伯履以父任为开封府推官金部员外郎大理少卿改左司员外郎押伴夏国使应对合旨赐进士第权起居舍人使辽复命具语录 
以献徽宗览而善之付鸿胪令后奉使者视为式迁殿中监知开封府再命使辽时兴边议非时遣使以观衅坦以不宜始祸辞其行帝怒责舒 
州团练副使稍复集贤殿修撰知江宁府洪扬二州召为户部侍郎论当十及夹锡钱之弊以便亲请外知河阳入辞帝曰夹锡钱之害甚于当 
十宜速正之为一道率坦至即奏罢之政和初复为户部遂改当十钱为当三罢淮盐入东北鬻诸州公田以实常平又疏言户部岁入有限用 
则无穷今节度使八十员留后至刺史数千员自非军功得之宜减其半奉及他工技末作一切裁损时以为当时张商英为相坦多与之合及 
商英去位言者论坦助为匮竭之说以摇众听又言坦建议鬻田改常平法废元符令及罢夹锡钱之罪贬黄州团练副使安置韶州以赦复徽 
猷阁待制卒年六十二

　　△赵祯

　　赵祯字表微其先单父人后徙宣城为人诚实宽厚少好学擢进士第厯平定军判官累迁殿中侍御史益州路转运使数言部中事以平 
允称迁工部郎中召为侍御史知杂事改三司盐铁副使擢右谏议大夫集贤院学士知益州坐市锦不如数降知同州徙凤翔京兆府三迁工 
部侍郎复纠察在京刑狱司枢密直学士知并州代还迁刑部侍郎天圣八年迁枢密副使迁吏部侍郎时权出宫掖祯厚给刘美人家婢以故 
致位政府命未出人驰告祯祯问曰东头西头葢意在中书也闻者皆以为笑章献太后崩罢为尚书左丞知河中府迁礼部尚书以太子少傅 
致仕卒赠太子太保谥僖质

　　△任布

　　任布字应之河南人后唐宰相圜四世孙也力学家贫尝从人借书以读进士及第补安肃军判官辄刺问契丹中事上疏请饬边备仍奏 
河北利害后契丹至澶州真宗识其名特改大理寺丞知安阳县通判嘉州厯判大名府领湖南路提点刑狱入权三司盐铁判官判度支句院 
京城东南有泉涌出为筑祥源观男女徒跣奔走瞻拜布论之曰明朝不宜以神怪衒愚俗遂忤宰相意又与徐奭麻温共试开封府进士而奭 
潜发封卷视之降监邓州税徙知宿州时越州守阙寇准曰越州有职分田岁入且厚今争者颇重非廉士莫可予乃徙越州及准贬布亦徙建 
州累迁尚书职方员外郎丁谓既逐稍用为白波发运使岁余判三司开拆司出为梓州路转运使富顺监盐井岁久卤薄而课存主者至破产 
或鬻子孙不能偿布奏除之迁祠部郎中擢江淮制置发运使前使者多聚山海珍异之物以饷权要布一切罢去召为三司度支副使奉使契 
</div>
    <div class="pagination">
<a href="续通志_page724.html">上一页</a><span>...</span><a href="续通志_page720.html">720</a><a href="续通志_page721.html">721</a><a href="续通志_page722.html">722</a><a href="续通志_page723.html">723</a><a href="续通志_page724.html">724</a><span class="current-page">725</span><a href="续通志_page726.html">726</a><a href="续通志_page727.html">727</a><a href="续通志_page728.html">728</a><a href="续通志_page729.html">729</a><a href="续通志_page730.html">730</a><span>...</span><a href="续通志_page726.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
