<!DOCTYPE html>
<html>
 <head>
  <meta charset="utf-8"/>
  <title>
   续通典 - 第 123 页/共 410 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续通典 - 第 123 页/共 410 页
  </h1>
  <div class="content">
   △宋

　　宋初宰相不专任置中书禁中是为政事堂与枢密院对掌大政以同平章事为宰相之职无常员有二人则分日知印以丞郎以上至三师为之其上相为昭文馆大学士监修国史其次为集贤院大学士或置三相则昭文馆集贤院二学士并监修国史并除因唐以来三大馆皆宰相兼故仍其制如范质昭文学士王溥监修国史魏仁浦集贤学士此三相例也参知政事掌副宰相毗大政参庶务太祖干德二年以枢密直学士辪居正兵部侍郎吕余庆并本官参知政事 【先是己命赵普为相欲置之副而难其名称以问陶谷曰下宰相一等有何官对曰唐有参知机务参知政事故以命之】 不押班不知印不升政事堂殿廷别设砖位敕尾署衔降宰相月奉杂给之半开宝六年始诏居正余庆于都堂与宰相同议政事太宗至道元年诏宰相与参政轮班知印同升政事堂押敕齐衔行则并马自寇准始以后不易神宗时定元丰新制于三省置侍中中书令尚书令以官高不除人而以尚书令之贰左右仆射为宰相左仆射兼门下侍郎以行侍中之职右仆射兼中书侍郎以行中书令之职废参知政事置门下中书二侍郎尚书左右丞以代之哲宗元佑中以文彦博吕公着平章军国重事序班在宰臣上所以处老臣硕德特命以宠之也或两日或五日一朝非朝日不至都堂时待老臣礼遇极优司马光疾诏免朝觐许乘肩舆三日一入省徽宗政和中改左右仆射为太宰少宰仍兼两省侍郎靖康中复改为左右仆射高宗建炎三年吕颐浩请酌三省之制左右仆射并加同中书门下平章事门下中书二侍郎并改为参知政事废尚书左右丞从之孝宗干道八年诏尚书左右仆射可依汉制改为左右丞相详定敕令所言近承诏旨改左右仆射为左右丞相令删去侍中中书尚书令以左右丞相充缘旧左右仆射非三省长官故为从一品今左右丞相系充侍中中书尚书令之位即合为正一品从之丞相官以大中大夫以上充参政以中大夫以上充常除二员或一员宁宗嘉泰三年始除三员故事丞相谒告参预不得进拟惟丞相未除则参预轮日当笔多不踰年少纔旬月独孝宗淳熙初叶衡罢相龚茂良行相事近三年亦创见也及宁宗开禧元年韩侂冑拜平章讨论典礼乃以平章军国事为名盖省重字则所预者广去同字则所任者专边事起乃命一日一朝省印亦归其第宰相不复知印其后贾似道窃位专权尊宠日隆位皆在丞相上其与元佑中之文彦博吕公着同例矣至于亲王枢密使留守节度使兼侍中中书令同平章事者皆谓之使相不预政事不书敕惟宣敕除授者敕尾存其衔而己

　　△辽

　　辽北宰相府有左右宰相掌佐理军国之大政皇族四帐世预其选南宰相府有左右宰相掌佐理军国之大政国舅五帐世预其选太祖天显元年大东丹国置中台省有左大相右大相左次相右次相其属部设有某部左宰相某部右宰相 【位在大王下】 属国设有某国左相某国右相 【位在大王裕悦下】 命其酋长与辽人区别而用之恩威兼制此皆北面宰相之制圣宗统和二十一年七月召北府宰相萧塔喇葛宰相汉王贴不及等赐坐论古今至道仿古制也其南面官则于中书省设大丞相左丞相右丞相同中书门下平章事参知政事尚书省有左仆射右仆射其三京宰相府 【辽有五京上京为皇都朝官京官皆有之四京随宜制官为制不一西京多边防官南京中京多财赋官三京谓东京中京南京也】 有左相右相左平章事右平章事盖既得燕代后仿唐制也

　　△金

　　金左丞相右丞相各一员平章政事二员从一品金镀银印镀金三字为宰相左右丞各一员正二品参知政事二员从二品印与郡王及一品官同 【金制二品官金镀铜印惟宰相与亲王一品同】 为执政官为宰相之贰俱列于尚书省位在尚书令下熙宗时率以宗室王公除拜丞相平章政事或参知政事往往带元帅衔出则统军入则佐政礼遇亦极优焉海陵正隆元年罢平章政事 【时平章政事张晖罢遂不置平章政事官至世宗大定元年始复置以移刺充之】 世宗即位重任宰臣屡加饬谕 【大定元年谕宰臣曰进贤退不肖宰臣之职二年又谕宰臣当参民间利害及时事之可否以时陈奏四年谕宰臣奏事当以治国安民为要五年又谕宰臣尽公举荐六年又谕宰臣当知人才优劣举实才为国用八年又谕宰臣当辅不逮毋阿顺取容十年谕宰臣朕居深宫不知外事卿等当注意】 大定二十四年制外任官曾为宰执者凡吏牍上省部依亲王例免书名二十五年以宰臣年老艰于久立命左右置小榻廊下使少休息章宗明昌元年幸宰臣图克坦克宁第视疾赐银一千五百两绢二千疋诏尚书省曰太傅年高每趋朝而又赴省恐不易自今旬休外四日一居休庶得调摄常事他相理问惟大事白之可也六年赐宰臣手诏以风俗不淳官令苟且责之承安三年诏有司宰相遇雨可循廊庑出入五年上与宰臣论置相曰图克坦鉴朕志先定贾铉如何皆曰知延安府事孙即康可平章政事张万公亦曰即康及第先铉一榜上曰至此安问榜次特以贾才可用耳其所以慎择宰臣者如此泰和元年谕刑部官凡上书人言及宰相者不得申省是时平章政事张万公乞致仕己三四次矣优诏不许宣宗兴定三年以天暑诏宰相四日一奏事又诏宰相执政以下不得召部寺官

　　△元

　　元之相职较前代独多曰中书令曰左右丞相曰平章政事曰左右丞曰参政虽分长贰皆佐天子出令太祖尝以相臣为中书令典领百官会决庶务 【元制中书令位在丞相上往往以皇太子兼领】 右丞相左丞相各一员统六官率百司居令之次令缺则总省事佐天子理万几国初职名未创太宗始置右丞相一员左丞相一员世祖中统元年置丞相一员二年复置右丞相二员左丞相二员至元二年增至五员七年立尚书省置丞相三员八年罢尚书省乃置丞相二员二十四年复立尚书省其中书省丞相二员如故二十九年以尚书省再罢专任一相武宗至大二年复置尚书省丞相二员中书省丞相二员四年尚书省仍归中书丞相凡二员自后因之不易文宗至顺元年专任右相其一或置或不置 【以上丞相】 平章政事掌机务贰丞相凡军国重事无不由之世祖中统二年置平章二员三年置平章四员至元七年置尚书省设尚书平章二员八年尚书并入中书平章复设三员二十三年诏清冗职平章汰为二员二十四年复尚书省中书尚书两省平章各二员二十九年罢尚书省增中书平章为五员而一员为商议省事三十年又增平章为六员成宗元贞元年改商议省事为平章军国重事武宗至大二年再立尚书省平章三员中书省平章五员四年罢尚书省归中书平章仍五员文宗至顺元年定置四员自后因之 【以上平章政事】 右丞左丞副宰相裁成庶务号左右辖世祖中统二年置左右丞各一员三年增为四员至元七年立尚书省中书右丞左丞仍四员八年尚书并入中书左右丞各一员二十三年汰冗职右左丞如故二十四年复立尚书省左右丞各一员而中书省阙员二十八年复罢尚书省三十年设右丞二员而一员为商议省事成宗元贞元年右丞商议省事罢又以昭文大学士与中书省事武宗至大二年复立尚书省右左丞二员中书右左丞五员四年罢尚书右左丞中书右左丞止设四员文宗至顺元年定置右丞一员左丞一员以后不复增损 【以上右左丞】 参政副宰相以参大政而其职亚于右左丞世祖中统元年始置参政一员二年增为二员至元七年立尚书省参政三员八年尚书省并入中书参政二员二十三年汰冗职参政二员如故二十四年复立尚书省参政二员中书参政二员二十八年罢尚书省参政武宗至大二年复置尚书省参政二员中书参政二员四年并尚书省入中书参政三员文宗至顺元年定参政为二员自后亦不复增损焉 【以上参政】 至顺帝时法度不常纪纲日紊置宰臣辄更祖制元统三年七月中书省奏请自今不置左丞相十月命巴延独掌台司至元五年十月复加巴延为大丞相六年十月命托克托为右丞相复置左丞相至正七年置议事平章四人十二年二月以贾鲁为添设左丞三月以悟良哈台为添设参知政事七月又以杜秉彝为添设参政八月以哈玛尔为添设右丞十四年九月以吕思诚为添设左丞二十七年八月以枢密知院曼济为添设第三平章以太尉特哩特穆尔为添设左丞相以添设为衔名亦古所未见也

　　△明

　　明太祖建官之始皆承前制设中书省置左右相国以李善长为右相国徐达为左相国后命百官礼仪俱尚左改右相国为左相国左相国为右相国寻又改为左右丞相置平章政事左右丞参知政事等官以统领众职洪武九年汰平章政事参知政事等官十三年正月革去中书省尽罢其官置四辅官位列公侯都督之次寻即汰罢分其权于六部十五年仿宋置华盖殿武英殿文渊阁东阁诸大学士以礼部尚书邵质为华盖检讨吴伯宗为武英翰林学士宋讷为文渊典籍吴忱为东阁又置文华殿大学士征耆儒鲍恂余诠张长年等为之以辅导太子秩皆正五品二十八年敕谕群臣国家罢丞相设府部院寺以分理庶务立法至为详善以后嗣君其毋得议置丞相臣下有奏请设立者论以极刑当是时以翰林春坊详看诸司奏启兼司平驳大学士特侍左右备顾问而己帝方自操威柄学士鲜所参决惠帝建文中改大学士为学士成祖永乐初年特简解缙胡广杨荣等参预机务阁臣自此始预务焉至仁宗以杨士奇杨荣皆东宫旧臣擢士奇为礼部侍郎兼华盖殿大学士荣为太常卿兼谨身殿大学士赐士奇荣等绳愆纠谬银印官亦擢至尚书而阁臣之体统益尊职亦甚重遂为真宰相矣宣宗时大学士累加至三公三孤衔名政无大小悉付参决宣德三年敕宰臣杨士奇等卿等春秋高尚典繁剧可辍所务朝夕在朕左右讨论至礼职名俸禄悉如旧用示眷注老臣至意其时大学士竟专授公孤之官矣是时帝亦屡幸内阁凡中外章奏宰相俱用小票墨书贴名疏面以进谓之条旨 【条旨之名始此】 世宗嘉靖四十一年新建三殿改奉天曰皇极华盖为中极谨身为建极阁衔因之自此以后大学士朝位班次俱列六部之上遣行人赍敕优诏存问少师兼太子太师吏部尚书华盖殿大学士刘健并赐羊酒命有司馈官廪八石岁给舆隶十名神宗万历九年特遣行人赍敕优诏存问少师兼太子太师吏部尚书建极殿大学士徐阶并赐银五十两大红纻丝蟒衣一袭彩币四表里以表异数是时宰臣虽退居林下而帝眷仍注重若此然旧制红本到阁首辅票拟庄烈帝崇祯中始用分票首辅之权略分 【时御史倪元璐请分票自后本下即令中书分之】 故内阁之职同于古相者以其主票拟也

　　△官属

　　宋

　　辽

　　金

　　元

　　明

　　宋

　　宋三省属官 【门下省中书省尚书省为三省时三省官皆宰相职理大政者】 门下省有通进司掌受三省枢密院六曹寺监百司奏牍文武近臣表疏及章奏房所领章奏具事目进呈而颁布于中外有进奏院掌受诏敕及三省枢密院宣札六曹寺监百官符牒颁于诸路凡章奏至则具事目上门下省若案牍及申禀文书则分纳诸官司中书省有舍人四人掌行命令为制词其大除拜宰相召舍人面受词头元丰六年诏中书省置点检房令舍人通领元佑元年诏舍人各签诸房文字其命词则轮日分草有检正官掌纠正省务熙宁三年置以京朝官充选人即为习学公事元丰新官制行罢之而其职归于左右司建炎三年中书门下省奏言军兴以来天下多事中书省无属官元丰以前有检正官因置左右司遂不差致朝廷及应报四方文移稽留无检举催促今欲差官二员充中书门下省检正诸房公事诏从之尚书省有左右司郎中左右司员外郎各一人掌受六曹之事而举正文字之稽失分治省事左司治吏户礼奏钞班簿房右司治兵刑工案钞房号为都司亦曰左右曹元丰六年都司置御史房主行弹劾御史按察失职建炎三年诏减左右司郎官二员置中书门下省检正诸房公事二员次年罢检正诸房公事官左右司郎官仍四员

　　辽

　　辽北面官北宰相府宰相下有总知军国事知国事等官南宰相府亦有总知军国事知国事等官南面官中书省有堂后官主事守当官尚书省有左右司郎中左右司员外郎

　　金

　　金尚书省属有左司郎中员外郎各一员掌本司奏事总察吏户礼三部受事付事兼带起居注官每月朔朝则先集是日秩满者为簿名曰阙本及行止簿贴黄簿并官制同进呈御览毕则受而藏之每有除拜凡尚书省所不敢拟注者则一阙具二三人以听制授焉都事二员掌本司受事付事检句稽失省署文牍兼知省内宿直检校架阁等事右司郎中员外郎各一员掌本司奏事总察兵刑工三部受事付事兼带修注都事二员所掌与左司同祇候郎君管句官掌祇候郎君谨其出入及差遣之事 【承安二年以走马郎君拟注泰和时以都事兼正大时改用亲从人】 架阁库管句同管句掌察左右司大程官追付文牍并提控小都监给受纸笔直省局局长掌都堂之礼及官员参谢之仪副局长贰其事

　　元

　　元中书省有参议中书省事典左右司文牍为六曹之管辖军国重事咸预决焉中统元年始置一员至元三十二年累增至六员成宗大德元年止置四员遂为定额左司郎中二员员外郎二员都事二员掌吏礼房之科有九一曰南吏二曰北吏三曰贴黄四曰保举五曰礼六曰时政记七曰封赠八曰牌印九曰好事除房之科有五一曰资品二曰常选三曰台院选四曰见阙选五曰伯尔克选户杂房之科有七一曰定俸二曰衣装三曰羊马四曰置计五曰田土六曰太府监七曰会总科粮房之科有六一曰海运二曰攒运三曰边远四曰振济五曰事故六曰军匠银钞之科有二一曰钞法二曰课程应办房之科有二一曰饮膳二曰草料右司郎中二员员外郎二员都事二员掌兵房之科有五一曰边关二曰站赤三曰铺马四曰屯田五曰牧地刑房之科有六一曰法令二曰弭盗三曰功赏四曰禁治五曰枉勘六曰斗讼工房之科有六一曰横造军器二曰常课段疋三曰岁赐四曰营造五曰应办六曰河道初中统元年统置左右司及至元二十五年始分置两司所掌亦各分焉其掾属有监印二人掌监视省印知印四人掌执用省印断事官掌刑政之属员数增损不常客省使四员副使二员掌直省舍人宣使等员选举差遣之事照磨一员掌勘左右司钱谷出纳营缮料例凡数计文牍簿籍之事管句一员掌出纳四方文移缄縢启拆之事邮递之程期曹属之承受兼主之架阁库管勾二员专掌收藏省府籍帐案牍凡备稽考之文即掌故之任

　　明

　　明太祖初承前代之制中书省属亦置左右司郎中员外郎都事检校照磨管句等官洪武十三年罢中书省其官属亦尽罢革置殿阁大学士分理政务后渐至宰相至景帝景泰中王文始以左都御史进吏部尚书入内阁自后诰敕房皆设中书舍人置文华殿东房中书舍人掌奉旨篆写册宝图书册页内阁诰敕房中书舍人掌书办文官诰敕翻译敕书并外国文书揭帖兵部纪功勘合底簿制敕房中书舍人掌书办制敕诏书诰命册表宝文玉牒讲章碑额题奏揭帖一应机密文书各王府敕符底簿俱无定员嘉靖二十年以他官带原衔分直两房其后中书员阙令吏部以举人考选而部选与试职者又分为两途焉 【具中书省篇】

　　△门下省

　　唐制门下省己详杜佑通典五代时以门下侍郎为宰相门下省多不备官宋制门下省掌受天下之成事审命令驳正违失受发通进奏状进请宝印凡中书省画黄录黄枢密院录白画旨则留为底及尚书省六部所上有法式事皆奏覆审驳之给事中读侍郎省侍中审进入被旨画闻则授之尚书省枢密院即有舛误应举驳者大则论列小则改正凡文书自内降者着之籍章奏至受而通进俟颁降分送所隶诸司凡吏部拟六品以下职事官则给事中较其仕历功状侍郎侍中引验审察非其人则论奏凡迁改爵秩加叙勋封四选拟注奏钞之事有舛误退送尚书省覆刑部大理寺所断狱审其轻重枉直不当罪则以法驳正之凡官十有一侍中侍郎左散骑常侍各一人给事中四人左谏议大夫起居郎左司谏左正言各一人辽南面官中书省所设官属略与宋制同多置东上合门使西上合门使东头承奉班西头承奉班及知匦院使诰院给事金太宗天会四年有三省之制至海陵正隆元年罢门下省以太师领三省事是初置而旋废故官属多不可考 【金史帝纪列传百官志中皆不载】 元初无门下省世祖至元七年议立三省侍御史高鸣奏言政贵得人不贵多官诏从其奏终不复设明亦不设门下省其给事中尚宝司等官无所隶属

　　侍中侍郎　给事中　散骑常侍　谏议大夫　起居　补阙拾遗　典仪　城门郎　符宝郎　弘文馆校书郎等

　　侍中【侍郎　给事中　散骑常侍　谏议大夫　起居　补阙拾遗　典仪　城门郎　符宝郎　弘文馆校书郎等】

　　侍中之名秦始有之唐制侍中掌出纳帝命相礼仪凡国家之务与中书令参总而专判省事下之通上其制有六一曰奏钞以度支国用授六品以下官断流以下罪及除免官用之二曰奏弹三曰露布四曰议五曰表六曰状自露布以上乃审其余覆奏画制可而授尚书省行幸则负宝以从版奏中严外办还宫则请降辂解严皇帝斋则请就斋室将奠则捧玉币盥则捧匜取盘酌罍水赞洗酌泛齐受虚爵进福酒皆左右其仪飨宗庙进瓒而赞酌郁酒既祼赞酌醴齐耤田则捧耒四夷朝见则承诏劳问临轩命使册皇后皇太子则承诏降宣命慰问聘召则莅封题发驿遣使则给角符凡官爵废置刑政损益授之史官既书复莅其记注职事官六品以下进拟则审其称否而进退之自天宝初改为左相后及至德二载复改为侍中时苗晋卿以中书侍郎同中书门下平章事行侍中广德二年王缙以黄门侍郎同中书门下平章事为侍中以后其职常阙 【至德中以苗晋卿为侍中晋卿练达吏事谨身固位时人比之胡广至代宗即位年己衰暮诸事尤慎密焉又源干曜进位侍中建言大臣子并求京职俊乂率任外官非平施之道臣三息俱任京师请出二息补外以示自近始诏曰干曜身率庶僚以让既请外其子又复下迁传不云乎范宣子让其下皆让其令文武官父子昆仲三人在京师者分任于外】 宋制门下省侍中掌佐天子议大政审中外出纳之事大祭祀则版奏中严外办导舆辂诏升降之节大朝会则承旨宣制告成礼祭祀亦如之册后则奉宝以授司徒宋初以秩高罕除自建隆至熙宁真拜侍中者仅五人虽有用他官兼领而实不任其事元丰官制行以左仆射兼门下侍郎行侍中职别置侍郎以佐之南渡后置左右丞相罢侍中不置辽门下省有侍中太宗会同元年以赵思忠为侍中金自罢门下省后无侍中元不设门下省亦无侍中明亦无之

　　门下侍郎亦始于秦之黄门侍郎至汉而与门下侍中同理众事唐干元元年改门下侍郎为黄门侍郎大历二年复改为门下侍郎设二人掌贰侍中之职大祭祀则从盥则奉巾既帨奠巾奉匏爵赞献元日冬至奉天下祥瑞侍中阙则莅封符券给传驿五代时门下侍郎多以宰相兼之宋制门下省侍郎掌贰侍中之职省中外出纳之事大祭祀则前导舆辂诏进止大朝贺则授表以奏祥瑞册后则奉节及宝位与知枢密院同知枢密院中书侍郎尚书左右丞为执政官南渡后复置参知政事罢门下侍郎不置辽门下省有侍郎道宗清宁时以杨晳为门下侍郎金自罢门下省后无门下侍郎元不设门下省明亦无之

　　给事中亦始于秦本为加官至后而渐掌献纳及封驳唐制给事中四人掌侍左右分判省事察弘文馆缮写雠校之课凡百司奏钞侍中既审则驳正违失诏敕不便者涂窜而奏还谓之涂归季终奏驳正之目凡大事覆奏小事署而颁之三司详决失中则裁其轻重发驿遣使则与侍郎审其事宜六品以下奏拟则校功状殿最行艺非其人则白侍中而更焉与御史中书舍人听天下冤滞而申理之宝应元年以给事中为理匦使 【贞元中以袁高为给事中时帝复用卢杞为饶州刺史命高草诏书高执词头揭宰相曰卢杞作相三年矫诈阴贼退斥忠良若更授大郡恐失天下之望宰相不悦命舍人草之诏出高执之不下乃奏论之元和中李逊为给事中常论时政以为事君之义有犯无隐陈诚启沃不必择辰今君臣敷奏乃候只日是毕岁臣下罕睹天颜献可替否能几何帝嘉之乃许不择时奏对又郭承嘏为给事中文宗开成元年出为华州刺史给事中卢载封还诏书言承嘏封驳称职宜在琐闼牧守之才易为推择帝因谓宰相曰承嘏久在黄扉故优其俸禄暂令廉问近关而谏列拜章惜其称职甚美事也乃复留为给事】 宋制门下省给事中四人分治六房掌读中外出纳及判后省之事若政令有失当除授非其人则论奏而驳正之凡章奏日录目以进考其稽违而纠治之元丰五年五月诏给事中许书画黄不书草着为令辽门下省有给事中统和二年以郭嘏为给事中金给事中为内侍寄禄之官属宣徽院置审官院无所隶属知院一员同知审官院事一员掌奏驳除授失当事职与给事中同元给事中无所隶属掌随朝省台院诸司凡奏闻之事悉纪录之如古左右史不主封驳衔则循古之名实起居注之职明给事中无所隶属吏户礼兵刑工六科各都给事中一人左右给事中一人给事中吏科四人户科八人礼科六人兵科十人刑科八人工科四人六科掌侍从规谏稽察六部百司之事凡制敕宣行大事覆奏小事署而颁之有失封还执奏凡内外所上章疏下分类钞出参署付部驳正其违误吏科凡吏部引选则掌科同至御前请旨外官领文凭皆先赴科画字内外官考察自陈后则与各科具奏纠其不职者户科监光禄寺岁入金谷甲字等十库钱钞杂物与各科兼莅之皆三月而代内外有陈乞田土隐占侵夺者纠之礼科监订礼部仪制凡大臣曾经纠劾削夺有玷士论者记录之以核赠谥之典兵科凡武臣贴黄诰敕本科一人监视其引选画凭之制如吏科刑科每岁二月下旬上前一年南北罪囚之数岁终类上一岁蔽岳之数阅十日一上实在罪囚之数皆凭法司移报而奏御焉工科阅试军器局同御史巡视节慎库与各科稽查宝源局凡日朝六科轮一人立殿左右珥笔记旨凡题奏日附科籍五曰一送内阁备编纂 【洪武中卓敬为给事中时制度未备诸王服乘多僣敬奏论之上曰尔言是朕虑不及此永乐时陈谔为给事中弹劾不避权贵常奏事声洪大听者竦然帝每见呼为大声秀才】

　　散骑常侍唐制左散骑常侍二人掌规讽过失侍从顾问宋门下省左散骑常侍掌规谏讽谕辽门下省有散骑常侍天祚帝干统中马人望为之又有常侍官金元明皆不设

　　谏议大夫唐置四人掌谏谕得失侍从赞相德宗建中二年以谏议大夫一人为知匦使宋门下省有左谏议大夫左司议左正言掌规谏讽谕元佑八年诏执政亲戚不除谏官辽南面官左谏院有左谏议大夫隶门下省金设谏院置左谏议大夫右谏议大夫左司谏右司谏无所隶属元无谏议大夫明洪武十三年设谏院置左右司谏各一人左右正言各二人十五年又置谏议大夫以兵部尚书唐铎为之寻皆罢

　　起居郎唐制二人掌录天子起居法度秉笔随宰相入殿直二螭首后唐亦置起居郎天成二年以赵熙为起居郎宋制门下省起居郎一人掌记天子言动御殿则侍立行幸则从大朝会则立于殿下凡朝廷命令赦宥礼乐法度损益因革赏罚劝惩皆书授著作官 【元佑中王岩叟为起居舍人入侍迩英司马康讲洪范至乂用三德帝曰只此三德为更有德岩叟退而疏曰陛下既能审而问之必能体而行之三德者人君之大本臣备职史官敬己书之于册以示万世绍兴中起居郎洪遵奏言臣幸得以记注陪侍经幄伏闻元佑中起居舍人吕陶常乞候讲读臣僚再留奏事并许侍立以见讲退犹且入侍何由不许奏事乞下经筵所依讲读官例施行于是诏起居郎舍人自今后许依讲读官奏事】 辽南面官门下省属有起居舍人知起居注起居郎等官金设记注院无所隶属修起居注掌记言动明昌元年诏毋令谏官兼或以左右卫将军兼宣宗贞佑三年以左右司首领官兼遂为定制元至元六年始置起居注掌随朝省台院诸司凡奏闻之事悉纪录之至十五年改为给事中遂为定制明起居注隶翰林院洪武九年置起居注二人秩正七品后即省罢以翰林院史官兼摄之凡国家大政及诏敕王言皆籍而记之以备实录

　　补阙拾遗自唐始置各六人 【贞元中韦渠牟为右补阙内供奉同列初轻之帝在延英既对宰相多使中贵召渠牟于官次于是同辈始注目矣元和中王源迁左补阙时典禁军者不循法度源上疏曰台宪者纪纲之地府县者责成之所该有罪犯宜归司存安有北军势重于南衙辇下权轻于仗内乞还法司庶安职分帝可其请开成中以魏謩为左补阙帝谓宰相曰太宗得魏征采拾阙失弼成圣政今我得魏謩于疑似之间必极匡谏虽不敢希及贞观之政庶几处于无过之地命授謩左补阙诏中书善为之词宣宗大中时右补阙陈嘏左拾遗王谱等上书谏遣中使往罗浮山迎轩辕先生诏答云阅视来章深纳诚意】 宋太宗端拱中改左右补阙为左右司谏左右拾遗为左右正言所掌与谏议大夫同孝宗淳熙十五年兵部侍郎林栗奏言谏诤之官尚有阙员居其位者往往分行御史之职至于箴规阙失寂无闻焉愿依唐制置拾遗补阙左右各一员专掌谏诤不许纠弹从之以许深父薛象先充其职班在监察御史上寻复省罢辽南面官门下省有左补阙左拾遗二员 【右补阙右拾遗属中书省】 金谏院有左右拾遗左右补阙皆无所隶属元至元六年置左右补阙至十五年改为左右侍仪奉御兼修起居注明建文中罢六科左右给事中增设拾遗补阙至永乐中仍置左右给事中革去拾遗补阙

　　典仪亦起于唐设二人其职领赞唱之节及殿廷版位之次隶门下省宋制东西合门不隶门下省东上合门使西上合门使各三人副使各二人宣赞舍人十人祇候十有二人掌朝会宴幸供奉赞相礼仪之事使及副使承旨禀命舍人传宣赞谒祇候分佐舍人凡文武官自宰臣宗室自亲王外国使臣以下朝见谢辞皆掌之视其品秩以为引班叙班之次赞其拜舞之节而纠其违失若庆礼奉表则东上合门掌之慰礼进名则西上合门掌之职与典仪同辽亦有东上合门使副使供奉官西上合门使副使供奉官皆隶门下省金东上合门使二员副使二员佥事一员掌佥判合门事西上合门使二员副使二员佥事一员掌赞导殿庭礼仪合门祇候二十五人通事舍人二员掌通班赞唱承奏劳问之事隶宣徽院元侍仪司掌凡朝会即位册后建储奉上尊号及外国朝觐之礼有左右侍仪通事舍人引进使等官隶礼部明司仪署丞司宾署丞鸣赞序班等官掌赞百官行礼及序班次皆隶鸿胪寺

　　城门郎掌宫殿城门之管钥即古之卫尉至隋为城门郎唐因之唐制城门郎四人掌京城皇城宫殿诸门开阖之节奉管钥而出纳之开则先外后内阖则先内后外启闭有时不以时则诣合覆奏宋制置皇城司干当官七人无所隶属以武功大夫以上及内侍都知押班充掌宫城出入之禁令凡周庐宿卫之事宫门启闭之节皆隶焉每门给铜符二铁牌一左符留门右符请钥铁牌则请钥者自随以时参验而启闭之总亲从亲事官名籍辨其之地宿卫之地以均其番直人物伪冒不应法则讥察以闻辽制北面御帐官有左右护卫司宿卫司掌禁卫宿直太祖时未有城郭宫室之固而宿卫綦严御帐之官职与城门郎等金亦无城门郎置左右宿直将军掌总领亲军凡宫城诸门卫禁并行从宿卫之事始置八员大定二十九年置十员后又增至十一员隶殿前都点检司明初亦设城门郎洪武十八年革以门禁锁钥铜牌命中军都督府掌之

　　符宝郎即周之典瑞掌节及符玺历代沿革不一至唐为符宝郎唐制符宝郎四人掌天子八宝及国之符节有事则请于内既事则奉而藏之大朝会则奉宝进于御座行幸则奉以从焉大事出符则藏其左而班其右以合中外之契兼以敕书小事则降函封使合而行之凡命将遣使皆请旌节旌以专赏节以专杀宋制符宝郎亦属门下省掌外庭符宝之事禁中别有内符宝郎徽宗大观初八宝成诏依唐六典增置辽门下省有符宝司兴宗重熙初以耶律玦为符宝郎金符印图书皆掌于礼部不专设官元中统元年始置符宝郎二员掌宝玺金银符牌至大德十一年升为典瑞院置院使四员同知二员签院二员同签院二员院判二员经历二员都事二员明初设符玺郎后改尚宝司卿一人少卿一人司丞三人掌宝玺符牌印章而辨其所用宝二十有四旧宝十有七 【嘉靖十八年增制者七】 凡宝之用必奏请而待发每大朝会本司官二员以宝导驾俟升座各置宝于案立待殿中礼毕捧宝分行至中极殿置案而出驾出幸则奉以从焉岁终移钦天监择日和香物入水洗宝于皇极门籍奏一岁用宝之数凡请宝用宝捧宝随宝洗宝缴宝皆与内官尚宝监俱凡金牌之号五以给勋戚侍卫之扈从及班直者半字铜符之号四以给巡城寺卫官巡者左半守者右半合契而点察焉令牌之号六以给金吾诸卫及五城之警夜者铜牌之号一以稽守卒牙牌之号五以察朝参祭牌之号三以给陪祀供事执事官役双鱼铜牌之号二以肃直卫锦衣校尉之上直者以饰光禄胥役之供事者符验之号五凡亲王之藩及文武出镇抚行人通使命者则给之御史出巡察则给印事竣咸验而纳之稽出入之令而辨其数职迩而任重也

　　弘文馆唐高祖武德初置后改为昭文馆置详正学士讲经博士校书等官穆宗长庆二年乃专以五品以上曰学士六品以上曰直学士未登朝为直馆宋制以秘书郎掌昭文馆图籍以甲乙丙丁为部各分其类校书郎四人正字二人掌校雠书籍判正讹谬隶秘书监辽南面官昭文馆置直学士无所隶属金弘文院无所隶属置知院同知校理掌校译经史元文宗天历二年置艺文监专以国语敷译儒书及儒书之合校雠者俾兼治之太监二员掌检校书籍事少监二员同检校书籍事监丞二员参检校书籍事又置监书博士二员品定书画择朝臣之博识者为之艺林库提点一员大使一员副使一员掌藏贮书籍明洪武三年置弘文馆以胡铉为学士又命刘基危素王本中睢稼皆兼弘文馆学士未几罢宣宗宣德间复建弘文阁于思善门右以翰林学士杨溥掌阁印寻并入文渊阁

　　△中书省

　　中书省之名起于魏晋历朝官属沿革不一唐初改为西台及凤阁又改为紫微令继仍复为中书省至宋沿唐之旧置中书省掌进拟庶务宣奉命令行台谏章疏群臣奏请兴创改革及内外无法式事应取旨事凡除省台寺监长贰以下及侍从职事官外任监司节镇知州军通判武臣遥郡横行以上除授皆掌之凡命令之礼有七曰册书曰制书曰诰命曰诏书曰敕书曰御札曰敕榜皆承制画旨以授门下省令宣之侍郎奉之舍人行之留其所得旨为底大事禀奏得旨者为画黄小事拟进得旨者为录黄凡事干因革损益而非法式所裁者论定而上之诸司传宣特旨承报审覆然后行下设官十有一令侍郎右散骑常侍各一人舍人四人右谏议大夫起居舍人右司谏右正言各一人辽太祖始置政事省建设官属重熙十三年改为中书省置中书令大丞相左右丞相知中书省事中书侍郎同中书门下平章事参知政事堂后官主事守当官令史中书舍人右谏议大夫补阙拾遗等官金太宗天会四年诏循宋辽之旧建三省之制未几至海陵正隆元年即罢中书省止置尚书省元中书省有中书令一员左右丞相各一员居令之次平章政事四员贰于丞相以理政务左右丞各一员参政二员皆副丞相者其属有参议左右司郎中等官又置行中书省掌国庶务统郡县镇边鄙与都省为表里国初有征伐之役分任军民之事皆称行省未有定制中统至元间始分立行中书省因事设官不必备皆以省官出领其事其丞相皆以宰执行某处省事系衔其后嫌于外重改为某处行中书省凡钱粮兵甲屯种漕运军国重事无不领之每省丞相一员平章二员右丞一员左丞一员参知政事二员所属有郎中员外郎都事等官其丞相或置或不置尤慎于择人至正十一年置中书分省于济宁十二年置中书分省于彰德率以中书省官出掌之明洪武元年承前代制设中书省置左右丞相平章政事左右丞参知政事以统领众职其属官有左右司郎中员外郎都事检校照磨管勾参议府参议参军断事官断事经历知事等官十三年罢中书省尽革其官属继以翰林春坊等官参预机务遂名内阁赞理政务宣扬德意同于古之中书省焉

　　中书令侍郎　舍人　通事舍人　集贤学士　史官　主书

　　中书令【侍郎　舍人　通事舍人　集贤学士　史官　主书】

　　中书令汉武帝所置出纳帝命掌尚书奏事盖周官内史之任唐天宝中改为右相至德初复为中书令掌佐天子执大政而总判省事凡王言之制有七曰册书立皇后皇太子封诸王临轩册命则用之二曰制书大赏罚赦宥虑囚大除授则用之三曰慰劳制书褒勉赞劳则用之四曰发敕废置州县增减官吏发兵除免官爵授六品以上官则用之五曰敕旨百官奏请施行则用之六曰论事敕书戒约臣下则用之七曰敕牒随事承制不易于旧则用之皆宣署申覆然后行焉大祭祀则相礼亲征纂严则戒饬百官临轩册命则读册若命于朝则宣授而己册太子则授玺绶凡制诏文章献纳以授记事之官至德以后其职常阙 【至德以后郭子仪进拜中书令历二十四考以身系天下安危又裴度拜中书令上巳曲江宴集唯度不赴帝因赐以诗后徙东都留守仍加中书令衔自后授是职者唯崔圆李晟浑瑊而己】

　　五代时中书令之职常阙非有大功勋者不授后唐以安重诲王晏球为中书令晋以桑维翰赵莹拜中书令汉隐帝干佑时以赵在礼为中书令周以冯道为中书令皆宰臣之崇秩也宋制中书令掌佐天子议大政授所行命令而宣之祀大神祇则升坛享宗庙则升阼阶而相其礼临轩册命则读册建储则升殿宣制持册及玺绶以授太子大朝会则诣御坐前奏方镇表及祥瑞未尝真拜以他官兼领者不预政事然止曹佾一人余皆赠官元丰后以右仆射兼中书侍郎行令之职别置侍郎以佐之南渡以后置左右丞相省令不置辽太祖时以韩延徽为政事令 【中书省初名政事省详见前】 天显初以韩知古为中书令金自正隆元年罢中书省后无中书令之官元以中书令为极尊重之官银印典领百官会决庶务太宗以相臣为之 【时耶律楚材为中书令事无巨细皆令先白之】 世祖以皇太子兼之至元十年立皇太子行中书令成宗大德十一年以皇太子领中书令仁宗延佑三年复以皇太子领中书令置属监印二人明自洪武十三年罢中书省后设内阁大学士掌献可替否票拟批答以平允庶政凡遇大典礼大政治九卿科道官会议己定则按典制相机宜裁量其可否斟酌入告颁诏则捧授礼部会敕则稽其由状亦中书令之职也中书侍郎起于魏洎唐制设二人掌贰令之职朝廷大政参议焉临轩册命为使则持册书授之四夷来朝则受其表疏而奏之献贽币则受以付有司开元中为紫微侍郎大历五年乃复为中书侍郎率以宰臣兼之 【元和中裴度为中书侍郎先是宰臣归私第百官不敢及门度以方讨不庭宰臣宜日接多士冀有所闻因奏请私家通宾客帝方属意许之】 五代时拜中书侍郎者即为宰相宋制中书侍郎掌贰令之职参议大政授所宣诏旨而奉之凡大朝会则押表及祥瑞案临轩册命则押册引案以所奏文及册书授令外藩来朝则奏其表疏以贽币付有司南渡后复置参知政事省中书侍郎不置辽南面官中书省有中书侍郎道宗寿隆初以韩资让为中书侍郎金罢中书省后无中书侍郎元中书省有左右丞相平章政事左右丞参政等官其职皆贰于令佐令理庶政凡军国大事皆预参决即宋之中书侍郎也明无此官

　　中书舍人晋官历代皆有此职唐制中书舍人六人掌侍进奏参议表章凡诏旨制敕玺书册命皆起草进画既下则署行其禁有四一曰漏泄二曰稽缓三曰违失四曰忘误制敕既行有误则奏改之大朝会诸方起居则受其表状大捷祥瑞百寮表贺亦如之册命大臣则使持节读册命将帅有功及大宾客则劳问与给事中及御史三司鞫冤滞百司奏议考课皆预裁焉以久次者一人为阁老判本省杂事又一人知制诰专进画给食于政事堂其余分署制敕以六人分押尚书六曹佐宰相判案同署乃奏唯枢密迁授不预至德初以他官知中书舍人事兵兴急于权便政去台阁决遣皆由宰相自是舍人不复押六曹之奏宝应元年以中书舍人为理匦使会昌末李德裕建议台阁常务州县奏请复以舍人平处可否大中时皆选尚书郎为之 【长庆时韦处厚为中书舍人时帝不亲政务处厚以既居纳诲之地宜有以启道性灵乃诠择乃诠择经义雅言以类相从为二十卷谓之六经法言献之又郗高卿为中书舍人处事不回为宰相元载所忌鱼朝恩署牙将李琮为两街功德使琮暴横于银台门毁辱京兆尹崔昭高卿立诣元载抗论请速论奏载不从高卿遂以疾辞居东洛清名高节称于天下敬宗初登极拜路随为中书舍人有以金帛谢除制者必叱而却之曰吾以公事接私财耶终无所纳会昌中封敖以学士拜中书舍人敖构思敏速语近而理胜不务奇涩尝草赐阵伤将诏称旨因赐宫锦】 后唐置中书舍人长兴中以陈义为中书舍人册公主于太原晋天福五年诏依唐六典例置中书舍人掌侍奉进奏参议表章凡诏旨制敕玺书册命皆按故事起草进画既下则署而行之并诏翰林学士院公事宜并归中书舍人周亦置中书舍人或兼知贡举 【时王延为中书舍人权知贡举有崔颀者协之子也来应进士延将入贡院旧相卢文纪素与协不睦谓延曰舍人以谨厚闻于时当求实才以副公望慎毋以名下取士也延过而嗤曰卢公之言为崔颀也纵与其父不悦何至此耶卒以颀登甲科其仁而徇公如此】 宋制中书省舍人四人 【旧六人】 掌行命令为制词分治六房随房当制事有失当及除授非其人则论奏封还词头 【时制拜中书舍人者诏试之再授元佑七年以起居郎杨景略左司郎中钱勰并为中书舍人免试二人奉使高丽方还在道并擢之又除起居舍人苏轼直龙图阁刘攽为中书舍人并免试时曾肇为中书舍人门下侍郎韩维面奏范百禄所为不正黜维知邓州肇不草制两上章论之又洪适除中书舍人内直如故方羽檄交驰书诏填委或夜召或细札咨访适独当内外制时时奉诏言事多契帝心始有大用之意又王岩叟除中书舍人滕元发自太原易许昌岩叟封还词头言今以走马承受一言便易词头此风寖长非委任安边之福命遂寝又林大中迁中书舍人风裁如台中时韩侂冑来见大中接之无他语使人通问因愿纳交又笑却之彭龟年抗论侂冑甚切有旨龟年除职与郡大中在西掖与楼钥连名上疏又同缴奏】 初太祖建隆时为所迁官实不任职复置知制诰及直舍人院主行词命与学士对掌内外制凡有除拜中书吏赴院纳词头其大除拜亦有宰相召舍人面授词头者若大诰命中书并敕进入从中而下余则发敕官授而出之元丰六年诏中书省置点检房令舍人通领元佑元年诏舍人各签诸房文字其命词则轮日分草九月诏暂时阙官依门下尚书省例送本省官兼权绍圣四年蹇序辰请自今命词以元行遣文书同检送两制舍人从之建炎后同他官兼摄者则称权舍人资浅者为直舍人院辽南面官中书省有中书舍人院道宗咸雍三年以马铉为中书舍人金罢中书省后无中书舍人其时一应制诰词命皆以翰林学士承旨及待制为之元中书省无中书舍人明中书舍人属内阁掌制诰诏令及一切机密文书凡大朝会则侍班东宫令节朝贺则导驾侍班于文华殿册封宗室则充副使大祀南郊则随驾而供事员无正贰印用年深者掌之洪武七年初设直省舍人十人秩从八品隶中书省九年为中书舍人改正七品寻又改从七品十年与给事中皆隶承敕监建文中革中书舍人改为侍书入文翰馆隶翰林院永乐时复旧制寻设中书科署于午门外定设中书舍人二十人 【其恩荫带俸者不在额内】 宣德间内阁置诰敕制敕两房皆设中书舍人嘉靖二十年选各部主事大理寺评事带原衔直诰敕制敕两房四十四年两房员缺命吏部考选举人为中书舍人初永乐时命内阁学士典机务诏册制诰皆属之而誊副缮正皆中书舍人入办事竣辄出宣德初始选能书者处于阁之小西房谓之西制敕房而诸学士掌诰敕者居阁东具稿付中书缮进谓之东诰敕房及英宗正统后学士不能视诰敕内阁悉委于中书序班译字等官于是内阁又有东诰敕房其直文华武英两殿供御笔札者初为内官职继以中书分直后亦专举能书者舍人有两途由进士部选者得迁科道部属其直两殿两房舍人不必由部选自甲科监生生儒布衣能书者俱可为之不由科甲者初授序班及试中书舍人不得迁科道部属后虽加衔九列仍带衔办事 【洪武中以宋璲为中书舍人濂次子也工书法真行草篆俱入能品时人称为威凤翀霄祥云捧日又宣嗣宗为中书舍人时宣宗幸内阁以银钱撒地令诸从官竞取嗣宗俟诸臣取毕徐拾一文英宗天顺中卢儒博学能文以荐举授中书舍人尝在翰林院奉命撰雪赋甚急儒援笔立就一时惊叹】

　　通事舍人之名起于后魏唐时掌通奏引纳辞见承旨宣劳设十六人皆以善辞令者为之隶四方馆而文属中书省至宋置客省引进使副使各二员掌国信使见辞宴赐及四方进奉外藩朝觐贡献之仪受其币而宾礼之还则颁诏书授以赐予宰臣以下节物则视其品秩以为等使阙则引进四方馆合门使副互权此即通事舍人之职大观元年诏客省四方馆不隶台察钦宗靖康元年诏客省引进司四方馆西为殿庭应奉同隶中书省辽南面官通事舍人院有通事舍人统和七年以李琬为通事舍人属门下省不隶中书省金有合门通事舍人二员掌通班赞唱承奏劳问之事隶宣徽院元世宗至元十二年置通事舍人十四员凡大典礼皆掌之三十年减通事舍人七员为侍仪舍人英宗至治元年增置通事舍人六员侍仪舍人四员隶礼部明设提督四译馆掌外国来朝贡者通译其语言文字以国子监生及官民子弟委官教肄充译字生通事初隶翰林院孝宗弘治七年始置设太常寺卿少卿各一员为提督遂改隶太常寺嘉靖中裁卿止少卿一人

　　集贤殿书院置于唐开元中及至德二年置大学士贞元元年置编录官四年罢大学士八年罢校理置校书四人正字二人元和二年复罢校书正字四年集贤御书院学士直学士皆用五品如开元故事以学士一人年高者判院事非登朝官者为校理余皆罢宋为集贤院以宰相一人充大学士以给谏卿监以上充学士以朝官充修撰以京官以上充直院校理皆无常员掌古今经籍图书国史实录天文历数之事职事与昭文馆同政和五年诏秘书省殿以右文为名改集贤殿修撰为右文殿修撰属秘书省辽无集贤殿置宣政殿观书殿昭文馆崇文馆干文阁有大学士直学士学士等官金贞佑五年置集贤院设知院哀宗正大元年以吏部郎中马璘为知集贤院官又有同知集贤院司仪官咨议官皆无常员元集贤院掌提调学校征求逸隐召集贤良凡国子监元门道教阴阳祭祀占卜祭遁之事悉隶焉至元二十二年置大学士三员学士一员直学士二员典簿一员大德十一年置院使六员武宗至大四年罢之后定制置大学士五员学士二员侍读侍讲学士各二员直学士三员官属有经历都事待制修撰管勾承发架阁库等官中统初与翰林国史同一官署及至元二十二年始特置院时许衡以集贤馆大学士兼国子祭酒教国子与蒙古大姓四集赛人员大学士品秩特重焉 【至元中程巨夫为集贤直学士奉诏求贤于江南巨夫荐赵孟俯等二十余人皆擢置台宪及文学之职还朝拜集贤学士又李泂为承制学士既为帝所知遇乃著书曰辅治篇以进帝嘉纳之时诏修经世大典泂方卧疾即强起曰此大制作也吾岂可以不预力疾同修书成进奏谒告以归至正中汪泽民预修辽金宋三史书成迁集贤直学士未两月即移出告老大学士和尚曰集贤翰林实养老尊贤之地先生何为遽去愿少留以副上意泽民谓以布衣叨荣三品志愿足矣遂致仕归】 明太祖开国元年五月初置礼贤馆寻即罢革设翰林院
  </div>
  <div class="pagination">
   <a href="续通典_page122.html">
    上一页
   </a>
   <span>
    ...
   </span>
   <a href="续通典_page118.html">
    118
   </a>
   <a href="续通典_page119.html">
    119
   </a>
   <a href="续通典_page120.html">
    120
   </a>
   <a href="续通典_page121.html">
    121
   </a>
   <a href="续通典_page122.html">
    122
   </a>
   <span class="current-page">
    123
   </span>
   <a href="续通典_page124.html">
    124
   </a>
   <a href="续通典_page125.html">
    125
   </a>
   <a href="续通典_page126.html">
    126
   </a>
   <a href="续通典_page127.html">
    127
   </a>
   <a href="续通典_page128.html">
    128
   </a>
   <span>
    ...
   </span>
   <a href="续通典_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
