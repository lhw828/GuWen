<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 453 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 453 页/共 455 页</h1>
    <div class="content">　　明成祖永乐十四年赐谙达戬酋长文绮等物
　　时鲁安等使哈里实喇哈斯诸国复便道赐之明史俺的干传曰西域小部落也元太祖尽平西域封子弟为王镇之其小者则设官置戌同于内地元亡各自割据不相统属洪武永乐间数遣人招徕大者称国小者止称地面迄宣徳朝效臣职奉表笺稽首阙下者多至七八十部而谙达戬则于是年与哈里同来者也
　　喀实噶尔
　　明成祖永乐六年遣中官李达等赍敕赐喀实噶尔至天顺七年又遣使至其地
　　明史喀实噶尔传曰亦西域小部落
　　额实布哈
　　明成祖永乐十六年额实布哈偕邻国来朝
　　自十四年使阿都古赛玛尔罕者道经其地赐其酋文绮诸物至是入贡其使臣有玛哈穆特者愿留京师从其请
　　明史额实布哈传曰地近谙达戬宣徳六年有额实布哈遣使臣穆尔阿里朝贡或云即额实布哈也
　　呼尔察【克埒穆尔博斯和勒附】
　　明成祖永乐十四年呼尔察遣使来朝
　　命所经地皆礼待
　　明史呼尔察传曰国微弱四围皆山鲜草木水流曲折亦无鱼虾城仅里许悉土屋酋所居亦卑陋俗敬僧
　　又克埒穆尔传曰永乐中遣使来贡其俗喜射猎不事耕农西南傍海东北林莽深密多猛兽毒虫有逵卷无市肆交易用铁钱
　　又博斯和勒传曰旧名苏密尔常有白虎出松林中不伤人亦不食他兽旬日后不复见国人异之称为神虎曰此西方白虎所降精也因改国名其地无大山亦不生树木无毒虫猛兽之害然物产甚薄永乐中常朝贡
　　达尔玛
　　明成祖永乐中达尔玛遣使来朝
　　赐大统厯及文绮药茶诸物
　　明史达尔玛传曰服属赛玛尔罕居海中地不百里人不满千家无城郭上下皆居板屋知耕植有毛褐布缕马驼牛羊刑止棰朴交易兼用银钱纳实罕
　　明成祖永乐中纳实罕遣使来朝
　　使臣还厯河北转闗中抵甘肃有司皆置宴
　　明史纳实罕传曰东去实喇哈斯数日程皆舟行城东平原饶水草宜畜牧马有数种最小者高不过三尺俗重僧所至必供饮食然好气健鬭鬭不胜者众嗤之
　　敏真城【日落国密色尔附】
　　明成祖永乐中敏眞城来朝
　　国亦大其时遣四十人来
　　明史敏真城传曰其国地广多高山日中为市诸皆骈集贵中国磁漆器产异香驼马
　　又明史西域列传曰日落国密色尔一名密色尔皆于永乐中朝贡宏治时日落国使臣奏求纻丝夏布磁器正统时密色尔复来礼官言其地极逺未有赐例准赛玛尔罕例稍损之
　　噶娄【巴达克山附】
　　明宣宗宣徳七年噶娄遣使来朝
　　地近赛玛尔罕世为婚姻其山川草木禽兽皆黑男女亦然
　　明史噶娄传曰正徳二年其王萨哈勒苏尔坦遣指挥哈济玛哈穆特奉贡成化十九年与实喇哈斯赛玛尔罕巴达克皆至巴达克山之长玛哈穆特亦称苏尔坦
　　图鲁苏
　　明宣宗宣徳七年命使往图鲁蘓劳赐之
　　先是入贡故遣中官李贵赍玺书奨劳赐文绮防帛明史图鲁蘓传曰地小周径不百里城近山山下有水赤色望之如火俗佞佛妇人主家柄产牛羊马驼有布缕毛褐土宜穄麦无稻交易用钱阿克蘓【沙哈鲁附】
　　明成祖永乐十七年阿克蘓酋雅呼沙遣使来朝至天顺七年命官赐其国不复再至
　　明史阿克蘓传曰国近天方赛玛尔罕幅员甚广城倚山面川川南流入海有鱼盐之利土宜耕牧敬佛畏神好施恶鬬物产富寒暄适节人无饥寒夜鲜冦盗雅称乐土
　　又沙哈鲁传曰在阿克蘓西海岛中永乐中遣七十七人来贡日给酒馔果饵异于他国其地山川环抱饶畜产人性朴直耻鬬好佛王及臣僚处城中庻人悉处城外海产竒物西域贾人以轻直市之其国人不能识
　　天方
　　明英宗正统元年命天方国陪臣附扎哈贡舟还赐币及敕奨其王
　　先是宣徳五年郑和使西洋分遣其侪诣古里闻古里遣人往天方因使人赍货物附其舟偕行往返经岁市竒珍异寳及麒麟狮子驼鸡以归其国王亦遣使随朝使来【详土贡考】宣宗喜赐赉有加至是乃有是命六年王遣子赛特阿里与使臣以珍寳来贡陆行至哈喇遇贼杀使臣伤其子右手尽刼物去成化二十三年其国中囘囘阿里欲访求其兄乃擕寳物钜万抵广东爲市舶中官韦眷侵克赴诉于京眷先己夤縁于内乃责爲间谍行奸逐之去阿里乃号泣而去正徳初从太监谷大用言善马出天方兵部尚书刘宇希其指议遣使谕之嘉靖五年其国遣使者爲额木都康等八王十一年称王者至三十七人礼官以畨文二十余通皆以索取叛人雅穆拉爲词恐托词窥伺乞严边备帝可其奏十七年其使臣请游覧中土礼官疑有狡心以非故事格之然常通朝贡迄万厯中不絶
　　明史天方传曰天方古筠冲地一名天堂又曰黙伽水道自和拉摩色四十日始至自古里西南行三月始至其贡使多从陆道入嘉峪关在西域爲大国四时常似夏无雨雹霜雪惟露最浓草木皆资之长养土沃饶粟麦黑黍人皆颀硕男子削髪以布纒之妇女则编髪葢头不露其面相传囘囘设教之祖曰玛哈穆特者首于此地行教死即塟焉墓顶常有光日夜不熄后人遵其教久而不衰故人皆向善国无苛扰亦无刑罸上下安和冦贼不作西土称爲乐国俗禁酒有礼拜寺寺分四方毎方九十间共三百六十间皆白玉爲柱黄甘玉爲地堂以五色石砌成四方平顶内用沉香大木为梁凡五又以黄金为阁堂中垣墉悉以蔷薇露龙涎香和土为之守门以二黑狮堂左有司马仪墓其国称为圣人冢土皆寳石围墙则黄甘玉两旁有诸祖师传法之堂亦以石筑成俱极壮丽其崇奉囘囘教如此果诸畜咸如中国西甘有一人不能举者桃有重四五斤者鸡鸭重有十余斤者皆诸番所无也玛哈穆特墓后有一井水清而甘泛海者必汲以行遇飓风取水洒之即息当郑和使西洋时传其风物若是其后称王者至二三十人其俗亦渐不如初矣
　　黙徳讷
　　【臣】等谨按明史黙徳讷囘囘祖国也以一统志考之囘囘地土隶入叛图及其人之入中国者直同于华夏之民今以其为回回祖国仍附于西域
　　明宣宗宣徳时黙徳讷酋长遣使来贡
　　时偕天方使臣同来后不复至
　　明史黙徳讷传曰回回袓国也地近天方相传其初国王玛哈穆特生而神灵尽臣服西域诸国咸尊为别谙扷尔【犹言天使也】国中有经三十本凡三千六百余段其书旁行兼篆草楷三体西洋诸国皆用之其教以事天为主而无像设每日西向防拜每嵗齐戒一月沐浴更衣居必易常处隋开皇帝其国撒哈八撒阿的干葛思始传其教入中国迄元世其人徧于西方皆守教不替国中城池宫室市肆田园大类中土有隂阳星厯医药音乐诸伎其织文制器尤巧寒暑应民殷物繁五谷六畜咸备俗重杀不食猪肉常以白布防头虽适他邦亦不易其俗
　　坤城【哈繖等二十九部克埒穆尔哈兰等十一地靣及罗宻附】
　　明宣宗宣徳五年坤城遣使来朝
　　时有开中之令其使臣者玛里鼎等即输米一万六千七百石于京仓中盐及辞还愿以所纳米献官帝曰囘囘善营利【坤城西域囘囘种故云】虽名朝贡实图贸易可酬以直于是予帛四十匹布倍之
　　【臣】等谨按明史坤城传附载通名天朝者曰哈三曰哈烈儿曰沙的蛮曰哈的兰曰扫兰曰乜克力曰把力黑曰俺力麻曰脱忽麻曰察力失曰干失曰卜哈剌曰怕剌曰儞沙兀儿曰克失迷儿曰帖必力思曰火坛曰火占曰苦先曰牙昔曰牙儿千曰戎曰白曰兀伦曰阿端曰邪思城曰舍黑曰摆音曰克癿计二十九部以疆域褊小止称地面更载乞儿麻米儿哈兰可脱癿蜡烛也的千刺竹亦不刺因格失迷乞儿吉思羽奴思哈辛十一地面又载鲁迷去中国絶逺俱详于土贡考中
　　西夏
　　宋宁宗开禧二年正月夏镇夷郡王安全废其主纯佑而自立
　　先是绍熙五年纯佑改元天庆至是安全【仁孝弟仁友子也】废之遂殂安全改元二应天四年皇建二年至嘉定四年殂其齐国中武王彦宗之子遵顼始以宗室防试进士及第爲大都督府主至是立十六年自号上皇传位于其子徳旺理宗寳庆二年春遵顼殂改元一光定十三年是年七月徳旺殂改元一干定四年南平王晛立二年丁亥秋爲元所取国遂亡
　　宋史外国传曰西夏本魏拓防氏后其地则赫连国也唐贞观初拓防赤辞来归赐国姓其后析居夏州者号平夏部至末年拓防思恭讨黄巢有功复赐姓李思恭卒弟思谏代思谏卒思恭孙彝昌嗣梁开平中彛昌遇害将士立其族子仁福仁福卒子彞兴嗣后唐清泰二年加定难军节度使晋初加同平章事开运初契丹授西南招讨使汉初加兼侍中周初加中书令显徳初封西平王世宗即位加太保恭帝初加太傅至宋太祖建隆时加李彞兴太保干徳五年彞兴卒追封夏王子克睿立太宗太平兴国三年卒子继筠立五年卒弟继捧立七年率族人入朝愿留京师其族弟继迁数来爲边患用宰相赵普计委继捧以边事令图之因赐姓赵氏改名保忠至镇数月上言继迁悔过归欵乃授继迁官然实无降心也嗣反爲所图并其众雍熈二年袭据银州三年辽以女嫁之册爲王自是数扰边真宗咸平六年春遂都于灵州景徳元年卒子徳明立奉表归顺乃授爲西平王大中祥符元年辽亦册爲大夏国王仁宗天圣六年遣子元昊防甘州八年州降于夏九年徳明卒子元昊立袭封西平王宋改元明道元昊避父讳称显道于国中景祐二年悉有夏银绥宥静灵盐防胜甘凉沙肃而洪定威龙皆即堡镇号州仍居兴州阻河依贺兰山爲固寳元元年遂筑坛授册即皇帝位国称大夏年号天授庆厯元年败我师于好水川关右震动三年复直抵渭川焚掠而去四年始上誓表而帝其国中自若八年殂改元四开运一年广运二年大庆二年天授礼法延祚十一年子谅祚方期歳宋以其继立册爲夏国主嘉祐六年自言慕中国衣冠当以此迎使者诏许之英宗治平四年谅祚殂改元五延嗣宁国一年天祐垂圣三年福圣承道四年奲都六年拱化五年子秉常立神宗熈宁二年册爲夏国主元丰四年其母梁氏夺秉常政诏兴师问罪大举征之师卒无功五年复有永乐城之战官军熟羌义保死者六十万人钱粟银绢以万数者不可胜计而夏人亦困弊哲宗元祐元年秉常殂改元四乾道二年天赐礼盛国庆五年大安十一年天安礼定一年子干顺立册爲夏国主元符二年遣使进誓表徽宗建中靖国元年始建国学设弟子员三百立养贤务以廪食之崇宁三年辽以女嫁之髙宗建炎元年时金已灭辽遣使约夏侵宋干顺许之绍兴九年干顺殂改元八天仪治平四年天祐民安八年永安三年贞观十三年雍宁五年元徳八年正徳八年大徳五年子仁孝嗣十三年建学校于国中立小学于禁中亲爲训导十六年尊孔子爲文宣帝十七年防举人始立唱名法十八年复建内学择名儒主之二十八年始立建济监铸钱孝宗乾道三年其国相任得敬谋簒伏诛光宗绍熈四年九月仁孝殂改元四大庆四年人庆五年天盛二十一年干祐二十四年子纯佑嗣
　　【臣】等谨按宋史论夏在唐时虽未称国而王其土乆矣子孙厯王五代宋祥符间徳明已追帝其父于国中逮元昊始显称帝厥后因之与金同亡槩其厯世二百五十八年虽常受宋封册宋亦称赐歳币荅誓诏要其实则自元昊用兵凡二十年无能折其强者其后亦屡扰边境未常臣顺于宋也
　　辽圣宗统和四年授李继迁都督夏州诸军事
　　初西夏臣宋有年赐姓曰赵至是继迁叛宋始来附遂复姓李七年以王子帐耶律襄之女封义成公主下嫁之八年遣使封爲夏国王十八年授继迁子徳明朔方军节度使二十一年继迁薨二十二年七月封徳明爲西平王二十八年册爲夏国王太平十一年兴宗即位以兴平公主下嫁其子元昊以爲驸马都尉重熈元年徳昭薨册夏国公元昊爲王十一年禁吐浑鬻马于夏沿边筑障塞以防之十七年元昊薨其子谅祚遣使来告十八年七月亲征之十九年遣使问罪于夏十二月谅祚上表如母训依旧称臣道宗咸雍三年十二月谅祚薨四年十月册其子秉常爲夏国王大安二年十月秉常薨四年七月册其子干顺爲夏国王天祚帝干统五年以族女南仙封成安公主下嫁之保大三年天祚播迁干顺率兵来援爲金师所败干顺请临其国六月遣使册干顺爲夏国皇帝而天祚被执归金矣
　　金太宗天防二年夏国奉表称藩
　　先是天辅六年金破辽兵夏国王李干顺遣将李良辅将兵三万救之败于宜川宗望至隂山以便宜与夏议和至是始奉誓表以事辽之礼称藩请受割赐之地宗翰承制割地赐之圣宗天眷二年干顺薨子仁孝立初嗣位其臣屡作乱任得敬隂蓄异志仁孝不能制世宗大定十年乃分地与得敬自爲国且上表爲之求封世宗不许乃谋诛之章宗明昌四年仁孝薨子纯佑立泰和六年三月安全废纯佑自立再阅月死于废所七月封安全爲夏国王卫绍王大安三年安全薨族子遵顼立于安全薨前一月【卫绍王无实录不知其故】时金兵败于防河堡夏人乗其兵败侵掠边境宣宗贞祐三年诏议伐夏既而屡败其兵兴定四年诏有司移文议和事竟不克先是自天防议和八十余年与夏人未尝有兵革事及贞祐初小有侵掠以至搆难十年不解一胜一负精鋭皆尽而两国俱敝元光二年遵顼传位于子徳旺正大元年和议成自称兄弟之国三年二月遵顼死七月徳旺死【嗣立者史失其名】明年夏国亡
　　金史西夏传赞曰夏之立国旧矣其臣罗世昌谱叙世次称元魏衰防居松州者因以旧姓爲托防氏按唐书党项八部有托跋部自党项入居银夏之间者号平夏部托防思恭以破黄巢功赐姓李氏兄弟相继爲节度使居夏州在河南继迁再立国元昊始大乃北渡河城兴州而都之其地初有夏绥银宥灵盐等州其后遂取武威张掖酒泉炖煌郡地南界横山东距西河土宜三种善水草宜畜牧所谓凉州畜牧甲天下者是也土坚腴水清冽风气广莫民俗彊梗尚气重然诺敢战鬬自汉唐以水利积谷食边兵兴州有汉唐二渠甘凉亦各有灌溉土境虽小能以富强地势然也五代之际朝兴夕替制度礼乐荡爲灰烬唐节度使有鼓吹故夏国声乐清厉顿挫犹有鼓吹之遗音焉然能崇尚儒术尊孔子以帝号其文章辞命有可观者立国二百余年抗衡辽金宋三国偭乡无常视三国之势强弱以爲异同焉
　　【臣】等谨按马端临考不载西夏事今从宋辽金诸史详补之
　　木波
　　金章宗泰和六年陜西统军判官完顔古拉等爲宋师所袭木波部长赵彦雄死之
　　时宋人入萨玛古完顔古拉等纳宋西和州守将防境上俄伏爲所袭赵彦雄等七人死焉
　　王圻曰初西畨既衰其苖裔曰栋戬其子巴沁嘉卜始附宋赐姓赵改名忠顺忠顺子永吉永吉子世昌皆受宋官袭巴扬族长金定陜西世昌换忠翊校尉既而古噜族长戬藏杀之金遣兵执戬藏斩于临洮市以世昌子特克爲巴扬族都管大定四年宋破洮州特克弟扎实嘉卜与其母走避入乔嘉族乔嘉族首领攀布与隣族木波隆布彭布必哩四族耆老大僧等立扎实嘉卜爲木波四族长号曰王子扎实嘉卜念金爲其父报仇欲弃四族归朝四族不许金使人招之乃率四族来附仍请每年贡马
　　【臣】等谨按马端临考及宋史栋戬无后其弟辖沁子曰木征木征来降赐姓名曰赵思忠其弟巴沁嘉卜曰醇忠是巴沁嘉卜系栋戬从子乃王圻谓爲栋戬子又谓改名忠顺不知何所本也又马端临考载四朝国史论谓唃氏【栋戬父嘉勒斯赉】子孙无罪而就覆亡及金得秦陇乃求其后续血食则圻所云忠顺子孙世受宋官亦未足信矣
　　又按王圻续考木波北接洮州积石军其南隆布族南限大山八百余里不通人行东南与叠州羌接其西必哩族西与罗干羌接其北彭布族与西夏容鲁克族接高寒无丝枲五谷惟产青稞与野菜合酥酪食之其疆境共八千里合四万余户随水草畜牧迁徙不常云
　　辽史西戎附录
　　【臣】等谨按辽史云太祖天赞二年博斯国来贡【兵卫志博斯与吐谷浑党项达实乌逊布古徳等皆属国共五十有九】三年九年达实国来贡至圣宗开泰九年十月达实国遣使爲其子册格请婚大平元年三月复以爲请封王子班郎君古色尔女格埒克爲公主嫁之【宋叶隆礼契丹国志进贡诸小国有达实又有寳实俱详土贡考】又云天赞三年大举征吐浑等部自后叛服不常至兴宗重熈十一年十二月以吐浑多鬻马夏国诏谨边防又云太祖神册五年党项诸部叛帝率师征之十二月师还自后叛服不常圣宗开泰二年七月西南招讨使政事令和沁奏党项诸部叛者皆遁黄河北穆纳山其不叛者和坦乌宻两部因据其地今复西迁诘之则曰逐水草又闻前后叛者多投西夏帝诏伐之五年三月其酋库克来降太平六年二月诏党项别部搭尔萨设契丹节度使治之兴宗重熈十三年四月党项等部叛附夏国命军西征十月元昊上表谢罪亲率党项三部来诏许以自新而遣之又云太宗天显三年布古徳来贡自后朝贡不絶【王圻云不知所自】若王圻续考载太祖时乌逊常入贡则辽史与契丹国志皆不载葢据兵卫志而纪之也







　　钦定续文献通考卷二百四十八
<史部,政书类,通制之属,钦定续文献通考>
　　钦定四库全书
　　钦定续文献通考卷二百四十九
　　四裔考
　　北夷
　　【臣】等谨按一统志元之先曰古起西北边奄有天下明初顺帝太子阿实哩达喇归朔漠复其故号遣种繁衍诸部时拥众侵边迨
　　本朝龙兴蒙古科尔沁部率先归附及既灭察哈尔诸部相继来降于是正其疆界悉遵约束有大征伐并帅师以从及定鼎后锡以爵禄俾得世及嵗时朝贡奔走率职惟谨设理藩院以统之盖奉正朔隶版图者部落二十有五为旗五十有一并同内八旗藩封万里中外一家此岂可以外夷目之哉今第从明史旧文详列于左以备胜国时事云鞑靼
　　明太祖洪武三年春命将率师北征
　　先是元年大将军徐逹率师取元自元主北平遁出塞居开平数遣其将伊蘓等扰北边明年常遇春击败之师进开平俘宗王庆孙平章鼎珠元主奔应昌其将王巴拜据定西为边患至是使徐达出西安捣定西李文忠冯胜出居庸捣应昌文忠大破元兵于骆驼山知元主已殂进克其城获其孙迈达哩巴拉及妃嫔大臣寳玉图籍元太子阿实哩逹喇独以数十骑遁去而徐达亦破王巴拜于沈儿峪口帝封迈逹哩巴拉为崇礼侯諡元主曰顺帝于是故元之将江文清等王子齐都尔等先后归附独王巴拜拥阿实哩逹喇居和林屡招谕之不从
　　【臣】等谨按马端临北狄考无所谓鞑靼者宋秘书丞叶隆礼契丹国志载契丹地图则辽之北境固已有鞑靼而无事可见至明史所称鞑靼即防古故元之后在洪武时尚未名鞑靼也
　　七年秋遣元主孙崇礼侯北归以书谕故太子
　　帝以故元太子流离沙漠父子隔絶未有后嗣故遣崇礼侯归并以书谕之至十一年夏故元太子卒其子特古斯特穆尔继立十四年王巴拜已先卒诸巨魁多以次平定或望风归附独丞相纳克楚拥二十万众据金山二十年命将将兵二十万征之纳克楚诣军纳降帝以故元遗冦终为边患乃即军中拜蓝玉为大将军率师十五万于二十一年春深入捕鱼儿海大破其军斩太尉蛮子数千人漠北削平特古斯特穆尔以其太子天保努等数十骑遁行至图拉河为其下伊苏岱尔所弑并杀天保努来降者益众二十三年春命頴国公傅友徳等以北平兵从燕王定逺侯王弼等以山西兵从晋王征元丞相耀珠及太尉鼐尔布哈知院阿噜特穆尔等大军压其营耀珠等俱来降乆之鼐尔布哈等以谋叛诛死敌益衰帝亦封燕晋诸王为边藩镇更嵗遣大将巡行塞下督诸卫卒屯田戒以持重防来辄败之而敌自特古斯特穆尔后部帅纷拏五传至衮特穆尔咸被弑不复知帝号有果勒齐者簒立称汗去国号遂称鞑靼
　　成祖永乐八年二月帝亲将五十万众征鞑靼
　　帝初即位即遣使谕果勒齐通好赐以银币及阿噜台与丞相玛勒和斯等时果勒齐与威喇特相仇杀往来塞下帝勅边将各严兵备之三年其头目萨哈勒察罕达噜噶等先后来归久之阿噜台杀果勒齐而迎元之后布尼雅实哩于巴实伯里立之六年帝以书招谕不听七年给事中郭骥赍书往被杀秋命淇国公邱福等五人将精骑十万北讨时布尼雅实哩已为威喇特所袭破与阿噜台徙居胪朐河福轻敌穷追敌众奄至五将之军皆没帝震怒决意亲征至是出塞布尼雅实哩西奔阿噜台东奔帝追及鄂诺河【鄂诺河者元太祖始兴地也】布尼雅实哩以七骑遁班师至静虏镇遇阿噜台追奔百余里乃还越二年布尼雅实哩为威喇特玛哈穆特等所杀阿噜台先以数入贡至是奏玛哈穆特等弑其主又擅立塔尔巴愿输诚内附请为故主复仇帝义之封为和宁王【时以困于威喇特穷慼而南思假息塞外而已】数年后多行刼掠时来窥塞二十年春大入兴和诏亲征之阿噜台惧以其孥北徙遂班师二十二年帝以其盗边复亲征阿噜台逺遁乃还
　　仁宗洪熙元年鞑靼阿噜台所属先后来归
　　时阿噜台数败于威喇特部曲离散其属巴迪尔等俱来归阿噜台日益蹙乃率其属东走乌梁海驻牧辽塞宣德九年复为托克托布哈所袭【托克托布哈故元后鞑靼长也】妻子死孶畜畧尽独与其子实纳干等徙居鸟纳山察罕诺尔等处未防威喇特托欢袭杀阿噜台及实纳干于是阿噜台子阿卜济延及其孙妻苏黙达实等丧败无依来乞内附帝怜而纳之阿噜台既死其故所立阿勒台王子及所部多尔济巴勒等复为托克托布哈所窘窜居亦集乃路外为纳欵而数入冦甘凉正统初屡败之复出沙漠千里东西夹击敌防尽于是阿勒台多济巴勒等来归未防托克托布哈捕阿勒台等杀之先是威喇特托欢悉収阿噜台所部兼并贤义安乐二王之众欲自立为汗众不可乃立托克托布哈以阿噜台众属之自为丞相阳推奉之实不承其号令托欢死子额森嗣益桀骜自雄诸部皆下之托克托布哈具汗名而已
　　英宗正綂十四年七月鞑靼大举入冦帝亲征之先是托克托布哈嵗来朝贡朝廷报之比诸蕃有加书称逹勒达汗至是额森谋入冦托克托布哈止之不听遂拥众从大同入致有土木之变明年秋帝归自额森所托克托布哈脩贡益勤额森疑其与中国通将害已遂攻杀托克托布哈而自立为汗未防为所部阿勒济延所杀鞑靼部长博啰复攻破阿拉立托克托布哈子玛勒克哷号小王子阿拉死而博啰与其属摩尔欢等皆雄视部中于是鞑靼复炽边报日亟天顺六年玛勒克哷复与博啰相仇杀玛勒克哷死众共立玛古克哷济苏亦号小王子自是鞑靼部长益各专擅小王子稀通中国传世次多莫可考
　　宪宗成化六年鞑靼别部长博啰鼐等入据河套始鞑靼之来也或在宣府大同或在宁夏庄浪甘肃去来无常为患不乆景防初始犯延庆然部落少不敢深入天顺间有阿勒楚尔率属潜入河套居之遂逼近西邉【河套古朔方郡唐张仁愿筑三受降城处也地在黄河南自宁夏至偏头闗延袤二千里饶水草外为东胜卫东胜而外土平衍敌来一骑不能隠明初守之后以旷絶内徙】先是元年博啰与小王子摩啰欢等先后继至掳中国人为向导抄掠延绥无虚日二年大入冦未防诸部内争博啰弑玛古克哷济苏摩啰欢博啰更立他汗阿勒楚尔复与摩啰欢相仇杀摩啰欢遂杀其所立汗逐阿勒楚尔寻渡河掠大同连年入冦延绥榆林大扰至是博啰鼐乃与阿勒楚尔合合别部沙克嘉斯赉博勒呼亦入据之为乆居计延绥告急明年从廷议大发兵搜套敌大入延绥师不能御而摩啰欢博啰鼐阿勒楚尔稍衰满达勒入河套称汗沙克嘉斯赉为太师九年满逹勒等与博勒呼并冦韦州其老弱巢红盐池我军昼夜疾驰大破其营复邀击于韦州满逹勒等败归孶畜庐帐荡尽妻孥皆丧亡相顾悲哭去自是不复居河套邉患少弭间盗邉弗敢大入
　　十六年鞑靼满逹勒部伊斯玛音等纠众盗边
　　初沙克嘉斯赉以女妻满逹勒立为汗乆之杀博勒呼忽并其众益专恣满逹勒部多罗干伊斯玛音谋杀之寻满逹勒亦死诸强酋相继畧尽邉人稍得息肩至是伊斯玛音等复纠众盗边延及辽塞秋敌三万骑冦大同杀掠人畜数万长驱入顺圣州散掠浑源朔诸州迄成化末无宁嵗伊斯玛音死入冦者复称小王子又有巴延孟克王
　　孝宗治初年鞑靼小王子自称大元大汗与巴延孟克王渐往来套中出没为冦
　　八年北部额布勒王等入套驻牧于是小王子及多罗干之子和硕相倚日强为东西诸边患自是至十八年入冦内地不絶及武宗嗣位敌入镇夷所复自花马池毁垣入掠隆德静宁防宁诸处闗中大扰
　　武宗正徳九年秋鞑靼入冦
</div>
    <div class="pagination">
<a href="钦定续文献通考_page452.html">上一页</a><span>...</span><a href="钦定续文献通考_page448.html">448</a><a href="钦定续文献通考_page449.html">449</a><a href="钦定续文献通考_page450.html">450</a><a href="钦定续文献通考_page451.html">451</a><a href="钦定续文献通考_page452.html">452</a><span class="current-page">453</span><a href="钦定续文献通考_page454.html">454</a><a href="钦定续文献通考_page455.html">455</a><a href="钦定续文献通考_page454.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
