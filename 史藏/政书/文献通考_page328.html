<!DOCTYPE html>
<html>
<head>
    <meta charset="UTF-8">
    <title>文献通考 - 第 328 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 328 页/共 334 页</h1>
    <div class="content">    南雄州  南汉以韶州保昌县置雄州。宋开元四年，加“南”字，以韶州始兴来属。宣和时，赐郡名曰保昌。属广东路。贡绢。领县二，治保昌。保昌（唐县。有大庾岭、楼船水、保水）始兴（梁县。有东峤山、修仁水）。
    英州  南汉以广州氵贞阳县置英州。宋开宝六年，以连州氵含光来属。宣和二年，赐郡名曰氵贞阳。属广东路。贡布。领县二，治氵贞阳。氵贞阳（唐县。有始兴江，沱水）氵含光（汉县。有尧山、淮水）。
    循州  秦、二汉南海郡地，晋亦然。宋属南海、东莞、永平三郡地，齐因之。隋平陈，置循州。炀帝初州废，置龙川郡。唐复为循州，或为海丰郡。属岭南道。领县六（归善、河源、兴宁、海丰、博罗、雷乡）。南汉以归善、博罗、海丰、河源属惠州。宋因之，属广南东路。熙宁四年，置长乐县。贡绢、{滕}盘。领县三，治龙川。龙川（唐雷乡县，南汉改。有龙川江、鳄湖、博罗山）兴宁（晋县。有揭阳山、兴宁江、左师山、别别溪）长乐（熙宁四年，析兴宁县置）。
    惠州  南汉以循州归善县置祯州，以归善、海丰、博罗、河源四县来属。宋天禧五年，以州名犯仁宗御名，改为惠州，属广东路。宣和二年，赐郡名博罗。贡甲香、{滕}箱。领县四，治归善。归善（隋县。有鳄池）海丰（宋县。有龙山、南海）博罗（秦县。有罗浮山、罗浮水）河源（南齐县。有龙穴山、新丰江）。
    南恩州  秦属南海郡。二汉为合浦郡地。唐贞观中，置恩州。或为恩平郡。属岭南道。领县三（杨江、恩平、杜陵）。宋开宝九年，废恩平、杜陵二县。庆历八年，改河北路贝州为恩州，乃加“”字。熙宁六年废春州，以阳春县来隶。属广南东路。贡银。领县二，治阳江。阳江（唐县。有龙龟山、恩平江）阳春（梁县。有浮山）。
    春州  秦属南海郡。二汉属合浦郡地。隋属高凉郡。唐武德四年，平萧铣，置春州。或为南陵郡。属岭南道。领县三（阳春、罗水、流南）。宋开宝五年州废，其地入恩州。六年，复置州，废罗水、流南二县；又以勤州之铜陵来属，并勤州之富林入铜陵为一县。景德元年，移治於阳春界石津古城。大中祥符九年，又并入新州为新春州。天禧四年，复置。领县二，治阳春。熙宁六年复废，以铜陵并入阳春为县，属南恩州（详见南恩州下）。
    贺州  秦属南海郡。二汉属苍梧郡。吴分置临贺郡，晋因之。宋文帝改为临庆国。齐复为临贺郡，陈因之。隋平陈，置贺州（因贺水为名）。炀帝初，废为县，属始安、熙平二郡。唐复置贺州，或为临贺郡。属岭南道。领县六（临贺、桂岭、荡山、富川、冯乘、封阳）。宋开宝四年，废荡山、封阳、冯乘。属广东路。大观间，改属广西路贡银。领县三，治临贺。临贺（汉县。有荡山、祥山、临水、贺水、锡溪）富川（汉县。有富水）桂岭（隋县。有桂岭山）。
    肇庆府  秦属南海郡。两汉并属苍梧郡，晋亦然。宋、齐并属南海郡。陈置高要郡。属岭南道。领县二（高要、平兴）。宋开宝五年，废平兴。元符三年，升兴庆军节度。徽宗即位，以潜藩，升为肇庆府。属广东路。又以广州四会县来隶。贡银、石砚。领县二，治高要。高要（汉县。有烂柯山、端溪、高要峡、新江）四会（见广州）。
    藤州  秦属南海郡。二汉并属苍梧郡。晋属永平郡。隋平陈，置藤州。炀帝初州废，後置永平郡。唐复为藤州，或为感义郡。属岭南道。领县四（宁风、感义、义昌、钅覃津）。宋开宝五年，废宁风、感义、义昌三县。熙宁四年，废南仪州为岑溪县，隶藤州。属广西路。贡银。领县二，治钅覃津。钅覃津（隋县。有铅穴山、钅覃江、瘴江）岑溪（有苏罗山、龙骧水）。
    德庆府  秦属南海郡。二汉属苍梧郡。晋分置晋康郡，宋、齐以下因之。隋平陈，废晋康，并入信安郡（今高要郡也）。唐复为康州，或为晋康郡。属岭南道。领县四（端溪、悦城、晋康、都城）。宋开宝五年废州，以悦城、晋康、都城并入端溪，以隶端州，寻复置州。以废泷州之泷水来属。六年，以泷州之开阳、建水、岭南三县并入泷水为一县。绍兴元年，以高宗潜藩，升为德庆府。十四年，永庆军节度。属广东路。贡银。领县二，治端溪。端溪（汉县。有端山、西江、郁水）泷水（隋县。有灵阳山、罗田水）。
    封州  晋以前土地与康州同。梁置梁信郡，兼置成州。隋平陈，废梁信郡，改成州为封州。炀帝初，州废为封川县，属苍梧郡。唐复置封州，或为临封郡。属岭南道。领县二（封川、开建）宋属广南东路。贡银。领县二，治封川。封川（隋县。有西江）开建（唐县。有忠谠山、封溪水）。
    高州  秦以前土地与晋康郡同。二汉属合浦郡。吴置高凉郡，晋因之。初，吴又立高兴郡；晋亦有之，其後悉并於高凉郡。齐亦为高凉郡，梁兼置高州。隋平陈，郡废，而高州如故。炀帝初州废，属高凉、永熙二郡地。唐复为高州，或为高凉郡。属岭南道。领县三（良德、保定、电白）。宋开宝五年，废良德、保定，又废潘州，以其南巴、潘水二县并入茂名来属。景德元年，并入窦州，移治茂名。三年复置，以二县还隶。熙宁四年，废窦州，以信宜县来属。属广西路。贡银。领县三，治电白。电白（隋县。有高凉山）信宜（唐窦州四县。有罗窦洞、潭水）茂名（唐潘州三县。有潘山、潘水、毛山）。
    南仪州  秦属南海郡。二汉属苍梧郡。唐武德四年，置南仪州。贞观初废，以其地属南建州。二年，复置仪州，其後或为连城郡。属岭南道。领县三（岑溪、永业、连城）。宋开宝四年，改为南仪州。属广西路。五年废州，以其地入窦州。六年复，废连城、永业二县，并入岑溪。熙宁四年州废，以岑溪入藤州（详见藤州下）。
    新州  秦属南海郡。二汉属合浦郡。晋分置新宁郡，宋、齐因之。梁置新州。隋属信安郡。唐为新州，或为新兴郡。属岭南道。领县二（新兴、永顺）。宋开宝五年，废永顺。属广东路。贡银。领县一：新兴（唐县。有露山、利山、新江、封水）。
    窦州  秦属南海郡。二汉属苍梧郡。隋属永熙郡。唐武德四年，置南扶州。贞观八年，改为窦州。或为怀德郡。属岭南道。领县四（信义、怀德、潭、特亮）。宋开宝五年，废潭峨、怀德、特亮。熙宁四年州废，以县隶高州（详见高州下）。
    静江府  战国时，楚国及越之交。秦为桂林郡地。二汉属零陵、苍梧二郡。吴分置始安郡，晋因之。宋改始安为始建国。齐复为始安郡。梁置桂州。隋平陈，置总管府。炀帝初府废，复置始安郡。唐为桂州，或为始安郡（有越城岭，尽谓之临源岭，即五岭之一）。自荔浦以北为楚，以南为越。今静江有中州清淑之气，荔浦相距才百馀里，遂入瘴乡，是天所以限楚、越也。属岭南道。领县十一（临桂、理定、灵川、阳朔、永福、荔浦、义宁、修仁、恭化、古、全义）。後为下都督，静江军节度，桂管都防御、观察使。湖南马氏置义宁县。宋大观时，升为帅府。头广南西路兵马钤辖，兼本路经略、安抚使。绍兴三年，以高宗初潜，升为静江府。贡银、桂心。领县十二，治临桂。临桂（唐县。有独秀山、维山、桂江）灵川（唐县。有灵岩川、银江、甘水）兴安（唐全义县，宋改。有海阳山、漓江、湘水）阳朔（梁县。有阳朔山、乌诈夷人、竹王祠）永福（唐县。有永福山、白石水）修仁（唐县。有崇仁山，骆驼水）理定（唐县。有橄榄山、兰麻山、古东水）慕化（唐恭化县，後唐改，後并入临桂县）荔浦（汉县。有荔江、方山）义宁（本义宁场，马氏置。有思江）永宁（唐丰水县，梁改。有丰水。後废为镇入荔浦）古（唐县。有常安水）。
    昭州  秦桂林郡地。二汉属苍梧郡。晋末属始建国。齐属始安郡，隋亦然。唐武德四年，置乐州。贞观八年，改为昭州（取昭潭为名。长沙郡本潭州，亦取昭潭为名，则彼此皆有昭潭。郡地有昭冈潭，只在江中，盖因冈为名。）或曰平乐郡。属岭南道。领县三（平乐、永平、恭城）。宋开宝五年，废永平，以废富州之思勤、开江二县，并入龙平来属。熙宁五年，废蒙州，以东区、蒙山二县，并入立山来属。属广西路。贡银。领县四，治平乐。平乐（吴县。有萦山、平乐江、荔浦、昭冈潭）恭城（唐县。有银殿水、乐水）龙平（本富州二县。有富豪山、恩负水）立山（本象州三县。有东区山、象山）。
    蒙州
    富州  秦桂林郡地。二汉属苍梧郡地。梁为开江、武成二郡地。陈置静州，改开江、武成二郡为逍遥郡。隋平陈，并废为县，属始安郡。唐又置静州，贞观间，改为富州（因富水名）。
    梧州  秦属桂林郡。二汉为苍梧郡，兼置交州（领郡七，治於此）。晋以後，并因之。梁属成州。隋平陈，改为封州。炀帝初州废，属苍梧、永平二郡地。唐为梧州，或为苍梧郡地。属岭南道。领县三（苍梧、戎城、孟陵）。宋开宝五年，废孟陵；熙宁四年，省戎城为镇，并入苍梧。属广西路。贡银、白石英。领县一，苍梧（隋县。有火山、火泉、桂江、雷水、鳄鱼池、士燮冢）。
    浔州  秦属桂林郡。二汉以後，并属郁林郡。隋属永平、郁林二郡地。唐置浔州，或为浔江郡。属岭南道。领县三（桂平、宣化、大宾），後废大宾。宋开宝五年，废宣化。绍兴六年，废龚州，以地来隶。属广西路。贡银。领县二，治桂平。桂平（梁县。有浔江、郁江）平南（本龚州，领六县，开宝五年，并为一县；又以思明州之武郎县来属。俄复废武郎，只作平南一县。绍兴时，废龚州来隶。有石劳山、龚江）。
    龚州  秦属桂林郡。二汉属苍梧、郁林二郡地，晋因之。唐置龚州，或为临江郡。属岭南道。领县六（平南、大同、武林、隋建、阳川、宁风）。宋开宝五年，废阳川、武林、隋建、大同、宁风，以武明州之武郎来属。嘉二年，废武郎入平南。绍兴六年废龚州，以其地入浔州。
    郁林州  秦为桂林郡，汉改为郁林郡，後汉亦同。梁置定州，後改为南定州。隋平陈，改为尹州，寻改为郁林郡。唐为郁林州，或为郁林郡。属岭南道。领县五（石南、兴业、郁平、潭栗、兴德）。後废石南、潭栗。宋开宝五年，废郁平、兴德，并人兴业为一县；又废牢州，以定川、宕川并入南流；又废平琴州之容山、怀义，党州之抚安、善劳，并入南流为一县。属广西路。贡银、缩砂。领县二，治南流。南流（木牢州、平琴州、党州之地。有牢江、马援营）兴业（唐县。有北斗山、小江）。
    宾州  秦属桂林郡。二汉为郁林郡，晋、宋、齐因之。隋属郁林郡。唐置宾州，或为安城郡。属岭南道。领县三（领方、良邪、保城）。宋开宝五年，废琅邪、保城二县；废澄州，以止戈、无虞、贺水三县并入上林县来属。天禧四年，置迁江县。属广西路。贡银、藤器。领县三，领方。领方（汉县。有宾水、浮江、古漏关）上林（本唐澄州三县。有贺水、莫耶关）迁江（本邕州羁縻州。有都泥山、贺水）。
    绣州  秦属桂林郡。二汉属郁林郡，晋以後因之。唐平萧铣，置绣州。或为常林郡。属岭南道。领县三（常林、罗绣、阿林）。宋开宝五年，废绣州，以其地入容州普宁县（详见容州下）。
    象州  秦属桂林郡。二汉属郁林郡地。吴又分置桂林郡，晋、宋、齐皆因之。隋平陈，置象州，因象山为名。炀帝废入始安郡。唐复置象州，或为象郡（秦之象郡，今合浦郡是也，非今象郡）。属岭南道。领县三（武化、阳寿、武仙）。宋开宝七年，废严州，以其来宾县来属。属广西路。贡金、藤器。领县四，治阳寿。阳寿（唐县。有象山、阳水）武仙（唐县。有仙人山、郁水）武化（唐县）来宾（本严州县，开宝中废州，以归化并入。有江）。
    柳州  秦土地与象郡同。晋以後，属桂林郡。隋属始安郡。唐平萧铣，置昆州。贞观八年，改为柳州。或为龙城郡。领县五（马平、龙城、洛曹、洛容、象）。宋淳化元年，以洛封属宜州。嘉四年，废象县入洛容。属广西路。贡银。领县三，治马平。马平（隋县。有鹅山、浔江、罗池神祠）柳城（梁龙城县，宋改。有乌蛮山、龙江）洛容（唐县。有洛青山、蹄江、黄洞江）。
    融州  土地与龙城郡同。唐置融州，或为融水郡。属岭南道。领县三（融水、黄水、武阳）。後并黄水入武阳。宋开宝五年，置罗城县。大观间，升为清远军节度。属广西路。贡金、桂心。领县三，治融水。融水（唐县。有融山、灵岩山、浔江）武阳（唐县。有灵山、永平水。熙宁七年，初废为镇入融水）罗城（宋县，本珠州洞地。熙宁初，废为镇入融水）。
    邕州  秦属桂林郡。二汉以後，属郁林郡。唐武德四年，置南晋州。贞观五年，改为邕州。或为朗宁郡，建武军节度，邕管经略使。属岭南道。领县七（宣化、朗宁、如和、武缘、思龙、晋兴、封陵）。宋开宝五年，废朗宁、封陵、思龙。景三年，废如和县入宣化、乐昌县入武缘。又管羁縻州四十四，县五，洞十一。贡银。领县二，治宣化。宣化（隋县。有如和山、郁水、邕水、骆越水、武离水、罗陆水）武缘（唐县。有武缘水、昆仑寨）。
    贵州  古西瓯、骆越之地。秦属桂林郡，徙谪人居之。自汉以下，与郁林郡同。唐置贵州，或为怀泽郡。属岭南道。领县四（郁平、怀泽、义山、潮水）。宋开宝五年，废怀泽、潮水、义山。属广西路。贡银。领县一，郁林（唐郁平县，宋改。有龙马山、石平）。
    党州  秦桂林郡地。唐永淳元年，开古党洞置党州。或为宁仁郡。属岭南道。领县四（善劳、抚安、善文、宁仁）。宋开宝七年，废党州，以其地入郁林州之南流县（详见郁林州下）。
    横州  秦桂林郡。二汉郁林、合浦二郡地。吴置宁浦郡，晋因之，宋、齐不改。梁又分置简阳郡。隋平陈，二郡并废，置简州，後又为缘州。炀帝废州，属郁林郡。唐为横州，或为宁浦郡。属岭南道。领县三（宁浦、从化、乐山）宋开宝二年，废乐山、从化又废峦州，以武罗、灵竹并入永定来属。贡银。领县二，治宁浦。宁浦（晋县。有峦山、鸣石山、郁江、鳄江）永定（本峦州三县，开宝中废州，并为一县来属）。
    严州  秦桂林郡地。唐乾封三年，置严州。或为修德郡。属岭南道。领县三（来宾、归化、修德）。宋开宝七年，废严州，以修德归化属来宾，隶象州（详见象州下）。
    峦州  秦属郁林郡。唐置淳州，天宝元年，改为永定郡；乾元元年，复为淳州；永贞元年，改为峦州。属岭南道。领县三（永定、武罗、灵竹）。宋开宝二年，废峦州，以其地属横州（详见横州下）。
    罗州  秦属象郡。二汉属合浦郡地。宋属高凉郡，齐因之。梁、陈置罗州（因宋置罗县为名）及高兴郡。隋平陈，郡废，罗州如故。炀帝初州废，并其地入高凉郡。唐复为罗州，或为招义郡。属岭南道。领县五（罗城、吴川、南河、招义、零绿）。宋开宝四年，废罗州，以其地并为吴川一县，入化州（详见化州下）。
    潘州  秦属象郡。二汉属合浦郡。唐武德四年，置南岩州。贞观八年，改为潘州。或为南潘郡。属岭南道。领县三（茂名、南巴、潘水）。宋开宝五年，废潘州，以其地并入茂名一县，入高州（详见高州下）。
    容州  秦属象郡。二汉属合浦郡。隋为合浦、永平二郡地。唐平萧铣後，置铜州。贞观八年，改为容州（州有容山）。或为普宁郡（州南去三十馀里，有两石相对，状若关门，阔三十步，俗号鬼门关。汉伏波将军马援讨林邑蛮，由此路，立碑，石龟尚在。昔时往交，皆由此关。其南尤多瘴疠，去者罕得生还，谚云：“鬼门关，十人去，九不还。”）。属岭南道。为下都督、经略。领县六（北流、渭龙、普宁、罗窦、欣道、陵城）。宋属广西路，为宁远军节度。开宝五年，废欣道、渭龙、陵城，又废绣州、顺州、禺州，以其地入焉。贡银、朱砂。领县三，治普宁。普宁（隋县。宋废绣州，常林、阿林、罗绣三县并入。有容山、绣江）陆川（唐县。宋废顺州，以龙豪、温水、龙化、南河四县并入。有鸡笼山、龙化水）北流（隋县。宋废禺州，以石、扶来、罗办三县并入。有句漏山、鬼门关）。
    化州  秦属象郡。二汉属合浦郡。唐置辩州，或为陵水郡。属岭南道。领县三（石龙、陵罗、龙化）。後废龙化。宋开宝五年，废陵罗，又以废罗州之吴川来属。太平兴国五年，改名化州。属广西路。贡银、高良姜。领县二，治石龙。石龙（隋县。有石龙江、陵水、罗水）吴川（本罗州，宋废其州，并入吴川一县来属。有黎山、吴川水）。
    白州  秦属象郡。二汉属合浦郡。唐平萧铣，於此置南州，寻改为白州。或为南昌郡。属岭南道。领县五（博白、龙豪、南昌、建宁、周罗）。後废龙豪。宋开宝五年，废南昌、建宁、周罗并作博白一县。政和元年废，以其地隶郁林州；三年复。绍兴间，复废为县，隶郁林州。贡银、缩砂。领县一，博白（唐县。有博白山、博白水、周罗山、周罗水、绿珠江、绿珠井）。
    牢州  秦为象郡地。二汉属日南郡，吴省。晋平吴，复置。宋分置南流郡。齐、梁曰定川郡。隋属合浦郡。唐置义州，後改为智州，又改为牢州。或为定州郡。属岭南道。领县三（南流、定川、宕川）。宋开宝五年，废牢州，以定川、宕川并入南流为一县，属郁林州（详见郁林州下）。
    钦州  晋以前与白州同。宋、齐以来，置宋寿郡。梁又置安州。隋平陈郡废，而安州如故，後改安州为钦州。炀帝初州废，置宁越郡。唐为钦州，或为宁越郡。属岭南道。领县五（钦江、灵山、尊化、内亭、保京）。宋属广西路。开宝五年，废遵化、钦江、内亭三县。贡高良姜、翡翠毛。领县二，治灵山。灵山（唐县。有桂山、钦水、罗弥水）安远（唐保京县，宋改。有安京山、如洪江，罗浮山、水）。
    武州  土地与安南府同。唐置武州，或为武郡。属岭南道。领县五（武劳、如马、武缘、武、梁山）。宋为邕州所管右江道羁縻州。
    廉州  秦象郡地。汉置合浦郡，後汉同。吴改为珠官。晋又为合浦郡。宋因之，兼置临瘴郡及越州（领郡三，治於此。时西江督护陈伯绍请置，遂以为刺史，始立州镇，穿山为城门，威服狸、獠）。齐又因之。炀帝改为禄州，寻改为合州，又废州置合浦郡。唐置廉州（州界有瘴江），或为合浦郡。属岭南道。领县四（合浦、封山、蔡龙、大廉）。宋开宝五年，废封山、蔡龙、大廉，移州治於长沙场，置石康县。太平兴国八年，改太平军，移治海门镇。咸平元年，复旧。属广西路。贡银。领县二，治合浦。合浦（汉县。有合浦、铜船湖、珠池）石康（本常乐州，宋并为县）。
    雷州  秦象郡地。二汉以後，并属合浦郡地。梁分置合州，大同末，以淝为合州，此为南合州。隋平陈不改，炀帝初州废，属合浦郡。唐置雷州，或为海康郡。属岭南道。领县三（海康、遂溪、徐闻）。宋开宝五年，废徐闻、遂溪。属广西路。贡班竹。领县一，海康（有擎雷山、擎雷水、冠头一寨）。
    禺州  秦属象郡。唐置宕州，後改为东州，又改为禺州。或为温水郡。属岭南道。领县四（石、温水、陆川、扶桑）。宋开宝五年，废禺州，以其四县并作北流一县，属容州（详见容州下）。
    宜州  土地与安南府同。秦属象郡，後没於蛮夷。唐开置粤州，乾封中，更名宜州。天宝元年，曰龙水郡。属岭南道。领县四（龙水、崖山、东玺、天河）。五代时，为楚马氏所有。後入南汉，省崖山、东玺。宋淳化元年，以柳州洛曹县来属。庆历三年，废芝州，以其地来属。属广西路。贡生豆蔻、草豆蔻、银。领县五，治龙水。龙水（唐县。有武鹅山、龙口江）洛曹（唐县。有洛棱山）天河（唐县。有溪江）忻城（唐芝州治）思恩（唐环州地，後没蛮夷。庆历八年，来属）。
    芝州  土地与安南府同。唐为芝州，或为忻城郡。属岭南道。领县一：忻城。宋庆历三年，隶宜州（详见宜州下）。
    崖州  海中之洲也（其洲方千里）。汉武置珠崖、儋耳二郡；昭帝省儋耳，并珠崖；元帝又罢珠崖郡，以其阻纳数反，故罢弃之。与今海康郡之徐闻县对，自徐闻径渡，便风扬帆，一日一夕即至。梁置崖州。隋置珠崖郡。唐为崖州，属岭南道。领县四（舍城、隆迈、文昌、临高）。宋废，属琼州，而以唐之振州为崖州（详见琼州下）。
    儋州  土地与珠崖郡同。汉置儋耳郡。唐置儋州，或为昌化郡。属岭南道。领县五（义伦、昌化、感恩、洛阳、富罗）。南汉废富罗。宋废洛阳。熙宁六年，降为昌化军。属广西路。贡高良姜、银。领县三，治宜伦。宜伦（隋义伦县，宋改。有毗耶山、耶山、伦江）昌化（隋县。有昌化石、南崖江）感恩（隋县。有感劳山、氵南龙江）。
    吉阳军  土地与崖州同。隋置临振郡。唐置振州，或为延德郡。领县五（宁远、延德、吉阳、临川、落屯）。南汉省延德、临川、落屯。宋开宝五年，改振州为崖州。熙宁六年，降为珠崖军。政和七年，改吉阳郡。今军城非崖与振之旧，乃旧吉阳县基也。贡高良姜。领县二，治宁远。宁远（隋县）吉阳（唐县）。熙宁六年，二县并省为镇，绍兴复为县。
    琼州  土地与珠崖郡同。唐割崖州置琼州，或为琼山郡。属岭南道。领县五（琼山、曾口、容琼、乐会、颜罗）。自乾封後，没山洞蛮。贞元五年复；七年，省容琼。五代时，省曾口、颜罗。宋开宝五年，废崖州，以舍城、文昌、澄迈三县来属。熙宁四年，省舍城。大观元年，割乐会隶万安军；是年，以黎母山夷峒建镇州，赐军额为靖海军节度。政和元年，镇庆废，以其地及军额来归。属广西路。贡银、槟榔。领县四，治琼山。琼山（唐县。有琼山）澄迈（隋县。有澄迈山）文昌（唐县。有紫贝山、那射水）临高（唐县。有南归水）。
    万安军  州土地与珠崖同。唐置万安州，或为万安郡。属岭南道。领县四（万宁、陵水、富、博辽）。南汉省富、博辽。宋属广西路。至大观元年，以琼州乐会县来隶。贡银。领县三，治万宁。万宁（唐县。有赤陇山、金仙水）陵水（唐县。有灵山、陵栅水）乐会（唐县。有氵南泰水）。
    安南都护府  古骆越之地。秦属象郡。汉交趾、日南二郡界（今南方夷人，其足大指开广，若并足而立，其趾则交，故名交趾）。後汉因之，兼置交州（领郡七，治於此）晋、宋、齐并因之（晋领郡七，宋领郡五，齐领郡九，皆治於此）。宋又置宋平郡。齐因之，亦为交趾郡地，梁陈因之。隋平陈，废郡，置交州。炀帝初州废，置交趾郡。唐为交州，交趾後改曰安南都护府。属岭南道。贡蕉、槟榔、鲛革、蚺蛇胆、翠羽。领县八，宋平（宋置宋平郡在此）朱鸢（吴军晋县地。旧置武平郡。鸢以专反）龙编（汉旧县）太平  交趾（汉龙编县地）武平（吴旧县）平道（齐置昌国县）南定（唐县）。宋初，为丁琏所据，其後黎氏、李氏、陈氏世据安南之地。
    石湖范氏《桂海虞衡志》曰：余按交趾之名，其来最久。《王制》曰：“南方曰蛮、雕题、交趾，有不火食者矣。”盖涅其面额，至今犹然。《太史公书》：“北至於幽陵南至於交趾，西至於龙沙，东至於蟠木，日月所照，莫不砥属。”言极南也。汉武帝始置交趾郡，去洛阳万一千里，历代置守，今独为蛮方。《记》曰：南方曰蛮、雕题、交趾，有不火食者矣。记与雕题同言，则其人形必小异。《交州记》云：交趾之人出南定县，足骨无节，身有毛，卧者更扶。始得起《山海经》亦言，交陉国，人交胫。郭璞云：脚胫曲戾相交，故谓之交趾。今安南地乃汉、唐郡县，其人百骸，与华无异。爱州，唐姜公辅实生之，何尝有交胫等说。或传安南有播流山，环数百里，皆如铁围，不可攀跻，中有土田，惟一窍可入，而尝自窒之，人物诡怪，不与外人通。疑此是古交趾地，必有能辩之者。
    爱州  秦象郡地。汉武帝置九真郡，後汉同。晋亦属九真郡，宋、齐因之。梁置爱州。隋为九真郡。唐为爱州，或为九真郡。属岭南道。贡纱、纟、孔雀尾。领县六：九真安顺  崇平  日南（并汉居县地）无编（汉旧县。又有汉西于县故城，今在县东）军宁。宋无此州。
    福禄州  土地与九真郡同。唐总章二年，初智州剌史唐谢法成招恳生獠昆明、北楼等七千馀落，以故唐林州地置福禄州。或为福禄郡。属岭南道。贡白蜡、紫矿。领县三：柔远  唐林  福禄。宋无此州。
    长州  历代地理与福禄州同。唐立长州，天宝元年，曰文阳郡。贡金。领县四：文阳  铜蔡  长山  其常。宋无此州。
    州  古越裳氏国，重九译者也。秦属象郡。二汉属九真郡。吴分置九德郡，晋、宋、齐因之。隋置州，後为日南郡。唐为州，或为日南郡。属岭南道。贡金、金泊、黄屑、象牙、犀角、沈香、斑竹。领县四：九德（晋县）越裳（吴县）怀  浦阳（晋县）。宋无此州。
    峰州  古文朗国（有文明水），亦陆梁地。秦属象郡。二汉属交趾郡。吴分置新兴郡。晋改为新昌郡，宋、齐因之。陈置兴州。隋平陈，郡废，改为峰州。炀帝初州废，并入交趾郡。唐武德四年，以交趾郡之嘉宁置峰州。属岭南道。贡银、{滕}器、白蜡、蚺蛇胆、豆蔻。领县五：嘉宁  承化  新昌（并汉{米鹿}泠县地。{米鹿}音麋）嵩山  珠禄。宋无此州。
    陆州  秦象郡地。汉以来属交趾郡。梁分置黄州及宁海郡。隋平陈，郡废，改黄州为玉州。炀帝初州废，并地入宁越郡。唐复置玉州，上元二年，改为陆州（州界有陆水）。或为玉山郡。属岭南道。贡银、玳瑁、{辟黾}皮、翠羽、甲香。领县三：鸟雷宁海  华清。宋无此州。
    岩州  土地与合浦郡同。唐调露中，析横、贵二州立，以岩冈之地因以为名。天宝时，曰常乐郡。属岭南道。贡金。领县四：常乐  恩封  高城  石岩。宋无此州。
    汤州  秦属象郡。唐置汤州，或为汤泉郡。属岭南道。贡金。领县三：汤泉禄水  罗韶。宋无此州。
    州  隋大将军刘方始开此路，置镇守，寻废不通。唐贞观中，清平公李弘节寻刘方故道，开置州，以达交趾。今州在郁林之西南，交趾之东北（州界有水）。其後或为临潭郡。属岭南道。贞元後，没於蛮夷，名存而已。领县四：江  波零  鹄山  弘远。宋无此州。
    笼州  唐贞观十二年，清平公李弘节招降生蛮，置笼州。或为扶南郡。属岭南道。领县七：武勒  武礼  罗笼  扶南  龙赖  武观  武江。宋无此州。
    环州  唐李弘节开招生蛮置。或为正平郡。属岭南道。领县八：福零  正平龙源  饶勉  思恩  武名  歌良  蒙都。宋无此州。
    古州  土地与州同。唐李弘节开夷獠置。属岭南道。贡蜡。领县三：乐山古书  乐兴。宋无此州。
    田州  唐开元中开蛮洞，立甲州。或为横山郡。属岭南道。领县五：都救惠佳  武龙  横山  如赖。宋无此州。
    山州  历代地理与州同。唐立山州，或为龙池郡。属岭南道。领县二：贞元末废。龙池  盆山。宋无此州。
    演州  历代地理与州同。唐武德五年，立州。贞观九年，改为演州，而别立州。十六年州废，入州。广德二年，析州复立。本忠义郡，亦曰龙池郡，又曰演水郡。元立六县，後废思农、武郡、武容、武金四县。属岭南道。领县二：忠义  龙池  宋无此州。
    林州  秦象郡。汉日南地，东汉因之。晋、宋以後，为林邑所据。隋大业元年，平林邑，立冲州，寻改为林邑郡。唐初，立林州。贞观九年，绥怀林邑，乃寄治於州之南境（汉末日，南郡象林县功曹区连杀县令，自立为林邑王。後有范熊、范文、范诸农相继自立，累世不宾。至隋平之，立冲州，後改为林邑郡。唐贞观中，其君长修职贡，乃於州南境侨立林州及林邑县，以羁縻之，非正林邑也）。属岭南道。贞元末废。领县三：林邑（汉象林郡）金龙  海界。宋无此州。
    景州  历代地理与林州同。隋大业元年，平林邑，立荡州，寻改为比景郡。唐初，并为七州，又更名曰南景州。贞观二年，绥怀林邑，乃寄治於州之南境。八年，曰景州（比景，汉、晋属日南郡，後为林邑所据。比读如芘荫之芘。晋九真太守灌遂讨林邑，其王范佛降，乃於其国五月五日立八尺表，日景在表南，九寸一分，故自比景以南皆开北户，以向日。唐於州南境，侨立景州及比景县，非正比景也）。属岭南道。贞元末废。领县三：比景  由文  朱吾。宋无此州。
    按：演、林、景三州，秦、汉为郡县。汉末，没於林邑，隋复取之。唐初，置此三郡，至贞元间方废，而《唐史 地理志》及杜氏《通典》俱不载，故取欧阳《舆地广记》中所载以补之。
    ●卷三百二十四 四裔考一
    ○东
    《通典》、《总序》曰：覆载之内，日月所临，华夏居土中，生物受气正（李淳风云：“谈天者八家，其七家甘氏、石氏、浑天之类，以度数推之，则华夏居天地之中也。历代史，倭国一名日本，在中国东，扶桑复在倭国东，约去中国三万里，近日出处。贞观中，骨利国献马使云：”国在京师西北二万馀里，夜短昼长，从天色暝时煮羊足，才熟而东方已曙，盖近日入处。今崖州直南水行，便风十馀日到赤土国。其国到五月亭午，物影在南，一日三食饭皆旋炊，不然，逡巡过时，即便臭败，热气时特甚，盖去日较近。其地渐远转寒，盖去日稍远。则洛阳告成县土圭居覆载之中明矣。唯释氏一家，论天地日月怪诞不可知也）。人性和而才慧，地产厚而类繁。所以诞生圣贤，继施法教，随时拯弊，因物利用。三五以降，代有其人，君臣长幼之序立，五常十伦之教备，孝慈生焉，恩爱笃焉，主威张而下安，权不分而法一，生人大宝，实在於斯（三代以前，列国更相征伐，未尝暂宁。陪臣制诸侯，诸侯陵天子，人毙锋镝，月耗岁歼。秦氏罢侯置守，两汉及隋、唐，户口皆多於周室之前矣。夫天生民而树君司牧，语治者固当以既庶而安为本也）。昔贤曰：“失道而後德，失德而後仁，失仁而後义，失义而後礼。诚谓削厚为薄，散淳为浇。”又曰：“古者，人至老死不相往来，不交不争，自求自足。”盖疾时浇巧，美往昔敦淳，务以激励勉慕向也。然人之常情，非今是古，其朴质事少，固信固可美，而鄙风弊俗，或亦有之。缅惟古之中华多类今之夷狄，有居处巢穴焉（上古中华亦穴居野处，後代圣人易之以宫室。今豕韦国及黔中羁縻东诸夷及附国，皆巢居穴处，诸夷狄处巢穴者非少，略举一二），有葬无封树焉（上古中华之葬，衣之以薪，葬中野，不封不树，後代圣王，易之以棺椁。今国，父母死，弃之中野以哺貂。流求国死无棺椁，草裹尸以亲土而葬，上不起坟。诸夷狄殡葬，或以火焚，或弃水中。潭、衡州人取死者骨，小函子盛置山岩石。大抵习俗既殊，其法各异，不可遍举矣），有手团食焉（殷周之时，中华人尚以手团食，故《礼记》云“共饭不泽手”。盖弊俗渐改，仍未尽耳。今五岭以南，民庶皆手团食），有祭立尸焉（三代以前，中华人祭必立尸，自秦、汉则废。案後魏文成帝拓跋时，高允献书云：“祭尸久废，今风俗，父母亡殁，取其状貌类者以为尸而祭焉，宴好如夫妻，事之如父母，败损风化，黩乱情礼。”又周、隋蛮夷传，巴、梁风俗，每春秋祭祀，乡里有美鬓面人，迭迎为尸以祭之。今都、道州人，每祭祀，迎同姓丈夫、妇人伴神以享，亦为尸之遗法），聊陈一二，不能遍举（夏商以前，臣不讳君名，子不讳父名，自有周方讳耳。今夷狄则皆无讳。如此之类甚众，不可殚论）。其地偏，其气梗，不生圣哲，莫革旧风。训诰之所不可，礼义之所不及。外而不内，疏而不戚，来则御之，去则备之。前代达识之士，亦已言之详矣。历代观兵黩武，讨伐戎夷，爰自嬴秦，祸患代有。始皇恃百胜之兵威，既平六国，终以事胡为弊。汉武资文、景之积蓄，务恢封略，天下危若缀旒。王莽获元始之全实，志灭匈奴，海内遂至溃叛。隋炀帝承开皇之殷盛，三驾辽左，万姓怨苦而亡。夫持盈固难，知足非易，唯後汉光武深达理源，建武三十年，人康俗阜，臧宫、马武请殄匈奴，帝报曰：“扌舍近而图远，劳而无功。扌舍远而谋近，逸而有终。务广地者荒，务广德者强。有其有者安，贪人有者残”。自是诸将，莫敢复言兵事。於戏！持盈知足，岂特治身之本，亦乃治国之要欤（宋文元嘉中比西汉文、景，分命诸将经略河南，致拓跋瓜步之师，因而国蹙身弑。陈宣令主，江明入安吕梁二十万卒，悉为周师所虏，由是力殚财竭，旋为隋氏削平。是昏昧持盈，不能知足故也）。我国家开元、天宝之际，宇内谧如，边将邀宠，竞图勋伐，西陲青海之戍，东北天门之师，碛西怛逻之战，南渡泸之役，没於异域数十万人（天宝中，哥舒翰克吐蕃青海，青海中有岛，置二万人戍之，旋为吐蕃所攻，翰不能救而全没。安禄山讨奚、契丹於天门岭，十万众没。高仙芝伐石国於怛逻斯川，七万众尽没。杨国忠讨蛮ト罗凤，十馀万众全没）。向无幽寇内侮，天下四征未息，离溃之势，其可量邪？前事之元龟，足为殷鉴者矣！
    ○东夷总序
    东夷（《白虎通》云：“夷者，蹲也，言无礼仪。”或云：“夷者，抵也，言仁而好生，万物抵地而出。故天性柔顺，易以道御。”）有九种，曰畎夷，方夷，黄夷，白夷，赤夷，元夷，风夷，阳夷，于夷，率皆土著（迟略切），嘉（许利切）饮酒、歌舞，或冠弁衣锦，器用俎豆，所谓中国失礼，求之四夷者也（凡蛮、夷、戎、狄总名曰夷者，犹公、侯、伯、子、男皆号诸侯）。昔尧命羲仲宅夷，曰谷，盖日之所出也。夏后氏大康失德，夷人始叛。其後知后发即位，宾於王门，献其乐舞。桀为暴虐，诸侯内侵，商汤革命，伐而定之。至於仲丁，蓝夷作寇。自是或服或叛，三百馀年。武乙衰弊，东夷浸盛，遂分迁淮、岱，渐居中土。周初，封商太师国於朝鲜（太师为周陈《洪范》。其地今安东府之东，悉为东夷所据）。时管、蔡畔周，乃招诱淮夷作乱，周公征定之。其後徐夷僭号，穆王命楚灭之（徐偃王也）。至楚灵王会申，亦来同盟。後越迁琅琊，遂陵暴诸夏，侵灭小国。秦并天下，其淮、泗夷皆散为人户。其朝鲜历千馀年，至汉高帝时灭。武帝元狩中，开其地，置乐浪等郡。至後汉末为公孙康所有，魏、晋又得其地。其三韩之地在海岛之上，朝鲜之东南百济、新罗，魏、晋以後分三韩地。新罗又在百济之东南，倭又在东南（倭，乌和反），隔越大海。夫馀在高丽之北，挹娄之南。其倭及夫馀自後汉，百济、新罗自魏，历代并朝贡中国不绝。而百济，唐显庆中，苏定方灭之。高丽本朝鲜地，汉武置县，属乐浪郡，时甚微弱。後汉以後，累代皆受中国封爵，所都平壤城，则故朝鲜国王险城也。後魏、周、齐渐强盛。隋文帝时，寇盗辽西，汉王谅帅兵讨之，至辽水遭疠疫而返。炀帝三度亲征，初度辽水败绩；再行，次辽水，会杨元感反，奔退；又往，将达涿郡，属天下贼起及饥馑旋师。贞观中，太宗又亲征，度辽破之。高宗总章初，英国公李遂灭其国。古之肃慎，宜即魏时挹娄。自周初贡苦矢、石（苦，音户），至魏常道乡公末，东晋元帝初，及石季龙时，始皆献之。後魏以後曰勿吉国，今则曰  焉。大抵东夷书文并同华夏，其闽越之地，秦平天下以为郡，及秦乱，其帅又自称王於故地。武帝元封初，杨仆灭其国，迁其人於江、淮，虚其地。自後，虽人庶复集，遂为郡县矣。
    范晔论曰：“《王制》云：‘东方曰夷。’夷者，抵也，言仁而好生，万物抵地而出（事见《风俗通》）。故天性柔顺，易以道御，至有君子、不死之国焉。”《山海经》曰：‘君子衣冠带剑，食兽，使二文虎在傍。’《外国图》曰：‘去琅琊三万里。’《山海经》曰：‘不死人在交胫东，其国人黑色，寿不死。’并在东方。昔箕子逢衰殷之运，避地朝鲜。始其国俗未有闻也，及施八条之约，使人知禁，遂乃邑无淫盗，门不夜扃（扃，关也），回顽薄之俗，就宽略之法，行数百千年，故东夷通以柔谨为风，异乎三方者。苟政之所畅，则道义存焉。仲尼怀愤，以为九夷可居。或疑其陋。子曰：“君子居之，何陋之有！”亦徒有以焉尔。其後遂通接商贾，渐交上国。而燕人卫满扰杂其风（扰，乱也），於是从而浇异焉。《老子》曰：“法令滋彰，盗贼多有。”若箕子之述文条而用信义，其得圣贤作法之原矣！
    ○朝鲜
    朝鲜（晋张华曰：“朝鲜者泉水、冽水、汕水，三水合为冽水，疑乐浪、朝鲜取名於此也）昔武王封殷太师箕子於其地，箕子教以礼义、田蚕，又制八条之教（《前书》曰：其法，相杀者，以当时偿杀，相伤者以偿；相盗者，男没入为其家奴、女子为婢，欲自赎者，人五十万。《音义》曰：”八条不具见也。“）。其人终不相盗，无门户之闭，妇人贞信，饮食以笾豆。其後四十馀代，至战国时，朝鲜准亦僭称王。始全燕时，尝略属焉，为置吏，筑障塞。秦灭燕，属辽东外徼（秦辽东郡，唐安东府之东地），及秦乱，燕、齐、赵人往避地者数万口。汉兴，为其远难守，复修辽东故塞，至氵贝水为界（氵贝，旁拜反）。属燕王卢绾反，入匈奴，燕王卫满亡命，聚党千馀人，（杜回反），结蛮夷服而东走出塞，度氵贝水，击破朝鲜王准，居秦故空地上下障。
    《魏略》曰：昔箕子之後，朝鲜侯见周衰，燕自尊为王，欲东略地，朝鲜侯亦自称为王，欲兴兵遂击燕以尊周室，其大夫礼谏之，乃止。使礼西说燕，燕止之不攻。後子孙稍骄虐，燕乃遣将秦开攻其西方，取地二千馀里，至满潘为界，朝鲜遂弱。及秦并天下，使蒙恬筑长城到辽东。时朝鲜王否立，畏秦袭之，略服属秦，不肯朝会。否死，箕子准立。二十馀年而陈、项起，天下乱，燕、齐、赵民愁苦，稍稍亡往准，准乃置之於西方。及汉以卢绾为燕王，朝鲜与燕界於氵贝水。及绾反，入匈奴，燕人卫满亡命，为胡服，东渡氵贝水，诣准降，说准求居西界，故中国亡命为朝鲜藩屏，准信宠之，拜为博士，赐以圭，封之百里，令守西边。满诱亡党，众稍多，乃诈遣人告准，言汉兵十道至，求入宿卫，遂还攻准。准与满战，不敌也。
    後稍役属真番、朝鲜诸夷及故燕、齐亡命者王之，都王险（在氵贝水之东）。会孝惠、高后时天下初定，辽东太守即约满为外臣，保塞外，以故满得兵威、财物，侵降其旁小邑，真番临屯皆来服属，地方数千里，传子至孙右渠，所诱汉亡人滋多。初，汉约朝鲜蛮夷君长，欲入见天子，勿得禁止，以闻。右渠既未尝入见，真番、辰国谓辰韩也欲上书见天子，又雍阏弗通。元封二年，汉使涉何谯谕，右渠终不肯奉诏，使裨王长送何至氵贝水，何刺杀之，归报曰：“杀朝鲜将。”上为其名美，弗诘，拜何辽东东部都尉。朝鲜怨何，发兵袭攻杀之。汉遣楼船将军杨仆从齐浮渤海，兵五万，左将军荀彘出辽东，诛右渠，发兵距险。汉兵不利，天子为两将未有功，乃使卫山因兵威往谕右渠。右渠见使者顿首谢：“愿降，恐将诈杀臣，今见信节，请服降。”遣太子入谢，献马五千匹，及馈军粮。人众万馀持兵，方渡氵贝水。使者与左将军疑其为变，谓太子已服降，宜令人每持兵。太子亦疑使者、左将军诈之，遂不度氵贝水，复引归。山报天子，诛山。会兵围之，右渠坚城守，数月未能下。朝鲜王乃私约降楼船。两将不相得，兵久不决，左将军执楼船并其军，因急击朝鲜王，不肯降。元封三年夏，尼相参乃使人杀王右渠来降，遂定朝鲜为真番、临屯、乐浪元菟四郡（後悉为东夷之地）。昭帝时，罢临屯、真番，以并乐浪元菟。自内属以後，风俗稍薄，法禁亦浸多，至於六十馀条。
    ○（音秽）
    亦朝鲜之地，南与辰韩，北与高句丽、沃沮接，东穷大海，西至乐浪。汉武帝元朔元年，君南闾等畔朝鲜，率二十八万口诣辽东内属，帝以其地为苍海郡，数年乃罢。至元封三年，灭朝鲜，分置四郡。昭帝时，并二郡入乐浪、元菟，复徙元菟居句丽。自单大岭以东，沃沮、貊并属乐浪。後以境土广远，复分岭东七县置乐浪东部都尉。光武建武六年，省都尉官，遂弃岭东地，悉封其渠帅为县侯，皆岁时朝贺。无大君长，自汉以来，其官有侯、邑君、三老，统主下户。其耆旧自谓与高丽同种，言语法俗大抵相类。其人性谨愿，少嗜欲，有廉耻。男女衣皆著曲领，男子系银花，广数寸，以为饰。其俗重山川，山川各有部分，不得辄相干涉。同姓不婚。多所忌讳，疾病死亡，即弃旧宅，更作新居。知种麻，养蚕，作绵布。晓候星宿，先知年岁丰约。不以珠玉为宝。常用十月祭天，昼夜饮酒歌舞，名曰“舞天”。又祭虎以为神。其邑落有侵犯者，辄相罚，责生口牛马，名之为“责祸”。少寇盗。作矛长三丈，或数人共持之，能步战。乐浪檀弓出其地。又多文豹，有果下马，高三尺，乘之可於果树下行也。其海出班鱼皮，汉时常献之。魏齐王正始六年，不耐侯等举邑降，四时诣乐浪、带方二郡朝谒（并今东夷之地）。有军征赋调，如中华人焉。
    ○马韩
    韩有三种：一曰马韩，後汉时通焉，二曰辰韩，三曰弁辰。马韩在西，有五十四国，其北与乐浪，南与倭接。辰韩在东，十有二国，其北与貊接。弁辰在辰韩之南，亦十有二国，其南亦与倭接。凡七十八国，百济是其一焉。大者万馀户，小者数千家，各在山海，地合方四千馀里，东西以海为限，皆古之辰国也。马韩最大，共立其种为辰王，都目支国，尽王三韩之地。其诸王先皆是马韩种人焉。马韩人知田蚕，作绵布。出大栗如梨。有长尾鸡，尾长五尺。邑落杂居，亦无城郭。作土室，形如冢，开户在上。不知跪拜。无长幼男女之别。不贵金宝锦，不知骑乘牛马，唯重缨珠，以缀衣为饰，及县颈垂耳。大率皆魁头露（魁头犹科头也，谓以萦绕成科结也。音计），布袍草履。其人壮勇，少年有筑室作力者，辄以绳贯脊皮，纟追以大木，呼为健。常以五月祭鬼神。昼夜酒会，群聚歌舞，舞辄数十人相随，蹋地为节。十月农功毕，亦复如之。诸国邑各以一人主祭天神，号为“天君”。又立苏涂（《魏志》曰：诸国名有别邑，为苏涂，诸亡逃至其中，皆不还之。苏涂之义，有似浮屠），建大木以县铃鼓，事鬼神。其南界近倭，亦有文身者。其国各有帅，大者自名为臣智，其次为邑借，散在山海，无城郭。有爱襄国、牟水国、桑外国、小石索国、大石索国、优休牟涿国、臣沽国、伯齐国、速卢不斯国、日华国、古诞者国、古离国、怒蓝国、月支国、治离牟卢国、素谓乾国、古爰国、莫卢国、卑离国、占离卑国、占衅国、支侵国、狗卢国、卑弥国、监奚卑离国、古蒲国、致利鞠国、冉路国、儿林国、驷卢国、内卑离国、感奚国、万卢国、辟卑离国、旧斯乌旦国、一离国、不弥国、友半国、狗素国、楼卢国、牟卢卑离国、臣苏涂国、莫卢国、古腊国、临素半国、臣新国、如来卑离国、楚山涂卑离国、一难国、狗奚国、不国、不斯邪国、爰池国、乾马国、楚离国，凡五十馀国。大国万馀家，小国数千家，总十馀万户。辰王冶月支国。臣智或加优呼臣遣支报安邪支臣离儿不例拘邪秦支廉之号。其官有魏率善、邑君、归义侯、中郎将、都尉、伯长。初，朝鲜王准既为卫满所攻夺，将其左右官人走入海，攻马韩破之，自立为韩王（《魏略》曰：其子友亲留在国者，因冒姓韩氏。准王海中，不与朝鲜相往来）。其後绝灭，今韩人犹有奉其祭祀者。准既灭，马韩人复自立为辰王。建武二十年，韩人廉斯人苏马讠是等诣乐浪贡献。光武封苏马讠是为汉廉斯邑君，使属乐浪郡，四时朝谒。灵帝末，韩、并盛，郡县不能制，百姓苦乱，多流亡入韩者。献帝建安中，公孙康分屯有、有盐县（屯有、有盐并汉辽东属郡，唐并为东夷地）以南荒地为带方郡，遣公孙模、张敞等收集遗民，兴兵伐韩、，旧民稍出，是後倭、韩遂属带方。魏景初中，明帝密遣带方太守刘昕、乐浪太守鲜于嗣越海定二郡，诸韩国臣智加赐邑君印绶，其次为邑长。其俗好衣帻，下户诣郡朝谒，皆假衣帻，自服印绶衣帻千有馀人。部从事吴林以乐浪本统韩国，分割辰韩八国以与乐浪。晋武帝太康元年、二年，其王频遣使入贡方物。七年、八年、十年，又频至。太熙元年，诣东夷校尉何龛上献。咸宁三年复来。明年又请内附，其王来朝，自後无闻三韩，盖为百济、新罗所吞并。又有州胡在马韩之西海中大岛上，其人差短小，言语不与韩同，皆髡头如鲜卑，但衣韦，衣有上无下，略如裸势。养牛、豕，乘船往来，货市韩中。
    ○辰韩
    辰韩，耆老自言秦之亡人，避苦役来韩国，马韩割其东界地与之。有城栅。其言语有类秦人，由是或谓之为秦韩。其王常用马韩人作之，世世相系袭，辰韩不得自立为王，明其为流移之人故也。其名国为邦，弓为弧，贼为寇，行酒为行觞。相呼皆为徒。诸小邑各有渠帅，大者名臣智，次有险侧，次有樊秽，次有杀奚，次有邑借，皆其官名。土地肥美，宜五。知蚕桑，作缣布。乘驾牛马。嫁娶以礼。其俗男女有别。以大鸟羽送死，其意欲使死者飞扬。国出铁，马韩、、倭皆从取之。诸市买皆用铁，如中国用钱，又以供给二郡。俗喜歌舞饮酒鼓琴瑟。其瑟形似筑，弹之亦有音曲。儿生便以石厌其头，欲其匾，故辰韩人皆匾头（匾音补典反）。男女近倭，亦文身。便步战，兵仗与马韩同。其俗，行者相逢，皆住让路，晋武帝太康中，三来朝贡。
    ○弁辰
    弁辰与辰韩杂居，亦有城郭。衣服居处与辰韩同。言语风俗相似，祠祭鬼神有异，施灶皆在户西。其人形皆长大，美，衣服洁清。而刑法严峻。其国近倭，故颇有文身者。
    ○夫馀
    夫馀国，在元菟北千里。南与高句丽，东与挹娄，西与鲜卑接，北有弱水，地方二千里，本地也。初，北夷索离国王出行（“索”或作“橐”音度洛反），其侍儿於後{任女}身（{任女}音人鸩反），王还，欲杀之。侍儿曰：“前见天上有气，大如鸡子，来降我，因以有身。”王囚之，後遂生男。王令置於豕牢（牢，圈者），豕以口气嘘之，不死。复徙於马兰（兰即栏也），马亦如之。王以为神，乃听母收养，名曰东明。东明长而善射，王忌其猛，复欲杀之。东明奔走，南至掩氵虎水（今高丽中有盖斯水疑此水是也），以弓击水，鱼鳖皆聚浮水上，东明乘之得度，因至夫馀而王之焉。於东夷之域，最为平敞，土宜五。出名马、赤玉、貂┊（┊似豹，无前足，音奴八反），大珠如酸枣。以员栅为城，有宫室、仓库、牢狱。其人粗大︹勇而谨厚，不为寇钞。以弓矢刀矛为兵。以六畜名官，有马加、牛加、狗加，其邑落皆主属诸加。食饮用俎豆，会同拜爵洗爵，揖让升降。以腊月祭天，大会连日，饮酒歌舞，名曰“迎鼓”。是时断刑狱，解囚徒。有军事亦祭天杀牛，以占其吉凶。（《魏志》曰：“牛解者为凶，合者为吉。”）行人无昼夜，好歌吟，音声不绝。其俗用刑严急，被诛者皆没其家人为奴婢，盗一责十二。男女淫皆杀之，尤治恶妒妇，既杀，复尸於山上。兄死妻嫂，死则有椁无棺。杀人殉葬，多者以百数。其王葬用玉匣，汉时常豫以玉匣付元菟郡，王死则迎取以葬焉。建武中，东夷诸国皆来献见。二十五年，夫馀王遣使奉贡，光武厚答报之，於是使命岁通。至安帝永初五年，夫馀王始将步骑七八千人寇钞乐浪，杀伤吏民，後复归附。永宁元年，乃遣嗣子尉仇台诣阙贡献，天子赐尉仇台印绶金采。顺帝永和元年，其王来朝京师，帝作黄门鼓吹、角抵戏以遣之。桓帝延熹四年，遣使朝贺贡献。永康元年，王夫台将二万馀人寇元菟，元菟太守公孙域击破之，斩首千馀级。至灵帝熹平三年，复奉章贡献。夫馀本属元菟，献帝时，其王求属辽东云。汉末，公孙度雄张海东，威服外夷，夫馀王尉仇台更属辽东。时句丽、鲜卑︹，度以夫馀在二虏之，妻以宗女。尉仇台死，简位居立，无子，有孽子麻余。位居死，诸加其立麻余。牛加兄子名位居，为大使，轻财善施，国人附之，岁岁遣使诣京师贡献。魏正始中，幽州刺史毋邱俭讨句丽，遣元菟太守王须诣夫馀，位居遣犬加郊迎，供军粮。季父牛加有二心，位居杀季父父子，籍没财物，遣使薄敛送官。旧夫馀俗，水旱不调，五不熟，辄归咎於王，或言当易，或言当杀。麻余死，其子依虑年六岁，立以为王。晋太康六年，为慕容所袭破，依虑自杀，子弟走保沃沮。夫馀库有玉璧、、瓒数代之物，传世以为宝，耆老言先代所赐也（《魏略》曰：“其国殷富，自先世以来，未尝破坏”）。武帝以何龛为护东夷校尉。明年，夫馀後王依罗遣使诣龛，求率见人还复旧。国龛遣督护贾沈以兵送之，又要之於路，沈与战破之。依罗乃得复国。尔後每为掠其种人，卖於中国，帝又以官物赎还，禁市夫馀之口，自後无闻。
    ○倭（即日本）
    倭在韩及带方郡东南大海中，依山岛为居，去乐浪郡境及带方郡并一万二千里。凡百馀国。自汉武帝灭朝鲜，使驿通於汉者三十许国，国主称王，世世传统。其大倭王居邪马台国（按：今名邪摩维，音之讹也）。乐浪徼去其国万二千里，去其西北界拘邪韩国七千馀里。其地大较在会稽东冶之东，与朱崖、儋耳相近，故其法俗多同。土宜禾稻、麻、蚕桑，知织绩为缣布。出白珠、青玉。其山有丹土。气温暖，冬夏生菜茹。无牛马虎豹羊鹊（“鹊”或作“鸡”）。其兵有矛、、木弓，竹矢或以骨为镞。男子皆黥面文身，以其文左右大小别尊卑之差。其男子皆横幅结束相连。女人被屈，衣如单被，贯头而著之，并以丹朱分身（《说文》曰：“切，尘也。”音蒲顿反），如中国之用粉也。有城栅屋室。父母兄弟异处，唯会同男女无别。饮食以手而用笾豆。俗皆徒跣，以蹲踞为恭敬。人性嗜酒。多寿考，至百馀岁者甚众。国多女子，大人皆有四五妻，其馀或两或三。女人不淫不妒。又俗不窃盗，少争讼。犯法者没其妻子，重者灭其门族。其死停丧十馀日，家人哭泣，不进酒食，而等类就歌舞为乐。灼骨以卜，用决吉凶。行来度海，令一人不栉沐，不食肉，不近妇人，名曰“持衰”。若在涂吉利，则顾以财物。如病疾遭害，以为持衰不谨，便共杀之。建武中元二年，倭奴国奉贡朝贺，使人自称大夫，倭国之极南界也。光武赐以印绶。安帝永初元年，倭国王帅升等献生口百六十人，愿请见。桓、灵，倭国大乱，更相攻杀，历年无主。有一女子名曰卑弥呼，年长不嫁，事鬼神道，能以妖惑众，於是共立为王。侍婢于人，少有见者，唯有男子一人给饮食，传辞语。居处宫室楼观城栅，皆持兵守卫。法俗严峻。自女王国东度海千馀里至拘奴国，虽皆倭种，而不属女王。自女王国南四千馀里至侏儒国，人长三四尺。自侏儒东南行船一年至裸国、黑齿国，使驿所传，极於此矣。会稽海外有东是人（是音达奚反。分为二十馀国）。又有夷州及澶州。传言秦始皇遣方士徐福将童男女数千人入海（事见《史记》），求蓬莱神仙不得，徐福畏诛不敢还，遂止此州，世世相承，有数万家。人民时至会稽市。会稽东冶县人有入海行遭风，流移至澶州者。所在绝远，不可往来（《南史》：“倭西南海有海人，身黑眼白，裸而鬼，其肉美。行者或射而食之。文身国在倭东北七千里，人体有文如兽，其额上有三文，文直者贵，文小者贱。土俗欢乐，物丰而贱。行客不赍粮。有屋宇，无城郭，国王所居，饰以金银珍丽，绕屋为堑，广一丈，实以水银，雨则流於水银之上。市用珍宝。犯罪轻者鞭杖，死罪则置猛兽食之，有枉则兽避而不食，经宿则赦之。大汉国在文身国东五千馀里，无兵戈，不攻战，风俗并与文身国同而言语异。倭国有兽如牛，名日‘山鼠’。又有大蛇，吞此兽，蛇皮坚不可斫，其上有孔，乍开乍闭，时或有光，射中之蛇则死矣。”）。
    《魏志》曰：从带方郡至倭，循海岸水行，历韩国，乍南乍东，到其北岸拘邪韩国，七千馀里，始度一海，千余里至对马国。其大官曰卑狗，副曰卑奴母离。所居绝岛，方可四百馀里，土地山险，多深林，道路如禽鹿径。有千馀户，无良田，食海物自活，乘船南北市籴。又南渡一海千馀里，名曰瀚海，至一大国，官亦曰卑狗，副曰卑奴母离。方可三百里，多竹木丛林，有三千许家，差有田地，耕田犹不足食，亦南北市籴。又渡一海，千馀里至末卢国，有四千馀户，滨山海居，草木茂盛，行不见前人。好捕复鱼，水无深浅，皆沈没取之。东南陆行五百里，到尹都国，官曰尔支，副曰泄谟觚、柄渠觚。有千馀户，世有王，皆统属女王国，郡使往来常所驻。东南至奴国百里，官曰兕马觚，副曰卑奴母离，有二万馀户。东行至不弥国百里，官曰多模，副曰卑奴母离，有千馀家。南至投马国，水行二十日，官曰弥弥，副曰弥弥那利，可五万馀户。南至邪马一国，女王之所都，水行十日，陆行一月，官有伊支马，次曰弥马升，次曰弥马获支，次曰奴佳，可七万馀户。自女王国以北，其户数道里可得略载，其馀旁国远绝，不可得详。次有斯焉国，次有已百支国，次有伊邪国，次有郡支国，次有弥奴国，次有好古都国，次有不呼国，次有姐奴国，次有对苏国，次有苏奴国，次有呼邑国，次有华奴苏奴国，次有鬼国，次有为吾国，次有鬼奴国，次有邪马国，次有躬臣国，次有巴利国，次有支惟国，次有乌奴国，次有奴国，此女王境界所尽。其南有拘奴国，男子为王，其官有狗古智卑狗，不属女王。自郡至女王国万二千馀里。
    魏景初二年，既平公孙氏，倭女王遣大夫难升米等诣郡，求诣天子朝献，太守送诣都，乃以金印紫绶封为亲魏倭王，升难米等并拜中郎、校尉，假银印青绶，劳赐优渥。正始元年，太守弓遵遣使奉诏书印绶并赍诏赐金、帛、锦、刀、镜、采物，倭王国使上表谢诏恩。其四年，复遣使上献生口、方物。八年，太守王颀到官。倭女王卑弥呼与狗奴国男王卑弥弓平素不和，遣使诣郡说相攻击状。遣塞晋掾史张政等赍诏告谕之。卑弥呼死，更立男王，国中不服，更相诛杀，复立卑弥呼宗女壹与，年十三为王，国中遂定。壹与遣使送政等还，因献男女生口，贡白珠、青大句珠、异文杂锦。晋武帝太始初，遣使重译入贡。安帝时，倭王赞遣使入朝贡。宋武帝永初二年，诏曰：“倭赞远诚宜甄，可赐除授。”文帝元嘉二年，赞又遣使奉表献方物。赞死，弟珍立，遣使贡献，自称使持节、都督倭百济新罗任那奉韩慕韩六国诸军事、安东大将军、倭国王，表求除正。诏除安东将军、倭国王。珍又求除正倭洧等十三人平西、征虏、寇军、辅国将军等号，诏并听之。二十年，倭国王济遣使奉献，复以为安东将军、倭国王。二十八年，加使持节、都督倭新进任那加罗秦韩慕韩六国诸军事、安东将军如故；并除所上二十三人职。济死，世子兴遣使贡献。孝武大明六年，诏授兴安东将军、倭国王。兴死，弟武立，自称使持节、都督倭百济新罗任那加罗秦韩慕韩七国诸军事、安东大将军、倭国王。顺帝明二年，遣使上表，言：“自昔祖弥，躬擐甲胄，跋涉山川，不遑宁处。东征毛人五十五国，西服众夷六十六国，陵平海北九十五国，王道融泰，廓土遐畿，累叶朝宗，不愆於岁。道径百济装饰船舫，而句丽无道，图欲见吞。臣亡考济，方欲大举，奄丧父兄，使垂成之功，不获一篑。今欲练兵申父兄之志，窃自假开府仪同三司，其馀咸各假授以劝忠节。”诏除武使持节、都督倭新罗任那加罗秦韩慕韩六国诸军、镇东大将军。梁武帝即位，进武号征东大将军。陈平，至隋开皇二十年，倭王姓阿，每字多利思比孤，号阿辈鸡弥，遣使诣阙。上令所司访其风俗。使者言倭王以天为兄，以日为弟，天明时出听政，跏趺坐，日出便停理务，云委我弟。文帝曰：“此大无义理。”於是训令改之。王妻姓鸡弥，没官有女六七百人。名太子谓利歌弥多弗利。无城郭。内官有十二等：一曰大德，次小德，次大仁，次小仁，次大义，次小义，次大礼，次小礼，次大智，次小智，次大信，次小信，员无定数。有军尼一百二十人，犹中国牧宰，八十户置一伊尼翼，如今里长也。十伊尼翼属一军尼。其服饰，男子衣裙襦，其袖微小，屦如屦形。漆其上，系之脚。人庶多跣足，不得用金银为饰。故时衣横幅，结束相连而无缝。头亦无冠，但垂於两耳上。至隋，其王始制冠，以锦采为之，以金银镂花为饰。妇人束於後，亦衣裙襦，裳皆有。竹聚以为梳，编草为荐，杂皮为表，缘以文皮。有弓矢刀槊弩斧，漆皮为甲，骨为矢镝。虽有兵，无征战。其王朝会，必陈设仪仗，奏其国乐。户可十万。俗杀人强盗及奸皆死，盗者计赃酬物，无财者没身为奴。自馀轻重，或流或杖。每讯冤狱，不承引者，以木压膝，或张强弓，以弦锯其项。或置小石於沸汤中，令所竞者探之，云理曲者即手烂。或置瓮中，令取之，云曲者即螫手。人颇恬静，罕争讼，少盗贼。乐有五弦、琴、笛。男女多黥臂黥面文身，没水捕鱼。无文字，唯刻木结绳。敬佛法，於百济求得佛经，始有文字。知卜筮，尤信巫觋。每至正月一日，必射戏饮酒，其馀节略与华同。好博、握槊、樗蒲之戏。气候温暖，草木冬青，土地膏腴，水多陆少。以小环挂鸬鹚项，令入水捕鱼，日得百馀头。俗无盘俎，藉以槲叶，食用手之。性质直，有雅风。女多男少，婚嫁不取同姓，男女相悦者即为婚。妇入夫家，必先跨火，乃与夫相见。妇人不淫妒。死者敛以棺椁，亲宾就尸歌舞，妻子兄弟以白布制服。贵人三年殡，庶人卜日而瘗。及葬，置尸船上，陆地牵之，或以小舆。有阿苏山其石无故火起接天者，俗以为异，因行祷祭。有如意宝珠，其色青，大如鸡卵，夜则有光，云鱼眼睛也。新罗、百济皆以倭为大国，多珍物，并敬仰之，恒通使往来。大业三年，其王多利思比孤遣朝贡。使者曰：“闻海西菩萨天子重兴佛法，故遣朝拜，兼沙门数十人来学佛法。”国书曰“日出处天子致书日没处天子无恙”云云。帝览不悦，谓鸿胪卿曰：“夷书有无礼者，勿复以闻”。明年，上遣文林郎裴世清使倭国。度百济，行至竹岛，南望耽罗国，经都斯麻国，迥在大海中。又东至一支国，又至竹斯国，又东至秦王国，其人同於华夏，以为夷洲，疑不能明也。又经十馀国，达於海岸。自竹斯国以东，皆附庸於倭。倭王遣小德何辈台，从数百人，设仪仗，鸣鼓角来迎。後十日，又遣大礼奇多毗，从二百馀骑郊劳。既至彼都，其王与世清来贡方物。此後遂绝。唐太宗贞观五年，遣使入朝，帝矜其远，诏有司无拘岁贡，遣新州刺史高仁表往谕，与王争礼，不平，不肯宣诏而还。久之，更附新罗使者上书。永徽初，其王孝德即位，改元白雉，献琥珀、码瑙。时新罗为高丽、百济所暴，高宗赐玺书令出兵援新罗。未几，孝德死，子天丰财立。死，子天智立。明年，使者与虾夷人偕朝。虾夷人亦居海岛中，其使者须长四尺许，珥箭於首，令人戴瓠，立数百步，射无不中者。天智死，子天父立。死，子总符立。咸亨元年，遣使贺平高丽。後稍习夏音，恶倭名，更号日本，使者自言，国近日所出以为名。或云日本乃小国，为倭所并，故冒其号。使者不以情故疑焉。又妄夸其国都方数千里，南、西尽海，东北限大山，其外即毛人云。长安元年，其王文武立，改元曰大宝，遣朝臣真人粟田贡方物。朝臣真人者，犹唐尚书也。冠进德冠，顶有华花四被，紫袍帛带。真人好学能属文，进止有容，武后宴之麟德殿，授司膳卿，还之。文武死，子阿用立。死，子圣武立，改元曰白龟。开元初，粟田复朝，请从诸儒授经。诏四门助教赵元默，即鸿胪寺为师，献大幅巾为贽，悉赏物货书以归。其副朝臣仲满慕华不肯去，易姓名曰朝衡，历左补阙，仪王友，多所该识。久乃还。圣武死，女孝明立，改元曰天平胜宝。天宝十二载，朝衡复入朝。上元中，擢左散骑常侍、安南都护。新罗梗海道，更繇明、越州朝贡。孝明死，大炊立。死，以圣武女高野姬为王。死，白璧立。建中元年，使者真人兴能献方物。真人，盖因官而氏者。兴能善书，其纸似玺而泽，人莫识。贞元末，其王曰桓武，遣使者朝，其学子橘免势、浮屠空海，愿留肄业。历二十馀年，使者高阶真人来请免势等俱还，诏可。次诺乐立，次嵯峨，次浮和，次仁明。仁明直开成四年，复入贡。次文德，次清和，次阳成，次光孝，直光启元年。其东海屿中，又有邪古、波邪、多尼三小王，北距新罗，西北百济，西南直越州，有丝絮、怪珍云。宋雍熙元年，本国僧{大周}然与其徒五人浮海而至，献铜器十馀事，并本国《职员今》、《年代纪》各一卷。{大周}然衣绿，自云姓滕原氏，父为真连。真连，其国五品官也。{大周}然善隶书而不通华言，问其风土，但书以对。上召见，存拊甚厚，赐紫衣。上闻其国王一姓传继，臣下皆世官，因谓宰相曰：“此岛夷耳，乃世祚遐远，其臣亦继袭不绝，盖古之道也。中国唐季宇县分割，梁、周、五代享历尤促，大臣世胄，鲜能嗣续，可叹也。”其国多中国典籍，{大周}然之来，复得《孝经》一卷、越王《孝经新义》第十五一卷，皆金缕红罗缥，水晶为轴。《孝经》即郑氏注者。越王乃唐太宗子越王贞，《新义》者，记室参军任希古等撰也。{大周}然又求印本《大藏经》，诏给之。二年，随台州宁海县商人船归其国。後数年，遣弟子奉表来谢。又别启，贡佛经及方物。
    {大周}然书曰：“国中有《五经》书及佛经、《白居易集》七十卷，并得自中国。土宜五而少麦。交易用铜钱，文曰‘乾文大宝’。畜有水牛、驱、羊，多犀、象。产丝蚕，多织绢，薄纟致可爱。乐有中国、高丽二部。四时寒暑，大类中国。国之东境接海岛，夷人所居，身面皆有毛。东奥州产黄金，西别岛出白银，以为贡赋。国王以王为姓，传袭至今王六十四世，文武僚吏皆世官。”其《年代纪》所记云：‘初主号天御中主。次曰天材尊，其後皆以“尊”为号，次天八重尊，次天忍尊。次胆波尊，次万魂尊，次利刹魂尊，次国狭扌追尊，次角龚魂尊，次津舟尊，次面重见尊，次国常立尊，次天鉴尊，次天万尊次珠名杵尊，次伊壮大尊，次素戋乌尊，次天照火神尊，次正哉吾胜连日天押穗耳尊，次天彦尊，次炎尊，次彦潋尊，以上凡十三世，并都於筑紫日尚向宫。彦潋第四子号神武天皇，自筑紫宫大居入和州︹原宫，即位元年甲寅，当周僖王时。次绥靖天皇，次安宁天皇，次懿德天皇，次孝昭天皇，次孝安天皇，次孝灵天皇，次孝元天皇，次开化天皇，次崇神天皇，次垂仁天皇，次景行天皇，次城务天皇，次仲哀天皇，国人言今为镇国香椎大神。次神功天皇，开化天皇之曾孙女，又谓之息长足姬天皇，国人言今为太柰良姬大神。次应神天皇，始於百济得中国文字，今号八番菩萨，有大臣号纪武内，年三百七岁。次仁德天皇，次履中天皇，次反正天皇，次允恭天皇，次安康天皇，次雄略天皇，次显宗天皇，次仁贤天皇，次武烈天皇，次继体天皇，次安闲天皇，次宣化天皇，次天国排开广庭天皇，亦名铭明天皇，壬申岁始传佛法於百济国，当此梁承圣元年。次达海天皇。次用名天天皇，有子曰圣德太子，年三岁，闻十人语，同时解之，七岁悟佛法於菩提寺，讲《圣经》，天雨曼陀罗华。当此隋开皇中，遣使泛海至中国，求《法华经》。次崇峻天皇。次推古天皇，敛明天皇之女也，次舒明天皇，次皇极天皇，次考德天皇，白雉四年，律师道照佛法至中国，从三岁僧元重授经、律、论，当此永徽四年也。次天丰财重日足姬天皇，令僧智通等入唐求大乘法相教，当此显庆三年也。次天智天皇，次天武天皇，次持总天皇。次文武天皇，大宝三年，当此长安元年，遣粟田真人入唐求书籍，律师道慈求经。次阿闭天皇，次贩天皇。次圣武天皇，宝龟元年，遣僧正元入朝，当此开元四年也。次孝明天皇，武圣天皇之女也，天平胜宝四年，当此天宝中，遣使及僧入唐求内外经教及传戒。次大炊天皇。次高野天皇，圣武天皇之女也。次白璧天皇，遣二僧灵仙、行贺入唐，礼五台山，学佛法。次恒武天皇，遣腾元葛野与空海大师及延历寺僧澄入唐，诣天台山传智者正观义，元和元年也。次诺天皇，次诺乐天皇，次嵯峨天皇。次淳和天皇。次仁明天皇，当此开成、会昌中，遣僧入唐，礼五台。次文德天皇，当此大中年。次清和天皇，次阳城天皇。次光孝天皇，遣僧宗睿入唐传教，当此光启元年也。次仁和天皇，当此梁龙德中，遣僧宽建等入朝。次醍醐天皇，次天庆天皇。次封上天皇，当此周广顺年也。次冷泉天皇，今为太上天皇。次守平天皇，即今王也。凡六十四世。畿内有山城、大和、河内、和泉、摄津凡五州，共统五十三郡。东海道有伊贺、伊势、志摩、尾张、参河、远江、骏河、伊豆、甲裴、相模、武藏、安房、上总、常陆凡十四州，共统百二十六郡。东山道有近江、美浓、飞单、信浓、上野、下野、陆奥、出羽凡八州，共统百二十二郡。北陆道有若狭、越前、加贺、能登、越中、越後、佐渡凡七州，共统三十郡。山阴道有丹波、丹彼徂马、因幡、伯耆、出、石见、隐伎凡八州，共统五十二郡。小阳道有播么、美作、备前、备後、安艺、周防、长门凡八州，共统六十九郡。南海道有伊纪、淡路、河波、谮耆、伊豫、土佐凡六州，共统四十八郡。西海道有筑前、筑後、丰前、丰後、肥前、服後、日向、大隅、萨摩凡九州，共统九十三郡。又有一伎、对马、多衤凡三岛，各统二郡。是谓五畿、七道、三岛，凡三千七百七十二乡二都，四百一十四驿，八十八万三千三百二十九课丁。课丁之外，不可详见。”皆{大周}然所记云。按隋开皇，唐永徽、长安、天宝、元和、开成，史称遣使来贡，与此所记皆同。大中、光启、龙德及周广顺中，皆尝遣僧至中国，《唐书》、《五代史》失其传。唐咸亨中，及开元二十三年，大历十二年，建中元年，皆来朝贡，其记不载。
    咸平五年，建州海贾周世昌遭风飘至日本，凡七年得还，与其国人滕木吉至，上皆召见之。世昌以国人唱和诗来上，其词雕刻肤浅无取，後赐装钱遣还。景德元年，其国僧寂照八人来朝，寂照不晓华言而识文字，缮写甚妙，凡问答并以笔札。诏号圆通大师，赐紫方袍。天圣四年，明州言日本国太宁府遣人贡方物，而不持本国表诏，之。其後亦未通朝贡，南贾时有传其物货至中国者。熙宁五年，有僧诚寻至台州，止天台国清寺，愿留。州以闻，诏使赴阙。诚寻献银香炉、木忄刍子、白琉璃、五香、水精、紫檀、琥珀所饰念珠，及青色织物绫。神宗以其远人而有戒业，处之开宝寺，尽赐同来僧紫方袍。是後连贡方物，而来者皆僧也。元丰元年，使通事僧仲回来，赐号慕化怀德大师。明州又言得其国太宰府牒，因使人孙忠还，遣仲回等贡色段二百匹，水银五千两，州以孙忠乃泛海商客，而贡礼与诸国异，请自移牒报，而答其物直，付仲回东归，从之。乾道五年，附明州纲首进贡方物。淳熙三年，其国人泛海遭风飘至明州，无口食。诏给之。又有百人行丐於市，至临安，诏守臣支给津，遣往明州养赡，候有便船发回本国。十年，七十三人飘至秀州华亭。绍熙元年，飘至泰州。诏见行货物免抽买，船只物件尽数给还，仍给常平米赈恤。庆元六年至平江，嘉泰二年至定海县，诏并支给钱米养赡，候风便津发回国。
    按：倭人自後汉始通中国，史称从带方至倭国，循海水行，历朝鲜国乍南乍东，渡三海，历七国，凡一万二千里，然後至其国都。又言去乐浪郡境及带方郡并一万二千里，在会稽东，与儋耳相近，其地去辽东甚远，而去闽、浙甚迩。其初通中国也，实自辽东而来，故其迂回如此。至六朝及宋，则多从南道浮海入贡及通互市之类，而不自北方。则以辽东非中国土地故也。《三朝志》，雍熙中，僧{大周}然入贡，归国後，奉表来谢。叙其来则曰：“望落日而西行，十万里之波涛难尽；顾信风而东别，数千重之山岳易过。”何其远也！叙其归则曰：“季夏解台州之缆，孟秋达本国之郊。”又何其近也。而继之曰：“爰逮明春，初到旧邑，缁素欣待，侯伯慕迎。”然则其国境虽去浙东甚近，而其国都则又必半年而後达欤。
    ●卷三百二十五 四裔考二
</div>
    <div class="pagination">
<a href="文献通考_page327.html">上一页</a><span>...</span><a href="文献通考_page323.html">323</a><a href="文献通考_page324.html">324</a><a href="文献通考_page325.html">325</a><a href="文献通考_page326.html">326</a><a href="文献通考_page327.html">327</a><span class="current-page">328</span><a href="文献通考_page329.html">329</a><a href="文献通考_page330.html">330</a><a href="文献通考_page331.html">331</a><a href="文献通考_page332.html">332</a><a href="文献通考_page333.html">333</a><span>...</span><a href="文献通考_page329.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
