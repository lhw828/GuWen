<!DOCTYPE html>
<html>
 <head>
  <meta charset="utf-8"/>
  <title>
   大唐开元礼 - 第 10 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大唐开元礼 - 第 10 页/共 52 页
  </h1>
  <div class="content">
   陈设
　　前祀三日尚舍直长施大次于明堂东门之外道北尚舍奉御铺御坐守宫设文武侍臣次于大次之后文官在左武官在右俱南向设诸从祀官于璧水东门之外道南从祀事文官九品以上于祀官之东东方南方蕃客又于其东俱重行每等异位北向西上酅公介公于璧水西门之外道南武官九品已上于酅公介公之西西方北方蕃客又于其西俱重行每等异位北向东上【其褒圣侯于文官三品之下若有诸州使人分方位各于文武官之后】设陈馔幔于璧水东门之内道北南向前祀二日太乐令设宫悬之乐于明堂前庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树雷鼓于北悬之间道之左右植建鼓于四隅置柷敔于悬南柷在左敔在右设歌钟歌磬于堂上近南北向磬簴在西钟簴在东其匏竹者立于阶间重行北向相对为首【凡悬皆展而编之】诸工人各位于悬后东方西方以北为上南方北方以西为上右校清扫明堂内外郊社令积柴于燎坛【其坛于乐悬之南】方一丈髙一丈二尺开上南陛出户方六尺前祀一日奉礼设御座于堂之东南西向设祀官公卿位于东门之内道南执事者位于公卿之后近南每等异位俱重行西面北上设御史位于堂下一位在东南西向一位在西南东向令史各陪其后设奉礼位于乐悬东北賛者二人在南差退俱西向设协律郎位于堂上午陛之西东向设太乐令位于北悬之间设太祝奉玉帛位于柴坛之南皆北向设从祀官位文官九品已上于执事之南东方南方蕃客又于其南俱每等异位重行西面北上酅公介公位于西门之内道南武官九品以上于酅公介公之后西方北方蕃客于武官之南俱毎等异位重行东面北上【其褒圣侯于文武官三品之下若有诸州使人分方位各于文武官之后】又设祀官及从祀羣官等门外位于东西门外道南皆如设次之式设牲牓于东门之外当门西向南上苍牲一居前又苍牲一少退又青牲二赤牲二黄牲二白牲二元牲二牲牓少退又设廪牺令位于牲西南史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北又设御史位于太常卿之西俱南向设酒尊之位于明堂之上下昊天上帝太尊二着尊二牺尊二山罍二在室内神坐之左象尊二壶尊二山罍二在堂下东南西向配帝着尊二牺尊二象尊二山罍二在堂上神坐之左五方帝各太尊二着尊二牺尊二山罍二各于室内神座之左内向五帝各着尊二在堂上各于神坐之左俱内向五官各象尊二在阶下皆于神坐之左俱右向【堂上之尊皆置于坫阶下之尊皆借以席俱加勺羃设爵于尊下】设御洗于东阶东南亚献之洗又于东南俱北向罍水在洗东篚在洗西南肆【篚实以巾爵】设五官罍洗篚羃各于酒尊之左俱右向其执尊罍篚羃者各位于其后各设玉币之篚于堂之上下尊坫之闲祀日未明五刻太史令郊社令升设昊天上帝神座于明堂太室之内中央南向席以藁秸设睿宗大圣真皇帝神座于上帝之东南西向席以莞设青帝于木室西向赤帝于火室北向黄帝于太室南户之西北向白帝于金室东向黒帝于水室南向席皆以藁秸设太昊炎帝轩辕少昊颛顼之坐各于五方帝之左俱内向差退设五官坐于明堂之庭各依其方俱内向席皆以莞设神座各于坐首
　　省牲器
　　省牲之日午后十刻去明堂二百步取诸卫之属禁断行人晡后二刻郊社令帅府史二人及斋郎以尊坫罍洗篚羃入设于位【升堂者自夘阶】晡后三刻诸太祝与廪牺令以牲就牓位谒者引太常卿賛引引御史诣东阶升堂视涤濯【凡导引者每曲一逡巡于视濯执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西向举手曰充俱还本位诸太祝与廪牺令以次牵牲诣厨授太官令谒者引光禄卿诣厨省鼎镬申视濯溉賛引引御史诣厨省馔【太常卿以下每事讫各还尊所】祀日未明十五刻太官令帅宰人以鸾刀割牲祝史以豆取毛血各置于馔所遂烹牲
　　銮驾出宫如圜丘之仪
　　奠玉帛
　　祀日未明三刻诸祀官各服其服郊社令良醖令各帅其属入实罇罍玉帛【凡六尊之次太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒五方帝太尊为上实以泛齐着尊次之实以醴齐牺尊次之实以盎齐山罍为下实以清酒五人帝之着尊实以醴齐五官之象尊实以醍齐酒各实于五帝之上尊礼神之玉昊天上帝以四珪有邸青帝以青珪赤帝以赤圭黄帝以黄琮白帝以驺虞黒帝以璜天帝配帝之币皆以苍五方帝五帝五官各从方色凡币帛一丈八尺】太官令帅进馔者实诸笾豆簋簠入设于东门之外馔幔内未明五刻奉礼帅賛者先入就位賛引引御史博士诸太祝及令史祝史与执尊罍篚羃者入自东门当坛南重行北面西上立定奉礼曰再拜賛者承传【凡奉礼有词賛者皆承传】御史以下皆再拜讫执尊罍篚羃者各就位賛引引御史诸太祝诣坛东阶升行扫除于上令史祝史行扫除于下讫各引就位驾将至谒者賛引各引祀官通事舍人分引从祀羣官诸方客使先至者俱就门外位驾至大次门外回辂南向将军降立于辂右侍中进当銮驾前跪奏称侍中臣某言请降辂俛伏兴还侍位皇帝降路之大次通事舍人引文武五品以上从祀之官皆就壝外位太乐令帅工人二舞次入文舞陈于悬内武舞立于悬南道西谒者引司空入行扫除讫复侍位如常仪皇帝停大次半刻顷通事舍人分引从祀文武羣官酅公介公诸方客使及四方蕃客使皆先入就位太常博士引太常卿立于大次门外当门北向侍中版奏外办皇帝服大裘而冕出次华葢侍卫如常仪【侍卫负寳陪从如式】博士引太常卿太常卿引皇帝【凡太常前引皆博士前导】至内门外殿中监进大珪尚衣奉御又以镇珪授殿中监受进皇帝搢大珪执镇珪华盖仗卫停于大次门外近侍者从入如常谒者引礼部尚书太常少卿陪从如常皇帝至版位西向立【毎立定太常卿与博士退立于左】谒者賛引各引祀官次入就位立定太常卿前奏称请再拜退复位皇帝再拜奉礼曰众官在位者皆再拜【其先拜者不拜】太常卿前奏有司谨具请行事退复位协律郎跪俛伏举麾【凡取物者皆跪俛伏而取以兴奠物则奠物俛伏而后兴】鼓柷奏豫和之乐乃以圜钟之均林钟为徴太簇为商南吕为羽姑洗为角作文舞乐舞六成偃麾戛敔乐止太常卿前奏称再拜退复位皇帝再拜奉礼曰众官再拜众官在位者皆再拜谒者引诸献官俱诣东陛升堂立于尊所太祝与诸献官皆跪取玉币于篚立于东南隅西向北上配帝太祝立于西南隅东向北上五方帝五帝五官诸太祝及献官又取币于篚立于尊所太常卿引皇帝太和之乐作【皇帝毎行皆作太和之乐】皇帝升自南陛侍中中书令以下及左右侍卫量人従升【以下如之】皆皇帝升堂北向立乐止太祝加玉于币以授侍中侍中奉玉币西向进皇帝搢镇珪受玉帛【凡受物皆搢镇珪奠讫执珪俛伏兴】登歌作肃和之乐以大吕之均太常卿引皇帝进北面跪奠于昊天上帝神坐俛伏兴太常卿引皇帝立于南方北面五方帝之太祝奉玉帛各奠于其神坐还尊所皇帝再拜讫太祝又以配帝之币授侍中侍中奉币北向进皇帝受币太常卿引皇帝进东向跪奠于睿宗大圣真皇帝神坐前俛伏兴太常卿引皇帝立于西方东向五帝之献官各奠币于神坐五官之祝次奠币于神坐各还尊所皇帝再拜讫登歌止太常卿引皇帝乐作皇帝降自南陛还版位西向立乐止初羣官拜讫祝史皆奉毛血之豆立于堂下于登歌止祝史奉毛血各由其陛升诸太祝迎取于堂上俱进奠于神坐前太祝与祝史退立于罇所
　　进熟
　　皇帝既升奠玉帛太官令帅进馔者奉馔陈于内壝门外谒者引司徒出诣馔所司徒奉天帝之俎皇帝既至位乐止太官令引馔入俎初入门雍和之乐作以黄钟之均馔至陛乐止祝史俱进彻毛血之豆降自东陛以出天帝之馔升自午陛配帝之馔升自夘陛五方帝五帝之馔各由其陛诸太祝迎引于堂上各设于神坐前【笾豆盖羃先彻乃升簠簋既奠却其盖于下】设讫谒者司徒太官令帅进馔者降自东陛以出司徒复位诸太祝各还尊所又进设五官之馔相次而毕初坛上设馔讫太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚黄门侍郎又取匏爵于篚兴进于皇帝皇帝受爵侍中酌罍水又侍中奉盘承水皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如初太常卿引皇帝乐作皇帝自南陛升堂乐止太常卿引皇帝诣天帝酒尊所执尊者举羃侍中賛酌泛齐讫夀和之乐作【皇帝毎酌献饮福皆作夀和之乐】太常卿引皇帝进昊天上帝神坐前北向跪奠爵俛伏兴太常卿引皇帝立于南方北向太祝一人持版进于皇帝之右西向跪读祝文曰维某年歳次某月朔日子嗣天子臣某敢昭告于昊天上帝惟神覆焘羣生甄陶庶类不言而信普博无私谨择元辰祗率恒礼敬以玉帛牺齐粢盛庻品肃恭禋祀式展诚敬皇考睿宗大圣真皇帝配神作主尚飨讫兴皇帝再拜初读祝文讫乐作太祝进奠版于天帝神坐前还尊所皇帝拜讫乐止太常卿引皇帝诣配帝酒尊所执尊者举羃侍中取爵于坫进皇帝受爵侍中賛酌泛齐讫乐作太常卿引皇帝进睿宗大圣真皇帝神坐前东向跪奠爵俛伏兴太常卿引皇帝立于西方东向谒者五人引五方帝之太祝诣罍洗盥手俱取匏爵于坫酌泛齐各进奠于其神坐前还尊所乐止配帝太祝一人持版进于皇帝之右北面跪读祝文曰维某年歳次月朔日子孝子开元神武皇帝臣某敢昭告于皇考睿宗大圣真皇帝祗率旧章肃若恒礼敬致禋祀于昊天上帝惟皇考徳光宇宙道叶乾元申锡无疆实膺严配谨以制币牺齐粢盛庻品肃恭明荐侑神作主尚飨讫兴皇帝再拜初读祝文讫乐作太祝进奠版于神坐还尊所皇帝拜讫乐止太常卿引皇帝南方北向立乐作诸太祝各以爵酌上尊福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各帅斋郎进俎太祝减神前胙肉加于俎以胙肉共置一俎上一太祝持俎以授司徒司徒奉俎西向进皇帝受以授左右谒者引司徒降复位皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止皇帝献将毕谒者引太尉诣罍洗盥手洗匏爵讫太尉自夘陛升堂诣天帝着尊所执尊者举羃太尉酌醴齐武舞作谒者引太尉进天帝神坐前北向跪奠爵兴再拜讫谒者引太尉诣配帝酒尊所取爵于坫执尊者举羃太尉酌醴齐谒者引太尉进睿宗大圣真皇帝神坐前西向跪奠爵兴再拜讫谒者引五方帝之太祝各取爵于坫酌醴齐俱进奠于其神坐谒者引太尉立于南方北向再拜讫诸太祝各以爵酌罍福酒合置一爵一太祝持进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿诣罍洗匏爵升酌盎齐献正坐配坐五方帝之祝亦各酌盎齐奠神坐终献如亚献之仪谒者引光禄卿及诸献官降复位初太尉将升献谒者引五帝之献官诣罍洗盥手洗匏爵各由其陛升俱酌醴齐跪奠于帝太昊氏神坐前余坐斋郎助奠相次毕各还本位五帝献将毕谒者引五官之献官各诣罍洗盥手洗匏爵讫各进酌醍齐跪奠于勾芒氏神坐前余坐斋郎助奠相次毕各还本位及终献毕武舞六成乐止舞献俱毕上下诸祝各进跪彻豆兴还尊所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福者不拜】豫和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜诸祝各执篚神坐前取玉帛祝版斋郎以俎载牲体稷黍饭酒各由其陛降坛南行经悬内当柴坛南东行自南陛登柴坛以玉帛祝版馔物置于柴坛上戸内奉礼曰可燎东西面各六人以炬燎火半柴太常卿前奏礼毕太常卿引皇帝还大次乐作皇帝出门殿中监前受镇珪以授尚衣奉御殿中监又前受大珪华盖侍卫如常仪皇帝入次乐止谒者賛引各引祀官通事舍人分别引从祀羣官诸方客使及蕃客以次出御史太祝协律郎以下俱复执事位立定奉礼曰再拜御史以下皆再拜賛引出工人二舞以次出
　　銮驾还宫如圜丘之仪
　　大唐开元礼卷十
　　钦定四库全书
　　大唐开元礼卷十一　　　　唐　萧嵩等　撰吉礼
　　季冬大享于明堂有司摄事
　　斋戒　　　　　　　陈设
　　省牲器　　　　　　　荐玉帛
　　进熟
　　斋戒
　　将祀有司卜日如别仪前祀七日平明太尉誓百官于尚书省曰某月某日祀昊天上帝于明堂各扬其职不供其事国有常刑凡预祀之官散斋四日致斋三日【散斋皆于正寝致斋二日于本司一日于祀所其无本司者则皆于祀所】散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉断其祀官已斋而阙者通摄行事诸祀官致斋之日给酒食及明衣各习礼于斋所光禄卿监取明水火【太官令取水于隂鉴取火于阳燧火以供爨水以实罇】前祀二日太尉告睿宗大圣真皇帝庙如常祀一日诸卫令其属未后一刻各以其方器服守卫明堂四门【毎门二人毎隅一人】与太乐工人俱清斋一宿
　　陈设
　　前祀三日守宫设祀官公卿以下次于璧水东门之外道南北向以西为上设陈馔幔于璧水东门之内道北南向前祀二日太乐令设宫悬之乐于明堂前庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树雷鼔于北悬之内道之左右植建鼓于四隅置柷敔于悬内柷在左敔在右设歌钟歌磬于堂上前楹下北向磬簴在西钟簴在东其匏竹者立于堂下重行北向相对为首【凡悬皆展而编之】诸工人各位于悬后东方西方以北为上南方北方以西为上右校清扫明堂内外郊社令积柴于燎坛【其坛于乐悬之间】方一丈二尺开上南出户方六尺前祀一日奉礼设祀官公卿位于堂之东南执事者位又于公卿东南每等异位俱重行西面北上设御史位于堂下一位于东南西向一位于西南东向令史各陪其后设奉礼位于乐悬东北賛者二人在南差退俱西向又设协律郎位于堂上午陛之西东向设太乐令位于北悬之间设望燎位于柴坛之北南向设祀官公卿以下门外位皆于东门之外道南每等异位重行北面西上设牲牓于东门之外当门西向南上苍牲一居前又苍牲一少退又青牲二黄牲二白牲二元牲二皆在北少退设廪牺令位于牲西南史陪其后俱北向设诸太祝位于牲东各当牲后祝史陪其后设太常卿省牲位于牲前近北又设御史位于太常卿之西俱南向设酒樽之位于堂之上下昊天上帝太樽二着樽二山罍二在室内神坐之左象樽二壶罇二山罍二在堂下东南西向配帝着尊二牺尊二象尊二山罍二在堂上于神坐之左五方帝各太樽二着尊二牺尊二山罍二各于神坐之左内向五帝着尊二亦于神坐之左俱内向五官各象樽二在阶下并于神坐之左俱右向【堂上之尊皆置于坫阶下之樽皆借以席俱加羃勺设爵于尊下】设洗于东阶东南亚献之洗又于东南北向罍水在洗东篚在洗西南肆【篚实以巾爵】设五官罍洗篚羃各于酒樽之左俱右向其执尊罍篚羃者各位于其后各设玉币之篚于堂上下樽坫之间祀日未明五刻太史令郊社令升设昊天上帝神坐于明堂太室之内中央南向席以藁秸设睿宗大圣真皇帝神坐于上帝之左西向设青帝于木室西向赤帝于火室北向黄帝于太室南户之西北向白帝于金室东向黒帝于水室南向席皆以藁秸设太昊炎帝轩辕少昊颛顼之坐各于五方帝之左俱内向差退【若非明堂五室亦如雩祀圜丘设座之礼】设五官神坐于明堂之庭各依其方内向席皆以莞设神坐各于坐首
　　省牲器
　　省牲之日午后十刻去明堂三百步所诸卫之属禁断行人晡后三刻郊社令帅府史二人及斋郎以樽坫罍洗篚羃入设于位【升堂者即夘陛】晡后三刻诸太祝与廪牺令以牲就牓位谒者引太常卿賛引引御史入诣夘陛升堂视涤濯【凡导引者毎曲一逡巡于视濯执樽者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西面举手曰充俱还本位诸太祝与廪牺令以次牵牲诣厨授太官谒者引光禄寺诣厨省鼎镬申视濯溉賛引引御史诣厨省馔具【太常卿以下毎事讫各还斋所】祀日未明十五刻太官令帅宰人以銮刀割牲祝史以豆取毛血各置于馔所遂烹牲
　　荐玉帛
　　祀日未明三刻诸祀官各服其服郊社令良醖令各帅其属入实樽罍及玉币【凡六尊之次太尊为上实以泛齐着尊次之实以醴齐牺樽次之实以盎齐象尊次之实以醍齐壶尊次之实以沈齐山罍为下实以清酒五方帝太樽为上实以泛齐着尊次之实以醍齐牺尊次之实以盎齐山罍为下实以清酒配帝着尊为上实以泛齐牺尊次之实以醴齐象尊次之实以盎齐五帝之着尊实以醴齐玉官之象尊实以醍齐酒各实于五齐之上尊礼神之玉昊天上帝以四圭有邸青帝以青圭赤帝以赤璋黄帝以黄琮白帝以驺虞黒帝以元璜天帝配帝之币皆以苍五方帝五帝各従本方色礼币皆长一丈有八尺】诸太祝以玉帛置于篚太官令帅进馔者实诸笾豆等皆设于馔幔内未明二刻奉礼帅賛者先入就位賛引引御史博士诸太祝及令史祝史与执尊罍篚羃者入自东门当午陛之南重行北面西上立定奉礼曰再拜賛者承传【凡奉礼有词賛者皆承传】御史以下皆再拜讫执樽罍篚羃者各就位賛引引御史诸太祝诣堂夘陛升行扫除于上令史祝史行扫除于下讫引降就位未明一刻谒者賛引各引祀官俱就门外位太乐令帅工人二舞次入就位文舞入陈于悬内武舞立于悬南道西【其升堂者皆脱履于下降纳如常】谒者引司空入就位立定奉礼曰再拜司空再拜谒者引司空诣堂夘陛升行扫除于上降行乐悬于下讫引复位谒者賛引各引祀官次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位协律郎跪伏举麾【凡取物者皆跪俛伏而取以兴奠物则奠讫俛伏而后兴】鼓柷奏豫和之乐乃以圜钟之均作文舞之舞乐舞六成【林钟三奏黄钟太蔟姑洗各一奏】偃麾戛敔乐止【凡乐皆协律郎举麾工鼔柷而后作偃麾戛敔而后止】奉礼曰众官再拜众官在位者皆再拜谒者引诸助奠者俱诣东陛升堂立于罇所太祝与诸助奠者皆跪取玉币于篚立于东南隅西向北上配帝太祝立于西南隅东向北上五方上帝五帝太祝又取币于篚立于尊所讫谒者引太尉诣南陛升北向立太祝加玉于币东向授太尉太尉受玉币【凡受物皆搢笏跪奠讫执笏俛伏兴】登歌作肃和之乐以大吕之均谒者引太尉进北向跪奠于昊天上帝神坐前讫俛伏兴谒者引太尉少退北向立谒者五人引五方帝之太祝各奉玉币奠于神坐讫还樽所太尉再拜讫配帝之太祝又以币授太尉太尉受币谒者引太尉进东向跪奠于睿宗大圣真皇帝神坐前俛伏兴谒者引太尉少退东向立又谒者引五帝之献官亦各以币奠于其神坐前五官之祝亦各以币奠神坐讫太尉再拜讫谒者引太尉降就位登歌止初众官再拜讫诸祝史各奉毛血之豆立于堂下于登歌止祝史奉毛血入各由其陛升诸太祝迎取于坛上俱进奠于神坐诸太祝与祝史退立于樽所
　　进熟
　　太尉既升奠玉币大官令出帅进馔者各奉馔陈于门外谒者引司徒出诣馔所司徒奉天帝之俎诸太祝既奠毛血太官令引馔入俎初入门奏雍和之乐【自后酌献皆奏雍和之乐】皆以黄钟之均【自后堂下之乐皆奏黄钟】馔各至阶乐止祝史俱进彻毛血之豆降自东陛以出天帝之馔升自午陛配帝之馔升自夘陛五方上帝五帝之馔各由其陛诸太祝迎引于堂上各设于神坐前【笾豆盖羃先彻乃升簋簠既奠却其盖于下】设讫谒者司徒太官令帅进馔者降自东陛以出司徒复位诸太祝各还樽所又进设五官之馔相次而毕初坛上设馔讫谒者引太尉升自午陛诣天帝酒尊所执樽者举羃太尉酌泛齐讫乐作谒者引太尉入诣天帝神坐前北面跪奠爵兴谒者引太尉少退北向立五方帝诸太祝取匏爵于坫酌泛齐各进奠于神坐前讫还尊所乐止太祝一人持版进于神坐之右东面跪读祝文曰维某年岁次月朔日子嗣天子臣某谨遣太尉封臣名敢昭告于昊天上帝惟神覆焘羣生陶甄庶类不言而信普博无私谨择元辰祗率恒礼敬以玉帛牺齐粢盛庻品肃恭禋祀式展诚敬皇考睿宗大圣真皇帝配神作主尚飨讫兴太尉再拜初读祝文讫乐作太祝进版于天帝神坐还樽所太尉再拜讫乐止谒者引太尉诣配帝酒樽所取爵于坫执樽者举羃太尉酌泛齐讫乐作谒者引太尉进睿宗大圣真皇帝坐前东向跪奠爵俛伏兴太尉少退东向立谒者五人引五方帝之太祝俱取爵于坫酌泛齐各进奠于其神坐前讫还樽所乐止太祝一人持版进于神坐之右北面跪读祝文曰维某年歳次月朔日子孝子开元神武皇帝臣某谨遣太尉封臣名敢昭告于皇考睿宗大圣真皇帝祗率旧章肃若恒礼致敬禋祀昊天上帝惟皇考徳光宇宙道叶乾元申锡无疆实膺严配谨以制币牺齐粢盛庻品肃恭明荐侑神作主尚飨讫兴太尉再拜初读祝文讫乐作太祝进奠版于神坐讫还樽所立太尉再拜讫乐止谒者引太尉少退北向立乐作诸太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵兴诸太祝各帅斋郎进俎太祝减神前胙肉【皆取前脚第二骨】加于俎以胙肉共置一俎上太祝持俎西向授太尉太尉受以授斋郎太尉跪取爵遂饮卒酌太祝进受爵复于坫太尉兴再拜谒者引太尉降复位文舞出鼔柷作舒和之乐出讫戛敔乐止武舞入鼓柷作舒和之乐立定戛敔乐止初太尉将复位谒者引太常卿诣罍洗盥手洗匏爵讫谒者引太常卿自夘陛升堂诣天帝着樽所执尊者举羃太常卿酌醴齐舞作谒者引太常卿进昊天上帝神坐前北向跪奠爵兴谒者引太常卿立于南方北向再拜讫谒者引太常卿诣配帝酒樽所取爵于坫执樽者举羃太常卿酌醴齐谒者引太常卿进睿宗大圣真皇帝神坐前东向跪奠爵兴五方帝之太祝亦各取爵于坫酌醴齐俱进奠于其神坐讫谒者引太常卿立于南方北向再拜讫诸太祝各以爵酌罍福酒合置一爵一太祝持爵进于太常卿之右西向立太常卿再拜受爵跪祭酒遂饮卒爵太祝进受爵复于坫太常卿再拜兴谒者引太常卿降复位初太常卿献将毕谒者引光禄卿诣罍洗匏爵升酌盎齐献正坐配坐五方帝之祝亦各酌盎齐献神座讫终献皆如亚献之仪谒者引光禄卿降复位初太常卿将升献谒者五人分引五帝之献官诣罍洗盥洗匏爵各由其陛俱酌醴齐各跪奠于帝太昊氏神坐余坐斋郎助奠讫各还本位五帝献将毕谒者引献官诣罍洗盥手洗爵讫各进酌醍齐跪奠于勾芒氏神坐前余坐斋郎助奠讫各还本位及终献毕武舞六成乐止诸祝各进跪彻豆兴还樽所【彻者笾豆各一少移故处】奉礼曰赐胙賛者唱众官再拜【已饮福受胙者不拜】豫和之乐作奉礼曰众官再拜众官在位者皆再拜乐一成止谒者进太尉之左白请就望燎位谒者引太尉就望燎位南向立于众官将拜诸祝史执篚进神前取玉帛祝版斋郎以俎载牲体稷黍饭各由其陛降坛南行经悬内当柴坛南东行自南陛登柴坛以玉帛祝版馔物置于柴上户内奉礼曰可燎东西面各六人以炬燎火半柴谒者曰礼毕遂引太尉出谒者賛引各引祀官以次出賛引引御史太祝以下俱复执事位立定奉礼曰再拜御史以下皆再拜賛引引出工人二舞以次出







　　大唐开元礼卷十一
&lt;史部,政书类,仪制之属,大唐开元礼&gt;
　　钦定四库全书
　　大唐开元礼卷十二　　　唐　萧嵩等　撰吉
　　皇帝立春祀青帝于东郊
　　斋戒　　　　　　　陈设
　　省牲器　　　　　　銮驾出宫
　　奠玉帛　　　　　　进熟
　　銮驾还宫
　　斋戒
　　前祀七日平明太尉誓百官于尚书省曰某月某日祀青帝于东郊各其职不供其事国有常刑皇帝散斋四日致斋三日如圜丘之仪凡预祀之官散斋四日致斋三日【散斋皆于正寝致斋二日于本司一日于祀所其无本司者皆于祀所】近侍之官应从升者及从祀羣官诸方客使各于本司及公馆清斋一宿凡散斋理事如旧唯不吊丧问疾不作乐不判署刑杀文书不行刑罚不预秽恶致齐唯祀事得行其余悉禁祀官以下已斋而阙者通摄行事诸祀官致斋之日给酒食及明衣各习礼于斋所光禄卿监取明水火【太官令取水于隂鉴取火于阳燧火以供爨水以实樽】前祀一日诸卫令其属未后一刻各以其方器守卫壝门与太乐工人俱清斋一宿
　　陈设
　　前祀三日尚舍直长施大次于外壝东门之内道北南向尚舎奉御铺御坐卫尉设陈馔幔于内壝东门之外道南北向设文武侍臣次又设祀官及从祀羣官诸州使人蕃客等次前祀二日太乐令设宫悬之乐于坛南内壝之内设歌钟歌磬于坛上各如圜丘之仪右校扫除坛之内外郊社令积柴于燎坛【其坛于乐悬之南外壝之内】方一丈高一丈二尺开上南出户方六尺前祀一日奉礼设御位于坛东南西向设望燎位于柴坛之北南向设祀官公卿位于内壝东门之外道南分献之官于公卿之南执事者位于其后每等异位俱重行西向北上设御史位于坛下一位在东南西向一位在西南东向令史各陪其后设奉礼位于乐悬东北賛者二人在南差退俱西向设协律郎位于坛上南陛之西东向设太乐令位于北悬之间北向设从祀之官文官九品已上位于执事之南东方南方朝集使于文官之南东方南方蕃客又于其南俱每等异位重行西面北上酅公介公位于内壝西门之外道南武官九品已上于酅公介公之后西方北方朝集使于武官之南西方北方蕃客又于其南俱每等异位重行东面北上【其褒圣侯于文官三品之下诸州使人分方各位于朝集使人后】又设祀官及从祀羣官等门外位于东西壝门之外道南皆如设次之式设牲牓东壝之外当门西向配帝牲牓少退南上设廪牺令位于牲西南祝史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设青帝酒樽于坛之上下太樽二着樽二牺樽二山罍二在坛上于东南隅北向象樽二壶樽二山罍二在坛下皆于南陛之东北向西上设配帝着樽二牺樽二象樽二山罍二在坛上于青帝酒樽之东北向西上岁星三辰勾芒氏俱象樽二各设于神坐之左皆右向七宿壶樽二设于神坐之右而左向【青帝配帝之樽置于坫星辰以下樽借以席皆加勺羃设爵于樽下】设御洗于坛南陛东南亚献之洗又于东南俱北向罍水在洗东篚在洗西南肆【篚实以巾爵】设星辰以下罍洗篚羃各于其方陛道之左俱内向执樽罍篚羃者各于其后又设玉币之篚于坛之上下樽坫之所祀日未明五刻太史令郊社令升设青帝灵威仰神位于坛上北方南向席以藁秸设帝太昊氏神坐于东方西向席以莞设岁星三辰之坐于坛之东北七宿之坐于坛之西北各于其坛下南向相对爲首设勾芒氏之坐于坛之东南西向席皆以莞设神坐各于坐首
　　省牲器
　　省牲之日午后十刻去坛二百步所诸卫之属禁断行人晡后二刻郊社令帅府史二人及斋郎以樽坫罍洗篚羃入设于位太祝与廪牺令以牲就牓位谒者引太常卿賛引引御史诣坛东陛升视涤濯于上【于视濯执樽者皆举羃告洁】讫引太常卿降复位谒者进太尉之左白请就门外位谒者賛引各引祀官以下就门外位谒者引太常卿就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西面举手曰充俱还本位诸太祝与廪牺令以次牵牲诣厨授太官令谒者引光禄卿诣厨省鼎镬申视濯溉谒者賛引各引祀官御史就厨省馔具讫俱还斋所祀日未明十五刻太官令帅宰人以鸾刀割牲祝史以豆取毛血各置于馔所遂烹牲
　　銮驾出宫如圜丘之仪
　　奠玊帛
　　祀日未明三刻诸祀官各服其服郊社令良醖令各率其属入实樽罍玊币【凡六樽之次太樽为上实以泛齐着樽次之实以体齐牺樽次之实以盎齐象樽次之实以醍齐壶樽次之实以沈齐山罍为下实以清酒配帝着樽为上实以泛齐牺樽次之实以醴齐象樽次之实以盎齐其嵗星三辰勾芒氏之象樽俱实以醍齐七宿之壶樽俱实以沈齐酒各实于五齐之上樽礼神之玉以青珪其币各以青】太官令帅进馔者实诸笾豆簠簋入设于内壝东门之外馔幔内未明二刻奉礼帅賛者先入就位賛引引御史博士诸太祝及令史祝史与执樽罍篚羃者入自东壝门当坛南重行北面西上立定奉礼曰再拜賛者承传御史以下皆再拜讫执樽罍篚幂者各就位賛引引御史博士诸太祝诣东陛升行扫除于上令史祝史行扫除于下讫引就位车驾将至谒者賛引引祀官通事舍人分引从事羣官诸方客使先至者就门外位驾至大次门外回辂南向将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂之大次通事舍人各引文武九品已上从祀之官皆就壝外位太乐令帅工人二舞次入就位文舞入陈于悬内武舞立于悬南道西谒者引司空入行扫除讫出复位如常仪皇帝停大次半刻顷通事舍人賛引各引从祀羣官介公酅公诸方客使先入就位太常博士引太常卿立于大次门当门北向侍中版奏外办皇帝服大裘而冕出次华盖侍卫如常仪博士引太常卿太常卿引皇帝【凡太常卿前导皆博士先引】至内壝门外殿中监进大珪尚衣奉御又以镇珪授殿中监殿中监受进皇帝搢大珪执镇珪华盖仗卫停于门外近侍者从入如常谒者引礼部尚书太常少卿陪从如常仪皇帝至版位西向立【每立定太常卿博士即退立于左】谒者賛引各引祀官次入就位立定太常卿前奏称再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位协律郎跪俛伏兴举麾【凡取物者皆跪俛伏而取以兴奠物则奠讫俛伏而后兴】鼓柷奏角音乃以黄钟之均文舞之舞乐舞六成偃麾戛敔乐止太常卿前奏称请再拜退复位皇帝再拜奉礼曰众官再拜众官在位者皆再拜上下诸太祝俱取玊币于篚各立于樽所太常卿引皇帝太和之乐作皇帝诣坛升自南陛侍中中书令以下左右侍卫量人从升坛皇帝升坛北向立乐止太祝加玉于币以授侍中侍中奉玉帛东向进皇帝搢镇珪受玉币登歌作肃和之乐以大吕之均太常卿引皇帝进北面跪奠于青帝灵威仰神坐俛伏兴太常卿引皇帝少退北向再拜讫太常卿引皇帝立于西方东向又太祝以币授侍中侍中奉币北向进皇帝受币太常卿引皇帝进东向跪奠于帝太昊氏神坐俛伏兴太常卿引皇帝少退东向载拜讫登歌止太常卿引皇帝乐作皇帝降自南陛还版位西向立乐止皇帝初奠配帝之币星辰以下诸祝各以币进奠于神坐还樽所初羣官拜讫祝史各奉毛血之豆立于门外之东登歌止祝史奉毛血入各由其陛升诸太祝迎取于坛上俱进奠于神坐前诸太祝与祝史退立于樽所
　　进熟
　　皇帝既升奠玉帛太官令帅进馔者奉馔陈于内壝门外谒者引司徒出诣馔所司徒奉青帝之俎初皇帝既至位乐止太官令引馔入俎初入门雍和之乐作以黄钟之均馔至陛乐止祝史俱进跪彻毛血之豆降自东陛以出青帝之馔升自南陛配帝之馔升自东陛诸太祝迎引于坛上各设于神坐前【笾豆盖羃先彻乃升簠簋既奠却其盖于下】设讫谒者引司徒太官令帅进馔者俱降自东陛以出司徒复位诸太祝各还樽所又进设星辰以下之馔相次而毕太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚遂取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如初太常卿引皇帝乐作皇帝诣坛升自南陛乐止谒者引司徒升自东陛立于樽所斋郎奉俎升立于司徒之后太常卿引皇帝诣青帝酒樽所执樽者举羃侍中賛酌泛齐讫夀和之乐作太常卿引皇帝进青帝灵威仰神坐前北向跪奠俛伏兴太常卿引皇帝少退北向立乐止太祝持版进于神坐之右东向跪读祝文曰维某年嵗次月朔日子嗣天子臣某敢昭告于青帝灵威仰献春伊始时惟发生品物昭苏式遵恒礼敬以玉帛牺齐粢盛庶品肃恭燔祀畅兹和徳帝太昊氏配神作主尚飨讫兴皇帝再拜初读祝文讫乐作太祝进跪奠版于神坐前兴还樽所皇帝再拜讫乐止太常卿引皇帝诣配帝酒樽所执樽者举羃侍中取爵于坫进皇帝爵侍中賛酌泛齐讫乐作太常卿引皇帝进帝太昊氏神坐前东向跪奠爵俛伏兴太常卿引皇帝少退东向立乐止太祝持版进于神坐之左北面跪读祝文曰维某年嵗次月朔日子嗣开元神武皇帝臣讳敢昭告于帝太昊氏爰始立春盛徳在木用致燔柴于青帝灵威仰惟帝布兹仁政功叶上谨以制币牺齐粢盛庶品偹兹明荐配神作主尚飨讫兴皇帝再拜初读祝文讫乐作太祝进跪奠版于神坐兴还樽所皇帝拜讫乐止太常卿引皇帝进青帝神坐前北向立乐作太祝各以爵酌上樽福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各帅斋郎进爼太祝减神前胙肉加于俎以胙肉共置一爼上太祝持爼以授司徒司徒奉爼西向进皇帝受以授左右谒者引司徒降复位皇帝跪取爵遂饮卒爵侍中受爵以授太祝太祝受爵复
　　于坫皇帝俛伏兴再拜乐止太常卿引皇帝乐
　　作皇帝降自南陛还版位西向立乐止文舞入鼔柷作舒和之乐出讫戛敔乐止武舞入鼓柷作舒和之乐出讫戛敔乐止皇帝献将毕谒者引太尉诣罍洗盥手洗匏爵讫谒者引太尉自东阶升坛诣青帝着樽所执樽者举羃太尉酌醴齐武舞作谒者引太尉进青帝神坐前北向跪奠爵兴谒者引太尉少退北向再拜谒者引太尉诣配帝牺樽所取爵于坫执樽者举羃太尉酌醴齐谒者引太尉进帝太昊氏神坐前东向跪奠爵兴谒者引太尉少退东向再拜谒者引太尉进青帝神坐前北面立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒遂饮卒爵太祝进受爵复于坫太尉降复位初太尉献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿复位初太尉将升献賛引三人各引献官以次诣罍洗盥手洗爵一献嵗星三辰一献勾芒氏一献七宿各诣酒樽所俱酌酒进跪奠于坐首兴余坐皆祝史助奠相次而毕賛引各引献官还本位武舞六成乐止舞献俱毕上下诸祝各进跪彻豆兴还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福受胙者不拜】豫和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜上下诸祝各执篚进神坐前跪取玉帛祝版斋郎以俎载牲体稷黍饭及酒爵兴各自陛降坛南行经悬内当柴坛南东行自南陛登柴坛以玉币祝版馔物置于柴上户内诸祝又以星辰以下之礼币皆从燎奉礼曰可燎东西两面各六人以炬燎火半柴太常卿前奏礼毕太常卿引皇帝还大次乐作皇帝出内壝门殿中监前受镇珪以授尚衣奉御殿中监前受大珪华盖侍卫如常仪皇帝入次乐止谒者賛引引祀官通事舍人引从事羣官诸方客使以次出賛引引御史以下俱复执事位立定奉礼曰再拜御史已下皆再拜賛引引出工人二舞以次皆出
　　銮驾还宫如圜丘之仪





　　大唐开元礼卷十二
　　钦定四库全书
　　大唐开元礼卷十三　　　唐　萧嵩等　撰吉礼
　　立春祀青帝于东郊有司摄事
　　斋戒　　　　　　　陈设
　　省牲器　　　　　　　奠玉帛
　　进熟
　　斋戒
　　前祀七日平明太尉誓百官于尚书省曰某年某日祀东方青帝于东郊各扬其职不供其事国有常刑凡预祀之官散斋四日致斋三日【散斋各于正寝致斋二日于本司一日于祀所其无本司者各于祀所】散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉断其祀官已斋而阙者通摄行事光禄卿监取明水火【太官令取水于隂鉴取火于阳燧火以供爨水以实樽】前祀一日诸卫令其属未后一刻各以其方器服守卫壝门与太乐工人俱清斋一宿
　　陈设
　　前祀三日卫尉设祀官公卿已下次于东壝之外道南北向以西为上陈设馔幔于内壝东门之外道南北向前祀二日太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树雷鼓于北悬之内道之左右植建鼔于四隅置柷敔于悬内【柷在左敔在右】设歌钟歌磬于坛上近南北向磬簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以北为上南方北方以西为上右校扫除坛之内外郊社令积柴于燎坛【其坛于神坛之左内壝之外】方一丈髙一丈二尺开上南出户六尺前祀一日奉礼设祀官公卿位于内壝东门之内道北执事位于道南毎等异位俱重行西向以北为上设望燎位当柴坛之北南向设御史位于坛上正位于东南隅西向副位于西南隅东向令史陪其后于坛下设奉礼位于乐悬东北賛者二人在南差退俱西向又设奉礼賛者位于燎坛东北西向皆北上设协律郎位于坛上南陛之西东向设太乐令位于北悬之间当坛北向设祀官公卿以下门外位皆于东壝之外道南每等异位重行北向以西为上设牲牓于东壝之外当门西向配帝牲牓少退南上设廪牺令位于牲西南史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设青帝酒樽于坛之上下太樽二着樽二牺樽二山罍二在坛上于东南隅北向象樽二壶樽二山罍二在坛下南陛之东北向俱西上设配帝着樽二牺樽二象樽二山罍二在坛上于青帝酒樽之东北向西上嵗星三辰勾芒氏俱象樽二各设于神坐之左皆右向七宿壶樽二设于神坐之右而左向【青帝配帝之樽置于坫星辰以下尊俱借以席皆加勺羃设爵于尊下】设洗于坛南陛东南北向罍水在洗东篚在洗西南肆【篚实以巾爵】设星辰以下罍洗篚羃各于其方陛道之左俱内向执樽罍篚幂者各于樽罍篚幂之后各设玉币之篚于坛之上下樽坫之所祀日未明五刻太史令郊社令升设青帝灵威仰神坐于坛北方南向席以槀秸设帝太昊氏神坐于东方西向席以莞设嵗星三辰之坐于坛之东北七宿之坐于坛之西北各于其坛下南向相对为首设勾芒氏之坐于坛之东南西向席皆以莞设神位各于坐首
　　省牲器
　　省牲之日午后十刻去坛二百步所诸卫之属禁断行人晡后二刻诸行事之官各服常服郊社令帅府史二人及斋郎以樽坫罍洗篚羃入设于位晡后三刻诸太祝与廪牺令以牲就牓位谒者引太常卿賛引引御史诣坛东陛升视涤濯于上【于视濯执樽者皆举羃告洁】讫引太常卿降复位谒者进太尉之左白请就门外位谒者賛引各引祀官以下就门外位谒者引太常卿就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西面举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉谒者賛引各引祀官御史就厨省馔具讫俱还斋所祀日未明十五刻太官令帅宰人以鸾刀割牲祝史以豆取毛血各置于馔所遂烹牲
　　奠玉帛
　　祀日未明三刻诸祀官各服其服郊社令良醖令各帅其属入实樽罍玉币【凡六樽之次太樽为上实以泛齐着樽次之实以醴齐牺樽次之实以盎齐象樽次之实以醍齐壶樽次之实以沈齐山罍为下实以酒配帝着樽为上实以泛齐牺樽次之实以醴齐象樽次之实以盎齐山罍为下实以清酒其嵗星三辰勾芒氏之象樽俱实以醍齐七宿之壶樽实以沈齐酒各实于五齐之上礼神之玉以青珪币皆以青】太官令帅进馔者实诸边豆簋簠入设于内壝东门之外馔幔内未明二刻奉礼帅賛者先入就位賛引引御史博士诸太祝及令史祝史与执樽罍篚羃者入自东门当坛南重行北面西上立定奉礼曰再拜賛者承传【凡奉礼有词賛者皆承传】御史以下皆再拜讫执樽罍篚羃者各就位賛引引御史诸太祝诣坛东陛升行扫除于上令史祝史行扫除于下讫各引就位未明一刻太乐令帅工人二舞次入就位文舞入陈于悬内武舞立于悬南道西谒者引司空入再拜行扫除讫引就位初司空入谒者引祀官賛引引执事者俱就壝外位司空扫除讫谒者賛引各引祀官次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位协律郎跪俛伏举麾鼓柷奏角音乃以黄钟之均文舞之舞乐六成偃麾戛敔乐止【凡乐皆协律郎举麾工鼔柷而后作偃麾戞敔而后止】奉礼曰众官再拜众官在位者皆再拜上下诸太祝俱取玉币于篚各立樽所谒者引太尉诣南陛升坛北面立太祝加玉于币东向授太尉太尉受玉币登歌作肃和之乐乃以大吕之均谒者引太尉进北面跪于青帝灵威仰神坐前兴谒者引太尉少退北向再拜讫谒者引太尉立于西方东向又太祝奉币北向授太尉太尉受币谒者引太尉进东面跪奠于帝太昊氏神坐前兴谒者引太尉少退东向再拜讫登歌止谒者引太尉降自南陛还本位初太尉奠配帝之币星辰以下诸祝各以币进奠于神坐还樽所初众官拜讫祝史各奉毛血之豆立于门外登歌止祝史奉毛血入各由其陛升诸太祝迎取坛上俱进奠于神坐前诸太祝与祝史退立于樽所
　　进熟
　　太尉既升奠玉帛太官令出帅进馔者奉馔陈于内壝门外谒者引司徒出诣馔所司徒奉青帝之俎诸太祝既奠毛血太官令引馔入俎初入门雍和之乐作馔至陛乐止祝史俱进彻毛血之豆降自东陛以出青帝之馔升自南陛配帝之馔升自东陛诸太祝迎引于坛上各设于神坐前【笾豆盖羃先彻乃升簋簠既奠却其盖于下】设讫谒者引司徒太官令帅进馔者俱降自东陛以出司徒复位诸太祝各还樽所又进设星辰以下之馔相次而毕谒者引太尉诣罍洗盥手洗匏爵讫谒者引太尉升自南陛诣青帝酒樽所执樽者举羃太尉酌泛齐讫乐作谒者引太尉进青帝灵威仰神坐前北向跪奠爵兴谒者引太尉少退北向立乐止太祝持版进于神坐之右东面跪读祝文曰维某年嵗次月朔日子嗣天子臣某谨遣太尉封臣名敢昭告于青帝灵威仰献春伊始时惟发生品物昭苏式遵恒礼敬以玉帛牺齐粢盛庶品肃恭燔祀畅兹和徳帝太昊氏配神作主尚飨讫兴太尉再拜初读祝文讫乐作太祝进奠版于神坐还樽所太尉拜讫乐止谒者引太尉诣配帝酒樽所取爵于坫执樽者举羃太尉酌泛齐讫乐作谒者引太尉进帝太昊氏神坐前东向跪奠爵兴谒者引太尉少退东向立乐止太祝持版进于神坐之左北面跪读祝文曰维某年嵗次月朔日子嗣开元神武皇帝某谨遣太尉封臣名敢昭告于帝太昊氏爰始立春盛徳在木用致燔燎于青帝灵威仰惟帝布兹仁政功叶上谨以制币牺齐粢盛庶品偹兹明荐配帝作主尚飨讫兴太尉再拜初读祝文讫乐作太祝进奠版于神坐还樽所太尉再拜讫乐止谒者引太尉进青帝神坐前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵兴太祝各帅斋郎进俎太祝减神前胙肉加于俎以胙肉共置一俎上太祝持俎东向授太尉太尉受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼔柷作舒和之乐出讫戛敔乐止武舞入鼓柷作舒和之乐立定戞敔乐止初太尉献将毕谒者引太常卿诣罍洗盥手洗匏爵讫谒者引太常卿自东陛升坛诣青帝着樽所执樽者举羃太常卿酌醴齐讫武舞作谒者引太常卿进青帝灵威仰神坐前北面跪奠爵兴谒者引太常卿少退北向再拜讫谒者引太常卿诣配帝牺樽所取坫执樽者举羃太常卿酌醴齐讫谒者引太常卿进帝太昊氏神坐前东向跪奠爵兴谒者引太常卿少退东向再拜讫谒者引太常卿进青帝神坐前北向立太祝各以爵酌罍福酒合置一爵一太祝持爵进太常卿之右西向立太常卿再拜受爵跪祭酒遂饮卒爵太祝进受爵复于坫太常卿再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿降复位初太常卿将升献賛引三人各引献官以次诣罍洗盥手洗爵一献歳星三辰一献勾芒氏一献七宿各诣酒樽所俱酌酒进奠于坐首余皆祝史助奠相次而毕賛引各引献官还本位武舞六成乐止舞献俱毕上下诸祝各进彻豆还樽所【彻者笾豆各一少移于故处】奉礼曰赐胙賛者唱众官再拜众官皆再拜【已饮福受胙者不拜】乐作奉礼曰众官再拜众官在位者皆再拜乐一成止谒者进太尉之左白请就望燎位谒者引太尉就望燎位南向立于众官将拜上下诸祝各执篚进神坐前取玉帛祝版斋郎以俎载牲体稷黍饭及爵酒各由其陛降坛南行经悬内当柴坛南东行自南陛登柴坛以玉币祝版馔物置于柴坛上户内诸祝又以星辰之下之礼币皆从燎奉礼曰可燎东西面各六人以炬燎火半柴谒者进太尉之左曰礼毕谒者引太尉出又谒者賛引各引祀官以次出賛引引御史以下俱复执事位立定奉礼曰再拜御史以下皆再拜賛引引出工人二舞以次出










　　大唐开元礼卷十三
　　钦定四库全书
　　大唐开元礼卷十四　　　唐　萧嵩等　撰吉礼
　　皇帝立夏祀赤帝于南郊
　　斋戒　　　　　　　陈设
　　省牲器　　　　　　銮驾出宫
　　奠玉帛　　　　　　进熟
　　銮驾还宫
　　斋戒
　　前祀七日平明太尉誓百官于尚书省曰某月某日祀赤帝于南郊各其职不供其事国有常刑皇帝散斋四日致斋三日如圜丘之仪凡预祀之官散斋四日致斋三日【散齐皆于正寝致斋二日于本司一日于祀所其无本司者皆于祀所】近侍之官应从升者及从祀羣官诸方客使各于本司及公馆清斋一宿凡散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉断其祀官以下已斋而阙者通摄行事诸祀官致斋之日给酒食及明衣各习礼于斋所光禄卿监取明水火【太官令取水于隂鍳取火于阳燧火以供爨水以实樽】前祀一日诸卫令其属未后一刻各以其方器守卫壝门与太乐工人俱清斋一宿
　　陈设
  </div>
  <div class="pagination">
   <a href="大唐开元礼_page9.html">
    上一页
   </a>
   <span>
    ...
   </span>
   <a href="大唐开元礼_page5.html">
    5
   </a>
   <a href="大唐开元礼_page6.html">
    6
   </a>
   <a href="大唐开元礼_page7.html">
    7
   </a>
   <a href="大唐开元礼_page8.html">
    8
   </a>
   <a href="大唐开元礼_page9.html">
    9
   </a>
   <span class="current-page">
    10
   </span>
   <a href="大唐开元礼_page11.html">
    11
   </a>
   <a href="大唐开元礼_page12.html">
    12
   </a>
   <a href="大唐开元礼_page13.html">
    13
   </a>
   <a href="大唐开元礼_page14.html">
    14
   </a>
   <a href="大唐开元礼_page15.html">
    15
   </a>
   <span>
    ...
   </span>
   <a href="大唐开元礼_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
