<!DOCTYPE html>
<html>
<head>
    <meta charset="UTF-8">
    <title>续通志 - 第 747 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 747 页/共 1359 页</h1>
    <div class="content">降三司以郊祠近宜召还计事既还蛮复叛除度支副使荆湖南路安抚使至桂阳降者复众其钦景石硋华阴水头诸司不降者的皆讨平之 
斩其酋熊可清等千余级卒于桂阳

　　△姚仲孙

　　姚仲孙字茂宗本曹南着姓曾祖仁嗣陈州商水令因家焉仲孙早孤事母孝擢进士第补许州司理参军民妇马氏夫被杀指里胥尝有 
求而其夫不应以为里胥杀之官捕系辞服仲孙疑其枉知州王嗣宗怒曰若敢以身任之耶仲孙曰幸毋遽决冀得徐辨后两月果得杀人者 
调邢州推官徙资州转运使檄仲孙诣富顺监按疑狱全活数十人资州更二守皆惛老事多决于仲孙改大理寺丞知建昌县初建昌运茶抵 
南康或露积于道间为霖潦所败主吏至破产不能偿仲孙为募吏民输山木即高阜为仓邑人利之徙通判彭州尝以天下久无事不可以弛 
兵备因上前世御戎料敌之策名防边龟鉴通判睦州徙滁州岁旱饥有诏发官粟赈民主吏不时给仲孙既至州立劾主吏夜索丁籍尽给之 
累迁尚书屯田员外郎王鬷守益州辟通判州事召为右司谏入内都知阎文应求为都知仲孙数其罪曰方帝斋宿太庙而文应叱医官声闻 
行在郭皇后暴薨中外莫不疑文应寘毒者出文应为泰州兵马钤辖又称疾留复论奏乃亟去以起居舍人知谏院管句国子监以尚书户部 
员外郎兼侍御史知杂事时谏议大夫十二员仲孙曰谏议大夫葢朝廷之选不宜以岁月序进请艰其选以处材望之臣余悉次补卿监乃诏 
当选者奏听旨先是诸路复提点刑狱还朝多擢为省府官仲孙请第其课为三等升黜之即诏仲孙司考课之法厯三司户部度支盐铁副使 
进天章阁待制河北都转运使大修城垒兵备仁宗赐诏褎之权知澶州河坏明公埽绝浮桥仲孙亲总役堤上埽一夕复完权知大名府夜领 
禁兵塞金堤决河是岁澶魏虽大水民不及患进礼部郎中龙图阁学士权三司使事属西北备边募兵益屯及赏赐聘问之费不可胜计仲孙 
悉心经度虽病未尝辄废事坐小吏诈为文符出知蔡州卒

　　△陈太素 【马寻　杜曾】

　　陈太素字仲华河南缑氏人中进士第尝为大理评断官入审刑为详议官权大理少卿又判大理事任刑法二十余年朝廷有大狱疑必 
召与议太素为推原人情以傅法意众皆释然然所论建亦或有不中每临案牍至忘寝食大寒暑不变子弟或止之答曰囹圄之苦岂不甚于 
我也厯知江阴军兖州明州有治迹累官至尚书兵部郎中卒太素家行修治尤善论刑名常以为有司议法当据文直断不可求曲当法求曲 
当法所以乱也同时有马寻者须城人举毛诗学究累判大理寺以明习法律称又有杜曾者濮州人为吏号知法

　　△李虚己

　　李虚己字公受五世祖盈自光州从王潮徙闽遂家建安父寅有清节仕江南李氏至诸司使江南国除授殿前承旨辞不拜时伪官皆入 
留京师而寅母独在江南乃遣其长子归养举进士起家为衢州司理参军母老弃官以归虚己亦中进士第厯沈邱县尉知城固县改大理评 
事累迁殿中丞提举淮南茶场知遂州太宗尝手书累二十余纸曰公勤洁己奉法除奸惠爱临民者乃可书为劳绩月给奉以实钱命有司择 
羣臣以治最闻者赐之仍谕曰除奸之要在乎奉法不可因以生事时虚己被赐因献诗自陈父子遭遇荣及祖母帝悦为批其纸尾曰虚己学 
古入官荣亲事生奉书为郡欲布新规朕得良二千石矣遂赐五品服又赐其祖母钱五十万意实子钱五十缗帝后因宰相对始知误也以南 
郊恩封羣臣母妻虚己又请罢其妻封以授祖母诏悉封之世以为荣会遣使察川峡吏能否而州多不治唯虚己与辥颜邵煜查道数人以能 
任职称再迁尚书屯田员外郎以便亲请通判洪州是时寅已谢归寅母尚无恙虚己双轝迎侍寅至豫章乐其山水遂临州之东湖筑第宇以 
居虚已为侍御史出提点荆湖南路刑狱徙淮南转运副使累迁兵部郎中知洪州迁尚书工部侍郎徙池州求分司南京卒初寅之请老年未 
六十虚己分司而归年六十九其季虚舟仕至余干县令坐法免官不复言仕寅事亲孝治家有法虚己虚舟又以孝友清慎世其家虚舟之子 
宽为尚书金部郎中定为司农少卿

　　△张傅

　　张傅字岩卿谯人进士及第稍迁秘书省著作佐郎知奉符县时方修会真宫天书观及增治岳祠以办事称宰相向敏中册东岳帝号还 
荐之知楚州会岁饥贻书发运使求贷粮不报因叹曰民转死沟壑矣报可待邪乃发上供仓粟赈贷所活以万计因拜章待罪诏奖之提点江 
西刑狱徙江东就除转运使入权三司盐铁判官会河决济北民多被害命安抚京东累迁工部郎中出为两浙转运使改荆湖北路复为盐铁 
判官再迁兵部为陕西转运使徙江淮发运使未至召还属西京奏兵食乏因言冯翊华阴积粟多可运二十万石济之遂留为侍御史知杂事 
判吏部流内铨进三司度支副使以疾请外迁太常少卿知应天府为右谏议大夫徙青州迁给事中知郓州复知应天府遂以工部侍郎致仕 
卒傅强力治事七为监司所至审核簿书句擿奸隐州县惮之傅曰吾所以事事致察者正所以爱州县也吏不敢慢则州县不复犯法矣人亦 
以为然

　　△俞献卿

　　俞献卿字谏臣歙人少与兄献可以文学知名皆中进士第献可有吏称厯吏部郎中龙图阁待制献卿起家补安丰县尉有僧贵寍积财 
甚厚其徒杀之诣县绐言师出游献卿曰吾与寍善不告而去岂有异乎其徒色动因执之得其瘗尸一县大惊再调昭州军事推官会宜州陈 
进乱象州守不任事转运使檄献卿往佐之及至守谋弃城献卿曰临难苟免可乎贼至当力击不胜有死而已奈何弃去初昭州积缗钱巨万 
献卿尽用平籴至积谷数万及是大兵至赖以馈军改大理寺丞为本寺详断官厯除殿中侍御史为三司盐铁判官上言今天下谷帛之直比 
祥符初增数倍矣人皆谓稻苗未立而和籴桑叶未吐而和买自荆湖江淮间民愁无聊转运使务刻剥以增其数岁益一岁又非时调率营造 
一切费用皆出于民是以物价积高而民力积困也陛下宜与公卿大臣朝夕图议而捄正之帝纳其言为罢诸宫观兵卫又除无名之费以巨 
万计淮浙盐利不登命献卿往经度之更立新法岁增盐课缗钱甚众除陕西转运使时边吏多因事邀功泾原路钤辖擅于武英州凿边壕置 
堡砦献卿度必招寇患亟檄罢之未几贼果至杀将士塞所凿壕而去徙京西因入对甚言赵振堪将帅范仲淹明镐可大用及条上边策甚备 
除福建转运使还判三司盐铁句院累迁户部度支盐铁副使以右谏议大夫集贤院学士知杭州暴风江潮溢决堤献卿大发卒凿西山作堤 
数十里民以为便后知应天府以刑部侍郎致仕卒

　　△陈从易

　　陈从易字简夫泉州晋江人进士及第为岚州团练推官再调彭州军事推官 【按东都事略作判官】 王钧盗据成都连绵汉诸郡彭 
人谋杀兵马都监以应之时从易摄州事斩其首谋者召余党晓以祸福贳之 【按东都事略云均移书至州从易即命焚之以安众宋史本 
传不载附识】 众皆呼悦乃率厉将吏修严守械戒其家僮积薪舍后曰吾力不足以守当死于此贼闻其有备不敢入境贼平安抚使王钦若 
以状闻召为秘书省著作佐郎大理寺详断官迁太常博士出知邵武军预修册府元龟改监察御史真宗宴近臣崇和殿从易赋诗称旨迁侍 
御史改刑部员外郎直史馆知虞州会岁大饥有持杖盗取民谷者请一切减死论凡生者千余人天禧中坐荐送别头进士失实降工部员外 
郎以父老求乡郡宰相寇准恶其疏已除吉州从易因对自言改福州未行遭父丧服除纠察在京刑狱出为湖南转运使徙知荆南擢太常少 
卿直昭文馆知广州在广三年以清德闻入为左司郎中知制诰初景德后文士以雕靡相尚一时学者向之而从易独守不变与杨大雅相厚 
善皆好古笃行时朝廷矫文章之弊故并进二人以风天下兼史馆修撰迁左谏议大夫命使契丹以年老辞不行又辞职请补郡进龙图阁直 
学士知杭州卒从易好学强记为人激直少容喜别白是非多面折人或尤其过从易终不变王钦若最善之及废居南京时丁谓方用事人畏 
谓无敢见钦若者从易将使湖南欲过之遇汴水旱涸遂告谓曰从易愿使湖外者非独为贫也亦以王公在宋故就省之尔今汴涸义不可从 
他道进幸公许少留谓即大喜曰王公之门独君为知我者遂听归馆须汴通乃行时寇准贬道州谓又谓从易曰庐陵之事可以释憾矣从易 
对曰当以故相事之尔谓有愧色其行志多类此

　　△杨大雅

　　杨大雅字子正唐靖恭诸杨虞卿之后虞卿孙承休天佑初为吴越国册礼副使杨行密据江淮道阻不克归遂家钱塘大雅承休四世孙 
也钱俶归朝挈其族寓宋州大雅素好学日诵数万言虽饮食不释卷进士及第厯新息鄢陵县主簿改光禄寺丞知新昌县徙知浔州再迁秘 
书丞咸平中交址献犀因奏赋召试迁太常博士又上书自荐献所为文复召试直集贤院出知筠袁二州厯知越州提点淮南路刑狱坐考试 
国子监生失荐送降监陈州酒徙知常州判三司都磨勘司户部句院迁集贤殿修撰知应天府还纠察在京刑狱以兵部郎中知制诰大雅初 
名侃至是避真宗藩邸讳诏改之居二岁拜右谏议大夫集贤院学士知亳州卒大雅朴学自信无所附阿直集贤院二十五年不迁 【按东 
都事略作二十七年】 有出其后者往往致荣显天禧中使淮南过金陵遇风覆舟得榜卒拯之冠服尽丧时丁谓镇金陵遣人遗衣一袭大雅 
辞不受谓以为歉宰相王钦若亦不悦之晚与陈从易并命知制诰

　　钦定续通志卷三百三十一

　　●钦定续通志卷三百三十二　列传一百三十二

　　列传

　　宋 【三十六】

　　○宋三十六

　　边肃　　　　梅询　　　　　马元方　　辥田　　　　寇瑊　　　　杨日严　　李行简　　　章频　　　　陈琰　　李宥 
　　　　郑向　　　　郭稹　　赵贺　　　　高觌　　　　袁抗【陟】　　徐起　　　　张旨　　　　齐廓　　郑骧　　　　 
王臻　　　　鱼周询　　贾黯　　　　李京　　　　吕景初【马遵】　　吴及　　　　范师道　　　李绚【何中立】　　沈邈

</div>
    <div class="pagination">
<a href="续通志_page746.html">上一页</a><span>...</span><a href="续通志_page742.html">742</a><a href="续通志_page743.html">743</a><a href="续通志_page744.html">744</a><a href="续通志_page745.html">745</a><a href="续通志_page746.html">746</a><span class="current-page">747</span><a href="续通志_page748.html">748</a><a href="续通志_page749.html">749</a><a href="续通志_page750.html">750</a><a href="续通志_page751.html">751</a><a href="续通志_page752.html">752</a><span>...</span><a href="续通志_page748.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
