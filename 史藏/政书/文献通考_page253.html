<!DOCTYPE html>
<html>
<head>
    <meta charset="UTF-8">
    <title>文献通考 - 第 253 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 253 页/共 334 页</h1>
    <div class="content">    代宗贞懿皇后独孤氏，父颖。帝即位，册贵妃，生韩王迥。大历十年薨，追号为皇后。
    代宗睿真皇后沈氏，吴兴人。开元末，以良家子入东宫，太子以赐广平王，生德宗。天宝乱，贼囚后东都。王入洛，方北讨，而河南再为史思明所陷，遂失太后所在。德宗立，访求不得。建中初，上皇太后尊号。宪宗即位，诏以大行启殡日，为后发哀内殿，上太皇太后谥册，代宗庙。德宗昭德皇后王氏本仕家子。帝为鲁王时，纳为嫔，生顺宗。既即位，册号淑妃。贞元三年，册为后。其年后崩。
    德宗贤妃韦氏，以戚里旧族为良娣。德宗贞元四年，册拜贤妃。帝崩，自表留奉崇陵园，元和时薨。
    顺宗庄宪皇后王氏，琅邪人。代宗时，以良家选入宫，为才人。顺宗在藩，以才人赐之。生宪宗，册为良娣。宪宗内禅，尊为太上皇后。
    宪宗懿安皇后郭氏，汾阳王子仪之孙、父暧。宪宗为广陵王，聘以为妃，生穆宗。元和元年，进册贵妃。群臣请立为后，帝以掖庭多嬖艳，恐后得尊位，钳掣不得肆，故终不立。穆宗嗣位，尊为皇太后。
    宪宗孝明皇后郑氏，丹阳人。初为李侍人，反诛，入掖庭。帝幸之，生宣宗。宣宗为光王，为王太妃。帝即位，尊为皇太后。
    穆宗恭僖皇后王氏，越州人，本仕家子。侍帝东宫，生敬宗。长庆时，册为妃。敬宗立，尊为皇太后。
    穆宗贞献皇后萧氏，闽人。穆宗为建安王，后得侍，生文宗。文宗立，尊为皇太后。
    穆宗宣懿皇后韦氏，失其先世。穆宗为太子，得侍，生武宗。长庆时，册为妃。武宗立，妃已亡，追册为皇太后。
    尚宫宋若昭，兴州清阳人，世以儒闻。父廷芳，能辞章，生五女，皆警慧，善属文。长若莘，次若昭、若伦、若宪、若荀。莘、昭文尤高，皆不肯与寒乡凡裔为姻对。贞元中，昭义节度使李抱真表其才德，德宗召入禁中，试文章，经史大义，悉留之宫中。高其风操，不以妾侍命之，呼学士。若莘卒，若昭嗣，拜尚宫，历宪、穆、敬三朝，皆呼先生，后妃与诸王、率以师礼见。昭，宝历初卒，若宪代司秘书，後以罪赐死。
    敬宗贵妃郭氏，父义。长庆时，妃以容入太子宫，太子即位，为才人。生晋王普，进为贵妃。文宗时薨。
    武宗贤妃王氏，邯郸人，失其世。年十三入宫，穆宗以赐颍王，王嗣位，进号才人。帝崩，才人亦自尽，宣宗嘉之，赠贤妃。
    宣宗元昭皇后{旦黾}氏，不详其世。少入邸，见宠。帝即位，为美人，生懿宗。大中时薨，赠昭容。懿宗立，追尊为皇太后。懿宗惠安皇后王氏，亦失所来。咸通中，册贵妃，生晋王。七年薨。後王即位，为僖宗，追尊为皇太后。
    懿宗淑妃郭氏，幼入郓王邸。即位，以为美人，进拜淑妃。黄巢之乱，流落，不知所终。
    懿宗恭宪皇后王氏，其出至微。咸通中，得幸，生寿王。王立，是为昭宗，追号皇太后。
    昭宗皇后何氏，梓州人，系族不显。帝为寿王，纳之。即位，号淑妃，後册为皇后。帝遇弑，哀帝即位，尊为皇太后。後卒为朱全忠所害。
    ●卷二百五十五 帝系考六
    ○后妃
    ◎唐开元礼
    △皇帝纳后仪
    ▲告圜丘
    卜日、告圜丘、方泽，并如时巡告祭仪，其祝文临时撰。
    ▲临轩命使
    将行纳采，制命太尉为使者，宗正卿为副使，吏部承以戒之（问名、纳徵、纳吉、告期并奉迎，并同使）。前一日，尚书舍奉御设幄座於太极殿如常，守官设群官、客使等诸应陪位者次於东西朝堂。太乐令展宫悬於殿庭，设举麾位於殿上，一位於悬下。鼓吹令设十二案，乘黄令陈车辂，尚辇奉御陈舆辇，皆如元日之仪。典仪设文官一品以下、五品以上位於悬东，六品以下於横街南，皆重行，西面北上。设武官一品以下、五品以上位於悬西，六品以下於横街南，当文官，皆重行，东面北上。设朝集使位各分方於文武官当品之下。设诸亲位於四品、五品之下（皇帝亲在东，异姓亲在西）。设蕃客位各分方於朝集使六品之南，诸州使人分方位於朝集使九品之後。设典仪位於悬东北，赞者二人在南，少退，俱西向。设使者受命位於大横街南道东，副使又於其东，少退，俱北面。奉礼设门外位於东西朝堂，如元日仪。其日，诸卫勒所部列黄麾仗如常仪。群官依时刻集朝堂，俱就位各服其服，通事舍人引就朝堂前位。侍中量时刻版：“请中严。”戟近仗入陈於殿庭，太乐令帅工人就舞位，协律郎入就举麾位，诸侍卫之官各服其器服，符宝郎奉宝，俱就ト奉迎，典仪帅赞者先入就位，通事舍人引群官入就位，又引使主、副入，立於太极门外道东，西面。黄门侍郎引主节，执幡节中书侍郎引制书案，立於左延明门内道北，西面北上。侍中版奏：“外办。”皇帝服衮冕御辇以出，曲直华盖警跸侍卫如常仪。皇帝将出，仗动；出自西房，即御座，南向。符宝郎奉宝置於御座如常。通事舍人引使主、副入，就位。定典，仪曰再：“拜赞。”赞者承传，群官在位者皆再拜。侍中前承制，降诣使者东北，西面称：“有制。”使主、副俱再拜。侍中宣制曰：“纳某官女为皇后，命公等持节行纳采等礼。”宣讫，使主、副又再拜。侍中又再拜。侍中还侍位。黄门侍郎引主节立于使者东弱，西面。主节以节授黄门侍郎。黄门侍郎执节西面授使者，使者受，付主受，付主节，主节立于使后，黄门侍郎退。中书侍郎引制书案立于使者东北，西面。中书侍郎取制书（持案退自使後，立於使者之左），西面授使者，使者受制书置於案，持案者退立於使後，中书侍郎退。典仪曰：“再拜。”赞者承传，群官在位者皆再拜。舍人引使者主、副出，持节者前导，持案者次之。侍中前跪，奏称：“侍中臣某言，礼毕。”亻免伏，兴，还侍位。皇帝降座，御舆，入自东房，侍卫警跸如来仪。舍人引群官在位以次出。初，使主、副乘辂备仪仗而行，鼓吹备而不作，从者乘车以从；其制书油络网犊车载而行。自後皆如之。
    ▲纳采
    前一日，守宫设使者次於后氏大门外道右，南向。其日大昕，使主、副至於后氏大门外，掌次者迎入次（凡宾主及行事者，皆公服）。主人受於庙（无庙者，受於正寝）。掌事者设神席於室户外之西，莞筵纷纯，加藻席画纯，南向，右雕几。使主、副出次，谒者引立於大门外之西，东面北上持幡、节者立於使者之北，少退，东面；令史二人对举制案立於使者之南，执雁者又在其南，俱东面。主人立於大门内，西面。傧者立於主人之左，北面受命，出立门东，西面曰：“敢请事。”使者曰：“某奉制纳采。”傧者入告。主人曰：“臣某之女若如人，既蒙制访，臣某不敢辞。”傧者出告，入，引主人出迎使者於大门外之南，北面，主人再拜。使者不答拜。主人揖使者，先入，於阶。使者及宗正卿入，幡、节先导，其持节案及执雁者从入。幡、节立西阶之西，东门（自後幡、节皆如之）。使者由西阶升，於两楹，南面；使副在使者西南，执案及执雁者在使副西南，俱东面。主人升阼阶，诣使者前，北面。持案者以案进使副前，使副取制书，持案者退复位。使副奉制书进授使者，退复位。持节者脱节衣，使者曰：“有制。”主人再拜。宣制毕，主人降诣阶，北面再拜稽首讫，升，进，北面受制书，退以授左右，仍北面立。使副取雁以授使者，退复位。使者受雁，主人再拜，进，受雁，退以授左右，仍北面立。傧者引二人对举答表案进於主人後，少西，傧者取表以授主人，主人进，授使者讫，退复位，再拜。持节者加节衣。谒者引使者及使副等降自西阶以出。
    制文（凡六礼皆以版，长一尺二寸，博四寸，厚八分，后家答版亦如之）
    皇帝曰：“咨！具官封姓：浑元资始，肇经人伦，爰及夫妇，以奉天地、宗庙、社稷。谋於公卿，咸以为宜。率由旧典，今使持节太尉封某、宗正卿封某，以礼纳采。”
    ▲答文
    “皇帝嘉命，访婚陋族，备数采择。臣之女（姑姊妹则云“先臣某官之遗女”），未闲教训，衣履若如人。钦承旧章，肃奉典制。某官封臣姓名稽首顿首，再拜承制诏。”
    ▲问名
    使者既出，遂立於内门外之西，东向，并如纳采位。初使者降，主人降立於内门内东厢，西面。傧者进受命，出请事，使者曰：“将加卜筮，奉制问名。”傧者入告。主人曰：“臣某之子若如人，既蒙制访，臣某不敢辞。”傧者出告，入引主人出，迎使者，至主人受雁讫出，如纳采仪。使者出立於内门之西，使副在南，少退，俱东面。初，使者降，主人使者立於东阶下，西面。傧者进受命，出请事。使者曰：“礼毕。”傧者入告。主人曰：“某公奉制至於某之室，某有先人之礼，请礼从者。”傧者出告，使者曰：“某既得命将事，敢辞。”傧者入告。主人曰：“先人之礼，敢固以请。”傧者出告。使者曰：“某辞不得命，敢不从。”傧者入告，遂引主人升立於序端。掌事者彻几，改设二筵，东上（各用莞筵纷纯，加藻缋席纯）。设С醴於东房西牖下，加勺幂，坫在樽北；实觯二，角四二，各一笾、一豆，实以脯醢，在坫北。又设洗於东阶东南如常。讫。傧者引主人降，迎使者於内门外之东，西面揖使者，先入。使者入门而左，副从之。主人入门而右，至阶，主人曰：“终请某位升。”使者曰：“某敢辞”。主人曰：“固请某位升。”使者曰：“某敢固辞。”主人曰：“终请某位升。”使者曰：“某敢终辞。”主人升阼阶，使者升西阶，副从升，俱北面，主人阼阶上北面再拜，使者及副西阶上北面答再拜。主人受几於序端掌事者内拂几三，奉两端西北向以进；主人东南向外拂几三，振袂，内执之，掌事者又一人又执几以从。主人进，西北向使者序进，迎受於筵前，东南向以俟。主人还东阶上，北向再拜送。使者以几筵，进，北面跪，各设於座，差退於西阶上，北面东上，俱答再拜，立於阶西，东面南上。赞者二人俱升，取觯，降，盥手洗觯，升，实醴，加四於觯，覆之，面叶，出房南面。主人受醴，面柄，进使者筵前，西北面立。又赞者执觯以从。使者西阶上北面各一拜，序进筵前，东南面。主人又以次授醴，使者受，俱复西阶上位。主人退复东阶上，北面一拜送。掌事者以次荐脯醢於筵前。使者各进，升筵，皆坐，左执觯，右取脯，扌需於醢，祭於笾、豆，各以四祭醴三，始版一祭，又版再祭，兴；各以四兼诸觯，上猎，降筵於西阶上，俱北面坐，俱啐醴，建四，各奠觯，遂拜执觯。主人答拜。使者进，升筵坐，各奠觯於荐东。降筵，序立於西阶上，东面南上。掌事者牵马入，陈於门内三分庭一在南，北首西上。又掌事者奉币升东阶以授主人，主人受於序端，进，西面立。掌事者一人，又奉币篚立於主人之後。使者西阶上，俱北面再拜。主人进诣楹，南面立，使者序进，立於主人之西，俱南面。主人以币篚授使者，使者受，退立於西阶上，东面。掌事者又以币篚授主人，主人受以授使副，使副受，退立於使者北，俱东面。主人还东阶上，北面拜送。使者降西阶，从者迓受币。使者当庭实，揖马出，牵马者从出。使者出大门之外西，东面立。从者迓受马。主人出门东，西面再拜送。使者退，主人入立於东阶下，西面。傧者告主人曰：“宾不顾矣。”主人反於寝。使者奉答表诣阙进。
    ▲制文
    皇帝曰：“咨，某官封姓，两仪配合，承天统物，正位乎内，必俟令族。重章旧典，今使使持节太尉封某、宗正卿封某，以礼问名。”
    ▲答文
    “皇帝嘉命，使者某重宣中制，问臣名族。臣女夫妇所生，先臣故某官之遗元孙，先臣故某官之遗曾孙，先臣故某官之遗孙，先臣故某官之外孙女，年若于。钦承旧章，谨奉典制。某官某臣姓某稽首顿首，再拜承制诏（若女祖以上在，则直云：”某官臣之孙女“等语）。”
    ▲纳吉
    前一日，守宫设使者次，以下至“主人立於大门内西”，而如纳采仪。傧者进受命，出请事使者曰：“加诸卜筮，占曰从，制某也纳吉。”傧者入告。主人曰：“臣某之女若如人，龟筮云吉，臣占在焉。臣某谨奉典制。”傧者出告，入，引主人出迎使者於大门外，以下至“使者降自西阶以出”，如纳采仪。使者出立於内门外之西，使副在南，少退，俱东面。初，使者降，主人立於东阶下，西面。傧者进受命，出请事。使者曰：“礼毕。”其宾使者如问名之仪。
    ▲制文
    皇帝曰：“咨，某官姓，人谋龟从，佥曰贞吉。敬顺典礼，今使使持节太尉封某、宗正卿封某，以礼纳吉。”
    ▲答文
    “皇帝嘉命，使者某重宣中制，太卜元吉。臣陋族卑鄙，忧惧不堪，钦承旧章，肃奉典制。某官臣姓某稽首顿首，再拜承制诏。”
    ▲纳徵
    前一日，守宫设使者次如初。其日大昕，使主、副至后氏大门外，掌次者延入次。执事者入布幂於内门外，元束帛陈於幂上，六马陈於幕南，北首，西上。执事者奉以匮，俟於幕东，西掌。事者设几筵如初。使主、副出次，谒者引立於大门之外西，东南面北上；持幡、节者立於使之北，少退，东面；令史二人对举制案立於使副南，东面。主人立於大门内，西面。傧者进受命，出请事。使者曰：“某奉制纳徵。”傧者入告。主人曰：“奉制赐臣以重礼，某奉典制。”傧者出告。入，引主人出迎使者於大门外之南，北面，主人再拜。使者不答拜。谒者引使者及使副入，幡节前导，持案者从入。使者入门而左，主人入门而右。至於内门，使主、副立於门西，东面北上。主人立於门东，西面。傧者引主人揖使者，先入门，至于阶，使副从入，由西阶升，立於楹，南面；使副在使者西南，持案者在使副西南，俱东面。主人由阼阶诣使者前，北面立。于主人揖入门，执事者坐启匮取，加於元上。及牵马者从入，三分庭一在南，北首西上。执者在马西，俱北面。持案者以案进使副前，使副取制书，持案退复位；使副奉制书进授使者，退复位；持节者脱节衣。使者曰：“有制。”主人再拜。使者宣制，毕，主人降诣阶，北面再拜稽首讫，升，进，北面受制书，退以授左右，仍北面立。傧者引二人对举答表案，进主人後，少西，傧者取表以授主人，主人受，以授使者讫，退复位，再拜。谒者引使者及使副等降自西阶以出，立於内门外之西，使副在南，少退，俱东面。初，主人受制书讫，左右受玉帛於庭，受马者自左受之以东，牵马者既受马，自前面而出。主人降立於东阶下，西面。傧者进受命，出请事。使者曰：“礼毕。”其宾使者，如纳吉之仪。
    ▲制文
    皇帝曰：“咨，某官姓之女，有母仪之德，窈窕之姿，如山如河，宜奉宗庙，永承天祚。以元、车、马，以章典礼。今使使持节太尉封某、宗正卿封某，以礼纳徵。”
    ▲答文
    “皇帝嘉命，使者某重宣中制，降婚卑陋，崇以上公，宠以丰礼，备物典册。钦承旧章，肃奉典制。某官臣姓名稽首顿首，再拜承制诏。”
    ▲告期
    前一日，守宫设使者次，以下至“出请事”，如纳采仪。使者曰：“制使某告期。”傧者入告。主人曰：“臣某谨奉制。”傧者出告，入，引主人出迎使者。以下至“礼毕”，如纳采仪。
    ▲制文
    皇帝曰：“咨，某官姓，谋於公卿、大筮、元龟，罔有不臧。率遵典礼，今使使持节太尉封某、宗正卿封某，以礼告期。”
    ▲答文
    “皇帝嘉命，使者某重宣中制，告曰：“惟某月某日可迎。”臣钦承旧章，肃奉典制。某官臣姓某稽首顿首，再拜承制诏。”
    ▲告庙
    有司以特牲告如常告礼。祝文临时撰。
    ▲册后
    前一日，守宫设使者次於后氏第大门外之西如常。尚舍设尚宫以下次於后氏ト外道西，东向，障以行帷。其日，临轩命使，如纳采命使之仪（太尉为正使，司徒为副使）。奉礼设使者位於大门外之西，东向。使副及内使位於使者之南；举册案及宝绶者在南，差退；持节者在使者之北，少退，俱东面。设主人位於大门外之南，北面。设使者以下及主人位於内门外，亦如之。设内谒者监位於内门外主人之南，西面。谒者监设司赞位於东阶东南，掌赞二人在南，差退，俱西向。内谒者监又先置一案於ト外近限。使主、副乘辂，持节，备仪仗，鼓吹备而不作。至后氏大门外，使者降辂，掌次者延入次。尚宫以下至客之次。内仆进重翟以下大门外道西，东向北上。诸卫令其属布后仪仗如常。使者出次，谒者引使者以下就门外位。主人朝服出，立於东阶下，西面。傧者进受命，出门东，西面曰：“敢请事。”使者曰：“某奉制授皇后备物典册。”傧者入告，遂引主人出迎於大门外，北面再拜，使者不答拜。谒者引使者入门而左，持节者前导，持案者次之。主人入门而右。至内门外，各就位。立定，奉册宝案者进当使副前，使副受册宝，持案者退复位。使副以册宝进授使者，退复位。内侍进使者前，西面受册宝，东面授内谒者监，退复位。内谒者监持册宝入立於ト外之西，东面跪置册宝於案。亻免伏，兴。尚宫以下入ト，奉后首饰、衤韦衣（其衣服所司先进），傅姆赞出，尚宫引降，立於庭中，北面。尚宫跪取册，尚服跪取宝绶，兴，立於后之右，少前，西向。司言、司宝各一人进於后左，少前，东向。尚宫称：“有制”，尚仪赞：“皇后再拜。”皇后再拜。宣册讫，尚仪又赞：“皇后再拜。”皇后再拜。尚宫奉册进授皇后，皇后受以授司言；尚服又奉宝绶进授皇后，皇后受以授司宝。讫，尚仪赞：“皇后升座。”尚宫引皇后升座，南向坐。内官以下俱降立於庭，重行，北向西上。立定，司赞曰：“再拜。”掌事承传，内官以下皆再拜讫，诸应侍卫者各升立於侍位。尚仪前跪，奏称：“礼毕。”皇后降座，尚宫引皇后入於宫。主人、宾、使者，如告期之仪。前使者乘辂而还，诣阙复命。
    ▲册文
    “维某年月日，皇帝使使持节太尉封某，司徒封某，册命某官女某氏为皇后。咨尔《易》阶乾坤，《诗》首《关雎》，王化之本，实由内辅。是故皇英嫔虞，帝道以光；太妊妣姬，周允克昌。皇后其勖厥德，以肃承宗庙，虔恭中馈，尽敬於妇导。师道於六宫，作范仪於四海。皇天无亲，惟德是依，可不慎欤！”
    ▲命使奉迎
    其日晡後，侍中量其时刻，版奏：“请中严。”晡後三刻，皇帝服衮冕出，升所御殿，宫人侍卫如常。文武之官五品以上立於东西朝堂，如常仪。奉迎前一日，守宫设使者次於大门外道右，设使副及内侍次於使者次西，俱南向。尚舍设宫人次於ト外道西。奉礼设使者位於大门外之西，东向；使副位於使者之南，持案及执雁者又在南，差退；持节者在使者北，少退，俱东向。奉礼位於使副西南，赞者二人在南，差退；俱东面。设内侍位於大门外道左，西面。其日，司赞设宫人以下位於堂前。使主、副朝服发朝堂，乘辂，持节，备仪仗，至大门外，使者降辂，掌次者延入位。宫人等各之次奉迎。文武官至宿卫及列卤簿如常仪。尚仪奏：“请皇后中严。”量时刻姆传导皇后，尚宫前引，出，升堂，宫人等侍卫如常仪。皇后将出，主妇出於房外之西，南。文武奉迎者皆陪立於大门外，文东武西，北上。位定，谒者引使者谒大门外位，使副、内侍等各就位。主人立於内门外堂前东阶下，西面。傧者受命，出请事。使者曰：“某奉制，以今吉辰，率职奉迎。”傧者入告。主人曰：“臣谨奉典制。”傧者出告，入，引主人出门南，北面再拜。使者不答拜。谒者引使者入门而左，持节者前导，使副及持案、执雁者次之。主人入门而右。至内门外堂西阶，使者先升，立於两楹，南面。使副在使者西南，持案及执雁者在使副西南，俱东面。主人升东阶，诣使者前，北面立。持案者以案进使副前，使副取制书，持案者退复位；使副奉制书授使者，退复位。使者曰：“有制。”主人再拜。使者宣制毕，主人降诣阶，北面再拜稽首讫，升，进，北面受制书，退授左右讫，主人再拜，仍北面立。使副取雁授使者讫，主人再拜，进受雁，授左右，仍北面立。傧者引二人对举答表案，进立於主人後，少西。傧者取表以授主人，主人受以授使者讫，退复位，再拜。谒者引使者及使副降自西阶以出，复门外位。立定，奉礼曰：“再拜”，赞者承传，使主、副俱再拜。使者曰：“今月吉日，某等承制，率职奉迎。”内侍受以入，传於司言，司言受以奏闻。尚仪奏：“请皇后再拜。”皇后再拜讫，主人入，升自东阶，进，西面诫之曰：“戒之敬之，夙夜母违命。”主人退，立於东阶上，西面。母诫於西阶上，施衿结，曰：“勉之敬之，夙夜无违命。”讫，腰舆进，皇后升舆以降，尚宫前导，六尚以下侍卫如常。皇后升重翟以几，姆加景，内官侍从及内侍导引应乘车从者如卤簿常仪。奉迎使及百官当引从者皆退，随便立。俟皇后车出大门外，以次乘车马引从如常。
    ▲制文
    皇帝曰：“咨，某官姓，岁吉月令吉日，惟某率由典礼，今遣使持节太尉封某、宗正卿封某以礼迎。”
    ▲答文
    “皇帝嘉命，使者某重宣中诏，令月吉辰，备礼以迎。蝼蚁之族，猥承大，礼忧惧战悸，钦承旧章，夙奉典制。某官臣姓某稽首顿首再拜，承诏制。”
    ▲同牢
    其日，内侍之属设皇后大次於皇帝所御殿门外之东，南向，铺座如常。将夕，尚寝设皇帝御幄於所御之殿室内之奥，东向，铺地席重茵，施屏障。初昏，尚食设洗於东阶东南，东西当东ニ，南北以堂深，水在洗东，篚在洗西，南肆（篚实以巾二、爵二）设后洗於东房近北，水在洗西，篚在洗东，北肆。皆加勺幂。馔於东房西牖下，笾、豆各二十四，簋、各二。各三，皆加巾盖，俎三。樽於室内北牖下，元酒在西，加幂，勺南柄（幂夏用，冬用纟易）。又樽於房户外之东，无元酒。坫在南，加四爵，合卺（其器皆以漆，惟以陶，卺以匏）。皇后重翟入大门，鸣钟鼓（其钟鼓所司先陈设。鸣鼓钟者，所以声告内外），卤簿止於外，近侍应从者如常。皇后从永巷至大次前，回车南向，施步障毕，尚仪进当车前跪奏：“请降车。”兴，退复位。皇后降车，御舆，司舆率伞、扇等，司灯率执烛者，俱布列前後。皇后入就大次，严整讫。尚宫引皇后诣所御殿门外之东，西向立。尚仪跪奏：“外办，请降座礼迎。”皇帝降座，尚宫前引，诣门内之西，东面，揖后以入。尚食彻樽幂，酌元酒三注於樽，尚寝设席於室内之西，东向（莞筵纷纯，加藻席缋纯，次席黼纯。对席亦准此）。皇帝导后升西阶，入室即席，东向立。皇后入，立於樽西，南向。皇帝盥於南洗，皇后盥於北洗。尚食率其属以馔入。设酱於席前，菹醢在其北；俎三入设於豆东，豕俎特於菹北（豆东，菹醢之东）。尚食设黍於酱东，稷、稻、粱又在东；设氵音於酱（南馔西方也）。设对酱於东（对酱，后酱也。设之当特俎），菹醢在其南，北上。设黍於豕俎，其西稷、稻、粱。设氵音於酱北。尚食启会郗於簋、之南，对、簋於北（启，发也。豆盖彻於房）。各加七箸．尚寝设对席於馔东．尚食西面跪奏：“馔具。”兴。皇帝揖皇后，对席西面，皆坐。尚食跪取韭菹、扌需醢授皇帝，又尚食跪取韭菹、扌需醢授皇后；皇帝及皇后俱受，祭於豆。尚食又取黍实於左手，遍取稷、稻、粱，反於右手授皇帝。又尚食取黍实於左手，遍取稷、稻、粱，反於右手授皇后。皇帝及皇后俱受，祭於豆。尚食各以加於俎。司饰二人以巾授皇帝及皇后，俱手讫。尚食各跪品尝馔讫，各移黍置於席上，以次授脊皇帝及皇后，皆食，三饭卒食。尚食二人俱盥手洗爵於房，入室诣酒樽所，酌酒，进授皇帝及皇后，俱受爵，祭酒。尚食各以肝从，皆奠爵，振祭，哜之。尚食皆受，实於菹、豆，各取爵皆饮讫。尚仪俱进受虚爵，奠於坫。再如初。三用卺如再。尚食俱降东阶，洗爵；升，酌於户外樽，进，北面俱奠爵，兴，再拜，跪，取爵祭酒，遂饮卒爵，奠爵遂拜，执爵奠兴，降，奠於篚，还侍立。尚仪北面跪，奏称：“礼毕。”兴。皇帝、皇后俱兴。尚宫引皇帝入东房，释冕服，御常服。又尚宫引皇后入幄，脱服。尚宫引皇帝入。尚食帅其属彻馔，设於东房如初。皇后从者皇帝之馔，皇帝侍者皇后之馔。
    ▲皇后表谢
    皇后至宫之日，服展衣出，司言引尚宫，尚宫前导及左右侍从如常。升正殿两楹，北面立。又尚仪以谢表授皇后，又尚仪以案俟於前，皇后置表案上，尚宫赞拜，皇后再拜讫。尚仪以表降殿授内侍，因中书以闻。初，内侍出门，皇后降殿还寝如常。
    ▲朝皇太后
    其日大昕，所司设皇太后御座、地席於所御之殿，南向，尚食帅司膳设侧樽、С醴於东房内东壁下，加勺幂。笾一，豆一，实以脯醢，设於樽北。又设洗於樽西，近北，水在洗西，篚在洗东，北肆（篚实以巾幂，角觯一，角四一）。其日，皇后夙兴，沐浴。尚仪版奏：“请皇后中严。”质明，六尚及诸侍卫、宫人俱诣於寝殿奉迎。尚仪版奏：“外办。”皇后服衤韦衣，加首饰，御舆，尚宫前导，降自西阶以出，侍卫如常。至皇太后ト外，皇后降舆，障扇、侍从如常，立於西厢，东面。皇后将至，尚仪奏：“请皇太后中严。”皇后既至ト外，尚仪奏皇太后“外办”。皇太后服衤韦衣、首饰，司言引尚宫，尚宫引皇太后出，即御座前，南向坐，侍从如常。皇后执，枣、栗、脯，司言引尚宫，尚宫引皇后入，升西阶，北面再拜。进，跪奠於皇太后座前，皇太后抚之。尚食进，彻以东。司言引尚宫，尚宫引皇后退，北面又再拜。司设设皇后席於户牖之，近北，南向。司言引尚宫，尚宫引皇后立於席西，南向。尚食於东房，盥手洗觯，酌醴，加四，面柄，出，进诣皇后席前，北向立。皇后进，北面再拜，受醴。尚食荐脯醢於席前。皇后升席坐，左执觯，右取脯扌需於醢，祭於笾、豆，以四祭醴三，始一版祭，又版再祭，加四於觯，面叶，兴，降席，北面跪，啐醴，建四，兴，北面再拜，进，升席，跪，奠觯於荐东，兴，降席。司言引尚宫，尚宫引皇后降自西阶以出，御舆而还，侍从如来仪。初，皇后出ト，尚仪跪奏称：“礼毕。”亻免伏，兴，还侍位。皇太后降座，入室如常。
    ▲皇后受群臣贺
    右如正冬贺仪，唯辞云：“具官臣某等言：‘伏惟殿下，徽猷昭备，至德应期。凡厥黔黎，不胜庆跃。’”
    ▲皇帝会群臣
    右如正冬会仪，唯乐备而不作。又上寿辞云：“具官臣某等言：‘伏惟皇后坤仪配天，德昭厚载，克荣万叶，明嗣徽音。凡厥元庶，载怀凫藻。臣等不胜庆忭，谨上千秋万岁寿。’”
    ▲外命妇朝会
    右如正冬朝会仪，唯贺辞云：“某位妾姓等言：‘伏惟殿下，坤象配天，德昭厚载，率土含诚，不胜忭舞。’”会辞唯嘉“谨上千万岁寿。”
    群臣上礼（如加元服上礼之仪）
    ▲皇后庙见
    前一日，皇后清斋於别殿。内官应从入庙者俱清斋一日於殿所。诸卫令其属，晡後一刻各以其方器服守卫庙门，与太乐工人俱清斋一宿。前二日，尚舍直长施皇后大次於太庙北门内之西，东向，周以行帷。尚舍奉御铺御座。尚舍直长又量设内官以下次於大次之後。守宫设外命妇、妃、主以下次於庙北门外之西，道北，南向东上，周以行帷。设行事太尉以下次於斋坊之内。太乐令设宫悬之乐於庙庭如式。前一日，右校清扫内外。内谒者监设皇后版位於乐悬之北道西北，向设。外命妇位於其次前，北面东上。奉礼设太尉以下及御使等位於内外，并如常仪。设酒樽之位於庙堂上前楹，各於室户之左，北向，每室彝二、樽二（春夏用鸡彝、鸟彝、牺樽，秋冬用彝、黄彝、著樽），山二，皆加勺幂，皆西上，各有坫（以置瓒爵）。设洗於东阶东南，北向。以下至“太祝持版”，如加元服谒庙仪。太祝持版进於室户外之右，东向跪读祝文曰：“维某年岁次月朔日，子孝曾孙开元神武皇帝某（太祖以下称臣某），谨遣太尉封臣名，敢昭告於皇祖某谥皇后某氏（太祖以下庙，则称妾某氏），将伸见。谨以一元大武、明粢、芗萁、嘉蔬、嘉荐、醴齐敬荐。尚飨。”讫兴。太尉再拜。初，读祝文，乐作；太祝进，跪，奠版於神座前，亻免伏，兴，还樽所，太尉拜讫，乐止。谒者引太尉以次献，如祖之仪（惟不盥洗）。遍献讫以下如加元服谒庙仪，唯执事则每事讫还斋所。
    ▲车驾出宫
    前出宫三日，本司宣摄内外各供其职。其日，昼漏上水四刻，车驾出宫。发引前七刻，扌追一鼓为一严（三严时刻，前一日内侍中奏裁）。发引前五刻，扌追二鼓为再严。尚仪版奏：“请中严。”司赞设内命妇版位於皇后所御殿ト外道东，重行，西向北上。内命妇各服其服。所司陈小驾卤簿。发引前二刻，扌追三鼓为三严。司宾引内命妇各就位。六尚以下各服其服，俱诣室奉迎（尚服负玺如式）。内仆进重翟於ト外。尚仪版奏：“外办。”驭者执辔，皇后首饰衤韦衣乘舆以出，警跸侍卫如常仪。皇后升车，仗卫如常，六尚等乘车陪从如式。司宾引内命妇退，随近以俟。诸翊驾之官皆乘马，驾动，称警跸如常，不鸣鼓角，诸卫前後督摄如常。外命妇三品以上及公主、县主皆先至，各就次，俱服其服。车驾将至，内外之属守庙四门，内谒者、赞外命妇、妃、主等出次，内典引引就位立，驾过，引还次。初，驾将至，内侍之属守庙四门，驾至庙北门，回车北向。尚仪进，当前跪，奏称：“尚仪妾姓言：请降车。”兴，还侍位。皇后降车，升舆，入大次，伞、扇、华盖、侍卫如常仪。卤簿停於庙外。皇后停大次半刻顷，司言引尚宫立於大次门外，当门西向。尚仪版奏：“外办。”皇后出次，侍卫如常（尚服负玺陪从如式）。司言引尚宫，尚宫引皇后（凡尚宫前导，皆司言先引）至版位，北向立。尚宫与司言退立於左。皇后立定，尚宫前奏：“请再拜。”皇后再拜。少顷，尚宫又奏：“请再拜。”皇后又再拜讫，司言引尚宫，尚宫引皇后还大次。内侍版奏：“请解严（将士不得辄离部伍）。”皇后停大次半刻顷，扌追一鼓为一严，转仗卫於还途如来仪。三刻顷，扌追二鼓为再严，尚仪版奏：“请中严。”皇后改著钿钗、礼衣。五刻顷，扌追三鼓为三严，六尚以下诣大次奏迎，内仆进重翟於庙北门外。尚仪版奏：“外办。”驭者执辔，皇后乘舆出次，华盖、侍卫如常。皇后升车，鼓吹振作而还，六尚等升车陪从如来仪。皇后将出门，内谒者、赞引外命妇等出次，内典引引就位。驾至位所，内侍奏：“请驾权停。”外命妇再拜讫，内侍承令令外命妇还，外命妇又再拜。车驾过，还内典引引外命妇退，各还第。驾至所御殿ト外，回车南向。尚仪进当车前跪，奏称：“尚仪妾姓言，请降车。”兴，还侍位。皇后降车，乘舆以入，侍卫如常。於车驾将至，司宾引内命妇俱就位；皇后既入，司宾引内命妇退。内侍版奏：“请解严。”将士各还其所。
    △皇帝临轩册命皇后仪
    卜日、告圜丘、方丘、太庙，并有司行事，如常告仪。
    ▲临轩命使
    将行册礼，所司奏请太尉为使、司徒为副。前一日，尚舍奉御设御幄於太极殿，庭陈设乐悬，内外官次、侍卫警跸并如纳后仪。皇帝将出，仗动，太乐令令撞黄锺之钟，右五钟皆应。协律郎跪，亻免伏，举麾，鼓，奏《太和之乐》，鼓吹振作，皇帝出自西房，即御座，南向坐，符宝郎奉宝置於御座如常，乐止。通事舍人引册使副入就位，太尉初入门，《舒和之乐》作，至位，乐止。立定，典仪唱曰：“再拜。”赞者承传，群官在位者皆再拜。侍中前承制，降请使者前东北，西面称：“有制。”册使再拜。侍中宣制曰：“册某氏为皇后，命公等执节展礼。”宣制讫，又俱再拜，侍中还侍位。黄门侍郎持节西面授太尉，太尉受付主节，立於使後。黄门侍郎退。中书侍郎引册案及琮、玺绶案立於册使东北，西面。中书侍郎取册（持案者退自使後，立於太尉之左），西面授太尉，太尉受册置於案，持案者退立於使者後。中书侍郎又取琮、玺绶以授太尉，太尉受，置於案，皆如受册之仪。中书侍郎退。典仪曰：“再拜。”赞者承传，群臣在位者皆再拜。通事舍人引册使出，持节者前导，持案者次之。太尉初行乐作，出门，乐止。侍中前奏称：“侍中臣某言，礼毕。”亻免伏，兴，还侍位。皇帝兴，太乐令令撞蕤宾之钟，左五钟皆应，鼓，奏《太和之乐》。皇帝降座，侍卫警跸如来仪。入自东房，乐止。通事舍人引群官在位者以次出（蕃客先出）。
    ▲皇后受册
    前一日，守宫於肃章门外道西近南，随使设太尉、司徒等次，东向北上。又於命妇朝堂设外命妇次如常。尚寝率其属，於皇后正殿设御幄座，南向。又设皇后受册位於殿庭阶，北向。又设命妇等脱舄席於西阶前近西，东向。太乐展宫悬之乐於殿庭，设麾於殿上西阶之西，东向，并如常仪。内仆进重翟以下於肃章门外道东，西向，以北为上。其日，依时刻诸卫勒所屯门列仗及陈布於皇后殿正南门之内如常仪。典仪设册使位於肃章门外之西，东向北上。设内侍位於使副之南，举册案及琮、玺绶者位南，差退，俱东向。又设内给事位於北厢，南向。又设内谒者监位於其东南，西向。内谒者设外命妇位於命妇朝堂，分左右厢，大长公主以下在东，太夫人以下在西，并每等异位，重行南向，以北为上。司赞设内命妇及内官非供奉者位於受册正殿之庭东厢，西向，重行北上。又设内命妇等朝位於殿庭御道东，重行，北面西上。又设外命妇朝位於殿庭御道左右，近南：大长公主以下在道东，每等异位，重行北面，以西为上，太夫人以下在道西，每等异位，重行北面，以东为上。又设司赞位於东阶东南，典赞二人在南，差退，俱西向。内侍版奏皇后：“请中严。”外命妇依时刻俱赴集朝堂次，各服其服。内谒者监先置二案於肃章门外，近限。太尉、司徒既受命，出至朝堂，俱乘辂，备卤簿、鼓吹、持节如式。其册、琮、玺绶，各以油络网犊车载而行，内侍之属与所司守掌之。至永安门外，降辂谒者引入，持节者前导，持案者次之，掌次者俱引入次。内典引引外命妇就朝堂位。司乐帅工人入就位，典乐升就举麾位，司赞帅典赞先就殿庭位。内典引各引外命妇两行俱以次进，至肃章门，司宾接引进入，立於皇后正殿ト外，如朝堂之位。谒者引太尉以下就肃章门外位，持节者立於太尉之北，少退，东面。内谒者监引内给事就南面位，内谒者监退复位。内命妇等应陪列者各服其服，司宾引就位陪列位。尚仪版奏：“外办。”皇后首饰衤韦衣，司言引尚宫，尚宫引皇后，出自正殿西房，侍卫警跸如常仪（首饰、衤韦衣，所司先进）。典乐举麾，奏《正和之乐》（凡乐皆典乐举麾，鼓而後作，偃麾，戛而後止），皇后至两楹，南向立定，乐止。初，内给事既就南面位，太尉进内给事前，北向跪称：“太尉封臣某、司徒封臣某，奉制授皇后备物典册。”讫，亻免伏，兴，退复位。内谒者监引内给事诣肃章门，传告司言，司言入诣皇后前，跪奏讫，兴，还侍位。初，司言入，奉册、琮、玺绶者以次进当司徒前，司徒取册、琮、玺绶以次进授太尉，举案者以次退，司徒授讫，退复位。内侍进太尉前，西面以次受册、琮、玺绶，东面授内谒者监（量以内谒者等助举之），退复位。内谒者监持册、琮、玺绶等进立於肃章门外，跪置册、琮、玺绶於案，亻免伏，兴。初，司言奏讫，尚仪赞皇后降，司言引尚宫，尚宫引皇后将降就庭中北面位，皇后初行，乐作，立定，乐止。初，皇后将降，又尚宫诣门取册，尚服诣门跪取琮、玺绶，兴，进，俱立入於皇后之右，少前，西向。司言、司宝各一人，进立於皇后之左，少前，东向。尚宫称：“有制。”尚仪赞皇后再拜。尚宫宣册讫，尚仪又赞皇后再拜。尚宫奉册进授皇后，皇后受以授司言。尚服又奉琮、玺绶以次授皇后，皇后以授司宝讫。尚仪赞皇后升御座，皇后御舆，伞、扇、侍卫如常。皇后升，初行，乐作；即御座，南向坐，司玺秦琮、玺、置於御座，乐止。司宾引内命妇等陪列者以次进，就北面位，为首者初行，典乐举麾，《舒和之乐》作，至位，乐止。司赞曰：“再拜。”掌赞承传，内命妇皆再拜。司宾引为首者一人诣西阶，初行，乐作，至阶，乐止。为首者脱舄升，进当御座前，北面跪奏：“某妃妾姓等言：伏惟殿下，坤象配天，德昭厚载，凡厥兆庶，不胜庆跃。”讫，起。司宾引为首者自西阶降，纳舄，乐作；复位，乐止。司赞曰：“再拜。”掌赞承传，内命妇等皆再拜。司言前承令，降自西阶，诣内命妇西北，东面称：“令旨。”内命妇等皆再拜。宣令讫，在位者又再拜。司赞曰：“再拜。”典赞承传，在位者皆再拜。司宾以次从随使出门，各还其寝。为首者初行，乐作，至门，乐止。司宾又引外命妇以次入，为首者初入门，《舒和之乐》作，至位，乐止。立定，司赞曰：“再拜。”掌赞承传，外命妇等皆再拜讫，司宾引为首者一人，进升奉贺、复位拜、乐止及宣令拜拜辞等皆如内命妇之仪。讫，引出，为首者初行，乐作；出门，乐止。司言又奏：“群官贺讫。”尚仪前跪奏称：“尚仪妾姓言，礼毕。”还侍位。皇后降座，乐作；御舆入自东房，侍卫警跸如常仪，乐止。女工人退。册命使者乘辂诣朝堂，至降车所，降辂，入，至太极殿庭大横街南，御道东，北面，西上立。中书令於太极殿东北，面西。太尉等再拜，复命曰：“奉制授皇后备物典册，礼毕。”又再拜。中书令奏闻，太尉等退，卤簿、幡、节等还本司。
    皇后受群臣贺
    皇后表谢
    朝皇太后
    皇帝会群臣
    皇后会外命妇
    皇后庙见（右并如纳后仪）
    △皇太子纳妃仪
    ▲临轩命使
    将行纳采，制命使者，吏部承以戒之。前一日，尚舍奉御设御幄於太极殿北壁下，南向，卫尉设群官次於东西朝堂，太乐令展宫悬，并如常仪。其日，典仪设文武一品以下、五品以上位於横街之北，西面北上，朝集使五品以上合班；六品以下位於横街南，朝集使六品以下合班，蕃客又於其南，皆西面北上。设武官五品以上位於横街北，东面北上；朝集使五品以上合班，诸亲位於其南；六品以下位於横街南朝集使六品以下、蕃客等又在南，皆东面北上。设典仪位於悬之东北，赞者二人在南，少退，俱西向。设举麾位於殿上西阶之西，东面。设使者受命位於横街南，道东，北面西上。奉礼设门外位：文官一品以下、五品以上位於顺天门外道东，每等异位，重行，西面；武官三品以下位於门西，每等异位，俱重行，东面，以北为上。未明二刻，诸卫勒所部中门，布黄麾半仗入陈於殿庭如常仪。群官依时刻集朝堂，俱就次，各服朝服。侍中量时刻版奏：“请中严。”戟近仗就陈於ト外，太极令以下帅工人入就位，请侍卫之官各服其器、服。侍中、中书令以下诸侍臣俱谒ト奉迎，典仪帅赞者先入就位。吏部、兵部各赞群官出次，典谒各引就门外位。侍中版奏：“外办。”皇帝服衮冕出坐如常仪。通事舍人引群官以次入就位，立定，典仪曰：“再拜。”赞者承传，群官在位者皆再拜，吏部与礼部侍郎赞使主、副出，典谒引就受命位。侍中前承制，降诣使者西北，东面称：“有制。”使主、副俱再拜。侍中宣制毕，使主、副又再拜。侍中还侍位。典谒引使主、副出。初，使者将出，典仪曰：“再拜。”赞者承传，群官在位者皆再拜。承传通事舍人引群官出，侍中前跪奏称：“侍中臣某言，礼毕。”亻免伏，兴，还侍位。皇帝降座，入自东房，侍卫警跸如来仪。侍臣从至ト。使主、副乘辂，备仪仗而行，从者乘车以从。
    ▲纳采
    前一日，主人设使者次於大门之外道右，南向。其日大昕，使者公服至於妃氏大门外，掌次者延入次（凡宾、主行事者皆公服）。主人受其礼於庙（无庙者受於正寝）。掌事者布神席於室户外之西，莞筵纷纯，加藻席画纯，南向，右雕几。使者出次，谒者引立於大门外之西，东面。主人立於大门内，西面。傧者立於主人之左，北面受命，出，立於门东，西面，曰：“敢请事。”使者曰：“奉制，作俪储宫，允归令德，率由旧章，使某纳采。”傧者入告。主人曰：“臣某之女不教，若如人，既蒙制访，臣某不敢辞。”傧者出告。掌畜者以雁授使副，使副进授使者，退复位。使者左手执之。傧者引主人迎於大门之南，北面再拜。使者不答拜。谒者引使者入门而左，主人入门而右。使者升自西阶，立於楹，俱南面，西上。主人升自东阶，进使者前，北面。使者曰：“某奉制纳采。”主人降诣阶，北面再拜稽首，升，进，北面受雁，退位於东阶上，西面。使者降自西阶以出。
</div>
    <div class="pagination">
<a href="文献通考_page252.html">上一页</a><span>...</span><a href="文献通考_page248.html">248</a><a href="文献通考_page249.html">249</a><a href="文献通考_page250.html">250</a><a href="文献通考_page251.html">251</a><a href="文献通考_page252.html">252</a><span class="current-page">253</span><a href="文献通考_page254.html">254</a><a href="文献通考_page255.html">255</a><a href="文献通考_page256.html">256</a><a href="文献通考_page257.html">257</a><a href="文献通考_page258.html">258</a><span>...</span><a href="文献通考_page254.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
