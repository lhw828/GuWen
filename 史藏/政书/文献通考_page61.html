<!DOCTYPE html>
<html>
<head>
    <meta charset="UTF-8">
    <title>文献通考 - 第 61 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 61 页/共 334 页</h1>
    <div class="content">    ○将军总叙
    三代之制，天子六军，其将皆命卿，故《夏书》曰：“大战于甘，乃召六卿。”盖古之天子寄军政於六卿，居则以田，警则以战，所谓入使治之，出使长之之义。其职在国则以比长、闾胥、族师、党正、州长、乡大夫为称，在军则以卒伍、司马、将军为号，所以异军国之名。诸侯之制，大国三军，次国二军，小国一军，其将亦命卿也。晋献公初作二军，公将上军，未有其号，魏献子、卫文子始有将军之称（《左传》曰：“晋阎没、女宽谓魏子曰：‘岂将军食之而有不足。’”注曰：“献子为中军率，故谓之将军。”又《礼记》曰：“将军文子之丧。”）。自战国置大将军，周末又置前、後、左、右将军。秦因之，位上卿，金印紫绶。汉兴，置大将军、骠骑将军，位次丞相，车骑将军、卫将军、左右前後将军，皆金印紫绶，位次上卿（《後汉志》曰：“汉将军比公者四，谓大将军、骠骑、车骑、卫将军。”）。掌京师兵卫、四夷屯警。孝武征闽越、东瓯，又有伏波、楼船；及伐朝鲜、大宛，复置横海、度辽、贰师。宣帝增以蒲类、破羌。权时之制，若此非一，亦不常设。光武中兴，诸将军皆称大；及天下已定，武官悉省。四征兴於汉代，四安、四平起於魏初。後汉有三镇之称，魏有镇北之号。晋武帝重兵官，故军校多选朝廷清重之士居之，置中军将军以统宿卫七军。及五王作难，东海王越以顷兴事皆由殿省，乃奏宿卫有侯爵者皆罢之。时殿中武官并封侯，由是出者略尽，皆涕泣而去。乃以东海国官领左右卫，以国兵宿卫。晋、宋以来，以领军、护军、左右二卫、骁骑、游击将军，谓之六军（《宋舆服志》曰：“骠骑、车骑，卫将军及诸将军加大者，皆金章紫绶，武冠，佩水苍玉。诸军司马，银章青绶，朝服武冠。”）。其四安、四平、左、右、前、後、征虏等将军及四中郎将，晋代荀羡、王胡之并居此官。宋、齐以来，唯处诸王素族无为者。齐以二卫、四军、五校，骁骑、游击、积射、强弩、殿中员外、殿中武卫七将军，殿中司马左右及虎贲中郎将，冗从仆射，羽林监，武骑常侍谓之西省，而散骑为东省。梁武帝以将军之名高下舛杂，命更加定，於是有司奏置一百二十五号将军，以镇卫、骠骑、车骑为二十四班，四征、四中为二十三班，八镇为二十二班，八安为二十一班，四平、四翊为二十班，凡三十六号，为重号将军。又有五德将军（忠勇、军师、武臣、爪牙、龙骑、麾、镇兵、翊师、宣惠、果毅、智威、仁威、勇威、信威、严威、智武、仁武、勇武、信武、严武是为五德将军也），以班多者为贵。凡十品、二十四班。品取其盈数，班法气候之数。制簿悉以大号居後，以为选法，自小迁大也。前史所记，以位得从公，故将军之名次於台槐之下。至是备其班品，叙於百官之外，凡一百二十五将军。後魏将军之名多矣，谓骠骑、军骑、卫为三将军；未年有八柱国大将军，其中六人各督二大将军，凡十二大将军（元赞、元育、元廓、侯莫陈顺、宇文导、达奚武、李远、豆卢宁、字文贵、贺兰祥、杨忠、王雄等是也）。又各分统开府二人，一开府领一军兵，是为二十四军，分掌禁旅，当爪牙御侮之寄。自大统十六年以後，功臣位至柱国及大将军者众矣，咸是散秩，无复统御（後周武帝三年，改诸军军士并为侍官）。隋炀帝以左右翊卫、左右屯卫、左右御卫、左右候卫，凡十二卫，各置大将军一人、将军二人，以总府事（每卫各置长史、录事参军、司仓、兵、骑、铠等参军员。军人总名卫士），盖魏、周十二大将军之遗制。唐武德初，秦王既平王世充及窦建德，高祖以秦王功殊今古，自昔位号不足以为称，乃特置天策上将军以拜焉，位在王公上。及升储宫，遂废天策府。二年七月，高祖以天下未定，事资武力，将举关中之众以临四方，乃置十二军，分关中诸府以隶焉（以万年道为参旗军，长安道为鼓旗军，富平道为元戈军，醴泉道为丹钺军，同州道为羽林军，华州道为骑官军，宁州道为折威军，岐州道为平道军，豳州道为招摇军，麟州道为苑游军，泾州道为天纪军，宜州道为天节军）。每军将一人，副一人，取威名素重者为之（杨恭仁、刘弘基、长孙顺德等为其将），督耕战之备。自是士马强劲，无敌於天下。五年省。七年，以突厥寇掠，复置十二军，後又省之。其後定制，有左右卫、左右骁、左右武、左右威、左右领军、左右金吾、左右监门、左右千牛、凡十六卫，大将军各一人（左右卫及左右金吾总谓之四卫，其馀谓之杂卫），将军总三十人（左、右千牛卫将军各一人，馀卫各二人）。左右羽林、左右龙武、左右神武六军，大将军各一人，将军各三人，皆有卫署。其骠骑、辅国、镇军、冠军四大将军，麾、勇武、壮武、宣威、明威、定远、宁远、游骑、游击等九将军，并为五品以上武散官。先天二年正月十日诏：“往者卫士计户取充使，二十一八幕，六十出军，既惮劬劳，咸欲避匿。今改取二十五以上充，十五年即放出。频经征镇者，十年放出。自今已後，羽林、飞骑先於卫士中简择。”开元六年，始诏折冲府兵每六岁一简。自高宗、武后时，天下久不用兵，府兵之法浸坏，番役更代多不以时，卫士稍稍去匿，至是益耗散，宿卫不能给，宰相张说乃请一切募士宿卫。十一年，取京兆、蒲、同、岐、华府兵及白丁，而益以潞州长从兵，共二十万，号长从宿卫，岁一番，命左丞萧嵩与州刺史共选之。明年更号曰纩骑也。肃宗以後，有左、右神策军，各置大将军一人，统军各二人，将军各四人。後唐长兴三年，敕：“卫军神威、雄威及魏府广捷以下指挥，宜改为左右羽林，置四十指挥；每十指挥立为一军，每一军置都指挥使一人，兼分为左右厢。”应顺元年，改左右羽林四十指挥为严卫左右军，龙武、神武四十指挥为捧圣左右军。清泰元年，改捧圣马军为彰圣左右军，严卫步军为宁卫左右军。
    宋朝承前代之制，有左右金吾卫、左右卫上将军，左右骁卫、屯卫、领军卫、监门卫、千牛卫上将军，诸卫大将军，诸卫将军，并为环卫官，无定员，皆命宗室为之，亦为武臣之赠典。大将军以下，又为武臣责降散官。政和中，改武臣官制，而环卫如故，盖虽有四十八阶，别无所领故也。至於禁旅，则有殿前司都副指挥使、侍卫步军马军都副指挥总之。孝宗时，始令节度使领左、右金吾卫上将军，承宣使领左、右卫上将军，在内则兼带，在外不带。
    ○左右卫（并亲卫）
    汉京师有南、北军，掌理禁卫（南军若唐诸卫，北军若唐羽林等军。周勃驰入北军是也）。初有卫将军，魏末晋文王又置中卫将军。武帝受禅，分中卫为左、右卫将军（以羊为左，赵序为右），并置佐吏，皆掌宿卫营兵，银章青绶，武冠，绛朝服，佩水苍玉。宋、齐谓之二卫，各领营兵，每暮一人宿直。後增二卫仪从为九十人。陈因之。後魏永光初，又增置左、右卫将军各二人。北齐二人，分掌左右厢所，主朱华阁以外，各武卫将军二人贰之。隋初，左、右卫大将军各一人，将军各二人，又各统亲卫。炀帝改左、右卫为左、右翊卫（又加置亲卫，并领勋武三卫。炀帝改三卫为三侍，非翊卫府皆无三侍），其所领军士名为骁骑。唐复为左、右卫，大将军各一人（掌宫掖禁御，督摄队伍），将军各二人（贰大将军事）。
    宋有左右卫上将军、大将军、将军、中郎将、郎将，并为环卫官，无定员，皆命宗室为之，亦为武臣之赠。自大将军以下，又为武臣责降散官。
    长史（左、右卫各一人。晋武帝置左、右卫，各有长史、司马。东晋省长史。历宋、齐、梁、陈、後魏、北齐并同。隋左右卫各置长史一人。唐因之）。
    录事参军（左、右卫各一人。东晋元帝初为镇东大将军，置录事参军，自後无闻。梁皇弟、皇子府内有录事参军及录事参军各一人。後魏二大公府及第一、第二、第三品将军府，及始蕃王、二蕃王、三蕃王府，各有录事参军官。北齐因之。隋左、右卫府各有录事参军一人。唐因之）。
    仓曹参军（左、右卫各二人。东晋元帝为镇东大将军，有仓曹参军。宋武帝相府亦置。後魏与录事参军同置。北齐因之。隋左、右卫府各有仓曹参军一人。唐因之，置二人）。
    兵曹参军（左、右卫各二人。历代皆与仓曹同置）。
    骑曹参军（左、右卫各一人。魏司马景王为大将军，有骑兵掾。宋武帝为相，有骑兵参军。隋左、右卫府有骑兵参军。唐初因之，其後改为骑曹）。
    胄曹参军（左、右卫各一人。东晋元帝为镇东大将军，有铠曹参军。宋武帝为相亦有之。齐有左、右铠曹各一人。隋左、右卫府有铠曹行参军事一人。唐因之。长安初改为胄曹，神武初复为铠曹，开元初复为胄曹。凡自十六卫及东宫十率府录事及兵、仓、骑、胄等曹参军，通谓之卫佐，并为美职。汉、魏以来，诸将军有长史以下官属；及唐诸卫所置；盖亦因其旧号，考其资位，则全校微矣。其下诸卫官属并同）。
    左、右亲卫中郎将府（中郎将之名，秦、汉以来有之。隋每卫各置开府一员以统之。唐武德七年，改开府为中郎将。亲卫为一府，勋卫、翊卫各为一府。中郎将各一人，掌领校尉以下宿卫，总判府事。唐武德七年，改亲卫骠骑将军为之，其勋、翊二卫亦然。左右郎将一人。隋备身府置左、右郎将。唐因其名，武德七年，改亲卫车骑将军为之，其勋卫、翊卫亦然。掌二中郎将之职。录事参军一人，掌受府事。兵曹参军一人，掌判府事。校尉五人）。
    ○左右骁卫
    汉有骁卫将军，谓之杂号将军。武帝以李广为之，後省。後汉初，改屯卫为骁骑。魏置为中军。晋领营兵，兼统宿卫。梁以来，其任愈重。天监六年，置左、右骁骑，领朱衣直ト，并给仪从。北徐州刺史昌义之首为此职。出则羽仪清道，入则与二卫通直，临轩则升殿夹侍。改旧骁骑曰骑。陈有左、右骁骑及骑。後魏、北齐并有骁骑将军之职。後周有左、右骁骑率上士。隋开皇十八年，置备身府。炀帝即位，改左、右备身府为左、右骁卫府，所领军士名曰豹骑，其备身府又别置焉。唐因隋，置左、右骁卫府，龙朔二年，去“府”字。光宅元年，改左、右骁卫为左、右武威。神龙元年复旧。大将军各一人，所掌与左、右卫同；将军各二人以副之（领官属并隋置，唐因之，同左、右卫）。
    宋制见《总序》。
    ○左右武卫
    後汉末，曹公为丞相，有武卫营。及魏文帝，乃置武卫将军，以主禁旅。晋、宋、齐、梁、陈隋又有建武、奋武、广武等将军。至隋，采诸武之名，置左右武卫大将军一人，将军各二人，以总府事。炀帝改所领军士名熊渠。唐光宅元年，改为左右鹰扬卫。神龙元年，复为武卫。其制与隋同，所掌如左右卫（领官属并隋置，唐因之，同左、右卫）。
    宋制见《总序》。
    ○左右威卫
    隋初有领军府，炀帝改为左、右屯卫。唐因之。贞观十二年，左右屯卫始置飞骑，出游幸即衣五色袍，乘六闲马，赐猛兽衣鞯而从焉。龙朔二年，改左、右屯卫为左、右威卫，而别置左、右屯营，亦有大将军等官（寻改左右屯营为羽林）。光宅元年，改威卫为豹韬卫。神龙元年复旧。所掌如左、右卫（领官属并隋置，唐因之，同左、右卫。龙朔二年，左、右威卫旧官之员外，各置录事参军一人，府三人，史四人，并隶左、右羽林军，统本司事）。
    ○左右领军卫
    初，魏武为汉丞相，相府自置领军，非汉官也。建安十二年，改为中领军，以史涣为之，与护军韩浩皆领禁兵。文帝受汉禅，始置领军将军，以曹休为之，主五校，中垒、武卫三营。晋武帝初省，使中军将军羊祜统二卫、前、後、左、右、骁骑七军营兵，即领军之任也。祜迁罢，复置北军中候。怀帝永嘉中，改中军为中领军。元帝永昌元年，复改曰北军中候，寻复为领军。成帝时，复以为中候，而陶侃居之。寻复为领军。魏晋领、护皆金章紫绶，中领、中护银章青绶，武冠，绛朝服，佩水苍玉（晋郄鉴、庾亮、纪瞻、卞、陆晔、褚翼、王彪之、会稽王道子、沈嘉、武陵王遵、孔安国、谢鲲等并为领军）。宋置领军将军一人，掌内军；护军将军一人，掌外军。齐有领军及中领军。梁领军将军管天下兵要，谓之禁司，与左、右仆射为一流，中领军与吏部尚书为一流。陈因之。後魏有领军、护军（二职若侍臣带者加“中”），又有领军将军、护军将军，二军与领、护不并置。北齐领军府，凡禁卫官皆主之，以高归彦为领军大将军，领军加“大”自归彦始。隋有左、右领军府，各掌十二军籍帐、差科、辞讼之事。不置将军，惟有长史、司马、诸曹掾属等官。炀帝改领军为左、右屯卫（即唐左、右威卫）。唐复采旧名，列置领军卫，分为左、右。龙朔二年，改为左、右戎卫，咸亨元年复旧。光宅元年，改为左、右玉钤卫，神龙元年复旧。各置大将军一人，掌宫掖禁备，督摄队伍，与左、右诸卫同，将军各二人以副之（长史，齐、梁、陈并有之。北齐有长史、司马。隋置录事以下诸曹。唐因之，同左、右卫）。
    宋为环卫官，无定员，无职事，皆命宗室为之（详见《总叙》）。靖康元年，御史中丞陈过庭言：“请遵艺祖开宝初罢诸节度使归环卫故事。”於是节度使钱景臻等并为左、右金吾卫上将军。孝宗隆兴初，诏学士院讨论环卫官制，欲参酌祖宗时及唐太宗制。如节度使则领左、右金吾卫上将军，承宣使则领左、右卫上将军，在内则兼带，在外则不带；正任为上将军，遥郡为大将军；正使为将军，副使为中郎将；使臣以下为左、右郎将。通以十员为额。宗室不在此例。馀管军则解，或领ト门、皇城之类则仍带，虽戚里子弟，非战功不除。上谓宰相，谓欲以此储将才，重环卫如文臣储才於馆阁也。
    ○左右金吾卫
    秦有中尉，掌徼循京师。（如淳曰：“所谓游徼，徼循禁备盗贼也。”颜师古曰：“徼谓遮绕。”）汉武帝太初元年，更名执金吾，（颜师古曰：“金吾，鸟名也。按《起居注》天子出，职主先导，以御非常，故执此鸟之象，因以名官。”）缇骑二百人（缇骑无秩，比史食俸），五百二十人，舆服导从，光生满路，群僚之中，斯最壮矣（光武微时叹曰：“仕宦当为执金吾。”）。旧掌京师盗贼，考按疑事。後汉掌宫外戒，司非常水火之事（卫尉巡行宫内，金吾徼巡宫外，相为表里，以擒奸捕猾）。月三绕行宫外，及主兵器。自中兴，但专徼循，不与他政。魏武秉政，复为中尉。晋初罢。直至後周置武环率、武候率下大夫各二人。隋置左、右武候府大将军一人，将军三人，掌车驾出入，先驱後殿，昼巡夜察，执捕奸非，烽候道路水草所宜，巡狩师田则掌其营禁。炀帝大业三年，改为左、右武候卫，所领军士名飞（《汉百官表》曰：“汉有左武右，武帝太初元年，更名飞，掌弋射属少府。光武省之。隋氏采旧名）。唐初又为左、右武候府。龙朔二年，改为左、右金吾卫，置大将军一人，所掌与隋同，将军二人副其事（领官属，并隋置，唐因之）。
    宋制，见《左右领军卫门》。
    ○左右监门卫
    隋初有左、右监门府将军各一人，掌宫殿门禁及守卫事。各执郎将二人，校尉、直长各三十人（有长史、司马、录事及仓、兵二曹参军、铠曹行参军各一人。二汉有城门校尉，掌京师城门屯兵，非唐时任），炀帝改将军为郎将，各一人，正四品，置官属并同备身府。唐左、右监门府置大将军、中郎将等官。龙朔二年，改府为卫，大将军各一人，所掌与隋同，将军各二人以副之。中郎将各四人，分掌诸门，以时巡检（领官属，并隋置，唐因之）。
    宋制见总叙。
    ○左右千牛卫
    千牛，刀名。後魏有千牛备身，掌执御刀，因以名职（谢绰《宋拾遗》：有千牛刀，即人君防身刀也。齐尚书杨玉夫取千牛刀杀苍梧王是也。其义盖取《庄子》云：“庖丁解牛十九年，所割者数千牛，而刀刃若发於硎。”因以为备身刀名）。北齐千牛备身属左、右将军。隋有左右领左右府，大将军一人，将军二人，掌侍卫左右，供御兵仗。领千牛备身十二人，掌执千牛刀。备身左、右十二人，掌供御刀箭。备身十六人，掌宿卫侍从（左右置长史、司马、录事，及仓、兵二曹参军事，铠曹行参军）。炀帝改左右领左右府为左右备身府，置备身郎将等官。唐贞观中，复为左右领左右府。显庆五年，始置左、右千牛府。龙朔二年，改左右千牛府为左右奉宸卫，後改为左、右千牛卫。神龙二年，各置大将军一人，所掌与隋同，总判卫事，将军各一人以副之。中郎将各一人，通判卫事（领官属，即隋左右领左右府长史以下，唐改之）。左右千牛备身各十二人，掌执御刀宿卫侍从（皆以高荫子弟年少姿容美丽者补之，为贵胄起家之良选）。备身左右十二人（执御刀弓箭宿卫侍从），省备身各一百人（掌宿卫侍从）。
    宋制见《总叙》。
    ○左右羽林卫
    汉武太初元年，初置建章营骑，後更名羽林骑（象天文羽林星，主车骑也）。宣帝令中郎将、骑都尉监羽林，谓之羽林中郎将，领郎百人，谓之羽林郎。选陇西、汉阳、安定、北地、西河、上郡良家子便弓马者以为之。一名岩郎（《後汉志》曰：“言从游猎，还宿殿阶岩下室中，故号岩郎。”）。又置羽林左、右监（《後汉志》曰：“羽林左监一人，主羽林左骑；羽林右监一人，主羽林右骑，皆六百石。”），取从军死事之子孙，养之羽林，官教以五兵，号曰羽林孤儿。光武中兴，以所征伐士劳苦者为之。其後复简五营高手，别为左、右监。羽林父死子继，与虎贲同，所居之处谓之寺（延熹六年，减虎贲、羽林住寺不任事者半俸）。二汉并属光禄勋（後汉窦固、邓彪并为羽林）。魏羽林左、右监与汉同（夏侯元为右，互范为左）。晋罢羽林中郎将，又省一监，置一监而已。哀帝省。宋武帝永初初，复置江右领营兵，江左无复营兵。羽林监及虎贲中郎将并铜印墨绶，武冠，绛朝服；其在陛列，则尾冠（鸟每斗死不止），绛纱单衣。江左不服著冠。齐因之。後魏有羽林监。北齐置监十五人。後周有左右羽林率，属大司马。隋炀帝改左、右领军为左、右屯卫，所领兵为羽林。唐贞观十二年，於元武门置左、右屯营，以诸卫将军领之，其兵名曰飞骑。又於飞骑中简材力骁捷善战者，号为百骑，扈从游幸则衣五色袍，乘六闲马，赐猛兽衣鞯。龙朔二年，改左、右屯营为左、右羽林军。武太后临朝，永昌元年改百骑为千骑，天授中改军为卫。中宗景龙元年，改千骑为万骑。大将军一人（大足元年，左、右羽林卫各增置将军一人），所掌与左右卫同，将军各三人以副之（领官属并唐置）。
    ○左右龙武军（左右神武军附）
    唐初有禁兵，号为百骑，属羽林。永昌元年，改羽林百骑为千骑。景龙元年，改千骑为万骑，仍分为左、右营。开元二十六年，析羽林军置左、右龙武军，以左、右万骑营隶焉。官属并唐置。至德中，分置左、右神武军，各置官属，如羽林之制。
    ○左右神策军
    唐上元中，以北衙军使卫伯玉为神策军节度使镇陕州，中使鱼朝恩为观军容使监其军。初，哥舒翰破吐蕃临洮西之磨环川，即其地置神策军，以成如ギ为军使。及安禄山反，如ギ以伯玉将兵千人赴难，伯玉与朝恩皆屯於陕。时边土陷蹙，神策故地沦没，即诏伯玉所部兵号“神策军”，以伯玉为节度使，与陕州节度使郭英义皆镇陕。其後伯玉罢，以英义兼神策军节度。英义入为仆射，军遂统於观军容使。广德元年，代宗避吐蕃幸陕，朝恩举在陕兵与神策军迎扈，悉号神策军，天子幸其营。京师平，朝恩遂以军归禁中，自将之，然尚未与北军齿也（南衙诸卫兵，北衙禁军）。永泰元年，吐蕃复入寇，朝恩又以神策军屯苑中。自是浸盛，分为左、右厢，势居北军右，遂为天子禁军，非他司比。朝恩领之，又请以京兆之好、凤翔之麟游、普润皆隶神策军。明年，又以兴平、武功、天兴隶之。及朝恩罪诛，以刘希暹代为神策军使。希暹复得罪，以朝恩旧校王驾鹤代将。德宗即位，以白志贞代之。及李希烈反，河北盗起，数出禁军征伐，神策之士多斗死者，下诏募兵，而志贞阴以市人补之，名隶籍而身居市肆。及泾卒溃变，皆戢伏不出，帝遂出奔。及志贞流贬，神策都虞候李晟与其军之他将皆自飞狐道西赴难，遂为神策行营节度，屯渭北，军遂振。贞元二年，改神策左、右厢为左、右神策军，特置句当左、右神策军，以宠宦者，而益置大将军以下。又令左、右神策军皆加将军二员，以待诸道大将有功者。其後，京畿之西多以神策军镇之。以窦文场、霍仙鸣为左、右神策护军中尉。又诏左、右神策置统军，以崇亲卫。时边兵衣饣襄多不赡，而神策军廪赐赢三倍，繇是诸将多请遥隶神策军，往往称神策行营，皆内统於中人矣。顺宗即位，王叔文用事，欲取神策兵柄，以夺宦者权而不克。元和时，废左右神武、左右神威军，以吴兵骑分隶左、右神策军。及僖宗幸蜀，田令孜募神策新军为五十四都，离为十军。令孜自为左、右神策十军兼十二卫观军容使（肃宗以後，营卫惟羽林、龙武、神武、神策、神威最盛，皆隶北军，亦名左右十军），以左、右神策大将军为左、右神策诸都指挥使，诸都又领以都将，亦曰“都头”。景福二年，昭宗以藩臣跋扈，天子孤弱，议以宗室典禁兵。及伐李茂贞，乃用嗣覃王允为京西招讨使，神策诸军五十四军悉隶之，屯兴平。已而兵自溃，茂贞逼京师，又与王行瑜、韩建连兵犯阙，天子为之斩中尉，杀宰相，乃去。後又诏诸王阅亲军，收拾神策亡散，得数万，置殿後四军，嗣覃王允与嗣延王戒丕将之。茂贞再犯京师，覃王战败，昭宗幸华州。明年，韩建畏诸王有兵请，皆归十六宅，於是四军二万馀人皆罢。又请诛都头李筠，遂杀十一王。及还长安，左、右神策军稍复置之，以六十人为定。是岁，左、右神策中尉刘季述等废帝，幽之。季述等诛，而昭宗召朱全忠兵入诛宦官。宦官觉，劫天子幸凤翔。全忠围之岁馀，天子乃诛中尉韩全诲等，以解梁兵，乃还长安。於是悉诛宦官，而神策左、右军繇此废矣。诸司悉归尚书省郎官，两军兵皆隶六军，而以崔允判六军十二卫事。六军者，左右龙武、神武、羽林，其名存而已。自是军司以宰相领。
    按：《通典》叙唐十六卫建置官将之事详矣，而左、右神策军独阙焉，盖杜公所言多至德、天宝以前事，而神策虽萌芽於肃、代之时，实磐固於德宗幸奉天之後。其初也，则劫制天子，专擅策立；而其末也，则外召贼臣，覆亡宗社。盖唐自中叶以後，强藩擅兵，禁卫寡弱，而其仅存者复为神策所并，视同中人之私属。至昭宗之时，外不足以定寇，而内徒以胁君，逮中人诛，神策废，而唐遂亡矣。《新史 职官志》亦以神策大将军叙於诸卫之後，但不言其兴废之本末，故摭史传所言以补之。
    ○殿前司
    都指挥使、副都指挥使、都虞候、副都虞候，掌殿前诸班直及步骑诸指挥之名籍及训练之政。
    宋初有都点检、副都点检之名，在都指挥使之上，後不复置。入则侍卫殿陛，出则扈从乘舆，大礼则提点编排，整肃禁卫卤簿仪仗，掌宿卫之事。都指挥使以节度为之，而副都指挥使、都虞候以刺史以上充，资序浅则主管本司公事，马步军亦如之。备则通治，阙则互摄。凡军事皆行以法，而治其狱讼，若情不中法，则禀奏听旨。骑军有殿前指挥使、内殿直、散员、散指挥、散都头、散祗候、金钅仓班、东西班、散直、钧容直及捧日以下诸军指挥。步军有御龙直、骨朵子直、弓箭弩直及天武以下诸军指挥。诸班有都虞候、都虞候指挥使、诸知、副都知、押班。御龙诸直有四直都虞候，本直各有都虞候、指挥使、副指挥使、都头、副都头、十将、将虞候。骑军、步军有捧日、天武左右四厢都指挥使，捧日、天武左右厢各有都指挥使。每军有都指挥使、都虞候，每指挥有指挥使、副指挥使，每都有军使、副兵马使、十将、将虞侯、承局、押官，各以其职隶於殿前司。政和四年，诏：“殿前都指挥使在节度使之上，副都指挥使在正任承宣使之上，殿前都虞候在正任防御使之上。”中兴後，都指挥使、副都指挥使虚不除，则以主管殿前司一员任其事。其属有辨公事、主管禁卫二员，准备差遣、准备差使、点检医药饭食各一员，书写机宜文字一员。本司掌诸班直禁旅扈卫之事，捧日、天武四厢隶焉。训齐其众，振饬其艺，通轮内宿，并宿卫亲兵并听节制。其下有统制、统领、将佐等分任其事。凡诸军班功赏、转补、行门拍试、换官，阅日排连以诏於上；诸殿侍差使年满出职，抵应参班，核其名籍；以时教阅，则谨鞍马、军器、衣甲之出入；军兵有狱讼，则以法鞫治。初，渡江草创，三衙之制未备，稍稍招集，填置三帅，资浅者，各有主管某司公事之称。又别置御营司，擢王渊为都统制。其後外州驻，又有御前诸军都统制之名。又并入神武军，以旧统制、统领改充殿前统制、统领官。
    石林叶氏曰：“殿前司与侍卫司马军、步军为三衙，其实两司。而侍卫司都指挥使外，又置马、步军都指挥使耳。殿前司亦参马、步军，而总於都指挥使，故殿前司都指挥使、副都虞候，侍卫亲军都指挥使、副都虞候与马军步军都指挥使、副使虞候，两司三卫合十二员，分天下兵而领之。此祖宗制兵之大要也。始唐制有十二卫兵，後又有六军。十二卫兵为南衙，汉之南军也；六军为北衙，汉之北军也。末年常以大臣一人总之，如崔允判六军十二卫是也。都指挥使本方镇军校之名，自梁起宣武军，乃以其镇兵因仍旧号，置在京马步军都指挥使而自将之。盖於唐六军诸卫之外，别为私兵。至後唐明宗，遂改为侍卫亲军，以康义诚为马步军都指挥使，秦王从荣以河南尹为大元帅典六军，此侍卫司所从始也。及从荣以六军反入宫，义诚顾望不出兵，而侍卫马军都指挥使朱弘实击之，其後遂不废。殿前军起於周世宗，是时太祖为殿前司都虞候。初诏天下选募壮士送京师，命太祖择其武艺精高者为殿前诸班，而置都检点，位都指挥使上。太祖实由此受禅，见於《国史》。殴阳文忠公为《五代史》，号精详，乃云不知所始，盖考之未详也。自有两司，六军诸卫渐废，今但有其名。则两司不独为亲军而已，天下之兵柄皆在焉。其权虽重，而军政号令则在枢密院，与汉、周之史弘肇之徒为之者异矣。此祖宗之微意，非前世所可及也。”（熙宁九年，殿前都指挥郝质言，往军器监与判监刘奉世会议军器，上批：“殿前、马、步三帅，朝廷待遇，礼继二府，事体至重，寺、监小官岂可呼召？自今止令移文定议。”）
    沈氏《笔谈》曰：“三衙内中见宰执，皆横杖於文德殿後，立廊阶下唱喏，宰相出，立阶揖之。外遇从官於通衢皆避焉，此礼久废。惟内中横杖之礼，至今不废。”
    殴阳氏《归田录》曰：“宝元、康定之间，予自贬所还京，见王君贶初作舍人，余时在坐，见都知、押班殿前马步军联骑立门外，呈榜称“不敢求见”，舍人遣人谢之而去。庆历三年，余作舍人，三衙军相逢而敛马驻立，前呵者传声“太尉立马”，急遣人谢之，比舍人马过，然後敢行。後余官於外十年而还，遂入翰林。与学士相逢，分道而过，更无敛避之礼，盖两制渐轻，三衙渐重。”
    洪迈《论三衙军制子》：“臣仰惟陛下天资神武，留意治军，将士感恩用命，非复前比。然臣区区管见，独以为犹有可议者，军制不立，名位不正是也。请以祖宗之制大略论之，三衙军职之大者凡八等：除都指挥使或不常置外，曰殿前副都指挥使、马军副都指挥使、步军副都指挥使，曰殿前都虞候、马军都虞候、步军都虞候，曰捧日、天武四厢都指挥使，龙、神卫四厢都指挥使。秩秩有序，若登梯然，不可一级辄废。一成有阙，即以功次递迁。降此而下，则分营、分厢，各置都、副指挥使，如捧日左厢第一军都指挥使、天武右厢第二军都指挥使之类。边境有事，命将讨捕，则旋立总管、钤辖、都监之名，使各将其所部以出，事己则复初。二百年之，累圣相承，皆用此术，以制军诘禁。自南渡以後，触事草创，於是三帅之资浅者始有主管某司公事之称，而都虞候以下不复设置。乃以天子宿卫虎士而与在外诸军同其名号，以统制、统领为之长，又使遥带外路总管、钤辖之名。考之旧制则非法，稽之事体则非是。以陛下圣明，能知人善任，使所谓爪牙之士，岂无数十人以待用者？若法祖宗之制，正三衙之名，改诸军为诸厢，改统制以下为都虞候、指挥使，使宿卫之职预有差等，士卒之心明有所系，异时拜将，必无一军皆惊之举。於以销压未萌，循名责实，则环卫将军虽不置可也。如蒙圣慈或以为然，乞下枢密讨论故实，图议其当，恐或可以少赞陛下布昭圣武之意。兹事体大，愿陛下深念之。”
    ○侍卫马军司
    马军都指挥使一人，以节度使充。副都指挥使、都虞候皆无定员，副都指挥使以观察使以上充，都虞候以防御使以上充。掌骑兵之名籍及训练之政令。所领马军，自龙卫而下有左右四厢都指挥使，龙卫左右厢各有都指挥使。每军有都指挥使、都虞候，每指挥有指挥使、副指挥使，每都有军使、副兵马使、十将、将虞候、承局、押官，各以其职隶於马军司。中兴後，常出戍建康。所设官属如殿前司。
    ○侍卫步军司
    掌步军之政令，凡出入扈卫、守宿以奉上，开收阅习、转补以励下。所设官置属及所领步军，自神卫而下左右四厢如马军司。
    ○知ト门事
    即古者摈相之职也。《周礼》大行人掌九仪及宾客之位。汉有通事舍人。
    宋朝横班有内客省使、客省使（崇政殿受朝，则升东阶侍立。掌四方进奉及四夷朝贡、牧伯朝觐酒馔饔饩，宰相、近臣、禁卫将校节仪，诸州进奉赐物回诏之事）、引进使、四方馆使（唐四方馆以通事舍人判，隶中书省。石晋始有，为卿监专掌判馆者。皇朝初以检校官判馆。淳熙四年，改置使名。掌文武官正衙见谢辞、国忌赐香，诸道月旦正至章表，郊祀朝会，蕃官、贡举人、进奉使、京官、致仕官、道释、父老陪位之事）、东上ト门使、西上ト门使（凡取禀旨命、供奉乘舆、朝会游宴及赞导三公、群臣、蕃国朝见、辞谢，纠弹失仪之事，使、副专之。舍人以下名通班赞名而已）。其供职於内者，多用国戚世族，号为华要，礼均侍从。政和官制，横班使、副之名既改为大夫，而其职任则命内外官知焉。其後所除，总名知ト门事，仍兼客省、四方馆之职焉。靖康元年，诏ト门并立员额（监察御史胡舜陟奏：“ト门之职，祖宗所重，宣赞不过三、五人。熙宁，通事舍人十三员，祗候、看班祗候六人，当时议者犹以为多。今舍人一百八员，祗候七十六员，看班四员，内免职者二百三员，由宦侍恩亻幸以求财。朱π父子交卖尤多，富商豪子往往得之。真宗时，诸王夫人因圣节乞补ト门，帝曰：‘此职非可以恩泽授。’不许。神宗即位之初，用宫邸直省官郭昭选为ト门祗候，司马光言：‘此祖宗以畜养贤才，在文臣为馆职。’其重如此。今岂可卖以求财，乞赐裁省。”故有是诏）。绍兴元年，上以宋{饯}孙藩邸旧人，稍习仪注，命转行横行一官，主管ト门。绍兴五年，诏右武大夫以上并称知ト门事，兼客省、四方馆事，官未至者即称同知ト门事、同兼客省四方馆事，以除授为序，称同知者在知ト门之下。
    ○同知ト门事
    宋朝东、西上ト门副使虽无定员，然选任不及疏远，而所置常少於正使之数。政和官制，以左武、右武郎易二ト副使，而ト门事乃命横行知焉。则同知之职乃昔时所谓副使也。
    ○ト门宣赞舍人（ト门祗候）
    故事，ト门无通事舍人，而通事舍人沿唐制，自隶中书省，如抽赴ト门，并称ト门祗候。其後直授ト门通事舍人，非旧制也。天禧中，去“ト门”二字，政和六年，改为宣赞舍人。又旧以ト门通事舍人、ト门祗候二等，谓之ト职，盖武臣之清选也（ト门通事舍人、ト门祗候二等，比馆职清流，为进取之基，非熟於朝仪不在此选。又有看班祗候，以命世家新进及擢ト门点检使臣为之。而点检官乃知班使之长者，二年无过，遂改看班。政和，改通事作宣赞，且不复选人才，而滥除不知其数，人不以为贵也）。旧止三、五员（天禧初，上与辅臣语及减吏员，向敏中曰：“太祖、太宗朝，ト门祗候不过三、五员，宣导赞谒而己。今逾数百，而除授未已。”上曰：“此盖相承为例，当渐省之。”），熙宁四年，ト门请择武臣子弟六人，前後殿日祗应，以ト中看班祗候为名，候五年熟识仪数，乃除ト门祗候。绍兴中，许令供职注授内外合入差遣，阙到，然後免供职。其後供职舍人员数稍冗，裁定以四十员为额。乾道六年，上欲清ト门之选，除宣赞舍人、ト门祗候仍旧通掌赞引之职外，置ト门舍人十员，以待武举之入官者。掌诸殿觉察失仪兼侍立，驾出行幸亦如之；六参、常朝，後殿引亲王起居。仿儒人馆阁之制，召试中书省，然後命之。又许转对如职事官，供职满二年与边郡。淳熙，置看班祗候，令忠训郎以下充，秉义郎以上始除ト门祗候。又增重荐举ト门祗候之制，必廉有方略，善弓马，两任亲民无遗阙，及曾历边任者充。绍熙以来，立定员额。庆元初，申严ト门长官选择其属之令，非右科前名之士不与召试。ト门为右列清选之职，盖先後维持之力云。
    ○办皇城司
    周虎贲氏“舍则守王闲，王在国则守王宫”。汉北军即今之皇城司也。汉置羽林郎材官，取三辅良家之子，自给鞍马。唐谓之北衙，左、右羽林军大将军各一人，正三品；将军各三人，从三品。掌统北衙禁兵，督摄左右厢飞骑仪仗，大朝会则周卫阶陛，巡幸则夹驰道为内仗，凡飞骑南上者配其职。有敕上南衙者，大将军承墨敕，白移於金吾，引驾仗官与监门奏覆降墨，然後乃得入。
    宋朝因之，旧号武德司，太平兴国诏改今名。政和官制，改皇城使为武功大夫，而其职任则选内外通领焉（皇城司以入内两都知主内判，内定事入内都知无不与；知者惟宿直，诸班禁卫略无统摄。而皇城司亲从官数千人，乃命武臣二员同两都知主之，而殿前复不预，此祖宗处军政深意也）。绍兴中，诏行宫禁卫所改为行在皇城司。三年，诏皇城司系专掌禁庭出入，依祖宗法，不隶台察。
    ○御前忠佐军头引见司
    宋初但曰军头、引见司。端拱元年，改军头司为御前忠佐军头司，引见司为御前忠佐引见司。军头司掌崇班供奉及诸州驻泊捕捉之事。引见司掌军头名籍、诸军搜阅引见之事。中兴以来，提点官、办官并以ト门官充。绍熙三十二年，诏知ト门官兼，则称提点；宣赞舍人、ト门祗候兼，则称办。乾道三年，诏提点办共以四员为额。
    ○带御器械
    宋初，尝选三班以上武亲信者佩、御剑，或以内臣为之。初，是职止名“御带”。咸平元年，改为御带器械。景二年，诏自今无得过六人。庆历元年，诏遇阙员，以历边任有功者补之（旧制，外任带御器械过阙朝见，不宿卫。熙宁六年，向宝移真定府路总管，过京师，特命宿直）。中兴初，诸将在外者多带职，盖假禁近之名，为军旅之重（绍兴七年，枢密院言：“带御器械官合带插。”上曰：“祖宗置此官，所以卫不虞也，今乃佩数只箭，不知何用。方承平时，至饰以珠珍，车驾每出，为观美而已。他日恢复，此等事当尽去。”）。二十九年，诏中外举荐武臣，无阙可处，增置带御器械四员，然近侍亦或得之。乾道以来，诏带御器械立班在枢密院检详文字之上。淳熙，凡正除军中差遣或外任者，不许衔内带行；又许供职一年，方与解带恩例，於是属之职益加重矣。
    按：唐承前代置十六卫，皆所以命武臣掌禁旅也。宋兴以来，环卫官特以处宗亲，无限员，无职事，而禁旅则仍五代之制，属之三衙，有都副指挥、虞候为之长，其次则有ト门、御带，其所职亦皆唐十六卫之任。然三衙则专掌兵，以大将主之，而御带、ト门则或以处戚畹内臣，不专为将帅之任，而其职掌皆在京师，故俱次序其事於十六卫将军之後。
    ●卷五十九 职官考十三
    ○大将军并官属
    大将军，战国时官也。楚怀王与秦战，秦败楚，虏其大将军屈丐是矣。汉高帝以韩信为大将军（初拜信，萧何曰：“王素慢无礼，今拜大将如儿戏耳。”乃择良日，斋戒设坛，以礼拜之。又窦婴为大将军，每朝大议，列侯莫敢亢礼）。武帝又置。初，武帝以卫青数征伐有功，以为大将军，欲尊宠之，故置大司马官号以冠之（卫青字仲卿，为车骑，击匈奴，大立功，引兵至塞。天子使使者持大将军印，因军中拜青为大将军，位在公上。卿以下皆拜，惟汲黯独揖。後又加青大司马位冠於大将军上，共为一官）。後霍光、王凤等皆然。成帝绥和二年，赐大司马印绶，罢将军官。後汉光武时，吴汉以大将军为大司马（後汉大将军自为一官，其大司马不加於其上）。和帝时，以窦宪为之。旧大将军位在三公下，置官属依太尉。宪威权振朝廷，公卿希旨，奏宪位次太傅下，三公上；长史、司马秩中二千石，从事中郎二人，六百石，自下各有增（宪初为此官，威振天下，尚书以下欲拜之，伏称万岁。尚书令韩棱曰：“礼无人臣称万岁之制。”乃止。後梁冀为之，官属倍於三公府）。自安帝政理衰缺，始以嫡舅耿宝为大将军，常在京都。顺帝即位，又以皇后父、兄、弟相继为大将军，如三公（《梁冀别传》云：“元嘉二年，又加冀礼仪。大将军朝，到端门，谒者将别；增掾属、舍人、令史、官骑、鼓吹各十人。”《风俗通》曰：“桓帝初，京师谣曰：‘游平卖印自有评，不避豪强及大姓。’按：窦武字游平，为大将军，印绶所加，咸得其人。”）。汉末犹在三公上（魏武为大将军，袁绍为太尉，绍耻班在下，魏武乃固以大将军让绍）。魏黄初中，又有上大将军，以曹真为之（吴亦以陆逊为上大将军，诸葛恪为大将军）。明帝青龙三年，晋宣帝自大将军为太尉，然则大将军在三司下矣。其後，又在三司上。自汉东京，大将军不常置，为之者皆擅朝权。至晋景帝为大将军，亦受非常之任，後以叔父孚为太尉，奏改大将军在太尉後，位次三司下。後复旧，在三司上。太康元年，琅琊王迁大将军，复制在三司下。薨，复如旧。冠绶佩服与大司马同。宋唯彭城王义康为之，章绶冠佩亦与晋同。齐以为赠。梁有之。陈以为赠。後魏、北齐为二大，与大司马同。後周建德四年，增置上大将军。隋并以为武散官，不理事。上大将军从二品，大将军正三品。唐贞观二年九月敕：“六军先己各置统军一人。今十六卫宜各置上将军一人，秩从二品。其左右卫及左金吾卫上将军俸料、随军人马等，并同六军统军。其诸卫上将军，次於统军支给。自今已後，内外文武阙官，於文武班中材望相当者参叙，仍符以後各依故事，於本卫量置卫兵。仍举故事，置武班朝参，其廊下食亦宜加给，稍令优重。”汉不见官属。後汉大将军、骠骑将军、车骑将军、卫将军，有长史一人、司马一人（窦宪为大将军，置长史、司马员吏官属，位次太傅属官），从事中郎二人，掾属二十九人，令史及御属三十一人；又赐官骑四十人及鼓吹（应劭曰：“鼓吹二十人，非常员。”）。其领军皆有部曲。大将军营五部，部校尉一人，军司马一人。部下有曲，曲有军候一人。曲下有屯，屯长一人。其不置校尉部，但有军司马一人。其别营领属为别部司马。其兵多少，各随时宜。门有门候。魏以司马景王为大将军，置掾十人，则无属官。其骠骑、车骑府有长史、司马。晋骠骑、卫将军，伏波、抚军、都护、镇军、中领、四征、四镇、龙骧、典军、上军、辅国等大将军开府者，皆为位从公，品秩俸赐亦与诸公同；加兵者，增置司马一人，从事中郎二人，主簿记室督各一人，官属并与公同。宋大将军、骠骑、车骑、卫将军诸府，皆有长史一人，又各置司马一人。齐有大将军为赠官，无僚属；诸骠骑、车骑、卫、镇军、中军、抚军、四征、四镇等将军，凡加“大”字位从公，长史、司马诸官属，亦同公。梁因之，诸将军优者亦然。陈为赠官，无僚属。後魏大将军僚属如三公。北齐亦然。後周大将军有长史、司马、中郎掾属、诸曹参军、典签等员。隋以後无。
    ○都督
    魏文帝黄初三年，以大将军曹真都督中外诸军，假黄钺，总统内外诸军。明帝太和四年，司马懿征蜀，加号大都督。高贵乡公正元二年，司马昭都督中外诸军，寻加大都督。晋武帝伐吴，以贾充为使持节、假黄钺、大都督，总统六师。江左以来，都督中外尤重，唯王导等权重者乃居之。宋氏人臣无居者，惟江夏王义恭得假黄钺，则专戮郎将，非人臣常器也。後魏亦有都督中外诸军事。後周以来，改都督为总管、校尉。唐分诸道，各置都督府，而都督之名微矣。
    宋绍兴初，吕颐浩以左仆射都督江、淮、荆、浙诸军事，置司镇江。既而又命孟庾以参知政事权同都督。四年，赵鼎自知枢密院为川陕宣抚处置使，以与吴共事为嫌，乃改都督川陕、荆襄诸军事。五年，鼎与张浚并相，遂带兼都督诸路军马入衔（浚之初为都督也，以行府为名，凡事干朝廷，则关三省、枢密院。孟庾时为政府，不平曰：“三省、枢密院乃奉行行府文书邪？”）。七年，将罢浚，先废都督府。三十二年，叶义问始以知枢密院事为督视军马，盖朝议以义问非相臣，故其名下都督一等。盖不考孟庾、赵鼎故事而失之也。隆兴初，张浚再以枢密使都督江、淮军马，乃命汪彻以参知政事督视湖北、京西军马。浚去位，都督复废。其秋，诏汤思退以左仆射为之。思退逗遛不进，乃命王之望以参知政事为同都督。之望亦丐免，於是遂命杨存中代为都督。非宰相而为都督，自存中始。
    ○元帅
    唐制有天下兵马元帅、副元帅，掌征伐，兵罢则省。高祖入关，太宗为秦王，加西讨元帅。其後中宗为周王，为洮河道元帅；睿宗为相王，为并州道行军元帅。天宝十五载，安禄山反，以哥舒翰为诸道兵马元帅。上皇幸蜀，以太子亨充天下兵马元帅。肃宗即位，以广平王ㄈ为天下兵马元帅，诸将皆属焉。乾元二年，以赵王系为天下兵马元帅，李光弼为副元帅。代宗即位，以雍王适为天下兵马元帅。广德元年，吐蕃入寇，复以雍王为关内元帅，郭子仪为副元帅。大历八年，罢天下兵马元帅。建中四年，以李希烈反，置诸道行营兵马都元帅，以李晟为、坊、京畿、渭北、商、华副元帅。昭宗天复三年，上议α崇朱全忠，乃以皇子辉王祚为诸道兵马元帅，加全忠太尉，充副元帅。後唐长兴四年，以秦王从荥为天下兵马元帅（中书门下奏：“历朝以来，无天下兵马大元帅公事仪注。臣等谨沿近事，伏见招讨使、总管兼授副使己下橐庭礼。今望令诸道节度使己下，凡带兵权者，见元帅，阶下具军礼参见，皆申公状；其使相者，初相见，亦以军礼，一度己後，客礼相见。”）。
    宋靖康元年冬，金虏围京师，康王奉使至磁、相，为士民所遏，不得进，乃拜王为天下兵马大元帅，陈遘元帅，宗泽、汪伯彦副元帅，速领兵入卫。
    ○宣抚使
    唐元和十四年，淄、青、兖、郓等十二州平，诏户部侍郎杨於陵以本官充淄、青等州宣抚使。
    宋不常置，祖宗时，有军旅大事则命执政大臣为之，累朝但除向敏中（延路）、范仲淹（陕西四路）、富弼（河北）、文彦博（河北）、韩绛（陕西、河东）五人（今考向、范二公但为经略安抚使，富、文、韩三公始为宣抚使）。仁宗征侬智高，以狄青为宣抚使，武臣为宣抚自此始。神宗命郭逵讨交趾，逵前执政，然但以招讨使为名，惜之也。靖康初，李纲以尚书右丞出为两河宣抚，继而又以种师道代之。建炎三年，张浚以知枢密院为川陕宣抚处置使（宰执为宣抚，行移六曹等监，帅司用子，而六曹於宣司用申状。从官任使、副，合申六部，六部行移用公牒。故事，大臣为宣抚使，於三省、枢密院皆用申状，若建都督府则只用关。隆兴初，张魏公以少傅为江淮宣抚使，顷之拜枢密使，都督江淮军马。及符离师溃，公上表待罪，乃降特进，复为宣抚使。既而言者谓：“降官示罚，自古所有，虽出浚自请，然人情观望，号令不行。”乃复以为都督）。其後，孟庾、赵鼎、虞允文、王炎辈皆自二府出为之。若前宰相为宣抚者，则自渡江以後止除李纲、吕颐浩、朱胜非三人。绍兴元年，刘光世以使相宣抚淮南，武臣非执政而为宣抚自此始。二年，李光以端明殿学士为寿春等州宣抚使，文臣非执政而为宣抚自此始。然自绍兴至嘉泰，武臣止刘光世、韩世忠、张浚、吴、岳飞、吴六人，从官止李光、王似二人，盖重之也。绍兴末，诏以杨存中为江、淮宣抚使，刘珙不书黄，遂寝其命。又诏虞允文以兵部尚书为湖北、京西宣抚副使，会存中命格，於是复改川、陕宣谕使，而存中措置两淮焉。
    按：两汉以来，大将军之官内秉国政，外则仗钺专征，其权任出宰相之右。隋、唐以後，则无其官。然唐有都、副元帅，宋有都督、宣抚，皆以为将相重臣总师征讨者之官。盖都督、元帅、宣抚即两汉大将军之任也，故各叙其事於大将军之後。又都督之名始於魏晋之，谓之假黄钺、都督中外军事，其权任甚重。至唐则每道有都督府，特以为州牧之职而已。宋中兴後，所命都督始复魏晋之旧。故唐之都督别自为门，在州牧、刺史之後，而此所叙者不及之云。
    ○车骑将军
    汉文帝元年，始用薄昭为车骑将军（灌婴、周亚夫、金日并为之）。後汉章帝即位，西羌反，以舅马防行车骑将军征之。银印青绶，在卿上，绝席。还复罢。和帝即位，以舅窦宪为车骑将军征匈奴，始赐金紫，次司空。安帝即位，西羌寇乱，以舅邓骘为车骑将军征之，数年复罢（又皇甫嵩等并为之。其官属附见《大将军》後）。灵帝数以车骑拜嬖臣及赠亡人（应劭曰：“美号加於顽凶，印绶於腐尸，亏国家之旧，伤武之重。昔年有睹被之祥，知其为戎。今假号集，不亦宜乎？”）。魏车骑为都督，仪与四征同；若不为都督，虽持节属四征者，与前、後、左、右、杂号将军同；其或散还，从文官之例，则位次三司。晋宋车骑、卫，不复为四征所督（晋羊祜为车骑将军，开府如三司之仪）。後魏制与骠骑同（位次升降并同）。隋车骑属骠骑府。唐省之。
    ○卫将军
    汉文帝始用宋昌为卫将军，位亚三司。其官属附见《大将军》後。凡骠骑、车骑、卫三将军，皆金印紫绶，武冠绛朝服，佩水苍玉。晋以陆晔为卫将军，兼仪同三司，加千兵百骑。东晋己後，尤为要重。後魏初，加“大”则次仪同三司。孝文太和中制，加“大”则位在太子太师上。历代多有。唐无之。
    ○前後左右将军
    前、後、左、右将军皆周末官，秦因之，位上卿，金印紫绶。汉不常置，或有前、後，或有左、右，皆掌兵及四夷（李广为前将军，赵充国为後将军，辛庆忌、王商为左将军，冯奉世为右将军）。光武建武七年省，魏以来复置。晋武初，又置前军、左军、右军；太始八年，又置後军，是为四军。齐亦号左、右、前、後四军。陈并有之。北齐左、右将军领千牛备身。唐无。
    ○四征将军
    四征将军，皆汉魏以来置，加“大”者始曰方面。征东将军（汉献帝初平三年，以马腾为之，或云以张辽为之），征西将军（汉光武建武中，以冯异为大将军），征南将军（汉光武建武二年置，以冯异为之，亦以岑彭为太将军），征北将军（魏明帝太和中置，刘靖为之，许允亦为之），各一人。魏黄初中，位次三公。後魏加“大”则次卫将军。唐无。
    ○四镇将军
    镇东将军（後汉末，魏武帝为之），镇南将军（後汉末，刘表为之。魏张鲁、晋当阳侯杜元凯并为之），镇西将军（後汉刘表为之。魏锺会、邓艾并为之），镇北将军（魏明帝太和中置，刘靖、许允并为之），各一人。宋时，四镇与中军为杂号。後魏加“大”，次尚书令。唐无。
    ○四安将军
    安东将军（後汉陶谦、曹休并为之），安南将军（光武元年，以岑彭为之。晋范阳王亦为之），安西将军（後汉末段煨、魏锺会、晋郗鉴并为之），安北将军（晋以郗鉴为之），各一人。後魏亦有。唐无。
    ○四平将军
    平东将军（晋当阳侯杜元凯、王等为之），平南将军（晋卢钦、羊祜、胡奋等为之），平西将军（晋以嵇绍为之），平北将军（汉献以张燕、晋以阮坦并为之），各一人，并汉、魏置。後魏亦有。唐无。
    ○杂号将军
    上（汉以吕禄为上将军），骑（汉武帝以公孙敖及公孙贺并为骑将军），楼船（汉元封三年，以荀彘为之），横海（汉元鼎六年，以韩说为之，击东越有功），材官（汉李息为之，掌理宫室），贰师（汉李广利为之，征贰师城，取善马，故以为号），轻车（汉武帝以公孙贺为之），伏波（汉武帝征南越，始置此号，以路博德为之。後汉马援亦为之。伏波者，船涉江海，欲使波浪之伏息），中军（汉武帝以公孙敖为之），强弩（汉武帝以李沮为之），戈船（《环氏要略》云：“建戈於船上，浮渡沮水，以讨北狄。”），奋威（汉武帝以任千秋为之），度辽（汉武帝初以范明友为度辽将军。後汉明帝永平八年，又置，屯五原。银印青绶。种字伯景，为度辽将军，诚心怀抚，信赏分明，乃去烽燧斥堠，边方晏然；及卒，匈奴举国伤惜。单于每入朝贺，每见填辄哭泣祭祀。又李膺为度辽将军，声振远域），积射（汉有之。晋武帝大始四年省。太康十五年，立射营、弩营，置积射、强弩将军主之），建威（汉元帝以韩安国、王晏并为之。光武以耿为之），九武（王莽拜将军九人，皆以武为号，号曰九武将军），征虏（後汉建武中，始以祭遵为，後张飞亦为之），武牙（後汉光武以盖延为之），横野（汉光武以王常为横野大将军，位与诸将绝席），捕虏（後汉永平中，马武为之），鹰扬（後汉建安中，魏武以曹洪为之），讨逆（後汉末，以孙策为之），破虏（後汉末，以孙坚为之），讨虏（後汉末，以孙权为之），安汉（蜀糜竺为之，班在军师、将军之右），武威（魏武帝以于禁为之），抚军（魏武帝置，以司马宣王为之），凌江（魏置，以罗献为之），宁朔（魏以王浑为之），横江（吴鲁肃为之。又曰：“鲁横江昔仗万人，屯据陆口界。”），龙骧（晋武帝始以王为之），殿中（宋初置之），黑槊（後魏于粟好持黑槊以自卫，刘裕遥见，题书与之，曰“黑槊公麾下”，明帝因授黑槊将军），牙门将（冠服与将军同。魏文帝黄初中置。明帝以胡烈为之。又王隐《晋书》云，陆机少袭父为牙门将，吴人重武官故也。“晋惠帝特置四部牙门，以汝南王为之。蜀以赵为之）。
    ○监军（军师祭酒　理曹掾属附）
    周代，齐景公使穰苴将兵捍燕、晋之师，穰苴愿得君之宠臣以监军。公使庄贾往，贾不时至，苴斩之。是其始也。汉武帝置监军使者。光武以来歙监诸将。後汉末，刘焉以监军使者领益州牧（刘璋亦为监军使者）。魏、晋皆有之（魏时，司马文王征寿春，石苞为监军。锺会伐蜀，卫为监军。晋孟康持节监石苞诸军事）。初，隗嚣军中尝置军师（隗嚣聘平陵人方望，以为军师。又袁绍请卢损为军师），至魏武帝，又置师官四人（魏荀攸为军师，军国、选举及刑狱、法制皆使决焉。又梁义为左军师。吴朱然为右军师。蜀以诸葛亮为军师将军）。晋避景帝讳，改为军司，凡诸军皆置之，以为常员，所以节量诸军，亦监军之职也。而太尉军司尤重，故《山公启事》曰“太尉军司缺，当选上宰监，宜得宿有资重者”也。宋、齐以来，此官颇废。至梁大通四年，元法僧北讨，复以羊侃为大军司。後代多不置。至隋末，或以御史监军事。唐亦然，时有其职，非常官也。开元二十年後，并以中官为之，谓之监军使。至德，九节度围贼相州，以鱼朝恩为观军容宣慰处置使，观军容使自朝恩始。是後宦者多称军容，节度使皆置监军。至昭宗天复二年诛宦官，其为监军者，诏方镇诛之，宦官尽死，惟河东监军张承业、幽州监军张居翰、清海监军程匡柔、西川监军鱼全及致仕严遵美，为李克用、刘仁恭、杨行密、王建所匿得全，斩他囚以应诏（後唐庄宗既取蜀，以孟知祥为西川节度使。明帝既立，安重诲以知祥据险要，拥强兵，恐久而难制，客省使李严自请为西川监军，必能制知祥，诏从之。严既至，知祥谓之曰：“公前奉使王衍，归而请兵伐蜀。庄宗用公言，遂至两国俱亡。今公复来，蜀人惧矣。且天下皆废监军，公独来监吾军，何也？”严惶恐求哀，知祥曰：“众怒不可遏也。”遂摄下，斩之）。
    军师祭酒（後汉建安三年，曹公还许，初置此官）。
    理曹掾属（後汉建安十九年，魏武令曰：“军中典狱，或非其人，而任以三军死生，吾甚惧之。”遂置此选）。
    ○三署郎官叙
</div>
    <div class="pagination">
<a href="文献通考_page60.html">上一页</a><span>...</span><a href="文献通考_page56.html">56</a><a href="文献通考_page57.html">57</a><a href="文献通考_page58.html">58</a><a href="文献通考_page59.html">59</a><a href="文献通考_page60.html">60</a><span class="current-page">61</span><a href="文献通考_page62.html">62</a><a href="文献通考_page63.html">63</a><a href="文献通考_page64.html">64</a><a href="文献通考_page65.html">65</a><a href="文献通考_page66.html">66</a><span>...</span><a href="文献通考_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
