<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 73 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 73 页/共 455 页</h1>
    <div class="content">


　　钦定续文献通考卷三十六
<史部,政书类,通制之属,钦定续文献通考>
　　钦定四库全书
　　钦定续文献通考卷三十七
　　选举考
　　贤良方正【制科　访求荐举附】
　　宋宁宗嘉定五年诏求怀徳抱材之士
　　诏曰方今人才非止一途然山林畆之间怀徳抱材不求闻达者岂无其人所在监司守臣愽加采访具以名闻毋为文具
　　八年九月诏举士人有节行才识学术素为乡党推重不求闻达者
　　时以明堂大礼成故有是诏命监司帅臣同加搜访毎路一二人仍与本州长吏具从来所为事实所通学术连衔保明奏闻三省再加访察如所举不妄特与擢用
　　是年三月应贤良方正能直言极谏科何致坐妄造事端荧惑众听配广西牢城
　　理宗宝庆元年正月诏举贤良
　　至二年正月召布衣李心传赴阙授史馆校勘赐进士出身宝祐二年正月以饶州布衣饶鲁不事科举一意经学补迪功郎饶州教授景定元年以赵景纬欧阳守道陈大中有静退之节授景纬秘书郎守道史馆校阅大中主管礼兵架阁文字四年四月以婺州布衣何基建宁府布衣徐玑得理学之传诏各补迪功郎基授婺州教授兼丽泽书院山长玑建宁府教授兼建安书院山长
　　嘉熈三年设词学科
　　臣僚奏词科实代王言久不取人日就废弛葢试之太严故习之者少今欲除愽学宏词从旧三岁一试外更降等立科止试文词不责记问命题止分两场引试须有出身人就礼部投状献所业如试教官例每一岁附铨闱引试惟取合格不必拘额中选者与堂除教授已系教官资序及京官不愿就教授者京官减磨勘选人循一资他时北门西掖南宫舎人之任则择文墨超卓者用之其科目则去宏博二字止称词学科从之至淳祐初仍罢
　　景定二年诏礼部国子监以有出身人附铨试场应词学科如嘉熈三年之制
　　度宗咸淳二年以太傅陈夀孙言太学増试宏词科五年诏举人材
　　左史陈懋钦荐人才王绩翁等三十员
　　辽圣宗统和十二年十一月诏郡邑贡明经茂材异等之士
　　道宗清宁二年六月诏宰相举才能之士
　　咸雍六年五月设贤良科
　　应是科者令先以所业十万言进
　　十年六月御永安殿策贤良
　　天祚帝干统二年闰六月防贤良
　　金章宗明昌元年三月初设应制及宏词科
　　先是上封事者乞乡以八行贡春官及设制举宏词事下尚书省集百官议戸部尚书邓俨等谓成周乡举里选法卒不可复设科取士各随其时八行者乃宋人取周礼之六行孝友睦婣任恤加之中和为八也凡人之行莫大于孝亷今已有取孝亷之法及民有才能徳行者令县官荐之犯十恶奸盗者不得应试亦六徳六行之遗意也夫制举宏词盖天子待非常之士若设此科不限进士并选人试之中选擢之台阁则人自勉矣从之于是设贤良方正能直言极谏愽学宏材达于从政等科试无常期上意欲行即告天下聴内外文武六品以下职官无公私过者从内外五品以上荐于所属诏试之若草泽士徳行为乡里所服者则从府州荐之凡试则先投所业策论三十道于学士院视其词理优者委官以羣经子史内出题一日试论三道如可则廷试策一道不拘常务取其无不通贯者优等迁擢之宏词科试诏诰章表露布檄书皆用四六诫谕颂箴铭序记则或依古今体或防用四六于毎举赐第后进士及在官六品以下无公私罪者从在外官荐之令试策官出题就考通试四题分二等上等迁两官次等迁一官临时取防授之
　　三年十月谕尚书省访求博物多知之士
　　承安二年三月始定保举徳行才能格
　　自明昌四年以后郡县所举徳行才能之士往往赐同进士出身或赐及第而胡光谦则特授将仕郎太常寺奉礼郎文商则授国子教授特迁登仕郎李奬则给主簿半俸终身无定例焉至是定其格至泰和元年以徳行才能非进士科所能尽省臣奏在周礼大司徒以乡三物教万民而賔兴之所谓万民农工商贾皆是也前代立贤无方如版筑之士鼓刀之叟垂光简册者不可胜举今草泽隐逸才行兼备者宜令谋克及司县保举按察司具闻以旌用之时已降令文命复宣防申之
　　元世祖中统二年三月命宣抚司官举文学才识可以从政及茂材异等列名以闻
　　至元十三年二月诏凡山林隐逸名士所在官司具以名闻
　　时江南初平故有是诏其后十八年二十八年诏亦如之
　　元史谔尔根萨里传曰至元二十一年谔尔根萨里擢左侍仪奉御劝帝治天下必用儒术宜招致山泽道徳之士以备任使帝深嘉纳遣使求贤置集贤馆待之即以谔尔根萨里为集贤馆学士凡士之应诏者命馆谷之饮食供帐车服之盛皆喜过望即弗称防者亦请加赉遣还有官宣徽者欲隂败其事故盛陈所给廪饩于内前帝过问焉对曰此一士之日给也帝怒曰汝欲使朕见而损之耶十倍此以待天下士犹恐不至况欲损之谁肯来者
　　二十三年三月遣侍御史程文海访求江南人材御史台臣言近奉防按察司防用南人非臣等所知宜令侍御史行御史台事程文海与行台官博采公洁知名之士具以名闻帝命赍诏以往
　　成宗大徳九年诏求山林间有徳行文学识治道者仁宗延祐元年正月勑各省平章为首者及汉人省臣一员专意访求遗逸先以名闻而后致之
　　七年十一月【时英宗已即位】诏举才徳髙迈深明治道之士诏曰比岁设立科举以取人才尚虑高尚之士晦迹邱园无从可致各处其有隠居行义才徳髙迈深明治道不求闻达者所在官司具姓名行实牒报本道亷访司覆奏察问以备録用
　　英宗至治三年正月命搜访山林隐逸之士
　　中书平章政事拜住言前集贤侍讲学士赵居信直学士呉澄皆有徳老儒请征用之帝喜曰鄕言适副朕心更当搜访山林隠逸之士遂以居信为翰林学士承防澄为学士
　　泰定帝泰定二年九月遣使宣抚诸道有晦迹邱园才堪辅世者具以名闻
　　【臣】等谨按元时用人多由荐举后虽科举间行而以征授官者正未可一二数其辞不就职而屡召不起者杜瑛张特立杜本孙辙何中武恪皆见隠逸传外又有赵复许谦龙仁夫刘岳申韩性张枢彭炳郑玉诸人玉以忠义着尤为志节之士
　　明太祖洪武元年九月诏起怀才抱徳隠于巗穴之士初帝下金陵辟儒士范祖干叶仪克婺州召儒士许元胡翰等日讲经史治道克处州征耆儒宋濓刘基章溢叶琛至建康创礼贤馆处之以濓为江南等处儒学提举溢琛为营田佥事基留帷幄预谋议甲辰三月勅中书省自今有能上书陈言敷宣治道武畧出众者防军及都督府具以名闻或不能文章而识见可取许诣阙面陈其事郡县官年五十以上者虽练达政事而精力既衰宜令有司选民间俊秀年二十五以上资性明敏有学识才干者辟赴中书与年老者防用之十年以后老者休致而少者已熟于事如此则人才不乏而官使得人其下有司宣布此意于是州县岁举贤才及武勇谋畧通晓天文之士间及兼通书律者既而严选举之禁有滥举者逮治之呉元年遣起居注呉林魏观等以币帛求遗贤于四方至是复下诏曰天下之事天下之贤共理之今贤士多隠巗穴岂有司失于敦劝欤朝廷疎于礼待欤抑朕寡昧不足致贤将在位者壅蔽使不上达欤不然贤士大夫防学壮行岂甘没世而已哉天下甫定朕愿与诸儒讲明治道有能辅朕济民者有司礼遣是年征天下贤才至京授以守令至冬又遣文元吉詹同魏观呉辅赵夀等分行天下访求之
　　六年二月诏有司察举贤才
　　自元年诏后三年又谕廷臣曰六部总领天下之务非学问愽洽才徳兼美之士不足以居之虑有隠居山林或屈在下僚者其令有司悉心推访至是诏曰贤才国之宝也古圣王劳于求贤若高宗之于傅説文王之于吕尚彼二君者岂其智不足哉顾皇皇于版筑鼔刀之徒者葢贤才不备不足以为治鸿鹄之能逺举者为其有羽翼也蛟龙之能腾跃者为其有鳞鬛也人君之能致治者为其有贤人而为之辅也山林之士徳行文艺可称者有司采举备礼遣送到京朕将任用之以图至治于是遂罢科举别令有司察举贤才以徳行为本而文艺次之其目曰聪明正直曰贤良方正曰孝弟力田曰儒士曰孝亷曰秀才曰人才曰耆民皆礼送京师不次擢用其后十二年十三年十八年屡诏举行悉仿此制
　　十五年五月遣行人访经明行修之士
　　八月命征至秀才分六科试用九月吏部以经明行修之士郑韬等三千七百余人入见令举所知复遣使征之韬等授布政使参政等官有差时中外大小臣工下至仓库司局诸杂流皆得推举文学才干之士其被荐而至者又令转荐以故山林巗穴草茅穷居无不获自达于上由布衣而登大僚者不可胜数耆儒鲍恂余诠全思诚张长年軰年九十余征至京师命为文华殿大学士儒士王本杜斆赵民望呉源特置为四辅官兼太子賔客贤良郭有道栾世英徐景升李延中蒋安素薛正言张瑞余应举马卫许安范孟宗何徳忠孙仲贤王福王清秀才范敏曾泰税户人材郑沂赫从道儒士赵翥张子源张宗徳呉颙张璲王亷郑孔麟王徳常黄桐生耆儒刘堉关贤明经张文通阮仲志聪明张大亨金思存等皆立膺显擢其以渐而跻贵仕者又无算也洎科举复设两途并用亦未尝畸重轻至建文永乐间荐举起家有内授翰林外授藩司者而杨士竒以处士陈济以布衣遽命为太祖实録总裁官其不拘资格类如此
　　十九年七月诏举经明行修练达时务之士年七十以下者郡县礼送京师
　　谕礼部曰古之老者虽不任以政至于谘询谋谟则老者阅歴多而见闻广达于事情周于物理有可资者比来有司不体朕意士有耆年便置不问岂知老成古人所重文王用吕尚而兴穆公不听蹇叔而败伏生虽老犹足传经岂可槩以耄而弃之也乃命年六十以上七十以下者置翰林以备顾问四十以上六十以下者则于六部及布按两司用之
　　三十一年十一月【时惠帝已即位】令内外羣臣各举山林巗穴怀才抱徳及优通文学之士
　　成祖永乐五年六月勅新城侯张辅等访求交趾人才礼遣赴京师
　　宣宗宣徳七年八月敕京官三品以上举才行文学之士
　　八年四月诏有司各举贤良方正一人
　　至英宗正统元年行在吏部言宣徳间尝诏天下布按二司及府州县官举贤良方正各一人迄今尚举未已宜止之帝以朝廷求贤不可止自今来者六部都察院堂上官考试中者録用不中者黜之
　　英宗天顺元年四月诏处士中有学贯天人才堪经济隐居髙蹈不求闻达者所司具实奏闻
　　十月征江西处士呉与弼至京命为左谕徳不受遣行人送归礼遇特异至宪宗成化十九年广东举人陈献章被荐授翰林检讨而听其归孝宗时浙江儒士潘辰世宗时南直生员文征明永嘉儒士叶防学皆以荐授翰林院待诏神宗时湖广举人瞿九思亦授待诏江西举人刘元卿授国子监博士江西处士章潢仅遥授顺天府训导而直处士陈继儒四川举人杨思心等虽皆被荐下之礼部而已
　　孝宗治十年令府州县正官保举山林隐逸之士怀才抱徳经明行修众所推服者巡按及布按二司官覆实奏送吏部量才擢用如所举不当保勘官并坐














　　钦定续文献通考卷三十七
　　钦定四库全书
　　钦定续文献通考卷三十八
　　选举考
　　孝亷
　　宋理宗景定元年七月诏举孝亷
　　诏曰孝为百行之先亷为四维之一三代以上风俗淳而孝亷之名冺迨汉始诏以此举士当时二千石不举孝以不敬论不察亷则免其严且重如此我国家以孝治天下以亷察吏治科虽不常设固有不待举而劝者比年以来浇风污习澜倒莫回朕甚悯焉然念良心所蕴谁独无此特为善者无所劝不善者莫之惩表厉之道未至焉尔今嘉与宇内之士同归于善举孝亷如汉法夫孝亷一本也好货财则不得为孝哇母食则不得为亷以菽水为乐者行必不污以氷蘖自持者亲必不辱诏下之日凡吾帅守监司令长采公论攷实行各疏其事以名闻朕将尊显之以为臣子之劝
　　金初西北路明安人温徳亨鄂啰补以孝行擢为防卫世宗大定十三年四月以有司言授洛州孝子刘政太子掌饮丞
　　章宗明昌三年三月命宰臣録用孝义之人
　　时赐棣州孝子刘瑜锦州孝子刘庆祐绢粟旌其门闾复其身因问宰臣从来孝义之人曾官使者几何左丞完顔守贞以世宗时刘政对且言若軰多淳质不及事帝曰岂必尽然孝义之人素行已备稍可用即当用之后虽有希觊作伪者然伪为孝义犹不失为善其检勘前后所申有可用者具以闻八月有司奏宁海州文登县王震孝行以尝业进士并试其文特赐同进士出身仍注教职一等职任十一月尚书省奏益都府举王枢事亲至孝兼博学善书特赐同进士出身附王泽榜
　　元成宗大徳九年六月诏孝子顺孙堪从政者量才任之
　　【臣】等谨按辽金元俱无孝亷科故辽事全阙金元则仅以举孝事附载其举亷自详举官门
　　明太祖洪武六年二月诏举孝亷及孝弟力田之士时肃宁刘敏举孝亷累官至刑部侍郎连山麦至徳举孝弟力田至工部尚书涞水李徳成举洪武十九年孝亷至陜西布政使东阳李希明举二十九年孝亷至江西叅政权刑部尚书其外又有以孝行旌擢者洪武中浦江郑湜擢左参议江宁周琬擢兵科给事中华亭沈徳四擢太常赞礼郎又李徳擢应天府尹李好诚聂士举擢防政成祖时金吾右卫总旗张法保掖县张信武宁张仲贤并尚宝丞仁宗时徐州权谨拜文华殿大学士世宗时道州杨成章授国子学録
　　二十六年九月命举孝弟敦行者
　　时以东宫阙官命羣臣举孝弟敦行者乃征浦江郑氏王氏两家子弟年三十以上者悉赴京擢郑济王懃为春坊左右庶子
　　仁宗洪熈元年八月【时宣宗已即位】诏民间有行已亷正才堪抚字者见任官具实録举奏【互见举官门】
　　愍帝崇祯九年诏举孝亷
　　吏部言孝亷之举祖宗朝皆偶一行之未有定制今宜通行直省加意物色果有孝亷怀才抱徳经明行修之士由司道以达巡按覆核疏闻騐试録用从之【臣】等谨按明太祖诏举孝弟力田之士又令府州县正官以礼遣孝亷士至京师往往待以不次其后遇国家覃恩海内辄以诏书从事有司以孝行上礼部请旌者岁不下十数人实録所载莫可殚述而显擢者槩未之闻矣若夫察亷之令自太祖惩元季之重绳贪吏寘之严典一时守令畏法率多洁己爱民而朝廷亦必视其治行之殿最为黜陟别详考课门嘉隆以后资格既重甲科县令往往以卓异被征梯取台省遂为成例是未可与孝亷之制同年而语也










</div>
    <div class="pagination">
<a href="钦定续文献通考_page72.html">上一页</a><span>...</span><a href="钦定续文献通考_page68.html">68</a><a href="钦定续文献通考_page69.html">69</a><a href="钦定续文献通考_page70.html">70</a><a href="钦定续文献通考_page71.html">71</a><a href="钦定续文献通考_page72.html">72</a><span class="current-page">73</span><a href="钦定续文献通考_page74.html">74</a><a href="钦定续文献通考_page75.html">75</a><a href="钦定续文献通考_page76.html">76</a><a href="钦定续文献通考_page77.html">77</a><a href="钦定续文献通考_page78.html">78</a><span>...</span><a href="钦定续文献通考_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
