<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 873 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 873 页/共 1125 页</h1>
    <div class="content">少卿，止卢多逊在院，又使江南。多逊使还如旧。 
九年十一月，以太子少詹事汤帨、率更令徐铉并直学士院。太宗太平兴国四年九月，帨迁光禄卿，罢铉，迁给事中，仍直院。八年六月，铉亦以右常侍出院。 
淳化二年闰二月，命翰林学士贾黄中、苏易简同句当差遣院，李沆同判吏部流内铨。学士领外司自此始也。 
史臣梁周翰曰：「故事，学士掌内庭书诏，在金銮殿侧，深严莫二，不当预外司事。虽朝廷藉其公才，实非选任之意。至有两省及它局杂官请谒往来，动踰晷刻，有司无所弹击，内外相参，清浊一混，惜哉。」 
十月，翰林学士承旨苏易简献《续翰林志》二卷，太宗赐御诗二章，批云：「赐诗之意，因卿进《翰林志》，美卿居清华之地也。」又飞白书「玉堂之署」四字以赐易简，谓宰相曰：「易简告朕求此数字，卿可召至中书授之，他日为翰林中美事。」易简上言：「愿以所赐诗刻石。」帝为真、(宰)[草]、行三体书(名)[各]一本，命待诏吴文赏模勒刊石，以赐易简，仍以百本分赐近臣。 
十二月，易简于本院会学士韩丕、毕士安、兼秘书监李至、知制诰柴成务、吕佑之、钱若水、王旦、史馆修撰杨徽〔之〕、梁周翰、直秘阁潘慎修、翰林侍书王着、侍读吕文仲等，观御飞白及三体书。帝闻之，赐上樽酒，太官设馔，至等各赋七言诗。是时，宰相李昉、张齐贤、参知政事贾黄中、李沆亦各赋诗贻易简，悉以上闻。翌日，帝谓昉曰：「朕讽读数四，有以见儒墨之盛而学士之贵也。苏易简儒雅风流，加以乐善好事，朕见其会客赋诗，颇动嘉赏。流传士林，一时盛事也。」 
十一月二十三日，诏定降麻事例。宰臣、枢密使、使相、节度使特恩加官除授学士事例：银百两，衣着百疋，覃恩加食邑。起复例：起复银五十两，衣着五十疋。亲王以上有宣赐事例，更不复位。公主未出降，依亲王例宣赐。已出降，令驸马都尉管送。 
四年五月，以右谏议大夫、史馆修撰张洎、屯田员外郎、知制诰钱若水并为翰林学士。洎等赴上，帝曰：「学士之职清切贵重，非他官可比。故事，赴上有 设及弄猕猴之戏，久罢其事，然亦非雅。教坊有杂手技、舞、掷盆、弄丸、藏珠于器、吐幡口中之戏，当令设之。」仍诏枢密直学士、知制诰预会。 
十一月，武宁军节度使曹彬来朝，宴近臣于长春殿，命翰林学士钱若水、枢密直学士张咏皆赴会。旧制，每命将出师劳还，宴于便殿，当直翰林学士与文明、枢密直学士皆预坐。李昉、扈蒙任学士日，常预斯宴。其后合门使梁迥轻鄙儒士，启太祖罢之。至是始复，从参知政事苏易简之请也。易简又言：「故事，皇帝御楼肆赦，惟学士得升丹凤之西南隅。自今帝御楼覃恩，望令与枢密使侍立御榻之侧。」又取唐陆扆所定光院钱，请振复故事，亦从之。 
真宗咸平五年十二月，学士宋白、梁 
      
周翰并罚一月俸，坐草制遗误也。初，命宰臣吕蒙正、李沆并兼门下侍郎，而二人草制之夕遗(亡)[忘]其事(一)。真宗以问白，白等不能对，第请改正，不复降麻，止帖麻用印，重写告身，故有是罚。 
景德元年八月，诏学士院自今所赐内外群臣奖谕敕书并须明述绩效始末及若干人数。先是，群臣有劳效者，皆赐敕书奖谕。及受代、考课、赴调，多执以自陈，希望旌赏，然不见事状始末。或言某等者不见同功人数，酬庸之际，难于区别，故有是命。 
大中祥符元年正月，以天书降，皇帝奉迎酌献。翰林学士、判太常寺李宗谔上登歌乐章，令本院降诏奖谕。时学士晁迥知贡举，杨亿在假，惟宗谔独直，遂令参知政事赵安仁草之。是月下制，交趾黎至忠加功臣、食邑。旧制，外藩加恩，中书进熟状，晡后画付学士，翌日降制。初议至忠加恩，以是日宣降，而熟状未入，前夕四 ，真宗讶而诘之，乃通进司稽留，即以手札付学士院撰进。时学士院李宗谔直，翌日对，宰相称谕其敏。 
三年闰二月，学士晃迥等言：「今月十八日，宰臣召臣等问所降德音不锁院之故。按本院旧制，赦书、德音不曾锁院。臣等商议，除南郊赦书缘车驾斋宿在外，并是预先进入，降付中书，难以锁院外，自余赦书、德音，今后并依降麻例锁院。」从之。 
十月，帝谓宰臣曰：「昨日学士草赐陈尧叟诏，述巨诚所传真文，乃云『执迹』。『执迹』虽有所出，流俗闻之非便。又尝草诏述老子乃云『洪惟柱史』。卿宜谕旨，每一诏当令中外易晓。」又尝见 书有以「永安」为「洛汭」者，(一)帝曰：「永安在洛水南，言汭非也。」令改之。 
五年七月，学士院言：「本院青词、祭祝斋文相承称尊号。按端拱元年兼秘书监李至起请祠祭、祝文只称皇帝。今请约至所请，凡青词、祭祝斋文不载尊号。又诸路进奉，每降诏敕，多隔岁月，或本官亡殁，犹降诏敕。缘诏语之内皆有嘉称，抚问之意，存没同用，于理非宜。今请每进奉到关，五七日内，令客省具数送院降诏敕。若本官身故者，止委客省勘会。如系官物须除破者，直牒三司，更不降诏敕。又本院文字蠹烂至多，将访旧规，屡成失坠。今欲自天书降后，应系诏、敕、祠、祝等编联大册，差吏三人，专主抄写，日给笔墨食钱三百。所冀编次齐整。」并从之。 
九月，学士杨亿言：「疾疹稍痊，虚羸尚甚，望许权免十数日起居。」诏特免半月起居，仍令出宿。时亿疾在假，诏中使挟太医疗之。亿拜章谢。时御笔七言二韵诗曰：「承明近侍究儒元，苦学劳心疾已痊。善保兴居调饪食，副予前席待名贤。」批表尾赐之。 
十一月，诏：「翰林学士常留一员在院当直。如有假故，亦须候次学士到院，方得出宿。」 
六年八月，学士院谘报：「准诏，减定书诏用纸。今定文武官待制、大卿监、观察使以上
      
用白诏纸，三司副使、合门使、少卿监、刺史以上用黄诏纸。自余非巡幸、大礼敕书、敕牓外，并用黄表纸。」从之。 
八年闰六月，学士院草赐钱惟演诏误书「祭」为「癸」，诏劾孔目吏决杖，待诏赎铜十斤，学士王曾特释之。 
天禧元年二月，学士院言：「诏敕词尾并云故兹诏示，故兹示谕，方云想宜知悉。内诸道进奉，相承并不言诏示、示谕。窃思诏词各有嘉奖之意，亦合摽云示谕，今欲添入。又诸处奏告青词以来，只是用纸裹角。今请委三司造黑漆木筒五十枚，凡有奏告，封词赍往。」从之。 
三年三月，学士承旨晁迥以疾乞免近职。诏特免宿直。 
四年六月，学士院言：「前蒙太宗皇帝赐御书，年深损蠹，欲模勒上石。」从之。 
仁宗干兴元年未改元九月，命户部郎中、知制诰宋绶权直学士院。时承旨利瓦伊、学士晏殊、李谘并充使永定陵故也。不数日，召刘筠入院充学士，绶遂罢。 
天圣元年十月二十二日，诏学士今后每遇只日至晚出宿，不得有妨公事。时学士止李谘、晏殊故也。 
五年六月，仁宗谓宰臣曰：「昨夜降文字，学士撰本，云学士不宿。苟缓急，文书虑成妨阙。自今并令依大中祥符五年诏书施行。」 
景佑元年五月十五日，翰林学士承旨盛度等言：「本院见阙《隋书》，应天下图经、《道德经》并疏、《庄子疏》、《冲虚真经》并疏，乞下所属去处各给一部，付本院充公用。内《庄子》并《冲虚真经疏》如监本无，即乞于《道藏》内借本，付三馆差人抄写。」从之。 
庆历四年六月二十五日，学士院言：「制诏、斋文、青词并北朝书及非次急速文字，自来只是表奏官装硾裁粘，不得精勤。欲乞取装裁工匠一名，赴院祗应。」从之。 
皇佑元年九月，以翰林学士承旨兼端明殿学士、尚书户部郎中、知制诰王尧臣加谏议大夫，以久在禁林，优迁之也。尧臣岁满当迁，宰臣文彦博以其久任，请降是命。 
二年九月十六日，新除翰林学士稽颖未及谢卒，诏赐告敕、袭衣、金鞍、勒马于其家。 
四年六月五日，诏：「今后学士院所试官员据所试文字依公考定，不得假借等第。」时与试者多权贵子弟，因缘请托，物议喧然，朝廷患之，故有是诏。 
至和元年八月十六日，诏学士院自今当宿学士以故请告者，令以次递宿。前一夕，命刘沆为宰相，而召当宿学士杨伟草麻，不至，乃更自外召赵 草之，故有是诏。 
九月，翰林学士杨察为承旨，知制诰吕溱、王洙并为翰林学士。故事，学士六员，今洙为第七员，盖宰相过除也。 
嘉佑二年十二月九日，诏学士院承内降处分，自今并(阙)[关]白中书、枢密院施行。先是，澶州言河流坏浮桥，后数日而完修之，遂下本院降诏奖谕。而中书言：「官吏护视不谨，已为部使者劾罪。」既令免勘，而诏亦追罢之。 
三年六月十五日，诏学士院从下两 
      
员常专一管句编录国朝以来所撰制诏文字。从学士欧阳修之请也。 
六年三月，承旨宋祁言：「久病，不可稽朝谒，入学士院，欲带一子侍汤药。」从之。 
六月二十日，诏下开封府，今后学士院敕设，只得令杂手(枝)[伎]人祗应。 
十月，学士院言：「舍人院并诸宫观、唐书编敕所之类，但置官局，皆有翰林、仪鸾司人祗应。本院地处近密，学士迭直及间与两制(仪)[议]事，自来独无供应。请依逐处例，差翰林、仪鸾司各二人并合要物色赴院祗应，仍半年一替。」从之。 
七年二月，学士院言：「臣僚上奏并札子陈请事，唯宰臣、亲王、枢密使方降手诏、手书，自参知政事、枢密副使已下，即无体例。去年三月，因枢密副使陈升之请郡，内批令降不允手诏，当直学士胡宿亦曾论奏，以手诏体重，乞只降不允诏，而不从其请。窃缘近禁动成故事，恐成例，隳废典故。乞自今除宰执、亲王、枢密使有所陈请事，依例或降手诏、手书，自余臣僚更不降手书、手诏，许从本院执奏。」从之。 
八月，学士王珪当草立皇子制。珪等对于崇政殿曰：「天下久望立太子，然此议不出自陛下，后必有动摇，则祸乱之萌未可知也。」帝谕曰：「朕思宗庙之重，夙夜不敢安。今立皇子之议，决自朕怀。」珪曰：「陛下诚能为宗庙计，则天下之福也。」于是再拜殿上，退而草诏以进。先是，中书召学士草诏，珪曰：「此大事也，必面禀得旨。」于是求对，朝议以为得体。 
八年五月十三日，学士院谘报：「当院窃见逐次入国礼物件段数目札子系御药院编排修写，自来直至看礼物讫，方送本院，多临日 忙，书写不谨，窃恐差误。缘书录凡经四次进印，其书匣又于入国(史)[使]副未进发前给付。乞指挥御(医)[药]院，令每编排定入国礼物数目，先次抄写件段数目札子一本，仍于看礼物五七日以前关送本院，以凭预定修写比对。仍候看礼物讫，续次送进本赴院，再行校勘进呈，免至临日 事。」御药院勘会：「除每年常程礼物亦俟后苑造作所供纳及内降到衣物等齐足，方始见得颜色花样、斤两数目，即于进呈前一二日可以先次具录，供赴学士院。其非泛国信礼物，系逐旋取旨，排办制造，或临时内降，名件不定，即难以预先供写。」诏御药院于看礼物前三日供赴学士院。 
英宗治平元年闰五月，诏录学士院具员一本以进。 
二年七月，诏：「今后如遇非时锁院，次日不是常朝起居，仰监锁院使臣与学士同共关报合门。」先是，御史台言：「今月四日夜锁院。合门不告报，致有 告报百官赴文德殿听麻。乞今后除中书进熟状，自有帖黄声说追班外，非时锁院并从御药院关报合门追班。」故有此诏。 
《神宗正史 职官志》：学士院掌制诰、赦敕、国书及宫禁所用之文词。凡后妃、亲王、公主、宰相、节度使除拜，则 
      
学士草词，授待诏书讫以进。赦降、德音则先进草。大诏命及外国书，则具本禀奏。得画亦如之。凡奏事用牓子，关白三省、枢密院用谘报，不名。自国初至行官制，百司事失其实，多所厘正，而承唐旧典，遵用不改者，独学士院而已。官学士二人，待诏三人。吏录事一人，孔目官六人，表奏官八人，驱使官二十人，守阙驱使官十有二人。学士正三品，凡拜宰相或事重者，宣召面谕旨，则给笔札，书所得旨，禀奏归院，具词以进。余遣内侍授中书省熟状亦如之。若已画旨而有未尽，或舛误，则论奏贴正。乘舆行幸，则侍从以备顾问。有所献纳，则请对或奏对。凡初命为学士，皆遣使就第，宣诏旨召入院。上日，敕设会从官，侑以乐。平时诣三省、枢密院议事，则履见宰相、执政官。自国朝以来，待遇之礼率循故事。旧无常员，及元丰中始裁定，间选久次者为承旨。《哲宗 职官志》同。按故事，学士止六员。至和元年，王洙为学士，系第七员，当时号员外学士。此云无常员，误也。 
神宗熙宁三年七月，学士院言：「应下两制详定文字，直舍人院未审合与不合同议。」诏令同议。 
八月，诏：「自来封王，合行管内布政牓文等，并节度使初除及移镇或别加恩命，并逐旋进札子，札送学士院，降敕书示谕本镇三军将吏、僧道、百姓。今后如有上项除改恩命，并令学士院每遇降制讫，一面检举施行。」 
四年七月十九日，命尚书兵部郎中、知制诰王益柔、尚书刑部郎中、知制诰陈襄兼直学士院，候除学士罢直。以学士韩维在假，阙官宿直，上令差知制诰二人为直院。 
九月十四日，知制诰、直学士院陈襄出知陈州。襄论事数忤宰相王安石，尝草河北诏旨，言「水不润下」，中书改之。又明堂赦书有「奉祠紫宫」语，犯俗嫌，故出。 
十月十二日，知制诰王益柔罢兼直学士院，以草高丽国答诏非工也。以右正言、知制诰、检正中书五房公事曾布兼直学士院。 
六年正月二十一日，诏：「学士院今后大辽国书并诸国诏书合要匣复等，并自下司取索讫，关三司破除。仍谕诸处更不申乞朝旨。」 
七年十二月八日，诏：「翰林学士、知制诰至中书、枢密院议事，许系鞋。遇朔望及不因公事，依例穿执。」 
十年十月三日，学士院言：「编修内诸司式所送本院式十卷，编学士员数并录表疏、青词、祝文、 院、敕设、宿直之类。看详学士员数系朝廷临时除授，若表疏、青词、祝文，或请祷之意不同，难用一律。况朝廷待学士礼意稍异，宣召、敕设，尽出特恩，关白中书、枢密院，止用谘报，不同诸司。乞下本所，以吏人差补及官物出入之类并立为式，学士所职更不编载。」从之。 
元丰二年十一月一日，翰林学士蒲宗孟乞叙班章惇下。从之。以惇先曾任翰林学士，丁忧服阙，再为学士故也。 
      
三年八月五日，诏学士院于尚书省、枢密院用谘报。 
九月二十七日，诏尝任翰林学士除资政殿学士以上更不别兼学士。 
十月二十五日，诏翰林学士并听佩鱼。 
五年五月十九日，诏翰林学士见执政官议事并令系鞋。 
八月八日，诏翰林学士独员，三直免一宿。 
六年三月二十五日，学士院言：「本院久例，亲王、使相、公主、妃并节度使等除受并加恩，并送润笔钱物。自官制既行，已增请俸，其润笔乞寝罢。」并中书省亦言：「文臣待制、武臣横行副使及遥郡刺史以上除改，自来亦送舍人润笔，乞依学士例罢。」并从之。 
哲宗元佑元年四月十八日，尚书省言：「除拜官职差遣，缘画录黄已经由门下省，如辞免恩命，中书省既得旨，令降诏不允，乞只从中书省批送学士院进诏，更不重出录黄。」从之。 
七月二十八日，翰林学士承旨邓温伯言：「学士如独员，乞两日乞免一宿，候有双员，即依故事。」从之。 
五年二月十四日，知亳州、龙图阁直学士邓温伯除翰林学士承旨。 
四月二日，诏：「温伯以龙图阁直学士兼侍读，提举醴泉观。其新除翰林学士承旨告缴纳。」 
六日，诏：「温伯依旧为翰林学士承旨，其提举醴泉观兼侍读除命勿行。」先是，中书舍人王岩叟封还温伯承旨词头，言：「温伯交结蔡确，陛下践祚之始，草王珪麻制，则曰『预定议于禁涂』。及为确词，则曰『尤嘉定议之功』，轻重之间，包蓄微意，(微)[徼]幸异日，操心不忠。乞收还除命。」诏以次舍人撰词，而言者攻之不置。既改为侍读，岩叟又封还词头。诏以温伯知南京。后四日，卒从初命。 
元符元年八月十四日，翰林学士承旨蔡京言：「应执政官见学士之礼，乞下有司立法。」时宰相章惇以道服见京，故有是请。 
二年，翰林学士承旨蔡京言：「遇请对，乞不隔班上殿。」从之。 
徽宗建中靖国元年三月十三日，翰林学士王觌草日食德音，三省有所贴改。觌待罪，诏令依旧供职。 
崇宁五年二月七日，诏翰林学士、两省官及馆阁今后并除进士出身人。 
大观元年闰十月四日，中书省奏：「翰林学士刘正夫撰饮福宴(政)[致]语，文字拙恶，音韵不协。」诏以正夫为龙图阁直学士、知河南府。 
政和四年二月六日，翰林学士承旨、知制诰兼侍读、修国史、议礼局详议官强渊明奏：「奉御笔，差措置点检学士院。今措置点检到下项：本院回答大辽国书并赐夏国等诸番夷诏敕之类，自来只是临时检寻〔案〕沓使用。欲乞将承受到续降指挥并前后案例添修为本院敕令格式，选差本院使臣人吏就本院编修。更不添破请给，只乞候书成进呈日，具劳绩等第量乞推赏。本院公使厨库钱物浩瀚，自来止系孔目、表奏官轮监，窃虑难以委办。臣欲乞差小使臣一员专监厨库，兼管勾本院 
      
应干钱谷官物等。许臣踏逐，具姓名奏差。其理任、请给、破人并乞依近降点检文字使臣已得指挥施行。兼昨承朝旨，置专知官一名，乞从本院踏逐，具姓名谘报朝廷，指挥特差。仍乞添差兵士十人，节级二名，分番看管。今定人吏选试之法，除录事一名系职级外，有孔目官、正名表奏官、编排表奏官三等。欲乞遇孔目官有阙，令正名表奏官试补，将本院法并制诰敕书等案沓及在京通用敕令格式内出试题五道，以三通二粗为合格。遇正名表奏官有阙，令编排表奏官试补，写大小字诏书各一本，及于本院法并制诰敕书等案沓及在京通用敕令格式内出试题三道，二通一粗及书札精楷者为合格。遇编排表奏官有阙，令私名人试补，写麻制进本一道，以书札精楷者为合格。本院门禁约束，欲乞并依门下、中书后省法施行。今来承行学士，如遇有本职事上殿，乞依六曹长贰例，许带本院有服色二人随入殿门。」诏并依所奏。 
五年九月二十七日，诏翰林学士王甫赐名黼。 
十月二十九日，御书「摛文堂」牓赐学士院，学士承旨强渊明、王黼上表谢。 
钦宗靖康元年四月二十三日，翰林学士吴幵等言：「契勘大礼锁院，麻三道以上，系双宣学士宿直分撰。今月十六日 院，麻六道，止系权直院莫俦独宿。欲乞今后遇三道以上，双宣二员。」从之。 
高宗建炎元年六月五日，诏新除翰林学士谢克家为述古殿直学士、提举扬州洞霄宫。先是，克家除翰林学士，以知制诰犯祖名，诏权不系「知制诰」三字。克家言：「翰林学士祖宗时若兼领他官，止与职名同。元丰官制行，既专典内制，则必带『知制诰』三字。此不易之制，讵可缘臣轻有改革，望除一宫观差遣。」故有是诏。 
绍兴元年五月二十六日，翰林学士汪藻言：「学士院出入道路，经由大行隆佑皇太后殿攒宫门。今来日逐兴工，于入院不便，乞权在本家供职。」从之。 
二年九月十九日，直学士院綦(密)[崇]礼言：「自兵兴以来，急于除用，并无降诏之礼，乃或有『如敢迁延，重寘典宪』指挥，非待贤之道。望举行故事，凡六尚书及翰林、端明殿学士以职任并新任，与曾任宰相、执政官，若自外除授，或被召应赴行在者，并令尚书省日下报学士院颁降诏书，以示待遇之礼。且使外任近臣有所取信，以离其官守。」从之。 
四年四月十五日，诏：「学士院有官充待诏人及两任，令吏部与不依名次指射差遣恩例一次。」 
五月九日，翰林学士、知制诰綦( )[崇]礼、尚书礼部侍郎兼权直学士院陈与义、中书舍人张纲等言：「臣等学识浅陋，播(年)[告]之修，不能发扬圣德，致臣僚建言待罪，乞赐黜责。」诏：「无罪可待，日下依旧供职。」先是，考功员外郎孔端朝言：「建立政事，既有其实；感悟人心，必假于言。唐德宗 
      
之在奉天，陆贽建言：『今盗 天下，宜痛自咎悔，以言谢天下，庶几顽者革心。』故当时所下制书，虽武夫悍卒，无不感动流涕。今陛下留神治道，刻意恢复，听览至勤，奉养至约，行宫不踰牧守之居，射殿亦用茅茨之制，声色无所亲幸，讦直每加优容。既有此实，而播告之言或未有以发之。谓宜制诰号令，因事见辞，痛自引咎，且言陛下忧勤雪耻之意，而侈大夸矜之辞不杂其间，以收拾人心。」诏札与内外词臣。故崇礼等(侍)[待]罪。 
七月十日，翰林学士綦崇礼言：「识虑不明，所撰吴玠麻制言语失当，见居家待罪。」诏放罪。先是，臣僚言：「臣 所宣吴玠进职麻制，有曰『陆海神 ，既失秦川之利；铜梁剑阁，敢言蜀道之难』。臣窃谓玠方拥重兵，据要害，而乃云『既失秦川之利』，虽其意指秦之川，然四川皆川也，玠得不疑哉!又云『敢言蜀道之难』，不识『敢言』之义果何谓也!欲乞改正行下。」诏令学士院贴改，故崇礼待罪。 
五年六月一日，上谕宰执曰：「朕常以营造为戒，居处不敢求安。前日孙近有文字乞罢修学士院，朕尝见国史载真宗皇帝幸三馆，顾谓近臣曰：『陋屋数十间，何以处天下英俊。』今虽艰难之际，然学士院上漏下湿如此，傥不略与修葺，非所以称朕待遇儒臣之意。」 
七月三日，直学士院胡交修言：「胡世将乞宫观，令学士院降诏不允者。契勘世将系是从侄，所撰词显属妨碍。」诏差中书舍人胡寅权直学士院撰行。 
六年五月六日，吏部尚书、权翰林学士孙近言：「本院学士胡交修已除刑部尚书，范冲已改除翰林侍读学士，即日止臣独员。窃虑文字拥并，双 日难以旋进。乞望早赐差官。」诏给事中朱震兼权直学士院。 
七月六日，吏部尚书、权翰林学士孙近言：「本院已有学士朱震、直院陈与义正官二员，所有臣兼权上件职事乞令解罢。」诏：「学士之职古无定员，贞观以来时多兼领。在明皇世，常置者六人；于穆宗朝，并用者三俊。资卿才德，典服训辞，于国有光，视唐无愧。得一二文翰之士，虽曰朋来；岂咫尺对扬之英，遽先引去。正籍耆儒之重，方欣君子之多。勿复固辞，往安厥位。」近又言：「见行官制学士二人，祖宗以来建为定额，望不以臣故紊成宪。」诏不允。 
九年三月二十七日，殿中侍御史谢祖信言：「国家遭中否之运，十年于此，天意助顺，舆地自归。今归附之始，而朝廷在江吴，道里辽邈，所以宣至意，收人心，唯在于号令文告之辞。则推诚不可以不至，引咎不可以不深。广『推赤心，置腹中』之语，使上无匿指；法『伤居尔体，痛在朕躬』之意，使人得所欲，则叛者庶几革心。」诏札付学士院、中书后省照会。 
七月二十五日，诏：「新(腹)[复]州军今后遇有合降诏书，令学士院请宝讫，赴三省、枢密院给发。」 
二十七年九月二十四日，尚书工部 
      
侍郎兼直学士院王纶言：「本院待诏应奉，昨踏逐到御书院已经试中书学生王世贤、郑汉卿二人，并未有理年出职指挥。乞依讲筵所援御药院封题书艺学李升已出职条法补(援)[授]施行，仍通理到院月日迁补。」从之。 
</div>
    <div class="pagination">
<a href="宋会要辑稿_page872.html">上一页</a><span>...</span><a href="宋会要辑稿_page868.html">868</a><a href="宋会要辑稿_page869.html">869</a><a href="宋会要辑稿_page870.html">870</a><a href="宋会要辑稿_page871.html">871</a><a href="宋会要辑稿_page872.html">872</a><span class="current-page">873</span><a href="宋会要辑稿_page874.html">874</a><a href="宋会要辑稿_page875.html">875</a><a href="宋会要辑稿_page876.html">876</a><a href="宋会要辑稿_page877.html">877</a><a href="宋会要辑稿_page878.html">878</a><span>...</span><a href="宋会要辑稿_page874.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
