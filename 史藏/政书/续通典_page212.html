<!DOCTYPE html>
<html>
<head>
    <meta charset="UTF-8">
    <title>续通典 - 第 212 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 212 页/共 410 页</h1>
    <div class="content">
　　△上书犯帝讳议【宋】

　　宋胡安国疏曰臣昨列职经筵专以春秋进读缘正文有渊圣御名方奏札未及进禀得罪去国后闻礼官建议乞以他字易之定读为威其经传本字即不改易臣今奉旨纂修于经传本字既有诏令可遵其援引他经子史有犯渊圣御名者亦许依本字书写或当迁避有所疑惑臣闻古者不以名为讳周人以谥易名于是有讳礼然临文不讳二名不偏讳载在礼律孔子作春秋当恭王与哀公之世匄乃恭王之名夷即三世之穆定即哀公之考午即皇考之庙讳而笔削之际并无回避春秋为尊君父而作书法如此其义可知自汉以来此义不行有易人之名以彻为通者易人之姓以庄为严者易甲乙之纪以丙为景者易郡县之号以还淳为清溪者又其甚则父名晋肃而子不敢应进士举者忌讳既繁名实愈乱恭惟陛下天纵聪明既尊春秋之书以宣圣德宜用春秋之法以断政事臣所纂修缮写进本援引他经子史之类欲乞应犯庙讳不可迁避者依太常博士王皙所奏并依监本空阙点画于渊圣御名亦不改易本字覆以黄纸庶几名实不乱上遵春秋之法以明恭顺之实

　　△山川与庙讳同应改变议【宋】

　　宋真宗时凡恒之字为常改千文岳宗恒岱为泰岱北岳恒山为常山

　　△诔议【周　汉　晋　梁】

　　周

　　汉

　　晋

　　南北朝

　　周

　　周礼春官太祝作六辞以通上下亲疏远近六曰诔 【注诔谓积累生时德行以锡之命主为其辞】 太史遣之日读诔 【注遣谓祖庙之廷大奠将行时也】 曾子问贱不诔贵幼不诔长礼也唯天子称天以诔之诸侯相诔非礼也檀弓鲁哀公诔孔丘曰天不遗耆老莫相予位焉呜呼哀哉尼父 【注尼父因其字以为之谥】

　　汉

　　后汉大司马吴汉薨光武诏诸儒诔之

　　晋

　　晋郄超死之日贵贱操笔为诔者四十余人

　　南北朝

　　梁刘勰曰详夫诔之为制盖选言录行传礼而颂文荣始而哀终论其人也嗳乎若可觌道其哀也凄焉如可伤此其旨也 【以上杜典不载今补纂】

　　（臣）等谨案者哀之而述其行之辞如哀公诔孔子之类非必有证也郑氏注礼每解诔为谥而陈氏集说仍之误矣文心雕龙所言乃后世诔文之体其于贱不诔贵幼不诔长诸侯不相为诔之礼自汉以来胥失之

　　△丧礼杂制

　　（臣）等谨案杜典末卷杂引礼经以补典中所未及今依其次服义则取先儒经说服制则据书仪家礼凡令甲所申与俗礼之宜因宜革者悉取前人论议以备典实而以居丧读礼终焉每条冠以标目乃杂着之体例以便观览

　　△服术有六【元】

　　元吴澄曰服术谓古先圣人制服之道其一亲亲之服承上文人道之亲亲下治子孙者而言子至亲也故适长子斩衰三年同于父众子齐衰期同于祖子之下其亲者孙故适孙齐衰期亦同于祖众孙则大功九月孙之下其亲曾元并缌麻三月此亲亲之下杀也其二尊尊之服承上文人道之尊尊上治祖祢者而言父至尊也故斩衰三年其父之重无以加父之上其尊者祖故齐衰期祖之上其尊曾高并齐衰三月此尊尊之上杀也其三名服其四出入之服承上文人道之男女有别别之以礼义者而言入者彼女来配此男母者配父之名其尊齐于至尊之父故服三年之衰与父同但齐其斩而己妻者配己之名其亲比于至亲之子故服期年之齐衰与子同又加之以杖也而妻之于夫则比于至尊之父故服三年之斩衰移其所天之父以天其夫妇者配子之名故服大功九月小功五月伯母叔母其名同于父之配视己尊一等故服齐衰期昆弟之子之妇其名同于子之配视己卑一等故服小功五月唯兄弟之妻其名不可同于己之配为其与己同等故无服出者此女往配彼男故姑姊妹女子子在室齐衰期出嫁则降大功九月入者虽己出嫁或被出或无子而复妇本宗则仍服在室未嫁之本服也其五长幼之服承上文人道之长长旁治昆弟者而言长者谓昆幼者谓弟昆弟相为服齐衰期也同祖者从昆弟则服大功九月同曾祖者再从昆弟则服小功五月同高祖者族昆弟则服缌麻三月此长幼之旁杀也由长而上则有旁尊之杀父之亲昆弟为从父则服齐衰期父之从昆弟为再从父则服小功五月父之族昆弟为族父则服缌麻三月祖之亲昆弟为从祖则服小功五月祖之从昆弟为族祖及曾祖之亲昆弟为族曾祖并服缌麻三月由幼而下则有旁卑之杀子之从昆弟为亲昆弟之子则服齐衰期子之再从昆弟为从昆弟之子则服小功五月子之族昆弟为再从昆弟之子则服缌麻三月孙之再从昆弟为亲昆弟之孙则服小功五月孙之族昆弟为从昆弟之孙及曾孙之族昆弟为亲昆弟之曾孙并服缌麻三月以上丧服之五术本乎人道之四亲皆为亲之服也非亲而服者不在此数其六从服谓非己之正服从于人而服也故殿于五术之后

　　△从服有六【元】

　　元吴澄曰从服之目有六属从者属谓亲属以亲属故为其党服妻从夫服夫家旁尊旁卑之亲子从母服母党之亲也徒从者徒空也谓彼非亲属空为其党服子为母之君母庶子为君母之亲妾为女君之党也从有服而无服者其夫为其昆弟有服妻从夫而为夫之兄弟则无服公子之妻为其父母有服夫从妻而公子为君所厌为妻之父母则无服也从无服而有服者其夫为兄嫂弟妇无服妻从夫而娣姒妇相为小功则有服也公子被君厌为母之父母姊妹无服妻从夫而为公子之外祖父母及从母皆缌则有服也从重而轻者姑虽出嫁犹为侄服大功九月为重其子从母而为内兄弟服缌则轻妻为其父母服期为重夫从妻而服外舅姑缌则轻也从轻而重者公子为君所厌为其母练冠为轻妻从夫而为公子之母服期则重也

　　△绝族无移服【宋】

　　宋张子曰君子之泽五世而斩小人之泽五世而斩泽斩于五世则恩可知矣故四从六世为绝族而从旁及之服特亲者各以亲疏属之也服不及于六世而婚姻乃百世不通者仁之所施有宗而义之所别不可己也然所谓绝非特此也丧服出妻之子为母期则为外祖父母无服传曰绝族无施服亲者属也谓妻于夫家与族齿其出也与族绝族绝则为外祖父母无服此所谓无施服然夫妻则配合有绝族子母至亲无绝道故为出母期谓亲者属礼记作移丧服传作施盖古通用也

　　△上杀下杀旁杀【宋】

　　宋马晞孟曰亲亲以三为五以五为九而不言七者以其上而高曾者皆为远祖也下而曾元者皆为远孙也凡丧服之道以近为亲是故上杀者有缌麻而无功衰以其相远也旁杀之亲有大功有小功者以其相近也近者至于亲亲而不尊远者至于尊尊而不亲惟其亲而不尊故九月五月之丧功衰而己惟其尊而不亲故虽齐衰亦有三月也

　　△亲疏嫌疑同异【宋】

　　宋吕大临曰伯母叔母疏衰踊不绝地姑姊妹之大功踊绝于地为祖父母齐衰期为曾祖父母齐衰三月此所以定亲疏也嫂叔不通问嫂叔无服君沐梁大夫沐稷士沐稻燕不以公卿为宾以大夫为宾此所以决嫌疑也己之子与兄弟之子异矣引而进之同服齐衰期天子至于庶人贵贱异矣而父母之丧衰疏之服飦粥之食无贵贱一也大夫为世父母叔父母众子昆弟昆弟之子降服大功尊同则不降此所以别同异也

　　△五服十制四疑【明】

　　明吕坤曰丧礼先王所制以制放逸忘哀之情故谓之制制以三年为重故适长子不在适长孙承祖之重谓之承重五服者三年一年九月五月三月五等之衣服也十制者斩衰三年齐衰三年齐衰杖期齐衰不杖期齐衰五月齐衰三月大功九月小功五月缌麻三月袒免在次十等之制度也齐衰与斩衰布麻有麄细五齐衰布麻无麄细袒免虽极轻亦先王礼制但不成服故不可入五服尔疑服有四正义加降正服礼称情也义服情从礼也加服礼从情也三者皆隆降服礼裁情也降服非君子之所忍服所降以明礼称所本以明情三年重丧也降为期称重期期降大功称期功小功降缌称功缌仁之至义之尽也故曰加服不称本服降服不忘本服厚道也

　　△冠制【宋】

　　宋政和礼斩衰通屈绳为武齐衰以降以布为武缌麻澡治其布为武皆垂其下为缨其冠以布为三辟襵前后屈而出于武其外厌而缝之为外縪其内厌而缝之为内縪大功以上辟襵向右小功以下辟襵向左司马光书仪冠比衰布稍细广三寸跨顶前后以纸糊为材上里以布为三■〈巾耴〉皆向右纵缝之两头皆在武下向外反屈之缝于武用麻绳一条从额上约之至顶后交过前各至耳于武上缀之各垂于颐下结之齐衰以布稍细者为布四脚其制如幅巾前缀二大脚后缀二小脚以覆髻自额前向顶后以大脚系之大暑则屈后小脚于髻前系之谓之幞头大功以生白绢为四脚大祥后服垂脚黪纱幞头朱子家礼冠制斩衰同齐衰冠并如斩衰用次等粗生布为之大功用稍熟布以上辟积缝皆向右小功用稍熟细布缌麻用极细熟布以上辟积缝向左陈师道曰司马温公云仁宗崩有司用干兴故事群臣布四脚加冠时莫识其制以幅巾幕首破其后为四脚其后郑毅夫读绩事始云三代黔首以皁绢里发周武帝裁为四脚名幞头马周请重系前脚盖布四脚脚皆后垂如周制遇暑则系其前脚如唐制英宗崩宋次道误为布幞头有司遂用民间幕丧之服以今漆纱幞头去其铁脚而布裹之前系后垂而不可加冠坏之而冠幞头之失自次道始也余谓四脚加冠今士大夫丧冠是也大布之冠古也四脚今也于礼为繁矣

　　△笄总制【宋　明】

　　宋

　　明

　　宋

　　宋司马光书仪斩衰妇人用极粗生布为头■〈须上巾下〉恶竹笄布盖头齐衰妇人露髻以生白绢为头■〈须上巾下〉盖头大功亦如之朱子家礼斩衰妇人用极麄生布为盖头不辑布头■〈须上巾下〉竹钗齐衰妇人盖头布总竹钗大功小功缌制俱同布之精粗有异

　　明

　　明吕柟曰妇人麻布大袖圆领长衫者何衰之变也礼妇人言衰不言裳衰之长可以掩裳秦人以长衫为背子故长衫者衰之变也麻布盖头者何布总之变也自有书仪以来未之有改也丘文庄曰唐羃■〈罒离〉之变也家礼布头■〈须上巾下〉竹钗者何曰箭笄之变也奚不绖乎既盖头奚绖也故有腰绖无首绖白■〈罒离〉盖头宋王淮之议也

　　△绖带制【宋　明】

　　宋

　　明

　　宋

　　宋政和礼首绖之制斩衰以苴麻为首绖大九寸左本在下齐衰以牡麻为首绖大七寸二分右本在上大功以牡麻为绖以绳为缨中殇无缨其大五寸七分小功成人以牡麻为绖小功殇服以缲麻为绖皆大四寸六分缌麻以缲麻为首绖其大三寸七分大功以上麻皆有本小功以下麻绖皆断本要绖绞带之制五分首绖杀一以为要绖五分要绖杀一以为绞带斩衰以麻齐衰以下绖带以麻绞带以布麻有苴有牡有缲有不缲有有本有绝本者皆如首绖之等司马氏书仪斩衰以有子麻纽为首绖其大一扼左本在下五分去一以为要绖两股相交两头结之各存麻本散垂三尺其交结处两旁各缀细白绢带系之使不脱又以细绳带系于其上子为母布带妇为姑以无子麻为绖齐衰布带大功小功缌麻皆系黑鞓角带朱子家礼斩衰首绖以有子麻为之其围九寸麻本在左从额前向右围之从顶过后以其末加于本上又以绳为缨以固之如冠之制要绖大七寸有余两股相交两头结之各存麻本散垂三尺其交结处两旁各缀细绳系之绞带用有子麻绳一条大半要绖中屈之为两股各一尺余乃合之其大如绖围要从左过后至前乃以其右端穿两股间而反插于右在绖之下齐衰首绖以无子麻为之大七寸余本在右末系本下布缨要绖大五寸余绞带以布为之而屈其右端

　　明

　　明丘浚家礼补斩衰妇人要绖用有子麻为之制如男子系于大袖之上未成服不散垂齐衰妇人要绖制如男子用无子麻为之浚曰家礼妇人服制皆本书仪自大袖以下俱非古制今特补入腰带一事者盖礼男子重乎首绖妇人重乎腰带存其一之最重者使后人或因此以复古也

　　△杖制【宋】

　　宋政和礼为父杖竹而苴为母杖桐而削其大皆如要绖其长皆齐心司马氏书仪为父竹杖本在下为母削桐上圆下方亦本在下家礼凡妇人不杖 【杨复曰案家礼书仪妇人皆不杖与问丧丧大记丧服小记不同恨未得质正】
</div>
    <div class="pagination">
<a href="续通典_page211.html">上一页</a><span>...</span><a href="续通典_page207.html">207</a><a href="续通典_page208.html">208</a><a href="续通典_page209.html">209</a><a href="续通典_page210.html">210</a><a href="续通典_page211.html">211</a><span class="current-page">212</span><a href="续通典_page213.html">213</a><a href="续通典_page214.html">214</a><a href="续通典_page215.html">215</a><a href="续通典_page216.html">216</a><a href="续通典_page217.html">217</a><span>...</span><a href="续通典_page213.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
