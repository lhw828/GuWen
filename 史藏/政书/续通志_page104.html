<!DOCTYPE html>
<html>
<head>
    <meta charset="UTF-8">
    <title>续通志 - 第 104 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 104 页/共 1359 页</h1>
    <div class="content">寇日照博兴赫舍哩万努败之寇即墨完颜僧寿又败之复莱州戊寅曲赦河东南北路丁亥命防御使图克坦福定等帅所部义军与沂州民 
尽徙子邳戊子辽州总领提控唐古果勒帅师复太原府诏右司谏郭着抚谕其军民秋七月丁酉籍邳海等州义军及胁从归国者人给地三 
十亩有力者五十亩仍蠲差税充军者日支粮二升号决胜军时里城久未毕功尚书欲增调民帝虑妨农并粮储不继谕枢臣言是役之兴实 
为大计今功己过半偶值霖潦成功差迟所议增丁夫势必验口不令妨业比及防秋当告成矣卿等善为计划无贻朕忧乙卯曲赦山东西路 
八月壬申帝敕台臣曰朕处分尚书事或至数日不奉行及再问则巧饰次第以对大臣容有遗忘左右司玩弛台臣当纠今后复尔并罪卿等 
元兵下武州军事判官郭秀死之中山治中王善杀权知府事李仲等以叛元兵下合河县县令乔天翼等死之乙酉命枢密遣官简岭外诸军 
之武健者养之彰德邢洺卫浚怀孟等城弱者罢遣戊子敕侯挚谕三司行部官劝民种麦无种粒者贷之九月诏单州经畧使完颜仲屯宿州 
与右都监赫舍哩德同行帅府事丙申唐州从宜瓜尔佳天成败宋人于桐柏丁酉尚书省请广营积贮帝曰征敛巳多今更规画不过复取于 
民尔防秋稍缓当量减戍兵用度幸足何至是邪甲辰元兵徇东胜州节度使伯特乌格死之庚戌命行省胥鼎领兵赴河中壬子沿河造战舰 
付行院帅府冬十月乙丑用蒙古纲言招集义军各置都统副统等官如贞佑三年制丁卯以完颜开权元帅左都监郭文振权右都监并行元 
帅府事己卯元兵次单州诏诸路民避兵癸未里城工毕宴宰臣便殿迁右丞挚官一阶右丞相琪左丞相汝砺参知政事思忠赏赉有差丁亥 
元兵屯绵上壬辰命有司葺闲舍给薪米以济贫民十一月乙未以官驴借朝士之无马者己亥元兵徇彰德府户部令史苏唐催租封邱期限 
廹促民有生刈禾输租者帝闻之杖唐五十县令高希隆减二等尚书以希隆罚轻帝曰使臣至外路孰能不从其依前诏甲寅徐州总领纳哈 
塔禄格大破红袄贼于狄山丁巳右丞相高琪下狱戊午元兵下晋安府行元帅府事工部尚书钮祜禄贞死之十二月诛高琪
　　四年春正月丁酉元兵下好义堡霍州刺史伊喇阿里哈等死之庚戌宋步骑十余万围邓州巳而夜焚营去招抚副使珠格伊埒图追及 
之夺其所俘而还癸丑户部侍郎张师鲁上书请遣骑兵数千及春淮蜀并进以挠宋三月乙巳林州元帅惟良擒叛人□仲李俊诛之降其党 
卢广己酉以李复亨参知政事珠嘉赛音行怀孟帅府事辛亥进高汝砺为尚书右丞相监修国史李复亨兼修国史壬子红袄贼于忙儿袭据 
海州完颜辰尔复之夏四月庚申朔诏完颜伯嘉提控防城事癸亥安武军节度使柴茂破红袄贼于枣强祁州经畧使段增顺破叛贼甄全于 
唐县夏人犯边元帅实嘉喀齐喀破之封经畧使王福等九人为郡公分河北山东地以隶之 【据续通鉴纲目补辑】 戊辰禘于太庙元遣 
赵瑞以兵攻孟州提控鲁德王安复大名府以巴古喇权尚书右丞左副元帅承立为右监军权参知政事同行尚书省元帅府于京兆庚辰东 
平帅府总领提控富察善尔破红袄贼于聊城五月癸巳红袄贼寇乐陵盐山横海节度使王福连击败之张聚来寇又败之甲午帝击鞠于临 
武殿癸卯元兵徇隩州丙辰徇兖州泰定军节度使完颜威赫死之六月戊辰山东民侨居者募壮士五百人益东莒公燕寍军以京畿不雨敕 
有司阅狱释杂犯死罪以下丁丑元兵下大名又攻开州及东明长垣等县庚辰宋人方子忻来归诏善视之毋使逃归漏泄机事秋七月辛卯 
宋人及红袄贼犯河朔诸郡皆叛降之独沧州经畧使王福固守会益都贼张林来攻福乃叛降林帅府请讨之癸丑林州行元帅府遣总领严 
禄等讨红袄贼于彰德府生擒伪安抚使王九诏李复亨与完颜伯嘉循行郡县劝农以乌库哩仲端等使于元八月戊午朔山东招抚高居实 
遣人招严实于青崖砦获其欵以闻李全犯东平府监军王庭玉败之擒其伪安化军节度使张林庚申高阳公张甫请增兵守冀州帝谕枢密 
颍州民渡淮为宋军者凡十村可追索主者惩一二以诫其余庚午夏人陷会州刺史乌库哩世显降甲戌陕西行省奏龛谷败夏人之捷乙亥 
帝谕宰臣河南水灾唐邓尤甚其被灾州县除其租余止责正供和籴杂征并免停周岁桑皮故纸折输免流民佃荒田者租丙子陕西行省与 
夏人议和 【按金己与夏议和越月而夏复来攻可知动辄议和徒然示弱而不足以纾患诚如通鉴辑览　　御批所谓忘己之先人所以 
制人者即用人之受制于己之下策而反以受制于人徒失可守之势也谨录识之】 戊寅定选补亲军法遣官于河南陕西选之己卯罢葭州 
招抚司壬午陕西路行省承裔奏定西州之捷丙戌徙随路诸军户于河南京东西南路各设检察使副恒山公武仙叛降元九月戊戌元穆呼 
哩驻军真定置总领元帅府于归德以寿州陈留两镇兵属之壬寅宋人军皂郊堡行军提控完颜伊都击败之元遣达呼等来癸卯夏人遣使 
如宋趣进兵夹攻 【按续通鉴纲目载兴定四年九月夏人围巩昌遣人如宋趣兵夹攻宋史亦载程信王仕信引兵与夏人会于巩州城大 
金国志亦载西夏引兵围巩昌趣宋师来会金史缺载兹补辑又据宋史载九月辛卯夏人引兵围巩州此云癸卯夏人来侵二书时日亦异】  
甲辰滕州招捕提控夏义勇讨红袄贼败之乙巳以参知政事李复亨提控刍粮事巳酉夏人陷西寍州尚书省都事布萨讷木含布坐诛驸马 
都尉图克坦寿春夺官一阶杖六十甲寅宋人出秦州会夏人侵定西州丙辰巩州行元帅府事实嘉喀齐喀败之冬十月壬戌元遣蒙古达呼 
额哩埒等来己卯陕西东路行省奏绥德州之捷红袄贼寇泗州庚辰帝击鞠于临武殿辛巳授红袄贼时青滕阳公本处兵马总领元帅兼宣 
抚癸未京西山寨各设守御使副令本路帅府总之谕陕西行省图复会州帝击鞠于临武殿十一月丁亥元兵入济南严实以魏博等郡降之 
元兵进屯黄陵堈 【按元将穆呼哩以兴定四年九月屯军真定十一月以轻骑入济南乌库哩沙珲等袭之于黄陵堈为所败进围东平金 
史止载屯真定围东平而未载其人济南屯黄陵堈似于下文黄陵堈经畧使乌库哩沙珲以失律伏诛原委未晰兹据续通鉴纲目补辑】 易 
水公靖安民为其下所杀戊子黄陵堈经畧使乌库哩沙珲等以战阵失律伏诛戊戌诏复卫绍王王爵仍加开府仪同三司乙巳诏柴茂权真 
定元帅左都监盖仁贵摄右都监元穆呼哩围东平十二月甲戌祈雪礼部郎中权左司谏穆延呼喇勒上封事戊寅诏军官许月击鞠者三次 
以习武事庚辰腊享于太庙乙酉镇南军节度使温特赫思敬上书言钱币税赋二事
　　五年春正月壬辰议御西夏及征南事谕皇太子以东平御敌方畧甲午谕枢密院南伐事更当详议其便诏撰卫王事迹如海陵庶人例 
丁酉元兵攻天井关戊戌宋人袭泗州西城提控王禄死之乙巳诏诸道兵集蔡州伐宋庚戌山东行省奏东平之捷二月丙辰朔置招抚司于 
单州曲赦东平府庚申下诏伐宋以内族惟弼权同签枢密院事行院于中京沃哷哈达权蔡息行元帅府右都监纳哈塔降福权宿州行院签 
枢密院事富珠哩达哈权唐邓行元帅府右都监完颜额琳副右副监戊辰罢怀州行元帅府复置招抚司与孟州经畧司并受中京行枢密院 
节制辛未布萨安贞以兵出息州破宋人于净居山寺拔黄土关癸酉以旱灾曲赦河南路丙子禁京城兵器元帅赫舍哩约赫德破宋兵复泗 
州进逼濠州至涡口乏粮而还三月丙戌朔帝御仁安殿祈雨仍望祭于北郊庚寅宋人围唐邓完颜额琳力战却之前邓州千户富珠哩摩啰 
欢自拔归国额琳以便宜迁三官授同知唐州事乙未罢河南路行三司丙申进图克坦思忠尚书右丞兼修国史以布萨毅夫为参知政事帝 
以近侍局多不留心采访外事命宰臣照章宗时秩满以所采事定升降预为考核之法以激劝之己亥叛人窦赵儿招夏人入据来羗城富珠 
哩和卓攻拔之夏四月己未山东行省蒙古纲言东莒公燕寍战败而死所居天胜砦众无所归变在朝夕权署提控孙邦佐为招抚使洪果乌 
页为总领以抚其众敕有司议之丙寅布萨安贞破宋黄蕲等州壬申俘宋宗室男女七十余口献于京师五月甲申朔日有食之戊戌宋人据 
楚邱官军复之庚子纳喇吉逊伏诛壬寅陕西元帅完颜萨布遣使来献晋安平阳之捷御史乌库哩呼噜劾其纵将士卤掠帝以萨布有功诏 
勿问癸卯唐州守将额琳与宋人战败绩反以捷闻御史纳喇发其事帝不之罪癸丑东平内徙命蒙古纲行省于邳州王庭玉行帅府于黄陵 
堈六月甲寅朔尚书省奏驸马都尉安贞反状帝谓英王守纯曰国家诛一大臣必合天下后世公议其令覆按之乙丑遣使谕晋阳公郭文振 
上党公完颜开各守疆土同心济难毋以细故启衅端误国事戊寅安贞伏诛秋七月己亥义勇军叛据砀山县庚子诏增给徐州清口等处戍 
兵衣粮己酉砀山贼夜袭永城县行军副总领高琬败之命蒙古纲并力讨捕辛亥单州招抚刘琼乞移河南粮济其军绍给之八月壬子朔罢 
黄陵堈招抚司帝谕尚书省给砀山叛军家属粮毋伤其生又谕枢密曰河北艰食民欲南来者日益多速令渡之毋致殍死癸亥林怀帅府邀 
击红袄贼于伏恩村败之甲子诏南征溃军复归而能力战者依出界立功格赏之乙丑宋人掠沈邱杀县令甲戌命有司除逋户负租毋征见 
户九月甲申以京东岁饥多盗遣御史大夫赫舍哩呼实默为宣慰使往抚安之戊子增授隰州招抚使轩成官改授西省节制冬十月癸丑命 
布萨毅夫行尚书省于京东督诸军刍粮戊午遣亲军讨河南羣盗辛酉元兵攻绥德州夏人以兵附之 【按是时元兵侵夏夏主宴之且遣 
其将嗒海干布将兵五万属焉元兵遂取葭州及绥德州盖夏人不惟约宋会攻且巳属附于元矣金史失载兹据续通鉴纲目补辑】 壬戌夏 
人侵龛谷丁卯夏人犯定西积石之境戊寅分京畿戍卒万二千河中民兵八千以许州元帅赫舍哩鹤寿将之屯潼关西十一月癸未陕西东 
路行省奏安塞堡败夏人之捷甲申谕太府减损食品庚寅募民兴南阳水田乙未夏人攻龛谷宋人攻蕲县红袄贼掠宿州辛丑诏蠲徐邳宿 
泗等州逋租官民有能垦辟闲田除来年科征归德亳寿颍停阁逋户租外仍蠲三之一逋户田庐有司募民承业禁其毁损以俟来复壬寅宋 
人焚颍州执防御判官而去元兵攻延安元帅哈达迈珠及其将士击败之加赐赏赉仍下诏奖谕十二月辛亥朔元兵下潼关京兆壬子罢辟 
举县令法丁巳乌克逊仲端安庭珍使北还各迁一阶庚申罢河南义军丁卯诏罢新签民军减枢密院掌兵官及京城戍兵仍谕行院帅府毋 
擅增设补签辛未罢行总管府及招讨统军检察等司定宋人来归赏格及诈诱征防军人逃亡罪法闰月辛巳朔元兵徇鄜州完颜禄锦赫舍 
哩鹤寿富察罗索钮祜禄资禄皆死之乙酉提控珠嘉耀珠破沈邱贼于陈瓦丙戌颁诏抚谕河南土寇己丑孙瑀及捕盗官乌肯彻招降泰和 
县贼二千人诏斩其首恶余皆释之同知保静军节度使郭澍以征粮失期诬杀平民坐诛辛卯官军复葭州癸巳通远军节度使富珠哩和卓 
削官丙申红袄贼夜入蒙城县军民死者甚众己亥发兵捕京东盗并抚谕百姓壬寅发上林署粟赈贫民陈亳等州鹿邑城父诸县盗并起趣 
枢府遣兵讨之捕盗军所过残民遣御史按视己酉更造兴定宝泉每一贯当通宝四百贯
　　元光元年春正月元帅惟弼破红袄贼于张骞店壬午遣官垦种京东西南三路水田甲寅诏陕西西路行省徙京兆者兵退还治平凉防 
州刺史巴延实喇以弃城伏诛郑州防御使费摩扬格同知防御使瓜尔佳实伦并除名西面节度使巴古珠夺官一阶壬辰诏徙中京唐邓商 
虢许陕等州屯军及诸军家属赴京兆同华就粮屯二月乙酉陕西西路行省请以厚赏募河西诸蕃部族寺僧图复大通城命行省枢密院筹 
之癸巳帝谕宰臣宋人攻平舆褒信我师力战却之事状巳详若俟帅府上功然后推赏岂急于劝奖之道其遣清望官赍空名宣敕核实给之 
甲辰帝念鄜延被兵又延安受围尝发民粟给军诏除延安鄜坊丹葭绥德税租仍令有司偿其粟值戊申恒州军变万户呼延棫等肆杀掠焚 
庐舍而去己酉遣额尔克行元帅府事节制三路军马伐宋时全行院事副之三月辛酉宋人掠确山县之刘村戊辰枢密院委差官贾天安上 
书言利害壬申御史劾图克坦思忠以病马输官冒取豪价有司以监主自盗论死帝顾惜大体降授陈州防御使癸酉提控李师林败夏人于 
永木岭郭文振表近得俘者言南北合兵将攻河南陕西诏枢密备御夏四月辛巳以额尔克签枢密院事置大司农司设大司农卿少卿丞京 
东西南三路置行司并兼采访事壬午元兵攻陵川县丁酉削林怀路行元帅府事惟良官两阶罢之更定辟举县令之法而复行之戊戌籍丁 
忧待阙追殿等官以备防秋丁未行枢密院奏淮南之捷五月戊申朔元兵屯隰吉翼等州壬戌额尔克时全与宋人战败绩甲子镌额尔克官 
两阶责以后效丁卯召致政胥鼎等赴省议利害壬申时全伏诛六月戊寅朔造舟运陕西粮由大庆关渡抵湖城癸未大赦陈州防御使吕子 
羽坐乏军兴自尽制诸监官及八品以下职事丁忧侍阙任满遥授者试补侍卫亲军命各路司农司设捕盗方畧丁酉红袄贼掠柳子镇提控 
张瑀追击夺所掠而还伪监军王二据黎阳县提控王泉讨之复其城秋七月丙辰上党公完颜开复泽州巳未归德行枢密院王庭玉奏曹州 
破红袄贼之捷庚申定监当官选法河北羣盗犯封邱开封界令枢密院御捕戊辰红袄贼袭徐州之十八里砦又袭古城桃园官军破之八月 
丁丑定西征将士官赏有差甲申增定藏匿逃亡亲军罪及告捕赏格积石州蕃族叛附于夏巩州提控尼玛哈萨兰讨之获羊千口进尚膳诏 
却之改元大赦帝谓宰臣曰赦书巳颁时刻之间人命所系其令将命者速往计期而至以巴图噜为参知政事癸巳河间公伊喇重嘉努高阳 
公张甫复河间府夏人入德顺九月丙午朔谕陕西行省备边乙卯议经畧淮南己巳宋人掠遂平县之石砦店复侵南阳唐州提控瓜尔佳玖 
珠败之冬十月丁丑夏人掠德顺之神林堡壬午宋张惠攻零子镇鄂尔多击败之河中府万户孙仲威执其安抚使阿布哈呼喇勒据城叛陕 
西行省讨平之癸未复曹州 【按续通鉴纲目载宋涟水统辖石珪于兴定四年十二月降元元穆呼哩使治曹州金复曹州杀石珪而大金 
国志载宋涟水忠义统辖石珪来归是珪始则弃宋投金继而背金降元又为元守曹州金人复之珪亦见杀金史于珪降及复曹州杀珪事俱 
未载附识于此】 甲申帝猎于近郊诏免百官送迎且勿令治道以劳百姓庚寅徙彰德招抚使杜先军于卫州乙未元兵下临晋甲辰京兆官 
民避兵南山者多至百万诏兼同知府事完颜霆等安抚其众十一月丁未元兵徇同州定国军节度使李复亨同知定国军节度使额尔克死 
之甲寅京东总帅约赫德破宋兵于临淮戊辰元兵攻凤翔府十二月乙亥朔帝谓皇太子曰吾尝夜思天下事必索烛以记明而即行汝亦当 
然以河中治中侯孝顺权元帅府右都监许便宜行事乙酉迁史咏龙虎卫上将军赐号守节忠臣权行平阳公府事丁亥迭州总管青伊克卒 
特命其子角袭职诏谕近侍局官曰奉御奉职皆少年不知书朕忆曩时置说书人日为讲论自古君臣父子之教使知所以事上者其复置巳 
丑兰州提控唐古昉败夏人于质孤堡元兵攻凤翔
　　二年春正月乙巳元兵下河中府权元帅右都监侯孝顺复之壬子寿州防御使完颜鼐尔夺官四阶戊午李奇噜以罪罢宰臣请羁以散 
</div>
    <div class="pagination">
<a href="续通志_page103.html">上一页</a><span>...</span><a href="续通志_page99.html">99</a><a href="续通志_page100.html">100</a><a href="续通志_page101.html">101</a><a href="续通志_page102.html">102</a><a href="续通志_page103.html">103</a><span class="current-page">104</span><a href="续通志_page105.html">105</a><a href="续通志_page106.html">106</a><a href="续通志_page107.html">107</a><a href="续通志_page108.html">108</a><a href="续通志_page109.html">109</a><span>...</span><a href="续通志_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
