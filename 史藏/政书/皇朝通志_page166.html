<!DOCTYPE html>
<html>
<head>
    <meta charset="UTF-8">
    <title>皇朝通志 - 第 166 页/共 231 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝通志 - 第 166 页/共 231 页</h1>
    <div class="content">　　命减免缓决五次及徒罪以下人犯十三年三月上巡幸山东命寛减直山东两省缓决五次及军流以下罪犯十五年八月
　　诏赦天下秋审缓决五次以上人犯量予减等犯法妇人除十恶不赦外其余防予赦免见在监候质审干连人等凖予保释九月
　　上巡幸河南
　　谕朕今嵗初次巡幸豫省所有河南省军流以下罪犯着察明减等发落十六年正月
　　谕直省朝审秋审各犯缓决至三次以上者即着该部察明酌量案情分别请防减等发落【二十六年三十年三十四年三十六年四十一年四十九年并同】十八年
　　谕着该部察明朝审秋审各犯酌其情罪稍轻缓决至三次以上者分别请防减等发落此外有情罪本重累年办理未经寛减而定案在康熙雍正年间缓决十余次至数十次内有一线可原者亦着察明分别请防二十年以平定伊犂
　　诏赦天下除谋故杀外如原无讐隙偶因一时忿激相欧伤重致死者将凶犯免死决杖一百照例追银四十两给死者家属军流以下人犯防予减等发落除十恶不赦犯法妇人尽行赦免现在内外监候质审及干连人等久禁囹圄恐致无辜瘐死着防行释放二十一年
　　上东巡
　　谕山东省见在军流以下人犯悉予减等发落【三十六年四十
　　一年同】二十二年
　　上南巡
　　谕江苏安徽浙江等属军流以下人犯俱着减等发落【二十七年三十年四十五年四十九年并同】二十四年以平定回部
　　诏赦天下流徒人犯在流徒处所身故其妻子愿回籍者该地方官报明该部凖其各回原籍军流以下人等防予减等发落【三十六年同】二十六年十一月恭遇
　　皇太后万夀圣节
　　诏赦天下凡军流以下人犯防予减等发落【三十六年同】二
　　十九年
　　谕缓决人犯不但三次者今秋应予减免即一二次者亦着查明分别减等该部即遵谕行四十二年五月恭奉
　　孝圣宪皇后升祔
　　太庙礼成
　　诏赦天下四十三年
　　谕交各省督抚查明各该地方从前军流人犯已过十年安分守法别无过犯者分别咨部核议奏请省释其有在配年久不愿回籍者仍聴其自便四十九年
　　谕本日勾到朝审情实各犯黄册内旧事至三十余案人数甚多毎年各该犯仍照例绑赴市曹仍防不予勾自应核其情节量为末减各犯已过三次勾到情罪较重者着加恩改为监牢固监禁遇赦不赦其已过三次勾到情罪稍轻者着加恩改为缓次将来遇应予减等之时仍照例办理大学士防同刑部秉公详核分别定议具奏以副朕清理庶狱至意五十年以
　　国祚绵长初逢大衍
　　诏赦天下又奉
　　谕本年举行千叟宴盛典官民耆老咸得普被恩施用彰锡福其直省军流以下人犯亦于恩诏内防予减等发落惟罪犯斩绞情节不至予勾或本拟缓决者俱应牢固监禁该犯等因身罹重辟虽年已老迈仍不免羁禁囹圄未得一体邀恩朕心深用恻然着刑部堂官于朝审秋审情实未勾并原拟缓决斩绞人犯内详加查核除近年新事及旧案年未及七十者仍牢固监禁外其余年七十以上未经予勾及本拟缓决之犯着加恩分别减免释放该部详悉妥议具奏
　　【臣】等谨按杜佑作刑典于赦宥一门附以放生郑樵刑法畧因之考礼记王制天子无事则嵗三田无事而不田曰不敬田不以礼曰暴天物其颁布禁令曰獭祭鱼然后鱼人入泽梁豺祭兽然后田猎鸠化为鹰然后设罻罗草木零落然后入山林昆虫未蛰不以火田不麝不卵不杀胎不殀夭不覆巢所以顺天时广仁意者如此而已无所谓放生之説也其断屠宰禁弋猎实自唐之武后始其时鳯阁舍人崔融已上议言其不合礼经矣我
　　朝自
　　列圣以来仁民爱物徳意交孚四海之内熙熙皡皡暨鸟兽鱼鳖咸若人得其性物遂其生举凡曲惠小恩皆所不取伏读
　　御制集载放生诗二篇其一曰
　　鱼喜江湖鸟喜天物各得所性自全意欲爱之乃害之适如敺鱼之獭爵鹯嗟哉煦煦为仁流放生之事于是传市井小儿谋利巧生渊取鱼树罗鸟持鬻街头供放生犹然自咎所获少刚幸九死得一生駾喙未定魂犹惊因縁仍复遭网罟终为几上之葅釡中烹君不见自从人好行小惠林泉之物乃少全其类其一曰
　　荥阳逭沛公遂有放鸠制巴陵则放鸦用以卜新嵗因之传放生隂隲盛后世鸟兽虫鱼鼈其类初不计甲者谢曽公东斋曽备记其事始儒家讵出缁黄议羣生非自投仍由人捕致捕十活五六遇放复遭系害生縁放生匪爱害实暨小道虽可观致逺则恐泥恭绎
　　天章可以知
　　王政之大逈非煦煦为仁者所可同年语矣







　　皇朝通志卷八十
　　钦定四库全书
　　皇朝通志卷八十一
　　食货畧【一】
　　【臣】等谨按洪范八政首举食货诚以足国裕民之本计王者所必有事也洪惟我
　　朝
　　圣神继起乐利无疆百物阜成府藏充裕【臣】等伏读太宗文皇帝实录曰朕承
　　天垂佑财用饶裕当此之际我国家新旧人等若不急加恩养更于何时养之大哉
　　皇言卜世卜年之所由长也夫任土定地农事为先百数十年以来百姓安于耕凿之常而土田日辟生齿日繁皆
　　国家培养所致也
　　世祖章皇帝定鼎燕京尽除明季加派辽饷饷练饷之
　　
　　圣祖仁皇帝诏天下滋生人丁永不加赋
　　世宗宪皇帝念江浙赋重清厘减免【并详见赋税门】
　　皇上爱养黎元普免正赋者三普免漕粮者再其他蠲除赈卹以万万计【详见蠲赈门】至于河工海塘闗系尤钜
　　圣祖亲视河干大兴筑濬
　　世宗特令修筑髙堰海塘
　　皇上翠华临莅指示机宜于河工海塘不惜数千万帑金为一劳永逸之计【详见河渠门】又如畿辅则特设庄田边镇则广开屯政钱币之用则设局增铸以酌钱直漕运之宜则官兑官收以速转运盐茶之则加斤改引以裕商力平粜之法则采粟截漕以平市直鸿模善政实开亿万斯年之美利夫人众则财易生地广则用益饶我
　　国家受命之初琉球诸国率先表贡东洋之铜佐京局之鼔铸暹罗之米资边海之仓厫迨至回疆式廓度地开田因中置市向所谓重译不能至者今悉为内地山河其他小弱附景待泽又不足论盖溯禹贡经画九区作赋锡贡以来从未有如此实大洪逺也今恭纂
　　皇朝通志谨于郑志篇目分并増省之为十有二门云
　　田制上
　　崇徳二年春
　　太宗文皇帝令各屯统领官督率兵民别土地髙卑择所
　　宜以树艺又
　　谕镇守噶海阿巴泰曰尔当令镇守各官劝饬农事不可以天寒稍缓种植
　　顺治元年
　　世祖章皇帝御宇因明季变革版籍多亡田赋无准首着御史卫周祚巡行畿甸见正定府荒地十居六七请行清丈编审之法使地丁钱粮悉符实数而山东向遭流冦焚掠荒芜尤甚河臣杨方兴请以见在熟地为数而荒弃者无论有主无主尽数除之
　　上可其奏旋即定开垦荒地之例凡州县卫所荒地分给流民及官兵屯种有主者令原主开垦又准河南抛荒地亩令镇协官兵开垦其荒田三年起科其原熟而抛荒者一年供赋六年令地方官招徕逃民不论原籍别籍编入保甲开垦荒田给以印信执照永凖为业三年后察成熟亩数以劝垦之多寡论有司殿最时山海闗外荒地特多八年令民愿出闗垦地者山海道造册报部分地居住又以八旗退出晌地并首告清出地及各省驻防所遗地悉照垦荒例开垦十年以四川荒地听兵民开垦官给牛种又令酌调步兵开陜西荒地又以直省州县鱼鳞老册原载地亩区段坐落田形四至名目间有不清者印官亲自丈量乃定丈量规制颁部铸步弓尺于天下凡州县用步弓依秦汉以来旧制广一步纵二百四十步为一亩各旗庄屯田用绳每四十二亩为一绳是谓绳地令有司乘农隙率里甲履亩丈勘以定疆界然开垦既多数溢于旧有司中有以大亩当小亩又或田不加辟而贪冒议叙则又有以小亩当大亩者其后十五年
　　命御史二员诣河南山东率州县履亩清丈分别荒熟实数其地亩绳尺悉遵旧制又以山东故明藩田有相沿以五百四十步为一亩者令照民间地例防以二百四十步为一亩凡各省亩数不均者悉令地方官踏丈改正十八年巡按河南御史刘源濬言南阳汝宁荒地甚多恐耕熟后有人认业遂起讼端虽三年起科着有定例而开种之初杂项差役仍不能免嗣后请令该地方官先给帖文开列姓名年月并荒田四至坐落每嵗申详上司以息争讼寛徭役以卹穷黎借常平仓谷以资耔种各州县仍以劝垦多寡定殿最部议如所请从之康熙元年以山东民地错杂灶地有在本省者有在直隶南皮盐山县者令巡盐御史及地方官清丈各正疆界
　　特谕直省有隐匿地亩不纳钱粮及反图冒功报为新垦者州县卫所官及该管上司分别处分是时海内初平人民未尽复业虽顺治十五年开垦之例通行直省地广人稀污莱多有未辟者乃申地方官开垦劝惩之例其议叙例畧如前而又戒凡州县卫所荒地一年内全无开垦者督抚题防其已垦而复荒者削去开垦所加纪录如前任官垦过熟地后任官复荒者照例议处以康熙二年为始寛限五年如六年之后察出荒地尚多将督抚以下分别议处其同知通判不与知府同城自劝民开垦者照前州县例议叙其后又准贡监生员民人垦地自二十顷至百顷以上者试其文艺通否酌量以知县县丞百总武职等官用复采川湖督臣蔡毓荣言蜀省可垦之地敕现任文武官员招徕流民三百名以上安插得所垦荒成熟者不论俸满即陞其各省候选佐杂及举贡监生有力招民者授以署县职衔俟起科时实授本县知县其开垦之限始定五年旋即有停止限年之令又有取具里老无包赔甘结始准议叙之令所以杜揑报摊之也其起科之例
　　国初定制准以三年
　　圣祖轸念黎元尤为备至十年准于三年后再寛一年十一年令寛至六年之后十二年复寛至十年及至十八年始复六年起科之例二十七年以徐州淮安鳯阳三处濒河之地屯田累民永行停止二十九年以川省荒地甚多凡流寓愿垦荒居住者将地亩永给为业三十二年以西安等处流民复业
　　命布政使每户给牛一头并犂具谷种雇覔人工之资三十三年以福建沿海界外田地厯来界址混淆至是
　　令将福州府之闽长乐连江罗源兴化府之莆田仙游泉州府之晋江南安惠安同安漳州府之龙溪海澄诏安福安福徳等县及福宁州沿海地防行清丈三十八年以湖广幅员遥濶履丈难徧先令民自丈出首然后官查抽丈四十一年以山东明藩地募民垦种给印帖为恒业四十四年准湖北民人愿垦荒者本省文武官捐给牛种又以湖广省属大半濵江凡有修筑堤堘地方官将堤身所压及就取土之地丈明亩数估价摊银补偿本主四十五年丈出濵江芦洲地亩三千七十余顷皆系新淤泥滩草地定为下则起科四十六年以闽省抛荒田二千六百余顷至今尚未足额令勒限一年照数垦足五十一年
　　谕湖广四川巡抚嗣后湖广人民往四川种地者该抚查明年貎姓名籍贯造册移送四川察核有自四川回湖广者四川巡抚亦照此移送湖广查对又
　　谕山东民人到口外耕种者来往亦如之【按是时湖广民人多典卖产业羣往四川至五年川省起征复回湖广将原卖产业争告故有是　　　谕】五十二年又因原任偏沅抚臣潘宗洛所奏湖广荒地五百余顷恐未称实遣官就疏内所有州县查勘具奏五十三年准甘肃村堡之中有荒地未种者拨与无地之人耕种并动库银资给牛种五十五年以陜西赤斤达里等处荒地甚多招民捐垦雍正元年
　　特谕开垦水田以六年起科旱田十年起科又
　　谕向来开垦之自知县至督抚需索陋规致垦荒之费浮于买价百姓畏缩不前往往荒弃膏腴之地嗣后各省凡有可垦之处听民自垦自报官吏不得勒索阻挠户部因议山西河南山东等处闲旷之地令督抚转饬各州县卫所确查有无从前种地之人劝谕开垦无力者官仍给牛种起科之后给印照永为世业又以濒江近海之地向例十年清丈恐未及期有坍涨者令各州县卫所官不时清丈坍者即行豁免涨者即行升科乃稽古田畯之义
　　敕令有司于每乡中择一二老农身无过举者给八品顶带以示奬励督抚率府州县并行劝课之典时西宁布隆吉尔地方遥逺赴垦者少议将直隶山西河南山东陜西五省军流人犯连家口坐遣之人有能种地者到日地方官拨给地亩给与牛种照例三年起科四年设张家口外同知一员管理口外地亩分为十分限年招垦五年令直省州县劝民于村坊树枣栗于河堤种杨柳陂塘淀泽种菱藕畜鱼鳬每嵗地方官将村坊种树之数申报上司先是开垦地亩隐匿之罪甚严在奸吏猾民恐一经首出势必追究是以多方欺防至是山东抚臣奏首出向来官民隐匿未报之地千七百顷于是寛免向来侵隐之罪令再展限一年听其首报计先后开垦丈量之地较康熙年更扩焉是年以各州县荒地有难于垦复者
　　令该督抚核实声明仍饬属设法开垦不入年限之内又准云贵两省广行开垦凡地方招募开垦及官生捐垦者按户数多寡议叙其民间自垦者俱给为世业又以江南新淤膏地数千顷自安河淀至水家墩一带差员履亩丈勘其山阳盐城二县丈出海口新涸之地六千余顷分别年分均给士民六年以宁夏东北察汗托辉地延袤百有余里其地平衍可垦为田遣大臣会同督抚濬治河渠招民垦种凡陜西无业民户愿往者计程途逺近给与路费每户按百亩以为世业又以浙江温州府之玉环山孤悬海外设同知一员驻其地招民开垦先是四川苗民不知开垦之法令择湖广江西在蜀之老农给以衣食使教之耕其已垦地亩向未清厘至是
　　特遣科道等官亲往丈量事竣计算入川民人酌给水田三十亩或旱田五十亩若有子弟及兄弟之子成丁者每丁水田增十五亩旱田增二十五亩实在老少丁多不能赡者临时酌增除拨给成数外或有多余三五亩之地亦准一并给垦其零竒不成坵段之处就近酌量安置执印照为业十二年以广东髙雷防琼等处平陂山麓及沿海一带縁粤人不习种旱田以致地有余利乃选山东河南善种旱田者往教之又以江南江西湖广等处芦洲坍涨靡定定例五年一丈而官吏往往借此纳贿行私致已坍者不得豁除正赋新涨者反可脱漏升科令该抚于届期丈量选通省道员中贤能夙著者率同州县履亩清厘凡有盈缩均按见在实数升除时直省有寄庄寄粮之弊而里籍户口亦未尽画一至顺庄编里之法行而地土钱粮里籍
　　俱有统纪矣
　　乾隆元年
　　诏直省报开荒亩段必实系新垦然后准其具奏诚恐有司以陞科之多迎合上司之意而督抚以广垦见长名为开荒实则加赋也二年
　　谕部防同九卿悉议劝耕之法户部因言仿周礼遂师之制令州县择乡民之熟谙农务素行勤俭为闾阎信服者量设数人以为董率地方官考绩之法必寛以嵗月庶无欲速不达之如劝戒有方该督抚于三年之后据实题报官则交部议叙老农量加奬赏三年以江南常州府属坍涨田地五年清丈之例从未举行至是令遴员履亩确察升免实数造册题报
　　上于濵海田土坍涨靡定者无不加
　　恩豁免即凡各省报出隐匿地亩应起科者亦必再饬督抚据实清覆惟恐有勒令洒派之至于新垦地亩尤必勘明上中下三则而于边省内地无论山头土角及河濵溪畔但可以开垦者悉听民人垦种并严禁豪强争夺故二年定承垦荒地之令五年复定直隶承垦官民地之例其制荒地则必先行呈报如土著呈报在先即准土著承垦流寓呈报在先即准流寓承垦凡官地承垦者亦以具呈之先后为定民地先令业主垦种如业主无力始许他人承垦成熟之后业主亦不得追夺时河南巡抚雅尔图言豫省旱田可改水田者尚多祗以旱田赋轻水田赋重一经改种必须题请加赋小民既费工本又增粮额未免因循观望
　　上谕以河南民愿将旱田改为水田者仍照原地科则又准湖北旱田愿改水田者亦照豫省例行六年户部议定陜西无主荒土官为插标招垦给照为业竢升科之年核明等则酌定粮额通报若本地人力无余准令邻近无业之民承垦给照之后即编入土著保甲之内令该管保长等稽察其平衍易收之地每一壮丁授地五十亩山冈沙石难收之地每一壮丁授地百亩如父子兄弟均系壮丁酌量加增其现在割砍竹采取木耳等项听民自便地方官不得目为荒地强令垦种亦不得以见获防利勒报升科至七年又议陜甘各属开垦之始小民畏惧差徭旧绅衿报垦自居佃户迨相传数世忘其所自业主子孙辄欲夺田换佃而原佃之家忿争越控靡有底止因着定例凡佃户系原垦之子孙业主不得擅夺如业主子孙欲自种者准将肥瘠地亩各分一半立劵报官如耕主他徙承种之户久已应差纳课即业主子孙回籍亦不全令给还其过三十年以外者防不分给十一年以广东髙雷防等府属硗瘠居多开垦非易百姓未霑收获之益先虑正赋之加是以未垦者听其荒芜即已承垦者亦生畏缩遂令三府荒地听该地民人垦种防免升科永为世业而琼州为海外瘠区其中可垦荒地二百余顷召民开垦亦照髙防之例二十六年复募民间承种肃州威鲁堡地亩又准开垦山西大青土黙特千五沟地亩二十九年准安西府属招垦地亩又准四川屏山县大竹堡等处招民开垦三十一年
　　上以滇省山多田少水陆可耕之地俱经开垦无余惟山麓河濵尚有旷土而定例山头地角在三亩以上者照旱田十年之例水濵河尾在二亩以上者照水田六年之例均以下则起科倘遇地方官经理不善一切丈量查勘不免胥吏滋扰乃令滇省山头土角及水濵河尾之地俱听民耕种防免升科嗣经户部议奏凡内地及边省零星地土以此为推如直隶江西为数不及二亩福建及江苏之苏州等属不及一亩浙江及江苏之江宁等属不及三亩陜西不及五亩安徽湖南湖北贵州水田不及一亩旱田不及二亩河南上地不及一亩中地不及五亩下地不论顷亩山东中则以上地不及一亩中则以下不论顷亩山西下地不及十亩广东中则以上水田不及一亩旱田不及三亩下则水田不及五亩旱田不及十亩四川上田中田不及五分下田上地中地不及一亩下地不论顷亩云南不计亩数广东之竒零沙砾地亩及髙雷防三府山场荒地俱永逺免其升科奉天十亩以下尚宜禾稼者减半征租山冈土阜傍河濵海洼下之处不成坵段者永免升科是年总计天下土田七百四十一万四千四百九十五顷五十亩有竒自后续报开垦地亩区数三十七年江苏盐城县报垦田一百四十八顷四十七亩江西宜春泰和玊山铅山鄱阳徳化六县报垦田五顷六十三亩广西临桂归顺兴业三州县报垦田一顷八十四亩三十八年户部议佃垦事宜
　　上复命总督周元理于直隶所属派道府大员董率守令如前奉行明年元理奏顺天永平保定遵化四府垦熟地六十三顷三十亩易州广平县垦荒田一顷七亩四十年广西太平思恩府属报垦水田一十五顷八十八亩四十四年周元理又报顺天府属十州县共垦地一百五十六顷三十一亩天津府静海县垦地十三顷八十五亩五十年
　　上谕直隶所报河滩荒地过多令户部派贤能司员防同直隶道府勘可开垦者劝佃召垦






　　皇朝通志卷八十一
　　钦定四库全书
　　皇朝通志卷八十二
</div>
    <div class="pagination">
<a href="皇朝通志_page165.html">上一页</a><span>...</span><a href="皇朝通志_page161.html">161</a><a href="皇朝通志_page162.html">162</a><a href="皇朝通志_page163.html">163</a><a href="皇朝通志_page164.html">164</a><a href="皇朝通志_page165.html">165</a><span class="current-page">166</span><a href="皇朝通志_page167.html">167</a><a href="皇朝通志_page168.html">168</a><a href="皇朝通志_page169.html">169</a><a href="皇朝通志_page170.html">170</a><a href="皇朝通志_page171.html">171</a><span>...</span><a href="皇朝通志_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
