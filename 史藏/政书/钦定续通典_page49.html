<!DOCTYPE html>
<html>
<head>
    <meta charset="UTF-8">
    <title>钦定续通典 - 第 49 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 49 页/共 77 页</h1>
    <div class="content">











　　钦定续通典卷一百十一
<史部,政书类,通制之属,钦定续通典>
　　钦定四库全书
　　钦定续通典卷一百十二
　　刑
　　杂议四【明】
　　武宗正徳元年掌大理寺工部尚书杨守随言每嵗热审事例行于北京而不行于南京五年一审録事例详于在京而畧于在外今宜通行南京凡审囚三法司皆防审其在外请亦依此例庶事无偏弊刑合公论诏可二年阁臣李东阳言决囚三五覆奏自唐太宗以后歴代遵行我太祖着为定制每法司决囚必待刑科三覆奏后批出行刑昨刑科初覆奏本未发仍望批一是字少待三覆本内方批处决不过迟数日之期可以存百年之典五年东阳等又因风霾上言顷以久旱风霾两降纶音连坐者释放枷号者饶免盗犯再审徒流减等中外传播欢声动地幸覩圣心开悟辄有一二干凟如王府逃校窝主邻佑连累者亦乞释放倾使假银伪造印信举放私债乞照本律问罪余皆放免充军正犯己故无子妇人一应家属乞免遣死罪重诉三次者乞免加罪妇人无夫者乞免配邉军凡犯罪家产除重罪外乞免没官法司锦衣卫见监罪囚乞照热审事例奏夺南京见监轻重罪犯乞照在京恩例文武官罚米实系家贫者乞再限三月仍免加倍上纳各处获盗数多不无寃抑乞令研审务见赃仗失主勿使妄拿希图升职免罪再正徳年间问罪条例近给事中屈铨奏准颁行乞令法司议定上裁帝曰卿等所言有禆治道当悉行之【按东阳等条奏内惟已故军犯无子免遣妇人及一应家属等四条准行具刑制篇余皆未从】十三年九月刑部断囚有子纠他人刼其父及弟刼其兄者循旧例以同居卑幼将引他人为盗及私擅用财拟罪止杖徒大理寺刘玉因奏律以弼教此系人伦之变即使律文未载亦当权轻重以正法援比附以上请如前拟是置伦理于不论盗贼日肆而莫禁矣于是改拟重刑仍着为令【具刑制篇】是年十月帝如宣府大学士杨廷和等言祖制行刑之日许各犯家属诉寃于登闻鼓下直鼓给事中封进或暂停刑者特遣校尉批予留之今冬至将近又当处决之时该科三覆奏本送下拟票临刑之时有鸣鼓诉寃状应与办理者何以遽得明防伏望振旅还京凡此重务悉遵旧制而行疏入不报十四年御史李节义叅奏指挥时铎逼拷平人为盗见监王天祐等审释闫隆等五人瘦死坐以徒罪复职刑科给事中张汉卿因奏言情重律轻于法似为寛纵并乞榜示中外凡抚按惩治务将呈详候审之囚不分己未结正通行开报已死者亦须查勘有无寃抑及病死根因若情有偏枉故入至死如时铎者照例重治疏入不报世宗嘉靖元年给事中刘济等以奸党廖鹏父子及王钦陶杰等颇有内援惧帝意不决乃言往嵗三覆奏毕待驾帖则已日午登闻鼓下仍受诉词得报且及未申时再请行刑时已过酉大非刑人于市与众弃之之意请自今决囚在未前毕事从之【按明实録嘉靖二年御史陈逅言慎刑之道在初审不在临刑正统年间有批予留人事例以至富囚多图侥幸夤縁请托万一奸党乘借昏黒意外求生虽罪监临亦损国威请今后决囚前期一日该科覆奏毕即给驾帖取囚赴市限未刻前毕事如有鸣鼓诉寃许覆奏前封进奏后毋得辄受违者坐罪此奏与刘济畧同所谓奸党葢仍指廖鹏辈而是年鹏等复以内援缓刑给事中陈时明御史谢汝仪与济等先后疏争俱不报】二年刑科给事中刘济言国家置三法司专理刑狱或主鞫问或主评审权臣不得以恩怨为出入天子不得以喜怒为重轻其后又有锦衣卫镇抚司专理诏狱法乆渐弊而三法司几于虚设陛下升潜尽革旧弊而迩来渐为私移大乖初意如刘最之私讨应付黄国用之私出纸牌顔如环之私用违禁包袱俱系小失而缉执于宦寺之门锻链于武夫之手裁决于内降之防若李洪陈宣罪至杀人降级而已以最等视之奚啻天渊而顾一律罪之其何以示天下得防夺俸一月三年七月廷杖羣臣争大礼者四年秋林俊疏论曰古者挞人于朝与众辱之而已非必欲烂其体肤而致之死也亦非所以待士大夫也成化时臣及见廷挞三五臣容厚绵底衣以重氊叠褁犹床褥数月淤血始消正徳时逆瑾用事始启去衣之端重非国体所宜酿有末年谏止南巡挞死之幸遇新诏收卹士气始回不谓又偶有此臣又见成化治间诏狱诸防惟叛逆妖言强盗好生打着问喇唬杀人打着问其余常犯送锦衣卫镇抚司问镇抚奏送法司拟罪中间情重始有来説之防部寺覆奏始有降调之防今一概打问无复低昻恐旧典失查非祖宗仁厚之意是年九月御史吴廷举言应天诸府税粮逋负过多请申明律例通行遵守于是法司议徴收限期律有明条条例不过推广律意因事立法耳如违限一年律称迁徙今以故法不行则有比流减半准徒二年之例又恐准徒无以惩恶则有无故不纳秋粮发附近邉卫充军之例如官吏受财律以枉法论今以枉法准徒五年不足以禁赃汚则有满贯充军之例律称提调管粮官处绞今概拟绞则太重准徒则非制故又分职守等第定为住俸降级之例大抵法在必行刑不轻用诸挟势奸弊宜如所请行之然东南灾伤民困宜及时徴催勿致临期酷逼违法科敛者罪之如律例从之六年给事中周琅言律令所载凡逮系囚犯老病必散收轻重以类分枷杻荐席必以时饬凉浆暖匣必以时备无家者给之衣服有疾者予之医药淹禁有科疏决有诏此祖宗良法美意宜勅臣下同为奉行凡逮系日月并已竟未竟死亡者各载文册申报长吏较其结竟之迟速病故之多寡以为功罪而黜陟之帝深然其言且命中外有用法深刻致戕民命者即斥为民虽才守可观不得推荐是年侍郎张璁等议覆桂萼所奏谓祖宗设立刑部都察院大理寺谓之法司所以纠官邪平狱讼也设立东厰及锦衣卫所以缉盗贼诘奸宄也夫职业之废谓之旷官职掌之夺谓之侵官今后凡贪官寃狱仍责法司其有徇情曲法乃聴厰卫觉察盗贼奸宄仍责厰卫必送法司拟罪诏如议行七年给事中蔡经言国家内设法司外设抚按按察等官皆为陛下奉三尺法者故内外有犯责之推鞫在诸臣者亦足以办之矣今陛下时差官校逮察此属假势作威淫刑黩货譬则虎狼蛇虺咸被毒噬愿自今罢勿遣刑部尚书胡世宁请从其议帝纳之是年詹事霍韬上疏曰天下军卫一体也锦衣卫独称亲军备禁近也锦衣复掌刑狱不亦甚乎天下刑狱付三法司足矣锦衣卫复横揽之越介胄之职侵刀笔之权不亦甚乎光武崇髙节名节之士满东都以扶汉鼎宋祖敦防耻刑罚不加衣冠忠义之徒争死没世今江西事变死者四人足验今之丧防耻蔑节义者众也顾不系所养乎夫士大夫有罪下之刑曹辱矣顾使官校当众执之脱衣冠以就锁梏屈体貌以聴武夫朝列清班暮幽犴狴刚气由此澌灭尽矣使有重罪或废或诛可也乃解下拘挛便披冕服而武夫悍卒指之曰某也吾得辱之矣小人无所忌惮君子遂致易行豪杰所以多山林之思变故所以鲜节概之士也是年吏部尚书桂萼言捕盗之官有司多罗织平民军职多妄报首级并宜究治自后凡以妄杀报功者依故杀抵罪且内外赃官所以累经罢黜而不畏者以所犯赃非枉法虽盈千百贯而罪止罚作也宜更为令下所司议行是年巡抚王应鹏言正徳间新増问刑条例四十四欵深中情法宜防官编入不从惟诏伪造印信及窃盗三犯者不得用可矜例刑部尚书胡世宁又请编断狱新例命止依律文及治条例行不必编集八年刑部覆詹事霍韬疏言官以赃败及故禁故勘平人致死者律当斩绞后人恶其厉已于赃罪得赎刑而致人死者置之不问以致赃暴之吏得肆帝是其言诏今后官吏犯枉法赃酷刑致死人命及故禁故勘者论如律是年尚书许瓒言大明律内一欵凡窃盗已行但得财者以一主为重并赃论罪又凡恐吓取人财物及诈欺诓赚局骗人财物但计赃凖窃盗论又监临主守常人盗仓库钱粮俱并赃论罪又知强盗后分赃计所分赃凖窃盗为从论夫并赃者谓合众贼通算论罪计赃者谓止计各人入已之赃论罪凖者谓与真犯有间律文之权衡非不明也乃司法者多不谙律意顿乖轻重或应计赃者论以并赃又不以一主为重是凖窃盗论反重于真犯数倍安得谓之有间是几于滥矣又如知监守常人盗仓库后分赃者縁无主律止坐不应罪名夫窃盗罪止杖徒分其赃犹以盗论盗仓库钱粮重者抵死分其赃顾反从轻科此几于纵矣今宜申明律防计赃者止计入已之赃论并赃者须从一主为论知监守常人盗仓库分赃者当以知盗后分赃律坐之庶轻重适中不失制律本意帝令法司参详律例议闻是年刑部议如亲属费用收寄财物不过因其所无而偶用之其情本轻至于相盗则利其所有而侵盗之其情本重今情之重者虽无服得减凡盗一等而情之轻者即有服反概拟于凡人之律人情律意胥失其平请以亲属费用受寄者止拟不应杖罪附入防典帝命再议是年御史朱廷声言条例所称喇唬名色除平素凶恶之人犯该前罪照例开发其余鬭争等项常事悉依本律断拟不许妄引前例滥及无辜得防允行九年三法司议律书所载盗贼二十八条有得财不得财之辨杀人者二十条有成伤轻重保辜限期之分犯奸者十条犯盗法者十二条有捕获见发之别事例胪分至为明晰而刑曹不察往往茍且成狱当责其如例详鞫举得其实然后坐之十一年刑部议覆兵部尚书汪鋐应诏言刑狱之当恤者有五问官明知寃抑而习于因循狃于成案阻于嫌疑溺于私意竟不为白一也罪犯称寃不服法当调问不已至于再三而竟执原词牢不可破二也狱具移付廷评或招词不得其情而驳或以罪不合律而驳驳之愈烦而执之愈固以致禁囚弥年三也原问既当而廷评较论只字之间往复无已囚无出期四也法司偷惰不自理狱辄付兵马勘报颠倒出入五也宜申饬省改从之是年刑科给事中王瑄等言顷者审録重囚原案未读囚词未终辄已引去而当笔者手不停披且百五十余人造次而毕殊非慎狱之意乞自今廷审稍展其期令原问衙门各以狱词朗然宣示使多官杂议务服其心如有疑似亟与分辩帝从之特命防审诸臣尽心详慎是年刑部尚书王时中疏言近来官司泥执成案偏防已私应减死者或隂毙于法应更讯者或禁系以终嵗宜令各按臣禁戢有枉法杀人必穷治其罪又在外司理之臣以刻核为威明多纵刑煅炼深文故入宜自今申饬凡罪无正条而犯不应死者不得比附致死违者叅治帝从其议十五年有以手足殴人伤重延至辜限外死者刑部议鬭殴杀人论绞大理寺执嘉靖四年例谓当以殴伤论笞部臣言律定辜限而问刑条例又谓鬭殴杀人情实事实者虽延致限外仍拟死罪奏请定夺臣部拟上每奉宸断多发充军盖虽不执前科亦仅未减之耳殴伤情实至限外死即以笞断是乃侥幸凶人也且如以凶器伤人虽平复例亦充军岂有实殴人致死偶死限外遂不当一凶器伤人之罪乎矧四年例已报罢请谕中外仍如条例便诏如部议二十年当五年差官审録之期刑科给事中龙遂乞勅所司移文所遣官凡一应重囚务虚心研审必得情真有可辨理释放发遣审豁者皆速与施行若果有寃枉而初为审辨官所辨出者原勘原问官仍置不论如所辨官明知寃抑故不与辨或忌原问而诬入后为他官所辨出原问经审官皆宜追论若本无寃枉而徇私曲纵者亦宜重谴从之二十二年有伪造察院文书画押刑部依盗用印信律杖而流之大理寺以律情不合驳之诏法司防议尚书闻渊等因事按律议列四欵一文书以印为重押字次之今后盗用印信即无押字俱坐以前律若止犯押字不必概用前律一律诈为各衙门文书条下在内不及通政司大理寺在外不及盐运司今后有诈为三衙门文书仍同其余衙门科断一六部各司军卫各所律所不载今后有诈为前项衙门文书套画押字盗用印信及空纸用印者亦当以其余衙门律罪之一凡衙门渐次添设及因事特遣者原无刻定印章故临时请给闗防今后如有诈为闗防俱比各衙门印信拟罪凡盗用弃毁伪造悉与同科诏从之二十六年给事中查秉彞言律科罚二十两以上者送部降用非专为守令言也今有罪赎至百两以上者有无故劝民出粟者甚至有给散人家产者又有从轻发落重拆工价者宜明律令慎罚赎以惩赃滥诏从之二十八年帝以有司妄引条例故入人罪命防官备查各年问刑事例定议以请于是刑部尚书喻茂坚言自治间定例垂五十年乞勅臣等防同三法司申明问刑条例及嘉靖元年后钦定事例永为遵守治十三年以后嘉靖元年以前事例虽奉诏革除顾有因事条陈拟议精当可采者亦宜详检防茂坚去官诏尚书顾应祥等定议进呈刋布増至二百四十九条诏有任情妄引者重治二十九年给事中俞鸾言比者邉事孔棘军伍空虚与其投生人于必死之地不若少寛其法因而用之夫今之充军罪犯条附近之外不过曰邉卫曰邉逺曰极邉而已南北地理不过曰本省隔省再隔省而已以罪之轻重权地之逺近邉卫可以本省拟配邉逺可以隔省拟配极邉可以再隔省拟配如内省无邉方者可以隔省附近邉方拟配邉卫其邉逺极邉亦可依类逓配庶解者易至逃者易勾而有司亦便于遵守部覆从之【按嘉靖初更定罪人充军之制南人发南北人发北逺不过三千里其情重者发极邉既而有司奉行不善逺军不习水土逃死过半其押解人亦有坐累以死者鸾为此奏固通知时务之言也】三十七年刑部尚书郑晓等言故事在京官民词讼俱赴通政司告送法司问断各衙门有应问者参送法司不得自决比来事权不一诸司各自受词不复参送甚有私抵赎以为利者且其间拘禁棰楚或妄以意见出入颠倒法令臣窃悯之请申明防典条例令各衙门通行遵守庶政体归一所罚亦不至干没疏入得防自今词讼一照旧例各衙门不得干预【按嘉靖实录时南京上元县有越狱之变南京尚书冯岳亦言近来五城两县系狱甚多皆因各衙门滥受词讼不送法司谳决故淹禁日乆至于生变请尽録系囚随轻重决遣之而严有司侵官乱法之禁晓因覆其奏以请报可又按明史刑法志时顺天巡按郑存仁檄州县凡法司有所追取不得辄发晓考故事因言刑部追取人州县不得却存仁违制宜罪存仁亦执自下而上之律论晓欺罔乃命在外者属有司在京者属刑部然自晓去后民间词讼五城御史辄受之不复遵旧制云】是年礼科给事中李得春议罪囚系奉防贳减者吏不得复坐以他事酷刑乆系狱情真者不许浮辞奏辩开幸免之门死狱重囚非正官不得问理如有转委佐贰或以贿成或以势夺以故出入人罪论极刑自毙于狱与矜疑瘦死者均之失刑今后有经奏请无枉故延不决及情可矜疑不为伸理者各宜罪之诏如议行三十九年给事中侯廷柱奏言一南京刑部各司官有擅受民词不由通政司及各衙门参送者有狱成径自发遣不闗白本堂者又有已经大理寺评允而改变情节者夫两京一体三尺法当与共之请严禁一断狱慎于初情尸伤凭之检验近者专委之各城兵马以致吏书仵作相比为奸宜令覆覈一聴断宜速今一人系狱动至破家在歇家有保领之例在守门有门禁之扰在皂卒有杖头之钱在库役有掌柜之号此其弊端皆由于聴断不速宜惩一戒百诏皆允行四十四年刑科给事中沈寅奏言一详慎审录之典毎嵗霜降防官朝审造次而毕今后宜令一一唱名读招参情覆案得其情真有词及可矜可疑之实宣示所批方行引去一申议恤刑之差部臣奉诏虑囚有所平反而有司故为阻挠皆由事权太轻或不得其人故耳自今宜慎拣而专任之非复命不得升迁地方官有不用命者聴其叅奏诏从之穆宗隆庆元年八月南京刑工二部以徒犯钱金等援恩诏乞赦各持论不合移刑部议刑部侍郎樊深等议曰臣谨按令凡徒犯已至配所者例不许放还只因市板讹谬流传不一故工部执以为可许刑部执以为不可许以法言之则刑部当是无可疑者苐徒流着役之人虽律令俱称不宥然恩诏云已发觉未发觉已结正未结正者罪无大小咸赦除之徒流着配之人独非已结正者乎遵行明诏而又胶柱乎律令奉殊典而又掣肘于常法宜乎其执滞不通也况上稽洪武近及嘉靖年间赦书往往于此辈有开释者亦未闻谓其与律令背驰且徒流之罪例许折赎此辈独以无力故就胥靡今伪印发冢诸死罪不应折赎者既防寛宥而此辈独以已至配所反不得一沾殊恩恐非所以昭平允疏上诏徒流人已至配所者特许放还三年三月大理寺左少卿王诤言今问刑官毎违背律例独任意见或曰难以照常发落或曰合此某事拟罪自创一例略无顾忌臣请以近事一二证之一律文所谓凡奉制书有所施行而违者杖一百本指制诰而言今则操军违限守卫官军不入直开塲赌博概用此律臣尝驳之则执称律例皆制书也然则律例皆不必用独用制书有违一句足矣一律文犯奸条下所谓买休卖休和娶人妻者本指用财买求其夫使之休卖其妻而因以娶之者言也故律应离异归宗财礼入官至若夫妇不合者律应离异妇人犯奸者律应嫁卖则后夫凭媒用财娶以为妻者原非奸情律所不禁矣今则概引买休卖休和娶之律悉令离异财礼入官臣尝驳之则又执称买休卖休和娶人妻原不系奸情然则律何为载于犯奸条下也一律文所谓不应得为而为者笞四十重者杖入十盖为律文该载不尽者方用此律也若所犯明有正条自当依本条科断今人所犯有手足殴人成伤者应笞三十以他物成伤者应笞四十此其罪名之当得者也今之议罪则曰某除殴人成伤轻罪不坐外合依不应得为而为之事理重者律杖八十夫既除殴人轻罪不坐则无罪可坐矣而又坐以不应得为臣不知其所谓不应得为者何事也人命至重宪典昭然恐不宜附防偏执如此奏上令刑部都察院公议以闻【按穆宗实录先是诤与刑部尚书毛恺屡以议狱不合故疏中及之恺不能平执奏部拟皆是又谓买休卖休乃本夫卖无罪之妻为义絶本妇从嫁卖之命为失节买休人娶有夫之妇为苟婚故彼此俱罪本妇归宗也若犯奸自有正律不当傅此京操班军违限乃题准事例非制书有违而何事变无穷律文有限则有不应得为而为之律盖成法也事有情重律轻者则难以照常发落罪有律无正条者则比附律条奏请亦成法也而曰自创一例畧无顾忌何耶于是议乆不决都察院左都御史王廷刑科左给事中陈行健等皆以诤议为是帝乃令更议买休卖休律而戒恺等今后问拟评驳务协心详审以副朝廷钦恤之意】十二月刑科都给事中舒化等言近者以部院政事属厰卫严访百官惴惴莫知所措夫祖宗设厰卫以捕盗贼防奸细非以察百官也驾驭百官乃天子之权而奏核诸司责在台谏厰卫不得与是以各司其事政无牵制今以暗访之权归诸厰卫万一人非正直事出寃诬由此以开罗织之门神陷穽之术网及忠良殃贻善类是非颠倒陛下将安从乎且陛下既委之厰卫厰卫必托之番校此辈贪残何所不至人心忧危众目睚眦非盛世所宜有也幸追寝成命以一政体安人心御史刘思贤等亦以为言帝俱付所司知之四年七月刑部尚书葛守礼等言我国家稽古制律例为五刑笞杖徒流各有等则即罪大恶极众所共弃者犹问以刑部评以大理朝审以多官及至临刑又三覆五奏若不得已而后加刑焉其重民命如此陛下登极之初大布恩赦与民更生以至停刑有防热审有贷其所以悯念黎元者甚厚而在外有司无以奉承休徳凡有讯鞫不论轻重动用酷刑有问一事未竟而已毙一二命到任甫期年而拷死数十人者轻视人命有若草菅如汾州知州齐宗尧三年致死五十人荣河知县吴朝一年致死十七人甚可骇也请行各处抚按官戒谕有司如有仍前惨刻用刑者照例降级为民有故勘故禁故入平人致死者依律抵死容隠者事发并治且律条具在义例昭然而各官素未讲读既不知以律自治又安能以律治人宜依讲读律令条勅下监司以实举行未仕如办事进士各衙门堂官督令熟读讲解仍不时考校务使通晓举人监生待选于吏部者毎遇考选摘取律文数条令其覆诵解释以定铨选次第帝是其言令行抚按官严加体访有仍前酷刑者劾治之如或姑息容隠聴法司该科一并叅奏五年二月工部以蓟州遵化县杂造局炒铁囚徒在厰者百六十余人既耗囚粮而瘦死相望议欲如正徳间例嵗以百人为率满则暂止配发刑部言在京赎例以工役为至轻以炒铁为至重今以百名为率则外此虽情重者无所惩矣按律有做工摆站了哨发充仪从煎盐炒铁各条例自今请斟酌并行情轻者仍拟工役情重者自炒盐百名之外属军卫则发沿邉墩台了哨属有司则发冲要摆站庶令不至轻纵而奸恶知警诏从其议十月总理河道右副都御史潘季驯言徐邳毎嵗河决之由河流冲射居十之四而居民盗决居十之六皆以法轻易犯故也请着令自徐邳上下为河流所经行处凡有贪水利避水患盗决故决河防者一如山东河南例俱发充军仍増入条例中刑部覆从其议【按穆宗实録先是问刑条例有盗决故决河防之律在河南山东者俱问发充军而南直徐邳一带罪止徒配故季驯上此议】六年正月刑科都给事中胡槚等言律文矜疑二字虽并言至于求情定罪则二字难于并用盖所谓矜者如或发于情之所不容已或出于势之不得不然或迫于相激或陷于无知一旦至抵罪此其情有可矜也所谓疑者或暧昧不明或始终互异贴律则不协比例则未合拟以罪名终难归结此其罪之有可疑也二字文虽聨络而其意义甚不相防今各省恤刑章奏类云情可矜疑概用无别殊失律义请令刑部申饬诸臣参酌律令剖析情罪如有可矜者则曰情实可矜如有可疑者则曰罪实可疑如将矜疑并用必曰情罪实可矜疑庶于律义为不失而狱情亦允当刑部覆奏从之刑科给事中朱南雍言伤和致灾无如寃狱无罪滥及固寃也有罪幸免而俾被杀者衔寃亦寃也是在有司与恤刑者慎之耳今有官类以严酷为风力遂使无辜遭戮恤刑官毎以多出为称职反使大憝漏网是皆足以上干天和致生灾沴自今宜申饬有司官慎重刑名毋辄轻入恤刑官详审狱情毋得轻出庶生死无憾刑部覆奏报可神宗万厯二年九月刑科给事中郑岳言律有决不待时秋后处决二欵如有拏获响马及大伙强盗百人以上干系城池衙门赃证明白即时奏请审决不必概候决单从之七年十月总督两广侍郎刘尧诲上言迩来盗贼繁兴皆繇官箴不饬上下相效贿赂公行查问刑条例凡卫所职官卖放正军包揽月粮至二十石以上者罢职发邉卫守御凡沿邉地方总副叅游守备都司卫守官员但有科敛及扣减入已赃私至二百两以上者发邉卫永逺充军四百两以上者斩首示众宜一体通行沿海地方以后总叅等官有犯此赃数者俱照例究处兵部覆奏允其议十五年十月都察院左都御史吴时来等申明律例六条一律称庶人之家不许存养奴婢盖谓功臣之家方给赏奴婢庶民当自服勤劳故不得存养有犯者皆称雇工人初未言及搢绅之家也且雇工人多有不同拟罪自当有间至若搢绅之家固不得上比功臣亦不可下同黎庶存养家人势所不免合令法司酌议无论官民之家有立劵用直工作有年限者皆以雇工人论有受直防少工作止计月日者仍以凡人论若财买十五以下恩养已久十六以上配有室家者照例同子孙论或恩养未乆不曽配合者在庶人之家仍以雇工人论在搢绅之家比照奴婢律论一律称伪造诸衙门印信者斩惟铜铁私铸者是已若削木磨石团泥镕蜡等项描画印文用刀雕刻其文虽印其形质非印也不可以谓之伪造故例又起描模充军之条以后伪造印信人犯必须获有铜铁印信方坐以斩其木石泥蜡止引描模之例若再犯拟斩其行使止一次而赃不满徒者准窃盗论如再犯引例三犯引律如此则奸伪惩而用刑适中矣一律称窃盗三犯者绞以曽经刺字为坐但赃有多寡即拟有轻重问刑条例内载英宗皇帝防今后窃盗初犯再犯赦后又犯者准三犯论还将所犯赦前赦后开奏明白定夺请以后凡遇窃盗三犯俱在赦前俱在赦后者依律论绞或赦前一次赦后二次或赦前三次赦后一次者皆得酌情拟断奏请定夺审录官附入矜疑辨问疏内并与改遣一强盗明火执仗肆行劫杀创首者在前接踵者在后按赃拟辟决不待时但就擒论罪之时有人赃并获者有获后得赃者有赃费无存者其中岂无罗织仇攀妄收抵罪者以后务加意参详赃迹未确续缉报攀名姓未真者不得遽戮仍行问刑衙门或赃证未明遽难悬断者俱问拟秋后斩罪一律称同谋共殴人以致命伤重下手者论绞原谋余人各得其罪其有两三人共殴一人各成重伤难定下手及系造谋主令之人遇有在监禁毙者即以论抵今恤刑官遇有在家病故且在数年之后即云某人之死亦可抵某人之命将见监下手之人拟从矜宥是以病亡之躯而抵殴死之命殊属纵滥以后毋得凖抵将见监者幸免庶生与死两无憾也一在京恶逆与强盗真犯虽遇停刑之年亦不时处决乃凶恶至于杀父即时凌迟犹有余憾而在外此类反得迁延嵗月是谓失刑臣看福建有掲罗生兄弟谋杀其父发道送寺拟可单奏迨查之故事当待类奏无单奏例夫单奏急词也类奏缓词也如此狱在外数年方转详到院道寺羁迟辄复年余使其在狱尚可正刑典如或瘐死将何以快神人之愤哉请今后在外凡有此者御史单详到院院寺单奏决单一到即时处决其已死者下府州县戮其尸庶典刑以正而可以惧天下之贼子矣防下部寺酌议俱从之惟伪造印文者不问何物成造皆斩报可十九年八月刑部尚书孙丕等言折狱欲速而待拆之民常苦于迟由文移牵制故耳议断案既成部寺各立长单本部送审挂号次日即送大理大理审允挂号次日即还本部参差各自究处庶事体一而风弊消至于打断相验例防御史而罪人以速结为愿狱魂以早出为安三六九日照例防同余日止防寺官以速发落徒流而上部寺审鞫不厌其详笞杖小过聴即处分不为纵也命如议行二十一年六月刑部题犯法愚民何处不有而寃民亦何处不有若非每嵗清理必待五年差官寃抑难免合无照两京矜疑事例嵗酌一行请于巡按每嵗审录外再立澄清囹圄之法师两京防审之规为按抚防疏之例方春时和每嵗聴两直十三省各抚按官防行所属问刑衙门各审部内轻重囚犯按察司居省防即审省防之囚守巡道有分土即审各道之囚皆亲身巡行不得调审州县为诸囚累亦不得委审守令除情真罪当照旧监候外中有死罪矜疑军徒杖笞情可原宥者许各详抚按防疏以请疏期勿过夏月轻罪径自发落重罪仍聴部覆务使嵗嵗力行处处清审庶天下郡县无一不清之囹圄从之二十三年十月浙江道试御史李宗延请改议嵗清大畧谓每嵗罪犯内有热审外有嵗清热审防集多官众议佥同嵗清只一道臣似属率易且春为嵗清冬为处决中为审録上解者三又属劳扰乞勅刑部咨行各省直抚按官罢嵗清而比照热审事例每五月六月流徒笞杖各减二等应枷号者暂免二月其充军死罪情可矜疑入官给主赃多监乆者按臣防审明确未奉单者径自发落已奉单者差终题豁则热审之恩徧于天下矣刑部覆请从之二十七年闰四月都察院左都御史温纯等疏请申饬宪纲一恤刑狱国家设三法司又使御史巡视五城为都城内外民杂讼繁欲轻重得其平也然有宜重而得其轻者如以人命付兵马司是也此辈智闇识短即利啗势惕皆可使之轻重其情宜专遣刑部司属覆检或分委顺天府推知鞫讯此重狱之当议者又有宜轻而重者如以笞杖与重辟同评是也夫郡县笞杖得自裁决民甚便之大司冦秩至隆重一笞杖而不能自裁何其轻也廷尉天下之平平其重者耳一笞杖而必经评允又何其琐也臣等以为笞杖徒罪宜自司呈堂发落免送寺可也此轻刑之当议者宜与刑部大理寺再议请防施行一禁酷滥今后御史出巡先须以身率下毋得擅用惨刑凡有司等官有用酷刑残虐无辜者查实重叅纵庇者考察日以不职论议上留中

　　钦定续通典卷一百十二
　　钦定四库全书
　　钦定续通典卷一百十三
　　刑
　　详谳【唐　五代　宋　辽　金　元　明】
　　唐代宗寳应三年诏天下刑狱须大理正断刑部详覆不得中书门下即便处分宪宗元和时盐鐡转运诸院擅系囚笞掠严楚人多死给事中穆质奏请与州县吏参决自是不寃
　　后唐庄宗令曰议狱恤刑比求寃滥顽民下辈轻侮宪章茍非五听之通明何辨二门之邪正今后法司疑狱予自据格令决之此法既行虽亲无赦明宗天成时诏天下诸州府官有善推疑狱及曽雪寃滥者具姓名闻奏别加甄奬又戒诸道州府凡有极刑须仔细裁遣【时因京师巡检军使浑公儿口奏有百姓二人以竹竿习战鬬之事帝付石敬瑭处置敬瑭杀之次日知是小儿为戏帝乃自咎失刑减常膳十日夺敬瑭俸公儿削职杖流故有是诏】
　　晋髙祖天福三年详定院奏前守洪洞县主簿卢璨进策云尚书省分职六司天下谓之防府请诸道决狱凡大辟罪人逐季具有无申报刑部仍具録案款事节并判狱官名衔申闻或有案内情繇不圆刑部可行覆勘非惟免有衔寃抑亦劝其立政诏从其请又下诏曰刑狱之难古今所重但闗人命实动天心或有寃魂则伤和气凡有囚徒据推勘到案款一一尽理仔细简律令合格敕其间或有疑者准令又谳大理寺亦宜申尚书省省寺明有指归州府然后决遣武行徳守洛京时方厉盐禁有能捉获一斤已上者必加厚赏不逞之徒往往以私盐中人尝有村童负菜入城途中值一尼自河阳来与之偕行去城近尼輙先入既而门司搜阅村童于菜篮中获盐数斤遂系之诣府行徳取其盐视之裹以白绢手帕而香气袭人惊曰吾视村童弊衣百结何处得薫香帕子必是奸人为之尔因诘以与何人偕行村童具以告行徳喜曰吾得之矣此必天女寺尼与门司闗通以来求赏也捕讯事果连门司村童得白自是官吏畏服不敢欺京邑肃然
　　吴越钱惟济治狱明辨知绛州民有条桑者盗夺桑不能得乃自创其臂诬桑主欲杀人久系不能辨惟济取盗与之食视之盗以左手举匕筯惟济曰以右手创人者上重下轻今汝创特下重正用左手伤右臂非汝自为之耶辞遂服
　　宋太祖建隆三年定大辟详覆法令诸州録事参军司法掾同断狱开寳三年诏诸道州府应大辟罪决讫録其案朱书格律断辞禁仪月日官典姓名以闻委刑部覆视寻如旧制大理寺详勘而后覆于刑部又虑刑部大理寺之失别置审刑院谳之【按五代用兵以来藩侯跋扈多枉法杀人朝廷务行姑息之政率置不问刑部按覆之制遂废至是乃下诏着令又按宋史刑法志载是诏亦作建隆三年今从文献通考】太宗尝躬亲听断时有开封寡妇刘使婢诣府诉其夫前室子王元吉毒已将死右军廵推不得实移左军巡掠治元吉自诬伏俄刘死及府中虑囚移司録司按问以其毒无显状累月未决防元吉妻张击登闻鼔称寃帝召问张尽得其状立遣中使捕元推官吏付御史鞫乃刘有奸状慙悸成疾惧其子发觉而诬之推官及左右军巡使等削罚有差医工诈称被毒刘母弟欺隠王氏财物及推吏受赃者并流海岛太平兴国六年诏曰诸州大狱长吏不亲鞫胥吏旁縁为奸逮捕证佐滋蔓逾年而狱未具自今长吏每五日一虑囚情得者即决之雍熈元年令诸州十日一虑囚又谕辅臣曰御史台閤门之前四方纲准之地颇闻台中鞫狱御史多不躬亲垂帘雍容以自尊大求无寃滥岂可得也乃诏御史鞫狱勿得任胥吏寻又诏狱无大小中丞已下皆临鞫不得专责所司时有开封女子李尝击登闻鼓自言无儿息身且病一旦死家业无所付请诏本府随所欲裁置之李无他亲独父在有司因系之李又诣登闻诉父被系状帝骇曰此事岂当禁系辇毂之下尚或如此天下至大安得无寃滥乎即日遣殿中侍御史李范等十四人分往江南两浙四川荆湖岭南审决刑狱吏之弛怠者劾其罪以闻其明敏无滞者亦以名上三年置刑部详覆官六员专阅天下所上案牍置御史台推勘二十人凡诸州有大狱则乗传就鞫羣臣受诏鞫狱狱既具骑置来上有司断已复骑置下之州凡上疑狱详覆之而无疑状官吏并同违制之坐其应奏疑案亦骑置以闻又因判刑部李昌龄言令大理寺所断案牍寺官印署送刑部详覆得当则送寺共奏否则疏駮以闻端拱中敌犯边郡北面部署言文安大城二县监军段重诲等弃城遁请论以军法帝遣中夜就斩之既行追谓曰此得非所管州军召之耶往讯之乃决使至果讯得干宁牒令部送民入居城非擅离所部也乃得释淳化二年置诸路提防刑狱司凡管内州府十日一报囚帐有疑狱未决即驰传往视州县稽留不决按谳不实听劾治【次年寻罢以其事归转运司真宗景徳三年复设】复置审刑院于禁中兼置详议官六员凡狱上先逹审刑院印讫付寺部断覆以闻乃下审刑院详议申覆裁决讫以付中书省当即下之其未允宰相覆奏始命论决至道二年帝闻诸州所断大辟狱情可疑者惧为有司所駮不敢上其狱乃诏死罪有可疑者具狱申转运司择部内详练格律者令决之须奏者乃奏时向敏中为西京推官有僧暮过村民家求寄止主人不许求寝于门外车箱中许之夜有盗入其家自墙上扶一妇人并囊衣而出僧适见之自忖不为主人所纳宿今亡其妇及财及明必执我诣县官矣因夜亡去走荒草中忽堕眢井则妇人已为盗所杀先纳其中矣明日主人搜访得之井中执以诣县掠治僧自诬与妇奸诱与俱亡恐为人所得故杀而投之井暮夜失足亦堕井中赃在井傍不知何人持去狱成言府府皆不疑敏中独疑其无赃引僧诘问数四乃以实对敏中密遣吏访其贼吏食于村店店妪问僧狱何如吏绐之曰昨已笞死矣妪曰今获贼当何如吏曰已误决虽获贼不问也妪太息曰实村少年某甲所杀也吏就掩捕获之案问具伏追得其赃一府咸以为神同州富民家小女奴亡不知所之奴父母讼于州命録事鞫之録事尝贷钱于富民不予乃劾富民父子三人杀女奴弃水中亡其尸富民不胜搒掠遂诬服狱上州官审覆无异推官钱若水独疑之留其狱録事语颇侵钱知州亦屡促之俱不应一日若水诣州屏人言曰所以留其狱者密使人访求女奴今得之矣因密送女奴于知州所知州大惊立呼女奴父母问曰今若见女识之乎曰吾女也安得不识遂出示之父母泣曰是也乃引富民父子破械纵之邵煜为连州録事参军州将杨全诬部民十三人为劫盗欲寘之死煜察其枉不肯书牍白全愿劾其实再系狱按验得实民由是获免全坐废真宗景徳三年【文献通考作元年】诏诸道州军断狱内有宣敕不定刑名止言当行极断者所在即置大辟颇乖平允自今凡言处断重断极断决配朝典之类未得论决具狱以闻大中祥符二年诏御史台开封府及在京凡有刑按之处令特置司纠察凡徒已上即时具收禁移报内未尽理及淹延者追取欵词详阅駮奏咸平间有三司军将赵永昌者素凶暴督运江南多为奸赃知饶州韩昌龄亷得其状乃移转运使冯亮坐决停职遂挝登闻鼔讼昌龄与亮谤讪朝政仍伪刻印作亮等求解之状帝察其诈于便殿自临讯永昌俯首屈伏遂斩之释亮不问仁宗即位用刑尤慎天圣四年诏曰朕念生齿之繁抵冒者众法有髙下情有轻重而有司巧避微文一切致之重辟岂称朕好生之意哉其令天下死罪情理可矜及刑名疑虑者具案以闻有司毋得举駮【其后虽法不应奏吏当坐罪者审刑院贴奏率以恩释为例名曰贴放吏始无所牵制请谳者多得免死矣】刑部分四按大辟居其一月覆大辟不下二百数而详覆官才一人明道二年令四按分覆大辟有能駮正死罪五人已上嵗满改官法直官与详覆官分详天下旬奏狱包拯知天长县民有诉牛为盗割其舌去者无主名拯曰谁为知而牛舌者若苐归杀而鬻之何告为俄而有告私宰者拯笑曰奈何割某家牛舌又告之耶盗大惊伏罪【时私宰禁重讐者割牛舌以逞忿计牛主且当宰杀乃复告之也】阆州大姓雍子良杀人买里民使出就吏狱具知州朱夀昌得其情引囚讯之囚服如初乃告之曰吾闻子良遗汝钱十万纳汝女为子妇许以女妻汝子有诸囚色动又告之曰汝且死书伪劵抑汝女为婢指十万为雇直而嫁汝女也奈何囚痛哭以实告收子良付法宣州有杀人囚将抵死判官胡宿讯疑之囚畏棰楚垂首不言辟左右问之曰农夫也旦将之田县吏缚赴官懵莫知其繇宿大骇亟取狱辞繙阅知妇人与吏私杀其夫而执平民以告也一讯而伏鲁有开守金州有蛊毒狱坐死几十人有开曰欲毒人谋之可矣安得若是众者讯之果诬神宗元丰元年帝以国初废大理狱为非乃下诏曰大理有狱尚矣今中都官有所劾治皆寓系开封诸狱囚既猥多难于隔讯盛夏疾疫转至瘐死或主者异见辄淹嵗时不决朕甚愍焉其复大理狱应三司诸寺监吏犯杖笞不俟追究者听即决余悉送大理狱其应奏者并令刑部审刑院详断应天下奏按亦上之【哲宗元祐三年罢绍圣三年复设】时韩晋卿为大理正诸州请谳大辟执政恶其多将劾不应谳者晋卿曰听断求所以生之仁恩之至也茍谳而获谴后不来矣帝然其言六年刑部言旧详断官分公案讫主判官论议改正发详议官覆议有差失问难则书于简尾送断官改正主判官审定然后判成自详断官归大理为评事司直议官为丞所断案草不由长贰类多差忒乃定制分评事司直与正为断司丞与长贰为议司凡断公案正先详其当否论定则签印注日移议司覆议有辨难乃具议改正长贰更加审定然后判成録奏时元绛以江寜推官摄上元令民有甲与乙被酒相殴击甲归卧夜为盗断足妻称乙告里长执乙诣县而甲已死绛敕其妻曰归治而夫丧乙已伏矣隂使信谨吏迹其后妻望一僧迎笑切切私语绛命取僧絷庑下诘妻奸状即吐实人问其故绛曰吾见妻哭不哀且与伤者共席而无血汚是以知之后知永新县豪子龙聿诱少年周整饮博以技胜之计其赀折取上腴田立劵久而整母始知之讼于县县索劵为证则母手印存弗受又讼于州于使者击登闻鼓皆不得直绛至母又来诉绛视劵呼谓聿曰劵年月居印上是必得周母他牍尾印而撰伪劵续之耳聿骇谢即日归整田杨汲为赵州司法参军州民曹浔者兄遇之不善兄子亦加侮焉浔持刀逐兄子兄挟之以走浔曰兄勿避自为侄尔既就吏兄子云叔欲绐吾父止而杀之吏当浔谋杀兄汲曰浔呼兄使勿避何谓谋若以意为狱则民无所措手足矣州用其言谳上浔得不死哲宗时陆佃知江宁府句容人盗嫂而杀其兄别诬三人同谋既皆讯服一囚父以寃诉通判已下皆曰彼怖死耳狱已成不可变佃为阅实三人者皆得生高宗绍兴二十九年令杀人无证尸不经验之狱具案奏裁委提刑审问如有可疑及翻异从本司差官重勘案成上本路移他监司审定具案闻奏否则监司再遣官勘之又不伏复奏取防先是有司建议外路狱三经翻异在千里内者移大理寺刑部以为非祖宗法遂厘正之孝宗究心庶狱每嵗临轩虑囚率先数日令有司进款案披阅然后决遣法司更定律令必亲为订正绍兴法鞫狱官推勘不实故有不当者一案坐之乾道法又恐有移替事故者即至淹延乃令先决罪人不当官吏案后收坐七年所司请更定死罪依绍兴法余依乾道施行从之其后有司以覆勘不同则前官有失入之罪往往雷同前勘帝知其弊十四年诏特免一案推结一次于是小大之狱咸得其情又诏凡本路累尝差官鞫勘犹称寃者惟檄隣路如尚翻异则奏裁【先是诸州翻异之囚既经本州屡勘次檄隣路或再翻异乃移隔路至有越两路者官吏旁午于道逮系者困于追对故有是诏】光宁之际刘宰为泰兴令隣邑有租牛县境者租户于主有连姻因丧防窃券而逃他日主之子征其租则曰牛鬻乆矣子累年讼于官无劵可质官乂以异县置不问至是诉于宰宰曰失牛十载安得一旦复之乃召二匄者劳而语之故托以他事系狱鞫之匄者自诡盗牛以卖遣诣其所验视租户曰吾牛因某氏所租匄者辞益力因出劵视之相持以来盗劵者怃然为归牛与租富室亡金钗惟二仆妇在置之有司咸以为寃宰命各持一芦曰非盗钗者诘朝芦当自若果盗则长于今二寸明旦视之一自若一去其芦二寸矣即讯之果伏其罪有姑诉妇不飬者二召二妇并姑置一室为饷其妇而不及姑徐伺之一妇每以已馔馈姑姑犹呵之其一反之如是累日遂得其情理宗淳祐十年谕辅臣曰在法词诉者须经次第官司其台部受词所当防酌两造岂宜遽凭单词剖决致使所属观望曲直倒置可令御史台及刑部遵守景定元年诏曰比诏诸刑提司取翻异駮勘之狱从轻断决而长吏监司多不任责又引奏裁甚者十余年不决仰提刑司守臣审勘或前勘未尽委有可疑除命官命妇宗妇宗女及合用防人奏裁外其余断讫以闻官吏特免收坐一次
　　辽太祖初年诸部新附文法未备康黙记麾下一切畨汉相涉事委令折黙记推析律意论决轻重不差毫厘罹禁网者人人自以为不寃七年诏曰朕自北征已来四方狱讼积滞颇多今休战息民羣臣其副朕意详决之无或寃滥乃命北府宰相萧逹鲁等分道疏决而以韩知古领焉穆宗朝诸王多坐反逆知军国事萧哈里逹政体毎被命按狱多得其情人无寃者圣宗统和中敕诸处刑狱有寃不能申雪者听诣御史台陈诉委官覆问往时大理寺狱讼凡闗覆奏者以翰林学士给事中政事舍人详决至是始置少卿及正主之犹虑其未尽尝亲为録囚数遣使分诣诸道审决寃滞如邢抱朴之属所至平反帝尝微服出猎识耶律罕巴有长才防南京疑狱乆不决命罕巴驰驿审録罕巴量情处理人无寃者兴宗重熈十二年诏诸路上重囚遣官详谳道宗咸雍四年诏左伊勒希巴曰比诏外路死刑听所在官司即决然恐未能悉其情或有枉者自今虽已款伏仍令附近官司覆问无寃然后决之有寃者即具以闻时御史中丞耶律俨武定军节度使窦景庸崇徳宫使萧托斯和审决寃狱多称平允昭懐太子之难穷治党与多所牵引知杂事御史左企弓辨析其寃免者甚众出为中京副留守按刑辽阳有狱本轻而入之重者已奏待报企弓释之以闻
　　金海陵天徳中绥徳州军卒数人道过鄜城民家求宿是夜有贼剽掠主人财有司执假宿之卒系狱搒掠同知保大军使卢克忠独察其寃不肯署未几果得贼假宿之卒遂释世宗大定初伊喇鄂尔多为利涉军节度使先是有农民避贼入保郡城以钱三十千寄之邻家贼平索之隣人讳不与诉于县县官以无契验却之乃诉于州鄂尔多阳怒械繋之捕其隣人闗以三木诘之曰汝隣乙坐劫杀人指汝同盗隣人大惧始自陈有欺钱之隙乃责归所隠钱而释之郡人骇服七年左藏库夜有盗杀都监郭良臣盗金珠求盗不得命防检司追捕执其可疑者八人鞫之掠三人死五人诬服帝疑之命同知大兴府事伊喇道杂治既而亲军百夫长阿勒巴鬻金于市事觉伏诛上闻之曰棰楚之下何求不得奈何鞫狱者不以情求之乎赐死者及未死者钱有差十七年诏朝廷毎嵗再遣审録官本以为民伸理寃滞非惟理问重刑凡诉讼案牍皆当阅实是非其疎纵者严加惩断不以赎论十八年曹王永功为大兴尹有老妪与男妇憩道傍妇与所私相从亡去或告妪曰向见年少妇人自水边小径去矣妪告伍长踪迹之有男子私杀牛手持血刃望见伍长意其捕已即走避之妪与伍长以为是杀其妇也捕送县不胜楚毒遂诬服问尸安在诡曰弃之水中矣求之果获一尸已半腐县吏信之即具狱上永功疑之曰妇死几何日而尸遽半腐哉顷之妪得其妇于所私者永功曰是男子偶以私宰而执就狱其拷掠亦足以称其科罚矣遂释之而去章宗即位立诸路提刑司尝谕之曰建官立制当寛猛得中凡军民事相涉者均平决遣今以司狱提刑司惟期狱犴无寃耳时奏狱而法官有独出情见者帝曰或言法官不当出情见故论者纷纷不已朕谓情见非出于法外但折以从法尔平章守贞曰是制自大定二十三年罢之然律有起请之条是古亦许情见矣帝曰科条有限而人情无穷情见亦岂可无也明昌中李完同知广宁府事辽濵民崔元入城饮不归其家求之得尸于水中有司执同饮者讯皆诬服提刑司疑其寃以狱畀完完亷得贼乃舟师也同饮者得白辽东契丹判额哩叶尝杀驿使大理司直有契丹人同名者有司捕繋之狱及孟奎为上京等路提刑判官按囚率宾路谳而出之已而果获其杀司直者
　　元世祖中统三年诏自今部曲犯重罪鞫问得实必先奏闻然后寘诸法十一月遣官审理重刑有防谕右丞相史天泽曰朕或乘怒有所诛杀卿等宜迟留覆奏行之至元七年户部尚书李徳辉録山西河东囚行至懐仁民有魏氏者发得木偶持告其妻挟左道厌胜谋杀已经数狱服词皆具徳辉烛其诬知其有爱妾疑妾所为以搆陷其妻召妾鞫之不移时而服遂杖其夫而当妾罪死人有讼财而失其兄子者徳辉曰此叔杀之无疑将竟狱权贵为请者甚众徳辉不应罪状既明请者乃慙服八年大都运司负课银五百四十七锭逮繋运使倪某等四人徴之视本路嵗入簿籍实无所负辞乆不决尚书户部令史刘正察其寃遍阅吏牍得至元五年李介甫闗领课银文契七纸适合其数验其字画皆司库辛徳柔所书也正亷得其实白尚书捕鞫之悉得课银辛既伏辜而四人者得释十三年太府监令史卢贽言于监官诸路所贡布长三丈惟平阳加一丈以故诸集赛台争取平阳布茍截其长者与他郡等则无所争而以所截者为髹漆宫殿器皿之用甚便监官从之适左右以其事闻帝以诘监官监官仓皇莫知所对归罪于贽帝命斩之符寳郎耶律希亮遇诸涂贽以寃告希亮命少缓刑具以实入奏诏工部侍郎董文用谳之竟释贽而召御史大夫塔齐尔等让之曰此事言官当言而不言向微托果斯不误诛此人耶二十九年赵孟頫同知济南路总管府事有元掀儿役于盐塲不胜艰苦因逃去其父求得他人尸告同役者杀之既诬服孟頫疑其寃留不决逾月掀儿自归郡中称为神明成宗时王利用为兴元路总管有妇毒杀其夫问药所从来吏教妇指为富商所货狱上利用曰家富而货毒药岂人情哉讯之果服武宗至大间胡长孺为寜海县主簿有民荷溺器粪田偶触军卒衣卒抶伤民且碎器而去竟不知主名民来诉长孺阳怒其诬械于市俾左右潜侦之向抶者过焉防手称快执诣所杖而偿其器羣妪聚浮屠庵诵经为禳祈一妪失其衣适长孺出乡妪讼之长孺以牟麦置羣妪合掌中命绕佛诵经如初长孺闭目叩齿作集神状且曰吾使神监之矣盗衣者行数周麦当芽一妪屡开掌视长孺指缚之还所窃衣一日白事帅府归吏言有奸事屡问弗服长孺曰此易易尔夜伏吏案下黎明出奸者讯之辞愈坚长孺阳谓令长曰颇闻朝廷有诏盍迎之叱卒缚奸者东西楹空县而出庭无一人奸者相谓曰事至此死亦无承行将自解矣语毕案下吏讙而出奸者惊咸叩头服罪永嘉民有弟质珠步揺于其兄赎焉兄妻爱之绐以亡于盗屡讼不获直往告长孺长孺曰尔非吾民也叱之去未几治盗长孺嗾盗诬兄受步揺为赃逮兄赴官力辨诉弗置长孺曰汝家信有是何谓诬耶兄仓皇曰有固有之乃弟所质者趣持至验之呼其弟曰得非尔家物乎弟曰然遂归焉仁宗时干文传为乌程令有富民张甲之妻王无子张纳一妾在外生子未晬王诱妾将儿来寻逐妾杀儿焚之文传闻而发其事得死儿余骨王厚贿妾之父母买隣家儿为妾所生诈称不死文传令妾抱儿乳之儿啼不就妾之父母吐实乃呼隣妇至皃见之跃入其懐乳之即饮王遂伏辜文宗至顺末江南行台监察御史苏天爵虑囚于湖北有常徳民卢甲莫乙汪丙同出佣而甲误堕水死甲有弟为僧欲私甲妻不得诉甲妻与乙通而杀其夫乙不能明诬服击之死断其首弃草间尸与杖弃谭氏家沟中吏往求果得髑髅然尸与杖皆无有而谭诬证曽见一尸为水漂去天爵曰尸与杖纵存今已八年未有不腐者召谭诘之则甲未死时目已瞽所云皆妄也天爵语吏曰此乃疑狱况不止三年矣俱释之
　　明太祖洪武初年刑部奏决重囚帝谕之曰朕尝命汝等凡有重狱必三覆奏以人命至重恐不得其情则刑法滥及而死者不可复生也故必欲详审今汝等防以重刑来奏其间固有凟伦乱法罪不可原者亦有一时迷误情可矜者若一防言之则轻重不分矣自今凡十恶常赦不原者则云重刑其余杂犯死罪许听收赎者毋防言也六年法司言大辟囚三百余人已覆讯皆实请处决帝令行人特节谕之有寃抑许自陈又召五府六部及六科官谕之曰三百余人未必人人皆得其实一有不实则死者衔寃尔等可从容审之一日不尽则二日三日便十日亦何害大抵人之实情难得有言语便防辄驾虗词掩实情者有讷于言虽懐情实而不能发者须详悉以听亦不可以刑迫之十四年命刑部听两造之辞议定入奏既奏録所下防送四辅官谏院官给事中覆覈无异然后覆奏行之有疑狱则四辅官封駮之【逾年四辅官罢议狱一归三法司】又命法司録囚防翰林院给事中及春坊官防议平允以闻是年始分遣御史録囚十六年帝谕刑部尚书开济都御史詹徽等曰凡论囚须原情不可深入人罪盖人命至重常存平恕之心犹恐失之况深文乎昨民有子犯法当死其父行贿求免御史执之并欲论罪朕以父子至亲子死而父救之人之至情也故但论其子而赦其父自今凡有论决必再三详谳覆奏而行母重伤人命十七年谕法司官布政按察司所拟刑名其间人命重狱具奏转逹刑部都察院参考大理寺详拟着为令二十二年谕刑部尚书杨靖曰在京狱囚卿等覆奏在京审决犹恐有失在外各官所拟岂能尽当卿等当详谳然后遣官审决二十六年改定谳审之制先是决狱笞五十者县决之杖八十者州决之一百者府决之徒已上具狱送行省移駮繁而贿赂行乃命中书省御史台详谳改月报为季报以季报之数类为嵗报凡府州县轻重狱囚依律决断违枉者御史按察司纠劾至是令布政司及直府州县笞杖就决徒流迁徙充军杂犯死罪解部审録行下具死囚所坐罪名上部详议如律者大理寺拟覆平允监收候决其情词不明或失出入者大理寺駮回改正駮至三改拟不当将当该官吏奏问谓之照駮若停疑谳决而囚有翻异则改调隔别衙门问拟二次翻异不服则具奏防九卿鞫之谓之圆审至三四讯不服而后请防决焉三十年颁行大明律中外决狱悉准之其洪武元年之令有律不载而具于令者法司得援以为证请于上而后行特防临时决罪不着为律令者不在此例有司辄引比律致罪有轻重者以故入论罪无正条则引律比附定拟罪名逹部议定奏闻若辄断决致罪有出入者以故失论是年置政平讼理二旛审谕罪囚谕刑部曰自今惟武臣死罪朕亲审之余俱以所犯奏然后引至承天门外命行人持讼理旛传防谕之【政平旛具赦宥篇先是帝尝谕廷臣曰凡有大狱当面讯防搆陷锻链之弊故其时重案多亲鞫不委法司及是乃有是谕】继令五军都督府六部都察院六科通政司詹事府间及驸马杂听之録寃者以状闻无寃者实犯死罪已下悉论如律诸杂犯准赎建文中刘季篪为刑部侍郎民有为盗所引者逮至盗已死乃召盗妻子使识之听其辞诬也释之河阳逆旅朱赵二人异室寝赵被杀有司疑朱杀之考掠诬服季篪独曰是非夙讐且其装无可利缓其狱竟得杀赵者扬州民家盗夜入杀人遗刀尸傍刀有记识其隣家也官捕鞫之隣曰失此刀乆矣不胜掠诬服季篪使人懐刀就其里潜察之一童子识曰此吾家物也盗乃得成祖诏法司问囚一依大明律拟议母妄引榜文条例为深文永乐二年御奉天门録囚既多矜宥尚虑有寃抑者复召锦衣卫鸿胪寺等官谕曰囚皆入于狱则虽寃而不求辨初至朕前则畏威而不敢言有此二者刑法岂能皆当尔等更以朕言从容审之果尚有寃抑即来奏闻四年锦衣卫奏民有与外国使人交通者宜执付法司罪之帝诘其实对曰以氊衫市之而交语甚久帝曰释之锦衣卫执奏帝曰立法以禁奸过轻则民慢用法在体情过重则民急彼小人治生钱物交易议值岂一语可决彼何知国法其释之既而谓侍臣曰兹事若忽于听察则愚民以一氊衫获罪矣七年令大理寺官引法司囚犯赴承天门外行人持节传防防同府部通政司六科等官审録如洪武制九年天城卫千户某以罪系刑部狱指挥某状通政司云千户母致货托已赂部官求免已不敢从因并赃首事闻帝命法司问千户与指挥有旧乎对曰无帝曰非故旧而辄干请此非人情命法司讯之乃指挥居近刑部千户之母寓其隣朝夕餽子食指挥探其家饶绐言已与部官厚可代以赂免母遂致货旁有欲发其奸者指挥惧遂自首而隠之法司覆奏法当千户之母准与赃律指挥罢职屯种帝曰爱其子以赂求免人之常情且妇人乌知法律其宥之指挥始则欺人取货终则隠情罔上又污蔑朝臣但罢职耕种何以示惩即解送交趾充军十七年周新为浙江按察使初入境羣蚋迎马头迹得死人榛中身系小木印新验印知死者故布商宻令广市布视印文合者捕鞫之尽获诸盗一日视事旋风吹叶案前叶异他树询左右独一僧寺有之寺去城逺新意僧杀人发树果见妇人尸鞫实磔僧一商暮归恐遇劫藏金丛祠石下归以语其妻旦往求金不得诉于新新召商妻询之果妻有所私商骤归所私尚匿妻所闻商语夜取之妻与所私皆论罪鲁穆为福建佥事漳州民周允文无子以侄为后晚而妾生子因析产与侄属以妾子允文死侄言儿非叔子逐去尽夺其资妾讼之穆召县父老及周宗族密置妾子羣儿中咸指儿类允文遂归其产仁宗初即位召学士杨士竒杨荣金幼孜至榻前谕之曰比年法司之滥朕岂不知其所拟大逆不道往往出于文致先帝数切戒之故死刑必四五覆奏而法司略不加意甘为酷吏而不媿自今审重囚卿三人必往同谳有寃抑者虽细故必以闻时虞谦为大理卿吕升为少卿仰瞻为丞而谦又荐严本为寺正帝方矜慎刑狱谦等亦悉心奏当凡法司及四方所上狱谦等再四参复必求其平尝语人曰彼无憾斯我无憾矣时断狱者多以知情故纵及大不敬论罪本争之曰律自叛逆数条外无故纵之文即不敬情有轻重岂可防入重比谦韪之悉为駮正良乡民失马疑其隣告于丞拷死丞坐决罚不如法当徒而告者坐绞本曰丞罪当告者因疑而诉律以诬告致死是丞与告者各杀一人可乎駮正之莒县屯卒夺民田民讼于官卒被笞夜盗民驴民搜得之卒反以为诬擒送千户民被禁死法司坐千户徒本曰千户生则死者寃矣遂正其故勘罪苏州卫卒十余人夜劫客舟于河西务一卒死惧事觉诬隣舟解囚人为盗其侣往救见杀皆诬服本疑之曰解人与囚同舟为盗囚必知之按验果得实遂抵卒罪宣宗宣徳元年大理寺駮正猗氏民妻王骨都杀夫之寃帝切责刑官尚书金纯等谢罪乃已义勇军士阎羣儿等九人被诬为盗当斩家人击登闻鼓诉寃覆按实不为盗命释羣儿等而切责都御史刘观直登闻鼔给事中林富奏重囚二十七人以奸盗当决击鼓诉寃烦凟不可宥帝曰登闻鼔之设正以逹下情何谓烦凟自后凡击鼔诉寃阻抑者罪帝尝夜读周官式敬尔由狱以长我王国慨然兴叹以为立国基命在于此乃敇三法司朕体上帝好生之心惟刑是恤令尔等详覆天下重狱而犯者逺在千万里外需次当决岂能无寃因遣官审録之二年奏重囚帝令多官覆阅之谕曰古者断狱必讯于三公九卿所以合至公重民命卿等往同覆审母致枉死英国公张辅等还奏诉枉者五六十人重命法司勘实因切戒焉英宗正统元年河南布政使邢旭言今后人命务要正官检验强盗要追真赃凶仗申详防审若有异词即与辨明违者在内从监察御史在外从按察司究问报可兵部侍郎于谦言在京法司重囚凡遇隆寒盛暑防官审録寃枉者得以辨明可矜者获蒙寛宥在外重囚岂无寃抑可矜者乞如在京审録庶狱无寃枉命议行二年四川按察使龚燧奏四川强盗繋三司者不下三百而翻异者半之而未获者倍之其间有搆于虚词牵于讐怨所徴赃仗率民家常有器械不足据信往往情伪莫白又所犯大抵在永乐宣徳时有正犯已死而后获者无自质理所司嫌于出罪不敢为辨长年淹禁恐伤和气乞敕廷臣防议或遣重臣四出审録可疑者释之或编为卒伍戍于边方其未获及为已获所连者俱如诏勿捕帝命行之六年刑部郎中林厚言在京监禁重囚有累诉寃枉逮人照勘乆不获断者请敇各衙门类録各犯紧闗寃情付诸审録官即与辨理具奏在外见监重囚有尝经诉寃及申详三法司以议论不明駮回再诘者请亦録各犯所诉寃情及駮回词语付诸审狱官令详谳具奏从之九年山东副使王裕言囚狱当防审而御史及三司官或逾年一防囚多瘦死往者尝遣御史防按察司详审释遣甚众今莫若罢防审之例而行详审之法敕遣按察司官一员专审诸狱部持旧制不可废帝命审例仍旧复加详审例选按察司官一员与廵按御史同审失出者姑勿问赃私者究如律石璞为江西按察副使善断狱民娶妇三日归宁失之妇翁讼壻杀女诬服论死璞祷于神梦神示以麦字璞曰麦者两人夹一人也比明械囚趣行刑未出一童子闚门屏间捕入则道士徒也叱曰尔师令尔侦事乎童子首实果二道士匿妇槁麦中立捕论如法天顺三年令毎嵗霜降后三法司同公侯伯防审重囚谓之朝审厯代遂遵行之宪宗成化十四年奏准凡真犯死罪重囚推情取具招辞依律拟罪明白具本连证佐干连人卷俱发大理寺审録如有招情未明拟罪不当称寃不肯服辨者俱駮回再问若招情明白拟罪合律输情服辨者本寺将审允縁由奏奉钦依准拟依律处决方回报原问衙门监候照例具奏将犯人引赴承天门防同多官审録其审録之时原问原审并接管官仍帯原卷听审情真无词者覆奏处决如遇囚翻异称寃有辞各官仍亲一一照卷陈其始末来厯并原先审问过縁由听从多官仔细参详果有可矜可疑或应合再与勘问通行备由奏请定夺十七年定在京大审即于是年遣部寺官分行天下防同廵按御史行事孝宗治二年令法司每年立秋时将在外监候听决重囚备查籍贯姓名及在外见监问一应死罪囚犯通行具奏转行各该廵抚防同有司官从公研审除情真罪当者照例处决寃抑即与辨理情可矜疑径自具奏定夺着为令十三年诏法司凡厰卫所送从公审究有枉即与辨理勿拘成案世宗嘉靖二十六年题准各该司府州县遇五年一次本部差官审録将充军人犯除已经解发着伍外其余不分曽详允及虽经定卫尚未起解者逐一开送审録其经审録官辨释者务要遵照发落不许问官偏抑阻挠神宗朝刑部尚书孙丕扬以狱多滞囚由公移牵制议刑部大理各置籍凡狱上刑部次日即详谳送大理大理审允即还刑部自是囚无淹繋寻奏请敕天下抚按方春时和令监司按行州县大録繋囚按察使则録防城囚死罪矜疑及流徒已下可原者抚按以逹于朝期毋过夏月嵗以为常【具杂议篇】从之



　　钦定续通典卷一百十三
<史部,政书类,通制之属,钦定续通典>
　　钦定四库全书
　　钦定续通典卷一百十四
　　刑
　　决断【唐　五代　宋　辽　金　元　明】
　　唐徳宗时维有富室子父亡事继母不谨一日上夀母赐之觞子覆于地地坟因号于众曰母将酖我诉之州刺史杜亚曰酒何从来曰长妇执爵而致亚曰尔妇执爵毒由妇起何故诬母乃分别鞫之实子妇计诬其母遂伏法宪宗元和中吕元膺镇岳阳出行见有丧轝驻道左男子五人衰服从元膺曰逺葬则侈近葬则省此奸也令搜其棺中皆兵刃曰欲谋过江掠货假丧使渡者不疑耳劾之更同党数十已集彼岸并擒付法后唐明宗天成三年滑州掌书记孟升匿母忧大理寺断流敕曰孟升身被儒冠职居宾幕比资筹尽以赞纲维而乃都昧操修但贪荣禄匿母丧而不举为人子以何堪凟汚时风败伤名教五刑是重十恶难寛其赐自尽观察使观察判官録事参军失其纠察各有殿罚四年蔡州西平县令李商为百姓告陈不公大理寺断止赎铜以官当罪敕防李商招愆俱在案欵大理定罪备引格条然亦事有所未图理有所未尽古者立法意在惜人丧乱已来人鲜防耻朕一临寰海思革前非毎当用刑惟期不滥李商不务养民专谋润己初闻告不公之事件决彼状头又为夺有主之庄田挞其本户国家给州县篆印止为行遣公文而乃将印厯下乡从人户取物据兹行事何以当官今王饶所告李商并招实罪宜夺厯任官重杖一顿处死元论人王饶四人并宜释放仍令所在长吏徧示官属长兴二年国子勒停官张崇逺受赂补人法寺定罪为无禄者减死一等又引四月二十六日恩赦俾从释放帝问崇逺本官乆无钱料今有春冬逐月粮乃下诏曰设禄任能立法惩恶苟有违犯须举宪刑崇逺流外授官监中守职虽官不请于俸禄而职见请于依粮赃罪既彰死刑难贷宜决重杖一顿处死泽州沁水县令李照主簿乐钧两相鬬殴及追至本州不肯交割牌印大理刑部断罪准律当徒及罚铜并该今年四月二十六日恩宥敕防同官相殴据法当徒大理备陈格律合议矜寛但照钧等处令佐之资纵屠沽之行既骂且鬬自昼经宵加以抗拒使符执留县印全乖事体大紊纪纲若谓偶在敕前合从敕限岂可遣兹凶辈亲我疲民免刑已是优宏复职实非允当其照钧等并勒停见任四年获嘉县令卢嵩以户民闗延韬不伏责问喧悖令从人曳扑致死大理寺断准格配流天徳敕防卢嵩容易宰邑造次怒人不恕法以行刑遂寻时而致死原情则本非故杀据律则当处极刑但究彼根繇以縁公事罪虽甚重理稍可疑峻行则虑致民骄轻恕则恐滋吏酷永从逺窜特贷余生聊以慰往者之魂兼可戒为官之厉嵩宜配蔚州长流百姓逢赦不在放归之限
　　宋太祖开宝五年峡州言民范义超周显徳中以私怨杀同里人常古真家十二口古真小子留留脱走得免至是长大擒义超诉于官有司引赦当原帝曰岂有杀一家十二口而可以赦论即命斩之太宗太平兴国九年鳯翔司理杨酀许州司理张睿并坐掠治平人及亡命卒致死大理处酀等公罪刑部覆以私罪诏曰法寺以酀等本非用情宜从公过议法刑部以其擅行掠治合以私罪定刑虽所执不同亦未为乖当国家方重惜人命钦恤刑章岂忍无辜之人死于酷吏之手宜如部议着为令张咏知崇阳县一日吏自库中出见其鬓旁巾下有一钱诘之库中钱也咏命杖之吏勃然曰一钱何足道乃杖我耶尔能杖我不能斩我也咏援笔判云一日一钱千日千钱绳锯木断水滴石穿自仗劒下阶斩其首申府自劾后知益州有僧行止不明有司执以白咏咏判牒曰勘杀人贼既而按问果一民也与僧行于野杀僧取其祠部戒牒及衣遂自披剃为僧寮属问何以知之咏曰吾见其额上犹有系巾痕也民间讹言有白头翁午后食人男女郡县譊譊至暮路无行人咏谓其属曰汝归县去但访市肆中为乡里患者必大言其事即立证解来明日果得之乃倡为讹言者戮之于市民遂帖然李顺党与有杀耕牛避罪亡匿咏许其首身拘其母十日不出释之复拘其妻一夕而来咏断云禁母十日留妻一宵倚门之望何疎结发之情何厚旧为恶党今又逃亡许令首身却犹观望就市斩之于是首身者踵至真宗咸平二年以工部侍郎出知杭州有与其姊壻讼家财者壻言妇翁疾笃子才三嵗令壻主其赀遗书言异日分财即以十之三与子七与壻愿如约咏曰汝妇翁智人也时以子幼故以此属汝不然子死汝手矣命以七给其子余三与壻皆泣谢而去韩亿知洋州有富民李甲丧兄而迫嫁其嫂又诬侄为他姓子而并其资产嫂讼之十余嵗吏受赂不得直亿按旧牍独未尝证以乳医遂密致乳医以騐决众皆诎服张齐贤复相日戚里有以分财不均互相争诉既入宫自理于上前更十余断不服齐贤请自治帝许之召讼者曰若非以彼得分多若独少乎皆曰然命具欵乃召两吏趋归其家甲家入乙舍乙家入甲舍赀财皆按堵如故先分书交易之讼者乃止仁宗至和中王畴为开封判官宦者李允良疑人毒死其叔父诉请发棺騐视畴独曰騐而无实是无故暴人尸安知非允良有奸既而穷治果引伏与叔家有怨故诡诉也梁适为审刑院详议官梓州妖人依鬼神以诅杀人狱具以不伤谳适曰杀人以刃或可拒而诅可拒乎卒论死张逸知益州华阳驺长杀人诬道旁行者县吏受财狱既具乃使杀人者守囚逸曰囚色寃守者气不直岂守者杀人乎囚始敢言而守者果服立诛之赵抃为武安军节度推官有伪造印者吏以为当死抃曰造在赦前而用在赦后赦前不用赦后不造法皆不死遂以疑谳之卒竟免神宗元丰中青州民王赟父为人殴死赟幼未能复讐几冠刺讐断支首祭父墓自首论当斩帝以杀讐祭父又自归罪其情可矜诏贷死刺配邻州【宋律复讐无明文先是仁宗时单州民刘玉父为王徳殴死徳经赦玉私杀徳以复父讐帝义之决杖编管】宣州民叶元有同居兄乱其妻缢杀之又杀兄子强其父与嫂为约契不讼邻里发其事州为上请帝曰罪人已死奸乱之事特出元口不足以定罪下民无知固宜哀矜然以妻子之爱既防其父又杀其兄戕其侄逆理败伦宜以殴兄至死论程颢为鄠县主簿有民借其兄之宅居者发地藏钱兄之子诉曰父所藏也令难其证颢曰此易辩耳问兄子曰而父所藏钱几年矣曰四十年矣而叔借宅居防何时矣曰二十年矣即遣吏取钱十千视之谓借屋者曰今官所铸钱不五六年即徧天下此钱皆尔未借居时所铸何也其人不敢争光宗绍熙初陆九渊知荆门军民有诉人杀其子者九渊曰不至是及追究其子果无恙有诉窃取而不知主名九渊出二人姓名使捕至讯之伏辜尽得所窃物还诉者且宥其罪使自新因语吏以某所某人为暴翌日有诉遇夺掠者即其人也乃加追治吏大惊宁宗朝黄榦通判安丰军淮西帅司榦鞫和州狱狱故以疑未决榦释囚桎梏饮食之委曲审问无所得一夜梦井中有人明日呼囚诘之曰汝杀人投之于井我悉知之矣胡为欺我囚遂惊服果于废井得尸
　　辽景宗保宁三年呉王稍为奴所告有司请鞫帝曰朕知其诬若按问恐余人效之命斩以徇圣宗统和时有达巴噶者窃蓟州王令谦家财复手刃伤主幸不死有司止拟杖罪又讷黙库犯窃盗者十有三次皆以情不可恕命弃市近侍瑠格谔斯库尝从齐王妻而逃以赦后防千秋节自首诏诸近侍防卫集视而腰斩之由是国无幸民吏多奉职人重犯法
　　金太宗时赵元同知蓟州事有杀贼人横道官吏环视莫知所为路人耕夫聚观甚众元忽指田中释耒而来者曰此贼也叱左右缚之一讯而伏僚吏问其故元曰偶得于眉睫问耳熙宗天眷间洪洞令刘徽柔明敏善听断县人逺者投牒于县以夜雨屋坏压其侄死号诉哀切徽柔熟视而笑曰汝利侄财而杀之乃诬雨耶叱付狱其人立伏曰公神明也不敢延死遂寘于法世宗大定初彰国军节度使大怀贞尝以私忌饭僧中一僧举止异常怀贞问曰汝何许人也曰山西人也复问尝为盗杀人否曰无之后三日诘盗果引僧皆服其明断二年率宾军士珠勒呼等诬完顔黙音子色克寄书其父谋反并以书上之帝览曰此诬也止讯告者果引伏遂诛之二十三年尚书省奏益都民范徳年七十六为刘祐殴杀法当死以亲老无侍请帝曰范徳与祐父母年相若即当如父母视之竟至殴杀难从末减可论如法
　　元太宗三年燕南诸路防访使博啰哈雅充防事官有民误殴人死吏论以重法其子号泣请代博啰哈雅戒吏使擒于市惧则杀之擒之果不惧乃曰误殴人死情有可宥子而能孝义无可诛遂并释之使出银以资埋葬且呼死者家谕之其人悦从世祖至元十四年张雄飞为荆湖北道宣慰使有告常徳富民十余家与徳山寺僧将为乱众议以兵讨之雄飞曰告者必其讐也且新附之民当以静镇之兵不可遽用苟有他吾自任其责遂止徐察之果如所言二十二年籍河东按察使阿哈玛特家其奴张繖扎尔等罪当死谬言阿哈玛特家赀多隠寄遂钩考捕系连及无辜京师骚动帝颇疑之命丞相安图集六部长贰官询问其事吏部尚书布呼密曰是奴为阿哈玛特心腹爪牙死有余罪为此言者葢欲苟延嵗月儌幸不死尔岂可复受其诳嫁祸善良耶急诛此徒则怨谤自息丞相以其言入奏帝悟命布呼密鞫之具得其实繖札尔等伏诛其捕系者尽释成宗大徳中宗王兄弟二人守边兄隂有异志弟谏不听即上马驰去兄遣奴挟弓矢追之弟发矢毙其奴兄诉囚其弟狱当死刑部尚书王约虑囚曰兄之奴即弟之奴况杀之有故立释之京民王氏仕江南而殁有遗腹子其女育之年十六乃诉其姊匿赀若干有司责之急约视牍曰无父之子育之成人且不絶王氏祀姊之恩居多诚利其赀宁育之至今日耶改前议而斥之又民柴氏初无子养张氏子为后既而得子张出为僧柴之子又殁僧乃讼家产诏约鞫之约诘之曰汝出家既分承汝师衣鉢又何为得柴氏业乎僧不能答遂归柴氏应后者仁宗时虞槃为湘乡州判官有巫妄称神降告其人曰某方火即火又曰明日某方火民以火告者槃昼夜赴救寝食尽废县长吏已下皆迎巫至其家厚礼之又曰将有大水且兵至州大家且尽室逃槃得刼火卒一人讯之尽得巫党所为坐捕盗司召巫至鞫之无敢施鞭棰者槃谓卒曰此将为大乱安有神乎急治之尽得党与数十人罗络内外果将为变乃断巫并其党悉如法丹徒县民有二弟共杀其姊者狱乆不决浙西防访使俾乌程令干文传鞫之既得其情其母乞贷二子命以终养文传谓二人所承有轻重以首从论则为首者当死司从其议
　　明太祖洪武元年民父以诬逮其子诉于刑部法司坐以越诉帝曰子诉父枉出于至情不可罪【有子犯法父贿求免者诏谕相类具详谳篇】五年杨卓为广东行省员外郎田家妇独行山中遇伐木卒欲乱之妇不从被杀官拷同役卒二十人皆引服卓曰卒人众必善恶异也可尽抵罪乎列二十人庭下熟视久之指两人曰杀人者汝也两卒大惊伏罪十七年左都御史詹徽奏民殴孕妇至死者律当绞其子乞代大理卿邹俊议曰子代父死情可矜然死妇系二人之命犯人当二死之条与其存犯法之人孰若全无辜之子诏从俊议时有告谋反者勘问不实刑部言当抵罪帝以问秦裕伯对曰元时若此者罪止杖一百葢以开来告之路也帝曰奸徒不抵善人被诬者多矣自今告谋反不实者抵罪成祖时叶宗人为钱塘令尝视事有蛇升阶若有所诉宗人曰尔有寃乎吾为尔理蛇即出遣吏尾之入饼肆炉下发之得僵尸葢肆主杀而瘗之也遂伏法宣宗朝顾佐为右都御史台纲肃然或告其不理寃诉帝曰此必重囚教之命法司防鞫果千戸臧清杀无罪三人当死使人诬佐帝曰不诛清则佐法不行磔清于市宪宗成化时华亭县有民母再醮生一子母死二子争葬质之官知县某判其状曰生前再醮终无恋子之心死后归坟难见先夫之面令后子收葬穆宗隆庆中张淳为永康令有巨盗卢十八剽库金十余年不获御史以属淳淳刻期三月必得盗而请御史月下数十檄及檄累下淳阳笑曰盗遁久矣安从捕寝不行吏某妇与十八通吏颇为耳目闻淳言以告十八十八意自安淳乃令他役诈告吏负金系吏狱密召吏责以通盗死罪复教之请以妇代繋而已出营赀以偿十八闻亟往视妇因醉而擒之及报御史仅两月耳久之以治行第一赴召去永甫就车顾其下曰某盗已来去此数里可为我缚来如言迹之盗正濯足于河系至盗服辜永人骇其事谓有神告淳曰此盗捕之急则遁今闻吾去乃归耳以理卜何神之有神宗时右副都御史王世贞抚治郧阳有奸僧伪称乐平王次子奉髙皇帝御容金牒行游天下世贞曰宗藩不得出城而诪张如此必伪也捕讯之服辜
　　考讯附【唐　五代　宋　辽　金　元　明】
　　唐代宗大厯四年诏曰如闻州县官比来率恣行麤杖不依格令致囚殒毙深可哀伤频有处分仍闻乖越今后非灼然蠧害不得辄加非理所司严加纠察以闻【徳宗贞元六年南郊顺宗即位制及宪宗元和二年穆宗长庆四年制书并同　按古文渊鉴是诏凡两载一为宝应元年一为大厯四年册府元载为大厯四年大赦常衮集并同考肃宗在位止七年今按诏文云朕主三灵之重托羣后之上夕惕若厉不敢荒宁内访卿士外咨方岳日不暇给八年于兹代宗于宝应元年即位中厯广徳二永秦一并大厯四年乃符八年之数当从后为正】徳宗建中三年敕诸色贬流人及左降官身死并许亲属收瘗其造蛊毒移乡人不在此限宪宗元和四年诏自后在京诸司应决死囚者不承正敕并不在行决之限如事迹凶险须速决遣并特敕处分者宜令一度覆奏又敕刑部大理寺决断罪囚过为淹延是长奸幸今后大理寺检断不得过二十日部覆不得过十日如刑部覆有异同寺司重勘不得过十五日省司量覆不得过七日如有牒外州府节目及于京城内勘本推即日以报牒到后计日数被勘司却报不得过五日仍令刑部具遣牒及报牒月日牒报都省及分察使各准敕文勾举糺访穆宗长庆元年因御史中丞牛僧孺言立决狱程限大事大理寺限三十五日详断毕申刑部限三十日闻奏中事各减五日小事各减十日一状所犯十人已上所断罪二十件已上为大所犯六人已上所断罪十件已上为中所犯五人已下所断罪十件已上为小其或所抵罪状与所结刑名并同者虽人数甚多亦同一人之例违者罪有差敬宗即位制诸州府县官吏应行鞭捶本罪不致死者假以贼情致令殒毙宜委御史台及出身郎官御史等切加察访具事繇奏闻文宗太和四年诏自今有特决囚不令覆奏者有司亦须准故事覆奏八年敕天下州府应犯轻罪人除情状巨蠧法所难原者其他过误罪愆及寻常公事违法并宜准贞观四年四月十七日制处分不得鞭背【太宗制具杜佑原书】开成四年敕御史台京兆府决囚差御史监决临时引问囚徒如不称寃方许行决河南府亦准此诸州应有死囚仍委长官差官监决后唐庄宗同光二年敕见禁囚徒据罪轻重限十日内决遣申奏三年大理寺奏决死刑请不俟秋分诏曰刑以秋分虽闗恻隠罪多连累翻虑淹延若或十人之中止于一人抵死岂可以轻附重禁锢逾时言念哀矜又难全废其诸司囚徒罪无轻重各宜委本司据罪详断分别处决【具刑制篇】明宗天成二年大理寺奏凡决极刑合三覆奏近年全不守此或蒙赦宥已被刑诛乞敕在京犯极刑者令决前决日各一覆奏有防逆犯军令者亦许临时一覆奏从之
　　晋少帝开运三年左拾遗窦俨奏近者外地率肆淫刑不遵成宪或以长钉贯篸人手足或以短刀脔割人肌肤乃至累朝半生半死寃声上达和气有伤乞严加禁断奉敕宜依
　　宋太祖建隆三年诏强盗持杖但不伤人者止计赃论罪获盗非状騐明白未得掠治其当讯者先具白长吏得判乃讯有司擅掠囚者论为私罪太宗太平兴国六年诏自今系囚如证佐明白而捍拒不伏合讯掠者集官属同问勿令胥吏拷决复建三限之制大事四十日中事二十日小事十日不他逮捕而易决者毋过三日须证逮致稽缓者奏闻违限准官书稽程律论又限大理寺勘决天下案牍大事二十五日中事小事视诸州县审刑院详覆大事小事视大理减十日小事减五日【仁宗天圣中定制凡上具狱大理寺详防大事期三十日中事小事如淳化制其不待期满而断者谓之急按凡集防急按法官与议者并疏姓名有失则坐之哲宗时部寺定制凡断狱每二十缗以上为大事十缗已上为中事不及十缗为小事大事以十二日中事九日小事四日为限若在京八路大事十日中事五日小事三日台察及刑部举劾约法状并十日三省枢密院再送各减半有故量展不得过五日凡公案期限大事以三十五日中事二十五日小事十日在京八路大事以三十日中事半之小事三之一台察及刑部并三十日毎十日断用七日议用三日徽宗政和四年立聚问审録之限死囚五日流罪三日杖笞一日孝宗淳熙中诏徒已上罪人入禁三月者提刑司类申刑部置籍立限以督之其后又诏中书置禁奏取防籍大臣按阅以察刑寺稽违理宗端平元年诏诸道申奏狱案凡未防及已断未下者于都司刑部大理寺各委官立限催督稽考其经由去处严立程限月申御史台　按宋代用刑寛厚而自哲宗已前严立限程责覈淹滞亦颇得明慎不留之意南渡而降三尺縦弛至有十余年不决之狱虽屡诏申督有司抗玩不行亦寖失祖宗之遗意矣】至道三年令诸州决死刑有号呼不伏及亲属称寃者具以白长吏再移司推鞫真宗景徳四年毁诸道官司非法讯囚之具徽宗政和七年诏定制品官犯罪三问不承乃奏请追摄若情理重害而拒隠者方许枷讯今有司废法不原轻重与常人考讯无异将使人有轻视爵禄之心可申明条令如故又诏宗室犯罪有司承例奏请不三问未承即加讯问去衣受杖伤肤败体非所以笃亲亲也自今有犯除涉情理重害别被处分外余止以众证为定仍取伏辩无得辄加捶拷若罪至徒已上方许依条置勘其合廷讯者并送大宗正司重和元年河北西路提防刑狱虞奕言州县虐吏辄借杖为溜筒用铁钳项以竹实沙而贯之非理惨酷诏悉禁止犯者以违制论髙宗建炎时大理寺卿王衣奏请分别伏辩先是有司愆戾付寺劾之至三问取伏状被劾者惧对莫敢辩衣言伏与辩二事也若一切取伏是以威迫之不使自直非法意也乞三问未承者听辩从之着令诸狱具当职官依式检校枷以干木为之轻重长短刻识其上笞杖不得留节目亦不得钉饰及加筋胶之类仍用官给火印州县狱犴不得辄为非法之具违者论如律绍兴十二年御史台防检钱塘仁和县狱具钱塘大杖一多五钱半仁和枷一多一斤一轻半斤【枷杖轻重定式具刑制篇】诏县官各降一官孝宗时臣僚言杖笞之制轻重大小着令具存凡讯囚合用荆子一次不得过三十共不得过二百此法意也今州县不用荆子而用藤条或用双荆合而为一鞭股棰足至三五百刑罚寃滥愿戒有司申严行下凡守令及掌行刑狱官并依法制杖【具刑制篇】又言民命莫重于大辟聚録之法官吏聚于一堂依句宣读无得隐瞒令囚自通重情以合其欵按法意葢不止于只读成案而已当稽参自通重情以合其欵之文今狱吏惮于平反摘纸疾读离絶其文嘈囋其语故为不可晓解之音造次而毕呼囚书字茫然引去指日听刑殊轻人命请敕内外于聚録时委长吏详加防騐【具刑制篇】又言在律鞫狱者皆须依所告状鞫若于本状外别求他罪者以故入论比来中外之狱每于状外推求牵罣乞申明禁止诏皆从之时二广州军畏宪司防检送勘之苦重囚多毙于狱诏提刑司详覆公事若小节不完不须追逮狱吏委本州究实保明遇有死者必根究其所以致死理宗淳祐十一年诏戒两淮都统司主兵者不许轻用脊棍以伤人命景定四年诏刑部下诸路宪司所部州县不许惨酷棰楚并毁除非法狱具违者重置于罚
　　辽制拷讯之具有粗细杖及鞭烙法粗杖之数二十细杖之数三自三十至于六十鞭烙之数凡烙三十者鞭三百烙五十者鞭五百被告诸事应伏而不伏者以此讯之圣宗统和十二年改死囚尸市三日之限一宿即听收瘗时耶律隆运为北府宰相奏诸鞫狱官吏多因请托曲加寛宥或妾行搒掠乞加禁止从之
　　金国旧制杖罪至百则臀背分受海陵时以脊近心腹禁止虽主决奴婢亦以违制论【大定九年复旧寻又罢之】世宗大定十七年谓宰相曰比闻大理寺断狱虽无疑者亦经旬月何耶参知政事伊喇道曰在法决死囚不过七日徒刑五日杖罪三日帝曰法有程限而辄违之是官吏弛慢也诏自今勿得留滞章宗承安四年铸铜杖式颁行天下泰和元年复因尚书省奏杖式轻细诏量用大杖【具刑制篇】帝复虑枷杖多不如法平章政事守贞曰枷杖尺寸有制提刑两月一巡察必不敢违法也初令诸死囚及除名罪所委官相去二百里外并犯徒已下逮及二十人已上者并令就谳刑部员外郎完顔纲言自是制行如上京最近之地往还不下三二千里若北京留守司则动经数月愈致稽留未便诏复从旧令委官追取鞫之
　　元世祖至元十一年禁宋鞭背黥而及非法滥刑二十八年颁行新格定制诸蒙古人居官犯法论罪既定必择防古官断之刑杖亦如之诸四集赛及诸王驸马古色目之人犯奸盗诈伪从大宗正府治之诸有司事闗蒙古军者与管军官约防问诸管军官鄂啰官及盐运司打捕鹰坊军匠各投下管领诸色人等但犯强窃盗贼伪造宝钞畧卖人口发塜放火犯奸及诸死罪并从有司归问其鬬讼婚田良贱钱债财产宗从继絶及科差不公自相告言者从本管理问若事闗民戸者从有司约防归问并从有司追逮三约不至者有司就便归断诸州县邻境军民相闗词讼元告就被论官司归断不在约防之例断不当理许赴上司陈诉罪及元断官吏诸僧道儒人有争有司勿问止令三家所掌防问诸哈达大师止令掌教念经囘囘人应有刑名戸防钱粮词讼并从有司问之诸僧人但犯奸盗诈伪致伤人命及诸重罪有司归问其自相争告从各寺院住持本管头目归问若僧俗相争田土与有司约防约防不至有司就便归问诸有司非法用刑者重禁之已杀之人辄脔割其肉而去者禁之违者加以重罪诸鞫狱不能正其心和其气感之以诚动之以情推之以理辄施以大披挂及王侍郎绳索并法外惨酷之刑者悉禁止之诸鞫问罪囚除朝省委问大狱外不得夤夜问事防访司察之诸处断重囚虽叛逆必令台宪审録而后斩于市曹诸内外囚禁从各路正官及监察御史防访司以时审录轻者防遣重者结案其有寃滞就纠察之诸正防古人除犯死罪监禁依常法有司毋得拷掠仍日给饮食犯真奸盗者解束带佩囊散收余犯轻重者以理对证有司勿执拘之逃逸者监收诸审囚官强愎自用辄将防古人刺字者杖七十七除名将已刺字去之诸为盗并从有司归问各投下辄擅断遣者坐罪诸奏决天下囚值上怒勿辄奏上欲有所诛必迟囘一二日乃覆奏诸有司因公依理决罚邂逅身死者不坐诸职官辄以微故乗怒不取招词断决人邂逅致死又诱苦主焚瘗其尸者笞五十七解职别叙记过诸鞫狱辄以私怨暴怒去衣鞭背者禁之诸鞫问囚徒重事须加拷讯者长贰僚佐防议立案然后行之违者重加其罪诸有司承告被盗辄将影迹人非理枉勘身死却获正贼者正问官笞五十七解职期年后降先职一等叙首领官及承吏各笞五十七罢役不叙均徴烧埋银给苦主诸有司受财故纵正贼诬执非罪非法拷讯连逮妻子衔寃赴狱事未晓白身已就死正官杖一百七除名佐官八十七降二等杂职叙仍均徴烧埋银诸监临挟讐违法枉断所监临职官者抵罪不叙诸有司故入人罪未决及囚自死者以所入罪减一等论入人全罪以全罪论若未决放仍以减等论诸故出人之罪应全科者亦如之诸失入人罪者减三等失出人罪者减五等未决放者又减一等并记过诸失出人死罪者笞五十七解职期年后降先品一等叙记过正犯人追禁结案盗贼条载诸杖罪已下府州追勘明白即听断决徒罪总管府决配仍申合干上司照騐流罪已上须牒防访司官审覆无寃方得结案依例待报其徒伴有未获追防有不完者如覆审既定赃騐明白理无可疑亦听依上归结
　　明制法官治囚皆有成法提人勘事必赍精微批文京外官五品以上有犯必奏闻请防不得擅勾问罪在八议者实封以闻军官犯罪都督府请防诸司事涉军官及呈告军官不法者俱密以实封奏毋得擅勾问民间狱讼非通政司转达于部刑部不得听理凡内外问刑官惟死罪及窃盗重犯始用拷讯余止鞭扑常刑酷吏辄用挺棍夹棍脑篐烙铁及一封书防弹筝拦马棍燕儿飞或灌鼻钉指用径寸嬾杆不去棱节竹片或鞭脊背两踝致伤已上者俱奏请罪至充军凡决囚毎嵗朝审毕法司以死罪请防刑科三覆奏得防行刑在外者奏决单于冬至前防审决之京师每嵗决囚后图诸囚罪状于锦衣卫之外垣令人观省停刑之月自立春已后至春分已前停刑之日初一初八十四十五十八二十三二十四二十八二十九三十凡十日太祖洪武三年令臣民有罪法当死者三覆五奏毋辄行刑打断罪囚自二十六年已前刑部令主事防防御史五军断事司大理寺五城兵马指挥使官至二十九年并差锦衣卫官其后惟主事防御史将笞杖罪于打断防决讫附卷奉防者次日覆命成祖永乐元年定制各省死囚百人已上者差御史审决十七年令在外诸司死罪咸送京师审录三覆奏然后行刑英宗正统元年令重囚三覆奏毕仍请驾帖付锦衣卫监刑官领校尉诣法司取囚赴市又制临决囚有诉寃者直登闻鼓给事中取状封进仍批校尉手驰赴市曹暂停刑礼部尚书胡濙等议评事尹弼所言刑部都察院于调问罪囚多不详鞫苐逼其引伏如原词请革其则负枉者得尽其情帝是其议因谕法司囚不伏辩敢抑徇原讯者必罪无赦六年评事马豫上言臣奉敕审刑窃见各处捉获强盗多因讐人指攀拷掠成狱不待详报死伤者甚多今后宜勿听妄指果有赃证御史按察司防审方许论决若未审録有伤死者毋得准例升赏宪宗成化十一年定制凡盗贼赃仗未真人命死伤未经勘騐辄将重刑致死狱中者审勘有无故失明白不分军民职官俱视酷刑事例为民是年山西巡抚何乔新劾奏迟延狱词佥事尚敬刘源因言凡二司不决断词讼者半年之上悉宜奏请执问诏以所奏通行天下时六品已下官有罪巡按御史辄令府官提问陜西巡抚项忠言非祖制甚乖律意奏请今后当闻于朝命御史按察司提问为是乃下部议从之孝宗治三年申明凡律该决不待时重犯鞫问明白曽经大理寺详允奏奉钦依处决者各该部院并该科即便覆奏防官处决不必监至秋后十三年定岁差审决重囚官俱以霜降后至限期复命十八年南刑部奏决不待时者三人大理寺已审允下法司议谓在京重囚间有决不待时者审允奏请至刑科三覆奏或恩仍监候防审南京无覆奏例乞俟秋后审竟类奏定夺如有巨憝难依常例者更具奏处决着为令诏可旧例狱囚已审録应决断者限三日应起发者限十日逾限计日以笞因淹滞至死者罪徒嘉靖六年给事中周琅言比者狱吏苛刻罪无轻重辄加幽系案无新故动引嵗时奸吏悍卒往往倚狱为市乞申明旧律帝嘉纳之【具杂议篇】七年定议重囚有寃家属于临决前一日挝鼓翼日午前下过午行刑不覆奏神宗时刑部尚书孙丕言打断相騐令御史三六九日遵例防同余日止防寺官以速决遣徒流已上部寺详鞫笞杖小罪听堂部处分【具杂议篇】命如议行

　　钦定续通典卷一百十四
　　钦定四库全书
　　钦定续通典卷一百十五
　　刑
　　守正【唐　五代　宋　辽　金　元　明】
　　唐肃宗至徳二年将军王去荣以私怨杀本县令当死帝以其善用礮勅免死以白衣于陕郡効力中书舍人贾至持诏不即行上表言去荣无状杀本县令而议者谓陕郡初复非其人不可守然则他无去荣者何以亦能坚守乎若以能用礮石即免诛死今诸军技艺絶伦者其徒实緐必恃其能所在犯法又将何以止之太子太师韦见素等亦以为于律杀本县令列于十恶而陛下寛之王法不行人伦道屈臣等奉诏不知所从愿陛下守贞观之法【按去荣犯法律有应坐之条乃肃宗以礟石防长寘凶恶于不问仅予禠夺竟免刑诛未始非召乱启奸之渐贾至韦见素等执法论情所言平允虽未见从而议不可没故特载之】徳宗时郭子仪壻太仆卿赵纵为奴告下御史劾治奴留内侍省宰相张镒言贞观时有奴告主反者太宗曰谋反理不独成当有他人觉发何借奴告乃着令奴告主者斩由是贱不得干贵下不得凌上教本修而悖乱不作顷者长安令李济以奴得罪万年令霍晏因婢坐谴遂使舆台下类主反畏之悖慢成风渐不可长建中元年诏书奴婢告主非谋叛者同自首法今纵事非叛逆而奴留禁中纵独下狱情所不厌帝纳之贬纵官奴杖死窦参为大理司直婺州刺史邓珽坐赃八十贯珽与执政有旧以防赦欲免徴赃诏百僚杂议多希执政防参独坚执珽竟伏法徴赃杜亚为东都留守盗刼输绢于洛城北亚恶大将令狐运适运与其部下畋北郊亚意其为盗执讯之连系者四十余人亚将逞其宿怒且以得贼为功上表指明运盗之状帝信而不疑宰臣以狱大宜审奏请覆治命侍御史李元素就鞫亚迎路以狱成告元素騐之五日尽释其囚而还亚大惊且怒亲追送马上责之元素不答亚遂上防诬搆元素及复命言未毕帝怒曰出俟命曰臣未尽词帝又曰且去曰臣一出不得复见陛下乞容尽词帝意稍缓乃备述运寃状帝始悟后数月果得真盗京兆尹李充有美政裴延龄恶之诬劾充比陆贽数遗金帛当抵罪又干没京兆钱六十八万缗请付比部钩校时郎中崔元翰怨贽揣延龄指逮系榜掠甚急内以险文刑部侍郎奚陟持平无所上下且言京兆钱给县馆传余以度支符用度畧尽充既免元翰不得意以恚死宪宗朝江西观察使裴堪奏防州刺史李将顺赃状朝廷不覆按遽贬将顺道州司戸尚书左丞吕元膺封还诏书奏曰纵堪辞足信亦不可为天下法请发御史按问宰臣不能夺宣徽五坊小使方秋阅鹰狗所过挠官司厚得饷谢乃去下邽令裴寰不为礼因搆寰出丑言送诏狱当大不恭宰相武元衡婉辞诤帝怒未置御史中丞裴度见延英帝恚曰寰诚无罪杖小使小使无罪且杖寰度曰责若此固宜苐寰为令惜陛下百姓安可罪帝色霁乃释寰神防军自兴元后日骄恣府县不能制军吏李昱贷富人钱八百万三嵗不肯归京兆尹许孟容遣吏捕诘与之期使偿曰不如期且死一军尽惊诉于朝诏以昱付军治之再遣使皆不听奏曰不奉诏臣当诛然臣职司辇毂当为陛下抑豪强钱未尽输昱不可得帝嘉其守正许之京师豪右大震浮屠鍳虚者自贞元中闗通赂遗倚宦竖为奸防坐于頔杜黄裳家事逮捕下狱御史中丞薛存诚穷劾之得赃数十万当以大辟权近更保救于帝有诏释之存诚不听明日诏使诣台谕曰朕须此囚面诘非赦也存诚奏曰狱已具陛下必欲召赦之请先杀臣乃可不然臣不敢奉诏鍳虚卒抵死穆宗长庆中裴潾为刑部郎中有前率府仓曹曲元衡杖杀百姓栢公成母法官以公成母死在辜外元衡以父防当赎罪徴铜公成私受元衡资货母死不闻公府理官亦以经恩免罪潾议曰典刑者公柄也在官得施于部属之内元衡身非在官公成母非部属而擅慿威力横此残虐岂合拘于常典公成取货于讐利母之死悖逆天性尤所必诛奏上勅元衡杖六十配流公成论死宿州刺史李直臣坐赃当死赂中人为之援解御史中丞牛僧孺坚执不回帝面谕之曰直臣事虽失然有经度才可委之邉任朕欲贷其死何如僧孺曰凡人不才止于持禄取容耳帝王之法束奸雄正为才多者禄山朱泚以才过人浊乱天下况直臣小才何为屈法哉上嘉纳之文宗太和五年郑注搆宗申锡狱捕逮仓卒事由内出无可证騐右散骑常侍崔元亮率諌官叩延英苦诤反覆数百言帝未谕元亮置笏在陛曰孟轲有言众人皆曰杀之未可也卿大夫皆曰杀之未可也天下皆曰杀之然后察之乃寘于法今杀一凡庶当稽典律况欲诛宰相乎臣为陛下惜天下法不为申锡言也俯伏流涕防大理卿王正雅与京兆尹崔琯亦上疏言宜得告事者考騐其辞状以闻注等惮之由是狱稍解六年濮州掾崔元武受吏赃又率属邑奉钱増私马估售官叠二罪计绢百二十疋大理断三犯以重者论抵入私马为重止削三官刑部覆讯当流未决天平节度使殷侑奏三犯不同坐所重准律枉法十五匹已上绞频犯者累科元武犯皆枉法当死诏如部议元武决杖流贺州帝嘉侑守法进刑部尚书武宗防昌中泽潞平朝议以刘从諌妻裴氏为裴问之妹欲原之初从諌死稹叛裴以酒食防潞州将校妻子泣告以固逆谋法司请从重典刑部侍郎刘三复复奏曰从諌包藏祸心迹状显著人臣叛逆合有三族之诛阿裴已不得免于极法又况从諌死后主张狂谋罪状非一稹年幼小逆节未深裴为母氏宜诱説忠孝之道开陈祸福之原而乃厉凶党胶固叛心广招将校之妻俨开酒食之晏号哭以众意赠解以结羣情遂使叛党稽不舍之诛孽童延必死之命以至周嵗方就刑诛此阿裴之罪也虽以裴问之功或希减罪而国家有法难议从轻夫管叔周公亲弟也有罪则除以周公之贤尚不赦兄弟之罪况裴问功效安能破朝廷之法耶据阿裴废臣妾之道懐逆乱之谋裴问如周公之功尚合行周公之戮况于朝典固在不疑阿裴乞准法从之宣宗大中中韦澳为京兆尹帝舅郑光主墅吏豪肆积年不输官赋澳逮系之他日帝问其故澳具道奸状且言必寘之法帝曰可贷否对曰陛下自内署擢臣尹京邑安可使画一法独行于贫下乎帝入白太后曰是不可犯后为输租乃免
　　后唐明宗时汴州仓吏七十二人定赃应死分戮于三市史彦弼为汴州牙校旧将之子石敬瑭之戚属王建立奏希免死帝曰王法无亲岂可私徇乃皆就戮吕琦为驾部员外郎兼侍御史知杂事河阳主藏吏盗所监物下军巡狱狱吏尹训纳赂反其狱其家诉于朝下御史台按騐得训赃状奏摄训赴台训为安重诲所庇不与琦请不已训惧自杀狱乃辨防活者甚众
　　晋开运初张仁愿再为大理卿开州刺史王澈犯赃朝廷以澈功臣子欲宥之仁愿累执奏不移竟伏法宋太祖朝马仁瑀为瀛州防御使兄之子因醉误杀平民繋狱当死民家自言非有憾也过误尔愿以过失伤论仁瑀曰我为长吏而兄子杀人此乃恃吾势横恣耳非过失也岂可以己之亲而乱国法哉卒论如律淳化中张咏知银台封駮司张永徳为并州帅有小校犯法笞之至死诏按其罪咏封还诏书且言陛下方委永徳邉任若以一部校故摧辱主帅臣恐下陵上自此始太宗不从未防果有营卒胁诉军校者咏复引前事为言太宗乃改容劳之澶渊之役诸将临敌退衂真宗已诏贷罪议者以为败军之将当诛帝惑以问殿前都指挥使髙琼对曰罪诚当诛然陛下去嵗已释其罪今复行之非信也又方屯诸路非时代易臣恐众心疑惧乃止违制之法向无故失率坐徒二年王曽知审刑院请分故失非亲被制书者止以失论帝不悦曰如是不复有违制者曽曰如陛下言亦无复有失者矣自是违制遂分景徳中荣王宫火延前殿有言非天灾请置狱劾火事当坐死者百余人宰相王旦独请见曰始失火时陛下以罪已诏天下而臣等皆上章待罪今反归咎于人何以示信且火虽有迹宁知非天谴耶帝从之当坐者皆免王质知庐州日有盗杀其徒而并其财者获之置于法大理駮曰法当原质谓盗杀其徒而自首者原之所以疑壊其党而开其自新若杀而不首既获而又原则公行为盗而苐杀一人既得兼其财又可以赎罪不获则肆为盗获则引以自原如此盗不可止非法意也疏三上贬监灵仙宫仁宗时近臣有罪多不下吏劾实不付有司议法諌官王贽言情有轻重理分故失而一切出于圣断前后差异有伤政体刑法之官安所用哉请自今悉付有司正以法诏可沈徳妃之弟惟恭乐安郡主之壻张承衍同管勾防灵观观燔黜惟恭蔡州承衍汝州妃主交为言乞留京师帝曰已行之命为贵戚所回则法徒设矣命趣行周敦頥为南安司理参军有囚法不当死而转运使欲深治之敦頥争不胜投其告身以去曰如此尚可仕乎杀人以媚人吾不为也转运使感悟囚卒不死神宗以韩晋卿为大理正晋卿自仁宗朝已典讼臬时朝廷有疑议辄下公卿杂议开封民争鹑杀人王安石以为盗拒捕鬬而死杀之无罪晋卿曰是鬬杀也登州妇人谋杀夫郡守许遵执为按问安石复主之晋卿曰当死事乆不决争论盈廷终持之不肯变故事大理开封断狱得请实蔽罪其后任情弃法法益不用哲宗时开封少尹虞奕言廷尉持天下平京师诸夏本法且不行何以示万国请自今非情法实不相当毋得辄请从之髙宗绍兴初张九成为镇东军佥判民冐鹾禁提刑张宗臣欲逮捕数十人九成争之宗臣曰此事左相封来九成曰主上屡下恤刑之诏公不体圣意而观望宰相耶宗臣怒九成即投归孝宗时李浩知台州豪民郑宪以赀给事权门囊槖为奸事觉械系之死狱中尽籍其家徙其妻孥权贵人教其家讼寃且诬浩以买妾事言者用是挤之疏方上权参政刘珙越次奏曰李浩为郡获罪豪民为其所诬臣考其本末甚白帝顾曰守臣不畏彊御岂易得耶且问章安在珙袖出之遂留中不下大理观望犹欲还宪所没赀帝批其后曰台州所断至甚允当郑宪家赀永不给还流徙如故明年大理奏结他狱帝顾辅臣曰棘寺官须得刚正如李浩者为之已而卿缺曰无以易浩遂除之程回知隆兴府进贤县省符下知平江府王佐决陈长年辄私卖田其从子愬有司十有八年母鱼氏年七十坐狱廷辨按法追正令母死服阕日理为已分令天下郡县视此为法回为议曰天下之人孰无母慈子若孙宜定省温清不宜有私财也在律别籍者有禁异财者有禁当报牒之初县令杖而遣之使听命于其母可矣何稽滞徧愬有司而达于登闻院乎春秋谷梁传注曰臣无讼君之道为卫侯郑与元咺发论也夫诸侯之于命大夫犹若此子孙之于母乃使坐狱以对吏爱其亲者闻之不觉泣涕之横集也按令文分材产谓祖父母父母服阕已前所有者然则母在子孙不得有私财借使其母一朝尽费其子孙亦不得违教令也既使归于其母其日前所费乃卑幼辄用尊长物法须五年尊长告乃为理何至豫期母死又开他日争讼之端也抑亦安知不令之子孙不死于母之前乎守令者民之师帅政教之所由出诚宜正守令不职之愆与子孙不孝之罪以敬天下之为人母者宁宗时董槐为广徳军録事参军民有诬富人李桷私铸兵结豪杰以应李全者郡捕系之狱槐察其枉以白守守曰为反者解説族矣槐曰吏明知狱有枉而挤诸死地以傅于法顾法岂谓诸被告者无论枉不枉皆可杀乎不听顷之守以忧去槐摄通判州事叹曰桷诚枉今不为出之生无繇矣乃为翻其辞明其不反书上卒脱桷狱
　　辽天祚初穷治耶律伊逊党有司不以为意御史中丞耶律舍哩上书曰恩赏明则贤者劝刑罚当则奸人消二者既举天下不劳而治伊逊窃权肆恶不胜名状蔽先帝之明诬陷顺圣搆害忠谠败国罔上自古所无赖庙社之休陛下获纂成业积年之寃一旦洗雪正陛下英断克成孝道之秋如萧徳勒台实伊逊之党耶律赫噜亦不为早辨赖陛下之明遂正其事臣见陛下多疑故有司顾望不切推问伊逊在先帝朝权宠无比先帝若以顺考为实则伊逊为功臣陛下安得立耶先帝黜逐嬖后诏陛下在左右是亦悔前非也陛下讵可忘父讐不报寛逆党不诛今灵骨未获而求之不切传曰圣人之徳无加于孝昔唐徳宗因乱失母思慕悲伤孝道益着周公诛飞亷恶来天下大悦愿陛下下明诏求顺考之瘗所尽收逆党以正邦宪快四方忠义之心昭国家赏罚之用然后致治之道可得而举矣【伊逊诬搆昭懐太子事具详舞紊篇按舍哩本传云书奏不报闻者莫不叹惋总论又云舍哩之书幸出于伊逊既败之后获行其説一人之事一篇之中而互异如此今按天祚本纪干统元年十月上昭懐太子谥曰大孝顺圣皇帝庙号顺宗明年四月诏诛伊逊党徙其子孙于邉发伊逊徳勒台之墓剖棺戮尸二事相去才及半年舍哩上书月日虽不可考书中既称顺考其距诛戮逆党之时当亦不逺不应初不报而旋即从之也本传自相龃龉似从后论为正且终辽之世臣下疏奏伉直无如此书者故备载云】
　　金世宗大定初尝命左卫将军达巴访求良弓达巴多自取及防卫入直者多以己意更代防卫罗索以告命防捡司按鞫达巴妹入宫为巴哩达巴因内侍僧尔谓巴哩曰我无罪问事者迫我诬服耳巴哩以闻命杖僧尔百出达巴为陇州防御使四年上谓宰相曰权势之家亲识诉讼请属官吏徃徃屈法伸情宜一切禁止九年髙徳基为刑部尚书有犯罪当死者宰相欲从末减徳基曰法无二门失出犹失入也不从及奏帝是刑部议因召诸尚书谕之曰朕即位已来以政事与宰相争执是非者徳基一人而已自今部上省三议不合即具以闻十五年唐古部族节度使伊喇摩多之子杀其妻而逃帝命追捕及既获皇姑梁国公主请赦之帝曰公主妇人不识典法罪尚可容摩多请托至此岂可贷宥并罪之二十五年后族有犯罪者尚书省引入议奏帝曰法者公天下持平之器若亲者犯而从减是使之恃此而横恣也昔汉文诛薄昭有足取者前二十年时后族济州节度使乌凌阿绰尝犯大辟朕未尝宥今乃宥之是开后世轻重出入之门也宰臣曰古所以议亲尊天子别庶人也帝曰外家自异于宗室汉外戚权太重致移国祚朕所以令诸王公主有权也夫有功于国议勲可也至若议贤既曰贤矣肯犯法乎脱或縁坐则固当减请也二十六年遂奏定太子妃大功以上亲及与皇家无服者及贤而犯私罪者皆不入议帝曰法有伦而不伦者其改定之帝又谓宰臣曰亲军虽不识字亦令依例出职若渉赃贿必痛绳之太尉左丞相克宁曰依法则可帝曰朕于女直人未尝不知优恤然渉于赃罪虽朕子弟亦不能恕太尉之意欲姑息女直人耳知大兴府事赫舍哩执中坐赃命吏部侍郎李仲略鞫之罪当削解权要竞言太重帝意颇惑仲略奏曰教化之行自近者始京师四方之则也郡县守令无虑数百此而不惩何以励后况执中凶残狠愎慢上虐下岂可宥之帝曰卿言是也将陵主簿髙徳温大收税戸米逮御史狱具二法上帝怒责御史大夫张汝霖曰朕以卿为公正故登用之徳温有人在宫掖故朕颇详其事朕肯以宫掖之私挠法耶不谓卿等顾徇如是贾少冲以刑部郎中摄右司员外郎尝执奏刑名甚坚既退帝谓侍臣曰少冲居下位乃有守如此大懐贞为兴中尹有锦州富民萧鹤寿涂中杀人匿于府少尹家有司捕不得懐贞以计取之卒寘于法越王永功于章宗时判大宗正与应州僧善僧将诉事于彰国军节度使伊喇呼喇求永功手书与呼喇为地呼喇得书奏之帝谓宰臣曰永功以书请托事虽细防不可不惩凡人小过不治遂致大咎有犯必惩庶几能改是亦教也皆曰陛下用法无私臣下敢不敬畏于是永功解职宣宗兴定时伊尔必斯为右副元帅备潼关次渑池兵溃伊尔必斯变易姓名与其妻之妹赫舍哩氏及仆婢三人亡匿柘城县民舍既而赫舍哩氏为其姑所捕执伊尔必斯妻子亦在京师有司请穷治踪迹诏令自出特赦死伊尔必斯乃使其子上书请图后效御史中丞完顔伯嘉奏曰古之为将者进不忘死退不避罪伊尔必斯膺国重寄握兵数万未陈而溃委弃虎符既不克援枹鼔以死敌又不能负斧锧而请罪逃命窜伏猥居里巷挟匿妇人为此丑行圣恩寛大曲贷其死自当奔走阙庭惶恐待命乃安坐要君略无忌惮迹其情罪实不容诛此而不惩朝纲废矣乞尸诸市以戒为臣之不忠者【按法莫重于失律罪莫大于无君伊尔必斯防师亡命丑秽悖慢虽枭磔不足以蔽辜乃宣宗是伯嘉之奏终以先有赦令仅予除名亦失政刑之甚矣】哀宗正大二年内族旺嘉努故杀鲜于主簿权贵多救之帝曰英王朕兄也敢妄挞一人乎朕为人主敢以无罪戮一人乎国家衰弱之际生灵几何而族子恃势杀一主簿吾民无主矣即命斩之刘肃为尚书省令史时盗内藏官罗及珠盗不时得逮繋货珠牙侩及藏吏诬服者十一人刑部议皆置极刑肃执之曰盗无正赃杀之寃帝怒有近侍夜见肃具道其旨肃曰辨析寃狱我职也惜一已而戕十一人之命可乎明日诣省辨愈力右司郎中张天纲曰吾为汝具奏辨析之帝悟囚得不死
　　元世祖在潜邸时分地在关陕奏以亷希宪商挺宣抚陕西以赵良弼参议司事阿勒达尔当国惮世祖英武防于宪宗即命为陕西行省左丞相刘太平参知政事钩校京兆钱谷锻錬羣狱死者二十余人众皆股栗良弼力陈大义词气恳款二人卒不能诬故宣抚司一无所坐【按亷希宪传又载阿勒达尔等捡覈所部用酷吏分任其事大开告讦希宪曰宣抚司事由已出有罪固当独任僚属何与故事竟卒无获罪者】中统三年赵炳为刑部尚书兼中书省断事官时有携妓登龙舟者即按之以法未几其人死其子犯跸诉寃诏让之炳曰臣执法尊君职当为也帝怒命之出既而谓侍臣曰炳用法太峻然非徇情者王磐为真定顺徳等路宣慰使邢水县达噜噶齐防古岱贪暴不法县民苦之有赵清者发其罪既具伏矣适初置监司其妻惧无以灭口召家人饮酒至醉以利啗之使夜杀清清逃获免乃尽杀其父母妻子清诉诸官权要蔽防古岱不为理又欲反其狱磐竟奏置诸法籍其家以半给清郡有西域大贾称贷取息有不时偿者辄置狱于家拘系搒掠且恃势干官府直来坐防事指麾自若磐大怒叱左右捽下棰之数十时府治寓城上即挤诸城下几死郡人称快【按亷希宪传西域人自称驸马系富民诬其祖父尝贷息钱希宪令械繋之其事相类故不重载】至元初奸臣阿哈玛特领左右部専总材赋防其党相攻击帝命中书推覆众畏其权莫敢问平章政事亷希宪穷治其事以状闻杖阿哈玛特罢所领归有司帝谕希宪曰吏废法而贪乆矣自卿等为政朕无此忧言者讼宰相史天泽亲党布列中外威权日甚诏罢天泽政事待鞫希宪谓天泽无肆横不臣状力争于帝前帝良乆曰卿且退朕思之明召希宪谕曰昨思之天泽无对讼者事遂解又有讼四川帅竒彻者帝勅中书急遣使诛之明日希宪覆奏帝怒曰尚尔迟回耶对曰竒彻大帅以一小人言被诛民心必骇收系至京师与讼者廷对然后明其罪于天下为宜诏遣使者按问事竟无实竒彻得免参议枢宻院事费正寅素憸狡有告其罪者诏丞相锡津与侍御史张雄飞杂治之请托交至雄飞独无所顾尽发其罪状并其党与皆伏诛嗣左迁同知京兆总管府事宗室公主有家奴逃渭南民间为赘壻主适过临潼识之械其奴并奴妻及妻之父母尽没其家赀雄飞与主争辨词色俱厉主不得已悉还而遣之但挟其奴以去入为兵部尚书平章阿哈玛特在制国用司时与伊玛都鼎有隙至是罗织其罪同僚争相附防雄飞不可曰所犯在制国用司时平章独不预耶众无以答秦长卿刘仲泽亦以忤阿哈玛特皆下吏欲杀之雄飞持之甚力阿哈玛特使人啗之曰诚能杀此三人当以参政相处雄飞曰杀无罪以求大官吾不为也阿哈玛特怒出为澧州安抚澧有巨商二人犯匿税及殴人事僚佐受赂欲寛其罪雄飞绳之急或曰此细事何执之坚雄飞曰吾非治匿税殴人者欲改宋政惩不畏法者尔是时四方多盗诏犯者皆杀无赦所在繋囚满狱因符寳郎董文忠言乃革其令【具刑制篇】或告汉人殴伤国人及太尉监属卢甲盗剪官布帝怒命杀以惩众文忠言今刑曹于囚罪当死者已有服辞犹必详谳是岂可因人一言遽加重典宜付有司阅实以俟后命乃遣文忠及近臣图们分覈之皆得其诬状帝因责侍臣曰方朕怒时卿曹皆不敢言非文忠开悟朕心则杀二无辜之人必取议中外矣诏悉原免并赐文忠金尊以旌其直二十年江淮行省宣慰使郗显李兼愬平章古台不法有诏弗问仍以显等付防古台鞫之繋于狱必抵以死行台监察御史申屠致逺虑囚浙西知其寃将纵之防古台胁之以势致逺不为动亲脱显等械俾从军自赎僧格当国治书侍御史陈天祥使湖广劾平章约蘓穆尔僧格摘其疏中语诬以不道奏遣使往鞫台中咸惮往致逺慨然请行比至累章极论其诬僧格方促定天祥罪阅致逺章乃气沮有小吏诬告漕臣刘献盗仓粟僧格方事聚敛众阿其意锻链诬服刑部尚书理智理威曰刑部天下之平今辇毂之下漕臣以寃死何以正四方乎即以实闻以是忤僧格出为江东道宣慰使二十四年分中书为尚书省僧格引用党与钩考天下钱粮凡阿哈玛特时积年负逋举以中书失徴奏诛二参政行省乘风督责尤峻主无所偿则责及亲戚或逮系隣党械禁搒掠民不胜苦自裁及死狱中者以百数中外骚动廷臣顾忌皆莫敢言利用监彻尔具陈僧格奸贪误国害民状辞语激烈帝怒谓其毁诋大臣失礼体命左右批其颊彻尔辨愈力于是帝大悟诛僧格枉系者始得释其党人纳蘓拉鼎等既诛帝以实都长于理财欲释不杀平章政事布呼宻力争之不从日中凡七奏卒诛之图图尔哈求钦察之为人奴者増益其军而多取编民中书佥省王遇騐其籍改正之图图尔哈遂奏遇有不臣语帝怒欲斩之布呼宻諌曰始令以钦察之人奴为兵未闻以编民也万一他卫皆仿此戸口耗矣若诛遇后人安肯为陛下尽职乎帝意解遇得不死成宗即位听断明果多采布呼宻之言西僧为佛事请释罪人祈福谓之图鲁木豪民犯法者皆赂之以求免有杀主杀夫者西僧请被以帝后御服乘黄犊出宫门释之云可得福布呼宻曰人伦者王政之本风化之基岂可容其乱法如是帝责丞相曰朕戒汝无使布呼宻知今闻其言朕甚媿之有奴告主者主被诛诏即以其主所居官与之布呼宻曰若此必大壊天下之风俗使人情愈薄无复上下之分矣帝悟为追废前命大徳七年左丞相达尔罕言僧人修佛事毕必释重囚有杀人及妻妾杀夫者悉皆指名释之生者苟免死者负寃于福何有帝嘉纳之十一年诏行世祖时条格中书省臣言法者譬之权衡不可偏重世祖已有定制自元贞已来以作佛事之故放释有罪失于太寛故有司无所遵守今请凡内外犯法之人悉归有司依法裁决制可仁宗延祐时云南行省右丞赛音济勒威有罪国师绰斯嘉旺札勒奏请释之帝斥之曰僧人宜诵佛书官事岂当预耶不听又参议中书省事竒实坚坐鬻官刑部以法当杖太后命笞之英宗为皇太子奏曰不可法者天下之公徇私而轻重之非示天下以公也卒正其罪皇姊大长公主僧格喇实作佛事释全宁府重囚二十七人敕案问全宁守臣阿从不法仍追所释囚还狱巴尔斯济蘓下狱帝谓左右曰法者祖宗所制非朕所得私巴尔斯济蘓虽事朕日乆今既有罪当论如法文宗至顺二年约尔珠为江西等处行中书省平章事有诬告富民负永宁王官帑钱八百余锭者中书遣使诸路徴之使至江西约尔珠曰事渉诬罔不可奏命僚佐重违宰臣意约尔珠曰民惟邦本伤本以敛怨亦非宰相福也令使者以此意复命时雅克特穆尔为丞相闻其言感悟命刑部诘治得诬罔状罪诬告者若干人宰相以奏帝嘉之顺帝至元四年有妇宋娥者与隣人通隣人谓娥将杀而夫娥曰张子文行且杀之明日夫果死迹盗数日娥始以张子文告其姑五府官以为非共杀且既经赦宥宜释之御史扎实曰张子文以为娥固许之矣且娥夫死及旬乃始言之是娥与张同谋度不能终隠故发之也岂赦可释哉枢宻判官曰平反活人隂徳也御史勿执常法扎实曰是谓故出人罪非平反也且公欲种隂徳于生者奈死者何乃独上议刑部卒正娥罪五年归佥河南亷访司事行部西京以法绳赵王府官属之贪暴者王三遣使请旸为不动九年台臣议赃吏遭防不许归须竟其狱都事成遵曰恶人固可怒然与人伦孰重国家方以孝治天下宁失罪人不可使天下有无亲之吏议遂寝
　　明太祖洪武初御史中丞刘基谓宋元寛纵今宜肃纪纲令御史紏劾无所避时帝幸汴梁宿卫官侍有过者皆啓皇太子置之法中书省都事李彬坐贪纵抵罪左丞相李善长素昵之请缓其狱基不听驰奏报可方祈雨即斩之八年鳯阳宫殿成帝坐殿中若有人持兵鬬殿脊者善长奏诸工匠用厌镇法帝将尽杀之工部尚书薛祥为分别交替不在工者并铁石匠皆不预活者千数营谨身殿有司列中匠为上匠帝怒其罔命弃市祥在侧争曰奏对不实竟杀人恐非法得旨用腐刑祥复徐奏曰腐废乆矣莫若杖而使工帝然之九年诏官吏有罪者笞已上悉屯谪鳯阳至万数陕西按察司佥事韩宜可疏争之曰刑以禁滛慝一民宜论其情之轻重事之公私罪之大小今悉令谪屯此小人之幸君子殆矣乞分别以协众心帝嘉纳之英宗正统中法司因旱恤刑有王纲者恶逆当辟或悯其少欲缓之吏部左侍郎魏骥持不可曰此妇人之仁天道不时正此故也狱决而雨孝宗治末年刑部尚书闵珪谳重狱忤防乆不下帝与兵部尚书刘大夏语及之对曰人臣执法効忠珪所为无足异帝曰且道自古君臣曽有此事否对曰臣幼读孟子见瞽瞍杀人臯陶执之之语珪所执未可深责也帝颔之明日疏下遂如拟世宗即位七月因日精门灾疏理寃抑命再问缓死者三十八人而廖鹏王瓛齐佐等与焉给事中李复礼等言鹏等皆江彬钱宁之党王法所必诛乃令禁之如故嘉靖初革锦衣传奉官十六汰旗校十五复谕缉事官校惟察不轨妖言人命强盗重事他词讼及在外州县事毋得预未几中官葛景等奸利事觉为言官所纠诏下司礼监察讯刑部尚书林俊言内臣犯法法司不得讯是宫府异体也乞下法司公讯以昭平明之治中官崔文家人李阳鳯索匠师宋珏贿不获嗾文杖之几死下刑部治未决而中防移镇抚司俊留不遣力争不纳明日又奏帝怒责陈状俊言祖宗以刑狱付法司以缉获奸盗付镇抚讯鞫既得犹必付法司拟罪未有夺取未定之囚反付推问者文先朝漏奸罪不容诛兹复干内防臣不忍朝廷百五十年纪纲为此辈壊乱帝惮其言直乃不问中官黄锦诬劾髙唐判官金坡诏逮之连五百余人御史马録言祖宗内设法司外设抚按百余年刑清政平先帝时刘瑾钱宁辈蛊惑圣聪动辄遣锦衣官校尉致天下汹汹陛下方勤新政不虞复有髙唐之命给事中许复礼等亦以为言狱得少解王世贞为刑部郎中奸人阎姓者犯法匿锦衣都督陆炳家世贞搜得之炳介严嵩以请不许穆宗隆庆初年任用宦官防多从中下刑科给事中舒化言法者天下之公大小罪犯宜悉付法司不当则臣等论劾若竟自勅行则喜怒未必当而法司与臣等俱虚设帝是其言路楷杨顺以搆杀沈錬论死【具舞紊篇】大学士髙拱欲庇楷谓顺首祸顺死楷可勿坐化取狱牍示拱曰狱故无錬名有之自楷始楷诚罪首拱又议宥方士王金等罪化言此遗诏即欲勿罪宜何辞由是忤拱神宗即位冬月诏停刑者三矣五年九月司礼太监孙得胜复传防大昏期近命阁臣于三覆奏本拟防免行刑大学士张居正言祖宗旧制凡犯死罪鞫问既明依律弃市嘉靖末年世宗皇帝因灾醮始有暂免不决之令或间从御笔所勾量行取决此特近年姑息之非旧制也臣等详阅诸囚罪状皆灭絶天理败伤彛伦今独见犯罪者身被诛戮之可悯而不知彼所戕害者皆含寃蓄愤于幽防之中使不一雪其痛怨恨之气上干天和所伤必多若不行刑年复一年充满囹圄既费关防又乖国典其于政体又大谬也给事中严用和等亦以为言诏许之崇祯间姜采熊开元下狱庄烈帝谕掌卫骆养性潜杀之养性泄上语且言二臣当死宜付所司书其罪使天下明知若隂使臣杀之天下后世谓陛下何如主防大臣多为采等言乃得长系





　　钦定续通典卷一百十五
<史部,政书类,通制之属,钦定续通典>
　　钦定四库全书
　　钦定续通典卷一百十六
　　刑
　　赎刑【虞　周　汉　后汉　晋　南北朝　隋唐　五代　宋　辽　金　元　明臣】等谨按自古帝王不得已而用刑其明慎钦恤者莫如虞舜舜典曰金作赎刑列于鞭扑之次肆赦之前金非加人之物赎而仍言刑者出金之与受扑俱世人所患故得指其所出以为刑名周穆王作吕刑五刑之属三千墨辟而上至于大辟刑疑则赦从罚定以锾锊轻重之差使与罚各相当继言罚惩非死人极于病盖财者人之所甚欲夺其欲以病之俾不为恶即虞书命刑之义马端临谓唐虞之时刑清律简是以止及鞭扑而五刑无赎法比及于周条律纷繁若尽从而刑之何莫非投机触罟者穆王哀之而五刑各以赎论大约其情可矜其法可议盖哀恤之意居多非利其货也详绎二篇文义舜典主于误吕刑主于疑后世论赎率不外此而死罪非实犯多亦有许赎者至于输纳之品孔安国传于舜典谓为黄金于吕刑谓为黄铁虞不言成数而周制有等差古者金银铜铁总号为金孔頴达正义谓其实皆铜也汉及后魏皆用黄金汉纳金特少其斤两令与铜相埒旧説太半两为钧十钧为锾锾重六两太半两死罪千锾当出四百一十六斤六两太半两铜与金赎死罪金三斤为价相依仿其后纳粟纳缣亦不一后魏以金难得合金一两收绢十疋唐时复古死罪赎铜一百二十斤于古称为三百六十斤然较汉已为轻减元宗诏许准折纳钱而犯者益便逮至金元或以牛马杂物明初専用钞治中钞法既壊乃许折银钱准算周官八议之法后世定律率遵用之至明洪武六年工部尚书王肃坐法当笞太祖谓六卿贵重不宜以细故辱命以俸赎后羣臣罣误准以俸赎始此此厯代输赎之大略也杜佑着刑典独不及赎刑一门未免阙略今采自有虞迄于明代以补其罅漏仍仿马氏通考之例列于赦宥篇之前庶几有合于尚书之义云
　　虞舜金作赎刑
　　周官职金掌受士之金罚货罚入于司兵【给治兵及工直也货泉贝也疏言断狱讼者有疑即使出赎既言金罚又言货罚者出罚之家时或无金即出货以当金直故两言之】穆王吕刑墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪【疑谓虚实之证等是非之理均或事涉疑似旁无证见或虽有证见事非疑似如此之类言皆为疑罪此既罪疑而取赎疑罪不定恐受赎参差故五罚之下皆言阅实其罪恐其不相当故也锾六两也郑及尔雅同説文云六锊也锊十一铢二十五分铢之十三也马同贾逵説俗儒以锊重六两周官剑重九埒俗儒近是倍百为二百锾倍差谓倍之又半为五百锾传言五百锾马云倍二百为四百差者又加四百之三分之一凡五百三十三锾三分锾之一也人犯轻刑者多犯重刑者少又以锾数以倍相加序五刑先轻后重取事之宜经厯陈罚之锾数传言五刑疑各入罚不降相因疏云以其所犯疑不能决故使赎之次刑非其所犯故不令死疑入宫宫疑入□是古之制也】
　　汉恵帝元年令民有罪得买爵三十级以免死罪【应劭曰一级直钱二千凡为六万若令赎罪入三十疋缣矣师古曰令出买爵之钱以赎罪】孝文时纳鼂错之説募民入粟塞下得以除罪武帝天汉四年征匈奴大司农陈藏钱经用赋税既竭不足以奉战士乃令死罪入赎钱五十万减死一等宣帝地节三年西羌反遣后军征之京兆尹张敞言国兵在外吏民并给转输田事颇废来春民食必乏县官谷度不足以振之愿令各诸有罪非盗受财杀人及犯法不得赦者皆得以差入谷此八郡赎罪【八郡者陇西已北安定已西】务益致谷以豫备百姓之急事下有司少府萧望之等议如此则富者得生贫者独死是贫富异刑而法不一也不可于是天子复下议两府丞相御史以难问敞敞言令罪人出财减罪其名贤于烦扰良民横兴赋敛又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚望之终以为不便丞相魏相御史大夫丙吉亦以为西羌且破转输略足相给遂不施敞议
　　后汉光武建武二十九年令天下罪囚殊死已下及徒各减本罪一等其余赎罪输作有差明帝即位诏罪囚中二千石下至黄绶贬秩赎论者悉皆复秩还赎又诏天下亡命殊死已下听得赎论死罪入缣二十疋右趾至髠钳城旦舂十疋全城旦舂至司寇作三疋其未发觉诏书到日先自告者半入赎永平八年诏犯罪亡命者赎罪各有差十五年诏亡命殊死已下赎死罪缣四十疋右趾及髠城旦舂十疋全城旦至司寇五疋余如即位初制【十八年诏赎死罪减缣十疋章帝建初七年诏又减缣十疋如永平初年故事右趾髠钳已下各有差】和帝永元六年廷尉陈宠言今律令赎罪已下二千六百八十一溢于甫刑者七十九事宜令三公廷尉平定律令应经合义者并大辟耐罪赎罪为三千悉删除其余条使与礼相应议未及施而宠免后遂寝顺帝汉安二年令罪囚殊死已下出缣赎各有差其不能入赎者遣诣临光县居作二嵗桓帝建和三年诏死罪亡命已下赎各有差灵帝建寜元年令天下系囚未决入缣赎各有差【三年及熹平六年光和三年中平四年俱有此令】
　　晋新律意善功恶以金赎之金等不过四两
　　梁武帝即位诏曰金作赎刑有闻自昔入缣以免施于中代民悦法行莫尚乎此可依周汉旧典有罪入赎其科凡在官身犯罚金鞭扑杖督之罪悉入赎停罚其台省令史士卒欲赎者听之其制刑为十五等之差弃市已上为死罪大罪枭其首其次弃市刑二嵗已上为耐罪言各随技能而任使之也有髠钳五嵗刑笞二百收赎绢男子六十匹又有四嵗刑男子四十八匹又有三嵗刑男子三十六匹又有二嵗刑男子二十四疋罚金一两已上为赎罪赎死者金二斤男子十六匹赎髠钳五嵗刑笞二百者金一斤十二两男子十四匹赎四嵗刑者金一斤八两男子十二匹赎三嵗刑者金一斤四两男子十匹赎二嵗刑者金一斤男子八匹罚金十二两者男子六匹罚金八两者男子四匹罚金四两者男子二匹罚金二两者男子一匹罚金一两者男子二丈女子各半之五刑不简正于五罚五罚不服正于五过以赎论故为此十五等之差将吏已上及女子应有罚者以罚金代之天监三年诏以金作权典宜在蠲息于是除赎罪之科大同十一年复开罪身皆听入赎陈存赎罪之律其三嵗刑若有官准当二年余一年赎若公坐过误罚金其二嵗刑有官者赎论一嵗刑无官亦赎论
　　元魏起自朔方其初刑法甚峻死罪至多后乃令当死者其家献金马以赎
　　北齐律赎罪旧有金皆代以中绢死百匹流九十二匹刑五嵗七十八匹四嵗六十四匹三嵗五十匹二嵗三十六匹各通鞭笞论一嵗无笞则通鞭二十四匹鞭杖毎十赎绢一匹至鞭百则绢十匹无绢之乡皆准绢收钱自赎笞十已上至死又为十五等之差当加减次如正决法合赎者谓流内官及爵秩比视老小阉痴并过失之属犯罚绢一匹及杖十已上皆名为罪人
　　后周制其赎杖刑五金一两至五两赎鞭刑五金六两至十两赎徒刑五一年金十二两二年十五两三年一斤二两四年一斤五两五年一斤八两赎流刑一斤十二两俱役六年不以逺近为差等赎死罪金二斤妇人当笞者听以赎论应赎金者鞭杖十收中绢一匹流徒者依限嵗收绢十二疋死罪者一百疋其赎刑死罪五旬流刑四旬徒刑三旬鞭刑二旬杖刑一旬限外不输者归于法贫者请而免之
　　隋制官品第九已上犯罪者听赎应赎者皆以铜代绢赎铜一斤为一负负十为殿笞十者铜一斤加至杖百则十斤徒一年赎铜二十斤毎等加铜十斤三年则六十斤矣流一千里赎铜八十斤毎等则加铜十斤三千里则百斤矣绞斩二死刑皆赎铜百二十斤炀帝即位以髙祖禁网深刻毎加减降时斗秤皆小旧二倍其赎铜亦加二倍为差其实不异开皇旧制
　　唐律赎铜之数及以官当罪之法大略悉准隋制以官当徒者五品以上犯罪者一官当徒二年九品以上一官当徒一年若犯公罪者各加一年以官当流者三流同皆比徒四年仍各解见任除名者比徒三年免官者比徒二年免所居官者比徒一年九品已上官若官品得减者之祖父母父母妻子孙犯流罪已下听赎【七品五品已上官亲属流罪已下得减一等】军民年七十已上十五已下及废疾犯流罪已下者准此宗天寳六载敕节文其赎铜如情愿纳钱毎斤一百二十文若欠负官物应徴正赃及赎物无财以备官役折庸其物虽多限三年一人一日折绢四匹若防恩其物合免者停役宪宗元和三年诏今后应坐赃及他罪当赎者诸道委观察判官一人専勾当及时申报如蔽匿不申者节级科贬如罪不系奏官长量情处置者其赃但准前申送御史台充本色给用仍差御史一人専知赃赎不得以赃罚为名如罪名未正妄罚其财亦委观察判官勾当差定后先具名奏闻僖宗干符三年敕应残疾笃疾犯徒流罪或是连累即许徴赎如身犯罪不在免限其年十五已下者准律文处分
　　晋髙祖天福六年尚书刑部员外郎李象奏请今后凡是散官不计髙低若犯罪不得当赎亦不得上请详定院覆奏应内外文武官有品官者自依品官法无品官有散试官者应内外带职廷臣宾从有功将校等并请同九品官例其京都军巡使及诸道州府衙前职员内外杂任镇将等并请准律不得上请当赎其巡司马歩司判官虽有曽厯品官者亦请同流外职准律杖罪已下依决罚例徒罪已上仍依当赎法
　　宋制最慎赎刑非入议者几不得与刑统名例律有用官防减赎之条太祖干徳四年【通考作开寳四年】以大理正髙继申言【具杂议篇】诏犯罪身无官须祖父曽任本朝官及仕前代三品已上官有功恵及民者乃得请又定流内品官任流外职准律文徒罪已上依当赎法诸司受勒留官及归司人犯徒流等罪公罪许赎私罪以决罚论太宗淳化四年【通考作端拱三年】诏诸州民犯薄罪或入金赎长吏得以任情而轻重之自今并决杖遣之不以赎论妇人犯杖已下非故为量轻重笞罚或赎铜释之仁宗议立赎法诏曰先王用法简约使人知禁而易从后代设茶酒盐税之禁夺民厚利刑用滋章今之编敕皆出律外又数改更官吏且不能晓百姓安得闻之一陷于理情虽可哀法不得赎岂礼乐之化未行而専用刑罪之与汉文帝使天下人入粟于边以受爵免罪几于刑措其议科条非着于律者或冐利犯禁奢侈违令或过误可悯别为赎法郷民以谷麦市人以钱帛使人重谷麦免刑罚则农桑自劝富寿可期矣诏下论者以为富人得赎而贫者不能免非朝廷用法之意不果行至和初诏前代帝王后尝仕本朝官不及七品者祖父母父母妻子流罪已下聴赎虽不仕而尝被赐予者有罪非巨蠧亦如之随州司理参军李抃父殴人死抃上所授官以赎父罪帝哀而许之君子以为失刑神宗熈寜四年前单州砀山尉王存立言嘉祐中同学究出身为尉尝纳官赎父配罪愿同举人例得免丁徭诏复赐出身仍与注官时中书言刑名未安者五条其四令州县考察士民有能孝悌力田为众所知者给帖付身偶有犯令情轻可恕者特议赎罚其不悛者科决后竟不行辽制品官公事误犯民年七十已上十五已下犯罪者聴以赎论赎铜之数杖一百者输钱千太祖七年于厥掠生口者俾赎其罪放归本部兴宗重熈元年诏执事官公罪聴赎私罪各从本法
　　金国旧俗凡亲属犯罪欲以牛马杂物赎者从之或重罪亦听自赎然恐无辨于齐民则劓刵以为别世宗大定八年制品官犯赌博法赃不满五十贯者其决杖听赎再犯者不听且曰杖者所以罚小人也既为职官当先廉耻既无廉耻何以赎为时焦旭摄左警巡事以杖亲军百夫长有司论当杖决帝曰旭亲民吏也若因杖有官人复行杖之何以行事其令收赎章宗泰和元年新律成赎铜皆倍于旧宣宗时完顔伯嘉知归徳府上言乞杂犯死罪已下许纳粟赎免宰臣奏伯嘉前在代州尝行之盖一时之权不可为常法遂寝
　　元制诸职官犯夜及牧民官公罪之轻者许罚赎又诸年老七十已上年幼十五已下不任杖责及癃笃残疾有妨科决者赎世祖至元二年诸王塔齐尔使臣库库楚至北京花道驿手杀驿吏郝用及郭和尚有防徴钞十锭给其主以赎死二十一年以哈扎尔齐依旧州盐运使嵗市盐八十万石以赎过
　　明赎法有二有律得收赎者有例得纳赎者律赎无敢损益而纳赎之例则因时权宜先后互异其端实自开国时啓之律凡文武官以公事犯笞罪者官照等收赎钱吏毎季类决之各还职役不附过杖已上记所犯罪名毎嵗类送吏兵二部候九年满考通记所犯次数黜陟之吏典亦备铨选降叙至于私罪其文官及吏典犯笞四十已下者附过还职而不赎笞五十者调用军官杖已上皆的决文官及吏杖罪并罢职不叙至严也然自洪武中年已三下令准赎及杂犯死罪已下矣三十年命部院议定赎罪事例凡内外官吏犯笞杖者记过徒流迁徙者俸赎之三犯罪之如律自是律与例互有异同及颁行大明律御制序杂犯死罪徒流迁徙等刑悉视今定赎罪条例科断于是例遂辅律而行永乐四年十一月法司进月繋囚数凡数百人大辟仅十之一成祖谕曰此等既非死罪而乆系不决天气沍寒必有听其寃死者凡杂犯死罪已下约二百悉准赎遣仁宗初即位谕都察院言输罚工作之令行有财者悉幸免宜一论如律乆之其法复弛英宗正统间侍讲刘球言输罪非古自公罪许赎外宜悉依律时不能从其后循太祖之例益推广之凡官吏公私杂犯准徒已下俱听运炭纳米等项赎罪其军官军人照例免徒流者例赎亦如之矣赎罪之法明初尝纳铜成化间尝纳马后皆不行不具载惟纳钞纳钱纳银常并行焉而以初制纳钞为本故律赎者曰收赎律钞纳赎者曰赎罪例钞永乐十一年令除公罪依例纪録收赎及死罪情重者依律处治其情轻者斩罪八千贯绞罪及榜例死罪六千贯流徒杖笞纳钞有差无力者发天寿山种树宣宗宣徳二年定笞杖罪囚毎十赎钞二十贯徒流罪名毎徒一等折杖二十三流并折杖百四十其所罚钞悉如笞杖所定无力者发天寿山种树死罪终身徒流各按年限杖五百株笞一百株景帝景泰元年令问拟笞杖罪囚有力者纳钞笞十二百贯毎十以二百贯递加至笞五十为千贯杖六十千八百贯毎十以三百贯递加至杖百为三千贯其官吏赃物亦视今例折钞英宗天顺五年今罪囚纳钞毎笞十钞二百贯余四笞递加百五十贯至杖六十増为千四百五十贯余杖各递加二百贯宪宗成化二年令妇人犯法赎罪孝宗治十四年定折收银钱之制例难的决人犯并妇人有力者毎杖百应钞二千二百五十贯折银一两毎十以二百贯递减至杖六十为银六钱笞五十应减为钞八百贯折银五钱毎十以百五十贯递减至笞二十为银二钱笞十应钞二百贯折银一钱如收铜钱毎银一两折钱七百文其依律赎钞除过失杀人外亦视此数折收武宗正徳二年定钱钞兼收之制如杖一百应钞二千二百五十贯者收钞千一百二十五贯钱三百五十文世宗嘉靖七年巡抚湖广都御史朱廷声言收赎与赎罪有异在京与在外不同钞贯止聚于都下钱法不行于南方故事审有力及命妇军职正妻及例难的决者有赎罪例钞老幼废疾及妇人余罪有收赎律钞赎罪例钞钱钞兼收如笞一十收钞一百贯钱三十五文其钞二百贯折银一钱杖一百收钞千一百二十五贯钱三百五十文其钞二千二百五十贯折银一两今收赎律钞笞一十止赎钞六百文比例钞折银不及一厘杖一百赎钞六贯折银不及一分似为太轻盖律钞与例钞贯既不同则折银亦当有异请更定为则凡收赎者毎钞一贯折银一分二厘五毫如笞一十赎钞六百文则折银七厘五毫以罪重轻递加折收赎帝从其奏令中外问刑诸司皆以此例从事【按廷声此奏谓律钞轻例钞重然律钞本非轻也祖制毎钞一文当银一厘所谓笞一十折钞六百文定银七厘五毫者即当时之银六钱也所谓杖一百折钞六贯银七分五厘者即当时之银六两也以银六钱比例钞折银不及一厘以银一两比例钞折银不及一分而欲以此惩犯罪者之心宜其势有所不行矣特以祖宗律文不可改也于是不得已定为七厘五毫七分五厘之制而其实所定之数犹不足以当所赎者之罪然后例之变通生焉考洪武朝官吏军民犯罪聴赎者大抵罚役之令居多如发鳯阳屯种滁州种苜蓿代农民力役运米输边赎罪之类俱不用钞纳也律之所载笞若干钞若干文杖若干钞若干贯者特垂一代之法尔然按三十年诏令罪囚运米赎罪死罪百石徒流递减其力不及者死罪自备米三十石徒流十五石俱运纳甘州威虏就彼充军计其米价脚价之费与钞数差不相逺其定为赎钞之等第固不轻于后来之例矣然罪无一定而钞法之乆日变日轻此定律时所不及料也即以永乐十一年令斩罪情轻者赎钞八千贯绞及榜例死罪六千贯之诏言之八千贯者律之八千两也六千贯者律之六千两也下至杖罪千贯笞罪五百贯亦一千两五百两也虽革除之际用法特苛岂有死罪纳至八千两笞杖罪纳至一千两五百两而尚可行者则知钞法之在永乐初年已不啻轻十倍于洪武时矣宣徳时申交易用银之禁冀通钞法至治而钞竟不可用遂开准钞折银之例及嘉靖新定条例详见下文俱以有力稍有力二科赎罪有力米五斗准律之纳钞六百文也稍有力工价三钱准律之做工一月也是则后之例钞才足比于初之律钞耳而况老幼废疾诸在律赎者之银七厘五毫准钞六百文银七分五厘准钞六贯凡所谓律赎者以比于初之律钞其轻重相去尤甚悬絶乎】是时重修条例奏定赎例在京则做工【毎笞一十做工一月折银三钱至徒五年折银十八两】运囚粮【毎笞一十米五斗折银二钱五分至徒五年五十石折银二十五两】运灰【毎笞一十一千二百斤折银一两二钱六分至徒五年六万斤折银六十三两】运甎【毎笞一十七十个折银九钱一分至徒五年三千个折银三十九两】运水和炭五等【毎笞一千二百斤折银四钱至徒五年八千五百斤折银十七两】运灰最重运炭最轻【此诸罪初皆令亲自赴役事完宁家无纳赎之例其后法令益寛听其折纳而估算事力亦略相当】在外则有力稍有力二等【初有颇有力次有力各等因御史言而革】其有力视在京运囚粮【毎米五斗纳谷一石初折银上库后纳谷上仓】稍有力视在京做工年月为折赎妇人审有力与命妇军职正妻及例难的决之人赎罪应钱钞兼收者笞杖毎一十折收银一钱其老幼废疾妇人及天文生余罪收赎者毎笞一十应钞六百文折收银七厘五毫于是轻重适均天下便之至万厯十三年复申明焉遂为定制明法充军之例最严有终身有永逺永逺者罚及子孙皆以实犯死罪减等者充之嘉靖间有请开赎军例者世宗曰律听赎者徒杖以下小罪耳死罪矜疑乃减从谪发不可赎御史周时亮复请广赎例部议审有力者银十两得赎三年已上徒一年稍有力者半之而赎军之议卒罢御史胡宗宪言南方之人不任兵革其发充边军者宜令纳银自赎部议以为然因拟纳例以上帝曰岂可预设此例以待犯罪之人复不允凡律赎若天文生习业已成能専其事犯徒及流者决杖一百余罪收赎妇人犯徒流者决杖一百余罪收赎【如杖六十徒一年全赎钞应十二贯除决杖准讫六贯余钞六贯折银七分五厘他仿此其决杖一百审有力又纳例钞二千二百五十贯应收钱三百五十文钞一千一百二十五贯】凡年七十已上十五已下及废疾犯流已下收赎八十已上十嵗已下及笃疾盗及伤人者亦收赎凡犯罪时未老疾事发时老疾者依老疾论犯罪时幼小事发时长大者依幼小论并得收赎【如六十九已下犯罪年七十事发或无疾时犯罪废疾后事发得依老疾收赎他或七十九已下犯死罪八十事发或废疾时犯罪笃疾时事发得入上请八十九犯死罪九十事发得勿论不在收赎之例】若在徒年限内老疾亦如之【如犯杖六十徒一年一月之后老疾合计全赎钞十二贯除已杖六十准三贯六百文剩徒一年应八贯四百文计算毎徒一月赎钞七百文已役一月准赎七百文外未赎十一月应收赎七贯七百文余仿此　老幼废疾收赎惟杂犯五年仍科之盖在明初即真犯死罪不可以徒论也】其诬告例告二事已上轻实重虚或告一事诬轻为重者已论决全抵剰罪未论决笞杖收赎徒流杖一百余罪亦听收赎【如告人笞三十内止一十实已决全抵剰二十之罪未决收赎一贯二百文如告人杖六十内止二十实已决全抵剩四十之罪未决收赎二贯四百文如告人杖六十徒一年内止杖五十实已决全抵剰杖一十徒一年之罪未决徒一年折杖六十并杖共七十收赎四贯二百文如告人杖一百流二千里内止杖六十徒一年实已决以总徒四年论全抵剰杖四十徒三年之罪未决以连徒折杖流加一等论共计杖二百二十除告实杖六十徒一年折杖六十剰杖一百赎钞六贯若计剰罪过杖一百已上须决杖一百讫余罪方听收赎】又过失伤人准鬬殴伤人罪依律收赎【至死者准杂犯斩绞收赎钞四十二贯内钞八分应三十三贯六百文铜钱二分应八千四百文给付其家】已徒五年再犯徒收赎【钞三十六贯】若犯徒流存留飬亲者止杖一百余罪收赎【其法实杖一百不准折赎然后计徒流年限一视老幼例赎之此律自英宗时诏有司行之后为制】天文生妇女犯徒流决杖一百余罪收赎者虽罪止杖六十徒一年亦决杖一百律所谓应加杖者是也皆先依本律议其所犯徒流之罪以诰减之至临决时某系天文生某系妇人依律决杖一百余收赎所决之杖并须一百者包五徒之数也然与诬告收赎剰杖不同盖收赎余徒者决杖而赎徒收赎剰杖者折流归徒折徒归杖而照数收赎之其法各别也其妇人犯徒流成化八年定例除奸盗不孝与乐妇外若审有力并决杖亦得以纳钞赎罪【例毎杖十折银一钱为率至杖一百折银一两止】凡律所谓收赎者赎余罪也其例得赎罪者赎决杖一百也徒杖两项分科之除妇人余囚徒流皆决杖不赎惟治十三年许乐戸徒杖笞罪亦不的决此律钞之大凡也例钞自嘉靖二十九年定例凡军民诸色人役及舍余审有力者与文武官吏监生生员冠带官知印承差隂阳生医生老人舍人不分笞杖徒流杂犯死罪俱令运灰运炭运甎纳米纳料等项赎罪【此上系不亏行止者】若官吏人等例应革去职役【此系行止有亏者】与军民人等审无力者笞杖罪的决徒流杂犯死罪各做工摆站哨了发充仪从情重者煎盐炒铁死罪五年流罪四年徒按年限其在京军丁人等无差占者与例难的决之人笞杖亦令做工时新例犯奸盗受赃为行止有亏之人防不许赎罪惟军官革职者俱运炭纳米等项发落不用五刑条例的决实配之文所以寛武夫重责文吏也于是在京惟行做工运囚粮等五项在外惟行有力稍有力二项法令益径省矣大抵赎例有二一罚役一纳钞而例复三变罚役者后多折工值纳钞钞法既壊变为纳银纳米然运灰运炭运石运甎运碎甎之名尚存也至万厯中年中外通行有力稍有力二科在京诸例并不见施行而法更归一所谓通变而无失于古之意者此也初令罪人得以力役赎罪死罪拘役终身徒流按年限笞杖计日月或修造或屯种或煎盐炒铁满日踈放踈放者引赴御桥叩头毕送应天府给引寜家合充军者发付陕西司按籍编发后皆折纳工价惟赴桥如旧宣徳初诏官吏军民自死罪至笞四十分十等纳米赎罪纳者赃罪得不死徒流以下复用不纳者乆系不释其法最有司复奉行不善拘系满狱二年御史郑道宁言纳米赎罪朝廷寛典乃军储仓拘系罪人无米输纳自去年二月至今死者九十六人刑部郎中俞士吉因奏囚无米者请追纳于原籍匠仍输作军仍备操若非军匠则追还所州县遣之诏如其请【伏读】
　　【御批通鉴辑览曰金作赎刑古人钦恤之义苟情有可矜而罪非不赦许其纳米弛罪亦未始不可今不问其愿与否而强之使从令无力者转受无穷之累则是为利起见而非为仁行权矣】盖明律颇严凡朝廷有所矜恤限于律而不得伸者一寓之于赎例所以济法之太重也又国家得时借其入以佐缓急而实边足储赈荒宫府颁给诸大费往往取给于赃赎二者故赎法比厯代特详云


</div>
    <div class="pagination">
<a href="钦定续通典_page48.html">上一页</a><span>...</span><a href="钦定续通典_page44.html">44</a><a href="钦定续通典_page45.html">45</a><a href="钦定续通典_page46.html">46</a><a href="钦定续通典_page47.html">47</a><a href="钦定续通典_page48.html">48</a><span class="current-page">49</span><a href="钦定续通典_page50.html">50</a><a href="钦定续通典_page51.html">51</a><a href="钦定续通典_page52.html">52</a><a href="钦定续通典_page53.html">53</a><a href="钦定续通典_page54.html">54</a><span>...</span><a href="钦定续通典_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
