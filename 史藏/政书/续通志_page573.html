<!DOCTYPE html>
<html>
<head>
    <meta charset="UTF-8">
    <title>续通志 - 第 573 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 573 页/共 1359 页</h1>
    <div class="content">　　茂宗擢累光禄少卿左卫将军元和中厯闲厩使宝厯初迁兖海节度使终左龙武统军

　　 张茂和

　　茂和厯左武卫将军裴度讨蔡奏为都押衙茂和数以胆勇求自试谓度无功辞不行度请斩之以令军宪宗曰予以其家忠且孝为卿远 
斥后终诸卫将军

　　 张茂昭

　　茂昭本名升云德宗时赐今名字丰明少沈毅颇通书传孝忠时累擢检校工部尚书孝忠卒帝拜邕王谅为义武军节度大使以茂昭为 
留后封延德郡王后二年为节度使久之入朝为帝从容言河朔事帝竦听曰恨见卿晚召宴麟德殿赐良马甲第器币优具诏其子克礼尚晋 
康郡主帝方倚之经置北方会崩故茂昭每入临辄哀不自胜顺宗立进同中书门下平章事复遣之镇宪宗元和二年请朝五奏乃听愿留不 
许加兼太子太保既还王承宗叛诏河东河中振武义武合军为恒州北道招讨茂昭治廪厩列亭候平易道路以待西平军承宗以骑二万踰 
木刀沟薄王师茂昭躬擐甲为前锋令其子克让从子克俭与诸军分左右翼绕贼大败之会有诏班师加检校太尉兼太子太傅乃请举宗还 
朝表数上帝乃许北镇遣客闲说皆不纳诏左庶子任迪简为行军司马乘驿往代茂昭奉两州符节管钥图籍归之先敕妻子上道戒曰吾使 
而曹出易庶后世不为污俗所染未半道迎拜兼中书令充河中晋绛慈隰节度使至京师双日开延英对五刻罢又表迁坟墓于京兆许之明 
年疽发于首卒年五十册赠太师谥曰献武

　　 陈楚

　　陈楚者茂昭甥也字材卿定州人有武干事茂昭厯牙将常统精卒从征伐茂昭入朝擢诸卫大将军封晋寍郡王元和末义武节度使浑 
镐丧师定州乱拜楚节度使驰传赴军及郊无迎者左右劝无入楚曰定军不来迎以试我今不入正堕计中乃冒雪行四十里夜入其州众心 
乃定徙河阳三城入为左羽林统军检校司空卒年六十一赠司空子君奕亦凤翔节度使

　　△康日知

　　康日知灵州人少事李惟岳擢累赵州刺史惟岳叛日知与别驾李濯及部将百人啐牲血共盟固州自归惟岳怒遣先锋兵马使王武俊 
攻之日知使客谢武俊陈顺逆形势劝自拔武俊悟引兵还斩惟岳以献德宗美其谋擢为深赵观察使赐实封户二百会武俊拒命遣将张锺 
葵攻赵州曰知破之上俘京师兴元元年以深赵益成德徙日知奉诚军节度使又徙晋绛累加检校尚书左仆射封会稽郡王贞元初卒赠太 
子太师

　　康志睦
　　康承训

　　 康志睦

　　子志睦字得众资趫伟工驰射隶右神策军迁累大将军讨张部以功兼御史大夫进平卢军节度使李同捷反略千乘志睦挫其锐遂下 
薄台尽夺其械加检校尚书左仆射徙泾原封会稽郡公卒年五十七赠司空

　　 康承训

　　子承训字敬辞推门功累进左神武军将军宣宗擢为天德军防御使军中服其威政诏检校工部尚书封会稽县男擢义武节度会南诏 
破安南诏徙岭南西道城邕州合容管经略使隶之遂统诸军行营兵马南诏深入承训分兵六道出战不利士死十八唯天平卒二千还屯阖 
军震副使李行素帅众治濠栅甫毕南诏围之四日或请夜出兵袭蛮承训意索不听天平裨将阴募勇儿三百夜缒烧蛮屯斩首五百 【按 
通鉴诸将请分道斫蛮承训不许有天平小校再三力争乃许之】 南诏恐明日解而去承训谬言大破贼告于朝加检校尚书右仆射籍子弟 
婣昵冒赏而士不及怨言嚾流 【谨按通鉴辑览　　御批承训先事无料敌之智临事无应变之才赖天平小校力争出奇致胜顾冒功掠 
美亲昵皆滥膺爵赏而首庸转不晋一阶其何以使军士奋勇效命然彼时懿宗独何为者哉】 岭南东道节度使韦宙白宰相承训惭移疾授 
右武卫大将军分司东都咸通中南诏复盗边武寍戍兵作乱推粮料判官庞勋为长还陷徐州乃拜承训检校尚书右仆射义成军节度使徐 
四行营都招讨使率魏博鄜延义武凤翔沙陀吐浑兵二十万讨之凡一年庞勋平 【按彭门之乱为唐季大事宿兵年余仅乃授首王仙芝 
黄巢即继之以起唐书不传庞勋而附见于承训传内事伙文繁不分客主猝难寻究今别于叛臣内为勋专传采承训传及通鉴之文以成之 
】 承训迁检校左仆射同中书门下平章事徙节度河东于是宰相路岩韦保衡劾承训讨贼逗挠贪卤获不时上功贬蜀王傅分司东都再贬 
恩州司马僖宗立授左千牛卫大将军卒年六十六子传业尝从父征伐终鄜坊节度使

　　△李洧

　　李洧者淄青节度使正已从父兄也始署徐州刺史建中初正己卒子纳叛攻宋州洧挈州自归加兼御史大夫封潮阳郡王实封户二百 
充招谕使初洧遣巡官崔程入朝且白宰相徐州不足独抗贼得海沂为节度可与成功洧素与二州刺史有约且不肯为贼守程先咨张镒而 
卢■〈木巳〉怒不先白故中格及纳攻徐刘玄佐与诸将击退之既贼方张乃加洧徐海沂密观察使时海密为贼守不受命洧未大以取之 
迁检校户部尚书会疽发背少闲肩舆过市市人呌欢洧惊疽溃卒赠尚书左仆射以洧将高承宗代之其弟淡险人也耻居下阴约纳攻徐为 
内应并说滕将翟济济执以闻擢济沂州刺史召淡入京师以洧赦不罪

　　△刘澭

　　刘澭卢龙节度使怦之次子济母弟也涉书史有材武好施爱士能得人死力始事朱滔常陈君臣大义裁抑其凶及怦得幽州不三月病 
且死澭侍汤液未尝离以父命召济于莫州济嗣总军事故德澭之让以为瀛州刺史许代已久之济自用其子为副大使澭因请以所部为天 
子戍陇悉发其兵千五百驰归京师无一卒敢违令者 【德宗纪贞元八年十一月幽州卢龙军节度使刘济及其弟瀛州刺史澭战于瀛州 
澭败奔于京师吴缜曰与本传全异未知孰是】 德宗甚宠之拜秦州刺史屯普润军中不设音乐士卒病亲存问所欲死则哭之宪宗立方士 
罗令则诣澭营妄言废立澭械送阙下杀之录功号其军曰保义蕃戎畏慑不敢入寇常忾然有复河湟志屡为朝廷言未见省累封彭城郡公 
及病籍士马求代既还卒于道年四十九赠尚书右仆射谥曰景

　　△田宏正

　　田宏正字安道父廷玠尚儒学不乐军旅与承嗣为从昆弟仕为平舒丞迁乐寿清池束城河闲四县令以治称迁沧州刺史李宝臣朱滔 
与承嗣不协合兵围沧州廷玠固守连年食尽无叛者朝廷嘉其节徙相州承嗣盗磁相廷玠无所回染及悦代立忌廷玠之正召为节度副使 
珽玠至称疾不出悦过谢之杜门不纳愤而卒宏正幼通兵法善骑射承嗣爱之以为必兴吾宗名之曰兴季安时为衙内兵马使同节度副使 
封沂国公后忌其正出为临清镇将欲因罪诛之宏正阳痹痼卧家不出乃免季安死子怀谏袭召还旧职怀谏委政于家奴蒋士则措置不平 
众怒咸曰兵马使吾帅也牙兵即诣其家迎之宏正拒不纳众哗于门宏正出众拜之胁还府宏正顿于地度不免即令于军曰尔属不以吾不 
肖使主军今与公等约能听命否皆曰唯公命因曰吾欲守天子法举六州版籍请吏于朝苟天子未命敢有请吾旗节者死杀掠人者死皆曰 
诺遂到府杀士则及支党十余人于是图魏博相卫贝澶之地籍其入以献不敢署僚属而待王官宪宗美其诚诏检校工部尚书充魏博节度 
使又遣司封郎中知制诰裴度宣慰度明辩具陈朝廷厚意宏正不觉自失乃深相结纳奉上益谨复请度徧行其部宣示天子恩诏因令节度 
佥谋布衣崔欢奉表陈谢且言欲变山东承袭旧风然后退归邱园避贤者路死不恨制诏褒答且赐今名天子讨蔡宏正遣子布以兵三千进 
战数有功李师道疑其袭已不敢显助蔡故元济失援王师得致诛焉王承宗叛诏宏正以全师压境破其众南宫承宗惧归穷于宏正宏正表 
诸朝遂献德棣二州以谢纳二子为质俄而李师道拒命诏宏正与宣武等五节度兵进讨宏正自杨刘渡河距郓四十里坚壁师道大将刘悟 
率精兵屯河东战阳谷再遇再北斩万余级贼势蹙悟乃反兵斩师道首诣宏正降取十有二州以献以功加宏正检校司徒同中书门下平章 
事是岁来朝对麟德殿眷劳殊等引见僚佐将校二百余人皆有班赐进兼侍中实封户三百擢其兄融为太子宾客东都留司宏正数上表固 
请留阙下帝不许遂还悉遣子姓仕朝廷帝皆擢任之穆宗立王承元以成德军请帅帝诏宏正兼中书令为节度使宏正以新与镇人战有父 
兄怨取魏兵二千自卫入其军时天子赐钱一百万缗不时至军有怨言宏正亲加抚喻乃安仍请留魏兵为纪纲以持众心度支崔倰吝其禀 
沮却之长庆元年七月归卫兵于魏是月军乱并家属将吏三百余人皆遇害年五十八帝闻震悼册赠太尉谥曰忠愍子布羣牟

　　田布
　　田羣
　　田牟

　　 田布

　　布字敦礼幼机悟宏正戍临清布知季安且危密白父请以众归朝宏正奇之及得魏使布总亲兵王师诛蔡以军隶严绶屯唐州凡十八 
战破凌云栅下郾城以功授御史中丞蔡平入为左金吾卫将军谏官尝论事帝前同列将麾却之布止曰使天子容直臣毋轻进宏正徙成德 
以布为河阳节度使父子同日受命布所至必省冗将募战卒宽赋劝穑人皆安之长庆初徙泾原宏正遇害魏博节度使李愬病不能军公卿 
议以魏强而镇弱且魏人素德宏正以布之贤而世其官可以成功穆宗遽召布解缞拜检校工部尚书魏博节度使乘传以行布号泣固辞不 
听乃出伎乐与妻子宾客决曰吾不还矣未至魏三十里跣行披发号哭而入居垩室屏节旄凡将士老者兄事之禄奉月百万一不入私门又 
</div>
    <div class="pagination">
<a href="续通志_page572.html">上一页</a><span>...</span><a href="续通志_page568.html">568</a><a href="续通志_page569.html">569</a><a href="续通志_page570.html">570</a><a href="续通志_page571.html">571</a><a href="续通志_page572.html">572</a><span class="current-page">573</span><a href="续通志_page574.html">574</a><a href="续通志_page575.html">575</a><a href="续通志_page576.html">576</a><a href="续通志_page577.html">577</a><a href="续通志_page578.html">578</a><span>...</span><a href="续通志_page574.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
