<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 33 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 33 页/共 455 页</h1>
    <div class="content">　　孝宗治二年命入官船商货物及灶丁赎罪米谷俱发各塲备赈济
　　许两淮守支客商买灶戸余盐补官引
　　余盐者灶戸正课外所余之盐也洪武初制商支盐有定塲毋许越塲买补勤灶有余盐送塲司二百斤为一引给米一石其盐召商开中不拘资次给与成化后令商収买而劝借米麦以给贫灶至是从清理两淮盐法侍郎李嗣请乃令守支客商成化十五年以前无盐支给者许収买灶丁余盐以补官引免其劝借米麦成化十六年以后至二十年以前正支不敷者亦许买补其劝借赈济米麦仍照支盐分数上纳二十一年至二十三年已办未完者严限追足给与各年应支客商不许収买余盐其劝借米麦亦照例上纳又定灶丁常股盐课亦许折银给商另于勤戸余盐内买补
　　食货志曰成化末年阉官窃势奏讨淮浙盐无筭两淮积欠至五百余万引商引壅滞至孝宗时而买补余盐之议始兴矣时又停各邉开中俟逋课完日官为卖盐三分价值二充邉储而留其一以补商人未交盐价由是以余盐补充正课而盐法一小变
　　邱濬请行转般法议曰两京运道所经凡三运司淮盐在南沧盐在北山东之盐居其中往时防通河未开水陆分隔各自通商给民今则一水可通惟今三处之盐价值各有低昂中纳各有等则淮盐之价最髙殆居其倍山东之盐抵河颇逺惟沧盐近河而价最亷请行宋人转般之法官军运粮空船南回道经沧州毎船量给盐引毎引量与脚价俾运至扬州河下官为建仓于两岸委官照数収贮原数不亏然后给与脚钱少有亏损即与折算如此则官得倍称之息军得顺回之利积盐既多乃令通算累年各商所中常股存积等盐共若干依次给与见盐不出一二年间支给完足然后行官给牢盆民自煎煮之防此后又乞于河间沿海一带出盐之处不分民丁灶戸皆许其私煮既已成盐赴官告卖量为定价给与见钱阴雨之时则或加或倍有私卖及买者皆抵以私盐之罪其钱于内帑豫借待成效之后算还年年存贮嵗嵗转般积之既久遇有急用即出榜定值召商于所用之地或出粮刍或输金帛付以执照定以仓分俾亲诣其所即给以见盐于行盐地发卖如此比之旧法当得倍利非惟得以足今日之用亦可以销他日之患也
　　【臣】等谨按宋时官般之法乃官自般运置务卖盐般犹运也与濬说异濬说颇与元代设盐仓相近但元之淮浙立仓不过自淮塲官运至淮仓自浙塲官运至浙仓而已濬乃欲以沧盐官运至淮仓中隔二千里不特脚价加増沧盐之价仍当贵如淮盐而漕船受派装之苦运丁启私贩之门其为更不可究诘矣濬之説盖即兊支法而倒用之兊支之法转商就盐转般之法转盐就商二者利害相衡不若兊支之为善也
　　五年八月命两淮等盐引俱召商开中纳银类解户部太仓以备邉储
　　初各邉开中商人招民垦种筑台堡自相保聚邉方菽□无甚贵之时成化间始有折纳银者然未尝着为令也至是戸部尚书叶淇淮安人盐商皆其亲识因与淇言商人赴邉纳粮价少而有逺涉之虞在运司纳银价多而得易办之利淇然之内阁徐溥淇同年最厚淇遂请召商纳银运司类解太仓分给各邉毎引输银三四钱有差视国初米直加倍而商无逺运之苦一时太仓之银累至百余万然赴邉开中之法废商屯撤业菽粟翔贵邉储日虚矣至五年仍命盐课不许于腹里中卖报中粮草毋许折纳银两寻不行
　　华钰盐防议曰洪武永乐时内地大贾争赴九邉垦田积粮以便开中朝中暮支价平息倍商乐转输邉免飞挽士饱马腾缓急有备防至良也嵗引初无定额皆资主客兵饷从邉庾受劵不令轻纳银鹾司也自司农叶淇为淮商地疏盐一引输粟二斗五升轻请増额准改折色径于运司上纳于是毎引纳银三钱五分或四钱二分又令客商无见盐许本塲买补西北商胥内徙便转贩而邉计大坏今正引虽仍赴邉中余课悉如淇议矣孙承泽春明梦余録曰天下盐课惟两淮为多浙次之长芦次之福建无巡差以行无逺地河南无运官以出有专所广塲兼之故巡运俱无总计天下设转运司者六提举司者七嵗办旧额一百一十七万六千五百二十五引初制毎引纳银八分粟二斗五升商人纳粟于邉受盐于塲无守支之苦严禁食禄之家不得牟商利一切请乞悉絶之私卖阻乱者处死灶丁给以卤地草塲毎引给工本钞二贯五百文复其杂役有余盐官自出钞収之下以资灶戸上以揽利柄故盐法行自正统中有常股存积之法常股七分以为常而存积三分以待塞下之急倍价开中越次支放又引价日増需索日繁而盐法大坏且易粟而为银不之塞下而之盐司于是塞地尽荒邉储俱匮而邉事亦大坏造其议者户部尚书叶淇允其请者内阁徐溥也
　　【臣】等谨按叶淇传淇居户部六年直亮有执能为国家惜财用治时内官龙绶请长芦盐二万引鬻于两淮以供织造费淇力争之惟此变开中之制骤増盐课而邉储萧然论国是者皆不韪之耳
　　六年五月从岐府长史邱永奏各王府嵗用引盐令运司解送盐价至府以杜骚扰郡县
　　至十三年又令各王府不许奏讨食盐
　　十三年令织造官有奏讨引盐越境货卖者部科论奏治罪
　　【臣】等谨按孝宗实録十二年四月尚衣监秦文奏讨长芦盐五万引鬻取其价充造南京缎疋戸部议不可命以二万引及两淮盐价给之又周经传治时中官织造者请増给两淮盐课二万引经为戸部尚书言盐防佐邉不宜滥给且织染诸局供御有常数江南两浙已例外増造若工匠不足则仰食公家不下千余人是知供用未必缺而徒为劳民伤财之事也帝不从经恐嵗以为常再疏请断其后乃命嵗予五千引是则此时虽有论奏治罪之令只具文耳若王圻本载正德十六年凡织造缎疋再不许奏讨盐价违者许部科论奏则世宗之初政地
　　明史佀钟传曰治十五年奸商投外戚张鹤龄乞以长芦旧引十七万免追盐课毎引纳银五分别用价买各塲余盐如其数听鬻贩帝许之后奸民援例乞两淮旧引至百六十万钟为戸部尚书力持皆不听自是盐法大坏奸人横行江湖官司无如何矣
　　十八年五月【时武宗已即位】诏商人请买残盐者罢之
　　先是外戚庆云侯周寿寿寜侯张鹤龄各令家人及商人谭景清等奏请买补长芦两淮残盐至百八十万引戸部尚书韩文条盐政夙七事论残盐尤切孝宗嘉纳未及行而崩至是武宗即位即入诏中罢之未几寿等复请乞下部更议文等再三执奏弗从正德元年内阁及言官复论之诏下廷议文言盐法之设专以备邉今山陜饥冦方大入度支匮绌飞挽甚难奈何坏祖宗法忽邉防之重既而景清复陈乞如故文等劾其桀悍请执付法官帝不得已始寝前命
　　明史刘健传曰治十七年帝在位久明习政事数召见大臣欲以次革烦苛除宿尝论及理财李东阳极言盐政坏由陈乞者众因而私贩数倍健进曰太祖时茶法始行驸马欧阳伦以私贩坐死髙皇后不能救如伦事孰敢为陛下言者帝曰非不敢言不肯言耳遂诏戸部覈利具议以闻正德元年二月健以奸商谭景清沮坏盐法力谏不报九月遣中官崔杲等督织乞盐万二千引所司执奏给事中陶谐徐昂御史杜旻邵清杨仪等先后谏健等亦言不可帝召健等至暖阁面议颇有所诘问健等皆以正对帝不能难最后正色曰天下事岂皆内官所坏朝臣坏事者十常六七先生辈亦自知之因命盐引悉如杲请健等退再上章言不可帝自愧失言乃俞健等所奏
　　武宗正德二年命大臣清理淮浙闽盐法
　　先是成化中特遣中官王允中佥都御史髙明整治两淮盐法治初盐法坏尚书李敏请简风宪大臣清理乃命戸部侍郎李嗣于两淮刑部侍郎彭韶于两浙俱兼都御史赐勅遣之十四年佥都御史王璟督理两淮盐法至是以盐法日坏令佥都御史王琼于两淮张宪于闽浙分道清理焉
　　明史彭韶传曰孝宗初年嘉兴百戸陈辅縁盗贩为乱陷府城大掠入太湖遣韶巡视韶至贼已灭乃命兼佥都御史整理盐法韶以商人苦抑配为定折价额蠲宿负悯灶戸煎办征赔折阅之困绘八图以献条利病六事悉允行
　　申旧引截角令
　　时权要开中既多又许买余盐一引有用至十余年者是年始申截角之令立限追缴
　　十四年令割没余盐俱令商人照时估纳银中卖量加火耗以资解费
　　定制毎引五百五十斤多五斤以下照例割没五斤之上照夹带例问拟至是又定是制如商人乗机夹带贿通官吏不尽数掣割者盐入官官吏照例问遣然旧制益坏夹带虽多皆听纳价惟多至三百斤者始罪之
　　又成化初都御史韩雍于肇州梧州清逺南雄立抽盐厰官盐一引抽银五分许带余盐四引引抽银一钱都御史秦纮许增带余盐六引抽银六钱至是増至九钱而不复抽官引引目积滞私盐通行乃用戸部郎中丁致祥请复纮旧法
　　华钰曰浙额引凡四十四万四千七百有竒邉例报中毎引费不盈二钱运司偿其值不闗盐而领库价逾年乃给始二钱又拨领一钱八分二钱者灶丁嵗输之课名酬商银一钱八分者出自买引内南召引价内商业得引复上官镪如引价额听自买正余盐共三百三十斤计竒赢较淮稍防而下塲多捆过所隠夹诸都不殊淮独其掣分虚实单与割没一节尤甚淮挨单騐掣不分虚实浙盐俱商自买补率观望市价买不足额半告虚单压掣以避贵籴即实单临掣亦且多虚往往借他单影抵匿罪引以渐压致壅淮所割没上价并赎锾悉充公帑浙惟赎锾听支销所上价不可问故淮商之逃割没在赂监掣官以免浙则官利多割没乃在下胥吏快甲之属百计涂上耳目割没愈严夹带愈伙而有南北二闗盘騐距运司逺近不齐奸商乃得贿移秤锤止秤一二以应故事浙不尽此此最着
　　又曰山东额掣盐一十五万五千二百七十六引毎引例中一钱八分除正引应闗支盐二百五斤又纳课三钱六分五厘有竒得买补余盐如正盐额又纳课一钱复得买割没盐四十斤而此外更有七十斤曰劳盐又四十斤曰走卤盐毎包逾六百斤乃议罚其初自运司给领塲单底簿引目下塲支买豪且猾者往往用贿洗改司所派定上中下塲分择地自便越次先支致下等塲分久不得盐而国课因以难办比出塲入盐园堆垜有七八月水涨贿所官脚夫径越闗而漏掣者比入船抵洛口闗包大者至千余斤小亦不下七八百斤委掣官类狥私不究又或虚将引名申掣而临掣则无盐驾言陆续补数恣意捆载其大包夹带之更甚于淮浙前赴告派州县或工垄断潜入他境就贵价入本境则又创为挨卖不即发发必増价至倍有司甚有听其嘱托逼派里中利归商害乃在百姓此其之最著者若长芦应掣盐引嵗一十八万八百有竒与山东等
　　三月复以中防凖商人中盐部科执奏皆不从
　　时已凖张安等报中又凖龚俸等报中两淮存积常股残盐五千余引仍令就便収买不次秤掣后又凖张春叶儒等六月商人郭弼等先于河东报中乃复奏改支两淮盐二十万引戸部请治其挠乱之罪亦不从又陈勇等先于宣大二镇报中粮草既而奏改太仓又奏改河东惟其所欲輙得俞允复请于河东正课八十万引内摘发二十万引先行支给戸部以其越次罔利请究治之亦不报
　　四月命预行开中淮浙盐于宣府召纳粮草
　　先是毎嵗终盐课征完奏缴通闗致部乃得开中至是预行开中盐无见课乃许商人随便买补闗支以济一时之急
　　世宗嘉靖六年令两淮开中盐价毎引以六钱为例不许任意増添两浙长芦仍量搭配
　　正德时权幸奏开残盐而势要占中卖窝引价増数倍毎引纳银八钱商人无所获利多不愿中课日耗绌奸黠者夹带影射端百出盐臣承中珰风防复列零盐所盐诸目以假之帝登极即诏裁革未几商人逯俊等夤縁近幸复以増价为名奏买残余等盐戸部尚书秦金执不允帝特令中两淮额盐三十万引于宣府金言奸人占中淮盐卖窝罔利使山东长芦等盐别无搭配积之无用亏国用误邉储莫此为甚御史髙世魁亦争之诏减淮引十万分两浙长芦盐给之金复言宣大俱重鎭不宜令奸商自择便利但中宣府帝可之已而俊等请以十六人中宣府十一人中大同竟从其请至是定是令又定余盐毎二百斤淮南价银八钱淮北六钱自后正盐守支日久愿中者少余盐苐领勘合即时支卖愿中者多其始余盐尚无定额既而两淮増引一百四十余万毎引増余盐二百六十五斤又设处置科罚名色以苛敛商财于是正盐未派先估余盐商灶俱困
　　八年五月命添刷两淮余盐引于秤掣后纳价并减引价有差
　　先是戸部从御史李倍议以余盐多于正额两倍添刷引目令商人报中正盐一千引者许中余盐二千引定价赴纳令既行而两淮盐商告称不便巡盐御史朱廷立言添刷引目欲使市无髙价而民免淡食之苦盐皆有引而商无夹带之私法诚善矣乃商人莫肯应者其故有二往时余盐俟掣过然后纳价今先纳银而后领引既输于邉又输运司此必人皆巨商而后可非所以责之中商小商不便一也旧例支盐除正盐二百八十五斤外余盐二百六十五斤淮南纳银一两六分淮北七钱五分当时官盐疏通尚无利息今添中二引共余盐七百五十斤是除正盐外余盐二引才四百六十五斤而淮南纳银一两九钱淮北一两五钱所纳价银比旧加増使负赀本涉邉圉而有损无益不便二也今宜以添设之外先行给商待其掣后纳价以寛先期并征之急其添中余盐价银免其加増以恤亏折之苦庶商人无累而新法可行从之寻命自后毎嵗务足一百四十四万道以备闗中次年又令停止添引惟给小票量其发卖月日限以程期赴司纳价
　　七月令两浙不通官盐之处给土商官票行盐
　　巡按御史王化言两浙行盐地凡一百二十五处商所便者独三十六处耳其他商不乐往故私盐日滋乞于不通官盐之处许土商自买盐斤不拘开报多寡出给官票量収税课执照发卖销缴解司以济邉储有搀越官盐地方者以私盐论巡捕官交通贩卖者坐如律如此则所在皆官盐私贩者不禁自止矣戸部善其议请从之至十六年又定土商毎百斤纳银八分给票行盐自后多侵夺正引官商课缺引壅至二百万候掣必五六载于是有预征执抵季掣之法预征者先期输课不得私为去留执抵者执见在运盐水程复持一引以抵一引季掣则以纳课先后为序春不得迟于夏夏不得超于春也然票商纳税即掣卖预征诸法徒厉引商而已
　　十一月从陜西巡抚冦天叙奏増灵州盐课给宗王嵗禄
　　天叙奏韩府宗支繁衍自郡王将军以下五百九十七人嵗禄一十三万有竒所征止有粮九万以上毎嵗少三万九千余石积年所负二十四万无所取给请将灵州盐课自嘉靖九年为始大池嵗増三万三千六百二十六引小池嵗増二万二千四百一十七引照例纳银专补嵗禄原额盐课备三邉买马如故诏可至二十七年又以河东正盐剰银及余盐银给代府禄粮
　　十三年给事中管怀理言盐法之
　　怀理言盐法之坏其有六开中不时米价腾贵召籴之难也势豪大家专擅利权报中之难也官吏科罚吏胥侵索输纳之难也下塲挨掣动以数年守支之难也定价太昂息不偿本取赢之难也私盐四出官盐不行市易之难也有此六难正课壅矣而司计者因设余盐以佐之余盐利厚商固乐从然不以开邉而以解部虽嵗入钜万无益军需尝考祖宗时商人中盐纳价甚轻而灶户煎盐工本甚厚今盐价十倍于前而工本不能十一何以禁私盐使不行也故欲通盐法必先更余盐欲更余盐必多减正价大抵正盐贱则私贩自息今宜定价毎引正盐银五钱余盐二钱五分不必解赴太仓俱令开中闗支余盐以尽数为度正盐价轻既利于商余盐収尽又利于灶未有商灶俱利而国课不充者也事下所司户部覆余盐银仍解部如故
　　二十年给事中郭鋆请革余盐从之
　　自余盐行而存积之法废邉储日匮部议特设都御史以总理之鋆上言官不必设而余盐宜革帝嘉纳之命部议部覆两淮盐额六十九万六千三百引两浙四十四万四千七百六十九引长芦十六万五千三百四十引原无余盐之法乃令自二十年始悉遵旧法勿派余盐夹带者割没入官应变卖者以时估为凖又从御史呉琼请各邉中盐者皆输本色然令甫下吏部尚书许赞即请复开余盐以足邉用户部又覆从之余盐复行
　　二十一年令余盐仍纳银以济邉储
　　自嘉靖八年减余盐价后又定淮南余盐毎二百斤价银六钱五分淮北五钱时正余盐共五百五十斤为一包内余盐二百六十五斤淮南应八钱六分有竒淮北应六钱六分有竒至十五年毎二百六十五斤淮南减为八钱淮北减为六钱寻又从吴琼本色之请至是邉冦侵扰太仓银积少支多乃令各运司余盐照旧纳银于部其两淮价银自本年为始量为轻减毎二百斤淮南五钱五分淮北四钱两浙山东长芦各依原定价収纳至二十八年又令自二十九年为始毎二百六十五斤淮南止征银七钱淮北五钱有竒
　　学士霍韬淮盐利议曰今欲复洪武之法则有上防救今日之急则有中防区区修补近年利则已无防上防须变通钞法钞法重则钱法均而盐法行矣今若立法使钞一贯值钱千文则灶丁为实利凡额盐一大引余盐一小引各给工本钞二贯五百文各塲余盐尽属之官私挟私卖即处绞勿赎则两淮正盐七十万引余盐三百万引俱可召商开中毎一引或如永乐时例输粟二斗五升可也或如成化时折银四钱可也若国家充足如洪武时纳银八分藏富于国亦可也盖私盐行由正课重也正课轻私盐不禁自止矣故曰上防若中防须更为令曰各商中正盐一百引许带中余盐一百引正盐纳邉粮二斗五升余盐纳邉粮二斗听与灶户价买又严为令曰各商借官引影射私盐灶户不辨騐官引輙卖余盐者各照私盐律绞勿赎又严为令曰正盐一引亦二百五斤尽革近年大包及劝借米麦并积年害商之三邉选亷而有才者一人为提督都御史兼三邉劝农使遇商纳粮即与収受许粮贱纳本色粮贵纳折色俾无久淹复选亷而有才者一人为漕运都御史兼理盐法使自举用盐官凡商人纳完粮料即与支盐勿得久淹凡积年为商人害者阻坏盐法者悉令革絶则盐课邉储互相闗通盈缩交为接济利病均为休戚邉方腹里共为一心两都御史如左右手行之数年即邉储可足乃以余积召募游民开垦邉地劝课农亩邉地愈辟邉防愈固为百世利故曰中防也
　　三十二年正月増设两淮工本盐
　　时两淮盐课以七十万五千引为嵗额开邉报中为正盐又毎引益以余盐纳价解部御史黄国用议各塲灶户类有课外煎剰余盐宜将运司割没盐银扣留八万二千余两毎引官给灶户银二钱以充工本于是増収盐三十五万引通作额课共一百五万引俱作正盐开邉仍毎引带余盐如例解银户部以抵各邉主兵年例
　　三十九年三月命副都御史鄢懋卿总理淮浙山东长芦盐法加淮盐课至百万
　　自正德二年王琼张宪分道清理后因两淮赋重时遣大臣督理十年则刑部侍郎蓝章嘉靖七年则副都御史黄臣三十二年则副都御史王绅至是帝欲整盐法特命懋卿总理四运司事权尤重懋卿大学士严嵩党也苞苴无虚日两淮额盐银六十一万有竒自设工本盐増九十万懋卿复増之遂满百万半年一解又捜括四司残盐共得银几二百万一时诩为竒功乃立尅限法毎卒一人季限获私盐有定数不及数輙削其雇役钱逻卒经嵗有不得支一钱者乃共为私贩以牟大利甚至刼估舶诬以盐盗而执之流毒遍海濵矣至隆庆二年又遣副都御史厐尚鹏总理两淮长芦两运司是后遂无特遣大臣之事
　　四十一年十一月勅尽蠲两淮加额
　　两淮余盐银自鄢懋卿征至百万限半年解五十万商人苦之防有防趣征春夏二季银巡盐御史徐爌言祖宗朝两淮盐法曰常股曰存积曰水乡共七十万五千八十引毎引以二百斤为一袋商人赴邉报中毎斤纳粟银八分永乐以后毎引纳粟二斗五升下塲闗支四散发卖商人之利亦十五焉迩年増添迭出较祖宗朝相去倍蓰正盐之外加以余盐余盐之外又加工本工本一兴必加添单添单不足必加添引且加以辖没加以虚包盐数则所入秋毫矣懋卿因见掣盐沮滞故欲一切为疏通之术不知前盐有掣无售一时征敛似若竒功而商人困苦亦至此极今议者徒以前课不亏遂指为例臣查得前嵗所解非取诸商也称掣之后即为催督此单不足则预借下单下单不足则质当引目又不足则鬻产回籍又不足则悉括库贮若挑河等银尽借节年所积不罄不止户部但知有银解部而不知银所自来皆剜肉医疮也且时异势殊人力为难往嵗行盐之地如江西之南赣袁吉已奉题开湖广之衡永郴宝搀食广盐河南之南汝二府止存舞叶二县是地方渐狭而不如者往嵗粒米狼戾钱货流通而今叠告防灾民不及糠粃是生计渐窘而不如者此时不稍加寛恤安知将来不并六十万而尽亏也又可惧者年来产盐各塲皆没于水煎烧之所荡析离居征盐入仓甚费缧絏臣始至境招来灶丁稍稍复业若必欲取盈百万之数官必追商商必追灶恐复业者一人而逃者数十人急欲絶不棘于此乞敕部尽蠲加额以后仍以六十万两征解庶商灶可以经久疏入部议亦以为然诏可
　　四十四年九月始停两淮工本盐
　　自三十二年増工本盐行之数年运司积盐日多累如山阜引至无所售邉商不复报纳盐法大滞言事者屡陈不便户部以国用方绌借以抵前例不能罢也至是巡盐御史朱炳如极言其谓工本盐不罢不惟无益邉饷商灶两困将并往时正盐常例一切失之户部乃请防自明年为始两淮所増工本盐三十五万引尽数停罢其运司扣留割没盐银八万二千余两仍解部济邉报可
　　【臣】等谨按万厯防计録先是徐爌以商灶俱困乞止解余盐银六十万两其新増工本盐银三十万两尽行革去尚书髙燿固已覆奏依所议矣然至是炳如复以革工本盐为请燿乃覆议暂停则是尔时究未蠲所加额也考王圻续通考载四十五年御史奏仍旧额从之而不见于实録并阙其姓名盖正指炳如事误为次年耳
　　穆宗隆庆元年九月复预开二年各邉中盐
　　户部奏甘肃延绥宁夏宣府大同辽东固原山西蓟镇中淮浙长芦山东盐共一百四十五万六千八百六十八引各处引价淮率五钱浙率三钱五分惟甘肃各减五分长芦率二钱山东率二钱五分制可至四年五月又从户部奏预开五年各邉常股存积盐其引数亦如之万厯四年二月又预开万厯五年各邉常股存积盐一百三十二万一千五十引食货志曰自嘉靖初复常股四分存积六分之制后因各邉多故常股存积并开淮额嵗课七十万五千余引又増各邉新引嵗二十万万厯时以大工搜逺年违没废引六十余万胥出课额之外无正盐止令商买补余盐余盐久尽惟计引重科加煎飞而已
　　二年停掣河盐复定引价
　　自叶淇变法邉储多缺嘉靖八年以后稍复开中邉商中引内商守支末年工本盐行内商有数年不得掣者于是不乐买引而邉商困因营求告掣河盐河盐者不上廪囷在河径自超掣易支而获利防河盐行则守支存积者愈久而内商亦困引价弥贱于是奸人专以収买邉引为事名曰囤戸告掣河盐坐规厚利时复议于正盐外附带余盐以抵工本之数囤戸因得贱买余盐而贵售之邉商与内商益困矣至是屯盐都御史厐尚鹏疏言邉商报中内商守支事本相须但内商安坐邉商逺输劳逸不均故掣河盐者以惠邉商也然河盐既行淮盐必滞内商无所得利则邉商之引不售今宜停掣河盐但别邉商引价自见引及起纸闗引到司勘合别为三等定银若干邉商仓钞已到内商不得留难盖河盐停则淮盐速行引价定则开中自多邉商内商各得其愿矣从之
　　五月蠲河东积欠盐引
　　御史赵睿奏积欠消折盐一百三十余万引捞补无期乞蠲豁虚数部请如议仍命此后当乗时捞采如法苫盖将实数按月呈报以凭稽查视勤惰为殿最
　　四年八月罢官买余盐
　　御史李学诗条奏两淮盐法事宜其一议罢官买余盐谓近议収买余盐以杜私贩立法虽善其势难行盖割没余盐尽数解部价无所出其难一也钱付灶丁未免妄用侵尅抵换其难二也销算报部另封另贮事体烦交易不常其难三也逺载费时领价迟久抑勒亏减莫能控诉其难四也往时収买输少赏多无论逺近忻然辐辏今常价外止増三分负载之费尚且不足其难五也请罢其令但严加访騐若总催与吏为市虚出通闗及商引赴塲违限者如法重治则虽不必収买而私贩自寡矣报可
　　六年闰二月免大同浑源诸处土盐税
　　河东巡盐俞一贯奏浑源等州县地瘠民贫所煎土盐仅可给日食充地赋与太汾等处利源繁衍者不同乞免抽税苐禁其越境私贩毋与他境争利部议从之
　　神宗万厯四年二月以河东官盐不行议分属长芦两淮事下所司
　　给事中李戴言顷者黄河以南盐价腾涌矿徒啸聚几成大变盖由河东盐花减昔山路运艰又半挿泥沙味不堪食故官盐日滞私贩日兴莫若量为通变将河南一省近北者分入长芦近南者分属两淮近西者仍属河东商民两便部议晋省额行盐引二十五万额课银八万有竒此减彼増宜令各巡盐御史议便否以闻从之至五月山西巡盐御史金阶上疏反覆辨其不便且言盐花独隆庆间堤堰不固客水浸入以至微鲜今春琼珠布满盛夏捞采可足数年若云山路不便前定界时岂肯以淮界兼行淮商富解商贫数年盐少以来微本压垫负累已久今盐花甫盛而复夺其行盐之地此辈有委而去耳如邉饷何复下所司至十二年八月解州盐池遭水盐花不生科臣又屡请改行长芦以苏民困部议仍命三省巡抚议之
　　七月减长芦没官盐价
　　巡盐御史雷嘉祥言长芦旧例毎没官盐二百零五斤为一引毎引南所纳银三钱五分北所三钱八分毎银一钱得盐五十斤后因峻惩商令二十斤定银一钱责其自纳既倍时值加以运载诸苦遂致数年积盐五万四千四十引日渐耗失商民两病宜令毎三十五斤定银一钱计所值尚八万六千余两与其积置无用何若减价速售部覆于所议三十五斤外再加五斤共四十斤定银一钱尽将积盐责商自纳从之
　　八月弛两淮盐解捆小包之禁
　　巡按御史王晓言两淮盐至仪真则解捆小包盖因江西湖广行盐地多山僻小县河道浅狭船小包大承载为难势不得不解包就船均便今闻有解捆之禁皆逗遛观望莫肯承买啇既苦之而仪真地狭差繁小民亦以解捆覔利度日毎年解下大包名曰潮包南京下闗民用沥灰卤毎一包官税银四厘嵗得二千余两解部今如停止则措解何从髙邮等州县粮田常为水啮民以织包为业代纳粮差骤禁不行手足罔措凶荒相迫可为隠忧商困民穷国课难办若虑夹带则宜酌定盐数毎大包盐数若干折改小包若干登之格册御史据册騐掣自难容奸况私盐之多在兴贩之徒商人挟千万金重资必不以小利甘犯没官律也部议如晓言行之
　　十年定鬻盐照时直并量减消折数
　　凡商人运到引盐命掌印官騐令原编牙铺照依时直货卖毋仍分里甲人等贻累小民其缉获私盐秤騐上厫开报运司拨商支掣如有消折量减斤数毋致铺戸赔累
　　十六年二月重定盐课事宜
　　戸部议查灶地以清积案不许影射侵占专统辖以明职掌不许搅扰侵越毋増引以苏商困不许邉内低昂还盐船以完国课不许粮盐两碍速闗引以便征课不许拘于旧例议恤商以裕国计不许抑勒骚扰查纳课以均苦乐不许越境贩卖絶大包以杜夹带不许纵容奸商恤寄庄以均徭役不许偏累灶丁俱依议行
　　二十六年七月始命中官鬻两淮没官余盐
　　先是两淮引价余银百二十余万増至百四十五万新引日益正引日壅千戸尹英请配卖没官盐可得银六万两大学士张位等争之至是从鸿胪寺主簿田应璧奏命中官鲁保鬻没官余盐给事中包见防极陈利害不听保既视事遂议开存积盐戸部尚书杨俊民言明防覈没官盐而存积非没官盐也额外加増必亏正课保奏不可从御史马从聘亦争之俱不听保乃开存积盐八万引引重五百七十斤越次超掣压正盐不行商民大扰而奸人蠭起董琏吴应麒等争言盐利山西福建诸税监皆领盐课矣百戸髙时夏奏浙闽余盐嵗可变价三十万两巡抚金学曽勘奏皆罔疏入不省于是福建解银万三千两有竒浙江解三万七千两有竒借名苛敛商困引壅戸部尚书赵世卿指其害由保因言额外多取一分则正课少一分而国课愈绌请悉罢无名浮课不报三十四年夏至明年春正额逋百余万保亦惶惧请罢存积引盐保寻死有防罢之而引斤不能减
　　戸部尚书李汝华疏曰我朝盐法自正德迄今凡三壅而今为甚正德末年权阉占窝淮盐大壅至嘉靖初年为小盐之法以疏之嘉靖末年鄢懋卿増行引三十五万淮盐复大壅至隆庆初年厐尚鹏仿小盐之法以疏之迄今十余年来珰课横行淮盐复益大壅谓亦宜仿小盐之法师其意以疏之臣兹不揣窃谓今日两淮盐法须以急救二商为主以急复祖制为经以正行见引附疏积引为题目以预闗引目改行小盐仿前人已事为方畧预闗引目所以行新引也改行小盐所以疏积引也见行见引而带征夙逋所以复祖制也祖制复而二商苏矣二商苏而国计举矣
　　三十三年七月令大同土商引盐价仍其旧
　　先是大同宣府土商认纳长芦盐价毎引二钱嗣后宣府运商居半毎引认价三钱而土商犹故也至是运商与土商争纳告増部议土商亦照运商例加银一钱而大同地属切近一体加于是大同土商任光裕等纷纷告苦争思徙避巡抚张悌言大同中盐逺商罕至率以土著者充之沙薄鲜収转运内地脚价赔累倍于宣府而又多召买军饷之苦乞照旧以二钱认纳部覆从之
　　十二月蠲天下旧逋新増盐课
　　凡自万厯二十八年以前拖欠额课除已经在官者尽数起解如系商人输纳不前以致逋欠悉予蠲免其因防倭征播加新増浮课蠧累商民则尽除之至三十六年五月又命两淮存积课银三十五年见征者解进其三十六年以后并余盐尽行停免
　　三十七年四月议定标盐法以备辽饷
　　兵部尚书李化龙以辽镇甚危陈兵食战欵之防其一曰通盐法言顷者辽抚以复摽盐为请标盐者商人之利正课之害也乞令商折色于山海闗将引价五钱与余盐五钱一并预纳到淮支盐许其超掣系标盐者准行于六府新复之地其非标盐者不与焉则既不与他商争地而自于正课无妨苐微碍于广之盐法然粤东输课甚微可以理夺计嵗入邉饷可当一军八万两之费者也至七月直巡按彭端吾又言先年宁夏哱刘之变添兵増饷议于淮南毎引带盐十斤淮北带盐二十斤共得银五万六千两征解太仓转发宁夏以充军食今宁夏平定已久而加带之银嵗征不已请以加带一项移之于辽时戸部有掣回淮芦带盐之议故疏中及之
　　【臣】等谨按食货志初江西省全食淮盐后南安赣州吉安三府改行广盐又袁州临安瑞州三府私食广盐于是淮盐不行国计大绌巡抚马森疏请于峡江县建桥设闗扼其要津尽复淮盐额未久桥毁増额复除此云新复之地殆即指南赣等六府而云微碍于广者疑是时六府又改行广盐也
　　七月命长芦挨单盐税银自今嵗秋冬以后罢之时又有以票代引之议先是长芦盐课自万厯二十一年至二十九年各灶节欠商银一万二千有竒俱奉恩诏蠲免是年八月各商乞比照万厯八年事例将余设银抵补运司议照先年大同票盐事例以票代引共二万余引除余设银两抵补所欠外各商毎引仍纳引价三钱及带盐四分共増国课七千余两长芦御史毕懋康以为抵补商课议无容缓但以票代引窦易滋不如仍题给二万余引限以三闗销掣庶事无窒碍国课商情两便报可
　　四十二年二月诏蠲各运司浮课并附销积引法时李太后薨帝用遗诏蠲浮课商困稍苏而旧引壅滞户部议正行见引附销积引以疏通之巡盐御史龙遇竒乃请立盐政纲法以旧引附见引行淮南编为十纲淮北编为十四纲计十余年则旧引尽行从之自是盐课解太仓者几倍
　　盐道袁世振纲法议曰查淮南纳过余银之数有二百六十余万引内除消乏银者纳六十余万引其实数仅有二百万稍缩耳今刳心极虑为众商设为纲法分为十纲毎年以一纲行旧引九纲行新引行旧引者止于収旧引本息而不令有新引拖累之苦行新引者止于速新引超掣而更不贻旧引套搭之害两不相涉各得其利如今丁巳年为第一纲应行旧引之年止令行本纲二十万旧引不令行一新引其新引于淮南者凡四十八万六千五百九十六引却分与九纲共行之又加以挂掣附纲十余万引毎正纲算新引五万一千二百引附纲算新引二万五千六百引是在向也以四十八万有零新引而责行于二十万旧引之商今也以四十八万有零新引而散行于二百余万超掣之商其在佥防之中者既不苦于力量之难支其在佥防之外者又不苦于冷坐而难待至明年戊午为第二纲应行旧引之年亦止令行旧引不行一新引却令第三纲以至第一九纲及附纲照窝数行新引己未以后俱照此行从此以往行至丙寅凡九年而旧引尽净即挂掣之引是年亦尽却令渐加新引以补淮北暂停新引之数此十字纲册自今删定以后即留与众商永之百年据为窝本毎年照册上旧数行新引其册上无名者又谁得钻入而与之争骛哉此法利无不収无不除不待行之数年而盐法已豁然大通矣
　　熹宗天启元年二月令盐引余银俟扣抵京运后输粟给事中赵时用疏言编户召商中引输粟之例戸部覆言九邉盐引其价折粟纳在邉储以为军饷其余银在两淮则六十万余两两浙长芦各十四万余两山东五万余两共纳百万有竒以供九邉京运之半恐一旦难以尽捐故余银输粟必俟扣抵京运而后可命如议行
　　闰十月蠲天下盐官逋课
　　诏天下盐官自万厯四十五年以前逋课并存积年久风雨消折俱勘实蠲免如数内已经开中商人赴塲听支者准与办课赢余之塲自行买补量于割没盐斤数内扣除时以皇子诞生故有是诏至五年十月又以皇子生诏亦如之
　　三年十一月两淮巡盐御史樊尚燝疏请优擢盐官以絶奸从之
　　尚燝言欲裕国课无如行正盐欲行正盐无如禁私贩而欲禁私贩无如慎重行盐之官运使其最要者也一切引目収发嵗课征解悉经其手引目有新旧之混淆商灶有奸良之杂沓就中猾胥乗间利窦百出苟非亷明敏练有定识定力者澄其源而障其澜安所得商苏絶乎今宜酌定运使官果有洁守长才能率属苏商裕国者照三品官阶一体升迁以为激之一法运同以下果有清勤効职者亦照级叙升无以财赋之地尽视为羶秽之塲一入其中竟尔埋没斯尤鼓舞之权也疏入命从所请
　　华钰曰运司提举等官非阘茸不职者不除拜近虽稍重其选而贤者恒不屑率苟且不任事监司名为督盐去御史窎逺禁网疎濶鲜有实政且行盐地方非弥嵗不能周歴盐政窦非久任不能熟知乃盐院巡歴仅一期月商之利病官之臧否未必深知即知之又逆知其不可久而一切传舍眡之无惑乎诸司之易弛孔之易开也宜比照印马屯田事例盐院责效三年报政以风励诸司运使则以良二千石充之而运同则简任尚书郎之亷能者运判提举等官非科目特达者不授果有实绩不次荐擢以示劝或溺职輙凛凛三尺议其后盖鹾羶途也其入弥羶其防弥寡是必得亷能忠公者握筦持筹庶能为国计长久耳
　　五年三月用给事中郭兴治等言搜括天下盐利时议鼓铸以补缺饷戸部尚书李起元奏帑藏日匮度支日难今据科臣郭兴治言清查盐政两淮之内有补库折价银有行积引食盐银可得四五十万又南北纲及新旧引割没银可得四五万至于闗引行引加带挑河种种名色不知几十余万以两淮推之长芦河东以前项推之别项沈没与其徒饱盐官盐役之腹何如取佐养军养马之资又台臣崔呈秀言广积贮莫过于通盐法惟新旧不通则盐壅而课亦壅广为变通之术嵗可収利百倍其外又有谓查解补库折价可得银三十五万两者议解行积引食盐银可得二十三万余两者南北纲盐割没宜尽入嵗解可得银四万余两者新旧引各食盐割没添入嵗解又得银一万两者旧引行尽用积钞闗引又得银五万两者纲法行尽应补行积引上纳余银可得二十五万两者议行加带纳饷银以清积课可得二万二千两者议归舞阳行芦盐以塞私贩可得银五万两者议定京掣之期以杜零星影射者议邉钞给价宜预开引目者诸所条议凿凿有据大要不出两臣搜剔变通二语乞勅廷议遣亷智大臣往董其事畀以专勅督理天下盐荚钱法部遣一司官赞理权宜行事一一搜剔变通以为铸本有防命议行之兴治呈秀皆魏忠贤党自是巧立名目所入无算论者比之絶流而渔焉至十月又有欲于积引令重纳十万一千二百两引价及预征次年银二十六万二千一百六十八两四钱作为铸本者起元言引价之不可重纳岂烦再计今请以引价言之淮引毎引原价五钱例系邉商按银输粟实邉领赍仓钞转卖内商行盐内商毎引即还邉商引价五钱以偿其本又还银六分以偿其息至行盐之年则又毎引纳余银八钱辽饷银一钱输为部课此正引征解之额也故今所谓积引即先年之见引皆邉商纳粮内商出值以买之者也向因两淮浮课横行盐法壅滞以致停压多年非商人自为积也若复责以五钱六分引价重徴叠敛谁肯从哉至谓淮南丁卯年应纳戊辰年余银内先征三钱五分作为铸本此则名为借本实即先年套搭之政防防不可行者帝是其议
　　愍帝崇祯元年七月给事中黄承昊请复行中盐输粟法从之
　　承昊因太仓出浮于入请复中盐法召对褒嘉寻以中盐输粟一事法废已久请因册封之便道过淮扬先与盐臣面商两淮利许之至十一月承昊与盐臣张养条上盐政颇欲有所厘革部议以兵饷方绌不能尽行仍议承昊当从优纪録以俟擢用诏从其请
　　户部覆黄承昊盐法疏曰科臣所陈折价之説请得而备言之祖制令盐商输粟以给邉戍令灶户煎盐上官仓以供商支商人毎引输粟二斗五升赴塲支盐二百五十斤盖以已粟易官盐两不相属后因官仓贮盐风雨消折致有诈冒开除之于是议令灶户毎引折价二钱収贮库内以给邉商使邉商自买塲盐听从运发亦毎引二钱名曰食盐折价后邉商复以行盐不便遂将纳粮仓钞并仓盐折价银两卖与内商支领行盐则前项折价之银原系内商之物但因先年两淮内商消乏屡借运库存贮银两以抵解京嵗课例应众商补还故前任盐臣龙遇竒议将内商应偿仓盐折价毎嵗约银七万两征入运库以抵众商补库之数至丁卯年方将仓盐还商后因辽饷匮乏议将前银总入加额辽饷内以济国用此折价输官之始末也丁卯年以后折价虽应还商但前银原以充加増之辽饷榆闗军旅未停则前银归商无日应俟新饷停止之日徐议蠲还可也至于盐斤之制两淮毎引原系五百七十斤后因积引难销道臣袁世振始创减斤之法以四百三十斤为一引淮商还多出引窝二十三万引以销积引积引未销则新引亦觉难増若夫大工加课一项原属额外之输本年三月内从前部臣奏崇祯元年以后悉行豁免时部臣以陵工费钜复欲开征故议将天启六七两年原増未完之银令清完补解并崇祯元年再征一年以后遵照前旨豁免至于鳯阳荒地耕稼甚便合听盐官防同抚按资其牛种即行募垦俾有成効
　　十一月谕各巡盐御史专职盐务获私贩毋预民事二年八月给事中陶宗道重定勘合盐引式
</div>
    <div class="pagination">
<a href="钦定续文献通考_page32.html">上一页</a><span>...</span><a href="钦定续文献通考_page28.html">28</a><a href="钦定续文献通考_page29.html">29</a><a href="钦定续文献通考_page30.html">30</a><a href="钦定续文献通考_page31.html">31</a><a href="钦定续文献通考_page32.html">32</a><span class="current-page">33</span><a href="钦定续文献通考_page34.html">34</a><a href="钦定续文献通考_page35.html">35</a><a href="钦定续文献通考_page36.html">36</a><a href="钦定续文献通考_page37.html">37</a><a href="钦定续文献通考_page38.html">38</a><span>...</span><a href="钦定续文献通考_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
