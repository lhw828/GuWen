<!DOCTYPE html>
<html>
<head>
    <meta charset="UTF-8">
    <title>钦定康济录 - 第 17 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定康济录 - 第 17 页/共 19 页</h1>
    <div class="content">　　万歴十一年议准陜西延宁二镇丈出荒田但不在屯田旧额之内者俱聼军民随便领种永不起科各边但有屯余荒地堪垦者俱照例行
　　王家屏答王对沧廵抚书有云开荒之议大是难言以为不可开而却有可开之地以为可开而却有不愿开之人人所以不愿开者冨有田者尽力于熟田不肯治荒田也贫无田者又无力可治荒田必仰给牛种于官官给牛种岂召之来而遂给之耶必报姓名必闗里甲必递领状皆不得徒手得必有费矣还牛种于官又有费矣起收子粒追呼之使相属又必有费矣此三项者皆正费也未为累也田未垦时荒田也官田也既垦而田主人至矣田主人欠粮则拉与赔粮欠差则拉与赔差非必真正田主人也本非其田而頼之使赔者亦有之矣頼之于官非必不才有司聼其頼也即才有司而急于差粮之完屈之使赔者亦有之矣非直一嵗赔也嵗嵗佃之则嵗嵗赔之不弃其田赔未已也故人之视荒田不啻坑穽官虽召之不应也虽给之牛种寛其租粒不徃也何也差粮之累难支而官府之令不信也此百姓之所以益逃而田土之所以益荒也乃诸镇以垦田入奏者动輙数千百顷每视其籍惟有恨且叹耳将谁欺乎夫田既日垦则租当日多租日多则饷当日减今各镇一面报开荒一面请饷则其未尝开荒可知矣
　　张瀚淮鳯垦田疏内有云合于淮鳯二府特设一佥事择实心干济者畀之专勅给以关防驻劄适中州县抚按同心董其事各道不得侵其权有司豪势不得挠其法假以嵗月不责近功开一顷即一顷之利招一民即一民之安三年果有成绩进秩而不迁再考再进秩乆且超迁之其所辖有司即以开垦地土招来人民多寡为殿最亦各乆任超迁如是十年不臻富庶之效无是理也専官之责其效在广开沟洫夫水土不平耕作无以施力必先度量地势髙下跟寻水所归宿濬河以受沟渠之水开沟渠以受潢潦之水官道之冲设大堤以通行偏小之村亦增单以成径惟欲于道傍多开沟洫使接续通流水由地中行不占平地又度低洼处所多开塘堰以潴蓄之夏潦之时水归沟塘亢旱之日可资灌溉髙者麦低者稲平衍地多则木棉桑果皆得随时树艺土本膏腴地无遗利遍野皆衣食之资矣
　　屠隆曰近日建议北方新开水田于北人甚利盖北方地势髙燥故冝种二麦但其间岂无可开种水稲者兼而行之始以为难数年以后为利溥矣巨室沮挠持议不决殆可深惜
　　居业録曰天下之衣食尽出于农工啇不过相资而已故程子举先王之法合当八九分人为农一二分人为工啇今以数计之工啇居半又有待哺之兵及僧道尼巫师祝富盛之家皆不耕而食机织本女子之事今机匠以男为之耕者少食者多天下如何不饥困冝自百官士人之外止将一分作工啇以通器用货财有无其余尽驱之于农既尽生财之道又免坐食之费四海必将殷冨矣
　　谨案固本莫如积粟冨民不外垦田弃地利而纵游民天时稍逆盗贼立兴民可失业而田可不耕乎此君臣之贤者无不以开荒为急也但开垦之法其説多矣有欲贷牛种于穷黎而开垦者有欲选健卒而为屯田者有欲令冨民垦之而为世业者纷纷不一既以措费为不易又恐冒滥其功程遂多沮遏尝窃计之其费有不必取给于朝廷而费自足其功有不必虑其冒滥而冒滥自除者曷勿勉之其法惟令公侯贵戚文武大官自为筹画召募开荒今则废地后作俸田且为世业官虽迁而田莫夺疏濬堤防有勿急乎然开荒之时须以沟洫分明者受上赏次者受中赏茍且完事必令重濬之如有力而怠于从事者则有罚简一有风节贤臣専董其事看地势之髙下辨蓄泄之浅深为首务次查其出本几何开辟几何养活农民若干众一嵗一奏五年之内奨以励之八年之外以此俸之不敷然后足之以俸银谁不乐从然朝廷之起科须待其去官之日而后征之又宜大减于常赋使小民之还租亦得半纳于宦家否则何益于穷民耻游惰而事农事果得均相有益民未有不乐为之耕官未有不乐为之费者也又何必以工本为艰难而専欲取给于内帑哉
　　富公安流法
　　擘画屋舍安泊流民事　　　　　富　弼
　　当司访闻青淄登潍莱五州地分有河北灾伤流移人民逐熟过来其乡村县镇人户不那防安泊多是暴露并无居处目下渐向冬寒切虑老小人口冻饿而死甚损和气特行擘画下项
　　一州县坊郭人户虽有房屋又縁出赁与人居住难得空闲房屋今逐等合那防房屋间数开后
　　第一等五间　　　　　　第二等三间
　　第三等两间　　　　　　第四等一间
　　一乡村等人户小可屋舍逐等合那防间数开后
　　第一等七间　　　　　　第二等五间
　　第三等三间　　　　　　第四等五等二间
　　急将前项那防房屋间数报官灾伤流民老小在州者州官着人在县者县官着人在镇者监务着人引至抄防下房屋间数内计口安泊本县及当职官员躬亲劝诱量其口数各与桑土或贷种救济种植度日如内有现在房数少者亦令收拾小可材料权与盖造应之若有下等人户委的贫虚别无房屋那应不得一例施行如更有安泊不尽老小寺院庵观门楼廊庑亦无不可务令安居不致暴露失所
　　谨案人当颠沛流移之日身无一文扶老携防旅店不容安歇道涂桥上栖身冷雨淋肤寒风刺骨即壮健者已将病疫况饿体愁人有不转于沟壑哉富公于青州首重安顿流民之法故无暴露失所之人则凡有流民入境者安可不彷佛前贤先有以安其身哉
　　青州劝诱人户量出斛米救济饥民示有云河北一方尽遭水害老小流散道路填塞坐见死亡之阨岂无赈恤之方又縁仓廪所收簿书有数流民不絶济赡难周欲尽救灾必须众力庶几冻馁稍可安存况乎今年田苗既大丰于累载而又诸郡物价数倍于常时盖因流民之来遂收涌贵之直岂可只思厚己不肯救人共覩灾伤谅皆痛闵五州乡村人户分等第并令量出口食以济急难施斗石之防在我则无所损聚千万之数于彼则甚有功凡在部封共成利济今具逐家均定所出斛米数目如后
　　第一等二石　　　　　　第二等一石五斗
　　第三等一石　　　　　　第四等七斗
　　第五等四斗　　　　　　客户三斗
　　已上并米豆中半送纳
　　内有系大段灾伤人户委的难为出办即不得一例施行亦不得为有此指挥别生弊幸透漏有力人户稍有违戾罪不轻恕
　　一凡有一官令专十耆将雕造印板所印刷票子给与流民印押其头后留余纸三四张编定字号所差官员便令亲自收执分头下乡勒耆壮引领排门抄防凡见流民尽底唤出不论男女当面审问的实填定姓名口数便各给票子一道收执以便请领米豆不得差委他人混给票子冒支米豆
　　凡有土居贫穷或老年或残疾或孤寡或贫丐等人除在孤老院有粮食者不重给余皆一体给票领银
　　一凡给米豆每人日给一升十三嵗以下每人日给五合三嵗以下男女不在支给之例仍于票子上预算明白不得临时混算
　　一官如管十耆每日只给两耆以五日给遍十耆一给五日官员须早到给所办事不得令流民迟归晚去冻露道途
　　一官员受米豆先要看耆内何处人家可以寄顿只要便于流民请领始为得当
　　一勘防二麦将熟诸处之流民尽欲归乡令监散官自五月初一日算至五月终一并支与流民充作路粮以便归乡
　　一指挥青淄等州须晓示道店不得要流民房宿钱谨案此皆富公青州安流之法不但人无路宿而且口食有资寕若后人虽本境饥寒尚无术以防之哉自公分养之法一立愈于聚民城市薰蒸成疫者多矣故録其大槩以示后来使知前贤防事之悉当也
　　陆路运粮法　　　　　　　　　董抟霄
　　奏议海寕一境不通舟楫军粮惟可陆运濒海之人屡经冦扰且冝曲加存抚权令军人运送其陆运之方每人行十歩三十六人可行一里三百六十人可行十里三千六百人可行一百里每人负米四斗以夹布囊盛之用印封识人不息肩米不着地排列成行日五百回计路二十八里轻行十四里重行十四里日可运米二百石每运可供二万人此百里陆路运粮之法也








　　钦定四库全书
　　钦定康济録卷四下之二
　　赈粥须知
　　赈粥论曰粥厰之当开其事虽见之于古人粥厰之宜备其法又宜宣之于后世庶防一目了然何者当先何者宜后断宜选择者何人必不可少者何事悉以古人之法为法既无遗漏又不泛施使饿莩借之而生枵腹赖之而活虽云一粥是人生死关头须要一畨精神勇猛注之庶防閙市穷乡皆沾利益又闻昔伊川先生论赈粥云惟有节则所及者广又云救饥者欲其免死而己非欲其丰肥也观于此言又可知赈济之中亦应有节制之道矣
　　官长开厰赈粥法
　　陕西毕巡按发刻张司农救荒十二议
　　一亲审贫民先令里长报明贫户正印官亲自逐都逐啚验其贫窘给与吃粥小票一张填写里甲姓名许执票入厰仍登簿万不可令民就官往返等先有所费要耐劳耐久细心查审
　　【明】胡其重曰若赈可稍缓则须亲审若州县辽阔遍歴不完而赈又不可缓则须于寄居官等择其有徳有品者分任其事亦可
　　二多设粥厰　众聚则乱散处易治昔富郑公设公私庐舎十余万区而安处其民又多设粥厰今议州县之大者设粥厰数百处小者亦不下百余处多不过百人少则六七十人庶釡防便而米粥洁钤束易而实恵行
　　谨案司农之得手处全在此一条妙在厰多则人不杂各赈各方而且易于识认又无途宿风雨之苦
　　三审定粥长　数百贫民之命悬于粥长之手不得其人窦丛生务择百姓中之殷实好善者三四人为正副而主之即富郑公用前资待缺官吏之意也
　　四犒劳粥长　饥民羣聚易于起争粥长约束任劳任怨上不推恩激劝待以心腹谁肯効力尽心故宜许其优免重差特给冠带匾额近则又有一法半月集粥长于公堂任事勤劳者以盒酒花红劳之惰者量行惩戒以警其后
　　谨案此法极善可以鼓舞众人而且易为但有善人能人不妨任粥长当堂禀用官即具帖请来厰中协力料理
　　五亲察厰　粥厰素称薮惟在稽察严宻然非守令躬察则不知警又有以逸代劳之法限粥长三五日执簿赴堂领米谆谆嘱其用心察其勤惰又要时加宻访置大籖四根书东南西北四字日抽一籖如东字单骑东驰不拘逺近直入厰中果有弊者造作不精者分轻重而惩治之不可贷也
　　六预备米谷　仓廪不实支取易匮或动支官银籴买或劝借义民输助必须多方设法预为完备　凡煮粥之米既交粥长或搬运或变卖任从其便只要有采煮粥不许吏胥因而索诈
　　七预置柴薪　厰中器皿不可强借惟鐡杓必须官给两个恐有大小故也煮粥之柴其费最多粥长等既任其劳那堪再行赔累即令粥长在所领米内扣出其米变卖作价可也
　　八严立厰规　驭饥民如驭三军号令要严眀规矩要画一印簿照收到先后顺序列名鸣钟会食唱名散籖凡散粥或单日自左行散起或双日自右行散起或自上散或自下散或自中散互为先后则人无后时之叹不至垂涎以起争端敢有起立擅近粥灶者即时扶出除名粥长不遵规矩亦有所惩
　　九收留子女　预示饥民不可擅弃子女然而饥寒困苦难保其无万一有之令里老保甲老人等収起抱赴官局收飬仍给送来之人数十文以作路费庶可酬其奔走之劳
　　十禁止卖妇　卖妇者当严为禁止倘有廹切真情将夫妻尽收入厰中妇令抚婴男归厰用事完听去
　　十一收养流民　最苦者饥民逃窜以路为家须于通衢寛空处叧立流民厰叧置流民簿随到随收如若满百须增厰舎若乞丐又立花子厰不得与流民共食
　　十二散给药饵　凶年之后必有疠疫疫者万病同证之谓也不论时日早晚人参败毒散极效或九味羗活汤香苏散皆可但须多服方有效验合动官银令医生速为买办合厰散数十帖以济贫民至夏间有感者为热病败毒散加桂苓甘露饮神效败毒散内不用人参加石膏为佳再令时医定夺必不误也谨案毕公讳康赈粥于陕西万歴二十九年事也其入闗之始见饥民嗷嗷待哺乞生无路乃云莫如煮粥最善故将张司农救荒十二议即发刻施行荐防勤员特防惰慢务令有司以一真精神救护元元可称贤大夫矣
　　山西巡抚吕坤赈粥法
　　一广煮粥之地　饥民无定方而煮粥有定处若不多设处所以粥就民恐奔走于塲难宿于家或朝食一来暮食一来十里之外不胜奔疲不便一也壮丁就粥便可随在歇止而老病之父母幼弱之小儿羞怯之妇女饿死于家其谁看管不便二也乞粥以归不惟道逺难携亦且妄费难察不便三也不如十里之内就近村落寺观之处各设一塲庶于人情为便
　　一择煮粥之人　旧日监督主管多委里甲老人嗟夫难言之矣无迫切之心则痛痒不闗而事必茍无综理之才则防察失当而事恒不详无镇压之力则强者多暴者先而恵不均故定煮粥之法当选煮粥之人先令之讲求讲求既明正印官亲与问难如于立法之外另有良法者即行奨赏则人人各奏其能而仁术益精详矣
　　一行劝谕之令　善不独行当与善者共之正印官执一簿籍少带人数各裹糇粮徧到乡村看得衣食丰足房舎齐整之家便入其门亲自劝勉或愿舍米粮若干或愿煮粥若干日饲养若干人务尽激劝之言无定难从之数如有所许即令自登簿籍先送牌坊等样为之奨励
　　一别食粥之人　凡来食粥者报名在官立簿一扇分为三等六班老者不耐饿另为一等粥先给稍加稠病者不可羣另为一等粥先给少壮另为一等最后给此谓三等造次颠沛之时男女不可无辨男三等在一邉女三等在一邉是为六班
　　一定散粥之法　擂鼓一通食粥之人男坐左邉以老病壮为序女坐右邉亦然毎人一满椀周而复始大率止于两椀老病者加半椀一椀可也毎日夕人给炒豆一椀
　　一分管粥之役　大粥塲立总管一人掌簿二人司积二人管米豆俱以廉干者为之每锅灶头一人炊手一人壮妇人更好柴夫一人水夫十人皆以食粥中之壮者为之但有惰慢及作者即时杖逐
　　一计煮粥之费　凡米须积在粥厰严宻之处司积者自带鎻钥每日每人以三合为率食粥之人每日増减不同掌簿先一夕日落报名数于司积令某锅煮米若干司积冒破米豆者每一升罚一担灶头尅减米豆者不论多少重责革出
　　一查盈缩之数　不分军民良贱不论本土流民除强壮充实男女不可轻收外其余但系面黄肌瘦之人尫羸褴褛之状即准收簿每簿分男女二扇每班常余纸数叶以备早晚续到之人其人以日为序如正月初一日赵甲某府某县人见在何处居住有子无子初二初三以次登记
　　一备煮粥之具　布袋若干条大锅若干口木杓若干只【约与椀大】木椀若干个【椀令食粥者自备甚便但大小不一恐多寡不同】大木杓若干个水桶若干只柴薪不可多得即差少壮食粥之人令其拾采
　　一广煮粥之处　须行各州县一齐通煮使穷民各就其便而流来之人不致结聚但一塲过五百人即将流民拨于别塲有父子夫妻一同随拨盖结聚易离散难老病妇女何害少壮男子不散必为盗于地方接熟之日照归流民法各发原籍更为得所
　　一备草荐　饥病之人坐卧无所亦易生疾州县将谷稻藁桔织为草荐令之铺地庶不受湿有力之家平日肯织千百或冬月施与丐子或饥年散给粥塲大隂徳事事完另行奬励
　　一奬有功　如果有功无过者原委人役大则送牌小则花红鼓乐送至其家以示优厚
　　一旌好义　看其费米之多寡而定其旌赏之重轻或送牌坊或给免帖或给冠带可也
　　一赈流民　过往流民倘过粥塲毎人给粥三椀炒豆一椀仍问姓名登记以便查考
　　一贮煮粥器皿　天道无十年之熟一切煮粥器皿须令收藏备造一册存库委付一人收掌不许变价及被人花费
　　谨案此上皆吕公之良法其论粥厰必使数里一厰令人无奔走后时之失一厰止收二百人令人无杂聚成疫之害可为曲尽人情以余论之如辰刻令人食粥一餐随以米三合给之代其下次之粥民不因官守候二餐误其一日之他圗官不为民令人过劳日有两畨之料理较于广其食粥之地别其食粥之人不尤为要哉
　　崇祯庚辰年浙江海宁县双忠庙赈粥人食热粥方毕即死每日午后必埋数十人与宋时湖州赈粥粥方离锅犹沸滚器中饥人急食之食己未百歩而即死者无异后杭人何敬徳知之遂于夜半煮粥置大缸中明旦分给死者寡矣其所以必死之故人知之乎凡食粥者身寒腹馁必然之势身寒则热粥是好腹馁则饱餐自调殊不知此皆杀身之道立死无疑故赈饥民其粥万不可过热令其徐徐食之戒其万勿过饱始可得生赈粥时尤须大书数纸多贴于粥厰左右上书饿乆之人若食粥骤饱者立死无救若食粥太热者亦立死无救犹当令人时时髙唱于粥厰之中使瞽目者与不识字之人皆知之庶可自警否则乌能知其久饥与不久饥而岂可概薄其粥令其不饱哉不论官赈民赈皆宜如是人之生死系焉仁人幸无忽也
　　旧传新锅煮粥煮饭煮菜饥民食之未有不死者故厰中须用旧锅万一旧锅不足须将新锅或向庵堂寺院或向饭舗酒家换取旧锅备用庶不致损人之命此又一要法也
　　不论男妇到厰吃粥倘懐中有婴儿者许给一人之粥令其携归哺之彼利此粥不致弃子造福更大也
　　少妇处女初次到厰吃粥之后当给半月之粮令其吃完此米再到厰中来吃一次如前给之后皆仿此不可令彼含羞忍耻日日到厰挨挤于稠人广众之中也
　　万歴二十八年河南大饥郭家村刘一鹍既贫且病嘱其妻曰与其相守而俱亡何若自圗生计其妻泣曰夫者妇之天死则俱死耳宁忍相弃乎后赖御史钟化民令县官多设粥厰食之而得生
　　谨案可见救人之死莫如粥厰但此厰贵早而不贵迟枵腹者不能再也贵近而不贵逺贫病者不能逺步也贵久而不贵暂禾麦未熟不能自食也一鹍可鉴其他可知倘此厰急促不能立办庵堂寺院皆可代也
　　明末州县官之赈粥也探听勘荒官次日从某路将到连夜于所经由处寺院中设厰垒灶堆储柴米盐菜炒豆髙竿挂黄旗书奉宪赈粥四大字于上集村民等官到鸣钟散粥未到则枵腹待至下午官去随撤厰平灶寂然矣皆耳闻目覩之事由是推之民安得不困国安得不扰后世官长赈粥可不视此为戒哉
　　凡赈粥当在十月初旬为始此际草根树皮无从得覔无粥则有死而已其止当在三月初旬此时草木既已萌芽饥者或有赖于一二也
　　因里设厰赈粥法
　　魏禧言施粥者必须因里设厰若劳其逺行恐半途仆毙又须立人监理令饥民至者随其先后来一人则坐一人后至者坐先至之下已坐者不许再起一行坐尽又坐一行以面相对以背相倚空其中路可令担粥人行走坐至正午撃梆一通髙唱给第一次食令人次序轮有速食先毕者不得混与一次散讫然后撃梆二通髙唱给第二次食如前法共三次即止盖久饥之人肠胃枯细骤饱即死惟饥民中称有父母妻子卧病在家者量行给与携归处分已讫方令散去散去之法令后至坐外者先行挨次出厰庶不拥挤践踏又多人羣聚易于秽染生病须多置苍术醋碗薫烧以逐瘟气又不时察验严禁管粥者尅米将生水搀稀食者暴死其碗箸各令饥民自备　按米多亦不得施饭久饥食饭有立死者
　　谨案魏君之论粥厰简而当切而备非实与斯民休戚相闗以饥馑为念者不能也故其救荒防皆可为后世法不独一粥厰也
　　择地聚人赈粥法
　　城四门择空旷处为粥塲盖以两棚坐以矮櫈绳列数十行每行两头竖木橛繋绳作界饥民至令入行中挨次坐定男女异行有病者另入一行乞丐者另入一行预谕饥民各携一器粥熟鸣锣行中不得动移毎粥一桶两人舁之而行见人一口分粥一杓贮器中须臾而尽分毕再鸣锣一声聴民自便分者不患杂蹂食者不苦见遗限定辰申二时亦无守候之劳庶法便而泽周也
　　谨案古人赈粥择四门之寛广处而分食之既免冗杂薰蒸之苦又无遗出门外之悲法云妙矣但四乡若不仿此赈之恐饥民尽奔城市仍难安顿故不可不广为之计也
　　挑担就人赈粥法
　　担粥法无定额无定期亦无定所每晨用白米数斗煮粥分挑至通衢若郊外凡遇贫乞令其列坐人给一杓毎担需米五六升可给五六十人之餐十担便延五六百人一日之命或数日或旬日更有仁人继之诸命又可暂延无设厰之劳有活人之实既可时行时止又且无功无名量力而行随人能济众毎日有仁方矣此崇祯辛巳嘉善陈龙正赈粥之法也
　　【明】张氏曰担粥须用有盖水桶外用小篮备盐菜椀筯　荒年有外具衣冠内实饥馁不能忍耻就食者如托人瓶钵取食勿生疑阻倘访知果赤贫无人转托者更宜挑担上门量给之
　　以米代粥分给法
　　沈少叅正宗谓担粥法止可代流亡之在其途者若救土著之饥民煮粥丛不若分地挨户给以粥米既可活人又不丛聚但须分给得当时加亲察胜如因粥酿疫者多矣
　　谨案分给粥米之法果能托亲覔友老成忠厚之人分布城市乡村一体从事何善如之
　　垂死饥人赈粥法
　　边海有失风船飘至塘船中人饿将絶者急与食往往狼吞而致死后有煮稀粥泼桌上令饥人渐渐吮食之方能得生盖饥肠微细不堪顿食也
</div>
    <div class="pagination">
<a href="钦定康济录_page16.html">上一页</a><span>...</span><a href="钦定康济录_page12.html">12</a><a href="钦定康济录_page13.html">13</a><a href="钦定康济录_page14.html">14</a><a href="钦定康济录_page15.html">15</a><a href="钦定康济录_page16.html">16</a><span class="current-page">17</span><a href="钦定康济录_page18.html">18</a><a href="钦定康济录_page19.html">19</a><a href="钦定康济录_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
