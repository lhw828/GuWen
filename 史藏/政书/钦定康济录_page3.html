<!DOCTYPE html>
<html>
<head>
    <meta charset="UTF-8">
    <title>钦定康济录 - 第 3 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定康济录 - 第 3 页/共 19 页</h1>
    <div class="content">　　徳宗赈给种子诏春阳布和万物畅茂实兆庶乐生之日农夫致力之时今兹吾人则异于是迫以荒馑愁怨无憀有离去井疆业于庸保有乞丐途路困于死亡乡闾依然烟火断絶种饷既乏农耕不兴若东作期西成何望为人父母得不省忧虽国计犹虚公储未赡济人之急宁俟盈丰罄其有无庶拯艰厄京兆府百姓并宜赐种子二万石同华州各赐三千石陜虢两州赐四千石委州长吏即与度支计防请受差公清仁防之吏与县令亲至村闾随便给付仍加劝课勿失农时应诸仓所有逺年粟麦宜令节度更分二万石京兆尹即差官逐便搬载赈赐贫人先尽鳏寡孤惸目下不济者务令均给全活流庸
　　谨案制云东作愆时西成何望知此而有不锡之以种乎于是流离者可以归乡徬徨者可以止惧穷民而无告者可以生全虽曰衰草荒田不日而见青禾之盈目矣
　　徳宗时诸州大水陆贽请赈帝曰淮西缺赋不宜赈贽曰宁人负我无我负人
　　谨案陆贽精白一心忠诚爱国凡所敷陈总以布逹君上鸿恩体恤闾阎穷困为主所为行益道以事君者也故称千古名臣之最
　　宪宗元和间南方旱饥遣使赈恤将行宪宗戒之曰朕宫中用帛一疋皆计其数惟赈恤百姓则不计所费卿辈当体此意
　　谨案宪宗俭于宫中而厚于百姓且欲令羣臣悉体此意仁哉圣心抑何自奉亷而施恩溥也从古奢靡之主恩赏虽滥而于百姓无闗由其内蔽于欲而于兆庶始屯其膏耳是故致治之道先以清静根本之地为主
　　文宗开成四年七月丙午沧景节度使刘约奏请义仓粟赈遭水百姓诏曰本置义仓只防水旱先给后奏敇有明文刘约所奏已为迟晩宜速赈恤
　　谨案文宗实乃精励求治之主所以闻百姓之灾伤咎节度之不能先给耳后之良有司盖深明乎救灾拯患之不可少缓所以干擅发廪之愆不避同事之讥一切为己利身之想毫忽不介于心一朝出粟亿兆得生其慈仁智勇讵不足以昭示后人也耶
　　后周太祖广顺三年春正月或言营田有肥硗者不若鬻之可得钱数十万缗以资国用周太祖曰利在民犹在国也朕用此钱何为于是罢户部营田务除租牛课谨案惠在一时名垂千载于周太祖见之矣彼时若鬻田与民敛钱在国国亦未必因是而强而已非损上益下之谊是故牧民者贵知立国之本图而不必斤斤焉讲求于功利则善矣
　　世宗显徳五年遣使均定境内田租世宗留心农事常刻木为农夫田器蚕妇等置之殿廷欲均田面租税先以元贞均田图赐诸道至是诏散骑常侍艾頴等三十四人分行诸州均定田租
　　谨案世宗非五代之圣主耶明逹不下于唐太宗爱养仿佛乎汉文帝殿廷刻木而重农桑诸道颁图而均田赋在上者知储蓄之当先得安不忘危之要道在下者明耕耘之宜急有未雨绸缪之至计非仁政欤
　　显徳六年淮南饥世宗令以米贷之或曰民贫恐不能偿世宗曰民犹子也安有子倒悬而父母不为觧者安在其必偿也
　　谨案世宗以仁爱之心发而为矜民之语大哉王言被之当时而恩意浃于人心垂之简册而仁政昭于后世君民一体之理深切而着明矣愿致治者之日鉴在兹也
　　宋太祖干徳元年四月诏诸州长吏视民田之旱甚者蠲其租不俟报
　　【宋】董煟曰民之灾伤至易晓也今州县或遇水旱两次差官检覆使生民先被骚扰之苦然后量减租数几不偿所费矣宜以干徳之诏为法
　　真宗咸平二年春闰三月求直言转运副使朱台符上言略曰陛下践祚以来彗星一见时雨再愆彗星见者兵之象也时雨愆者泽未流也宜重农以积粟简卒以省费专将帅之任以安边慎守令之选以惠民舍此数事虽有智者不能为计矣
　　谨案治天下者果能以朱台符之言而力行之立见清宁太平可奏故为政而得其要者若烟微而火炽氷涣而水通无往而不得民安物阜之盛也
　　张咏知益州以蜀地素狭游手者众事宁之后生齿日繁稍遇水旱民必艰食时斗粟值钱三十六乃按诸邑田税如其价嵗折米六万斛至春籍城中细民计口给劵俾如原价籴之奏为永制其后七十余年虽有灾馑米甚贵而民无馁色
　　谨案收谷粟代银钱至春仍依原价粜与穷民此权宜通变之至计也要其心无刻不以苍生为念故能随时处置各适乎事势之当然而民举受其实惠耳自咏守蜀而朝廷无西顾忧诚哉是言矣
　　祥符六年秋七月知濵州吕夷简请免税河北农器帝曰务穑劝农古之道也岂独河北哉诏诸路并除之发明云治国之道莫大于革政而恤民瘼真宗禁内臣干预公事除农器税皆治国之善政也
　　仁宗天圣七年六月河北大水坏澶州浮桥七月命三司刑部郎中钟离瑾为河北安抚使仍诏瑾所至发官廪以赈贫乏其被溺之家见存三口者给钱二千不及者半之溺死而不能收敛者官为瘗埋其经水仓库营壁亟修完之卑下者徙髙阜处水损官物先为给遗坊监亡失官马者更不加罪止令根究所部官吏贪暴不能存恤者奏劾之见系狱囚委长吏从轻决遣其偹边事机民间疾苦悉具经画以闲
　　【宋】董煟曰祖宗救灾非特旱伤祷祈蠲减而已有水旱卒然而至漂荡民庐浸湿官廪其赈恤经营之方尤为详悉真可端拜为矜式也
　　仁宗庆歴元年十一月以京师谷价踊贵发廪一百万石减价出粜以济民
　　谨案减价出粜其法最善在官无损在民有益但所发不多如以杯水救车薪之火又何益哉今以百万石济之不重米而重民知米由民出得反本还原之道穷民得食欢呼有不格上苍而召和气致丰年哉
　　仁宗毎见天下有奏灾伤州郡必加存恤嘉祐中河北蝗涝时霸州汶水县不依编敕告示灾伤百姓状诉及本州不以时差官检视转运以为言上曰朝廷之政寄于郡县郡县之政寄于守令守宰之官最为亲民民无灾伤尚当存恤况有灾伤而不为受理岂有心于恤民乎自判官知县司户主簿罚铜各有差等上谓左右曰所以必行罚者欲使天下官吏知朝廷恤民之意谨案昔人云谅辅为五官掾大旱祷雨不获积薪自焚火发而雨大至戴封在西华亦然古之良吏为民心切竟至于此今霸州诸吏蠧国病民惟铜是罚当时朝廷虽寛其责千载而下议者孰肯恕其草菅民命之愆乎
　　文彦博在成都米价腾贵因就各城门相近之寺院共十八处减价粜米仍不限其数张榜通衢翌日米价遂减
　　谨案饥年富家藏米待价故尔踊贵今官米减价出粜自不得不争先出米而贱卖然非循环籴粜彼知官米有限仍弗贱也
　　吴遵路既俵米与民又令采刍薪出官钱收买向常平仓籴米归养老稚计买柴共二十二万束比至严冬雨雪市无柴薪即依原价令其买去发卖官不伤财民再获利
　　谨案出官钱收柴草既不令彼苦于难卖寒冬仍令贩去又得趂钱一小事而令民两番获利非救荒之竒防而何
　　齐州饥河北流民道齐境不絶补之请粟于朝得万斛为流者给舍次具器用人既集则日给廪粥药物躬临治之凡活数千人择髙原以无主者男女异墟使者颇妬其功欲有以挠之既至境按事乃更叹服【明】陈龙正曰男女异墟礼行于亡魂矣心之精微至此此使者见而感服盖仁政之动人有以化其偏私而发其天良也
　　苏耆陜西转运司景祐中洛阳大旱谷贵百姓饥殍东京转运司亦无以为赈洛阳留守移书求耆粟二十万斛遂移文陜府如数与之仍奏于朝时同职谓耆曰陜西沿边之地屯军甚多若有余止可移之以实边郡奈何移之别路耆曰天灾流行春秋有恤隣之义生民皆系于君无内外之别奈何知其垂亡而不以竒赢赈恤耶苟有馈运耆当自谋必不以此相累朝廷甚嘉之谨案民之竟日而不可无者食也至数日则死矣手握生民之权坐视而不救仁者当如是乎苏耆深明春秋之义宁甘自罪不累同僚识力担当独超千古岂庸愚之有司所可及哉
　　许元知丹阳县县有练湖决水一寸为漕渠一尺故法盗决湖者罪比杀人防嵗大旱元请借湖水溉田不待报决之州守遣吏按问元曰便民罪令可也溉民田万余顷嵗乃大丰
　　谨案民可救而恩未逮心虽切而事不奋虽有仁心而不继以仁政终未有以溥朝廷之徳泽也许尹决水溉田宁甘自罪有猷有为非良牧而何
　　神宗熈宁七年夏四月大旱帝语翰林承防韩维曰天久不雨朕日夜焦劳奈何维对曰陛下忧闵旱灾损膳避殿此乃举行故事恐不足以应天变当痛自责己广求直言因上防极言青苖及开边之弊防郑侠绘所见为图上之于帝阅后竟夕不寝遂慨然行之诏出人情大恱是日果大雨逺近沾洽
　　谨案昔范镇云水旱之作由民生不足忧愁无聊之叹上薄天地之和耳故新法一罢民心恱而天道应时雨立沛凡君临天下者可不以民情而感通天意耶
　　吴越大旱时赵抃知越州当民之未饥为书问属县灾所被者有几乡当廪于官者有几何沟防兴筑可僦民使治之者有几所库钱仓米可发者有几许富家可募出粟者有几姓僧道士所食之羡余书于籍者其几有存使各书以对而谨其备时得粟四万八千余石自十月朔人日给粟一升防小者半之忧其相蹂也使男女异日受粟人受两日之粮忧其流亡也城市乡村立给粟之所共五十七处使各以便而受之告富人无得闭籴又出官米平价而粜粜所共一十八铺使籴者便于受粟给工食大修城池病者医死者埋收弃儿廪穷人至五月而止事有未便者公一以自任不以累其属有上请者或便宜輙行事无巨细必躬亲之民頼以生旧评云其施虽在于越中其仁足以示天下其事虽行于一时其法足以传后世灾沴之行治世不能使之无而能为之备民病而后图之与夫先事而为之计者则有间矣不习而有为与夫素得之者则有间矣故采于越得所施行乐为之识
　　徐宁孙赈济饥人其策有三第一策本州县当职官尽实抄劄果系孤老残疾并贫乏不能自食者大人小儿籍定姓名数目将义仓米逐乡逐镇逐坊逐巷分散赈济处处请乡官或士人各三人如无上户士人处则请耆老忠厚者置册收支给散闗子毎五日一次并而给之大人日给一升小儿减半凡州县市镇乡村并令同日同时支散以革重叠冐请之乞丐等人亦同日同时别作一处支米不得滚入饥民赈给第二策粜卖米麦本济穷民奈有在市牙侩与有力滑徒令匪人假为穷民装饰冐籴冐支且又串同斛手单卖与奸诡相知之辈不及村落无食之民即有籴得穷民已是将毕之际强半粞谷糠粃窦无穷逐令本州县立赏钱一百贯令人举首务要及于乡民无许冒滥其第三防赈济当支散日用五色旗分为五处毎处分差指使二员吏二名抄劄饥民毎一名给与牌子并小色旗支散及数前来赈济散了一旗再散一旗不许乱赴请所盖事贵循序不得并在一处挨挤喧閙
　　谨案此三策皆救荒之要则缺一不可不然饥民不得实惠者有之猾吏奸民而倍得者有之因赈给而挤至死者有之此则人事既多克全何患天灾之忽降也
　　元祐初河东京东淮南灾伤监察御史上官均言赈恤有五术一曰施与得实二曰移粟就民三曰随厚薄施散四曰择用官吏五曰告谕免纳夏秋二税上嘉纳之谨案五事得行民在尧汤之世矣虽灾而不受灾之害非苍生之幸欤不知苍生之幸即国家之福不可二视
　　苏轼知杭州时值大旱饥疫并作轼请于朝蠲本路上供米三分之一故米不翔贵复得度僧牒百张易米以救饥者明年方春即减价粜常平米民遂免大旱之苦谨案苏轼之有益于杭也最称乆逺筑堤引水利济民田至今犹多赖之盖不独救荒一事之请蠲减粜也从古名贤入则防共尔位曲体君心出则利济苍生为国霖雨固非仅恃文辞末技铺张扬厉以干名誉已耳继轼而为刺史者其无务为文章以与轼相较优劣然后可
　　吴中大水诏出米百万斛缗钱二十万赈救谏官谓诉灾者为妄乞加騐考给事中范祖禹封还其章云国家根本仰给东南今一方赤子呼天赴愬开口待哺以脱朝夕之急奏灾虽少过实正当畧而不问若稍施惩谴恐后无敢言者矣
　　谨案知明处当然后可以论国家大体祖禹贤臣也洞悉民情因申说奏灾之不可罪言简而理势尽该正足以济其封还奏章之力
　　髙宗绍兴中诏拯济原为贫民近世拯济止及城郭市井之内而乡村之逺者未尝及之须令措置州下县县下乡虽幽僻去处亦分委官属必躬必亲
　　【明】陈龙正曰守令之赈城市遗乡村岂非身在城市据所见忘所不见耶夫穷民惟乡村最多以彼蠢愚无知或平生畏见官长忍饿不敢出或事归里正保长任意欺瞒或保正胥吏勒索使费强匿户口种种情百出不穷此处正宜尽心查察可聴其遗漏而一任穷民之无告哉
　　孝宗淳熈九年七月以江西常平义仓及桩管米四十万石付诸司预备赈粜出南库钱三十万缗付浙东提举朱熹以备赈粜诏发所储和籴米百四十万石补淳熈八年赈济之数于沿江屯驻诸州桩管九月以钱引十万缗赐泸州备赈粜　十一年六月诏诸州嵗买稻种备农之阙
　　谨案小民得分厘之惠感激已殷况在饥年其欣幸也莫可言状又况赈粜赈济行之不倦更日有所得哉故南渡之贤君当推孝宗为第一
　　浙东大饥命朱子提举常平茶盐既拜命即移书他郡广募米商蠲其税及至客舟已辐辏矣日与僚属钩访民隐至废寝食分画已定案行所部穷山长谷靡所不到拊问存恤所活不可胜计毎出皆乘单车屏徒从一身所需皆自赍以行毫不及州县以故所歴虽广而人不知郡县官吏惮其风采仓惶惊惧常若使者压其境由是所部肃然　朱子又尝言于上曰臣曾摹得苏轼与林希书谓熈宁中荒政之费多而无益以救迟故也其言深切可为后来之鉴
　　谨案爱民之政身不力行知之无益行之不早救之无益所以朱子一闻上命即刻力行招商访困不辞独歴深山以生饿殍使州县闻之无不惶惧奉行是一人之所活有限而诸吏之救人无穷矣非贤者而能之乎朱子文章不可及其政事乃如此此其忠君爱民之心曷常有湏防之间哉
　　杨仲元调宛邱簿民诉旱守拒之曰邑未尝旱此狡吏导民而然仲元入白曰野无青草公日宴黄堂宜不能知但一出郊可见矣狡吏非他实仲元也竟得免税谨案爱民之人当此一邑流离之日恨不能奋身以救故见亲民之官惟以宴饮为乐而不计及民瘼一腔慈惠之心不得不激为直戅之语矣凡诸守令所当广厥聪明不蔽于近始可与言为政之道
　　元世祖至元二十年诏停燕南河北山东租赋
　　发明云世祖因御史台臣之言诏停燕南等路租赋一举而听言恤民之事皆在其中是亦可谓惠爱乎斯世斯民者矣
　　至元二十二年江西行省以嵗课羡钞四十七万贯来献太子怒曰朝廷但令汝等安百姓百姓安钱粮何患不足百姓不安钱粮虽多能自奉乎尽却之
　　谨案帝王家能有一人以百姓为念者则四海尽受其福矣况太子哉羡余之献皆民脂民膏加派苛政而来者也聚敛之臣闻此言也亦可以知所警矣
　　至元二十七年十月丁丑尚书省臣言江隂宁国等路大水民流移者四十五万八千四百七十八户帝曰此亦何待上闻当速赈之凡出粟五十八万二千八百八十九石
　　谨案急于救民者有不待再计而决也使稍有所吝或令检或令移民必有无限踌躇之事矣总之惟明惟断乃能推实惠以予民
　　成宗大徳七年诏比嵗不登赈饥乏蠲差税贷积逋近闻百姓困乏者尚众今内郡曾经赈济人户其大徳七年差发税粮尽行蠲免饥民流移他所多方存恤从便居住如贫之不能自给者量与赈给口粮被灾处所有好义之家能出己财周给贫乏者具实以闻量加旌用谨案不登之嵗蠲赈之外穷黎赖富室以得生富民因济困以荣身亦荒政权宜之一法也
　　大徳十一年江浙饥中书省臣言杭州一郡嵗以造酒糜米二十八万石禁之便
　　谨案以必需之物置之可省之途者以米作酒是也无酒人不害无米人不生禁之便
　　武宗至大二年诏被灾曾经赈济百姓至大二年腹里江淮夏税并行蠲免至大二年正月以来民间逋欠差税课程照勘并行蠲免　三年十月诏大都上都中都比之他郡供给繁扰与免至大三年秋税其余去处今嵗被灾人户曾经体复依上蠲免已征者准下年数谨案蠲之为言惠民之政也然亦贵及时否则追呼早廹杼轴已空恩诏来自九重而国课已纳于百室此际上有隆恩下无实惠中间吏胥有私饱其囊槖而已奉宣徳意者所当实心实力剔厘奸为要
　　顺帝至正十二年春正月中书省臣言今当春首耕作之时宜委通晓农事官员分道廵视督勒守令亲诣乡都劝谕农民依时播种务要人尽其力地尽其利其有曾经水早盗贼等处贫民不能自备牛种者所在有司给之仍令总兵官禁止屯驻军马践田亩以致农事废弛从之
　　谨案苍生愚贱全恃朝廷之经纶以安果如是之经理咸宜施无不当则民自享盈宁之福矣抚民者所当条列其事而行之庶无负司牧之责
　　明太祖吴元年六月不雨上日减膳素食羣臣请复膳上曰亢旱为灾实吾不徳所致今虽得雨然苖稼焦损必多纵食奚能甘味得乎民心则得乎天心今欲弭天灾但当谨于修己诚于爱民庶可答天之眷下令免今年田租
　　谨案太祖以蠲租为寛民之力以民心为天心是穷源而得本矣尚肯困民而拂天乎有明数百年开国规模最称寛厚于此亦可得其一二
　　洪武初陜西旱饥汉中尤甚乡民多聚为盗莫能禁戢是时府仓储粮十万余石知府费震即日发仓令民受粟自是攘窃之盗与隣境之民来归者令为保伍騐丁给之赖以全活者甚众至秋大熟民悉以粟还仓上闻而嘉之
　　谨案民之为盗多廹于无可如何耳有司已得其情自宜及早招来予以自新之路仍为治世良民但救之贵早迟则积恶多而不可屈国法以徇民救之贵有权有力否则适以饵盗而奸民易肆其诈谲此一等处置非精明强干而又能保惠黎元者皆不足以语此
　　洪武二十六年二月上谕户部曰朕捐内帑之资付天下耆民籴粟以储之正欲备荒歉济饥民也若嵗荒民饥必奏请道途往返动经数月则民之饥死者多矣尔户部即令天下有司自今凡遇饥嵗则先发仓廪以贷民然后奏闻着为令
　　谨案饥民之待食如烈火之焚身救之者刻不可缓即以一日试之亦无不验使必待往返而后发粟赈济生者尚可邀恩死者焉能复活太祖命先贷后闻四字之中仁心仁政悉包罗无遗矣
　　成祖永乐十年敕户部朕为天下主所务在安民而已近者河南民饥有司不以闻而往往有言谷丰者若此欺罔获罪于天此亦朕任匪人之过其速令河南发粟赈民凡郡县及朝廷所遣官目击民艰不言者悉追下狱　十一年正月上谓通政司曰朕令来朝有司言民利病率云田谷丰稔比闻山西民乃食树皮草根自今悉记之境内灾伤己不自言他人言者必罪
　　谨案守土之人往往不肯以灾伤报者意欲处于贤人君子之列以为我能爱民而天灾不至殊不知匿灾不逹迟悮之愆正大成祖深明其事非睿哲之主乎
　　永乐十八年十一月皇太子过邹县民大饥竞拾草实为食太子见之恻然乃下马入民舍见男女衣皆百结灶悉倾頺叹曰民隐不上闻若此乎顾中官赐之钞时山东布政石执中来迎责之曰为民牧而视民穷如此亦动念否乎执中言灾荒处已经奏免秋粮太子曰民饥且死尚及徴税耶汝往督郡县速取勘饥民口数近地约三日逺地约五日悉发官粟赈之事不可缓执中请人给三斗太子曰且与六斗毋惧擅发予见皇上当自奏也至京果即奏之上曰昔范仲淹之子犹能举麦舟济其父之故旧况百姓皆朕之赤子哉
　　谨案太子之过邹也始以民隐不上间为可叹继责执中身为民牧絶不动心为可恨三言饥民与死为隣犹语秋粮为可笑心切爱民语皆循序尧舜之仁不过如此后永乐复以麦舟为喻父子一心善人是则国祚之永宜矣
　　仁宗洪熈元年四月时有至自南京者上问道路所过何似对曰民多乏食而有司征粮如故遂召问少师蹇义所对亦然上坐西角门召大学士杨士竒等令草诏免税粮之半并罢官买士竒对曰当令户工二部知之上曰救民之窘当如拯溺救焚虑国用不足者多有不决之意命中官具纸笔令士竒等草诏于西角楼遣使赍行上顾士竒曰今可语二部矣左右或言地方千里其间未必尽荒无收亦宜别之庶不滥恩上曰恤民宁过厚为天下主宁与民寸寸计较耶
　　谨案仁宗此诏莫言蠲租即此一番婉转深心亦不易觏令人见之感徳于数百年之后而况身逢其世乎含宏广大直与天地同符
　　宣宗宣徳九年正月廵抚周忱奏内有云臣将各府秋粮查其数内有北军京职俸米一百万石该运南京各卫上仓聴支给计其船脚耗费毎石须用六斗方得一石到仓臣尝奏乞将前项俸米一百万石于各府存收着令北京军职家属就来闗支可省船脚耗米六十万石又免小民搬运之劳荷防圣恩准行遂得省剰耗米六十万石欲于苏松常三府所属县分之各设济农仓一所收贮前项耗米后遇青黄不接车水种田之时人民缺食者支给赈济奉防准行小民俱有赖焉谨案位镇封疆原非凡品此时若不救济苍生上纾君父之忧以为本固邦宁之计岂不有辜屏翰抚绥之职乎今奏减六十万石以惠穷黎大臣经济于此始称无愧
　　世宗嘉靖八年山西大饥参政王尚防上救荒八议一曰愍饥馑乞遣使行部问民疾苦二曰恤暴露乞有司祭瘗消释厉气三曰救贫民乞支散庾积秋成补还四曰停征敛乞截留住征以俟丰年五曰信告令乞劝分菽粟六曰推籴买乞令无闭遏七曰谨预备乞申旧例措置积贮勿使廪庾空虚八曰恤流亡乞所过州县加意存恤勿使羣聚思乱户部覆议行之
　　谨案嘉靖继统之后连嵗饥荒其所以宁辑者诸臣匡救之力耳王参政八议与林佥事同在一时诚皆一路之福星也
　　嘉靖三十二年程文徳防水灾异常言官屡奏持议未见归一臣谓今日内帑不必发大臣不必往夫救荒莫便于近莫不便于拘宜各遣行人赍诏宣谕令各州县自为赈给聴其便宜处置凡官帑公廪赎纳劝借茍可济民一不限制又近日户部申明开纳事例亦许就本地上纳即粟麦黍菽凡可救饥皆得输于仓库计值请劄受官仍登计全活之数定为等则以凭黜陟即抚按守廵贤否亦以是稽之制可
　　谨案时当俭嵗人肯以便宜请则民之全活者多矣何也救荒贵速而恶迟文徳所言凡可以救民之饥者皆得上纳是収涓滴之清流而沛恩膏于涸辙矣饥者不饥流者不流非若寒谷之回春欤




　　钦定康济録卷一
<史部,政书类,邦计之属,钦定康济录>
　　钦定四库全书
　　钦定康济录卷之二
　　先事之政计有六
　　先事论曰哲后经国立治积储九稔谓之太平盖虽时际丰熙嵗书大有而圣徳仁恩之厚勤劳天下宵旰勿遑凡夫滋茂衣食便安黎民之道至大至详有举无废用是万方乂安坐臻上理当是时也时有饥荒国无歉乏补偏救之术无所事诸后世耕者日少户口日繁灾伤之民救之扵未饥则用物约而所及广救之扵已饥则用物博而所及微天灾偶行民情遽廹非长民者早为之所则设施无序缓急无伦何以慰九重厪念之懐措万姓安全之地乎用集厯代探夲之治条为先事六则敬备庙廊采择之端贤吏仁民之法古政具在神眀通变动遵乎古而仍不泥乎古自在道国爱民者之善为润泽也已
　　一教农桑以免冻馁
　　【月令　　　　　　齐管子汉景帝　　　　　张　堪】
　　【唐刘思立　　　　五代梁干化勅后唐天成勅　　　宋太宗谕】
　　【张咏知鄂州　　　江翺令鲁山元至元诏　　　　明太祖谕】
　　月令孟春之月天子乃以元日祈谷扵上帝乃择元辰天子亲载耒耜措之于参保介之御间帅三公九卿诸侯大夫躬耕帝耤天子三推三公五推卿诸侯九推是月也天气下防地气上腾天地和同草木萌动王命布农事命田舎东郊皆修封疆审端径术善相邱陵阪险原隰土地所宜五谷所殖以教道民必躬亲之田事既饬先防凖直农乃不惑　季春之月天子乃荐鞠衣扵先帝命野虞毋伐桑柘鸣鸠拂其羽戴胜降扵桑具曲植籧筐后妃齐戒亲东向躬桑禁妇女毋观省妇使以劝蚕事蚕事既登分茧称丝效功以共郊庙之服毋有敢惰
　　谨案民之大事端在农桑上以备宗庙之粢盛下以致民生之蕃庶所谓和协辑睦财用蕃殖悉扵是乎兴焉其为典甚钜而布之政令尤不可不亟为经纶也自古圣王祈谷以勤民耕耤以敬天宫庙之中后妃肃理蚕桑防奉祭祀如此由是有及时劝课之令俾草野农人得先时整饬器具合天道以尽人功徳至溥也意至深也所以敦厐淳固民和而天锡之福盖恪勤乎子黎元之本计无时而敢有怠心生扵其间也
　　齐管子曰一农不耕民有饥者一女不织民有寒者仓廪实而知礼节衣食足而知荣辱
　　谨案从古贤臣致治之才莫如管仲观其相齐设施经纬真足辅相天地之宜所以桓公之时防称富盛似此雄材宜乎専力山海之间以充实百姓乃今其言如是是盖洞眀鱼盐之利縂非夲富泉货之用亦有穷时莫如使兆民之众举知天地自然之利而尽力扵南亩则饥寒勿及其身天良愈培纯厚礼节之大由富庶而自入范围荣辱所关防丰亨而每多顾惜国之纲维胥立扵是矣非为政之急务而足民之要图也哉
　　汉景帝劝农桑诏农天下之本也黄金珠玉饥不可食寒不可衣以为币用不识其终始间嵗或不登意为末者众农民寡也其令郡国务劝农桑益种树可得衣食物吏发民若取庸采黄金珠玉者坐赃为盗二千石听者与同罪
　　谨案金玉虽贵无益扵人之温饱米粟虽贱有关乎人之身家以身家较珠玉则米粟之不可不寳审矣故文帝之劝农桑重在有司景帝之劝农桑勿贵珠玉皆得致治之本所以文景之世天下丰盈百姓皆敦崇孝弟砥砺亷隅治防刑措化洽羣生道国之夲务得也
　　张堪拜渔阳太守开稻田八千余顷劝民耕种以致殷富百姓歌曰桑无附枝麦穂两岐张公为政乐不可支谨案富民而不令致力扵农田使野多旷土民安惰逸有利亦非长久之策也良有司深眀乎此则有隙地即有良田盖其经营所到无非实在为民之妙用劝导所感自多欢欣鼓舞之精神其草野讴吟之意有动扵不自知者张太守特开八千顷之稻田使民向往扵其间人有不富而家有不足者哉何防无田何田无守防以张公为法民乐何如
　　唐髙宗时河南北旱遣御史中丞崔谧等分道赈给侍御史刘思立上疏曰麦秀蚕老农事方殷聚集叅迎妨废不少既縁赈给湏立簿书本欲安存更成烦扰伏望且委州县赈给疏奏谧等遂不行
</div>
    <div class="pagination">
<a href="钦定康济录_page2.html">上一页</a><a href="钦定康济录.html">1</a><a href="钦定康济录_page2.html">2</a><span class="current-page">3</span><a href="钦定康济录_page4.html">4</a><a href="钦定康济录_page5.html">5</a><a href="钦定康济录_page6.html">6</a><a href="钦定康济录_page7.html">7</a><a href="钦定康济录_page8.html">8</a><span>...</span><a href="钦定康济录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
