<!DOCTYPE html>
<html>
<head>
    <meta charset="UTF-8">
    <title>续通志 - 第 791 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 791 页/共 1359 页</h1>
    <div class="content">无庸恤帝曰岂若并祁寒暑雨之怨亦无邪安石不悦退而属疾卧帝慰勉起之其党谋曰今不取帝素所不喜者暴进用之则权轻将有窥人 
间隙者安石是其策 【伏读通鉴辑览　　御批安石过恶所谓天变不足畏祖宗不足法人言不足恤三言尽之至神宗强起复出专取帝 
所不喜之人骤加进用以示权势其恶益明目张胆矣无将之诛尚可逭乎】 帝喜其出悉从之时出师安南谍得其露布言中国行青苗助役 
之法穷困生民我今出兵欲相拯济安石怒自草敕牓诋之华亭狱久不成雱以属门下客吕嘉问练亨甫共议取邓绾所列惠卿事杂他书下 
制狱安石不知也省吏告惠卿于陈惠卿以状闻且讼安石曰安石尽弃所学隆尚纵横之末数方命矫令罔上要君又发安石私书曰无使帝 
知者帝以示安石安石谢无有归以问雱雱言其情安石咎之雱愤患疽发背死安石暴绾罪云为臣子弟求官及荐臣壻蔡卞遂与亨甫皆得 
罪绾始以附安石居言职及安石与吕惠卿相倾绾极力助攻惠卿帝颇厌安石所为绾惧失势屡留之于帝其言无所顾忌 【伏读通鉴辑 
览　　御批惠卿投匦请留葢揣知神宗方向用安石眷注未衰欲藉是以丐其援引且所行新法又皆其一力赞成故甘受护法善神之讥耳 
后此得致执政可以害安石者无所不用其智小人势尽交疏相倾相轧情态实可憎鄙不独蠹国殃民贻千古唾骂巳也】 亨甫险薄谄事雱 
以进至是皆斥安石屡谢病求去 【伏读通鉴辑览　　御批安石奸状败露始为神宗所憎厌恶贯已盈邓绾虑其去而失势上书为乞恩 
泽小人丑态毕现不复知有羞耻安石声言当黜盖自揣恩遇已衰藉此表其公正仍出于自固计非由衷之论也绾即以此贬斥而安石亦不 
久罢免心劳日拙作伪果何益哉】 及子雱死尤悲伤不堪力请解几务罢为镇南军节度使同平章事判江宁府明年改集禧观使封舒国公 
屡乞还将相印元丰三年复拜左仆射观文殿大学士换特进改封荆哲宗立加司空元佑元年卒年六十八赠太傅绍圣中谥曰文配享神宗 
庙庭崇寍三年又配食文宣王庙列于颜孟之次追封舒王钦宗时杨时以为言诏停之高宗用赵鼎吕聪问言停宗庙配享削其王封初安石 
训释诗书周礼既成颁之学官天下号曰新义晚居金陵又作字说多穿凿傅会黜春秋之书不使列于学官至目为断烂朝报性强忮遇事无 
可否自信所见执意不回至议变法在廷交执不可安石傅经义出己意辩论辄数百言众不能诎甚者谓天变不足畏祖宗不足法人言不足 
恤罢黜中外老成人几尽 【伏读通鉴辑览　　御批以六艺文奸言者王莽也安石继之莽流毒百姓二十余年光武起而拯之遂以寍谧 
安石则祸肇熙寍讫徽钦犹未艾北狩南渡皆一人兆其机即谓其罪浮于莽可也】 子雱

　　王雱

　　 王雱

　　雱字符泽为人慓悍阴刻无所顾忌性敏甚未冠巳著书数万言年十三得秦卒言洮河事叹曰此可抚而有也使西夏得之则吾敌强而 
边患博矣其后王韶开熙河安石力主其意议葢兆于此举进士调旌德尉雱气豪睥睨一世不能作小官作策二十余篇极论天下事时安石 
执政所用多少年雱亦欲预选安石欲帝知而自用乃以雱所作策及注道德经镂板鬻于帝遂传达于帝邓绾曾布又力荐之召见除太子中 
允崇政殿说书神宗数留与语受诏注诗书义擢天章阁待制兼侍讲书成迁龙图阁直学士以病辞不拜安石更张政事雱实导之常称商鞅 
为豪杰之士言不诛异议者法不行安石与程颢语雱囚首跣足携妇人冠以出问父所言何事曰以新法数为人所阻故与程君议雱大言曰 
枭韩琦富弼之头于市则法行矣安石遽曰儿悞矣 【伏读通鉴辑览　　御批安石雱父子济恶固君子之所弃然囚首跣足携妇人冠以 
见其父于对客之时此或出于恶皆归之之口未免巳甚且安石乃伪为名高之人亦岂肯容其子如是哉】 卒时纔三十三特赠左谏议大夫

　　△王安礼

　　王安礼字和甫安石之弟也早登科从河东唐介辟熙寍中鄜延路城娄鄂特河东发民四万负饷宣抚使韩绛檄使佐役后帅吕公弼将 
从之安礼争曰民兵不习武事今■〈区支〉之深入此不为寇所乘则冻饿而死尔宜亟罢遣公弼用其言民得归而他路遇敌者全军皆覆 
公弼荐于朝神宗召对欲骤用之安石当国辞以为著作佐郎崇文院校书他日得见命之坐有司言八品官无赐坐者特命之迁直集贤院出 
知润州湖州召为开封府判官尝偕尹奏事既退独留访以天下事帝甚乡纳直舍人院同修起居注苏轼下御史狱安礼从容言自古大度之 
主不以言语罪人轼以才自奋今一旦致于理恐后世谓陛下不能容才帝曰朕固不深谴也行为卿贳之轼以故得轻比进知制诰彗星见诏 
求直言安礼上疏曰人事失于下几象见于上意者左右大臣不均不直谓忠者为不忠不贤者为贤乘权射利者用力殚于沟瘠取利究于园 
夫足以干阴阳而召星变愿察亲近之行杜邪枉之门至于祈禳小数贬损旧章恐非所以应天者帝览数嘉叹以翰林学士知开封府事至立 
断前滞讼不得其情及具案而未论者几万人安礼剖决未三月三狱院及畿赤十九邑囚系皆空书揭于府辽使过而见之叹息夸异帝闻之 
喜特升一阶帝数失皇子太史言民墓多迫京城故不利国嗣诏悉改卜无虑数十万计众汹惧安礼谏曰文王卜世三十其政先于掩骼埋胔 
未闻迁入之冢以利其嗣者帝恻然而罢逻者连得匿名书告人不轨所涉百余家帝付安礼治之安礼验所指皆略同最后一书加三人有姓 
辥者安礼呼问曰若岂有素不快者耶曰有持笔来售者拒之鞅鞅去其意似见衔即命捕讯果其所为也即枭其首于市不逮一人京师谓为 
神明宗室令騑以数十万钱买妾久而斥归之诉府督元直安礼视妾既炙败其面矣即奏言此与炮烙之刑何异请勿理其直而加厚谴以为 
戒诏从之仍夺令騑俸后宫造油箔约三年损者反其价纔一年有损者中官持诣府请如约安礼曰庸讵非置之不得其地为风雨燥湿所坏 
耶苟如是民将无复得直卒不追以是宗室中贵人皆惮之元丰四年初分三省置执政拜中大夫尚书右丞转左丞王师问罪夏国经原承受 
梁同奏转运使叶康直饷米恶不可食帝大怒安礼曰此一梁同之言疑未必实当按之乃遣判官张大寍与同参核且械系康直以俟既而可 
用者什八九帝意解赦康直是时伐夏不得志李宪又欲再举帝以访辅臣王珪曰向所患者用不足朝廷今捐钱钞五百万缗以供军食有余 
矣安礼曰钞不可噉必变而为钱钱又变为刍粮今距西征之期纔两月安能集事帝曰李宪以为已有备彼宦者能如是卿等独无意乎唐平 
淮蔡唯裴度谋议与主同今乃不出公卿而出于阉寺朕甚耻之安礼曰淮西三州尔有裴度之谋李光颜李愬之将然犹引天下之兵力厯岁 
而后定今夏氏之强非淮蔡比宪材非度匹诸将非有光颜愬辈臣惧无以副圣意也 【伏读通鉴辑览　　御批西夏之罪浮于淮蔡廷臣 
乃无一人效裴度赞成谋画者且谓诸将非有光颜愬比其惮于行师沮挠不遗余力宜神宗有不出公卿而出于阉寺之诮也公卿既无足与 
谋转以阉寺能尽心而作之国事未有不日坏者明崇祯之亡国正复坐此然其时之公卿亦足见无一有人心者矣】 帝悟而止后欲除宪节 
度使安礼又以为不可徐禧计议边事安礼曰禧志大才疏必误国及永乐败书闻帝曰安礼每劝朕勿用兵少置狱葢为是也久之御史张汝 
贤论其过以端明殿学士知江宁府元佑中加资政殿学士厯扬青蔡三州又为御史言失学士移舒州绍圣初还职知永兴军二年知太原府 
苦风痹卧帐中决事下不敢欺卒年六十二赠右银青光禄大夫安礼伟风仪论议明辨常以经纶自任而阔略细谨以故数贻口语云

　　△王安国

　　王安国字平甫安礼之弟也幼敏悟未尝从学文词天成年十二遂以文章闻于世于书无所不通数举进士又举茂材异等有司考其所 
献序言为第一以母丧不试庐于墓三年熙寍初韩绛荐其材行召试赐及第除西京国子教授官满至京师帝以安石故赐对帝曰汉文帝何 
如主对曰三代以后未有也帝曰但恨其才不能立法更制尔对曰文帝自代来入未央宫定变故俄顷呼吸间恐无才者不能至用贾谊言待 
羣臣有节专务以德化民海内兴于礼义几致刑措则文帝加有才一等矣帝曰王猛佐苻坚以蕞尔国而令必行今朕以天下之大不能使人 
何也曰猛教坚以峻刑狱杀人致秦祚不传世今刻薄小人必有以是误陛下者愿颛以尧舜三代为法则下岂有不从者乎又问卿兄秉政外 
论谓何曰恨知人不明聚敛太急耳帝默然不悦由是别无恩命止授崇文院校书后改秘阁校理屡以新法力谏安石又质责曾布误其兄深 
恶吕惠卿之奸先是安国教授西京颇溺于声色安石在相位以书戒之曰宜放郑声安国复书曰亦愿兄远佞人惠卿衔之及安石罢相惠卿 
遂因郑侠事陷安国坐夺官放归田里既而复其官命下而安国卒年四十七

　　钦定续通志卷三百四十七

　　●钦定续通志卷三百四十八　列传一百四十八

　　列传

　　宋 【五十二】

　　○宋五十二

　　李清臣　　　安焘　　　张璪　　蒲宗孟　　　黄履　　　蔡挺【抗】　　王韶【厚寀】　　　辥向　　　章楶　　常秩 
　　　　邓绾【洵武】　李定　　舒亶　　　　蹇周辅【序辰】王广渊　　王陶　　　　王子韶

　　李清臣
　　安焘
　　张璪
　　蒲宗孟
　　黄履
　　蔡挺
　　王韶 【王厚　王寀】
　　辥向
　　章楶
　　常秩
　　邓绾
　　李定
　　舒亶
　　蹇周辅
　　王广渊
　　王陶
　　王子韶

</div>
    <div class="pagination">
<a href="续通志_page790.html">上一页</a><span>...</span><a href="续通志_page786.html">786</a><a href="续通志_page787.html">787</a><a href="续通志_page788.html">788</a><a href="续通志_page789.html">789</a><a href="续通志_page790.html">790</a><span class="current-page">791</span><a href="续通志_page792.html">792</a><a href="续通志_page793.html">793</a><a href="续通志_page794.html">794</a><a href="续通志_page795.html">795</a><a href="续通志_page796.html">796</a><span>...</span><a href="续通志_page792.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
