<!DOCTYPE html>
<html>
<head>
    <meta charset="UTF-8">
    <title>通典 - 第 102 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 102 页/共 149 页</h1>
    <div class="content">　　周朝酷吏来子珣、京兆府万年县。万国俊、荆州江陵县。王弘义、冀州。侯思止、京兆府。郭霸、舒州同安县。焦仁亶、蒲州河东县。张知默、河南府缑氏县。李敬仁、河南府河南县。唐奉一、齐州金节县。来俊臣、周兴、丘神绩、索元礼、曹仁悊、王景昭、裴籍、李秦授、刘光业、王德寿、屈贞筠、鲍思恭、刘景阳、王处贞。以上检州贯未获及。
　　　　右二十三人，残害宗支，毒陷良善，情状尤重，身在者宜长流岭南远处。纵身没，子孙亦不许仕宦。
陈嘉言、河南府河南县。鱼承晔、京兆府栎阳县。皇甫文备、河南府缑氏县。傅游艺。
　　　　右四人，残害宗支，毒陷良善，情状稍轻，身在者宜配岭南。纵身没，子孙亦不许近任。
敕依前件
　　　　　　开元十三年三月十二日  
 
通典州郡典

通典卷第一百七十一　州郡一
　　州郡序　序目上
　　　　州郡序
　　天下之立国宰物尚矣，其画野分疆之制，自五帝始焉。道德远覃，四夷从化，即人为治，不求其欲，斯盖羁縻而已，宁论封域之广狭乎！尧舜地不过数千里，东渐于海，西被流沙，朔南暨声教，五帝之至德也。武丁、成王东则江南，西氐羌，南荆蛮，北朔方，三代之大仁也。秦氏削平六国，南取百越，北却匈奴，筑塞河外，地广而亡，逮战国之酷暴也。汉武灭朝鲜、闽越，开西南夷，通西域，逐北狄，天下骚然，人不聊生，追悔前失，引咎自责，下诏哀痛，息戍轮台，既危复安，幸能觉悟也。隋炀逐吐谷浑，开通西域，招来突厥，征伐高丽，身弒祀绝，近代殷鉴也。夫天生烝人，树君司牧，是以一人治天下，非以天下奉一人，患在德不广，不患地不广。秦汉之后，以重敛为国富，卒众为兵强，拓境为业大，远贡为德盛，争城杀人盈城，争地杀人满野，用生人膏血，易不殖土田。小则天下怨咨，群盗蜂起；大则殒命歼族，遗恶万代，不亦谬哉！则五帝三王可以师范。凡言地理者多矣，在辨区域，征因革，知要害，察风土，纤介毕书，树石无漏，动盈百轴，岂所谓撮机要者乎！如诞而不经，遍记杂说，何暇编举。谓辛氏三秦记、常璩华阳国志、罗含湘中记、盛弘之荆州记之类，皆自述乡国灵怪，人贤物盛。参以他书，则多纰谬，既非通论，不暇取之矣。或览之者，不责其略焉。
　　第一　序目上凡郡府三百二十九
　　第二　序目下
　　第三　古雍州上　今置郡府二十四
　　　　　　京兆府雍　华阴华　冯翊同　扶风岐　汧阳陇　新平邠　安定泾　彭原宁　安化庆　平凉原　灵武灵　五原盐　宁朔宥　洛交鄜　中部坊　延安延　咸宁丹上郡绥　银川银　新秦麟　朔方夏　九原丰　榆林胜　安北府
　　第四　古雍州下　今置郡府十八
　　　　　　天水秦　陇西渭　金城兰　会宁会　安乡河　临洮洮　和政岷　宁塞廓　西平鄯　武威凉　张掖甘　酒泉肃　晋昌瓜　炖煌沙　伊吾伊　交河西　北庭庭安西府
　　第五　古梁州上　今置郡府二十六
　　　　　　汉中梁　洋川洋　上洛商　安康金　房陵房　通川通　潾山渠　南平渝　涪陵涪　南川南　泸川泸　清化巴　始宁壁　咸安蓬　符阳集　巴川合　南宾忠南浦万　阆中阆　南充果　安岳普　盛山开　云安夔　犍为嘉　阳安简　仁寿陵
　　第六　古梁州下　今置郡府三十七
　　　　　　通义眉　和义荣　资阳资　南溪戎　河池凤　武都武　同谷成　顺政兴　怀道宕　同昌扶　阴平文　江油龙　交川松　合川迭　益昌利　普安剑　巴西绵梓潼梓　遂宁遂　蜀郡益　德阳汉　蒙阳彭　唐安蜀　临邛邛　卢山雅　通化茂　临翼翼　江源当　归诚悉　静川静　蓬山柘　恭化恭　维川维　云山奉越嶲嶲　云南姚　洪源黎
　　第七　古荆河州　今置郡府十八
　　　　　　河南府洛　陕郡陕　弘农虢　临汝汝　荥阳郑　陈留汴　睢阳宋　谯郡亳　济阴曹　颍川许　淮阳陈　汝阴颍　汝南荆河　淮安唐　南阳邓　武当均　襄阳襄汉东随
　　第八　古冀州上　今置郡府二十二
　　　　　　河内怀　汲郡卫　邺郡相　广平洺　巨鹿邢　信都冀　赵郡赵　常山镇　博陵定　河间瀛　文安莫　饶阳深　上谷易　范阳幽　顺义顺　归化　归德燕　妫川妫　渔阳蓟　密云檀　北平平　柳城营
　　第九　古冀州下　今置郡府十九
　　　　　　河东蒲　绛郡绛　平阳晋　高平泽　上党潞　乐平仪　阳城沁　大宁隰　文城慈　西河汾　太原并　昌化石　楼烦岚　鴈门代　定襄忻　安边蔚　马邑朔云中云　单于府
　　第十　古兖州　今置郡府十
　　　　　　灵昌滑　濮阳濮　济阳济　魏郡魏　博平博　东平郓　平原德　乐安棣　景城沧　清河贝古青州　今置郡府七北海青　济南齐　淄川淄　高密密　东莱莱　东牟登　安东府古徐州　今置郡府五彭城徐　临淮泗　鲁郡兖　东海海　琅琊沂
　　第十一　古扬州上　今置郡府十二
　　　　　　　广陵扬　淮阴楚　锺离濠　寿春寿　永阳滁　历阳和　庐江庐　同安舒　蕲春蕲　弋阳光　宣城宣　秋浦池
　　第十二　古扬州下　今置郡府二十七
　　　　　　　丹阳润　晋陵常　吴郡苏　吴兴湖　余杭杭　新定睦　新安歙　会稽越　余姚明　临海台　缙云处　永嘉温　东阳婺　信安衢　鄱阳饶　浔阳江　章郡洪　临川抚　庐陵吉　宜春袁　南康虔　建安建　长乐福　清源泉　漳浦漳临汀汀　潮阳潮
　　第十三　古荆州　今置郡府三十三
　　　　　　　江陵荆　夷陵峡　巴东归　竟陵复　富水郢　安陆安　齐安黄　汉阳沔　江夏鄂　义阳申　长沙潭　巴陵岳　衡阳衡　零陵永　江华道　桂阳郴　连山连邵阳邵　武陵朗　澧阳澧　黔中黔　宁夷思　卢溪辰　卢阳锦　灵溪溪　潭阳巫　清江施　涪川费　夜郎珍　播川播　义泉夷　龙标业　溱溪溱
　　第十四　古南越　今置郡府七十一
　　　　　　　南海广　始兴韶　义宁冈　海丰循　恩平恩　南陵春　临贺贺　高要端　感义藤　晋康康　临封封　开阳泷　高凉高　连城义　新兴新　铜陵勤　怀德窦始安桂　平乐昭　蒙山蒙　开江富　苍梧梧　浔江浔　临江龚　郁林郁林平琴平琴　安城宾　贺水澄　常林绣　象郡象　龙城柳　融水融　朗宁邕怀泽贵　宁仁党　宁浦横　横山田　修德严　龙池山　永定峦　招义罗南潘潘　普宁容　陵水辩　南昌白　定川牢　宁越钦　安南府　武峨武峨龙水粤　忻城芝　九真爱　福禄福禄　文阳长　日南驩　承化峰　玉山陆合浦廉　安乐岩　海康雷　温水禺　汤泉汤　临潭瀼　扶南笼　正平环乐古古　珠崖崖　昌化儋　延德振　琼山琼　万安万安
　　　　序目上上古　唐虞　三代　秦　汉　后汉　三国　晋　宋　齐　梁　陈　后魏　北齐　后周　隋
　　昔黄帝方制天下，立为万国，易称「首出庶物，万国咸宁」。盖举其大数。及少皞氏之衰，其后制度无闻矣。若颛顼之所建，帝喾受之，创制九州岛，统领万国。雍、荆、荆河、梁、徐、冀、青、兖、扬。
　　至尧遭洪水，而天下分绝，使禹平水土，还为九州岛，如旧制也。舜摄帝位，分为十二州，雍、荆、荆河、梁、冀、幽、并、青、营、徐、兖、扬。故虞书云「肇十有二州」，是也。
　　夏氏革命，又为九州岛。涂山之会，亦云万国，四百年间，递相兼并。殷汤受命，其能存者三千余国，亦为九州岛，分统天下。冀、荆、荆河、雍、扬、兖、徐、幽、营。营，则禹贡青州也。载祀六百。及乎周初，尚有千八百国。而分天下为九畿：方千里曰王畿，其外曰侯畿，亦曰服。又外曰甸畿，又外曰男畿，又外曰采畿，又外曰卫畿，又外曰蛮畿，又外曰夷畿，要服也。又外曰镇畿，又外曰藩畿。荒服也。自侯、甸、男、采、卫、蛮、夷、镇、藩，即九畿也，各相去五百里为限也。至成王时，亦曰九州岛，属职方氏。扬荆荆河青兖雍幽冀并。其后诸侯相并，有千二百国。及平王东迁，迄获麟之末，二百四十二年间，诸侯征伐，更相吞灭，不可胜数，而见于春秋经、传者，百有七十国焉。百三十九国知土地所在，三十一国不知其处也。蛮夷戎狄，不在其数。逮乎下分地理，上配天象，所定躔次，总标十三。及周之末，唯有七国。秦昭王时，西周尽献其地，邑三十六，口三万，受献而归其人。至庄襄王灭东西之二国，七城而已。
　　秦制天下为四十郡，其地则西临洮而北沙漠，东萦南带，皆临大海。
　　汉兴，以秦地太大，更加置郡国。其后开越攘胡，土宇弥广，改雍曰凉，梁曰益，又置徐州，复禹旧号，置交，初为交趾，后为交州。北有朔方，初为朔方，后为并州。凡为十三州部刺史。司隶、并、荆、兖、荆河、扬、冀、幽、青、徐、益、交、凉。而不常所理。至哀、平之际，凡新置郡、国六十三焉，与秦四十，合百三。县邑千三百一十四，道三十二，侯国二百四十一。地东西九千三百二里，南北万三千三百六十八里，此汉之极盛也。
　　后汉光武以官多役烦，乃并省郡、国十，县、道、侯国四百余所。其后亦为十三州部：司隶治河南，今府。荆河治谯，今酇县。兖治昌邑，今鲁郡金乡县。徐治郯，郯音谈。今临淮郡下邳县。青治临淄，今北海郡县。凉治陇，今天水郡陇城县。并治晋阳，今太原府。冀治鄗，河各反。今赵郡高邑县。幽治蓟，今范阳郡。扬治历阳，今郡县。益治雒，今永昌郡。荆治汉寿，今武陵郡武陵县。交治广信，今苍梧郡苍梧县。渐复加置郡国。至于灵、献，凡百有五焉，县、道、侯国千一百八十，桓帝永兴初，有乡三千六百八十二，亭万二千四百二十。东乐浪郡，西炖煌郡，南日南郡，北鴈门郡，西南永昌郡，四履之盛，亦如前汉。
　　魏氏据中原，有州十三：司隶、荆、荆河、兖、青、徐、凉、秦、冀、幽、并、扬、雍。分凉州置秦州，理上邽，今天水郡；扬治寿春，今郡；徐治彭城，今郡；荆治襄阳，今郡；凉治武威，今郡；余并因前代。有郡国六十八。东自广陵、文帝黄初六年亲征，幸广陵故城，及旋师，留张辽屯江都。齐王嘉平后属吴，即今郡。寿春、丘俭、诸葛诞皆镇之。合肥、明帝青龙元年，满宠于合肥西北三十里筑新城，吴军频攻不拔，即今庐江郡。故魏明帝云：「先帝东置合肥，南守襄阳，西固祁山，贼来辄破于三城之下者，地有所必争之也。」沔口、建安十五年，文聘为江夏太守，镇焉。其后吴军频攻不拔。青龙后属吴，即今汉阳县。西阳、黄初中，满宠令将守之，今齐安郡。襄阳，建安二十四年，徐晃守之，蜀将关羽攻，不下。重兵以备吴；江淮之间，除镇兵处，更无人居。青龙之中，孙权遣数千家佃于江北，为满宠破之。西自陇西、今郡是。南安、今陇西郡陇西县。齐王嘉平五年，蜀将姜维来伐，攻陇西、南安，皆不克。祁山、明帝太和二年，蜀将诸葛亮攻祁山城，不拔，今同谷郡长道县东十里。汉阳、明帝青龙二年，蜀将诸葛亮来伐，遣兵备于此，即今天水郡。陈仓，建安二十四年，因蜀将破夏侯妙才于汉中，遂令张合守陈仓。太和二年，诸葛亮以数万人攻陈仓，将军郝昭以千人守二十余日，不拔，在今县东三十里故城是。攻郿又不克，在今县东北十五里故郿城是。并今扶风郡县。重兵以备蜀。
　　蜀主全制巴蜀，置益、治成都，今郡。梁治汉中，今郡。二州，有郡二十二，以汉中、建安末，破魏将夏侯妙才后，遂有汉川，以魏延镇守，后蒋琬、姜维相继镇于此，即今郡地。兴势、后主延熙七年，将军王平守之，魏大将军曹爽攻，不克。今洋川郡兴道县也。白帝，先主章武元年屯之，遂为重镇。后主建兴十五年，吴将全琮来攻，不克。即今云安郡。并为重镇。
　　吴主北据江，南尽海，置交、治龙编，今安南府。广、孙权置，治番禺，今南海郡。荆、治南郡，今江陵郡。郢、治江夏，即今郡。扬治建业，今丹阳郡江宁县。五州，有郡四十有三。以建平、自孙权黄武初破蜀先主后得之，孙皓天纪四年，晋军沿流来伐，守将吴彦请增兵，皓不从。今巴东郡。西陵、建安二十四年，因蜀将关羽北讨魏将于禁等于襄阳，陆逊为宜都守，镇此。黄武初，蜀先主来伐，逊大破之，后步阐、陆抗并镇焉。即今夷陵郡。乐乡、吴孙皓建衡三年，陆抗所筑乐乡城，后朱然修之成焉。晋王浚攻乐乡，获水军督陆景，平西将军施洪以城降。在今江陵郡松滋县东。南郡、自建安末克关羽后，蜀将糜芳来降，遂得之。孙皓凤凰元年，将张咸、任延并守之。晋军平吴，当阳侯杜元凯赴于此。即今江陵郡。巴丘、建安十九年鲁肃、孙皓宝鼎元年万彧并镇守。即今巴陵郡。夏口、建安十三年，孙权征黄祖，克之，后遂置兵镇。孙皓天纪元年，孙慎守之。及晋平吴，将军胡奋赴于此。即今江夏郡。武昌、孙权甘露元年城武昌，陆逊、诸葛恪、滕牧镇守。及晋平吴，将军王戎赴于此。即今江夏郡县。皖城、建安十九年，孙权克之。孙权赤乌四年，诸葛恪屯此。今同安郡。皖音患。牛渚圻、孙皓天纪末，何植镇守。晋平吴，大将王浑赴于此。即今宣城郡当涂县采石也。濡须坞，建安十七年筑，后曹公频来，攻不克。在今历阳县西南百八十里。并为重镇。其后得沔口、孙权嘉禾后，陆逊、诸葛瑾屯守。邾城、赤乌四年，陆逊常以三万兵戍之。今齐安郡。东西界临江，与江夏郡武昌相对。广陵。孙亮建兴二年，卫尉冯朝城广陵。自三国鼎立，更相侵伐，互有胜负，疆境之守，彼此不常，谗得遽失，则不暇存也。今略纪其久经屯镇及要害之地焉。其守将亦略纪其知名者，余不可遍举，他亦仿此。
　　晋武帝太康元年平吴，分为十九州岛部：置司州，治洛阳；今河南府。兖治廪丘；今濮阳郡雷泽县是。荆河治项；今淮阳郡项城是。冀治房子，今赵郡县。并治晋阳；青治临淄；徐治彭城；荆初治襄阳，后治江陵；今郡。扬初治寿春，后治建业；叙治武威；分三辅为雍，治京兆；今府。分陇山之西为秦，治上邽；今天水郡县。益治成都；分巴汉之地为梁，治南郑；今汉中郡县。分云南为宁，治云南；今郡。幽治涿；今范阳郡范阳县。分辽东为平，治昌黎；今安东府。交治龙编；今安南府。分合浦之北为广，治番禺。又增置郡国二十有三，凡州百五十有六，县千一百有九，以为冠带之国，尽秦汉之土。及永嘉南渡，境宇殊狭，九州岛之地有其二焉。初，元帝命祖逖槙雍丘，建武初，逖北镇守雍丘，今陈留郡县。逖死，北境渐蹙。大兴四年逖死。于是荆河、自淮北，今汝南、汝阴、南阳等郡以北。青、兖四州今东莱、东牟、高密、北海、淄川、济南等郡地。及徐州之半，今彭城、琅琊等郡。陷刘曜、石勒，以合肥、戴若思镇守之。淮阴、刘隗镇守，即今山阳郡县。寿阳、祖约镇守，后又陷于石勒，季龙死后复之，即今寿春郡地。泗口、刘遐镇守，即今临淮郡宿迁县界。角城安帝义熙中置，亦在宿迁县界。为重镇。成帝时，酇守将退屯襄阳，咸和初，魏该屯酇，为刘曜将黄秀所逼而退守襄阳，后亦陷石勒，寻复之。庾翼、朱序皆镇于此，又为苻坚将苻丕所陷，寻又复之。即今郡。穆帝时，平蜀汉，永和三年，桓温西讨，擒李势。复梁、益之地。梁州则汉川，益则蜀川是。又遣军西入关，至灞上，十年，桓温讨苻健于今京兆府万年县白鹿原，战败。再北伐，一至洛阳，永和十二年，温讨慕容俊，破其将姚襄于伊水，时襄已降。一至枋头，废帝太和四年，温又讨慕容暐，败还。今汲郡卫县界。枋音方。所得郡县，军旋又失。洎苻坚东平慕容暐，太和五年。西南陷蜀汉，西北克姑臧，孝武太元元年，张天锡败。今武威郡是。则汉水、长淮以北，悉为坚有。及坚败，太元八年。再复梁、九年，将郭宝平梁州。益、蜀郡太守任权斩苻坚益州刺史李平，益州平。青、徐、兖、荆河之地，其后青、兖陷于慕容德，安帝国讳改焉。崇安三年，德据之，杀幽州刺史辟闾浑，时镇广固，即今北海郡也。荆河、司陷于姚兴，崇安三年。以彭城为北境藩扞。朱序镇守。后益、梁又陷于谯纵。义熙初陷。每因刘、石、苻、姚衰乱之际，则进兵屯戍在于汉中、襄阳、彭城，然大抵上明、今江陵郡松滋县。江陵、夏口、武昌、合肥、寿阳、淮阴，常为晋氏镇守，其刺史所治，皆置州兵，虽有不经攻围，互是重镇，他皆类此。义熙以后，又复青、兖、司、荆河、梁、益之地，而政移于宋矣。
　　宋武帝北平广固，晋安帝义熙六年，平慕容超，得青州之地。广固即今北海。西定梁、益，九年，朱龄石平谯纵。又克长安，十三年亲征，平姚泓。尽得河南之地。长安寻为赫连勃勃所陷，至废帝荥阳王景平中，武牢以西，复陷于后魏。今大较以孝武大明八年为正。凡二十有二州：扬治建业，南徐治京口，今丹阳郡丹徒县。徐治彭城，南兖治广陵，兖治瑕，今鲁郡县。南荆河治历阳，荆河治汝南，今汝南郡汝阳县。江治浔阳，今郡县。青治临淄，初治历城，今济南郡县，后治广固；后又移治临淄，即今县是。冀治历城，司治义阳，今郡。荆治南郡，郢治江夏，今郡。湘治临湘，今长沙郡。雍治襄阳，梁治南郑，秦亦治南郑，益治成都，今蜀郡。宁治建宁，今云南郡。广治南海，交治龙编，越治临鄣。今合浦郡。自东晋成帝时，中原流民多南渡，遂于江汉淮之间侨立州郡，以抚其民。中间并省废置，离合非一，不能详志焉。今纪其所治经久者，他皆类此。郡凡二百三十有八，县千一百七十有九。初，文帝元嘉中遣将北伐，水军入河，克魏碻磝、滑台、武牢、洛阳四城，碻磝即今济阳郡城；滑台，今灵昌郡城；武牢，今汜水县；洛阳，今故洛阳城。碻音口交反。磝音敖。其后又失。又分军北伐，西军克弘农、开方二城，并今弘农郡。以东攻滑台不克，而平碻磝，守之，寻皆败退。元嘉二十七年，王玄谟于滑台败归。时柳元景拔弘农、开方，及玄谟败，亦弃而退。于是后魏主太武总师，经彭城、临江，屯于瓜步，今广陵郡六合县东。退攻盱眙，不拔而旋。臧质守之，魏师攻围三旬，不拔。今淮阳郡县。明帝时，后魏又南侵淮北，青、冀、徐、兖四州及荆河州西境悉陷没，泰始二年，徐州刺史薛安都引魏军，自是沈文秀东阳城、崔道固历城，并为魏将慕容白曜所陷。安都以彭城，常珍奇以悬瓠并降魏。悬瓠，今汝南郡城。则长淮为北境，侨徐、兖于淮南淮阴立兖州，锺离立徐州。立青冀二州，寄治赣榆。今东海郡东海县。赣，古淡反。其后十余年而宋亡。然初强盛也，南郑、襄阳、悬瓠、元嘉二十七年，后魏主太武率兵攻围汝南，太守陈宪等拒四十余日，魏人积尸与城齐，不拔而退。彭城、历城、东阳，南废帝景平初，筑夔镇守。后魏攻围，数旬不克。即今北海郡治东城。皆为宋氏藩扞。
　　齐氏，淮北之地所以全少，青州治朐山，今东海郡。朐音衢。冀治涡口，今临淮郡涟水县。荆河治寿春，荆河州自东晋以后，或治淮南，或治淮北，不恒其所，今举其要害之地。北兖治淮阴，北徐治锺离，今郡。又置巴东，治巴。今云安郡。其余州郡，悉因宋代，州二十有三，郡三百九十有五，县千四百七十有四。其后频为后魏所侵，至东昏永元初，沔北诸郡，相继败没。今南阳郡地。又遣军北伐，败于马圈，退屯盆城，魏马圈城去襄阳三百里，时陈显达攻围四十余日不拔，魏援师至，败还。在今南阳郡界。又失寿春，永元二年，荆河州刺史裴叔业以城叛入魏。后三年，齐亡。齐氏七主，凡二十四年，内难繁兴，不遑外略。及东昏暴虐，北境弥蹙也。始全盛也，南郑、明帝建武二年，后魏大将元英来伐，梁州刺史萧懿守拒，攻围百余日不下。樊城、今襄阳郡赡养县。建武中，后魏主孝文率兵十万，数旬攻围，将曹武拒，不下。襄阳、义阳、寿春，高帝又建镇，谓垣崇祖曰：「兵冲要地，切备魏师。」俄而魏将王肃以师二十万至，败而归。淮阳、角城、明帝初，后魏南侵，以李安仁戍之。涟口、朐山为重镇。
　　梁氏州郡，多沿旧制。天监中，州二十有三，郡三百五十，县千二十有五。其后更有析置，大同中，州百有七，郡县亦称于此。自侯景逆乱，建康倾陷，坟籍散逸，不可得而详焉。初，武帝受禅，数年即失汉川及淮西之地，天监三年，梁州刺史夏侯道迁以本部叛降后魏，自剑阁以北并陷没。又魏将元英破将军马仙于义阳，失地。其后诸将频年与魏军交战于淮南淮北，互有胜负。自天监四年以后，将张惠绍克魏宿迁城，韦叡克合肥，裴邃克霍丘城、朐山城，寻皆败，唯合肥独存。虽得悬瓠、彭城，俄而又失。天监七年，魏军主白早生、荆河州刺史胡逊以悬瓠，普通六年，徐州刺史元法兴以彭城并内属，无何，悉复于魏。又克寿春。普通七年，将夏侯亶、元树等克之，获魏扬州刺史李宪。自齐东昏永元二年陷后魏，至是凡二十七年，南朝始复。中大通初，大举北伐，淮北城镇，相次克平，直至洛阳，暂为梁有。中大通元年，魏将尒朱荣害胡太后及少主，魏朝大乱。遣将陈庆之率军送元颢为魏主，入河阳，六旬五日，尒朱荣来攻，庆之渡河，守北中府城，数日颢败，庆之亦奔退，所得之地寻亦失之。中府地即今河阳北城是。其后又复汉中。大同中，将兰钦克之。自天监二年失汉川，凡经四十三年却复。至东魏，将侯景以河南地降，逆乱相寻，有名无实。及景平后，江北之地，悉陷高齐，汉川、蜀川没于西魏。太清初，侯景以十三州来降，旋为东魏将慕容绍宗所败。二年，景举兵反，围建康，陷之。及景平后，元帝承圣初，齐将辛术南伐，尽复淮南江北之地，得传国玺，反于齐。三年，西魏将达奚武陷汉川，尉迟迥陷蜀川。其汉川经九年复失。大抵雍州、今襄州。下溠音槎戍、汉东郡枣阳县东南。夏口、白苟堆、大同中，东魏静帝遣将尧雄为南境守将。雄曰：「白苟堆，梁之北面重镇，请备之。」在今汝南郡真阳县。硖石城、今汝阴郡下蔡县。合州、即合肥。锺离、将康绚镇守之。淮阴、朐山为重镇。天监三年，角城戍主柴庆宗以角城，十年，东莞太守刘以朐山，并降入魏。
　　陈氏比于梁代，土宇弥蹙，西不得蜀汉，北失淮肥，以长江为境。文帝天嘉初，湘川之地为周军所陷；二年，侯瑱克平之。湘川，今澧阳、武陵、长沙、衡阳等郡之地。有州四十有二，地转狭而州益多，暨后州郡又数倍多于前代，故不可详。郡百有九，县四百三十有八。宣帝太建中，频年北伐，诸将累捷，尽复淮南之地。将吴明彻于寿春城斩高齐将王琳。更经略淮北，大破齐军于吕梁。及旋师，属高齐国亡，又总军北伐，至吕梁，周军来拒，又大破之。自太建五年北伐，七年破齐军，九年又破周将梁士彦，悉得梁淮北城镇下邳、朐山。旋为周军所败，悉虏其众，时梁士彦守彭城，明彻来攻未下。十年，周将王轨来伐，明彻退师，全军没于清口也。自是江北之地，尽没于周，又以长江为界。十二年，周大將司馬消難以淮西地來降，又遣將周羅攻克新野，尋並失之。及隋军来伐，遣将守狼尾滩，后主祯明三年，戚欣守之。今夷陵郡宜都县界。荆门、将吕仲肃据之，亦宜都界。安蜀城、将顾觉镇之，亦夷陵郡县。公安、将陈纪镇之，今江陵郡县。巴陵以下，并风靡退散，信州道大总管、清河公杨素自峡中舟师东下，东方守将相继而破。信州即今云安郡也。隋军自采石、隋将韩擒武袭陷之。京口贺若弼袭陷之。渡江而平之。
　　后魏起自北方，至道武，率兵下山东，攻拔慕容宝中山，今博陵郡唐昌县。遂有河北之地，于是迁都平城。今云中郡。慕容氏丧败，遣将南略地，至于滑台、许昌、今颍川郡。彭城。明元帝泰常中，始于滑台、许昌置兵镇守。道武天兴中，长孙肥等克滑台、许昌，寻不能守，至是始有之。太武帝时，又得蒲阪、今河东郡。长安、统万。始光中，遣军伐赫连昌，克蒲阪及长安，又克统万，后遂灭赫连。统万即赫连所都，今朔方郡是。神中，宋师来伐碻磝、今济阳郡城。滑台、武牢，今河南府汜水县是。戍将皆不守，寻并复之。神三年，宋将到彦之、王仲德等陷滑台、武牢、洛阳，遣安颉、叔孙建等击败走之。太延以后，东平辽东，西平姑臧，三年，东伐冯弘，五年，西伐沮渠茂虔，并灭之。于是西至流沙，东接高丽。所未得者，汉中及南阳、悬瓠、彭城、青州之南而已。其后帝自南征，遂临瓜步，宋淮北城镇守将，多有败没。太平真君十一年，因宋将王玄谟来侵，克碻磝城，戍将济州刺史王买德弃城而走，宋师至滑台败，帝乘胜至江上。献文天安初，自河之南，长淮之北，皆为魏有。时因宋晋安王子勋之乱，遣将慕容白曜略地，破宋将沈文秀、毕众敬、薛安都、崔道固、常珍奇，遂有其地。孝文迁都洛阳，太和十九年徙都。频岁亲征，皆渡淮沔。二十年，屯八公山；二十一年，屯新野及樊城。宣武初，又得寿春，景明初，齐将裴叔业以寿春来降，后至明帝孝昌二年，又陷入梁。续收汉川，至于剑阁，兼得淮西之地。正始初，梁将夏侯道迁以汉中降，又元英破梁将马仙于义阳，遂有其地。庄帝时，梁军洛阳，数旬败走。永安初，因尒朱荣害胡太后、少帝之乱，梁将陈庆之送元颢为魏主。尔后内难相继，不暇外略，三四年后，分为东、西魏矣，皆权臣擅命。具周、齐事中。自永安末年，尒朱世隆称兵入洛，图籍散亡，不可详记。今按旧史。管州百十有一，郡五百十有九，县千三百五十有二。按魏收史所载州郡，是东魏静帝武定中，其时洛阳以西及关中梁益之地，悉属西魏，收犹总而编之。自太武以后，渐更强盛，东征西伐，克定中原。属宋明以后及于齐梁，国土渐蹙，自守不暇，虽时有侵掠，而退不旋踵，故魏之城镇，少被攻围，因利进取，不常所守也。
　　北齐神武东魏天平末，大举西伐，至蒲津。静帝天平四年，三道伐西魏，齐神武自总大众至蒲津，窦泰自风陵济河，至潼关，高敖曹入武关，陷上洛，以泰军败没并旋师。风陵在潼关北岸相对。西魏乘胜攻陷陕州。周文帝率李弼等东征，下陕州，擒刺史李徽伯。即今陕郡。神武西至沙苑。其年冬，大败而归。今冯翊郡界。西军又乘胜袭陷洛阳。西魏将独孤如愿据金墉。明年，西师又至于河阴，今洛阳县北。时拒守河阳城，潘相乐守北城，扬州公永乐守南城，即今城。后周文帝亲征，不克。西师败归。元象元年，周文帝亲征，败还。如愿亦弃金墉遁走，神武遂毁其城。其后神武攻围西魏玉壁，不克。兴和四年，西魏将王思政守之。今绛郡稷山县。西师来伐，至于邙山。武定初，周文帝亲征，神武御之，败，杀周将王雄。后神武又围玉壁，不克。武定四年，西魏将韦孝宽守之。文襄遣将围颍川，拔之。自武定五年冬攻围，至明年六月城陷。于是河南自洛阳之西，河北自晋州之西，今平阳郡。悉入西魏。文宣之代，命将略地，南际于江矣。天保二年，属侯景乱梁，遣辛术南讨，遂得传国玺。又过江得梁夏口，后二国通和，旋师矣。武成河清中，筑戍于轵关。河清二年，遣斛律光筑之。今河南府济源界。其年，周军至洛阳，败还。晉公護統軍將楊等至軹關，敗走。后主武平中，陈军来侵，尽失淮南之地。武平五年以后，陈将吴明彻频岁来侵，淮南城镇皆不守，诸将累败。周师攻拔河阴大城。周武亲征，有疾，班师。幼主崇化末，西师攻拔晋州，今平阳郡。因之国灭。齐都于邺，即今郡县。自东、西魏之后，天下三分，梁陈有江东，宇文有关西，高氏据河北，有州九十有七，郡百六十，县三百六十有五。文宣天保七年，已并省州三，郡百五十三，县五百八十九，镇二，戍二十六。当齐神武之时，与周文帝抗敌，十三四年间，凡四出师，大举西伐，周师东讨者三焉。略举齐神武、周文帝统师亲征，诸将攻战则不复纪。自文宣之后，纔守境而已。大抵西则姚襄城、今文城郡西城，则姚襄所筑，西临黄河，控带龙门之险，周齐交争之地。后主武平二年，大将斛律光破周兵于城，遂立镇焉。洪洞、今平阳郡县北故城，四固垂复，控据要险。崇化末，周师既克晋州，其城主张元静以城降周。晋州、武平关、三关并今绛郡正平县界。柏崖、城侯景所筑，今河清县西。轵关、河阳，南则武牢、陆子章增筑城守。洛阳、北荆州、今陆浑县东北故城是。孔城防、今伊阙县东南故城是。汝南郡、今临汝郡梁县南。鲁城，今临汝郡鲁山县东北。置兵以防周寇。自洛阳之南，襄城、汝阴、汝南以北，皆齐有。及陈师侵轶，数岁齐亡，南境要害，未遑制置也。
　　周文帝西魏大统中，东魏师至蒲津。文帝大统二年，齐神武亲征至蒲津，以窦泰死，退军。文帝东征，克陕州，兼得宜阳郡、邵郡。邵郡，今绛郡垣县。宜阳郡，今福昌县。东师又至沙苑。其年冬，齐神武亲征，大败，走。后文帝东征，至河阴，先胜后败。大统四年，杀魏将高敖曹。筑城于玉壁。大统八年，将王思政筑之，齐神武攻围不克。至十二年，韦孝宽守之，齐神武又攻围六旬，不克。文帝又至邙山，先胜后败。大统九年。得梁雍州。十六年，梁雍州刺史岳阳王举州内附。废帝初，克平汉中。自梁侯景逆乱，遣将达奚武克之也。又遣军平蜀。将尉迟迥克之。文帝西征至姑臧，后又平江陵。齐王廓后元初，于谨平之，杀梁元帝。自是疆理西有姑臧，西南有全蜀，南至于江矣。明帝武成二年，将贺若敦克陈湘川之地，三年失之。今澧阳、武陵、长沙、衡阳等地是。其河南自洛阳之东之北，河东自平阳之界，属于高齐。至武帝建德中东征，拔齐晋州城，寻又东征，破齐师于晋州城下。建德五年，攻拔晋州，使梁士彦守之。齐后主来攻，三旬余不拔，六年，又破齐后主军。乘胜平齐。后遣军破陈军于吕梁，将王轨破陈将吴明彻，悉虏其众也。其东南之境，尽于长沙。通计州二百十有一，郡五百八，县千二十有四。当全盛战争之际，则玉壁、初王思政守，后韦孝宽守，东师攻不拔，遂置勋州。邵郡、齐子岭、今王屋县东二十里周齐分界处。通洛防、故函关城，武帝保定中改名，在今新安县东。黄栌、三城，今永宁县西北。宜阳郡、陕州、土灭、今长水郡西北二十五里。三荆、将独孤信略定北荆州，今即伊阳县。东荆州后改曰淮州，今淮安郡。荆州今南阳郡。三镇，今汝州鲁山县西南，名平高城。置兵以备东军。
　　隋文帝开皇三年，迁都大兴城，即今城。遂废诸郡，以州治人。自三代以前为九州岛，两汉加置十三州，晋宋之后，分析渐多，至于魏齐后周，虽割据鼎立，天下分裂，其于州郡，乃倍两汉之地。隋氏以官繁人弊，遂废五百余郡，而以州治人，名则因循，职事同于郡守，无复刺举之任。自九载廓定江表，寻以户口滋多，析置州县。炀帝大业初，移治阳城，即今城。又平林邑，更置三州。既而并省诸州。三年，改州为郡，乃置司隶刺史，分部巡察。本史不分别所领诸郡。五年，平定吐谷浑，更置四郡。大凡郡百九十，县千二百五十五，东西九千三百里，南北万四千八百一十五里，东南皆至于海，西至且末，隋氏西境唯得今炖煌郡以东。且，子余反。北至五原。即今九原郡。按，隋氏北境唯至于河。隋氏之盛，极于此矣。
通典卷第一百七十二　州郡二
　　　　序目下大唐
　　大唐武德初，改郡为州，太守为刺史，其边镇及襟带之地，置总管府以领军戎。至七年，改总管府为都督府。
　　自因隋季分割州府，倍多前代。贞观初，并省州县，始于山河形便，分为十道：一曰关内道，二曰河南道，三曰河东道，四曰河北道，五曰山南道，六曰陇右道，七曰淮南道，八曰江南道，九曰剑南道，十曰岭南道。既北殄突厥颉利，西平高昌，东西九千五百十里，南北万六千九百十八里。
　　高宗平高丽、百济，得海东数千余里，旋为新罗、靺鞨所侵，失之。又开四镇，即西境拓数千里，于阗、疏勒、龟兹、焉耆诸国矣。
　　景云二年，又分置二十四都督府，分统诸州，时议以权重不便，寻罢之。
　　开元二十一年，分为十五道，置采访使，以检察非法：京畿、理西京城内。都畿、理东都。关内、多以京官遥领。河南、理陈留郡。河东、理河东郡。河北、理魏郡。陇右、理西平郡。山南东、理襄阳郡。山南西、理汉中郡。剑南、理蜀郡。淮南、理广陵郡。江南东、理吴郡。江南西、理章郡。黔中、理黔中郡。岭南。理南海郡。
　　又于边境置节度、经略使，式遏四夷。节度使十，经略守捉使三。大凡镇兵四十九万人，戎马八万余疋。每岁经费：衣赐则千二十万疋段，军仓则百九十万石，大凡千二百十万。开元、天宝每岁边用不过二百万。
　　　　镇西节度使：理安西，二万四千人，马二千七百疋，衣赐六十二万疋段。抚宁西域，统龟兹国、焉耆国、在理所东八百里。于阗国、在理所西南二千里。疏勒国。在理所西二千余里。
　　　　北庭节度使：理北庭都护府，管兵二万人，马五千疋，衣赐四十八万疋段。防制突骑施、坚昆、斩啜，西北去突骑施三千余里，北去坚昆七千里，东北去斩啜千七百里。管瀚海军、北庭都护府城内，管兵万二千人，马四千二百疋。天山军、交河郡城内，管兵五千人，马五百疋。伊吾军。伊吾郡西北三百里甘露川，管兵三千人，马三百疋。
　　　　河西节度使：理武威郡，管兵七万三千人，马万九千四百疋，衣赐百八十万疋段。断隔羌胡，统赤水军、武威郡城内，管兵三万三千人，马万三千疋。大斗军、武威郡西二百余里，开元中置，管兵七千五百人，马二千四百疋。建康军、张掖郡西二百里，证圣初，王孝杰置，管兵五千三百人，马五百疋，东去理所七百里。宁寇军、张掖郡东北千余里，天宝二年置，管兵千七百人，马百疋，西去理所千余里。玉门军、酒泉郡西二百余里，武德中，杨恭乂置，管兵五千二百人，马六百疋，东去理所千二百里。墨离军、晋昌郡西北千里，管兵五千人，马四百疋，东去理所千四百里。豆卢军、炖煌郡城内，管兵四千三百人，马四百疋，去理所七千里。新泉军、会宁郡西北二百里，大足初，郭元振置，管兵千人，西去理所四百里。张掖郡守捉、东去理所五百里，管兵六千三百人，马千疋。乌城守捉、武威郡南二百里，管兵五百人。交城守捉、武威郡西二百里，管兵千人。白亭守捉。武威郡西北五百里，管兵千七百人。
　　　　朔方节度使：理灵武郡，管兵六万四千七百人，马万四千三百疋，衣赐二百万疋段。捍御北狄，统经略军、灵武郡城内，管兵二万七百人，马三千疋。丰安军、灵武郡西黄河外百八十余里，万岁通天初置，管兵八千人，马千三百疋。定远城、灵武郡东北二百里黄河外，景龙中韩公张仁愿置，管兵七千人，马三千疋。西城、九原郡北黄河外八十里，景龙中韩公张仁愿置，管兵七千人，马千七百疋，西南去理所千余里。安北都护府、亦曰中受降城，景龙中韩公张仁愿于黄河北岸置，管兵六千人，马二千疋，南去理所千三百余里。东城、榆林郡东北二百里，景龙中韩公张仁愿置，管兵七千人，马千七百疋，西南去理所千六百余里。振武军。单于都护府城内，天宝中王忠嗣置，管兵九千人，马千六百疋，西去理所千七百余里。
　　　　河东节度使：理太原府，管兵五万五千人，马万四千疋，衣赐百二十六万疋段，军粮五十万石。掎角朔方，统天兵军、太原府城内，圣历二年置，管兵二万人，马五千五百疋。云中郡守捉、东南去单于府二百七十里，调露中裴行俭破突厥置，管兵七千七百人，马千二百疋，东南去理所八百里。大同军、鴈门郡北三百里，调露中突厥南侵，裴行俭开置，管兵九千五百人，马五千五百疋，南去理所八百余里。横野军、安边郡东北百四十里，开元中河东公张嘉贞移置，管兵七千八百人，马千八百疋，西南去理所九百里。定襄郡、去理所百八十里，管兵三千人。鴈门郡、去理所五百里，管兵四千人。楼烦郡、东南去理所二百五十里，管兵三千人。岢岚军。楼烦郡北百里，长安中，李迥秀置，管兵千人，东南去理所二百五十里。岢，姑我反。
　　　　范阳节度使：理范阳郡，管兵九万一千人，马六千五百疋，衣赐八十万疋段，军粮五十万石。制临奚、契丹，统经略军、范阳郡城内，管兵三万人，马五千四百疋。威武军、密云郡城内，万岁通天二年置，管兵万人，马三百疋，西南去理所二百里。清夷军、妫川郡城内，垂拱中刺史郑崇述置，管兵万人，马三百疋，南去理所二百十里。静塞军、渔阳郡城内，管兵万一千人，马五百疋，南去理所二百里。恒阳军、常山郡城东，开元中置，管兵六千五百人。北平军、博陵郡西，开元中置，管兵六千人。高阳军、上谷郡城内，管兵六千人。唐兴军、文安郡城内，管兵六千人。横海军。景城郡城西南，管兵六千人。
　　　　平卢节度使：理柳城郡，管兵三万七千五百人，马五千五百疋，衣粮数失。镇抚室韦、靺鞨，统平卢军、柳城郡城内，开元初置，管兵万六千人，马四千二百疋。卢龙军、北平郡城内，管兵万人，马五百疋，东去理所七百里。渝关守捉、柳城郡西四百八十里，管兵三千人，马百疋，去理所二百二十里。安东都护府。西去柳城郡二百七十里，管兵八千五百人，马七百疋。
　　　　陇右节度使：理西平郡，管兵七万五千人，马万六百疋，衣赐二百五十万疋段。以备西戎，统临洮军、开元中移就节度衙，管兵万五千人，马八千四百疋。河源军、西平郡西百二十里，仪凤二年李乙夫置，管兵万四千人，马六百五十疋。白水军、西平郡西北二百三十里，开元五年郭知运置，管兵四千人，马五百疋。安人军、西平郡星宿川西，开元七年置，管兵万人，马三百五十疋。振武军、西平郡西三百里，开元中信安郡王祎置，兵千人。威戎军、西平郡西北三百十里，臣亡父先臣希望开元二十六年置，管兵千人，马五十疋。绥和守捉、西平郡西二百三十里，开元二年郭知运置，管兵千人。合川郡界守捉、西平郡南百八十里，贞观中侯君集置，管兵千人。莫门军、临洮郡城内，仪凤二年置，管兵五千五百人，马二百疋。宁塞军、宁塞郡城内，臣亡父先臣希望开元二十六年置，管兵五百人，马五十疋。积石军、宁塞西百八十里，仪凤二年置，管兵七千人，马一百疋。镇西军、安乡郡城内，臣亡父先臣希望开元二十六年置，管兵万三千人，马三百疋。平夷守捉。安乡郡城西南四十里，开元二年郭知运置，管兵三千人。
　　　　剑南节度使：理蜀郡，管兵三万九百人，马二千疋，衣赐八十万疋段，军粮七十万石。西抗吐蕃，南抚蛮，统团结营、蜀郡城内，管兵万四千人，马千八百疋。临翼郡、通化郡北百四十里，管兵五百人。通化郡、维川郡东二百七十里，管兵三百人。维川郡、通化郡西二百七十里，管兵五百人。天宝军、平戎城东八十里，在维川郡东，开元二十八年章仇兼琼置，兵千人。蓬山郡、维川郡北，管兵五百人。交川郡、临翼郡北百里，管兵二千八百人。平戎城、恭化郡南八十里，开元二十八年章仇兼琼开置，管兵一千人，去蜀郡八百里。卢山郡、临邛郡西二百里，管兵四百人。江源郡、贞观二十一年裴行方置，管兵五百人。洪源郡、开元三年陆象先置，管兵千人。昆明军、越巂郡南，开元中移置，管兵五千二百人，马二百疋。宁远军、越巂郡西，昆明县南，开元中置，管兵三百人。云南郡、管兵二千三百人。澄川守捉、云南郡东六百里，管兵二千人。南江军、泸川郡西二百五十里，管兵二千人。归诚郡。静川郡东南，管兵四百人。
　　　　岭南五府经略使：理南海郡，管兵万五千四百人，轻税当道自给。绥静夷獠，统经略军、南海郡城内，管兵五千四百人。清海军、恩平郡城内，管兵二千人。桂管经略使、始安郡，管兵千人。容管经略使、普宁郡，管兵千一百人。镇南经略使、安南都护府，管兵四千二百人。邕管经略使。朗宁郡，管兵千七百人。
　　　　又有经略守捉使三，以防海寇：长乐郡经略使、管兵千五百人。东莱郡守捉、管兵千人。东牟郡守捉。管兵千人。
　　天宝初，又改州为郡，刺史为太守。大凡郡府三百二十有八，县千五百七十有三，羁縻州郡不在其中。折冲府五百九十三，镇二百四，戍三百九十三，关二十七，驿千三百八十八，寺五千一百八十五，观一千八百五。其地东至安东都护府，西至安西都护府，南至日南郡，北至单于都护府。南北如前汉之盛，东则不及，西则过之。汉之东境有乐浪郡，西境有炖煌郡。今东极安东府，则汉辽东郡也，其汉之玄菟、乐浪二郡，并在辽东郡之东，今悉为东夷之地矣。今西极安西府，其伊吾、交河、北庭、安西，则汉代戎胡所据，皆未得而详。
　　九州岛之区域，在昔颛顼及于陶唐，分而为九，其制最大。颛顼置九州岛，尧时洪水分绝，使禹理水，还为九州岛。舜分为十二州，夏殷周并为九州岛，则不同禹贡。按周之本制起于颛顼，辨其疆界、始于禹贡，今分别地理，故以为首。雍州西据黑水，东距西河。黑水出今张掖郡，西河则龙门之河，今京兆、华阴、冯翊、扶风、汧阳、新平、安定、彭原、安化、平凉、灵武、五原、宁朔、洛交、中部、延安、咸宁、上郡、银川、新秦、朔方、九原、榆林、安北、天水、陇西、金城，会宁、安乡、临洮、和政、宁塞、西平、武威、张掖、酒泉、晋昌、炖煌等郡地。荆河州西南至荆山，北距河。荆山在今襄阳郡南，其北境至于河，今河南府、陕郡之南境、弘农、临汝、荥阳、陈留、睢阳、济阴、谯郡、颍川、淮阳、汝阴、汝南、淮安、南阳、襄阳、武当、汉东等郡地。冀州唐虞之都，以余州所至，则是其境。西境雍州，南境荆河州，东境兖州，皆以河为界。河自今文城、绛郡西龙门南流至华阴，东过今汲郡黎阳县东大岯山，又东入于海。今河内，汲郡、邺郡、广平，巨鹿、信都、赵郡、常山、博陵、河闲、文安、饶阳、上谷、范阳、顺义、归化、归德、妫川、渔阳、密云、北平、柳城、河东、绛郡、陕郡之北境，平阳、高平、上党、乐平、阳城、大宁、文城、西河、太原、昌化、楼烦、鴈门、定襄、安边、马邑、云中、单于等郡地。兖州旧为济河之闲，孔安国云：「东南据济，西北距河。」禹贡云：「导沇水东流为济，入于河，溢为荥，东出于陶丘北，又东至于菏，又东北会于汶，又北东入于海。」颜师古云：「导沇流而为济，截河又为荥泽，陶丘在济阴定陶西南。菏即菏泽。过菏泽又与汶水会，北折而东入海也。」按：沇水出今河南府王屋县山，东流济源县而名济水。荥泽在今荥阳郡荥泽县也。定陶，今济阴郡也。菏泽在今鲁郡县。汶水，今鲁郡莱芜县。然济水因王莽末旱，渠涸不复截河过。今东平、济南、淄川、北海界中有水流入于海，谓之清河，实菏泽、汶水合流，亦曰济河，盖因旧名，非本济水也。诸家所说地理者，皆云今清河郡禹贡冀州之域。又按：禹贡云：「导河自大伾北过降水，至于大陆，北播为九河而入海。」河自周定王五年徙流禹之所道，渐以堙塞。至秦始皇二十二年攻魏，决河灌其郡，决处遂大，不可复补。魏都则今陈留郡。汉武元封三年春，河又徙，从顿丘东南流入渤海。顿丘即今县也。渤海郡即今景城郡地。其下决于瓠子，东南通于淮泗。瓠子在今濮阳县西界。时丞相田蚡食邑鄃在河北，河决而南，即鄃无水灾，邑收入多。鄃即今平原郡平原县也。有以知自周及秦至汉，其河已在今魏郡、平原之境。又王莽时，司空掾王横云：「禹之行河水，本随西山下，东北去。自周时所徙，宜令却徙更开空，使缘西山足乘高地而东北入海，乃无水灾。」西山则太行恒山也。又按：洚水在今清河郡，经城县界，大陆泽在今巨鹿、赵郡、饶阳郡界，则王横之言与禹符矣。其今清河郡在洚水东，则兖州旧城内，已具注清河郡篇也。今灵昌、濮阳、济阳、清河、魏郡、博平、东平、平原、乐安、景城等郡地，史记、汉书皆云，禹以为河所从来者高，水湍悍，难以行平地，数为败，乃酾二渠，以引河北过洚水、大陆，入渤海。孟康注云：「酾，分也。分其流，泄其怒。二渠，其一出贝丘西南，一则漯川也。」贝丘今清河郡西。漯川在汲郡东一里。又臣瓒注引禹贡曰：「夹右碣石入于河，壶口、雷首入于海，则河入海乃在碣石也。武帝时，河移东郡，更注渤海。禹时不注渤海。」按：此则子长、孟坚之误矣。九河，一曰徒骇，二曰太史，三曰马颊，四曰覆釜，五曰胡苏，六曰简，七曰洁，八曰钩盘，九曰鬲津。其徒骇、鬲津、钩盘、胡苏四河并在今景城郡界。马颊、覆釜二河并在今平原郡界。其太史、简、洁三河，未详处所。青州东北据海，西距岱。岱，泰山也，在今鲁郡界。自泰山之东至于海。今北海、济南、淄川、东莱、东牟、高密、安东等郡即其地。徐州东据海，北至岱，南及淮。自泰山之南，淮之北，海之西也。今彭城、临淮、鲁郡、东海、琅琊等郡地是。梁州东据华山之阳，西距黑水。华山之南，今华阴之西南。黑水出张掖郡，南流入海。即巴蜀之地皆是也。今上洛、汉中、洋川、安康、房陵、通川、潾山、南平、涪陵、南川、泸川、清化、始宁、咸安、符阳、巴川、南宾、南浦、阆中、南充、安岳、盛山、云安、犍为、阳安、仁寿、通义、和义、资阳、南溪、河池、武都、同谷、顺政、怀道、同昌、阴平、江油、交川、合川、益昌、普安、巴西、梓潼、遂宁、蜀郡、德阳、蒙阳、唐安、临邛、卢山、通化、越巂、云南、洪源等郡地。扬州北据淮，东南距海。北自淮之南，东南距于海，闽中以来地。今广陵、淮阴、锺离、寿春、永阳、历阳、庐江、同安、蕲春、弋阳、宣城、丹阳、晋陵、吴郡、吴兴、余杭、新定、新安、会稽、余姚、临海、缙云、永嘉、东阳、信安、鄱阳、浔阳之东境、章郡、临川、庐陵、宜春、南康、建安、长乐、清源、漳浦、临汀、潮阳等郡地。自晋以后，历代史皆云，五岭之南至于海，并是禹贡扬州之地。按：禹贡物产贡赋，职方山薮川浸，皆不及五岭之外。又按：荆州南境至衡山之阳，若五岭之南在九州岛封域，则以邻接宜属荆州，岂有舍荆而属扬，斯不然矣，此则近史之误也。则岭南之地非九州岛之境。荆州北据荆山，南及衡山之阳。荆山在今襄阳郡界，南至今衡阳郡桂岭之北，皆是也。今江陵、夷陵、巴东、竟陵、富水、安陆、齐安、汉阳、江夏、义阳、浔阳之西境、长沙、巴陵、衡阳、零陵、江华、桂阳、连山、邵阳、武陵、澧阳、黔中、宁夷、涪川、卢溪、卢阳、灵溪、潭阳、清江、播川、义泉、夜郎、龙标、溱溪等郡地。其雍州西境，流沙之西，荆州南境，五岭之南，所置郡县，并非九州岛封域之内也。
　　议曰：尧使鲧理水，功不成，复使禹理之，又举舜历试，禹因理水，遂别九州岛。故尚书云：「东渐于海，西被流沙，朔南暨声教，讫于四海，禹锡玄圭，告厥成功。」孔安国注云：「尧赐玄圭以明之。」又舜自登庸二十年，始居摄位，「肇十有二州」，注云：「肇，始也。禹理水之后，舜始置十二州，分冀州为并州、幽州，分青州为营州。」其后八年，尧崩。舜咨四岳曰：「有能奋庸熙帝之载，使宅百揆，亮采惠畴。」佥举禹为司空。舜曰：「汝平水土，惟时懋哉。」注云：「四岳同辞曰禹理洪水，有成功，言可用。故舜然其所举，称其前功以命之。懋，勉也。惟居是百揆，勉行之。」则禹之绩本在尧代，舜未居摄以前也。而史记云：「尧崩后，舜以禹为司空，命平水土，以开九州岛。」又按：自鲧理水，绩用不成，后至尧崩，凡二十八载，洪水为害，下民昏垫，岂有年踰二纪，方使伯禹理之。汉书亦云：「尧遭洪水，天下分绝为十二州，禹理水，更制九州岛。」则九州岛在十二州之后，乃与舜典乖互不同。马季长云：「禹平水土，置九州岛。舜以冀州之北广大，分置并州，分燕置幽州，分齐为营州。」则十二州在九州岛之后也，与孔注符矣。若稽其证据，乃子长、孟坚之误矣。
　　凡国之分野，上配天象，始于周季，定其十三，其地可辨。汉史曰：「秦地，东井、舆鬼之分野。其界自弘农故关以西，京兆、扶风、冯翊、北地、上郡、西河、安定、天水、陇西，南有巴、蜀、广汉、犍为、武都，西有金城、武威、张掖、酒泉、炖煌，又西南有牂柯、越嶲、益州，皆宜属焉。今京兆、冯翊、上洛、华阴之西境、弘农之南境、扶风、新平、安定、彭原、灵武、五原、宁朔、洛交、中部、延安、咸宁、上郡、银川、昌化之北境、西河之西境、新秦、朔方、天水、陇西、金城、会宁、安乡、宁塞、西平、武威、张掖、酒泉、晋昌、炖煌、通川、潾山、南平、涪陵、南川、泸川、清化、始宁、咸安、符阳、巴川、南宾、南浦、阆中、南充、安岳、盛山、云安、犍为、阳安、仁寿、通义，和义、资阳、南溪、武都、河地、同谷、顺政、和政、阴平、江油、益昌、普安、巴西、梓潼、遂宁、蜀郡、德阳、蒙阳、唐安、临邛、卢山、洪源、越嶲、云南、涪川、播川、义泉、夜郎、溱溪等郡地魏地，觜觿、参之分野。觿音许随反。得汉之高陵以东，尽河东、河内，南有陈留及汝南之召陵、强、，于勤反，水名。新汲、西华、长平，颍川之舞阳、郾、许、鄢陵，河南之开封、中牟、阳武、酸枣、卷，皆魏分野。今冯翊之南境，华阴之东境，弘农之北境，河东、平阳、文城、大宁、昌化之南境，绛郡、陕郡之北境，河内之西境，河南府之北境，荥阳之东境，淮阳之北境，汝南之北境，陈留及灵昌之西境，皆是。韩地，角、亢、氐之分野。得汉之南阳及颍川之父城、定陵、襄城、颍阳、颍阴、长社、阳翟、郏城，东接汝南，西接弘农得新安、宜阳，皆韩分野。今郏鄏之河南地，河南之西境、南境、东境，荥阳，临汝，颍川之西境，淮安，汉东，义阳之西境，南阳，武当等是。周地，柳、七星、张之分野。得汉之河南雒阳、谷城、平阴、偃师、巩、缑氏，是其分野。按周之封域，其西得今河南洛阳、偃师，东至缑氏、巩县，南得伊阙，北至于河。当战国之时，其境最狭，东西南北才百余里。赵地，昴、毕之分野。得汉之信都、真定、常山、中山，涿郡之高阳、鄚、州乡；广平、巨鹿、清河、河闲，渤海之东平舒、中邑、文安、束州、成平、章武，河以北；南至浮水、繁阳、内黄、斥丘；西有太原、定襄、云中、五原、上党：皆赵分野。今邺郡、清河、信都、广平、巨鹿、赵郡、常山、博陵、河闲、文安、饶阳、博平之北境、京城之北境、高平、上党、乐平、阳城、榆林、九原、安北、太原、定襄、云中、单于、鴈门之西境、楼烦之南境、西河之东境。燕地，尾、箕之分野。得汉之渔阳、右北平、辽西、辽东、上谷、代郡、鴈门，涿郡之易、容城、范阳、北新城、故安、涿县、良乡、新昌，及渤海之安次，皆燕分野。乐浪、玄菟亦宜属焉。今上谷、范阳、顺义、归化、归德、妫川、渔阳、密云、北平、柳城、安东、马邑、安边，鴈门之东境，接楼烦之北是也。乐浪、玄菟，今为东夷所据。卫地，营室、东壁之分野。得汉之东郡，魏郡之黎阳，河内之野王、朝歌，皆卫之分野。今灵昌、汲郡、魏郡，濮阳之西北境，济阳之西北境，博平之西南境，河内之东境，皆是。宋地，房、心之分野。得汉之沛、梁、楚、山阳、济阴、东平及东郡之须昌、寿张、皆宋分野。今睢阳、谯郡、济阴、彭城、东平，鲁郡之西境，濮阳之东南境，临淮之西境，皆是。齐地，虚、危之分野。得汉之淄川、东莱、琅琊、高密、胶东、泰山、城阳、千乘，清河以南，渤海之高乐、高城、重合、阳信，济南、平原，皆齐分野。今北海、济南、淄川、东莱、东牟、高密，琅琊之北境，鲁郡之北境，济阳之东南，乐安、平原，景城之南境，博平之东境，皆是。鲁地，奎、娄之分野。得汉之东海，南有泗水，至淮，得临淮之下相、睢陵、僮、取虑，皆鲁分野。今鲁郡之东南境，东海，琅琊之南境，临淮之东境，皆是。楚地，翼、轸之分野。得汉之南郡、江夏、零陵、桂阳、武陵、长沙、汉中、汝南郡，尽楚分野。今汝阴、汝南之南境，淮阳之南境，汉中、洋川、安康、房陵、巴东、夷陵、襄阳、竟陵、富水，义阳之东境，安陆、齐安、汉阳、蕲春、弋阳、江夏、巴陵、长沙、衡阳、零陵、江华、桂阳、连山、邵阳，始安之北境，始兴、武陵、澧阳、黔中、宁夷、卢溪、卢阳、灵溪、潭阳、清江等郡皆是。吴地，斗之分野。得汉之会稽、九江、丹阳、章郡、庐江、广陵、六安、临淮郡，尽吴分野。今广陵、淮阴、临淮、永阳、历阳、庐江、同安、宣城、丹阳、晋陵、吴郡、吴兴、余杭、新定、新安、会稽、余姚、临海、缙云、永嘉、东阳、信安、鄱阳、浔阳、章郡、宜春、庐陵、南康、临川、建安、长乐、清源、漳浦、临汀，皆是。越地，牵牛、婺女之分野。得汉之苍梧、郁林、合浦、交址、九真、南海、日南，皆越分野。」今潮阳、南海、义宁、海丰、恩平、南陵、招义、临贺、高要、浔江、感义、临江、扶南、晋康、临封、开阳、高凉，始安之南境，平乐、蒙山、正平、开江、连城、郁林、平琴、安城、贺水、常林、象郡、龙城、融水、朗宁、南潘、怀泽、宁仁、定川、新兴、普宁、陵水、南昌、宁越、宁浦、横山、修德、龙池、安南、九真、武峨、龙水、忻城、福禄、文阳、安乐、日南、承化、铜陵、永定、玉山、合浦、海康、苍梧、怀德、临潭、乐古、温水、汤泉等郡是。其余土境，非诸国分野之内也。
　　议曰：按左传周敬王、鲁哀公之时，吴为越所灭。其后六十九年至威烈王，始命韩、魏、赵为诸侯。后十七年安王之时，三国共灭晋而分其地。后五十六年显王之时，而越为楚所灭。又按：所列诸国分野，具于班固汉书及皇甫谧帝王代纪。下分区域，上配星躔，固合同时，不应前后。当吴之未亡，天下列国尚有数十。其时韩魏赵三卿又未为诸侯，晋国犹在，岂分其土地？自吴灭至分晋，凡八十六年，时既不同，若为分配？又按诸国地分，略考所在封疆，辨详隶属，甚为乖互，不审二子依据。汉书又云「今之苍梧、郁林、合浦、交址、九真、南海、日南，皆越分野。夏少康庶子，封于会稽。后二十余代，至句践，灭吴称伯。后六代而亡。后十代，至闽君摇，汉复立为越王」，都东瓯，则今永嘉郡也。「是时，秦南海尉赵佗亦称王」，五岭之南，皆佗所有也。又按越之本封，在于会稽，至句践强盛，有江淮之地，天子致胙，号称霸王，正当战国之时，凡得百四十二岁。后至秦汉，方有闽摇。虽虚引其历代兴亡，而地分星躔，皆不相涉。及赵佗奄有，时代全乖。未知取舍，何所准的，凡为著述，诚要审详。若也但编旧文，不加考核，递相因袭，是误后学。只恐本将诸国上配天文，既多舛谬，或无凭据。然已载前史，历代所传，今且依其本书，别其境土，盖备一家之学，示无阙也。其诸郡历代所属，则各具正于本篇。有览之者，当以见察。
　　凡郡之土宇，秦氏分制，罢侯置守，列为四十，其境可知。内史、雍州之域，今京兆、华阴、冯翊、扶风、汧阳、新平及梁州之域上雒郡皆是。北地、雍州之域，今安定、彭原、安化、平凉、灵武、五原、宁朔等郡地。陇西、雍州之域，今天水、陇西、会宁、安乡、和政及梁州之域河池郡地皆是。上郡、雍州之域，今洛交、中部、延安、咸宁、上郡、银川、新秦、朔方等郡皆是。九原、雍州之域，今九原、安北皆是。三川、荆河州之域，今河南府、陕郡之河南地、弘农、临汝、荥阳、陈留及冀州之域河内、汲郡皆是。砀郡、荆河州之域，今睢阳、谯郡、济阴及兖州之域东平郡地是。颍川、荆河州之域，今颍川、淮阳、汝南等郡地是。南阳、荆河州之域，今南阳、淮安、汉东、武当及荆州之域义阳郡地。邯郸、冀州之域，今广平、邺郡，信都之西南境，巨鹿之南境。上谷、冀州之域，今上谷、范阳、文安、河闲、妫川、顺义、归化、归德，博陵之东境，饶阳之北境，及兖州之域景城之北境皆是。巨鹿、冀州之域，今常山，赵郡之东北境，博陵之西境，巨鹿之北境，饶阳之南境，兼兖州之域今清河、景城之南境是。渔阳、冀州之域，今渔阳、密云郡地皆是。右北平、冀州之域，今北平郡之西境。辽西、冀州之域，今柳城及北平之东境皆是。辽东、青州之域，今安东府是。河东、冀州之域，今河东、绛郡、陕郡之北境、平阳、大宁、文城等郡是。上党、冀州之域，今上党、高平、乐平、阳城等郡是。太原、冀州之域，今太原、西河、昌化、定襄、鴈门之南境、楼烦等郡是。代郡、冀州之域，今安边、马邑之北境是。鴈门、冀州之域，今鴈门郡之北境，马邑之南境是。云中、冀州之域，今云中、单于府及雍州之域榆林郡是。东郡、兖州之域，今灵昌、濮阳、济阳、魏郡、博平及冀州之域汲郡之东南境。齐郡、兖州之域，今平原、乐安，及青州之域北海、济南、淄川、东莱、东牟郡是。薛郡、徐州之域，今鲁郡、东海郡是。琅琊、青州之域，今高密及徐州之域琅琊郡地，皆是。泗水、徐州之域，今彭城、临淮郡地。汉中、梁州之域，今汉中、洋川、安康、房陵郡地皆是。巴郡、梁州之域，今通川、潾山、南平、涪陵、南川、泸川、清化、始宁、咸安、符阳、巴川、南宾、南浦、阆中、南充、盛山、云安及安岳郡之东境皆是。蜀郡、梁州之域，今巴西、普安、梓潼、遂宁、益昌、蜀郡、德阳、蒙阳、唐安、临邛、卢山郡地是。九江、扬州之域，今广陵、淮阴、锺离、寿春、永阳、历阳、庐江、同安、蕲春、弋阳、鄱阳、章郡、临川、庐陵、南康、宜春、浔阳是。章郡、扬州之域，今宣城、新安、新定，及丹阳郡西境，兼吴兴郡之西境，皆是。会稽、扬州之域，今晋陵、吴郡、余杭、会稽、余姚、东阳、信安、缙云、临海、永嘉，及丹阳郡之东境，兼吴兴郡之东境，皆是。闽中、扬州之域，今建安、长乐、清源、漳浦、临江郡地皆是。南郡、荆州之域，今江陵、清江、巴东、竟陵、富水、安陆、齐安、汉阳、江夏，及荆河之域襄阳郡地皆是。长沙、荆州之域，今长沙、巴陵、衡阳、零陵、江华、桂阳、连山、邵阳郡地皆是。黔中、荆州之域，今武陵、澧阳、黔中、宁夷、卢溪、卢阳、灵溪、潭阳郡地是。南海、南越之地，今南海、始兴、义宁、海丰、恩平、南陵、临贺、高要、感义、晋康、临封、开阳、高凉、连城、新兴、铜陵、怀德，及扬州之域今潮阳郡皆是。桂林、南越之地，今始安、平乐、蒙山、开江、苍梧、浔江、郁林、平琴、安城、贺水、常林、象郡、龙城、融水、朗宁、怀泽、宁仁、合浦、横山、修德、龙池、永定郡地皆是。象郡。南越之地，今招义、南潘、普宁、陵水、南昌、定川、宁越、安南、武峨、龙水、忻城、九真、福禄、文阳、日南、承化、玉山、合浦、安乐、海康、温水、汤泉郡皆是。其余郡府，自汉已后历代开拓四夷之地。今陇右道武威、张掖、西平、宁塞、酒泉、晋昌、炖煌、伊吾、交河、北庭、安西、武都、临洮、怀道、合川，山南西道顺政，剑南道犍为、阳安、安岳之西境、仁寿、通义、和义、资阳、南溪、同昌、阴平、江油、交川、通化、临翼、江源、归诚、静川、蓬山、恭化、维川、云山、越嶲、云南、洪源，黔中道涪川、播川、夜郎、义泉、溱溪，岭南道临潭、扶南、正平、乐古、珠崖、昌化、延德、琼山、万安郡地，皆是。爰自汉代，至于有隋，或郡国参置，或年代短促，州部无恒，增省而众，离合不一，疆理难详。
　　大唐因循旧制，一为郡县，又分天下为十五部：京畿、京兆、华阴、扶风、冯翊、新平、上洛、安康郡是。都畿、河南、陕郡、荥阳、临汝、河内等郡地是。关内、安定、彭原、汧阳、中部、洛交、朔方、安化、灵武、榆林、延安、上郡、咸宁、银川、九原、会宁、五原、新秦、宁朔、单于、安北等郡地是。河南、陈留、睢阳、灵昌、颍川、谯郡、濮阳、济阳、北海、淮阳、汝南、东平、淄川、济南、鲁郡、彭城、临淮、汝阴、济阴、琅琊、高密、东海、东莱、东牟郡是。河东、太原、上党、河东、绛郡、平阳、西河、弘农、高平、大宁、昌化、文城、阳城、定襄、乐平、鴈门、楼烦、安边、云中、马邑郡。河北、范阳、魏郡、汲郡、邺郡、广平、清河、信都、平原、饶阳、河闲、景城、常山、博陵、赵郡、巨鹿、博平、文安、上谷、乐安、北平、密云、妫川、渔阳、柳城、归德、顺义、归化、安东郡。陇右、武威、天水、安西、北庭、交河、晋昌、西平、陇西、炖煌、酒泉、金城、安乡、同谷、和政、武都、临洮、怀道、宁塞、合川、张掖、伊吾郡。山南东、江陵、襄阳、南阳、淮安、武当、房陵、汉东、竟陵、富水、巴东、夷陵、云安、南宾、武陵、澧阳、南浦郡是。山南西、汉中、通川、巴川、清化、洋川、顺政、河池、益昌、咸安、盛山、始宁、南平、符阳、潾山等郡地。剑南、蜀郡、唐安、蒙阳、德阳、通义、梓潼、巴西、普安、阆中、资阳、临邛、通化、交川、越嶲、南溪、遂宁、仁寿、犍为、卢山、泸川、阳安、安岳、洪源、阴平、同昌、江油、临翼、归诚、江源、静川、恭化、维川、和义、云山、蓬山、云南郡。淮南、广陵、安陆、弋阳、义阳、庐江、蕲春、同安、永阳、锺离、寿春、齐安、淮阴、汉阳、历阳郡。江南东、丹阳、晋陵、吴郡、余杭、会稽、余姚、临海、缙云、永嘉、东阳、新定、新安、信安、长乐、清源、建安、临汀、漳浦、潮阳郡是。江南西、宣城、章郡、鄱阳、长沙、桂阳、南康、零陵、临川、庐陵、浔阳、江夏、江华、衡阳、宜春、巴陵、邵阳郡。黔中、黔中、卢溪、卢阳、清江、江陵、潭阳、龙标、南川、义泉、灵溪、宁夷、涪川、溱溪、播川、夜郎郡。岭南。南海、始安、安南、武峨、龙水、忻城、福禄、文阳、普宁、郎宁、始兴、义宁、临贺、连山、高要、晋康、平乐、新兴、南潘、陵水、高凉、延德、海康、临江、浔江、蒙山、开江、修德、龙池、临封、南陵、招义、日南、定川、怀德、安城、宁越、贺水、宁浦、横山、象郡、开阳、感义、平琴、郁林、合浦、安乐、温水、连城、玉山、南昌、宁仁、怀泽、龙城、铜陵、永定、恩平、融水、昌化、汤泉、珠崖、九真、承化、常林、正平、琼山、临潭、扶南、海康、苍梧、万安、乐古等郡。
　　今辨禹贡九州岛并南越之地，历代郡国，析于其中。其有本非州之区域，则以邻接附入云尔。雍州伊吾、交河、北庭、安西，梁州临翼、归诚、静川、恭化、维川、云山、蓬山。
通典卷第一百七十三　州郡三
　　古雍州上今置郡府二十四　县百三十一
　　　京兆雍二十三县万年　长安　鄠　蓝田　咸阳　醴泉　三原　云阳　泾阳　栎阳　高陵　渭阳　昭应　金城　富平　武功　宜寿　好畤　美原　同官　奉天　华原　奉先　　　华阴华三县郑　华阴　下邽　　　冯翊同七县冯翊　朝邑　白水　澄城　韩城　合阳　河西　　　扶风岐九县雍　扶风　郿　岐山　陈仓　麟游　岐阳　虢　普润　　　汧阳陇五县汧源　汧阳　吴山　华亭　南田　　　新平邠四县新平　三水　永寿　宜禄　　　安定泾五县安定　阴盘　临泾　良原　灵台　　　彭原宁六县定安　罗川　彭原　襄乐　定平　丰义　　　安化庆十县安化　乐蟠　合水　马岭　方渠　同川　洛源　延庆　华池　怀安　　　平凉原五县平高　平凉　萧关　百泉　他楼　　　灵武灵六县回乐　灵武　怀远　温池　安静　鸣沙　　　五原盐二县五原　白池　　　宁朔宥三县延恩　归仁　怀德　　　洛交鄜五县洛交　洛川　三川　直罗　甘泉　　　中部坊三县中部　鄜城　宜君　　　延安延九县肤施　延安　延川　延水　延昌　敷政　临真　金明　丰林　　　咸宁丹五县义川　云岩　门山　汾川　咸宁　　　上郡绥五县龙泉　城平　绥德　延福　大斌　　　银川银四县榆林　抚宁　真乡　开光　　　新秦麟三县新秦　连谷　银城　　　朔方夏四县朔方　宁朔　长泽　德静　　　九原丰三县九原　永丰　丰安　　　榆林胜二县榆林　河滨　　　安北府
　　　　古雍州
　　禹贡曰：「黑水、西河惟雍州。西据黑水，东距西河，即龙门之河也，在冀州西，故曰西河。黑水出今张掖郡鸡山，南流至今炖煌郡，经三危山，过今南溪郡而入南海。弱水既西，弱水，今张掖郡张掖县界，理使西流，至合黎。合黎亦张掖郡界中。泾属渭汭，泾水出今平凉郡平高县。渭水出今陇西郡渭源县。属，连也。水北曰汭。言理泾入于渭，经秦川而入河也。在今新平郡宜禄县。水经云：「汭水经宜禄，一名宜禄川水。」漆、沮既从，沣水攸同。漆、沮之水，今京兆府华原、富平界，亦曰洛水。沣水出今长安县之南山。言漆、沮既从入渭，沣水亦来同也。荆、岐既旅，荆山在今富平县。岐山在今扶风郡岐山县。荆山在岐东。言二山理毕，可旅祭。终南、惇物，至于鸟鼠。终南、惇物二山，皆在今长安及武功二县。鸟鼠山在今陇西郡首阳山西南。言自终南西出至于鸟鼠。原隰厎绩，至于潴野。高平曰原，下湿曰隰。潴野，地名。言皆致功也。今武威郡姑臧县即潴野泽。三危既宅，三苗丕叙。三危，山名。言可居也。三苗本有苗氏之族，今长沙、衡阳闲是，徙居于此，分而为三，故言三苗，皆大得其次叙也。三危山在今炖煌郡县界。厥土黄壤。浮于积石，至于龙门西河，积石山在今西平郡龙支县，龙门山在今绛郡龙门界，皆河水所经。会于渭汭。」逆流曰会。自渭北涯逆水西上。舜置十二牧，雍其一也，以其四山之地，故曰雍州。亦谓西北之位，阳所不及，阴所雍闭。周礼职方：「正西曰雍州。其山曰岳，即吴岳，在今汧阳郡吴山县。薮曰弦蒲，在汧阳郡汧阳县。川曰泾汭，汭在豳地。诗大雅公刘之篇曰「汭鞠之即」。曰渭、洛。洛即漆、沮。其利玉石。人三男二女。畜宜马牛，谷宜黍稷。」兼得禹贡梁州之地矣。周自武王克殷，都于酆、镐，则雍州为王畿。酆邑在沣水，镐京在沣水之东，并在今长安县界。及平王东迁雒邑，以岐、酆之地赐秦襄公，乃为秦地矣。至孝公作为咸阳，筑冀阙，徙都之，故谓之秦川，亦曰关中地。关中记云：「东自函关、弘农郡灵宝县界，西至陇关今汧阳郡汧源县界，二关之闲，谓之关中，东西千余里。」其在天文，东井、舆鬼则秦之分野，汉之京兆、扶风、冯翊、北地、上郡、安定、天水、陇西、金城、武威、张掖、酒泉、炖煌，皆其分地，今京兆、扶风、冯翊、华阴之西境、汧阳、新平、安定、彭原、安化、灵武、五原、宁朔、洛交、中部、延安、咸宁、上郡、银川、新秦、朔方、天水、陇西、金城、会宁、安乡、和政、宁塞、西平、武威、张掖、酒泉、晋昌、炖煌等郡。兼得魏、赵之交。汉之高陵以东，今冯翊之南境、华阴之东境也，宜属魏。汉之云中、五原之境，今榆林、九原、安北，属赵。始皇置四十郡，此为内史、今京兆、华阴、冯翊、扶风、汧阳、新平等郡是。上郡、今洛交、中部、延安、咸宁、上郡、银川、新秦、朔方等郡地。北地、今安定、彭原、安化、平凉、灵武、五原、宁朔等郡地。九原、今九原、安北地是。陇西今天水、陇西、金城、会宁、安乡等郡地是。及云中之西南境。今榆林郡。其余郡县，自汉以后历代开置。其伊吾以西，并雍州之封域外羌胡地也。临洮、武威、张掖、西平、宁塞、酒泉、晋昌、炖煌，古雍州域内地，而非秦所置郡之境也。伊吾、交河、北庭、安西，则雍州域外。秦灭，项籍分秦地为三国，曰雍、以章邯为王，都废丘，今京兆府金城县。塞、以司马欣为王，都栎阳，即今县。翟，以董翳为王，都高奴，今延安郡金明县。谓之三秦。汉武帝置十三州，以其地西偏为凉州，领郡十，今上郡以北朔方、九原、榆林、新秦、银川之地属并州。盖以地处西方，常寒凉也。又置司隶。领三辅，为京兆、左冯翊、右扶风。后汉司隶、凉州并如前代。州理于陇，今天水郡陇城县。魏分河西为凉州，分陇右为秦州，三辅仍旧属司隶。改京兆尹为大，冯翊、扶风各除左右。晋置雍州、领郡国七，理京兆。凉州、领郡国八，理武威，今郡。秦州。领郡六，理上邽，今天水郡。愍帝之后，刘聪、石勒、苻坚、姚苌相继据之。及姚泓为宋武帝所灭，后属赫连勃勃，其州县之名不可得而纪也。后魏以其地置北秦、雍、南秦三州，雍州理京兆，即长安也；秦州理天水，今郡上邽县；南秦州理洛谷城，今天水郡伏羌县。颇得古雍州之地。迨西魏以后及于周氏，分裂制置，其名甚多，不可悉数。隋氏置司隶刺史，分部巡察，而不详所统。余州皆然。大唐分置十五部，此为京畿、京兆府，华阴、冯翊、扶风、新平等郡。关内道、安定、彭原、汧阳、中部、洛交、安化、灵武、榆林、延安、上郡、咸宁、银川、平原、九原、会宁、五原、新秦、朔方、安北等郡。陇右道。武威、天水、安西、北庭、交河、晋昌、西平、陇西、炖煌、酒泉、金城、安乡、宁塞、临洮、和政、张掖、伊吾等郡。
　　京兆府东至华阴郡百八十里。南至洋川郡六百二十里。西至扶风郡三百十七里。北至中部郡三百十二里。东南到上洛郡三百里。西南到洋川郡六百里。西北到新平郡三百十里。东北到冯翊郡三百七十里。去东京八百三十里。府东西三百二十里。户三十三万四千六百七十，口九十二万三十一。
　　今之雍州，理长安、万年二县。周之旧都，平王东迁而属秦，始皇以为内史地。汉高祖初属塞国，后更为渭南郡，寻罢，复为内史，武帝分为右内史，秦于右北分泾水，置郑渠，灌田四万余顷。汉置白渠，灌四千五百余顷。后更分京兆尹。领县十二。后汉因之。领县十。魏改尹为守，后改为秦国，后复为京兆国。晋为京兆郡，兼置雍州，领郡国七，理于此。后魏亦然。后周复为京兆尹。隋初置雍州，炀帝改为京兆郡。大唐初复为雍州，开元元年改为京兆府。凡周、秦、汉、晋、西魏、后周、隋，至于我唐，并为帝都。周谓幽王以上。汉谓西汉。晋愍帝亦暂都于此，凡四年。后魏孝武帝自洛阳来都之，是为西魏，凡四主，得二十二年，而禅后周。其间王莽、更始、刘曜、苻坚、姚苌，亦都于此。前赵刘曜为石勒所灭。前秦苻坚为姚苌所灭。后秦姚泓为晋将刘裕所灭。今号西京。汉高帝自栎阳徙都长安，至惠帝方发人徒筑城，今西北古城是也。至隋文帝开皇三年，移筑新都，号曰大兴，今城是也。武德以来称京城，开元元年十二月称西京。领县二十三：
　　　　万年汉有万年，属左冯翊，今在栎阳东北二十五里栎阳故城是。至后周，始于长安城中置万年县。隋改为大兴县。武德初，复旧。有白鹿原，亦谓之霸上，霸陵也。有轵道，秦子婴降处。有少陵原，则汉宣许后陵。霸水。浐水，则荆溪、独柳水下流也。渭水。御宿川，汉武帝游观，尝宿此川，故名之。汉南陵县城，在今县东南二十四里。又有汉杜城，则周之杜伯国地。更始墓，在今县东北。长乐坡本名浐阪，及隋文帝更名。
　　　　长安汉高帝置。周文王作酆，今县西北灵台乡丰水上是也。武王理镐，今昆明池北镐陂是也。有阿房宫，终南山，龙首山。细柳原，周亚夫所屯处。坤元录云：「汉长乐宫在县北故城中。」又有渭水、丰水、镐水。又有定昆池。大唐神龙中，安乐公主恃宠请昆明池，中宗不与，主发怒，自以家财别穿池，号曰定昆池。
　　　　鄠夏有扈国亦谓之观扈，至秦改为鄠。姚察训纂云：「户、扈、鄠三字，一也。」殷有崇国，皆在此界。有甘亭，启战处。
　　　　蓝田秦旧县，出美玉。后周闵帝置蓝田郡，武市省郡。玉之美者曰球，次曰蓝。盖以县出玉，故名之蓝田。有关，秦峣关也。秦岭在此界。
　　　　咸阳周文王葬毕公在西北。初王季都之，后毕公封焉。今县东十五里有故咸阳城，秦所都也。汉渭城县，故城在今县东北，即秦之杜邮，白起死于此也。有长陵城，汉高帝长陵，因以名县。汉武帝作长安城，西门曰便，桥与门相对，因号便门桥，今名便桥，在县东南。
　　　　醴泉汉谷口县地，故城在今县北。西魏置宁夷郡。后周改为秦郡。有九嵕山。隋改为醴泉县。有苏武墓。
　　　　三原汉池阳县地。苻坚于嶭山北置三原护军。后魏罢护军，置三原县。，才薛反。嶭，五结反。
　　　　云阳汉旧县，亦美阳县地。有故云阳宫，即秦之林光宫、汉之甘泉宫也。晋书云：「即本匈奴铸金人祭天，所谓之休屠金人。」有郑国渠、大白渠。
</div>
    <div class="pagination">
<a href="通典_page101.html">上一页</a><span>...</span><a href="通典_page97.html">97</a><a href="通典_page98.html">98</a><a href="通典_page99.html">99</a><a href="通典_page100.html">100</a><a href="通典_page101.html">101</a><span class="current-page">102</span><a href="通典_page103.html">103</a><a href="通典_page104.html">104</a><a href="通典_page105.html">105</a><a href="通典_page106.html">106</a><a href="通典_page107.html">107</a><span>...</span><a href="通典_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
