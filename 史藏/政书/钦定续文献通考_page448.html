<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 448 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 448 页/共 455 页</h1>
    <div class="content">　　黎平
　　宣宗宣德十年并新化入黎平
　　黎平元潭溪地初洪武三年辰州卫指挥刘宣武率兵招降湖耳潭溪新化万平江欧阳诸洞纳元所授印敕帝命皆仍其原官以辖洞民隶辰州卫既改龙里长官司为龙里卫又増立五开卫以镇之隶思州二十九年清水江蛮金牌黄作乱都司发兵捕之金牌黄遁去捕获其党械至京以其胁从宥死三十年古州洞蛮林寛者自号小师聚众作乱攻龙里遂犯新化突至平茶千户纪达率壮士撃之遁去已复炽命湖广都指挥使统兵五万进讨城铜鼓卫禽寛等械入京诛之三十一年复平其余党并俘获三十冈等处洞蛮二千九百人以归遂班师永乐五年寨长韦万木自陈所统四十七寨乞设官因设西山阳洞长官司以万木为屯长十一年改置黎平新化二府宣德六年改永从蛮夷长官司为永从县置流官【以土官李瑛絶故也】又割思州新溪等十一寨隶黎平赤溪湳洞长官司至是又并新化入黎平领长官司十三曰潭溪曰八舟曰洪舟泊里曰曹滴洞曰古州曰西山阳洞曰湖耳曰亮寨曰欧阳曰新化曰中林验洞曰赤溪湳洞曰龙里
　　英宗正统四年计砂苗作乱官军平之
　　苗贼苗金虫等纠合洪江生苗伪立名号刼掠四出命都督萧授调兵勦之贼首苗总牌等为都督呉亮所戮洪江生苗遂诣军门降授谕遣之命千户尹胜诱执苗金虫斩以狥景泰五年苗贼能欲取龙里为巢穴攻破亮寨铜鼓罗围堡诸城朝议以南和伯方瑛为平蛮将军统湖广诸军讨之能纠贼众三万出攻平溪卫瑛遣指挥郑泰等以火鎗攻毙贼三千人能亦死而能党李珍等尚煽惑苗众官军计禽之克复铜鼓藕洞连破板等一百六十余寨覃洞上陆诸苗悉降
　　天顺三年官军攻东苗以捷闻
　　先是元年镇守太监阮让言东苗为贵州诸苗之首负固据险僣号称王逼胁他种东苖平则诸苖服防同方瑛计议请师期于是颁谕四川湖广诸宣慰宣抚防师讨贼至是督理军务都御史白圭同瑛进青崖令总兵李贵进牛皮箐叅将刘玉进谷种叅将李震进山所向皆捷克水车坝等一百四十七寨复合兵青崖攻石门山克摆伤等三十九寨仍分四路进攻董农竹葢甲底等四百三十七寨贼首干把猪退守六美山合兵大进斩五十余级生禽干把猪送京师伏诛
　　明史土司传曰初麻城人李添保以逋赋逃入苗中诡称唐后聚众万余僭称王建元武烈署故贼首防能子聪为总兵官遗之银印勅书纵兵剽掠至是为李震所败余贼大溃添保濳入池及绞洞诸寨复煽诸苗刼攻中林龙里亦为震禽伏诛
　　神宗万厯二十八年皮林逆苗吴国佐石纂太等作乱官军讨平之
　　国佐自称天皇上将纂太亦自称太保合兵围上黄堡官军败绩遂焚五开破永从县围中潮所总兵官陈璘合湖贵兵进讨二十九年命巡抚江铎防兵七路进勦苗据险不出陈璘濳师夺隘纵火焚其巢国佐逃禽之纂太亦为他将诱防皆伏诛
　　安顺
　　明英宗正统三年改安顺州属贵州
　　安顺普里部蛮所居元世祖置普定府成宗时改普定路又为普安路并属云南洪武初为普定府十六年改为安顺州隶为四川至是改属贵州万厯中改安顺军民府以普安等州属焉
　　明史土司传曰普安故军民府也初隶云南寻废为卫永乐间改为州始隶贵州领长官司二曰宁谷曰西堡
　　天顺四年西堡蛮贼作乱官军讨平之
　　先是洪武二十三年普安百夫长密即叛杀屯田官军及驿丞试百户官军失利于盘江木窄闗更调将统乌撒毕节永宁三卫兵勦之乃遁二十六年普定西堡长官司阿德及诸寨长作乱官军平之二十八年又讨平西堡土官阿傍三十一年西堡沧浪寨长必莫者聚众乱阿革傍等亦纠三千余人助恶皆击斩之其地悉平至是蛮贼聚众焚刼调川云都司官兵二万并贵州宣慰安陇富兵二万进勦至阿果禽贼首楚得隆等斩首二百余级余贼奔白石崖复斩级七百余焚其巢而还成化十四年西堡狮子孔洞等苗作乱至次年禽斩贼首阿屯坚娄等以防闻
　　孝宗治十一年普安州土判官隆畅妻米鲁反命尚书王轼等勦平之
　　米鲁者霑益州土知州安民女适畅被出居其父家畅老前妻子礼袭父子不相能米鲁与营长阿保通因令阿保讽礼迎已礼与阿保同烝之畅闻怒立杀礼燬阿保寨阿保挟鲁与其子阿鲊等攻畅畅走云南时东宁伯焦俊为总兵官与巡抚钱钺和解之鲁于道中毒畅死遂与保据寨反畅妾曰适乌生二子别居南安米鲁欲并杀之筑寨围其城又别筑三寨于普安而令阿鲊等防守镇巡以闻发十卫及诸土兵万三千人分道进责安民杀贼自赎民乃攻斩阿保父子于查剌寨米鲁亡走焦俊等责安民献鲁民阴资鲁兵五百袭杀适乌及其二子据别寨杀掠又自请袭为女土官镇巡官皆受鲁赂请宥鲁严防切责必得鲁乃已贵州副使刘福阴索赂于鲁故缓师贼益炽官兵败于阿马坡都指挥呉逺被掳普安防防帝命轼等进勦破二十余寨鲁窜马尾笼官兵围之就禽伏诛安民自辩得赦
　　都匀
　　明成祖永乐十一年改都匀指挥使属贵州
　　都匀元曰都云洪武十九年置安抚司二十九年改军民指挥使司属四川至是隶贵州治七年置府领州二曰麻哈曰独山即合江洲陈防烂土长官司地领县一曰清平即清平长官司地领长官司八属府者曰都匀曰平浪曰邦水曰平州六洞属独山者曰九名九姓曰丰宁属麻哈者曰乐平曰平定
　　宣宗宣德元年平浪贼乱官军平之
　　先是洪武二十二年都督何福讨都匀叛苖收降寨洞一百五十二处二十三年城都匀卫二十五年九名九姓蛮乱命何福平之二十八年丰宁三蓝等寨乱命顾成平之二十九年平浪蛮杀土官都指挥程暹平之永乐四年镇逺侯顾成招谕合江州十五寨来归至是平浪贼纪那阿鲁等占副长官地杀掠叶果诸寨招谕不听诏萧授平之七年陈烂土副长官张勉奏所司去卫逺地连古州生苗与广西獠洞近化从寨长韦翁同等煽乱乞立堡并请调泗城州土兵一千镇守从之九年翁同纠下髙大刀蛮合广西贼韦万良等恣杀掠官军讨禽万良等三人翁同遂听抚而落昌蔡郎等四十寨仍聚众拒敌总兵萧授遣指挥讨之
　　宪宗成化十四年都匀苗贼作乱命讨之
　　陈防烂土长官司张镛奏夭坝干贼首赍果侵掠丰宁长官司杨泰亦奏峰峒陆光翁等聚烂土为乱先是宣慰杨辉平夭坝干后即弯溪立安宁宣抚司烂土诸苗恶其逼已至是果等既攻防夭漂遂围丰宁时辉已致仕子爱承袭力弗支求援于川贵二镇各奏闻命仍起辉防兵讨之十六年镛复奏赍果纠合九姓丰寜并荔波贼万人攻剽愈亟乃命相机勦抚二十年烂土苗贼龙洛道声言犯都匀清平诸卫丰宁长官杨泰与土目杨和有隙诱广西泗城州农民九千于鐡坑等一百余寨杀掠于是苗患愈盛治二年苗贼七千人攻围杨安堡五年命镇逺侯顾溥等率官兵八万人往征之七年诸军分道进勦令熟苗诈降于贼诱令入冦伏兵禽之直捣其巢凡破一百十余寨以捷闻于是开置都匀府及独山麻哈二州嘉靖十五年平浪叛苗王聪攻夺凯口初王阿向先世为土官为王仲武先人所夺至阿向与仲武争印煽乱总兵杨仁等斩阿向等尽逐其党以地属都匀府改名灭苗镇仲武因诸苗失业阴为招复旋科索之诸苗不胜怨遂推阿向余孽王聪王佑为主巡按杨春芳遣叅将李佑等抚谕之贼质佑等乞还土田官印乃释佑春芳以闻诏调官军三万人集下故絶险其要害处置弩楼垒石为防攻之三月不克复调宣慰安万铨兵合勦万铨力战破贼聪等皆伏诛
　　神宗万厯六年夭漂内附隶都匀府
　　黑苗曰夭漂者在湖贵川广界与者亚鼎足居至是请内附都御史遣官往问状而阻于者亚乃逺从丹彰间道通夭漂防苗坪党银等亦以格于者亚不得通都御史王缉遣使者亚部长阿斗斗愿归附平定缉谓斗故养善牌部何故欲属平定必有他谋下吏按验果得实葢欲往平定借诸蒙兵袭养善皆内地奸人夭金贵等导之遂治金贵罪以者亚仍属养善路遂通于是苗坪夭漂皆请奉贡赋比编氓名其地曰归化隶都匀府七年者亚阿斗以反诛乃罢乐平吏目增设麻哈州州判一员令居乐平司以养鹅者者亚羊肠诸苗属之
　　明史土司传曰初者亚何斗反答干寨阿其应之斗诛阿其屡犯顺十四年土舎呉楠等虑阿其叵测祸及己请以答干鸡贾甲多诸寨属防诏立宣威营独阿其不服引者亚残苗围宣威营又与鸡贾甲多仰枯诸蛮刼归化官兵不敢近独山土吏天眷以兵进勦斩阿其鸡贾甲多皆降其属防诏者自答干鸡贾甲多外有塘蛙当井斗坡等十七寨小桥熟苗龙木恰视寨事年老子俸袭颁粮者遂不及恰恰辄夺俸之有以为养俸诉于官逮问恰辄锁汉使官以计禽之死狱中无何龙化龙羊山苗引川苗作乱曰汉无故杀苗苗请报之官军战不利都司蔡兆吉招谕令降于是诸苗皆散
　　四十三年平州苗为乱巡抚呉岳招降之
　　平州长官杨进雄凶恶土人苦之雄无子以兄继禄子珂为后既生子治安而疎珂珂怨雄雄乃夺珂财产并其父逐之珂颇得民心遂为乱据唐宿攻雄雄败走屠其家各上疏讦奏诏推问都御史赵釴以雄不法逮之狱檄独山土酋蒙继武谕珂归命许改土为流以安之治安计不便乃阴许以六洞赂继武借兵继武乃发兵攻珂复平州珂走广西之泗城继武遂屯耕六洞地六洞民不服复助珂与继武相攻珂复据平州巡抚吴岳招降其父继禄六洞乃安平越
　　明太祖洪武十四年置平越卫
　　平越古黎峨里元为平月长官司初洪武八年贵州江力江松剌回四十余寨苗把具播共桶等连结苗獠二千作乱命指挥同知胡汝讨之九年黄平蛮獠都麻堰乱命重庆诸卫合击大破之平其地至是始置卫十九年平越卫麻哈苗杨孟等作乱命傅友徳平之二十二年察陇牛场干溪苗乱傅友德平之二十三年命延安侯唐胜宗往黄平平越镇逺贵州诸处训练军士提督屯田相机勦冦
　　景帝景泰元年命勦逆苗蛮解平越诸围
　　正统末镇逺蛮苗金台伪称顺天王与播苗相煽乱遂围平越新添等卫半年城中粮尽官兵逃者九千余人贵州东路闭时王骥征麓川班师过其地不之顾至是命保定伯梁珤佩平蛮将军印督师进勦大破之平八十余寨禽贼首王阿同平越诸卫围乃解
　　武宗正德十一年命巡抚秦金勦苗冦
　　先是景泰二年贵州苗韦同烈聚众于兴隆之截洞复攻平越清平等卫梁珤自沅州兵由东路都督方瑛由西路合兵兴隆击破之同烈退保香鑪山瑛由龙场都督陈友由万潮山都督毛福夀由重安江攻破黎树翁满等三百余寨斩三千余级招抚衮水等二百余寨合兵香鑪山下众防同烈降械至京五年黎从等寨贼首阿拏王阿傍苗金虎等伪号苗王与铜鼓诸贼相应七年巡抚蒋琳勦苗贼于平越斩四百余级其阿傍等据车椀寨仍为乱于清平平越地方据香鑪山掠偏桥至是命金勦之
　　明史土司传曰初黔楚之交羣苗啸聚连寨相望而香鑪山周回四十里髙数百寻四面陡絶其上平衍向为叛苗巢穴阿傍等据之纠诸寨苗作乱巡抚邹文盛等分汉土兵为五克其前栅密遣人援崖先登杀贼守路者众蚁附而上焚贼巢禽阿傍余贼犹坚守不下叅将洛忠等诡言招抚自山后撃之殱焉遂移饰龙头黎兰等寨悉破之贼遂平
　　熹宗天启四年凯里苗叛官军大破之
　　土司杨世慰合安邦彦兵与平茶羣苗来修怨复窥香鑪山揺动四卫梗寨粮运总督杨述中檄总兵鲁钦驰至清平相机进勦调副使顔欲章等为后援钦督将领攻破岩头分遣朗溪司田景祥截平茶贼援用药弩及礟杀伤贼众贼乘夜逺遁自是不敢再窥鑪山四卫得安
　　石阡
　　明成祖永乐十一年置石阡府
　　石阡本思州地至是置为府隶贵州领长官司四曰石阡曰苗民曰葛彰葛商曰龙泉坪宣德六年葛彰葛商长官安民奏前以官钞籴粮储备令蛮民守视溪洞险僻无所支用恐嵗久腐烂赔纳实难请以充有司祭祀过使廪给之用从之
　　新添
　　明太祖洪武二十九年置新添卫
　　新添故麦新地宋时克之乃改为新添元置新添葛蛮安抚司先是四年置长官司二十三年改为卫至是置军民指挥司领长官司五曰新添曰小平伐曰把平寨曰丹平曰丹行
　　明史土司传曰洪武七年平伐谷霞谷浪等苗攻刼的敖诸寨指挥佥事张岱攻谷峡刺向闗破之追至的敖大破之禽的令的若而还蛮大詟宣徳元年新添土舎宋志道紏洞蛮肆掠萧授讨禽之九年丹行土舎罗朝煽诱寨长卜长逃民罗阿记等侵占卧龙番长官龙保地又攻猱平寨焚刼时苗民素惮指挥李政尚书王骥因奏遣政往抚之
　　神宗万厯三十四年巡抚郭子章平贵州苗
　　先是贵州东西二路苗名曰仲家者盘踞贵龙平新之间为诸苗渠帅其在水硍山介于铜仁思石者曰山苗红苗之羽翼也窥黔自平播后财力殚竭有轻汉心经年剽掠无虚日命相机进兵子章乃命总兵陈璘等率官军五千益以土兵五千攻水硍山监军布政赵健率宣慰土兵万人使游击刘岳等督之及两路防师皆九十余日而克二冦既平专命总兵陈璘率汉土兵五千移营新添进攻东路苗不一月复克其六箐诸苗尽平
　　金筑
　　明太祖洪武二十九年以金筑隶贵州
　　先是四年故元安抚密定来朝诏赐文绮置金筑长官司隶四川行省以宻定为长官世袭十四年以献马助征讨敕嘉其诚升长官司为安抚司仍以密定为使至是隶贵州军民指挥使司自后万厯四十年安抚金大章乞改土为流设官建治钦定州名铸印信命改州判为流官授大章土知州予四品服色不许管事子孙承袭隶州于贵阳府遂改金筑为广顺州






　　钦定续文献通考卷二百四十四
<史部,政书类,通制之属,钦定续文献通考>
　　钦定四库全书
　　钦定续文献通考卷二百四十五
　　四裔考
　　西南夷
　　广西土司一
　　明太祖洪武二年广西诸蛮平
　　中书省言广西诸峒虽平宜迁其人入内地可无边患帝曰溪洞蛮獠杂处其人不知礼义顺之则服逆之则变不可轻动惟以兵分守要害以镇服之俾日渐教化数年后可为良民何必迁耶
　　明史土司传曰广西猺獞居多盘万岭之中当三江之险六十三山倚为巢穴三十六源踞其腹心其散布于桂林柳州庆远平乐诸郡者所在蔓衍而田州泗城之属尤称强悍种类滋繁莫可枚举蛮势之众与滇为埒今就其尤著者列于篇观其叛服不常沿革殊致可以觇中国之德威知夷情之顺逆为筹边者之一助云
　　【臣】等谨按明史广西土司凡三十有二今以一统志考之类皆府治而府之所领者惟庆远土司三南宁土州二太平土州十八土县二土司一思恩土州一土县一土司九镇安土州四而已
　　桂林
　　元世祖至元十四年置广南西路宣抚司于静江时广西二十四郡并已内附从湖广行中书省议置宣抚司诏崔斌阿里海牙同驻其地十五年立静江路总管府泰定帝泰定二年静江义宁县蛮猺为寇勑守将捕之致和元年静江猺寇灵川临桂二县命广西招捕之
　　【臣】等谨按明史土司传云桂林自秦置郡汉始安唐桂州天宝改建陵宋静江府元静江路明初改桂林府为广西布政使司治所属内地不当列于土司然广西惟桂林与平乐浔州梧州未设土官而无地无猺獞桂林之古田平乐之府江浔州之藤峡梧州之岑溪皆烦大征而后克卒不能草薙而兽狝之设防置戍世世为患是亦不得而略焉
　　明太祖洪武初改静江路为桂林府
　　七年永道桂阳诸州蛮窃发官军讨平之二十二年富川县逃吏首赐纠合苗贼盘大孝为乱往来刼掠广西都指挥韩观遣官禽杀大孝等因言灵亭乡乃猺蛮出入地宜以桂林等衞赢余军士置千戸所镇之诏从其请二十七年全州灌阳等县平川诸源猺民聚众为乱命湖广广西二都司发兵讨之诸猺窜遁置灌阳守御千戸所【初灌阳县湖广因广西平川等三十六源徭贼作乱攻击县治诏寳庆卫指挥孙宗讨平之灌阳去湖广逺广西近遂以灌阳隷桂林命领兵筑城守之】永乐二年总兵韩观奏浔桂柳三郡蛮寇黄田等累行刼掠杀掳人畜已调兵追勦斩获颇多寻蒙遣官赍敕抚安其黄田等猺皆已向化悉归所掳人畜帝命观复业者善抚恤之
　　宣宗宣徳六年命广西土官衙门词讼就所近衞理之从都督山云奏谓广西左右两江设土官衙门大小四十九处蛮性无常讐杀不絶朝廷每命臣同巡按御史三司官理断縁诸处皆瘴乡兼有蛊毒三年之间遣官往彼死者凡十七人事竟不完今同众议奏除土官衙门军务重事外不必径诣其处报可
　　景帝景泰五年广西古丁等洞贼首刼掠南宁上林武縁诸处诏官军勦捕之
　　初桂林古田獞种甚繁最强者曰韦曰闭曰白而皆并于韦贼首韦朝威据古田县官窜会城遣典史入县抚谕烹食之自后治间大征杀副总兵等官正德初再征杀通判知县指挥等官迨嘉靖初又征之杀指挥等官韦银豹与其从父朝猛攻陷洛容县据古田分其地为上下六里银豹出掠挟下六里人行而上六里不与焉四十五年提督呉桂芳因其间遣官入上六里抚谕之诸獞复业者二千人银豹势孤请降久之复猖獗尝挟其五子据凰皇连水二寨袭昭平杀知县更自永福入桂林刼布政使库杀署事防政缒城而去官军追不及久之临桂永福各县兵羣起捕贼始得贼党扶嫩土婆显等三十余人于各山寨中时首恶犹未获
　　穆宗隆庆三年官军禽贼韦朝猛等古田平
　　时朝议以广西専设巡抚推江西按察使殷正茂为佥都御史以往正茂至奏请勦贼合土汉兵十万集众议时八寨助逆众议先勦勅书亦有先平八寨徐图古田之语正茂独不谓然先给榜谕八寨八寨听命然后分兵七哨以总兵俞大猷统之使副总兵门崇文等各领一哨复分土兵为二队更番清道必先清数里而后行及至其巢合营攻之斩七千四百六十余级生禽朝猛枭于军俘获男女千余口银豹穷蹙择肖己者斩首献防闻既而生缚银豹并其子扶枝胶送京师斩之乃并八寨与龙哈咘咳为十寨立长官司以黄昌等为长官及土舍听守御调度更升古田县为永宁州
　　神宗万厯六年岭表平
　　先是既设永宁州而永宁獞韦狼要与其党黄银成有隙相仇杀常安巡检欲穷治之狼要遂与右江荔浦山湾诸獞称乱命指挥徐民瞻将兵捕之民瞻伏兵执狼要诸猺大讧总制殷正茂巡抚郭应聘乃檄徴田州向武都康诸土兵属防将王瑞进勦斩廖金鉴廖金盏韦银花韦狼化等至是总制凌云翼巡抚呉文华大征河池咘咳诸猺斩首四万八百余级岭表悉平
　　柳州
　　元世祖至元十三年置柳州安抚司
　　柳州置自唐贞观中宋以马平县为柳州治度宗时移柳州治于柳城县以马平为属至是置安抚司十六年改柳州路总管府领县三曰柳城曰马平曰洛容
　　仁宗延祐三年融賔柳州猺蛮叛命湖广行省遣官督兵捕之
　　泰定帝泰定二年柳州马平县猺为寇湖广行省督所属追捕之
　　明太祖洪武初移柳州治于马平
　　自唐改龙城郡又改柳州至是仍移于马平所属州二县十内属千余年惟上林县尚为土官而賔象融罗诸猺蛮蟠结为寇城外五里即贼巢军民至无地可田后屡加征勦置土巡检于各峒隘稍称寜焉
　　成祖永乐七年柳州蛮作乱
　　时道村寨蛮韦布党等及广西洞蛮韦父融州罗城洞蛮潘父防各聚众为乱柳州等衞官军捕斩之九年賔州迁江县象州武仙县古逄等洞蛮獠作乱诏发柳州南宁桂林等衞兵讨之十四年融州猺民作乱官军讨平之十九年融县蛮贼羣聚剽掠广西防政耿文彬率民兵会桂林衞指挥平之宣德初蛮寇覃公旺作乱据思恩县大小富龙三十余峒以拒官军总兵顾兴祖等督兵分道攻之斩公旺并其党千五十余人捷至帝曰蛮民亦朕赤子杀至千数岂无脇从非辜者以后宜开示恩信抚慰而降之如贾琮戌交州可也二年广西三司奏柳庆等府贼首韦万黄韦朝等聚众刼杀为害敕兴祖进兵勦平之明史土司传曰怀县为柳州属邑在右江上游旁近靖绥黎平诸猺窃据久隆庆时大征古田怀逺知县马希武欲乗间筑城召诸猺役之许犒不与诸猺遂合绳坡头板江诸峒杀官吏反总制殷正茂请于朝遣官统兵进讨至板江猺贼皆据险死守正茂知诸猺独畏永顺钩刀手及狼兵乃檄三道兵数万人击太平河里诸村连拔数寨斩贼首荣才富呉金田等前后捕斩俘获男妇及牛马无算事闻议设兵防改万石宜良丹阳为土巡司屯土兵五百人且耕且守
　　神宗万厯元年洛容獞蛮作乱
　　时知县以养归主簿谢漳行县事会上元夜单骑巡徼山中獞蛮韦朝义率上油古底诸獞夜半出掠杀漳夺县印去是夜指挥朱昌允土巡检韦显忠共提兵决战斩首三十一级获朝义夺还县印守巡官以闻乃命总兵李锡等勦之破上油古底诸寨斩覃金狼等二千八百三十余级俘二百二十余人牛马器械称是后残獞黄朝贵复合融县猺号万人声言欲入富福镇防将王世科复引兵击斩之始洛容在万山中城小无一雉堞县官皆寓府城知县余涵请迁城于白龙岩不果至是谢漳遂及于难
　　明史土司传曰有韦王朋者马平獞也初平马平时因建营堡使土舍韦志隆提兵屯其地王朋视堡兵如仇常率东欧大产诸蛮要挟营堡兵备周浩使千总往抚遂杀千总刼村落总兵王尚父勦平之
　　庆远【东兰州等附】
　　元成宗大德元年立庆元南丹溪洞等处军民安抚司庆远秦象郡汉交阯日南二郡界后沦于蛮唐始置粤州天宝初改龙水郡属岭南道干符中更宜州宋升庆远军节度咸淳初改庆远府至元十三年置安抚司十六年改庆元路总管府至是中书省言南丹州与庆远路相去为近所户少请省之遂并南丹立安抚司泰定帝泰定元年庆逺猺首潘父绢等率众来降署为簿尉等官有差二年庆逺蛮猺为寇敕守将捕之
　　明太祖洪武元年改庆逺路为府
　　二年行省臣言庆逺府地接八番溪洞所辖南丹宜山等处宋元皆用其土酋安抚使统之天兵下广西安抚使莫天防首来欵附宜如宋元制录用以统其民则蛮情易服守兵可减诏改庆逺府为庆逺南丹军民安抚司以天防为同知三年行省又言庆远故府也今为安抚司其地皆深山旷野其民皆安抚莫天防之族素庸弱宗族强者动肆跋扈至杀河池县丞与诸蛮相煽为乱乞罢安抚司仍设府置衞以守其地报可二十八年蛮地悉定诏置南丹奉议庆逺三衞以官军守之
　　宣宗宣德五年总兵官山云讨庆逺蛮寇平之
　　九年云奏思恩县蛮贼覃公砦等累年作乱今委官率兵勦捕斩贼首梁公成潘通天等仍督官军搜捕余党帝赐敕慰劳又奏庆远郁林等州县蛮寇出没必宜勦除而兵力不足帝命广东都司调附近衞所精锐士卒千五百人委都指挥一员赴广西听云调用
　　明史土司传曰正统四年莫祯【南丹土官】奏本府所辖东兰等三州土官所治厯年以来地方宁靖宜山等六县流官所治溪峒诸蛮不时出没原其所自皆因流官能抚字附近良民而溪峒诸蛮恃险为恶者不能钤制其出没每调军勦捕各县居民与诸蛮结纳者先漏泄军情致贼潜遁及闻招抚诈为向顺仍肆刼掠是以兵连祸结无宁岁愿授臣本州土官知府流官总理府事而臣専备蛮贼务禽捕殄絶积年为害者其余则编伍造册使听调用据岩险者拘集平地使无所恃择有名望者立为头目加意抚恤督励生理各村寨皆置社学使渐风化三五十里设一堡使土兵守备凡有寇乱即率众勦杀如贼不除地方不靖乞究臣诳罔之罪帝即敕总兵柳溥曰以蛮攻蛮古有成说今莫祯所奏意甚可嘉彼果能効力省我边费朝廷岂惜一官尔其酌之
　　孝宗治九年命于土民中选补长官司
</div>
    <div class="pagination">
<a href="钦定续文献通考_page447.html">上一页</a><span>...</span><a href="钦定续文献通考_page443.html">443</a><a href="钦定续文献通考_page444.html">444</a><a href="钦定续文献通考_page445.html">445</a><a href="钦定续文献通考_page446.html">446</a><a href="钦定续文献通考_page447.html">447</a><span class="current-page">448</span><a href="钦定续文献通考_page449.html">449</a><a href="钦定续文献通考_page450.html">450</a><a href="钦定续文献通考_page451.html">451</a><a href="钦定续文献通考_page452.html">452</a><a href="钦定续文献通考_page453.html">453</a><span>...</span><a href="钦定续文献通考_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
