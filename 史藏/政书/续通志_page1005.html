<!DOCTYPE html>
<html>
<head>
    <meta charset="UTF-8">
    <title>续通志 - 第 1005 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1005 页/共 1359 页</h1>
    <div class="content">　　李英字子贤其先辽阳人徙益都明昌五年进士第调通远令补尚书省令史大安三年上章议兵事荐珠格高琪乌克逊鄂屯纳喇奎腾 
穆延尽忠先朝尝任使可与商略又曰比来敌人增筑城郭修完楼橹事势可知山东河北不大其声援则京师为孤城矣不报贞佑初珠格高 
琪辟为经厯官乃上书高琪曰中都之有居庸犹泰之崤亟蜀之剑门也迩者撤居庸兵我势遂去今士豪守之朝廷当遣官节制失此不图忠 
义之士将转为他矣又曰可镇抚宣德德兴余民使之从戎所在自有宿藏足以取给是国家不费斗粮尺帛坐数所失之关隘也居庸咫尺北 
门而不能卫护英实耻之高琪奏其书即除工部员外郎充宣差都提控居庸等关隘悉隶焉二年正月乘夜与壮士李雄郭仲元郭兴祖等出 
城缘西山进至佛岩寺招募军民旬日得万余人时时出战被创召还俄迁翰林侍制因献十策大槩谓居中士以镇四方委亲贤以收中都立 
藩屏以固关隘集人力以防不虞养马力以助军威爱禾稼以结民心明赏罚以劝百官选守令以复郡县并州县以省民力颇施行之 【按 
英献十策原文祗载九条姑仍其阙】 宣宗南迁召为御史中丞英念兵兴以来百务皆弛激浊阳清奖进人材为已任因言近年改定四善二 
十七最之法徒为虚文大定闲数遣使者分道考察廉能当时号为得人愿改前日徒设之文遵大定已试之效帝嘉纳之自兵兴以来亟用官 
爵为赏程英又奏名器不可以假人上恩以难得为贵伏见兰州西关堡守将王格尔坚守关城诱杀贼使忠节诚有可嘉急于劝奖遂擢节钺 
加阶二品赐或姓若取兰州又将何以待之陕西名将项背相望格尔藐然贱卒一朝处众人之右为统领之官恐众望不厌难得其死力不听 
中都久围丞相承晖告急英收河闲清沧义军自清州督粮运救中都行至大名得兵数万然驭众素无纪律复被酒与元兵遇于霸州北大败 
尽失所运粮英死士卒歼焉加恩赠通奉大夫谥刚贞

　　△富珠哩德裕

　　富珠哩德裕本名富拉塔隆安路明安人累官少府监丞明昌末修北边濠堑立堡寨以劳进官三阶授大理正累迁左监军兼临潢府路 
兵马都总管都统诸达私率官兵救护家属德裕蔽之御史劾奏谪宁海州刺史迁武胜军节度使贞佑二年召为御史中丞拜参知政事兼签 
枢密院事行省大名诏发河北兵救中都凡真定中山保涿等兵元帅左监军永锡将之大名河闲清沧观霸河南等兵德裕将之并护清沧粮 
运德裕不时发及李英至霸州兵败粮尽亡失坐弛慢兵期责授沂州防御使寻知益都府事兴定元年卒

　　△乌库哩庆寿

　　乌库哩庆寿河北西路明安人由知把书画充奉御除近侍局直长再转本局使御边有劳进一阶赐金带泰和四年诏庆寿按视漕河六 
年伐宋从右副元帅完颜匡出唐邓为先锋都统攻下枣阳顷之完颜匡军次白虎粒遣都统完颜谙达取随州遣庆寿以兵五千扼赤岸断襄 
汉路行与宋兵遇斩首五百终宋随州将雷太尉遯去遂克随州于是宋邓城樊城戍兵皆溃遂与大军渡汉江围襄阳元帅匡表荐庆寿谋略 
出众帝嘉之迁拱卫直都指挥使提点如故贞佑二年迁元帅右都监以保全平州功进官五阶宣宗迁汴改右副点检兼侍卫亲军副指挥使 
三年中都危急改元帅左都监将大名兵万八千西南路步骑万一干河北兵一万救中都次霸州北兵溃顷之中都失守改大名府权宣抚使 
未几知河中府权河东南路宣抚副使四年迁元帅右监军 【宣宗纪作左监军】 兼陕西统军使驻兵延安败夏人于安塞堡战于鄜州之 
沧曲谷有功兴定元年与签枢密院事完颜萨布经略伐宋败宋兵于泥河湾石濠村复破宋兵于樊城县以军士多被伤奏不实诏有司鞫问 
已而释之厯镇南集庆军节度使卒

　　△布萨安贞

　　布萨安贞本名阿哈以大臣子充奉御尚刑国长公主贞佑初改右副点检迁元帅左都监二年中都解严除山东路统军安抚等使初益 
都县人杨安儿聚剽掠诏州郡招捕之安儿降累官刺史防御使大安闲安儿亡归与张汝楫聚赏攻刧州县山东大扰安贞至益都败安儿于 
城田安儿奔莱阳莱州徐汝贤以城降贼势复振登州刺史耿格开门纳伪都统郊迎安儿遂僭号改元天顺伪元帅郭方三据密州李全略临 
朐安贞以沂州防御使布萨瑠嘉为左翼安化军节度使完颜额珠为右翼 【按续通鉴安儿奔登州山东行省完颜迁与经厯洪鄂将化帽 
军讨贼败之兴本传互异】 七月安贞军昌邑东徐汝贤等以三州之众十万来拒杀获甚众安贞军至莱州伪宁海刺史史澄立以二十万阵 
于城东瑠嘉败之杀获且半安贞遗莱州黥卒曹全等诈降于汝贤以为内应遂复莱州斩徐汝贤耿格史泼立皆降宣差伯特完袭杀郭方三 
复密州十二月辛亥耿格伏诛安儿脱身走入海舟人曲成等击之坠水死四年二月安儿党郝定等复扰山东安贞讨之连战皆克降者三万 
余皆安慰复业兴定二年下诏伐宋安贞至安丰宋兵拒战完颜呼喇勒冲击败之追至淝水安贞至大江乃班师 【按续通鉴载金人围安 
丰军进攻扬州真州建康大震贾涉遣李全拒之战于化胡坡杀金数将得其金牌乃解诸州之围而去全追击之复败之于曹家庄因致金牌 
于涉云已杀驸马安贞矣本传叙安贞之续故第云至大江乃班师】 兴定三年安贞伐宋有淝水之捷五年复伐宋安贞军于七里镇宋兵据 
净居山遣兵击败之遂夺黄土关入默林关拔麻城县抵大江克黄州进攻靳州克之安贞每获宋壮士辄释不杀因用其策亦有功宣宗谓宰 
臣曰阿哈将略固善此辈无虑数万既不可杀安所置之宰臣不对安贞忧谗以金玉带赂近侍局六月尚书省奏安贞谋叛宣宗疑不实令英 
王守纯覆案之质成其诬井其二子杀之以祖忠义父揆有大功免兄弟缘坐安贞尝曰三世为将遂家所忌至是果验云

　　△田琢

　　田琢字器之蔚州定安人明昌五年进士官怀安令补尚书省令中贞佑二年中都被围琢请由闲道往山西招集义勇遂使经略山西琢 
与宏州刺史魏用有隙自飞狐还蔚州用伏甲于路将邀之琢知其谋即别道入定安用破蔚州杀判官李宜马士成永兴县令张福劫府库仓 
廪攻琢于定安琢与战败之用脱身走易州刺史芬彻缚送中都元帅府杀之琢至蔚州诛用同恶数人遣沈思忠招集西京荡析百姓得万余 
人皆愿徙河南为上书以请从之琢复遣沈思忠宫楫招宏州蔚州百姓得五万余人可充军者万五千人分屯蔚州顷之西山诸隘皆不能守 
琢移军沃州贞佑三年诏尽徙屯陕琢至陕上书曰河北失业之民侨居河南陕西旷土多而浮民众乞选能吏劝课公私皆得耕垦富者备牛 
出种贫者佣力服勤教之区种期于尽辟而后己宣宗深然之兴定二年改山东东路转运使 【归潜志作兵马都总管中州集作宣抚使】  
权知益都府事李旺据胶西琢遣益都治中张林讨擒之棣州裨将张聚据州叛袭滨州琢遣提控赫舍哩绰哈讨平之遂复二州李全据安邱 
琢遣总领提控王政王廷玉讨之太府少监伯特完擅率政兵攻安邱败焉琢奏治特完罪会赦而止既而昌乐令珠格罕都等破李全于日照 
县琢承制各迁官一阶诏许之治中张木素凶险耻出琢下会于海牟佐据莱州琢遣林讨之林伺琢出即率众噪八府中琢仓猝与战不胜行 
至章邱兵变东平行省蒙古纲以状闻宣宗度不能制林乃遣人召琢还至寿张疽发背卒

　　△完颜弼

　　完颜弼本名达希布盖州明安人从丞相襄戍边功最泰和六年从完颜匡攻襄阳破雷太尉兵积功至右副都点检至宁元年以言事忤 
旨谪云内州防御使 【按金地理志云内州置远军节度使非防御州也此云防御使沿革未详】 贞佑初宣宗驿召赴中都寺云内已受兵 
弼善马矟与数骑突出将赴阙会有诏除元帅左都监驻真定弼奏外兵日增军无鬬志村寨城邑有勇敢可使者乞招用之又曰河朔郡县皆 
以拘文不相应救由此残破乞敕州府有告急征兵即须赴救又曰河北军器乞权宜弛禁仍令团结堡寨以备外兵及劝迁都讲防御诸策宣 
宗颇采用其言大名军变诏弼镇抚之未几改陕西路统军使三年改知东平府事山东西路宣抚副使时刘二祖余党孙邦佐张汝楫保济南 
勤子堌 【本纪作大沫堌】 弼遣人招之皆降八月 【按宣宗纪贞佑三年四月招降张汝楫等八月复叛杀之原文误作四年令改正】  
汝楫复谋作乱邦佐密告弼弼飨汝楫伏甲杀之手诏褎谕封密国公是年元兵围东平弼百计应战久之乃解围去五月疽发于脑俄卒弼平 
生无所好惟善读书闲暇延引儒士歌咏投壶以为常所辟得人皆立方面功治东平爱民省费军民无相讼有古良将之风焉

　　△蒙古网

　　蒙古网本名呼尔根咸平府明安人承安五年进士除国子助教贞佑初自请招集西山兵民迁都水监丞寻加遥授永定军节度副使三 
年权山东宣抚副使四年行元帅府事奏杨安儿余党据险作乱至今未息乞普赐恩宥宣宗即命赦之兴定元年徙知东平府事权参知政事 
行尚书省遣默哷讨花帽贼于曹济闲三年奏恩州武城县艾家凹水泺清河县涧口河泺险固可恃因其地形少加浚治足以保御请迁州民 
其中又以山东恃东平为重镇而兵卒太少请募选以益兵咸制可是岁益都桃林寨总领张林号张大刀据险为乱四年侵掠东平纲遣王庭 
玉讨之生擒张林林乞贳死自効纲为请于朝官之山东不能守林乃降于宋初东平提控郑倜生擒宋将李资纲奏赏倜宰臣谓李资自称宋 
将无所凭据请详究其实纲奏此辈力屈就擒丰肯虚称伪将以重获者功今多故之际赏功后时将士且解体诏即赏之五年二月东平解围 
纲与王庭玉东莒公燕宁各迁一阶是岁燕宁战死纲势孤奏请移军河南诏百官议许纲内徙率所部女真契丹汉军五千人行省邳州左监 
军王庭玉将余军屯黄陵冈自此山东事势去矣时宿州连年饥馑加之重敛百姓离散纲奏乞一切停止诏议行之元光二年以邳州经略司 
隶纲令募勇敢收复山东砀山首领怀忿作乱引水环城以自固构浮桥河上结红袄贼为援纲奏砀山北近大河南近汴堤其闲干滩泥淖步 
骑俱不可行惟宜轻舟往来当选锐卒数千与水军埽兵由便道断浮梁绝红袄之援募胆勇有口辨者持牒密谕之以离闲其赏与乞赐空名 
告身从便迁赏无何砀山贼袭永城县诏与副缌领高琬等并力讨之纲御下严邳州军不乐属纲八月辛未朔经略使纳哈塔禄格都统金山 
颜俊率沂州军士百余晨入行省杀纲及僚属于省署十月壬辰 【按宣宗纪作十一月辛丑盖本传纪克敌之期而帝纪则书报捷之日也 
】 总帅约赫德围邳州急攻之红袄贼高显等杀禄格函首以献

　　△必喇阿噜岱

　　必喇阿噜岱贞佑初累官宁化州刺史二年权河北大名宣抚副使三年以保全皇功加遥授安武军节度使改昭义军阅月权元帅左都 
监遣都统鄂屯喜格复取威州及获鹿县既而诏择义军为三等阿噜岱奏自去岁初置帅府已按阅本军去其冗食部分既定上下相亲故能 
所向成功一旦析之彼居中下将气挫心懈而不可用且义军率皆农民已散归田亩趋时力作征集旬日农事废而岁计失乞无轻变易诏许 
之泽州旧隶昭义近年改隶孟州阿噜岱奏泽州城部坚完器械具备今闻议迁于青莲寺山寨距州既远地形狭隘一旦有急徒弃名城以失 
太行之险则沁南昭义不通问矣乃复隶昭义军 【按地理志泽州旧为刺斗郡贞佑四年始隶潞州昭义军后改隶孟州元光二年升为节 
镇与本传所云旧隶昭义复隶昭义皆不合】 是岁潼关失守阿噜岱趋备蓝田商州陈河北利害略曰今忻代撤戍太原帅府众纔数千平阳 
行省兵亦不多河东河北之势全恃潞州潞兵强则国家基本渐可复立乞复置潞州帅府兴定闲权参知政事行尚书省于益都阿噜岱复立 
潞州最有功识辽州刺史郭文振举以为将既而阿噜岱去潞州以张开代领其众与文振不相得遂不能守

　　钦定续通志卷四百三十八
</div>
    <div class="pagination">
<a href="续通志_page1004.html">上一页</a><span>...</span><a href="续通志_page1000.html">1000</a><a href="续通志_page1001.html">1001</a><a href="续通志_page1002.html">1002</a><a href="续通志_page1003.html">1003</a><a href="续通志_page1004.html">1004</a><span class="current-page">1005</span><a href="续通志_page1006.html">1006</a><a href="续通志_page1007.html">1007</a><a href="续通志_page1008.html">1008</a><a href="续通志_page1009.html">1009</a><a href="续通志_page1010.html">1010</a><span>...</span><a href="续通志_page1006.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
