<!DOCTYPE html>
<html>
<head>
    <meta charset="UTF-8">
    <title>大明律集解附例 - 第 26 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明律集解附例 - 第 26 页/共 42 页</h1>
    <div class="content">按名例律云凡犯罪未发而自首者免其罪犹征工赃此云一体给赏何也盖名例就本犯自首者言此就数人有犯而有一人首或因连累致罪如引领以下之人首者而言故盐货一体给赏耳若一人自犯而自首则免罪足矣又何赏之有
凡盐场灶丁人等除正额盐外夹带余盐出场及私煎货卖者同私盐法百夫长知情故纵及通同货卖者与犯人同罪
                纂注灶丁者灶户煎盐之人丁也正额盐是灶丁每日所办盐课有额设正数也百夫长如总催头目之类管领灶丁者也货卖承夹带私煎二者而言盖夹带私煎均于盐法有阻故凡各处盐场其灶户盐丁人等除应办本场额设正数课盐外其余剩之盐如有夹带出场及私自煎烧因而货卖者同私盐法坐罪杖一百徒三年若百夫长则有掌管办盐之责者如知灶丁人等夹带私煎之情而故行纵容及与其通同私自货卖与犯人同罪亦依私盐法论夫夹带私煎之法严则与贩者无夤缘之门而私盐自少矣
凡妇人有犯私盐若夫在家或子知情罪坐夫男虽有夫而远出或有子幼弱罪坐本妇
纂注曰夫在家虽不知情者亦坐曰子知情则不知者不坐矣幼弱谓十五岁以下者夫远出则势不容于有待子幼弱不可以言知情故罪坐本妇
        凡买食私盐者杖一百因而货卖者杖一百徒三年
纂注买食私盐谓知其为私盐买而食用者故杖一百若因买食而转行货卖求刑者则与私贩之情同故杖一百徒三年
  凡守御官司及盐运司巡检司巡获私盐即发有司归勘各衙门不许擅问若有司官吏通同脱放者与犯人同罪受财者计赃以枉法从重论
纂注守御官司谓各卫所守御地方之官司也有司谓府州县及问刑衙门即前条官司也各衙门指守御官司盐运司巡检司而言通同脱放谓通同守御等官脱放也此言各行盐地方凡守御官司及盐运司巡检司皆有巡捕私盐之责者若巡获私盐即将人盐发所在官司归结勘问守御等各衙门不许擅自问理此盖一以防其妄拿一以防其脱放也若既送有司归结而有司官吏通同原获衙门脱放盐犯者与犯人同罪各杖一百徒三年若脱放出于受财者计其入巳之赃以枉法从其罪之重者论夫上文既云不许展转扳指恐有司缘此以行其私故又严脱放之律也
备考
一各衙门巡获私盐不发有司归勘而擅问者以违制论
凡守御官司及有司巡检司设法差人于槩管地面并附场紧关去处常川巡禁私盐若有透漏者关津把截官及所委巡盐人员初犯笞四十再犯笞五十三犯杖六十并附过还职若知情故纵及容令军兵随同贩卖者与犯人同罪受财者计赃以枉法从重论○其巡获私盐入巳不解官者杖一百徒三年若装诬平人者加三等
纂注透漏谓紧关透漏私盐外出也所委人员即守御等衙门所差委者如巡捕官兵之类知情故纵以下俱指把截官及所差人员而言装诬平人指巡盐者言与前所谓诬指者不同此言私盐之徒踪迹诡秘而巡禁之法不可不严凡守御官司及有司巡检司各当设法差人于境内一槩所管地面并附近盐场紧关去处常川往来巡禁私盐不许透漏若有透漏出外者其关津原设把截之官及守御等衙门所差委巡盐人员初犯笞四十再犯笞五十三犯杖六十并附写过名各还原职然不言四犯以上罪止杖六十也必曰附过还职明其为公罪也此自不知情者言之耳若把截与所委各官知有透漏之情而故纵出外及容令应捕军人弓兵随同私商贩卖者俱与私盐犯人同罪各杖一百徒三年此自未受财者言之耳若受财而故纵出外及容令同贩者则各计入巳之赃以枉法从其罪之重者论其把截及巡盐人员若将巡获私盐隐匿入巳不解官者是意在私盐矣故即同私盐罪杖一百徒三年若以私盐装诬平人解官者是意在害人矣故加不解官罪三等杖一百流三千里
凡军人有犯私盐本管千百户有失铃束者百户初犯笞五十再犯杖六十三犯杖七十减半给俸千户初犯笞四十再犯笞五十三犯杖六十减半给俸并附过还职若知情容纵及通同贩卖者与犯人同罪
纂注军人指守御官司部内一应军人而言不专谓应捕私盐之军故上言军兵而此言军人故罪止及本管千百户而不言守御官司也初犯再犯三犯谓千百户所管各军彼此先后有犯非一军而三犯也此言巡禁私盐固守御官司之事若所部军人有犯则又责在本管故凡军人有犯私盐则本管千户百户止因有失铃束而别无他故者如有一次军人犯私盐而初犯百户则笞五十千户笞四十二次为再犯百户则杖六十千户笞五十三次为三犯百户则杖七十千户杖六十若至三犯则全不铃束仍将千百户应得俸钱减半支给然其俸虽减给而罪本因公故并得附过还职若千百户知军人私犯之情而故行纵容初非失于铃束及身自通同军人贩卖又非徒为知情者故即与犯人同   罪各杖一百徒三年此则不淮还职不待言矣
凡起运官盐每引二百斤为一袋带耗五斤经过批验所依数掣挚秤盘但有夹带余盐者同私盐法○若客盐越过批验所不经掣挚关防者杖九十押回盘验
纂注依数依引目正耗盐之斤数也掣挚谓随手掣取盐袋而掣其轻重若干若盘验则尽盘其盐而验之与掣挚互相备矣此条无非防范夹带私盐之弊盖言凡各场驮运有引官盐每引以二百斤为一袋附带耗盐五斤其经过盐课批验所照依前项每引定数掣挚枰盘如正耗数之外但有夹带余盐者同私盐法论罪杖一百徒三年若客商将官盐越过批验所而不经官掣挚及不曾用使关防者坐杖九十仍押回盘验如盘有余盐者则自当从私盐法论矣
凡客商贩卖官盐不许盐引相离违者同私盐法○其卖盐了毕十日之内不缴退引者笞四十○若将旧引影射盐货者同私盐法
纂注缴退引谓将截过退引赴住卖官司缴纳也影射谓以此冐彼如影之相射而不真也盖官盐凭引而发卖卖毕即缴退引正所以别私贩防影射也故凡客商贩卖官盐不许盐引相离若违此而盐引相离者则官私无辩故虽官盐亦同私盐法论杖一百徒三年其卖盐了毕限十日之内缴纳退引若不缴退引者虽无影射之情亦笞四十若将不缴旧引影射见在盐货贩卖者则其盐即私故亦同私盐之法坐罪
凡起运官盐并灶户运盐上仓将带军器及不用官船起运者同私盐法
纂注此言凡各场起运官盐如今两淮盐场运纳大军食盐之类并灶户运盐上仓若有将带军器随行及不用官船起运者同私盐法论罪如不用官船者杖一百徒三年将带军器者加一等夫用官船所以防夹带禁军器所以防拒捕也
凡客商将官盐插和沙土货卖者杖八十
纂注将官盐而插和沙土货卖则图利一巳之私而官盐有壅阻之弊矣故杖八十
凡将有引官盐不于拘该行盐地面发卖转于别境犯界货卖者杖一百知而买食者杖六十不知者不坐其盐入官
纂注拘该行盐地面谓盐运司各有拘定该管行盐地面也如淮盐不许过浙浙盐不许过淮之类此言行盐各有地方贩卖不许犯界所以欲通行盐课禁革奸弊也若客商将有引官盐不于拘定该卖盐之地方发卖而转于别境内犯界货卖者杖一百若别境人知系越境之盐而买食者杖六十不知者不坐其盐并追入官则不问知情矣
按盐法诸条意以禁革私盐为主故首重犯私盐之律次言引领牙人窝藏寄顿挑担驮载之罪所以禁诸人之容隐私盐也次言夹带私煎货卖之罪所以禁灶丁人等通同私贩也次言脱放透漏容纵入巳之罪所以禁当该官吏及应捕人之通同私贩也官盐必经掣挚发卖不许犯界卖毕必缴退引又所以禁客商假官私贩之弊也以此立法而后官盐之利行官盐之利行而足国便民之政在是矣至若盐运司每岁盐课各有定额客商中买盐引各有成规又详见会典当与此相参考者也
　条例
一各边召商上纳粮草若内外势要官豪家人开立诡名占窝转卖取利者俱问发边卫充军干碍势豪参究治罪
一凡豪强盐徒聚众至十人以上撑驾大船张挂旗号擅用兵仗响器拒敌官兵若杀人及伤三人以上者比照强盗巳行得财律皆斩为首者仍枭首示众其虽拒敌不曾杀伤人为首者依律处斩为从者俱发边卫充军若止十人以下原无兵仗遇有追捕拒敌因而伤至二人以上者为首依律处斩下手之人比照聚众中途行夺罪人因而伤人律绞其不曾 下手者仍为从论罪若贫难军民将私盐肩挑背负易米度日者不必禁捕 
一越境兴贩官司引盐至三千斤以上者问发附近卫所充军原系腹里卫所者发边卫充军其客商收买余盐买求掣挚至三千斤以上者亦照前例发遣经过官司纵放及地方甲邻里老知而不举各治以罪巡捕官员乘机兴贩至三千斤以上亦照前例问发                                   
一凡两淮等处运司中盐商人必须纳过银两纸价方给引目守支若先年不曾上纳故掜守支年久等项捏词奏扰者依律问罪仍照各处盐场无籍之徒把持诈害事例发遣
一凡伪造盐引印信贿嘱运司吏书人等将巳故并远年商人名籍中盐来历填写在引转卖胁骗财物为首者依律处斩外其为从并经纪牙行店户运司吏书一应知情人等但计赃满贯者不拘曾否支盐出场俱发边卫充军
一各盐运司总催名下该管盐课纳完者方许照名填给通关若总催买嘱官吏并覆盘委官指仓指囤扶同作弊者俱问发边卫充军
一各处盐场无籍之徒号称长布衫赶船虎光棍好汉等项名色把持官府诈害客商犯该徒罪以上及再犯杖罪以下者俱发边卫充军
盐临势要中盐
凡监临官吏诡名及权势之人中纳钱粮请买盐引勘合侵夺民利者杖一百徒三年盐货入官
纂注监临官吏谓监临盐法之官吏如布政司盐运司盐课司官吏之类诡名谓不以巳名而诡捏伪名也盖盐所以通商乃民之利也若监临官吏托以诡名 及权要势豪之人各中纳钱粮请买户部盐引勘合则盐利归于此辈而在民之利必微尤是侵夺民利也各杖一百徒三年其中买之盐货入官若夫追缴盐引勘合又不言可知矣
　备考
一中盐官吏照行止有亏事例具奏定夺
阻坏盐法
凡客商中买盐引勘合不亲赴场支盐中途增价转卖阻坏盐法者买主卖主各杖八十牙保减一等盐货价钱并入官其铺户转买拆卖者不用此律
纂注凡客商中买盐引勘合必亲赴场支盐庶乎首尾相知难于作弊此盐法之定制也若不亲赴场支盐而于中途增添原买之价转卖与人支盐阻抑壤乱盐法者买主卖主各杖八十牙保人减一等所支盐货与原卖价银并追入官其铺户转买客商支出官盐零拆货卖者既于盐法无妨故亦不用此律
私茶
凡犯私茶者同私盐法论罪如将巳批验截角退引入山影射照茶者以私茶论
纂注既曰同私盐法则有犯者须尽如私盐之律科断也凡客商贩卖茶货必依例中买茶引照引货卖方为官茶引巳经官验过截角即为退引例当缴官不许重冐照茶此行茶一定之法也若有犯兴贩无引私茶者同私盐法论罪杖一百徒三年茶货车船头匹并须入官如有将巳经批验所验过截角退引不赴官告缴而入山影射照茶者即系私茶故以私茶论罪盖茶货之利与盐货同故茶法之禁亦与盐法同也
　条例
一成化十八年闰八月二十九日节该钦奉
宪宗皇帝圣旨私茶有兴贩夹带五百斤的照见行私盐例押发充军钦此
一凡兴贩私茶潜住边境与番夷交易及在腹里贩卖与进
　贡回还夷人者不拘斤数连知情歇家牙保俱发烟障地面充军其在西宁甘肃河州洮州四川雅州贩卖者虽不入番一百斤以上发附近三百斤以上发边卫各充军不及前数者依律拟断仍枷号两个月军官将官纵容弟男子侄家人军伴人等兴贩及守备把关巡捕等官知情故纵者各降一级原卫所带俸差操失觉察者照常发落若守备把关巡捕等官自行兴贩私茶通番者发边卫在西宁甘萧洮河雅州贩卖至三百斤以上者发附近各充军
一陜西洮州河州西宁等处行茶地方但有冐顶番名将老弱不堪马二匹以上中纳支茶者官军调别处极边卫分带俸食粮差操民并舍余人等发附近卫分充军冐支茶斤俱入官参将抚夷等官本身并纵容弟男子侄家人军伴人等冐中二匹以上者一体问调边卫带俸差操医兽通事土民人等通同作弊者枷号一个月发落
一做造假茶五百斤以上者本商并转卖之人俱问发附近原系腹里卫所者发边卫各充军店户窝顿一千斤以上亦照例发遣不及前数者问罪照常发落
私矾
凡私煎矾货卖者同私盐法论罪
纂注私煎谓不系烧矾窑厂及新开山烧矾而不报官办课者皆是同私盐法解见私茶条凡各处煎矾所在皆有额设矾课系官主典给有文凭执照然后许卖若有私自煎出货卖者同私盐法论罪杖一百徒三年盖矾利虽微务隶于官若听私煎则不惟亏国之课程而必起民之争夺故设此律以禁之按会典洪武三年令庐州府黄  昆山安庆府桐城县岁办矾课二十七万七百斤每三斤为一引官给工本钱一百五十文此矾课之所由设也
匿税
凡客商匿税及卖酒醋之家不纳课程者笞五十物货酒醋一半入官于入官物内以十分为率三分付告人充赏务官攅拦自获者不赏入门不吊引同匿税法其造酒醋自用者不在此限○若买头匹不税契者罪亦如之仍于买主名下追征价钱一半入官
纂注吊者至也此指乃照物投税之引帖旧制府州县城门外各置引帖凡客商货物入城先吊引帖为照然后投税验引收钞入门不吊引谓货物巳入城门而引帖不至即引不相随之意盖商税酒榷国课所系若客商隐匿货物而不投税及造卖酒醋之家而不纳应办课程二者均于国课有亏故并笞五十仍将货物酒醋各罚一半入官若系他人告获者则于入官物内以十分为率将三分给付告人充赏若系务官攅拦自获者不赏如有客商将货物巳入城门而不吊至原照物投税之引帖恐其漏税之货故同匿税法其造酒醋自用者原无求利之心故不在纳课之限若买头匹而不税契亦系欺官故坐罪亦如匿税之律但头匹非货物可比故追征价钱一半入官
　条例
一在京在外税课司局批验茶引所但系纳税去处省令客商人等自纳若权豪无籍之徒结党把持拦截生事搅扰商税者徒罪以上枷号二个月发附近充军杖罪以 下照前枷号发落
舶商匿卖
凡泛海客商舶船到岸即将物货尽实报官抽分若停塌沿港土商牙侩之家不报者杖一百虽供报而不尽者罪亦如之物货并入官停藏之人同罪告获者官给赏银二十两
纂注海中大船曰舶船抽分即其货物十分而取其一也牙侩牙保会合之人也货物并入官并字指不报及报而不尽者停藏之人承上土商牙侩之家而言凡泛海客商但有舶船到岸即将船中物货尽数从实报官依数抽分然后给照听其货卖若有私自停塌沿港接卖土商及牙侩之家而不报官者杖一百或虽供报到官而有隐漏不尽者罪亦如之其不报不尽之物货并追入官土商牙侩停藏者与犯人同罪若有人告获者官给赏银二十两此条专为舶商匿货者而设盖舶商之利大故其匿货之罪浮于匿税若余商之匿货则当从匿税之条耳然今将船下海通番者有例禁之又慎重海防之意也
人户亏兑课程
凡民间周岁额办茶盐商税诸色课程年终不纳齐足者计不足之数以十分为率一分笞四十每一分加一等罪止杖八十追课纳官○若茶盐运司盐场茶局及税务河泊所等宜不行用心办课年终比附上年课额亏兑者亦以十分论一分笞五十每一分加一等罪止杖一百所亏课程着落追补还官○若有隐瞒侵欺借用者并计赃以监守自盗论
纂注国初有茶运司以后裁革故此律称茶盐运司也以十分为率以本户该纳
之额数言亦以十分论以茶盐运司等官所管之本总数言亏兑亏欠兑缺也着落追补还官止着落亏课之官吏非有及于人户也盖前项人户之亏课者巳言追课纳官此则因官不用心办课而言耳于人户果何与哉此条言民间茶盐商税及诸色课程如银两渔课之类每周岁各有定额该办之数在人户所当依期完纳在官府所当用心催征者也若人户于一年巳终其一应该纳课程而不交妠齐足者就其该纳之数计所不足之数以十分为率如一分不足者笞四十每一分加一等至五分之上罪止杖八十所不足之数追征还官此亏课之罪在民不得不于民追纳耳若茶盐运司盐场茶局及税务河泊所等官其有不行用心催办诸色课程以至年终比附上年所征课额亏允者就其额办之数计所亏允之数亦以十分为率亏一分者笞五十每一分加一等至六分之上罪止杖一百所亏课程着落各官追捕还官此亏课之罪在官不得不于官追补耳若前项衙门各官将人户巳纳在官课程隐瞒不附簿籍因而侵欺入巳或私自借用者并计赃以监守自盗论罪如此则侵盗之源可杜而国课常盈矣  
卷八终
大明律集解附例卷之九
户律
钱债
违禁取利
凡私放钱债及典当财物每月取利并不得过三分年月虽多不过一本一利违者笞四十以余利计赃重者坐赃论罪止杖一百○若监临官吏于所部内举放钱债典当财物者杖八十违禁取利以余利计赃重者依不枉法论○并追余利给主○其负欠私债违约不还者五贯以上违三月笞一十每一月加一等罪止笞四十五十贯以上违三月笞二十每一月加一等罪止笞五十二百五十贯以上违三月笞三十每一月加一等罪止杖六十并追本利给主○若豪势之人不告官司以私债强夺去人孳畜产业者杖八十若估价过本利者计多余之物坐赃论依数追还○若准折人妻妾子女者杖一百强夺者加二等因而奸占妇女者绞人口给亲私债免追
纂注月利三分如一百贯月取其利三贯也不过一本一利如借本一百贯其取利亦不得过一百贯违禁取利即违此禁限余利即应得本利之外所多取者依不枉法论依即以字之义亦与真犯同也并追余利给主总承上文言违三月违原约日至三月也因而奸占专指强夺者若准折而奸占即从和论人口给亲二句通承准折强夺而言此条言放债典当本所以相济若取利无禁实所以相病矣故凡民间私放钱债及典当财物每月取利并不得过三分所积年月虽多亦不得过一本一利如有违此而取利三分以上及利钱过于本钱者如多取二十贯以下则笞四十若计所多取余利为赃其罪重于笞四十者则坐赃论如三十贯笞五十每十贯加一等至八十贯之上罪止杖一百若监临官吏于所部内举放钱债典当财物与部民而收取其利者虽未违禁即杖八十若违禁而多取其利者亦计所余之利为赃其罪有重于杖八十者则依受不枉法赃论罪以上庶民官吏凡有违柰而取利者并追余利给主其负私债有故违期约不还者各以负欠多寡计月科罪如五贯以上者违三月笞一十每一月加一等至半年之上罪止笞四十五十贯以上者违三月笞二十每一月加一等至半年之上罪止笞五十二百五十贯以上者违三月笞三十每一月加一等至半年之上罪止杖六十其放债之应得本利并追给主夫言违三月者有罪则未及三月者当勿论耳若豪强势要之人因其违约不还不告官司而强夺欠债之人孳畜产业者估价虽未过本利亦杖八十若估价过其本利者计所多余之物坐赃论如多余七十贯则杖九十至五百贯之上罪止杖一百徒三年仍依所多余之数追物还主夫不言准折畜产之罪以两相情愿则从民便耳若因欠私债而将人之妻妾子女准折抵还者杖八十若欠债之人不愿准折而强夺之者加准折罪二等若因强夺而奸占其妇女者绞其准折强夺人口给亲完聚原欠私债免追谨详此条于举放私债典当财物者则严重其典刑于负欠私债违约不还者则宽假其月日盖以放债多豪强之弊而负债有不得巳之情故此则抑强扶弱又设律深远之意也
　条例
一凡势豪举放私债交通运粮官挟势擅拿官军绑打凌辱强将官粮准还私债者问罪属军卫者发边卫充军属有司者发口外为民运粮官参究治罪
一听选官吏监生人等借债与债主及保人同赴任所取偿至五十两以上者借者革职债主及保人各枷号一个月发落债追入官
一凡举放钱债买嘱各卫委官擅将欠债军官军人俸粮银物领去者问拟诈欺委官问拟受财听嘱罪名
一两京兵部并在外巡抚巡按按察司官点视各卫所印信如有军职将印当钱使用者参问带俸差操执当之人问罪枷号一个月债追入官 
一内外放债之家不分文约久近系在京住坐军匠人等揭借者止许于原借之人名下索取不许赴原籍逼扰如有执当印信关单勘合等项公文者提问债追入官
一凡负欠私债两京不赴法司而赴别衙门在外不赴军卫有司而越赴巡抚巡按三司官处各告理及輙具本状奏诉者俱问罪立案不行若两京别衙门听从施行者 一体参究私债不追     
费用受寄财产
凡受寄人财物畜产而輙费用者坐赃论减一等诈言死失者准窃盗论减一等并追物还主其被水火盗贼费失及畜产病死有显迹者勿论
纂注并追物还主承輙费用及诈言死失二项言盖受寄他人财物畜产而輙擅费用者犹有倍偿之心故坐赃论减一等如坐赃一贯以下者笞二十减一等则笞一十至五百贯之上罪止杖九十徒二年半若诈言死失者则有欺骗之意故准窃盗论一等如窃盗一贯以下者杖六十减一等则笞五十至一百贯之上罪止杖一百徒三年然不问輙费用与诈言死失并追原寄之物还主其受寄者若被水火盗贼费失及畜产病死各有显迹可据者皆勿论固不坐罪亦免追偿
　备考
一若受寄财物而骗赖不认者以诓骗律论
　条例
一亲属费用受寄财物并与凡人一体科罪追物还主不必论服制递减
得遗失物
凡得遗失之物限五日内送官官物还官私物召人识认于内一半给与得物人充赏一半给还失物人如三十日内无人识认者全给限外不送官者官物坐赃论私物减二等其物一半入官一半给主○若于官司地内掘得埋藏之物者并听收用若有口器锺鼎符印异常之物限三十日内送官违者杖八十其物入官    
纂注遗失之物必有其主故得之者限五日之内送官若系官物则收还官系私物则召人识认如有人识认者则于遗失物内以一半给与得物之人充赏一半给还原失物之人如三十日内无人识认既主无见在故全给得物之人若五日限外不送官者系官物则坐赃论一贯以下笞二十罪止杖一百徒三年不言追物还官者省文也私物则减坐赃罪二等一贯之上至十贯笞一十至五百贯之上罪止杖八十徒二年其物一半入官一半给还失主若无主识认者则自当全入官矣夫送官者无罪而给赏赏其有还人之意也不送官者不赏而有罪罪其有隐匿之情也若于官司地内掘得埋藏之物如金银器玩之类并听掘得之人收用以埋藏之物原无所主也若有古器锺鼎符印及凡异常之物限三十日内送官若违限不送官者杖八十仍追其物入官以异常之物非民间宜有也
大明律集解附例卷之九终
大明律集解附例卷之十
户律
市廛                              
私充牙行埠头
凡城市乡村诸色牙行及船埠头并选有抵业人户充应官给印信文簿附写客商船户住贯姓名路引字号物货数目每月赴官查照私充者杖六十所得牙钱入官官牙埠头容隐者笞五十革去  
纂注有抵业人户谓其人有家业而可以抵当客货也在城市乡村买卖去处则有牙行在聚泊客船去处则有埠头此二项之人凡客商货物皆凭借以贸易者也故有司必并选有抵业人户充应取其有恒产恒心之意也官给印信文簿令其附写客商船户住贯姓名并路引字号及货物数目每月将文簿赴官查 考防客商有越关匿税之意也其有牙行埠头不由官选而私充者杖六十仍追所得牙钱入官若官牙埠头容隐私充者笞五十仍将各牙行埠头名役革去夫禁私充又恐其有罔利害人之意也
市司评物价
凡诸物行人评估物价或贵或贱令价不平者计所增减之价坐赃论入巳者准窃盗论免剌○其为罪人估赃不实致罪有轻重者以故出入人罪论受财者计赃以枉法从重论
</div>
    <div class="pagination">
<a href="大明律集解附例_page25.html">上一页</a><span>...</span><a href="大明律集解附例_page21.html">21</a><a href="大明律集解附例_page22.html">22</a><a href="大明律集解附例_page23.html">23</a><a href="大明律集解附例_page24.html">24</a><a href="大明律集解附例_page25.html">25</a><span class="current-page">26</span><a href="大明律集解附例_page27.html">27</a><a href="大明律集解附例_page28.html">28</a><a href="大明律集解附例_page29.html">29</a><a href="大明律集解附例_page30.html">30</a><a href="大明律集解附例_page31.html">31</a><span>...</span><a href="大明律集解附例_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
