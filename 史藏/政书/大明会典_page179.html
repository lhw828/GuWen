<!DOCTYPE html>
<html>
<head>
    <meta charset="UTF-8">
    <title>大明会典 - 第 179 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 179 页/共 713 页</h1>
    <div class="content">○弘治元年、差侍郎二员、兼僉都御史、清理两淮两浙盐法
○二年、令福建清军御史、兼理盐法。仍照两淮等处巡盐御史例、年终具奏催办过盐课
○六年、添设广东按察司僉事一员、专理盐法
○十三年、差都御史一员、清理两淮盐法
○正德二年、令浙江水利僉事、往来苏松嘉兴等处地方、提督巡盐
○三年、差科道官各一员、查盘两淮运司革支商人引盐、变卖银两解京。又添差科道官、清查各运司在库并未卖引目
○十年、令陜西巡茶御史、兼理西漳二县盐课。关给引目勘合。设法开中
○十四年、令广东巡按御史、带管盐法
○又令福建巡海副使、照旧带管盐法
○又令山东守巡兵备官、统理山东六府、并徐宿二州盐法。大名兵备官、统理顺天等北四府、及彰德卫辉二府盐法
○嘉靖八年、令云南巡抚都御史、於布政司参政参议官员内、定委一员、专管盐法
○九年、令延绥西路、及寧夏管粮僉事、分管灵州大小二池
○十五年、令固原兵备副使、稽察批验所奸弊
○十六年、差都御史一员、清理盐法
○隆庆二年、差都御史三员、经理各处屯盐
○六年题准、各运司判官、责令驻札信地。专徵盐课。一切解银齎捧并不许差委
凡盐场官吏禁约。正统元年奏准、各盐运盐课司、及各场官吏、考满考退等项到部者、俱送户部发回住俸、责限催办未完盐课。其应考满未起程者、免赴京。亦住俸催办。完日奏请定夺
○景泰元年、令各盐场大使、守支九年、应考满者、原经收已派商盐、年久不至。准给与后至客商。其餘不尽之数、交盘见任官攒、依例给由
○又令运司同知副使判官等官、各定分司、催督盐课。不得更易互管。仍按季具数总司查併。遇有考满、止开该催分司盐数稽考。及有事故等项、但许附近分司带管。不得转委
○二年、令各处岁办盐课、经管官员、务依时督催煎办。按季开报合干上司。年终出给总足通关奏缴。如有拖欠、该九年考满、住俸催完、方准给由
○又令各运司提举司官吏、纵容库役门子、那移作弊。及分司官员、盐课司官攒、通同富豪总催鑊秤人等诈害客商。批验所监掣官员、并官攒、作弊害人、受赃满贯者。俱发边卫充军
○成化十六年、令各处盐课、次年正月不完者、该场官住俸杖追。分司并运司官、以十分為率、三分不完者、一体住俸。其各官三年六年考满、巡盐御史查勘任内盐课完足、方许起送。若九年考满、所属盐课、过违限期不完者、查送吏部降二级叙用。官攒丁忧事故等项、从巡盐御史委官、查盘经手盐课、交付接管官攒、方许离任
○弘治元年、令各处盐场官、仍旧九年考满
○二年、令巡盐御史、查考各处该年盐课。其有延至次年六月终不完者、於本衙门递降一级。运使六年不完者一体施行
○又令各巡盐御史、清查各运司提举司盐场官、自成化元年以后、未经考退者、不分在任改任、但於任内有报足通关、而亏欠盐课、一千引之上者、俱作素行不谨。一万引者、俱作贪官。分司三年之内、所属场分、各年有报完亏欠者、亦作不谨。六年、亦作贪官。俱行吏部定夺。其攒典不分见役去役、俱发為民
○又令冬盐场官攒、如遇分司官吏到场、及相识官员经过、科派总催头目、出办银货答应者、计赃彼此俱罪。其称拜见销牌解册者、俱问拟入已赃。若书算皂隶吏典人等、下场求索者、仍坐亲管官鈐束不严罪。各该运司、每场置立循环簿二扇。责见役总催、每月附写使用数目於上。月终齎送运司、递换书写。巡盐御史不时查究
○八年、令各运司运使、及分司官、任内盐课拖欠者、不许赴部考满。及别陞官职
○十二年、令各运司官考满。务开任内各年分、已办过正课若干。补课若干。如正课已完、补课未完者、亦不许申送给由
○十三年、令两淮盐课、自本年為始、逐年完办。不完、分司场官、革去冠带住俸。至次年六月不完、并将运使革去冠带住俸
○正德二年、令云南四川盐井官吏、各井盐课、务要逐年完纳。一年不完者、革去冠带住俸。三年俱不完者、本衙门递降一级。吏革役為民。受财作弊者、以枉法从重论。俱责成布按二司管盐官员、比较查理
○嘉靖二年、令各该盐运分司场官、今后不许擅收折色。违者、听巡盐御史问以不职罢黜。引盐改正

大明会典卷之三十五
课程四
钞关

国初、止有商税。未尝有船钞。至宣德间、始设钞关、凡七所。若临清、杭州、兼榷商税。其所榷本色钱钞、则归内库以备赏赐。折色银两、则归太仓以备边储。每岁或本折轮收。或折色居七分之二。其收钞有轻重。差官有专摄。亦有设而復罢者。今并列之

设处所

河西务　　　临清　　九江　　滸墅 【俱户部差】
淮安　　　　扬州　　杭州 【俱南京户部差】

船钞商税

河西务、钞、一百一十九万餘贯。船铺牙行税银、约四千餘两。商税正餘银、四千餘两。条船二税银、一万四千九百餘两
临清、本色钞、一千二百六十万餘贯。钱、二千五百二十万餘文。折色船料商税正餘银、八万三千八百餘两
滸墅、本色钞、五百八十六万餘贯。钱、一千一百七十三万餘文。折色船料正餘银、三万九千九百餘两
九江、本色钞、二百九十三万餘贯。钱、六百八十九万餘文。折色船料正餘银、一万五千餘两
杭州、本色钞、一百九十万餘贯。钱、三百八十一万餘文。折色船料商税正餘银、三万六千八百餘两
淮安、本色钞、三百万餘贯。钱、六百万餘文。折色船料正餘银、二万二千七百餘两
扬州、本色钞、一百六十九万餘贯。钱、三百三十八万餘文。折色船料正餘银、一万二千九百餘两
凡设关差官。宣德四年、令南京至北京沿河漷县、临清州、济寧州、徐州、淮安府、扬州府、上新河、客商輳集去处。设立钞关。差御史、及户部官、照钞法例、监收船料钞。如隐匿、及倚势不纳钞者、船没入官。犯人治罪。惟装载自己米粮薪芻、及纳官物者、免其纳钞
○正统四年、罢徐州、济寧州收船料钞
○令取回监收船钞御史。止令原设官员收受
○又令差出收粮官、兼管临清淮安船钞。原差收钞官取回
○六年、罢上新河监收船钞官
○十一年、令移漷县钞关於河西务。本部委官监收。其所收钞、武清县按季差人解送京库
○十二年、令差主事二员、於临清、淮安、监收船料钞
○景泰元年、差主事二员、於湖广金沙洲、江西九江、监收船料钞。一年更代
○又令差主事二员、於苏松二府、监收船料钞
○六年、差南京户部主事一员、於上新河、监收船料钞
○又令河西务、临清、淮、扬、苏、杭、及九江、金沙洲、监收船钞主事、俱取回。各府委佐贰官一员、每岁轮收。仍行各处巡河、或巡按御史、提督兼管
○成化元年、罢苏州、淮、扬、临清、九江、金沙洲等处、收船料钞
○二年、差主事二员、於九江金沙洲、监收钱钞。定為则例。候一年满日、该府各委佐贰官一员、照例轮收
○三年、令苏杭二府、各委官监收钱钞
○四年、罢苏、杭、金沙洲、九江、四处钞关
○六年、復设金沙洲钞关。令该府官轮收
○七年、復设九江、苏、杭、三府钞关。并河西务、各差主事一员监收
○弘治六年、令河西务、苏州、九江、临清、钱粮多处。户部各差官一员。淮安、扬州、杭州、钱粮少处。南京户部各差官一员。俱一年一更。各给精微批一道
○十四年、取回临清收钞主事。令委府州佐贰官管理。仍令管仓主事监督
○十六年议准、临清州钞关。照旧差主事一员、监收船料商税
○嘉靖四年议准、凤阳府照旧开正阳钞关。每年选委该府廉干佐贰官一员、查照临清等处折收商税事例、遇有往来商客、从宽折收银钱、按季类解该府贮库。专备高墙庶人供给。收支过数目、抚按官按季稽考。不许别项花销
○六年、革上新河钞关
○七年奏准、各钞关主事、将户部原发稽考簿三扇。一扇发府州县委官、与钞关检钞人役、将收过钱钞、眼同登载。二扇主事收执。候委官呈报到日、查见实数、即於簿内亲註明白。钱钞照常发府州县收贮。季终解部类进。差满、将前簿三扇。二存留备照。一解部查考。若有贪鄙不惜行检、户部即参送吏部。不待考察、就行罢黜。其门皂书算、听各该有司审编送役。不许收取更换
○八年、革凤阳府正阳钞关
○九年议准、各处钞关。巡按御史、按季选委属内佐贰官一员每日赴厂。听钞关主事、督同公平秤收。倾煎银两、以候类解。各该府县、於均徭内编审门子二名。库子四名。皂隶八名。每年更替。该府岁拨吏一名、该县月拨吏二名应用。其积年作弊人役、通行查革。内九江钞关主事。凡遇差满、须待接管官员交代、方许离任。违者、抚按官访实纠举
○二十五年议准、管理钞关官、差满回日、本部严加考察。在任果无赃私推避违限等项、方许回司管事、如或不职、指实参论降黜
○又题准、钞关事宜、许差出主事从宜兴革。各府佐贰、并知县等官、有偃蹇阻挠者。本部委官、会同抚按纠举
○隆庆二年、令北新、淮安、扬州、滸墅、九江、临清、河西务、各钞关主事、各铸给关防。撰给
敕书。今后所属司局等官、该关差满、备开贤否送部、移咨吏部、以备考察。其各关收税同知通判等官、务要亲身到关验放船货。眼同抽分。登记簿籍。封收银两。不得专委首领等官。有抗违者、悉听该关呈部参治
○万历二年、给北新、淮安、扬州三钞关、监税员外主事等官、不坐名
敕书三道。差满更替之日、同原降关防、传流收受
○七年题准、七钞关收商税银两、除稽考文簿、照旧填报外。仍立税票、将纳过钱钞银两、照簿填给船商、径投所在官司收候。每季解银、备造一册、并原收税票、送部磨对
凡收钞规则。宣德四年、令每船一百料、收钞一百贯
○八年、令收钞六十贯
○正统四年、令纳钞四十贯
○十二年、令纳钞二十贯
○景泰元年、令纳钞十五贯。所收钞、九江、运湖广布政司备用。金沙洲、运贵州辰沅常德等府、以备贵州军职俸给
○成化元年、令各处船料钞、俱钱钞中半兼收。每钱四文、折钞一贯
○五年、令河西务监收船钞官、凡载官粮物、并运粮河船、有卫所名号往回。俱不在收钞之例
○十八年、令河西务、自本年九月為始。往来船隻过关、照依时价、折收杂粮、以候明年支给賑济
○弘治六年、令各关照彼中则例、每钞一贯、折银三釐。每钱七文、折银一分
○七年议准、今后九江府钞厂、免收铜钱、只折收银两
○又令河西务收钞委官、及各处钞关、凡经过官民粮米剥船、俱免纳钱钞
○正德二年议准、九江等七处钞关船料商税、三年、四年、俱收本色钱钞。送司钥库交收。五年以后、俱折收银两、进
内承运库应用
○八年、令临清、河西务、自本年起、淮安、苏、杭、自九年起、各船料、及商税课程、俱各收本色钱钞
○十五年、令九江钞关船料钱钞折银、通进
内承运库。岁以為常
</div>
    <div class="pagination">
<a href="大明会典_page178.html">上一页</a><span>...</span><a href="大明会典_page174.html">174</a><a href="大明会典_page175.html">175</a><a href="大明会典_page176.html">176</a><a href="大明会典_page177.html">177</a><a href="大明会典_page178.html">178</a><span class="current-page">179</span><a href="大明会典_page180.html">180</a><a href="大明会典_page181.html">181</a><a href="大明会典_page182.html">182</a><a href="大明会典_page183.html">183</a><a href="大明会典_page184.html">184</a><span>...</span><a href="大明会典_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
