<!DOCTYPE html>
<html>
<head>
    <meta charset="UTF-8">
    <title>文献通考 - 第 218 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 218 页/共 334 页</h1>
    <div class="content">    ※《严从中黄子》三卷
    晁氏曰：唐严从，开元中为著作郎，春宫侍读，集贤院学士，卒。自号中黄子。当时命太子侍文吕向访遗文於家，得《训老》、《经颂》等八篇，序而为三卷。
    ※《李翰林集》二十卷
    晁氏曰：唐李白太白也。《白集》旧十卷，唐李阳冰序。咸平中，乐史别得白歌诗十卷，凡歌诗七百七十六篇，又纂杂著，为《别集》十卷。宋次道治平中得王文献及唐魏万所纂白诗，又裒唐类诗洎石刻所传者，通李阳冰、乐史集共一千一篇，杂著六十五篇。曾子固乃考其先後而次第之，云：“白，蜀人。天宝初至长安，明皇召为翰林供奉。顷之，不合去。安禄山反，明皇在蜀，永王节度东南，白时卧庐山，迫致之。败，坐系浔阳狱。崔涣、宋若思验治白，以为罪薄，释白囚，使谋其军。乾元元年，终以事，长流夜郎，以赦得释，过当涂以卒。始终更涉如此此，白之诗书所自序可考者也”。《旧史》称白山东人，为翰林待诏，又称白在宣城谒见永王，遂辟为从事。而《新书》又称白流夜郎，还浔阳，坐事下狱，宋若思释之者，皆不合於白之自序，盖史误也。予按杜甫诗，亦以白为山东人，而苏子瞻尝恨《白集》为庸俗所乱，则白之自序亦未可尽信，而遂以为史误。近蜀本又附入左绵邑人所裒白隐处少年所作诗六十篇，尤为浅俗。白天才英丽，其辞逸荡隽伟，飘然有超世之心，非常人所及，读者自可别其真伪也。
    陈氏曰：《唐志》有《草堂集》二十卷，李阳冰所录也。今按阳冰序文但言十丧其九，而无卷数。又乐史序文称《李翰林集》十卷，别收歌诗十卷，校勘为二十卷。又於馆中得赋、序、书、表、赞、颂等，亦为十卷，号为《别集》。然则三十卷者乐史所定也。家藏本不知何处本，前二十卷为诗，後十卷为杂著，首载阳冰、史及、魏颢、曾巩四序，李华、刘全白、范傅正、裴敬碑志，卷末又载《新史》本传，而《姑孰十咏》、《笑矣悲来》、《草书》三歌行亦附焉，复著东坡辩证之语，其本最为完善。别有蜀刻大小二本，卷数亦同，而首卷专载碑序，馀二十三卷歌诗，而杂著止六卷。有宋敏求後序，言旧集歌诗七百七十六篇，又得王溥及唐魏万本，同裒唐类诗诸编，洎石刻所传，广之，无虑千篇，以《别集》、杂著附其後，曾巩盖因宋本而次第之者也。以校旧藏本，篇数如其言，然则蜀本即宋本也邪？末又有元丰中毛渐题，云“以宋公编类之勤，曾公考次之详，而晏公又能镂板以传於世”，乃晏知止刻於苏州者。然则蜀本盖传苏本，而苏今不复有矣。
    《南丰》曾氏序略曰：白以永王事，长流夜郎，会赦得释，如浔阳、金陵，徘徊历阳、宣城二郡。其族人阳冰为当涂令，白过之，以病卒，年六十有四，时宝应元年也。白之诗连类引义，虽中於法度者寡，然其辞闳肆隽伟，殆骚人所不及，近世所未有也。《旧史》称“白有逸才，志气宏放，飘然有超世之心”。余以为实录。而《新书》不著其语，故录之，使览者得详焉。颍滨苏氏云：李白诗类其为人，骏发豪放，华而不实，好事者喜名，而不知义理之所在也。语用兵，则先登陷阵不以为难，语游侠，则白昼杀人不以为非，此岂其诚能也？白始以诗酒奉事明皇，遇谗而去，所至不改其旧。永王将窃据江淮，白起而从之不疑，遂以放死。今观其诗，固然。唐诗人，李、杜称首，今其诗皆在，杜甫有好义之心，白所不及也。汉高祖归丰、沛，作歌曰：“大风起兮飞扬，威加海内兮归故乡，安得壮士兮守四方！”高帝岂以文字高世者哉？帝王之度，固然发於中而不自知也。白诗反之曰：“但歌大风飞扬，安用壮士守四方？”其不达理如此。老杜赠白诗，有细论文之句，谓此类也哉。
    《朱子语录》曰：作诗先用看李、杜，如士人治本经，本既立，方可看苏、黄诸家。太白诗如无法度，乃从容於法度中，盖圣於诗者。《古风》五十篇，多是学陈子昂感遇诗，有全用他句处。太白去子昂未远，其尊慕如此。然多为人所乱，有一篇分而为二者，有二篇合而为一者。太白诗不专是豪放，亦有雍容和缓底，如首篇“大雅久不作”，多少和缓。太白始终学《选》诗，所以好。子美诗，好处亦是效《选》诗。夔州诸诗不然也。
    ※《岑参集》十卷
    晁氏曰：唐岑参，南阳人。文本裔孙。天宝三年进士，累官补阙、起居郎，出为嘉州刺史。杜鸿渐表置幕府，为职方郎中兼侍御史，罢，终於蜀。参博览史籍，尤工缀文，属辞清尚，用心良苦，其有所得，往往超拔孤秀，度越常情。每篇绝笔，人竞传讽。至德中，裴越荐、杜甫等，尝荐其识度清远，议论雅正，佳名早立，时辈所仰，可以备献替之官云。集有杜确序。
    ※《李嘉诗》二卷
    晁氏曰：唐李嘉，别名从一，赵州人。天宝七年进士。为秘书正字，袁、台二州刺史。善为诗，绮靡婉丽，有齐、梁之风，时以比吴均、何逊云。
    ※《高集》十卷  《集外文》二卷  《别诗》一卷
    晁氏曰：高达夫也。一字仲武，渤海人。天宝八年，举有道科中第。永泰初，终散骑常侍。五十始为诗，即工。以气质自高。每一篇出，好事者辄传布云。
    ※《贾至集》十卷
    晁氏曰：唐贾至字幼几，洛阳人。天宝十年，以明经擢第。累官至起居舍人，知制诰。从驾幸西川，当撰传位册，既进，上曰：“先天诰命，乃父为之，今兹册命，尔又为之，两朝大典，出卿父子，可谓继美矣。”大历中，终散骑常侍。《集》，李邯郸淑家本，苏弁编次，常仲孺为之序，以墓铭、序碑列於后，今亡其半矣。苏子瞻尝作吕惠卿责词，有“元凶在位”之语，仇人乃曰：“世惟宋太子劭谓之元凶”。因诬其指斥。殊不知曹子建《责躬诗》有曰“元凶是率”，盖自谓也。今《至集》制诰中有“除魏仲犀、徐归道”词，亦以元凶指禄山，是岂独劭为元凶邪？世多疑子瞻失词，因表出之。
    陈氏曰：《唐志》二十卷，别十五卷。李淑《书目》云《至集》有三本，又有十卷者，有序。今本无序，《中兴馆阁》本亦同。
    ●卷二百三十二 经籍考五十九
    ○集（别集）
    ※《元子》十卷  《琦于子》一卷  《文编》十卷
    晁氏曰：唐元结次山也。後魏之裔。天宝十三载进士，复举制科，授右金吾兵曹，累迁容管经略使。始在商馀山，称元子，逃难入琦于洞，称琦于子，或称浪士，渔者称为聱叟，酒徒呼为漫叟，及官呼为漫郎，因以命其所著。结性耿介，有忧道悯世之意。逢天宝之乱，或仕或隐，自谓与世聱牙，岂独其行事而然，其文辞亦如之。然其辞义幽约，譬古钟磬不谐於俚耳，而可寻玩。在当时名出萧、李下，至韩愈称数唐之文人，独及结云。
    陈氏曰：蜀本但载自序，江州本以李商隐所作序冠其首。蜀本《拾遗》一卷，《中兴颂》、《五规》、《二恶》之属皆在焉。江本分置十卷。
    容斋洪氏《随笔》曰：元次山有《文编》十卷，李商隐作序，今九江所刻是也。又有《元子》十卷，李纾作序，予家有之，凡一百五篇，其十四篇已见於《文编》，馀者大扌氏澶漫矫亢。而第八卷中所载{宀昏}方国二十国事，最为谲诞。其略云：“方国之亻兽，尽身皆方，其俗恶圆。设有问者，曰：‘汝心圆。’则两手破胸露心，曰‘此心圆邪？’圆国则反是。言国之亻兽，三口三舌。相乳国之亻兽，口以下直为一窍。无手国足便於手，无足国肤行如风。”其说颇近《山海经》，固已不韪，至云：“恶国之亻兽，男长大则杀父，女长大则杀母。忍国之亻兽，父母见子，如臣见君。无鼻之国，兄弟相逢则相害。触国之亻兽，子孙长大则杀之。”如此之类，皆悖理害教，於事无补。次山《中兴颂》与日月争光，此书虽不作可也，惜哉！
    高氏《子略》曰：元子曰：“人之毒於乡，毒於国，毒於鸟兽草木，不如毒其形，毒其命。人之媚於时，媚於君，媚於朋友郡县，不如媚於厩，媚於室。人之贪於权，贪於位，贪於取求聚积，不如贪於道，贪於闲静。人之忍於毒，忍於媚，忍於诈惑贪溺，不如忍於贫苦，忍於弃废。”英哉斯言！次山平生辞章奇古，不蹈袭。其视柳柳州又英崛。唐代文人，惟二公而已。犹有一说，颂者，所以美盛德之形容也。如《江汉》诸诗，所以写宣王中兴之美者，皆系之雅。唐既中兴，而《磨崖》一碑乃以颂称，漫郎岂不能致思於此邪？初，结居商馀山著书，其序谓天宝九载庚寅至十二载癸巳，一万六千五百九十五言，分十卷，是盖有意存焉。卷首有《元氏家录》，具纪其世次。
    ※《杜工部集》二十卷  《集外诗》一卷  《注杜诗》二十卷  《蔡兴宗编杜诗》二十卷  赵次公注《杜诗》五十九卷
    晁氏曰：唐杜甫子美也。审言之孙。玄宗朝献太清宫，亨庙纹郊，奏赋三篇，使待制集贤院，宰相试文，再迁右卫率府胄曹，终於剑南参谋、检校工部员外。旷放不自检，好论天下大事，高而不切。少与李白齐名，时号“李杜”。数当寇乱，挺节无污，为歌诗，伤时桡弱，情不忘君，人怜其忠云。集有王朱原叔、王琪君玉序。本朝自原叔以後，学者喜观甫诗，世有为之注者数家，率皆鄙浅可笑。有托原叔名者，其实非也。吕微仲在成都时，尝谱其年月。近时有蔡兴宗者，再用年月编次之。而赵次公者，又以古律诗杂次第之，且为之注。两人颇以意改定其误字云。
    陈氏曰：按《唐志》六十卷，《小集》六卷。王朱原叔裒中外书九十九卷，除其重复，定取千四百五篇，古诗三百九十九，近体千有六，起太平时，终湖南所作，视居行之次，若岁时为先後。别录杂著为二卷，合二十卷，宝元二年记，遂为定本。王琪君玉嘉中刻之姑苏，且为後记。元稹《墓铭》亦附第二十卷之末。又有遗文九篇，治平中，太守裴集刊，附集外。蜀本大略同，而以遗文入正集中，则非其旧也。世言子美诗集大成，而无韵者几不可读，然开元以前文体大略如此。若《三大礼赋》，辞气壮伟，又非唐初馀子所能及也。
    ※《校定杜工部集》二十二卷
    陈氏曰：秘书郎黄伯思长睿所校。既正其差误，参考岁月、出处异同，古、律相，凡一千四百四十七首，杂著二十九首，别为二卷，李丞相伯纪为序。
    ◎吴筠《宗元先生集》十卷
    晁氏曰：唐吴筠撰。前有权德舆序。筠字贞节，华阴人。生十五年，隐於南阳。天宝初，召至京师，请为道士，居嵩山。已有敕待诏翰林，筠知禄山将乱，求还茅山，许之。乃东游会稽，往来天台、剡中，与李白、孔巢父酬唱。大历中卒，弟子谥为宗元先生。筠通经义，美文词，性高鲠。其待诏翰林也，特承恩顾。高力士素奉佛，尝短筠於帝，故所著文赋，深诋释氏，颇为通人所讥云。
    陈氏曰：筠举进士不中第，为道士，居嵩阳观，待诏翰林，为高力士所恶而斥，事见《隐逸传》。传称筠所善李白、孔巢父，歌诗相甲乙。巢父诗未之见也。筠诗固不碌碌，然岂能与太白相甲乙哉！
    ◎独孤及《毗陵集》二十卷
    晁氏曰：唐独孤及至之也。洛阳人。天宝十三载举洞晓元经科。代宗初，为太常博士，舒、濠二州刺史，政最，徙常州，卒於官。及幼有成人之量，遍览《五经》，观其大义，而有章句学。为文以立宪诫世，褒贤过恶为用，长於议论，《唐实录》称韩愈师其为文云。集门人有李舟、梁肃前後序，末载崔甫《碑志》。
    陈氏曰：及子曰郁，字古风，亦有名，韩退之志其墓。
    ※《杨评事》文集
    杨凌撰。柳子厚作後序曰：杨君少以篇什著声於时，其炳尤异之词，讽诵於文人，满盈於江湖，达於京师。晚节编悟文体，尤邃著述，学富识远，才诵未已，其雄杰老成之风，与时增加，既获是不数年而夭。季年所作尤善，其为《鄂州新城颂》，《诸葛武侯传论》，饯送梓潼陈众甫、汝南周愿、河东裴秦、武都符义甫、泰山羊士谔、陇西李炼凡六序，《庐山禅居记》，《辞李常侍启》，《远游赋》，《七夕赋》，皆文人之选已。用是陪陈君之後（言子昂也），其可谓具体者欤！
    ※《濮阳吴君文集》十卷
    唐吴德光撰。武陵人也。柳子厚序略曰：其为词赋，有戒苟冒陵僭之志。其为诗歌，有交大人王公之义。其为诔志吊祭，有孝恭慈仁之诚。而举《六经》圣人之大旨，发言成章，有可观者。
    ※《毛钦一集》二卷
    陈氏曰：唐荆州长林毛钦一撰。长林，今荆门属县。钦一上诸公书，自称毛钦一，字杰。而或以杰为名。唐人以字行者多矣。自号梦子，开元中人。
    ※《戎昱集》三卷
    晁氏曰：唐戎昱撰。初李夔廉察桂林，月夜闻邻居吟咏之音清畅，迟明访之，乃昱也，即延为幕宾。因饮席调其侍儿，夔微知其意，即赠之。昱感怍赋诗，有“恩合死前训”之句。又为卫伯玉荆南从事，历辰、虔二州刺史。
    陈氏曰：其侄孙为序，言弱冠谒杜甫於渚宫，一见礼遇。集中有《哭甫诗》。世所传“在家贫亦好”之句，昱诗也。
    ※《刘虞部集》十卷
    陈氏曰：唐虞部郎中刘商子夏撰。武元衡为序。集中有《送弟归怀州旧业序》，言高祖当武德经纶，勋在三府。按武德功臣有刘文靖、弘墓、政会，史皆有传。文靖之後诛绝，《弘墓》、《政会传》，後无所考，未详何人之後也。《胡笳十八拍》行於世。
    ※《梁补阙集》二十卷
    陈氏曰：唐右补阙、翰林学士安定梁肃敬之撰。崔恭为之序，首称其从释氏，为天台大师元浩之弟子。今按《独狐及集》後序，称门下生，颇述师承之意。韩愈亦言其佐助陆相贡士，所与及第者，皆赫然有闻。然则梁固名儒善士也，而独以为师从释氏者，何哉？
    ※《陆宣公奏议》十二卷
    晁氏曰：唐陆贽敬舆也。嘉兴人。大历八年进士，中博学宏词、书判拔萃科。德宗初，为翰林学士，从奉天还，为中书舍人、平章事。贽在奉天，日下诏书数百，初如不经思，逮成，皆周尽人情。尝为帝言：“今盗遍天下，宜痛自悔，以感人心。诚不吝改过，以言谢天下，使臣持笔无所忌，庶叛者革心。”上从之。故下制书，虽武夫悍卒，无不感动流涕。议者谓兴元戡难功，虽爪牙宣力，盖腹心有助焉。旧《翰苑集》外有《榜子集》五卷，《议论集》三卷。元中，苏子瞻乞校正进呈，改从今名，疑是时裒诸集以成云。
    陈氏曰：权德舆为之序，称《制诰集》十三卷，《奏草》七卷，《中书奏议》七卷。今所存者，《翰苑集》十卷，《榜子集》十二卷。序又称《别集》文、赋、表、状十五卷，今不传。
    东坡苏氏《乞校正陆贽奏议上进子》曰：臣等猥以空疏，备员讲读。圣明天纵，学问日新。臣等才有限而道无穷，心欲言而口不逮，以此自愧，莫知所为。窃谓人臣之纳忠，譬如医者之用药。药虽进於医手，方多传於古人。若以经效於世，不必皆从於己出。伏见唐宰相陆贽，才本王佐，学为帝师，论深切於事情，言不离於道德，智如子房而文则过，辩如贾谊而术不疏，上以格君心之非，下以通天下之志。但其不幸，仕不遇时。德宗以苛刻为能，而贽谏之以忠厚；德宗以猜疑为术，而贽劝之以推诚；德宗好用兵，而贽以消兵为先；德宗好聚敛，而贽以散财为急。至於用人听言之法，治边驭将之方，罪已以收人心，改过以应天道，去小人以除民患，惜名器以待有功。如斯之流，未易悉数，可谓进苦口之药石，针害身之膏肓。使德宗尽用其言，则贞观可得而复。臣等每退自西ト，即相与告言，以陛下圣明，必喜贽议论。但使圣贤之相契，即如臣主之同时。昔冯唐论颇、牧之贤，则汉文为之太息；魏相条晁、董之对，则孝宣以致中兴。若陛下能自得师，莫若近取诸贽。夫《六经》、三史、诸子百家，非无可观，皆足为治，但圣言幽远，末学支离，譬如山海之崇深，难以一二而推择。如贽之论，开卷了然，聚古今之精英，实治乱之龟鉴。臣等欲取其奏议，稍加校正，缮写进呈。愿陛下置之坐隅，如见贽面，反覆熟读，如与贽言。必能发圣性之高明，成治功於岁月。
    《朱子语录》曰：《陆宣公奏议》极好看。这人极会议论，事理委曲说尽，更无渗漏。虽至小底事，被他处置得亦无不尽。如後面所论二税之弊，极佳。人言陆宣公口说不出，只是写得出。今观《奏议》中多云“今日早面奉圣旨”云云，“臣退而思之”云云，疑或然也。
    ※《权丞相集》五十卷
    晁氏曰：权德舆载之也。秦州人。未冠，以文章称诸儒。贞元十年，知制诰，累官中书舍人。元和五年，以礼部尚书平章事。德舆三岁知变四声，四岁能诗赋。积思经术，无不贯综。自始学至老，未曾一日去书。其文雅正赡缛，当时公卿功德卓异者，皆所铭记。虽动止无外饰，其酝藉风流，自然可慕。贞元、元和，为缙绅羽仪。其《两汉辩亡论》、《世祖封不义》，侯议世多称之。尝自纂《制诰集》五十卷，杨凭为序，今亡逸。文集，孙宪孙编次，杨嗣复为序。
    陈氏曰：德舆父皋，以不禄山见《卓行传》。其子璩，为中书舍人，劾李训倾覆，亦能世其家。性宽和而大体，文亦纯雅宏赡。三世名迹，可谓名门矣。墓碑韩昌黎所为。序文言九年掌诰，自纂录为五十卷，不在此集内，今未之见。
    ※《韩昌黎集》四十卷  《集外文》一卷
    晁氏曰：韩愈字退之，南阳人。贞元八年进士，累擢知制诰，进中书舍人，迁吏部侍郎。为京兆尹，与李绅不协，绅出，愈罢为兵部，俄复旧。刘句《唐书》称愈恃才肆意，孔、孟之旨。若南人妄以柳宗元为罗池神，而愈碑以实之。李贺父名晋肃，不应进士，而愈为作《讳辩》。又为《毛颖传》，讥戏不近人情。此文章之甚纰缪者。《新书》称愈三岁而孤，自知读书，比长，尽通《六经》、百家学。性明锐，不为诡随。每言文章自相如、子长後，作者不世出，故深探本原，卓然树立，成一家言。造端置词，要为不蹈袭前人者。议者谓《旧史》讥其文章甚纰缪，固不待辩，而《新史》褒其造端置辞，不蹈袭前人，亦未为知愈。盖愈之置辞，字字悉有据依。其造端如《毛颖传》、《进学解》之类，皆有所师范云。其集屡经名人是正，其舛讹绝少，但编次殊失伦类，有暇者宜再编之。
    李汉文集序略曰：先生幼孤，自知读书为文，日记数千百言。比壮，经书通念晓析，酷排释氏，诸史百子皆搜抉无隐。汗澜卓踔，ち氵宏澄深，诡然而蛟龙翔，蔚然而虎凤跃，锵然而韶钧鸣。日光玉洁，周情孔思，千态万貌，卒泽於道德仁义，炳如也。洞视万古，悠恻当世，遂大拯颓风，教人自为。时人始而惊，中而笑且排，先生益坚，终而翕然随以定。呜呼！先生於文，摧陷廓清之功，比於武事，可谓雄伟不常者矣。
    本传赞曰：愈以《六经》之文为诸儒倡，障是末流，反元刂以朴，划伪以真，粹然一出於正，刊落陈言，横骛别驱，汪洋大肆，无抵<午吾>圣人者。又云：其《原道》、《原性》、《师说》数十篇，皆奥衍宏深，与孟轲、扬雄相为表里，而佐佑《六经》云。至其他文，造端置辞，要不为蹈袭前人者。惟愈为之，沛然有馀，至其徒李翱、李汉、皇甫从而效之，遂不及远甚。
    程子曰：韩退之晚年为文，所得甚多。学本是修德，有德然後有言。退之因学文，日求其所未至，遂有所得，亦近世豪杰之士。如《原道》中言语虽有病，然自孟子而後，能将许大见识寻求者，才见此人。
    欧公《诗话》曰：退之笔力，无施不可，而尝以诗为文章末事，故其诗曰：“多情怀酒伴，馀事作诗人”也。然其资谈笑，助谐谑，叙人情，状物态，一寓於诗，而曲尽其妙。此在雄文大手，固不足论，而予独爱其工於韵也。盖其得韵宽，则波澜横溢，泛入傍韵，乍还乍离，出入回合，殆不可拘以常格，如“此日足可惜”之类是也。得韵窄，则不复傍出，而因难见巧，愈险愈奇，如《病中赠张十八》之类是也。余尝与圣俞论此，以谓譬如善驭良马者，通衢广陌，纵横驰逐，惟意所之。至於水曲蚁封，疾徐中节，而不少蹉跌，乃天下之至工也。圣俞戏曰：“前史言退之为人木强，若宽韵可自足而辄傍出，窄韵独用而反不出，岂非其拗强而然与？”坐客皆为之笑也。
    陈氏曰：李汉序公文，言辱知最厚，且亲收拾遗文，无所失坠者，惧後之人伪妄，辄附益其中也。外有《注论语》十卷传学者，《顺宗实录》五卷列于史官，不在集中。今《实录》在《外集》。然则世所谓《外集》者，自《实录》外皆伪妄，或韩公及其婿所删去也。南阳者，唐东都之河阳，《春秋传》“晋於是始启南阳”者也。《新书》以为邓州，非是。方崧卿《年谱》辩之详矣。
    ※《韩文公志》五卷
    陈氏曰：金堂樊汝霖泽之撰。汝霖尝为《韩集》、《谱注》四十五卷，又集其碑志、祭文、序谱之属为一编，此是也。《谱注》未之见。汝霖，宣和六年进士，仕至泸帅以卒。玉山汪端明志其墓。
    ※《韩昌黎集》四十卷《外集》一卷《附录》五卷《年谱》一卷《举正》十卷《外抄》八卷
    陈氏曰：《年谱》，洪兴祖撰。莆田方崧卿增考，且撰《举正》以校其同异，而刻之南安。《外集》但据嘉蜀本刘烨所录二十五篇，而附以石刻、联句、诗文之遗见於他集者。及葛峤刻柳文，则又以大庾丞韩郁所编注诸本号《外集》者，并考疑误，辑遗事，共为《外抄》刻之。
    ※《校定韩昌黎集》四十卷《外集》十卷
    陈氏曰：晦庵朱侍讲熹以方氏本校定，凡异同定归一，多所发明，有益後学。《外集》皆如旧本，独用方本益大颠三书。愚按方氏用力於此集勤矣，《外集》删削甚严，而存此书，以见其邀速常语初无崇信之说，但欲明世问答之伪，而不悟此书为伪之尤也。盖由欧公跋语之故。不知欧公自以《易大传》之名与己意合，从而实之。此自通人之一蔽，东坡固尝深辩之。然其谬妄，三尺童子所共识，不待坡公也。今朱公决以为韩笔无疑，方氏未足责，晦翁识高一世，而其所定者乃尔，殆不可解。今按《外集》第七卷曰“疑误”者，韩郁注云，潮州灵山寺所刻，末云“吏部侍郎、潮州刺史”者，非也。退之自刑部侍郎贬潮，晚乃由兵部为吏部，流俗但称韩吏部尔。其书盖国初所刻，故其谬如此。又潮本《韩集》不见有此书，使灵山旧有此，刻集时何不编入？可见此书之妄也。然其妄甚白，亦不待此而明。朱子《韩文考异序》曰：南安韩文出莆田方氏，近世号为佳本，予读之信然，然犹恨其不尽载诸本同异，而多折衷於三本也。原三本之见信，杭、蜀以旧阁、以官，其信之也则宜。然如欧阳公之言，韩文印本初未必误，多为校雠者妄改。亦谓如《罗池碑》改“步”为“涉”，《田氏庙》改“天明”为“王明”之类耳。观其自言，为儿童时得蜀本韩文於随州李氏，计其岁月，当在天禧中年。且其书已故敝脱略，则其摹印之日，与祥符杭本，盖未知其孰先孰後。而嘉蜀本又其子孙明矣。然而犹曰：“二十年闻人有善本者，必求而改正之。”则固未尝必以旧本为是，而悉从之也。至於秘阁、官本，则亦民所献，掌故令史所抄，而一时馆职所校耳。其所传者，岂真作者之手藁？而正之者，岂尽刘向、扬雄之伦哉？读者正当择其文理意义之善者而从之，不当但以地望形势为重轻也。抑韩子之为文，虽以“力去陈言”为务，而又必以文从字顺，各识其职为贵。读者或未得此权度，则其文理意义，正自有未易言者。是以予於此书，姑考诸本之同异而兼存之，以待览者之自择，区区妄意，虽或窃有所疑，而不敢偏有所废也。
    ※《柳柳州文集》四十五卷《外集》二卷
    晁氏曰：唐柳宗元子厚也。河东人。贞元九年进士，中博学宏词科，授校书郎，终於柳州刺史。宗元少精敏绝伦，为文章卓伟精微，既窜斥，湮厄感郁，一寓诸文，仿《离骚》数十篇，读者悲恻。在柳州，进士走数千里从学，经指授者，文辞皆有法。世号“柳柳州”。刘禹锡序之。韩退之言，吾尝评其文，深雄雅健，似司马子长，崔、蔡不足多也。安定皇甫於文章少所推让，亦以退之之言为然。
    陈氏曰：刘禹锡序，言编次其文为三十二通，退之之志若祭文，附第一通之末。今世所行本皆四十五卷，又不附志文，非当时本也。或云沈元用所传穆伯长本。
    ※《柳先生集》四十五卷《外集》二卷《别录》二卷《摭异》一卷《音释》一卷《附录》二卷《事迹本末》一卷
    陈氏曰：方崧卿既刻韩集於南安，其後江阴葛峤为守，复刊柳集以配之，《别录》而下皆峤所裒集也。《别录》者，《龙城录》及《法言注》五则。《龙城》，近世人之伪作。
    ※《重校添注柳文》四十五卷《外集》二卷
    陈氏曰：姑苏郑定刊於嘉兴，以诸家所注辑为一编，曰《集注》，曰《补注》，曰章，曰孙，曰韩，曰张，曰董氏，而皆不注其名。其曰“重校”，曰“添注”，则其所附益也。
    ※《韩柳音辩》二卷
    陈氏曰：南剑教授新安张敦颐撰。绍兴八年进士也。
    ※《刘宾客文集》三十卷《外集》十卷
    晁氏曰：唐刘禹锡梦得也。中山人。贞元九年进士，登博学宏词科，贬朗州司马。元和十年召还，欲任以南省郎，作《玄都观看花诗》讥忿当路，出为播州刺史。裴度以母老为请，得易连州。入为主客郎中，复作《游玄都诗》以诋权近，俄分司东都，迁宾客。会昌时，加检校礼部尚书，卒。禹锡少工文章，恃才而废，老年寡所合，乃以文章自。素善诗，晚节尤精。白居易推为“诗豪”，尝言其诗“在处应有神物护持”。禹锡早与柳宗元为文章之友，称“刘柳”，晚与白居易为诗友，号“刘白”。虽诗文似少不及，然能抗衡二人，信天下之奇才也。
    陈氏曰：集本四十卷，逸其十卷。常山宋次道裒辑其遗文，得诗四百七篇，杂文二十二篇，为《外集》，然未必皆十卷所逸也。
    梦得自言，吾友柳议曹尝谓吾文隽而膏，味无穷，炙而愈出也。
    後村刘氏曰：刘宾客梦得所作诗，雄浑老苍，沈著痛快，小家数不能及，绝句尤工。又曰：梦得历德、顺、宪、穆、敬、文、武七朝，其诗尤多感慨，惟“在人虽晚达，於树比冬青”之句，差闲婉。《答乐天》云：“莫道桑榆晚，为霞尚满天”。亦足以见其精华，老而不竭。
    ※《韦处厚集》七十卷
    唐中书侍郎平章事韦处厚撰。刘禹锡序略曰：按公未为近臣以前，所著词赋、赞论、记述、铭志，皆文士之词也，以才丽为主。自入为学士，至宰相以往所执笔，皆经纶制置，财成润色之词也，以识度为宗。观其发德音，福生人，沛然如时雨；褒元老，论功臣，穆然如景风。命相之册和而庄，命将之诰昭而毅。荐贤能，其气似孔文举，论经学，其博似刘子骏，发十难以摧言利者，其辩似管夷吾。
    ※《裴晋公集》二卷
    陈氏曰：唐宰相裴度中立撰。
    ※《李观文编》三卷《外集》二卷
    晁氏曰：唐李观元宾也，华之从子。贞元八年进士，中宏词科，终太子校书郎。观为文不袭前人，时谓与韩愈相上下。议者以观文未极，愈老不休，故擅名。陆希声大顺中编观文，为之序，以为观尚辞，故辞胜理，愈尚质，故理胜辞，虽愈穷老，终不能加观之辞，观後愈死，亦不能逮愈之质云。其後蜀人赵昂又得其《安边书》至《晁错论》一十四首，为《後集》二卷。顷年，予从父詹事公掌诰命，尝以“四之日”为“四日”，不学者哄然以为非。今观集中亦云尔，乃知本於此。
    陈氏曰：元宾与韩退之贞元八年同年进士。明年试博学宏词，观中其科，而愈不在选。《颜子不贰过论》，其年所试文也。又一年，观年二十九而卒，愈为之志铭。使观不死，岂可量哉！
    ※《欧阳集》十卷
    晁氏曰：唐欧阳詹行周也。泉州人。终国子四门助教。初，闽人不肯北官，及常衮为观察使，兴学劝士，举进士自詹始，与韩愈、李观、李绛贞元八年联第，皆天下选，时称“龙虎榜”云。此集李贻孙纂，韩退之作詹哀辞，称詹甚美，大意谓詹觅举京师，将以为父母荣也。又云其德行信於朋友。而唐小说载詹惑太原一妓，为赋“高城巳不见，况复城中人”之诗，卒为之死。今集中亦载焉。若然，则詹之志岂在其父母哉！有德行者乃尔邪？
    陈氏曰：詹亦韩愈同年进士，考其集中，各有《明水赋》。詹亦蚤死，愈为之《哀辞》，尤拳拳焉。李翱作传，而李集不载。其序，福唐廉使李贻孙所为也。詹之为人，有《哀辞》可信已。黄璞何人？斯乃有太原函髻之谤。好事者喜传之，不信愈而信璞，异哉！“高城不可见之句”，乐府此类多矣，不得以为实也。
    ※《吕衡州集》十卷
    晁氏曰：唐吕温和叔也。一字化光。河中人。贞元十四年进士。以善韦执谊、王叔文起家，再命左拾遗，同张荐使吐番，元和初使还，累迁知御史杂事，再贬道州刺史，徙衡州。温从梁肃，为文章规摹左氏，藻赡精富，流辈推尚。刘禹锡为编次其文，序之云，古之为书，先立言而後体物，贾生之书首《过秦》，而荀卿亦後其赋。故断自《人文化成论》至《诸葛武侯庙记》为上篇。今集先赋诗，後杂文，非禹锡本也。
    陈氏曰：温本善韦、王，偶使绝域，得免在“八司马”之数，而终以好刻败。与窦群羊、士谔昵比，倾诬宰相李吉甫，谪死。屡校不惩，至於灭耳，此所以为小人欤！
    ●卷二百三十三 经籍考六十
    ○集（别集）
    ※《李文公集》十八卷
    晁氏曰：唐李翱习之也。凉武昭王之後，贞元十四年进士，调校书郎，知制诰。会昌初，终山南东道节度使。翱性峭鲠，论议无所屈，仕不得显官，怫郁无所发。从韩愈为文，词致浑厚，见推当时。集皆杂史，无歌诗，前有苏舜钦序，云：唐之文章称韩、柳，翱文虽词不逮韩，而理过於柳。
    陈氏曰：蜀本分二十卷，集中无诗。独有《戏赠》一篇，拙甚，非其作也。习之为文，源委於退之，但才气不能及耳。
</div>
    <div class="pagination">
<a href="文献通考_page217.html">上一页</a><span>...</span><a href="文献通考_page213.html">213</a><a href="文献通考_page214.html">214</a><a href="文献通考_page215.html">215</a><a href="文献通考_page216.html">216</a><a href="文献通考_page217.html">217</a><span class="current-page">218</span><a href="文献通考_page219.html">219</a><a href="文献通考_page220.html">220</a><a href="文献通考_page221.html">221</a><a href="文献通考_page222.html">222</a><a href="文献通考_page223.html">223</a><span>...</span><a href="文献通考_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
