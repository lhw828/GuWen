<!DOCTYPE html>
<html>
<head>
    <meta charset="UTF-8">
    <title>续通志 - 第 77 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 77 页/共 1359 页</h1>
    <div class="content">丙寅晋以讨安重荣来告庚午吐谷浑请降遣使抚谕之十二月戊子晋遣使来告山南节度使安从进反庚寅南唐遣使奉蜡丸书戊戌晋遣 
王升鸾来贡戊申晋以败安重荣来告遂遣杨彦询归辛亥晋遣使乞罢戍兵诏特哩衮硕格班师甲寅攻拔朔州
　　五年春正月戊午诏求直言命政事令僧隐等以契丹户分屯南边戊辰晋函安重荣首来献癸酉遣使如晋是月晋以朔州平遣使来贺 
遂遣客省使耶律华格使晋并致生辰礼二月壬辰以明王温代裕悦新为西南路招讨使以讨吐谷浑甲午如南京遣使如晋索吐谷浑叛者 
三月乙卯朔晋遣齐州防御使宋晖业 【据五代史作光邺辽史葢以避讳改之】 翰林茶酒使张言来问起居丙子晋遣使进射柳鞍马六 
月癸丑朔晋齐王重贵遣使来贡乙丑晋主敬瑭殂子重贵立戊辰晋遣使来告哀辍朝七日庚午遣使如晋吊祭秋七月庚寅晋遣金吾卫大 
将军梁言判四方馆事朱崇节来谢其书称孙不称臣遣客省使乔荣让之丁未晋遣使以祖母哀来告八月戊辰诏河东节度使刘知远送叛 
臣乌尔古指挥使由燕京赴阙癸酉遣天城军节度使萧拜牲如晋吊祭九月壬辰遣使贺晋帝嗣位冬十月己巳遣将军默赫特伐党项十二 
月癸亥晋遣使来谢是冬驻跸赤城
　　六年春二月乙卯晋遣使进先帝遗物辛酉晋遣使请居汴从之三月己卯朔吴越王遣使来贡戊子南唐遣使奉蜡丸书丁未晋帝至汴 
遣使来谢夏五月己亥遣使如晋致生辰礼六月晋遣使贡金秋八月丁未晋复贡金己未如奉圣州晋遣其子延煦来朝冬十二月丁未如南 
京议伐晋命赵延寿赵延昭安图嘉哩等由沧恒易定分道而进大军继之是岁杨彦昭请移镇奈泺及新镇从之
　　七年春正月甲戌朔赵延寿延昭率前锋五万骑次任邱丙子安图入鴈门围忻州代州己卯赵延寿围贝州州将邵珂开门纳降刺史吴 
峦投井死己丑次元城以延寿为魏博等州节度使封魏王率所部屯南乐丙申攻黎阳辛丑晋遣使来修旧好诏割河北诸州及遣桑维翰景 
延广来议二月甲辰攻博州刺史周儒以城降师自马家口济河满达营于河东攻郓州围晋别将于戚城晋主自将来拒满达分兵屯河西遇 
晋兵与战不利辛亥晋定难军节度使李彝殷自麟州来侵三月癸酉及晋兵战于澶渊大败之壬午留赵延昭守贝州徙所俘户于内地夏四 
月癸丑还次南京辛未如凉陉五月癸酉耶律巴哩岱奏破德州擒其刺史尹居藩秋七月己卯晋平卢军节度使杨光远遣人奉蜡丸书辛卯 
晋遣张晖奉表乞和是月晋袭飞狐大同军节度使耶律恭噶击败之九月庚午北幸冬十月壬戌天授节诸国来贺惟晋不至十一月壬申诏 
征诸道兵以闰月朔会于温榆河北十二月癸卯南伐甲子次古北口闰月己巳朔阅诸道兵于温榆河己卯围恒州下其九县
　　八年春正月庚子分兵攻邢洺磁三州二月围魏州晋将杜重威率兵救之戊子晋将折从阮陷胜州 【辽史胜州作滕州误也兹据通 
鉴改辑】 三月戊戌师拔祁州杀其刺史沈斌庚戌杜重威攻泰州戊子赵延寿率前锋薄之己未重威遁去追至阳城大败之癸亥围晋兵于 
白团卫村晋将符彦卿等乘风奋击大兵不利帝遂旋师晋亦退保定州夏四月甲申还次南京杖将士战不力者癸巳如凉陉六月晋兵袭高 
阳戍将击走之秋七月乙卯猎于平地松林晋遣孟守中奉表请和仍以前事答之八月己巳诏侍卫萧苏色阅羣牧于北陉九月辛酉还上京 
冬十月辛未祠木叶山十二月乙丑云州节度使耶律恭噶获晋谍者
　　九年春三月己亥吐谷浑遣军校苏哷献生口千户授苏哷检校司空夏四月辛酉朔吐谷浑白可久来附是月如凉陉五月庚戌晋易州 
戍将孙方简请内附秋七月辛亥诏征诸道兵其故伤禾稼者以军法论八月帝自将南伐九月壬辰阅诸道兵于渔阳是月赵延寿与晋将张 
彦泽战于定州败之十一月戊子进围镇州丙申候骑报晋兵至遣精兵断河桥晋兵退保武强南院大王达年将军高模翰分兵由瀛州闲道 
以进晋将梁汉璋率众来拒与战大败之汉璋死杜重威张彦泽引兵据中渡桥赵延寿等数败之斩其将王清 【辽史此下有宋彦筠堕水 
死之文考五代史册府元龟俱云彦筠退走通鉴谓彦筠浮水得免陶缶五代史补后汉干佑中筠实为郑州节度使知辽史误也今不取】 重 
威等退保中渡寨义武军节度使李殷以城来降遂进兵夹滹沱而营去中渡寨三里分兵围之十二月丙寅杜重威李守贞张彦泽等率所部 
二十万众来降投重威守太傅邺都留守守贞天平军节度使余各领旧职命御史大夫嘉哩监军富珠哩及张彦泽持诏入汴且召桑维翰景 
延广帝留兵守魏自率大军而南壬申晋帝石重贵与其母李氏奉表请罪张彦泽杀桑维翰绐言自经死诏收葬之甲戌彦泽迁重贵及其母 
若妻于开封府署壬午帝次赤冈重贵举族出封邱门槀索牵羊以待帝命改馆于封禅寺晋百官俯伏待罪命领职如故将军康祥执景延广 
来献诏以牙筹数其罪絷送上都延广于道自杀
　　大同元年春正月丁亥朔备法驾入汴御崇元殿受百官贺戊子以枢密副使刘敏权知开封府杀秦继旻李彦绅及郑州防御使杨承勋 
以其弟承信为平卢军节度使己丑杀张彦泽于开封市辛卯降重贵为崇禄大夫检校太尉封负义侯癸巳以张砺为平章事晋李崧为枢密 
使冯道为太傅和凝为翰林学士赵莹为太子太保刘昫守太保冯玉为太子少保癸卯遣赵莹冯玉李彦韬将三百骑送负义侯及其母妻子 
弟于黄龙府安置二月丁巳朔帝服通天冠绛纱袍登正殿设乐悬仪卫于庭 【谨按通鉴辑览　　御批辽当国势强盛时经略中原所过 
摧枯拉朽几于大业可成乃甫入大梁即袭用通天绛纱寻复呼仗入阁赭袍从事捐淳庞而徇浮誉非开剙所宜抑且背本不祥天道厌之宜 
其未及旋辕遽撄多故也其后金元皆惑迂生改正易服之说蔑弃旧章亡不旋踵读史者可不戒诸】 下制改晋国为大辽大赦改元升镇州 
为中京以赵延寿为大丞相兼政事令枢密使中京留守赐百官将士爵赏有差辛未晋河东节度使刘知远自立为帝国号汉诏以耿崇美为 
昭义军节度使高唐英为昭德军节度使崔廷勋为河阳军节度使三月丙戌朔以萧翰为宣武军节度使赐将吏爵赏有差壬寅诏晋诸司僚 
吏嫔御宦寺方技百工图籍历象石经铜人明堂刻漏太常乐谱诸宫县卤簿法物及铠仗悉送上京磁州帅梁晖以相州降汉己酉命高唐英 
讨之夏四月丙辰朔车驾发汴州以冯道李崧和凝李澣徐台符张砺等从行戊辰次高邑帝不豫丁丑崩于栾城年四十六谥曰孝武皇帝重 
熙三十一年增谥孝武惠文皇帝庙号太宗陵曰怀陵
　　太宗天显十一年 【仍太祖年号】 会同九年大同一年凡二十一年

　　钦定续通志卷四十一

　　●钦定续通志卷四十二　辽纪二

　　辽纪 【二】

　　世宗　　　　穆宗　　　　景宗

　　○世宗

　　世宗皇帝讳阮小字乌裕义宗皇帝长子也母曰柔贞皇后萧氏义宗自东丹奔唐后母子仍留东丹帝长而仪观丰伟太宗爱之如子会 
同九年从伐晋大同元年二月封永康王四月丁丑太宗崩于栾城戊寅梓宫次中京诸将奉永康王即皇帝位于柩前甲申次定州命天德硕 
格嘉哩等护梓宫先赴上京太后闻帝自立遣鲁呼率兵拒之六月甲寅朔次南京五院额尔奇木安图详衮刘格请为前锋至泰德泉遇鲁呼 
军与战败之秋闰七月次潢河太后及鲁呼整兵拒之于横渡相持数日各罢兵趋上京既而迁太后于祖州诛司徒华沙及春博哩八月壬午 
朔尊母萧氏为皇太后以太后族拉珠萨哈廉为国舅帐立详衮以总焉以崇德宫户分赐翼戴功臣癸未始置北院枢密使以安图为之九月 
壬子朔葬太宗皇帝于怀陵丁卯行柴册礼羣臣上尊号曰天授皇帝大赦改大同元年为天禄元年 【契丹国志云以明年为天禄元年与 
辽史异】 追谥皇考曰让国皇帝以安图主东丹国封明王察克为泰寍王以刘格为特哩衮高勋为南院枢密使
　　二年春正月天德萧翰刘格璸都等谋反事觉诛天德杖萧翰迁刘格于边罚璸都使哈噶斯国汉主刘知远殂子承佑立夏四月庚辰朔 
南唐遣使来慰且贺兼奉蜡丸书议攻汉是月如辽阳冬十月壬午南京留守魏王赵延寿薨以中台省右相德哷为南京留守封燕王十一月 
驻跸彰武南
　　三年春正月萧翰及公主阿布哩谋反伏诛庚申肆赦二月迁故晋主重贵于建州夏六月戊寅以敞史耶律古尔锦为北院大王秋九月 
辛丑朔诏羣臣议南伐冬十月遣将攻贝州徇地邺都南宫堂阳杀深州刺史史万山
　　四年春三月戊戌朔南唐遣使来贺南征捷秋九月乙丑朔如山西冬十月自将南伐攻安平内邱朿鹿等县下之是岁册皇后萧氏
　　五年春正月癸亥朔如百泉湖汉郭威弒其主自立国号周遣朱宪来告即遣使致良马汉北京留守刘崇自立于太原二月周遣姚汉英 
华昭允来以书辞抗礼留之夏五月壬戌朔太子太傅赵莹薨命归葬于汴六月辛卯朔刘崇为周所攻遣使乞援且求封册遣燕王德哷枢密 
使高勋册为大汉神武皇帝南唐遣使来是夏清暑百泉岭秋七月汉遣使来谢册礼且请兵九月庚申朔自将南伐壬戌次归化州尚和山癸 
亥祭让国皇帝于行宫羣臣皆醉察克反帝崩年三十四谥曰孝和皇帝统和二十六年加谥孝和庄宪皇帝庙号世宗陵曰显陵
　　世宗天禄五年 【其元年即太宗大同元年】

　　○穆宗

　　穆宗皇帝讳璟小字舒噜太宗长子也母曰靖安皇后萧氏会同二年封寿安王天禄五年九月癸亥世宗遇害逆臣察克等伏诛丁卯寿 
安王即皇帝位羣臣上尊号曰天顺皇帝改元应历戊辰如南京是月遣刘承训告哀于汉冬十月遣兵会汉攻周晋州不克十一月汉周南唐 
各遣使来吊乙亥诏朝会依太宗皇帝故事用汉礼十二月甲辰汉遣使献弓矢鞍马
　　二年春正月戊午南唐遣使奉蜡丸书及进犀兕甲壬戍太尉和尔郭勒济谋逆伏诛三月癸亥南唐遣使奉蜡丸书丁卯复遣使来贡甲 
申以耶律塔拉为南院大王夏五月壬午南唐遣使来贡六月壬辰国舅政事令萧默赫特宣政殿学士李澣等谋南奔事觉诏暴其罪乙未祭 
天地壬寅汉为周所侵遣使来求援命中台省右相高模翰赴之丁未以乳媪之兄吓噜世为阿克苏锡林额尔奇木秋七月乙亥政事令隆科 
林牙迪里侍中绅图郎君哈里等谋反伏诛八月己丑默赫特伏诛杖李澣而释之九月戊午诏以平察克日用白黑羊玄酒祭天岁以为常壬 
戌猎于炭山祭天是月攻周冀州冬十月甲申朔汉遣使进葡萄酒十一月己卯日南至始用旧制行拜日礼十二月癸未朔高模翰及汉兵围 
晋州甲辰猎于近郊祀天地辛亥明王安图薨
　　三年春闰正月壬午汉以高模翰却周军遣使来谢二月甲子太保迪里修易州城镇州以兵来挑战却之三月庚辰朔南唐遣使来贡因 
附书于汉诏达之庚寅如应州击鞠丁酉汉遣使进球衣及马庚子观渔于神德湖夏五月壬寅汉遣使者来言石晋树先帝圣德神功碑为周 
人所毁请再刻许之六月丁卯应天皇太后崩秋七月不视朝八月壬子以生日释囚己未汉遣使求援九月庚子汉遣使贡药冬十月鲁呼子 
完郎君扎干迪里谋反事觉辞连太平王雅斯哈林牙华格郎君锡伦等皆执之十一月辛丑汉遣使者来是冬驻跸奉圣州免南京今岁租
　　四年春正月己丑华格扎干等伏诛释完及雅斯哈是月周主威殂养子晋王柴荣立二月丙午朔周攻汉命政事令耶律达鲁援之丙辰 
汉遣使进茶药如南京夏五月乙亥忻代二州叛于汉遣南院大王搭拉助达鲁讨之丁酉搭拉败周将符彦卿于忻口秋七月乙酉归汉民被 
掠者九月丙申汉为周人所侵遣使来告冬十一月彰国军师度使萧迪里太保许从赟奏忻代二州捷十二月庚午汉遣使来贡是冬驻跸杏 
■〈山呙〉
　　五年春二月庚申汉遣使请上尊号不许壬戌如褭潭夏四月己酉周侵汉汉遣使求援癸丑命郎君萧哈里世为北府宰相秋九月庚辰 
汉主有疾遣使来告冬十月庚寅南唐遣使来贡十一月乙未汉主崇殂子承钧遣使来告且求嗣立遣使吊祭遂封册之十二月辛巳汉遣使 
来议军事
　　六年夏六月甲子汉遣使来议军事秋七月不视朝是岁南唐为周所侵遣使浮海来求援留其使者不遣
　　七年春二月辛酉南唐遣使奉蜡丸书辛未驻跸潢河夏四月戊午朔还上京辛巳杀女巫锡库初锡库上延年药方用男子胆和之不数 
</div>
    <div class="pagination">
<a href="续通志_page76.html">上一页</a><span>...</span><a href="续通志_page72.html">72</a><a href="续通志_page73.html">73</a><a href="续通志_page74.html">74</a><a href="续通志_page75.html">75</a><a href="续通志_page76.html">76</a><span class="current-page">77</span><a href="续通志_page78.html">78</a><a href="续通志_page79.html">79</a><a href="续通志_page80.html">80</a><a href="续通志_page81.html">81</a><a href="续通志_page82.html">82</a><span>...</span><a href="续通志_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
