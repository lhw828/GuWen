<!DOCTYPE html>
<html>
<head>
    <meta charset="UTF-8">
    <title>续通志 - 第 1327 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1327 页/共 1359 页</h1>
    <div class="content">闻之震怒即命枢密副使博啰司徒和尔果斯参政阿里等驰诣大都讨乱者获高和尚于高梁河与王着并醢于市并杀张易着临刑大呼曰 
王着为天下除害今死矣异日必有为我书其事者初阿哈玛特死帝犹未察其奸徐询博啰始尽得其罪状怒曰王着杀之诚是也命发墓剖 
棺戮尸于通玄门外纵犬啖其肉子侄皆伏诛籍其家得槚藏二人皮两耳俱存问之其妾引住云每诅咒时置神座于上其应甚速又以帛二 
幅画甲骑围守幄殿兵皆挺刃内向如击刺状画者陈姓又有曹震圭者尝推算其年命王台判者妄引图谶皆言涉不轨事闻刺剥四人皮以 
徇

　　△卢世荣 

　　卢世荣大名人当阿哈玛特专政世荣以贿进为江西榷茶运使坐罪废阿哈玛特死廷臣讳言利无以副帝意有僧格者荐世荣能救钞 
法增课额上可裕国下不损民世祖召见奏对称旨至元二十一年召中书省官与世荣议所当行右丞相和尔果斯与右丞敏珠尔丹参政张 
雄飞温德亨皆以议不合同日罢去复起安图右丞相以世荣为右丞而左丞史枢参政博啰默色哈雅萨题勒密实参议贝降皆世荣所荐也 
世荣既骤被显用即日坐中书专理钞法通行中外官吏奉法不虔者加以罪因奏言窃见老幼疾病之民衣食不给行乞于市非盛世所宜有 
宜委各路正官给衣粮又请弛民闲买卖金银江湖鱼利禁罢怀孟诸路竹监优恤驿户困乏大率先反阿哈玛特所为巧于沽名既而言南北 
食盐每引十五两国家未尝多取今官豪拥货射利每引价至八十贯贫者多不得食宜以二百万引给商一百万引散诸路立常平盐局或贩 
者增价官平其直售之又京师富户酿酒价高味薄课不以时输宜一切禁罢官自酤卖庶民用给而国计亦得帝并从之世荣居中书未十日 
御史中丞崔彧言其不可为相大忤旨下彧吏按问罢职明年正月世荣奏言天下岁课钞止九十余万锭以臣经画不取于民裁抑权势所侵 
可增三百万锭事未行而中外已非议臣请与台院面议上前帝曰卿但言之世荣言自王文统诛后钞法虚弊今莫若依汉唐故事括铜铸钱 
并制绫券与钞参行更立市舶都转运司于泉杭二州官自具船给本募人入番官取其利七商有其三禁私贩航海者拘其先贮货物纳诸官 
匿者许告没其财半给告者各路虽建常平仓实无所蓄宜尽禁权势所擅产铁之所官立炉鼓铸为器鬻之以所得利合常平盐课占谷于仓 
侍贵时出粜必能均物价而获厚利国家虽立平准库然无晓规运者以致钞法虚弊诸物踊贵宜于各路立平准周急库轻其月息以贷贫民 
则贷者众而本且不失今随朝官吏增俸独州郡未增可于各都立市易司领诸牙桧计商人物货四十分取一以十为率四给牙侩六为官吏 
俸国家以兵得天下不藉粮馈惟资辛马宜于上都隆兴等路以官钱置币帛易羊马于北方选蒙古人牧之收其皮毛筋角酥酪以十之二与 
牧者而马以备军兴羊以充赐予帝每事称善世荣因奏曰臣所行怨之府也后必有阴中臣者臣实惧焉帝曰疾足之犬狐不爱焉主人岂不 
爱之汝之所行朕自爱焉未几奏罢行御史台其所隶按察司隶内台又请随行省所在立行枢密院帝曰行院之事前日巳议由阿哈玛特任 
智自私欲其子呼逊行省兼兵柄而止汝今行之于事为宜明日奉升六部为二品又奏令按察司总各钱谷择干济者用之其刑名事上御史 
台钱谷由部申省帝曰汝与老臣共议然后行之可也二月御史台奏初置行台时朝廷老臣集议以为有益今无所损不可辄罢且按察司兼 
转运则纠弹之职废帝曰其依世荣言又奏立规措所所司官吏以善贾者为之且曰天下能规运钱谷者向皆在阿哈玛特之门今籍录以为 
污滥此岂可尽废臣欲择其通才可用者然惧有言臣用罪人帝曰可用则用之何惧为遂以前河闲转运使张弘纲斯多卜丹博啰哈雅孙桓 
并为河闲山东等路都转运盐使其它擢用者其众世荣既以利自任知敛怨日甚乃以九事说世祖诏天下一免民闲包银三年二官吏俸毋 
合民户带纳三蠲大都地税四江淮民失业鬻妻子者官为收赎五逃移复业者免其差税六乡民造醋者免收课七江南佃户租课减免一分 
八添支内外官吏俸五分九定百官考课升擢法意在释怨要誉世祖悉从之巳又奏定真定济南江淮等处宣慰司兼都转运使专治课程仍 
立条例禁诸司不能追摄管课官吏及遣人辄至辨课处沮援按察司不得检察文卷三月世荣奏以宣德王好礼并为淛西道宣慰使帝曰宣 
德人多指其奸世荣言彼自陈能岁办钞七十五万锭是以令往世荣居中书甫数月恃委任之专视丞相犹虚位左司郎中周戭议事稍不合 
坐以沮格诏旨奏而杀之朝中震慑无敢言者监察御史陈天祥独上章论其奸邪不法状时帝在上都御史大夫伊苏特穆尔以闻帝悟即遣 
索等多还大都命丞相安图集诸司官吏老成儒士及知民情者同世荣听读天祥弹文仍令世荣天祥同赴上都廷办安图言世荣昔言能不 
取于民岁办钞三百万锭令钞复实诸物悉贱民得休息数月即有成效今已四阅月所行不符所言所出多于所入引用憸人紊乱选法翰林 
院学士赵孟传等亦言世荣初以财赋自任当时人情不敢预料将谓别有奇术可以增益国用及今观之不过如御史所言若复恣其所行为 
害非细天祥与世荣面质帝前皆款伏传旨命安图与诸老臣议世荣所行当罢者罢之更者更之所用非人立皆奏斥遂下世荣于狱十一月 
帝问近侍呼喇珠曰汝与卢世荣有何言对曰近闻人言世荣狱已竟犹日养之徒费廪食诏诛之刲其肉以食禽獭

　　△僧格 

　　僧格西域人丹巴国师弟子也能通诸国语尝为西蕃译史性狡黠好言财利事世祖深喜之及后贵幸乃讳言师事丹巴背之至元中擢 
为总制院使掌浮图氏教兼治吐蕃事御史台尝欲以章律为按察使世祖曰此人僧格尝言之及卢世荣见用亦由僧格之荐中书省尝令李 
留判市油僧格请以官钱往市司徒和尔果斯谓非汝所宜为僧格不服至相殴且谓曰与其使汉人侵盗曷若与僧寺及官府营利乎乃出油 
万斤与之后以所营息钱进和尔果斯曰我初不悟此也一日僧格在帝前论和雇和买事因语及帝益喜始有大任意尝令僧格具省臣姓名 
以进内廷有所建置人才进退咸得与闻二十四年二月复置尚书省以僧格与特穆尔为平章政事会更定钞法颁行至元宝钞于天下中统 
钞通行如故僧格尝奉旨检核中书省校出亏欠钞四千七百七十锭昏钞一千三百四十五锭平章敏珠尔丹即自伏参政杨居宽谓职掌铨 
选钱谷非所专僧格令左右拳其面问曰既典选事果无黜陟失当者乎寻亦引服奏闻帝命与丞相安图共讯且曰此曹狡狯毋使他日得以 
胁问诬伏为辞数日僧格又奏中书参政郭佑多所逋负尸位不言每以疾为托臣见中书庶务隳惰如此故殴辱之今已款服帝命穷诘之佑 
与居宽皆弃市人咸冤焉台吏王良弼及江宁县达噜噶齐吴德尝与人非议时政僧格闻之曰若辈谤毁不诛无以惩后并杀之僧格尝奏以 
沙市鼎摇授江淮行省左丞乌玛喇为参政领泉府市舶两司又以贝降为福建行省平章既得旨乃言于世祖曰臣前言凡授省臣及行省官 
并与丞相安图议适丞相还大都不及通议臣恐有以前奏为言者帝曰朕若主也朕已允行有言者其令朕前言之十月乙酉帝闻翰林集贤 
诸臣曰以丞相领尚书省汉唐有此制否咸对曰有之翊日左丞叶李言前省官不能行者平章僧格能之宜为右丞相制曰可遂以为尚书右 
丞相兼统制院使领功德使司事于是僧格奏以平章特穆尔代其位明年正月以甘肃参政特默格不任事奏济雅岱往代又以江西平章呼 
图克特穆尔不职奏罢之兵部尚书呼图克化尔不勤于政殴罢之而后奏帝曰若辈不罢汝事何由得行也 【按辍耕录载华亭彭玮云僧 
格与江南释教总统嘉木扬喇勒智相表里请发宋诸帝陵僧格矫制可其奏史传未载谨附识】 自立尚书省摘委六部钩考百司尚以为不 
专更置征理司以治财谷之当追者僧格以理算为事亳分缕析入仓库者无不破产及当更代皆弃家而避十月僧格奏湖广行省钱谷已责 
平章约苏穆尔自首偿矣他省欺盗必多乞以参政实都户部尚书王巨济等十二人理算江淮江西福建四川甘肃安西六省耗失之数每省 
各二人特给印章与之并给兵为卫帝皆从之当是时天下骚然江淮尤甚而谀者方且讽都民为之立石颂德帝闻之曰民愿立者听于是翰 
林制文题曰王公辅政碑既成树于省前楼覆其上而丹艧之又以总制院所统西蕃诸宣慰司军民财谷事体甚重宜有以崇异之奏改为宣 
政院秩从一品用三台银印帝问宜用何人对曰臣与托音于是命僧格以开府仪同三司尚书右丞相兼宣政院使领功德使司事托音同为 
使二十六年帝将幸上都僧格言去岁陛下北幸臣日视内帑诸库无虚日今岁欲乘小舆以行人必窃议帝曰汝但乘之毋畏人言又奏近委 
省臣检责左右司文簿凡经监察御史稽照者遗逸尚多自今当令御史就省部稽照书姓名于卷末苟有遗逸易于归罪仍命侍御史坚通监 
视失则连坐世祖从之乃笞监察御史四人自后御史赴省部者掾令史与之抗礼但遣小吏持文簿置案而去听御史自行检阅而台纲废矣 
僧格言国家经费既广岁入恒不偿所出今盐课每引直中统钞三十贯宜增为一锭茶税每引直五贯宜增为十贯酒醋税课江南宜增额十 
万锭内地五万锭协济户十八万自入籍至今止输半赋闻其力已完宜增为全赋如此则国用可支诏皆从之僧格既专政凡铨调内外官皆 
任已出而宣敕尚由中书乃请今后宣敕并付尚书省由是以官为市货赂珍宝日夜辇输其门纲纪大坏人心骇愕二十八年帝畋于漷北伊 
埒萨巴及额森特穆尔彻尔等劾奏僧格专权黩货时博果密出使遣人超召之至觐于行殿帝问之对曰僧格壅蔽圣聪紊乱朝政有言者即 
诬以他罪今百姓失业盗贼蠭起召乱在旦夕非亟诛之恐为陛下忧留守贺巴延亦陈其奸欺久而言者益众帝始决意诛之三月谕大夫阿 
尔屡曰屡闻僧格沮抑台纲杜言者之口又尝捶挞御史其所罪者何事当与辨之僧格持御史李渠等已刷文卷至令御史杜思敬等勘验论 
复数四僧格辞屈明日帝驻驆土口复召御史台暨中书尚书两省官辨论尚书省裂卷为两缝执奏曰前浙西按察使济璸监烧钞受赃至千 
锭尝檄台征之三年不报思敬曰文之次第尽在卷中今尚书省拆卷持对其弊可见舒库尔齐舍哩抱卷至前奏曰用朱印以封纸缝者防欺 
也若辈为宰相乃拆卷破印与人辩是教吏为奸帝怒下僧格狱仆辅政碑至七月伏诛平章约苏穆尔者僧格妻党也在湖广时正月朔日百 
官会行省朝服以俟约苏穆尔召至其家受贺毕方诣省望阙贺如常仪文阴召卜者有不轨言至是中书列其罪以闻世祖命械湖广即其省 
戮之

　　△特们德尔 

　　特们德尔者穆尔齐之子也尝逮事世祖大德闲同知宣徽院事兼通政院使至大元年拜云南行省左丞相居二载以擅离职赴阙为尚 
书省所劾诏诘问寻以太后旨得贷罪还职仁宗将即位以丞相三宝努等变乱旧章诛之用谔勒哲李孟为平章政事锐欲更张庶务而太后 
在兴圣宫已有旨召特们德尔为右丞相帝不得已相之及幸上都命留守十都未几以病去延佑改元丞相哈克伞自言非世勋族姓不可居 
右相因举特们德尔自代帝令曰太后与之印大事必使预闻遂拜开府仪同三司监修国史录军国重事居数月复拜中书右丞相哈克伞为 
左丞相奏言内侍隔越奏旨者众自今中书政务毋辄干预以富民往诸蕃商贩率获厚利商者益众中国物轻蕃货及重请以江浙右丞曹立 
领其事发舟十纲绐牒以往归则征税如制私往者没其贷又以经用不给预买山田河闲运使来岁盐引及各冶铁货并核江南田粮令田主 
手实顷亩状入官诸王驸马学校寺观亦如之禁贵戚势家毋得私匿寻遣使者分行各省括田增税苛急烦扰江右为甚致赣民蔡五九作乱 
南方骚动事乃罢明年又奏天下庶务虽统于中书而旧制省臣亦分领之请以钱帛钞法刑名委平章李孟左丞鄂博哈雅参政赵世延其粮 
储选法造作驿传委平章章律右丞萧拜珠参政曹从革各分治帝从之七月命总宣政院事寻进位太师凡议重刑必听裁决特们德尔既再 
入中书居首相怙势贪虐凶秽滋甚惟萧拜珠稍牵制之而杨多尔济既拜中丞慨然以纠正其罪为己任有上都富人张弼杀人系狱特们德 
尔受其赂使家奴胁留守贺巴延出之巴延持不可多尔济廉得其状乃与拜珠及巴延入奏内外监察御史凡四十余人共劾特们德尔桀黠 
奸贪阴贼险很蒙上罔下蠹政害民市置爪牙威詟朝野凡可以诬人要功利己者靡所不至取晋王田千余亩与教寺后壖园地三十亩卫兵 
地二十余亩窃食郊庙供祀马受诸王哈喇班第馈钞十四万贯宝珠玉带■〈毛瞿〉■〈毛俞〉币帛又计钞十万贯受杭州永兴寺僧章 
自福赂金一百五十两取杀人囚张弼钞五万贯且既已位极人臣又领宣政院事以其子巴尔济苏为之使诸子无功尽居贵显纵家奴凌虐 
官府为害百端以致阴阳不和山移地震灾异数见百姓流亡己乃恬然略无省悔私家之富又在阿哈玛特僧格之上四海疾怨已久乞早加 
显戮以示天下奏上帝震怒有诏逮问特们德尔匿兴圣近侍家有司不得捕帝恐重伤太后意仅罢其相位家居未逾年复起为太子太师中 
外骇愕时赵世延为御史中丞论其不法数十事及内外台论其不可辅导东宫者又四十余人帝终以太后故弗问明年正月仁宗崩越四日 
即传皇太后旨仍为右丞相又逾月特们德尔宣太后旨召萧拜珠杨多尔济至徽政院与院使实勒们御史大夫图图尔哈杂问责以前违太 
后旨令伏罪即起入奏遽称旨执二人杀之英宗将即位特们德尔方病足中书省启祖制皇帝登极中书率百官称贺班首惟帝所命仍命特 
们德尔居首既即位奏委平章王役右丞高昉等征理在京仓库所贮粮亏耗七十八万石及诸路所贡币帛稍纰缪者俱责偿所司程督严急 
违者杖之帝幸上都特们德尔嫉留守贺巴延素不附己奏其便服迎诏为不敬下五府杂治竟杀之赵世延时为四川平章特们德尔怒其昔 
</div>
    <div class="pagination">
<a href="续通志_page1326.html">上一页</a><span>...</span><a href="续通志_page1322.html">1322</a><a href="续通志_page1323.html">1323</a><a href="续通志_page1324.html">1324</a><a href="续通志_page1325.html">1325</a><a href="续通志_page1326.html">1326</a><span class="current-page">1327</span><a href="续通志_page1328.html">1328</a><a href="续通志_page1329.html">1329</a><a href="续通志_page1330.html">1330</a><a href="续通志_page1331.html">1331</a><a href="续通志_page1332.html">1332</a><span>...</span><a href="续通志_page1328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
