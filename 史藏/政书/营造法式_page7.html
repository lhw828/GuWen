<!DOCTYPE html>
<html>
<head>
    <meta charset="UTF-8">
    <title>营造法式 - 第 7 页/共 53 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>营造法式 - 第 7 页/共 53 页</h1>
    <div class="content">　　爵头【其名有四一曰爵头二曰耍头三曰胡孙头四曰防头】
　　造耍头之制用足材自枓心出长二十五分自上棱斜杀向下六分自头上量五分斜杀向下二分【谓之鹊台】两面留心各斜抹五分下随尖各斜杀向上二分长五分下大棱上两面开龙牙口广半分斜稍向尖【又谓之锥眼】开口与华栱同与令栱相交安于齐心枓下
　　若累铺作数多皆随所出之跳加长【若角内用则以斜长加之】于里外令栱两出安之如上下有碍昂处即随昂势斜杀放过昂身或有不出耍头者皆于里外令栱之内安到心股卯【只用单材】
　　枓【其名有五一曰楶二曰栭三曰栌四曰防五曰枓】
　　造枓之制有四
　　一曰栌枓施之于柱头其长与广皆三十二分若施于角柱之上者方三十六分【如造圜枓则面径三十六分底径二十八分】髙二十分上八分为耳中四分为平下八分为敧【今俗谓之溪者非】开口广十分深八分【出跳则十字开口四耳如不出跳则顺身开口两耳】底四面各杀四分敧防一分【如柱头用圜枓即补间铺作用讹角枓】二曰交互枓【亦谓之长开枓】施之于华栱出跳之上【十字开口四耳如施之于替木下者顺身开口两耳】其长十八分广十六分【若屋内梁栿下用者其长二十四分广十八分厚十二分半谓之交栿枓于梁栿头横用之如梁栿项归一材之厚者只用交互枓如柱大小不等其枓量柱材随宜加减】
　　三曰齐心枓【亦谓之华心枓】施之于栱心之上【顺身开口两耳若施之于平坐出头木之下则十字开口四耳】其长与广皆十六分【如施之于田昂及内外转角出跳之上则不用耳谓之平盘枓其髙六分】
　　四曰散枓【亦谓之小枓或谓之顺桁枓又谓之骑互枓】施之于栱两头【横开口两耳以广为面如铺作偷心则施之于华栱出跳之上】其长十六分广十四分
　　凡交互枓齐心枓散枓皆髙十分上四分为耳中二分为平下四分为敧开口皆广十分深四分底四面各杀二分敧防半分
　　凡四耳枓于顺跳口内前后里壁各留隔口包耳髙二分厚一分半栌枓则倍之【角内栌枓于出角栱口内留隔口包耳其髙随耳抹角内廕入半分】
　　总铺作次序
　　总铺作次序之制凡铺作自柱头上栌枓口内出一栱或一昂皆谓之一跳传至五跳止
　　出一跳谓之四铺作【或用华头子上出一昂】
　　出两跳谓之五铺作【下出一卷头上施一昂】
　　出三跳谓之六铺作【下出一卷头上施两昂】
　　出四跳谓之七铺作【下出两卷头上施两昂】
　　出五跳谓之八铺作【下出两卷头上施三昂】
　　自四铺作至八铺作皆于上跳之上横施令栱与耍头相交以承撩檐方至角各于角昂之上别施一昂谓之由昂以坐角神
　　凡于防额上坐栌枓安铺作者谓之补间铺作【今俗谓之步间者非】当心间须用补间铺作两朶次间及梢间各用一朶其铺作分布令逺近皆匀【若逐间皆用双补间则每间之广丈尺皆同如只心间用双补间者假如心间用一丈五尺则次间用一丈之类或间广不匀即毎补间铺作一朶不得过一尺】凡铺作逐跳上【下昂之上亦同】安栱谓之计心若逐跳上不安栱而再出跳或出昂者谓之偷心【凡出一跳南中谓之出一枝计心谓之转叶偷心谓之不转叶其实一也】
　　凡铺作逐跳计心每跳令栱上只用素方一重谓之单栱【索方在泥道栱上者谓之柱头方在跳上者谓之罗漫方方上斜安遮椽版】即每跳上安两材一栔【令栱素方为两材令栱上枓一为栔】
　　若每跳子栱上【至撩檐方下用令栱】施慢栱慢栱上用素方谓之重栱【方上斜施遮椽版】即每跳上安三材两梁【子栱慢栱素方为三材子栱上枓慢栱上枓为两栔】
　　凡铺作并外跳出昂里跳及平坐只用卷头若铺作数多里跳恐太逺即里跳减一铺或两铺或平棊低即于平棊方下更加慢栱
　　凡转角铺作须与补间铺作勿令相犯或梢间近者须连栱交隠【补间铺作不可移逺恐间内不匀】或于次角补间近角处从上减一跳
　　凡铺作当柱头壁栱谓之影栱【又谓之扶壁柣】
　　如铺作重栱全计心造则于泥道重栱上施素方【方上斜安遮椽版】
　　五铺作一抄一昂若下一抄偷心则泥道重栱上施素方方上又施令栱栱上施承椽方
　　单栱七铺作两抄两昂及六铺作一抄两昂或两抄一昂若下一抄偷心则于栌枓之上施两令栱两素方【方上平铺遮椽版】或只于泥道重栱上施素方
　　单栱八铺作两抄三昂若下两抄偷心则泥道栱上施素方方上又施重栱素方【方上平铺遮椽版】
　　凡楼阁上屋铺作或减下屋一铺其副阶缠腰铺作不得过殿身或减殿身一铺
　　平坐【其名有五一曰阁道二曰墱道三曰飞陛四曰平坐五曰鼓坐】
　　造平坐之制其铺作减上屋一跳或两跳其铺作宜用重栱及逐跳计心造作
　　凡平坐铺作若义柱造即每角用栌枓一枚其柱根义于栌枓之上若缠柱造即每角于柱外普拍方上安栌枓三枚【每面互见两枓于附角枓上各别加铺作一缝】
　　凡平坐铺作下用普拍方厚随材广或更加一栔其广尽所用方木【若缠柱造即于普拍方里用柱脚方广三材厚二材上坐柱脚卯】
　　凡平坐先自地立柱谓之永定柱柱上安搭头木木上安普拍方方上坐枓栱
　　凡平坐四角生起比角柱减半【生角柱法在柱制度内】
　　平坐之内逐间下草栿前后安地面方以拘前后铺作铺作之上安铺版方用一材四周安雁翅版广加材一倍厚四分至五分













　　营造法式卷四
<史部,政书类,考工之属,营造法式>
　　钦定四库全书
　　营造法式卷五
　　宋　李诫　撰
　　大木作制度二
　　梁　　　　　　防额
　　柱　　　　　　阳马
　　侏儒柱【斜柱附】　栋
　　风版　　　　柎
　　椽　　　　　　檐
　　举折
　　梁【其名有三一曰梁二曰杗廇三曰欐】
　　造梁之制有五
　　一曰檐栿如四椽及五椽栿若四铺作以上至八铺作并广两材两梁草栿广三材如六椽至八椽以上栿若四铺作至八铺作广四材草栿同
　　二曰乳栿【若对大梁用者与大梁广同】三椽栿若四铺作五铺作广两材一栔草栿广两材六铺作以上广两材两栔草栿同
　　三曰劄牵若四铺作至八铺作出跳广两材如不出跳并不过一材一栔【草牵梁准此】
　　四曰平梁若四铺作五铺作广加材一倍六铺作以上广两材一栔
　　五曰防堂梁栿五椽四椽广不过两材一栔三椽广两材余屋量椽数准此法加减
　　凡梁之大小各随其广分为三分以二分为厚【凡方木小须缴贴令大如方木大不得裁减即于广厚加之如碍槫及替木即于梁上角开抱传口若直梁狭即两面安槫栿版如月梁狭即上架缴背下贴两颏不得剜刻梁面】
　　造月梁之制明栿其广四十二分【如彻上明造其乳栿三椽栿各广四十二分四椽栿广五十分五椽栿广五十五分六椽栿以上其广并至六十分止】梁首【谓出跳者】不以大小从下髙二十一分其上余材自枓里平之上随其髙匀分作六分其上以六瓣卷杀每瓣长十分其梁下当中防六分自枓心下量三十八分为斜项【如下两跳者长六十八分】斜项外其下起防以六瓣卷杀每瓣长十分第六瓣尽处下防五分【去三分留二分作琴面自第六瓣尽处渐起至心又加髙一分今防势圜和】梁尾【谓入柱者】上背下防皆以五瓣卷杀余并同梁首之制梁底面厚二十五分其项【入枓口处】厚十分枓口外两肩各以四瓣卷杀每瓣长十分
　　若平梁四椽六椽上用者其广三十五分如八椽至十椽上用者其广四十二分不以大小从下髙二十五分上背下防皆以四瓣卷杀【两头并同】其下第四瓣尽处防四分【去二分留一分作琴面自第四瓣尽处渐起至心又加髙一分】余并同月梁之制若劄牵其广三十五分不以大小从下髙一十五分【上至枓底】牵首上以六瓣卷杀每瓣长八分【下同】牵尾上以五瓣其下防前后各以三瓣【斜项同月梁法防内去留同平梁法】
　　凡屋内彻上明造者梁头相叠处须随举势髙下用驼峯其驼峯长加髙一倍厚一材枓下两肩或作入瓣或作出瓣或圜讹两肩两头卷尖梁头安替木处并作隠枓两头造耍头或切几头【切几头刻梁上角作一入瓣】与令栱或襻间相交
　　凡屋内若施平棊【平闇亦同】在大梁之上平棊之上又施草栿乳栿之上亦施草乳栿并在压槽方之上【压槽方在柱头方之上】其草栿长同下梁直至撩檐方止若在两面则安丁栿丁栿之上别安抹角栿与草栿相交
　　凡角梁下又施□衬角栿在明梁之上外至撩檐方内至角后栿项长以两椽斜长加之
　　凡衬方头施之于梁背耍头之上其广厚同材前至撩檐方后至昂背或平棊方【如无铺作即至托脚木止】若骑槽即前后各随跳与方栱相交开子廕以压枓上
　　凡平棊之上须随槫栿用方木及矮柱敦防随宜拄摚固济并在草栿之上【凡明梁只阁平棊草栿在上承屋葢之重】
　　凡平棊方在梁背上其广厚并如材长随间广每架下平棊方一道【平闇同又随架安椽以遮版缝其椽若殿宇广二寸五分厚一寸五分余屋广二寸二分厚一寸三分如材小即随宜加减】绞井口并随补间【令纵横分布方正若用峻脚即于四防内安版贴华如平闇即安峻脚椽广厚并与平闇椽同】
　　防额
　　造防额之制广加材一倍厚减广三分之一长随间广两头至柱心入柱卯减厚之半两肩各以四瓣卷杀每瓣长八分如不用补间铺作即厚取广之半
　　凡担额两头并出柱口其广两材一栔至三材如殿阁即广三材一栔或加至三材三栔担额下绰幕方广减担额三分之一出柱长至补间相对作防头或三瓣头【如角梁】
　　凡由额施之于防额之下广减防额二分至三分【出卯卷杀并同防额法】如有副阶即于峻脚椽下安之如无副阶即随宜加减令髙下得中【若副阶额下即不须用】
　　凡屋内额广一材三分至一一材一栔厚取广三分之一长随间广两头至柱心或驼峯心
　　凡地栿广加材二分至三分厚取广三分之二至角出柱一材【上角或卷杀作梁切几头】
　　柱【其名有二一曰楹二曰柱】
　　凡用柱之制若殿阁即径两材两栔至三材若防堂柱即径两材一栔余屋即径一材一栔至两材若防堂等屋内柱皆随举势定其短长以下檐柱为则【若副阶廊舍下檐柱虽长不越间之广】至角则随间数生起角柱若十三间殿堂则角柱比平柱生髙一尺二寸【平柱谓当心间两柱也自平柱叠进向角渐次生起令势圜和如逐间大小不同即随宜加减他皆仿此】十一间生髙一尺九间生髙八寸七间生髙六寸五间生髙四寸三间生髙二寸凡杀梭柱之法随柱之长分为三分上一分又分为三分如栱卷杀渐收至上径比栌枓底四周各出四分又量柱头四分紧杀如覆盆様令柱项与栌枓底相副其柱身下一分杀令径围与中一分同
　　凡造柱下櫍径周各出柱三分厚十分下三分为平其上并为敧上径四周各杀三分令与柱身通上匀平凡立柱并令柱首微收向内柱脚微出向外谓之侧脚每屋正面【谓柱首东西相向者】随柱之长每一尺即侧脚一分若侧面【谓柱首南北相向者】每长一尺即侧脚八厘至角柱其柱首相向各依本法【如长短不定随此加减】
　　凡下侧脚墨于柱十字墨心里再下直墨然后截柱脚柱首各令平正
　　若楼阁柱侧脚秖以柱上为则侧脚上更加侧脚逐层仿此【塔同】
　　阳马【其名有五一曰觚棱二曰阳马三曰阙角四曰角梁五曰梁抹】
　　造角梁之制大角梁其广二十八分至加材一倍厚十八分至二十分头下斜杀长三分之二【或于叙面上留二分外余直卷为三瓣】子角梁广十八分至二十分厚减大角梁三分头杀四分上折深七分
　　隠角梁上下广十四分至十六分厚同大角梁或减二分上两面隠广各三分深各一椽分【余随逐架接续隠法皆仿此】凡角梁之长大角梁自下平槫至下架檐头子角梁随飞檐头外至小连檐下斜至柱心【安于大角梁内】隠角梁随架之广自下平槫至子角梁尾【安于大角梁中】皆以斜长加之凡造四阿殿阁若四椽六椽五间及八椽七间或十椽九间以上其角梁相续直至脊槫各以逐架斜长加之如八椽五间至十椽七间并两头増出即槫各三尺【随所加脊槫尽处别施角梁一重俗谓之吴殿亦曰五脊殿】
　　凡堂防若厦两头造则两梢间用角梁转过两椽【亭榭之类转一椽今亦用此制为殿阁者俗谓之曹殿又曰汉殿亦曰九脊殿按唐六典及营缮令云王公以下居第并防厦两头者此制也】
　　侏儒柱【其名有六一曰棁二曰侏儒柱三曰浮柱四曰掇五曰上楹六曰蜀柱斜柱附其名有五一曰斜柱二曰梧三曰迕四曰枝摚五曰义手】
　　造蜀柱之制于平梁上长随举势髙下殿阁径一材半余屋量栿厚加减两面各顺平栿随举势斜安义手造义手之制若殿阁广一材一栔余屋广随材或加二分至三分厚取广三分之一【蜀柱下安合防者长不过梁之半】
　　凡中下平槫缝并于梁首向里斜安托脚其广随材厚三分之一从上梁角过抱槫出卯以托向上槫缝凡屋如彻上明造即于蜀柱之上安枓【若义手上角内安栱两面出耍头者谓之丁华抺颏栱】枓上安随间襻间或一材或两材襻间广厚并如材长随间广出半栱在外半栱连身对隠若两材造即每间各用一材隔间上下相闪令慢栱在上子栱在下若一材造只用令栱隔间一材如屋内遍用襻间一材或两材并与梁头相交【或于两际随槫作防头以乗替木】凡襻间如在平棊上者谓之草襻间并用全条方凡蜀柱量所用长短于中心安顺脊串广厚如材或加三分至四分长随间隔间用之【若梁上用短柱者径随相对之柱其长随举势髙下】
　　凡顺栿串并出柱作丁头栱其广一足材或不及即作防头厚如材在牵梁或乳栿下
　　栋【其名有九一曰栋二曰桴三曰□四曰棼五曰甍六曰极七曰槫八曰檩九曰櫋两际附】
　　用槫之制若殿阁槫径一材一栔或加材一倍防堂槫径加材三分至一栔余屋槫径加材一分至二分长随间广
　　凡正屋用槫若心间及西间者皆头东而尾西如东间者头西而尾东其廊屋面东西者皆头南而尾北凡出际之制槫至两梢间两际各出柱头【又谓之屋废】如两椽屋出二尺至二尺五寸四椽屋出三尺至三尺五寸六椽屋出三尺五寸至四尺八椽至十椽屋出四尺五寸至五尺若殿阁转角造即出际长随架【于丁栿上随架立夹际柱子以柱槫梢或更于丁栿背上添关头栿】
　　凡撩檐方【更不用撩风槫及替木】当心间之广加材一倍厚十分至角随宜取圜贴生头木令里外齐平
</div>
    <div class="pagination">
<a href="营造法式_page6.html">上一页</a><span>...</span><a href="营造法式_page2.html">2</a><a href="营造法式_page3.html">3</a><a href="营造法式_page4.html">4</a><a href="营造法式_page5.html">5</a><a href="营造法式_page6.html">6</a><span class="current-page">7</span><a href="营造法式_page8.html">8</a><a href="营造法式_page9.html">9</a><a href="营造法式_page10.html">10</a><a href="营造法式_page11.html">11</a><a href="营造法式_page12.html">12</a><span>...</span><a href="营造法式_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
