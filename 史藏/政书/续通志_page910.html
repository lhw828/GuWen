<!DOCTYPE html>
<html>
<head>
    <meta charset="UTF-8">
    <title>续通志 - 第 910 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 910 页/共 1359 页</h1>
    <div class="content">躬自贬损尽礼于上皇使圣意欢然知释位之乐然后足以昭陛下之大孝帝悚然嘉纳进起居舍人论政令当出中书陛下审而行之人主操 
柄无要于此知合门事韩侂冑寖擅威福故首及之迁起居郎集议卜孝宗山陵与朱熹皆谓会稽山陵土薄水浅乞议改卜既而熹与祠光祖 
言汉武帝之于汲黯唐太宗之于魏征仁宗之于唐介皆蹔怒旋悔熹明先圣之道为今宿儒又非三臣此今一旦无故去之可乎再疏不听以 
刘德秀劾出为湖南运判不就主管玉局观赵汝愚既罢相侂冑擅朝遂目士大夫为伪学逆党禁锢之光祖撰涪州学记谓学之大者明圣人 
之道以修其身而世方以道为伪小者治文章以达其志而时方以文为病好恶出于一时是非定于万世谏官张釜指为谤讪比之杨恽谪居 
房州久之许自便起知眉州复职将漕利路以不习边事辞进直宝谟阁主管冲佑观吴曦叛诛以书属宣抚使杨辅讲行营田前日利归吴氏 
者悉收之公上以省饷军费奖名节旌死事以激忠烈之心除潼川路扬刑权知泸州侂冑诛召除右文殿修撰知襄阳府进宝谟阁待制知遂 
寍府改荆湖制置使以宝谟阁直学士知潼川府诏以闵雨求言光祖请改正宪圣慈烈皇后讳日先是后崩以庆元三年十一月二日郊禋期 
迫或谓侂冑曰帝亲郊不可不成礼且有司所费既伙奈何已之侂冑入其言五日祀圜丘六日始宣遗诏于是光祖言宪圣陛下之曾祖母克 
相高宗再造大业侂冑敢视之如卑丧迁就若此贼臣就戮盍告谢祖宗改从本日从之升宝谟阁直学士提举玉隆万寿宫引年不许提举西 
京嵩山崇福宫嘉定十五年卒进华文阁学士谥文节赵汝愚称光祖论谏激烈似苏轼恳恻似范祖禹世以为名言子端之靖之翊之竑之

　　钦定续通志卷三百九十二

　　●钦定续通志卷三百九十三　列传一百九十三

　　列传

　　宋 【九十七】

　　○宋九十七

　　余端礼　　　李璧　　　　邱崈　　倪思　　　　宇文绍节　　李蘩

　　余端礼
　　李璧
　　邱崈
　　倪思
　　宇文绍节
　　李蘩

　　△余端礼

　　余端礼字处恭衢州龙游人第进士知湖州乌程县民闲赋丁绢钱率三氓出一缣不输绢而折其估一缣千钱后增至五千民不胜病端 
礼以告于府事得上闻又自诣中书陈便宜岁蠲缗钱六万召对时李宗志在恢复端礼言谋敌决胜之道有声有实敌弱者先声后实以詟其 
气敌强者先实后声以俟其机昔越谋吴外讲盟好内修武备阳行成以种蠡阴结援于齐晋教习之士益精而献遗之礼益密用能一战而霸 
者伺其机而图之所谓先实而后声也今日之事与越相若愿阴设其备而密为之谋观变察时则机可投矣古之投机者有四因其内衅而击 
之此投隙之机也因外患而伐之此捣虚之机也敌国不道因其敌而举之此乘乱之机也敌人势穷蹑其后而蹙之此乘弊之机也机之未至 
不可以先机之巳至不可以后帝喜曰卿可谓通事体矣后以荐为监察御史迁大理少卿转太常少卿诏以来岁祈谷上帝仲春躬耕籍田令 
礼官讨论明道故事端礼言祈谷之制合祭天地于圜丘前期享于太庙视冬至郊祀之仪此国朝故事也若乃明道之制则以宫中火后考室 
落成故于太安殿恭谢天地此特一时谢灾之事耳今欲祈谷耕籍必合祭天地于圜丘前期朝享于景灵宫太庙欲如明道之制行于殿庭不 
可诏太常礼部集议有言礼可以义起者端礼曰礼固有可义起至于大体则不可易古者郊而后耕以其于郊故谓之郊犹祀于明堂故谓之 
明堂如明道谢灾之制则与祈谷异今以郊而施之殿庭亦将以明堂而施之坛壝乎帝为之止权兵部侍郎兼太子詹事进吏部侍郎出知太 
平州奉祠光宗立召见言天子之孝不与庶人同今陛下之孝于寿皇当如舜之于尧行其道可也武之于文继其志述其事可也凡寿皇睿谋 
圣训仁政善教所尝施于天下者愿与二三大臣朝夕讲求而力行之则足以尽事亲之孝矣授集英殿修撰知赣州还为吏部侍郎权刑部尚 
书兼侍讲以焕章阁直学士知建康府召拜吏部尚书擢同知枢密院事兴州帅吴挺死端礼谓枢密赵汝愚曰吴氏世握蜀兵今若复令承袭 
将为后患汝愚是其言合辞以奏光宗意未决端礼言汝愚所请为蜀计为东南计夫置大将而非其人是无蜀也无蜀是无东南也今军中请 
帅而迟迟不报人将生心不听后挺子曦卒以蜀叛如端礼言帝以疾不朝重华宫孝宗崩又不能发丧人情恟然端礼谓宰相留正曰公独不 
见唐肃宗朝羣臣发哀太极殿故事乎宜请太皇太后代行祭奠之礼于是宰执以请于太皇太后留正惧入临重华宫仆地致仕而去太皇太 
后垂帘策皇子嘉王即皇帝位王流涕逊避端礼奏太上违豫大丧乏主安危之机在于呼吸太皇太后非为陛下计乃为太上皇帝计为宗社 
计今坚持退让不思国家之大计是守匹夫之小节而昧天子之大孝也寍宗不得已侧身就御坐之半端礼与汝愚再拜固请寍宗乃正御坐 
退行禫祭礼进端礼知枢密院事兼参知政事汝愚去右丞相位端礼代之始端礼与汝愚同心共政汝愚尝曰士论未一非余处恭不能任及 
韩侂冑寖窃威柄汝愚等欲疏斥之谋泄而汝愚逐端礼不能遏但长吁而已浙西常平黄灏以放民租窜知婺州黄度以庇属吏褫职罢郡二 
人皆侂冑所憾端礼执奏竟不免于罪太府丞吕祖俭坐上书忤侂冑南迁端礼救解不获公议始归责焉他日见帝言除从官中书不知朝纲 
已紊祸艮已滋即丐去不许进左丞相端礼在相位期年颇知拥护善类然为侂冑所制抑郁不惬志称疾求退以观文殿大学士提举洞霄宫 
居顷之判潭州移庆元复帅潭卒授少保邭国公致仕赠太傅谥忠肃子嵘工部尚书

　　△李璧

　　李璧字季章眉之丹棱人父焘典国史璧少英悟日诵万余言属词精博周必大见其文异之曰此谪仙才也孝宗尝问焘卿诸子孰可用 
焘以璧对以父任入官后登进士第召试为正字寍宗即位徙著作佐郎兼刑部郎权礼部侍郎兼直学士院时韩侂冑专国建议恢复宰相陈 
自强请以侂冑平章国事遂召璧草制同礼部尚书萧达讨论典礼命侂冑三日一朝序班丞相上璧受命使金行次扬州忠义人朱裕挟宋帅 
袭涟水金人愤甚璧乞枭裕首境上诏从其请璧至燕与金人言披露肝胆金人之疑顿释璧归侂冑用师意方锐璧言进取之机当重发而必 
至毋轻出而苟且既而陈景俊使北还赞举兵甚力钱象祖以沮兵议忤侂冑得罪贬璧论襄阳形势深以心腹为忧欲待敌先发然后应之侂 
冑意不怿于是四川荆淮各建宣抚而师出矣璧度力不能回乃入奏自秦桧首倡和议使父兄百世之雠不复开于臣子之口今庙谋未定士 
气积衰苟非激昂曷克丕应臣愚以为宜亟贬秦桧示天下以雠耻必复之志疏奏秦桧坐贬王爵议者谓璧不论桧之无君而但指其主和其 
言虽公特以迎合侂冑用兵之私而已初侂冑召叶适直学士院草出师诏适不从乃以属璧由是进权礼部尚书侂冑既丧师始觉为苏师旦 
所误一夕招璧饮酒酣及师旦事璧微擿其过觇侂冑意向乃极言师旦怙势招权使明公负谤非窜谪此人不足以谢天下师旦坐贬官璧又 
言郭倬李汝翼偾军误国之罪宜诛之以谢淮民拜参知政事金遣使来微示欲和意邱崈以闻璧贻崈书俾遣小使致书金帅求成金帅报书 
以用兵首谋指侂冑侂冑大恚不复以和为意璧言张浚以讨贼复雠为己任隆兴之初事势未集亦权宜就和苟利社稷固难执一侂冑不听 
以张岩代崈璧力争言邱崈素有人望侂冑变色曰方今天下独有一邱崈邪吴曦叛据蜀称王杨巨源安丙诛之事闻璧议须用重臣宣抚荐 
制置使杨辅为宣抚使而使安丙辅之丙杀杨巨源辅恐召变以书举刘甲自代侂冑疑辅避事璧曰孝宗闻吴璘病亟诏汪应辰权宣抚使职 
事蜀赖以安此故事也于是命甲权宣抚使方信孺使北归言金人欲缚送侂冑故侂冑忿甚用兵之意益急璧方与共政或劝其速去毋与侂 
冑分祸璧曰嘻国病矣我去谁适谋此会礼部侍郎史弥远谋诛侂冑以密旨告璧及钱象祖象祖欲奏审璧言事留恐泄侂冑迄诛璧兼同知 
枢密院事御史叶时论璧反复诡谲削三秩谪居抚州后辅臣言诛侂冑事璧实预闻乃令自便复官提举洞霄宫久之复以御史奏削三秩罢 
祠越四年复除端明殿学士知遂寍府未至而溃兵张福入益昌戕王人略阆剽果至遂寍璧传檄谕之福等读檄泣下约解甲降会官军至挑 
贼贼忿尽燔其城顾府治曰李公旦夕来居此其勿毁璧驰书大将张威使调嘉定黎雅砦丁牌手来会战威夜遣人叩门来言曰贼垒坚不可 
破将选死士梯而登以火攻之璧曰审尔必多杀士卒盍先断贼汲路与粮道使不得食即自成擒矣以长围法授之威用其谋贼遂平璧寻疾 
奉祠嘉定十五年六月卒进资政殿学士谥文懿璧嗜学如饥渴羣经百氏搜抉靡遗于典章制度尤综练为文隽逸璧父子与弟■〈直上土 
下〉皆以文学知名蜀人比之三苏云

　　△邱崈

　　邱崈字宗卿江阴军人隆兴元年进士为建康府观察推官丞相虞允文奇其才奏除国子博士孝宗谕允文举自代者允文首荐崈有旨 
赐对遂言恢复之志不可忘恢复之事未易举宜甄拔实才责以内治遵养十年乃可议北向时方遣范成大使金祈请陵寝崈言泛使亟遣无 
益大计徒以骄敌孝宗不乐曰卿家坟墓为人所据亦须理索否崈对曰臣但能诉之不能请之孝宗怒崈退待罪孝宗察其忠不谴也迁太常 
博士出知秀州华亭县捍海堰废且百年咸潮岁大入坏并海田苏湖皆被其害崈至海口访遗址巳沦没乃奏剙筑三月堰成三州舄卤复为 
良田除直秘阁知平江府入奏内殿因论楮币折阅请公私出内并以钱会各半为定法诏行其言天下便之知吉州召除户部郎中迁枢密院 
检详文字被命接伴金国贺生辰使金历九月晦与统天历不合崈接使者以恩意乃徐告以南北历法异同合从会庆节正日随班上寿金使 
初难之卒从其言孝宗喜谓崈曰使人听命成礼而还卿之力也先是王抃为枢密崈不少下之方迓客时抃排定程顿奏上降付接伴令沿途 
遵执崈具奏谓不可以此启敌疑心不奉诏抃憾之訾崈不礼金使子祠起知鄂州移江西转运判官提点浙东刑狱进直徽猷阁知平江府升 
龙图阁移帅绍兴府改两浙转运副使以忧去光宗即位召对除太常少卿兼权工部侍郎进户部侍郎擢焕章阁直学士四川安抚制置使兼 
知成都府崈素以吴氏世掌兵为虑陛辞奏曰臣入蜀后吴挺脱至死亡兵权不可复付其子臣请得便宜抚定诸军以俟朝命挺死崈即奏乞 
选他将代之仍置副帅别差兴州守臣并利州西路帅司归兴元以杀其权挺长子曦勿令奔丧起复知和州属总领杨辅就近节制诸军檄利 
路提刑扬虞仲往摄兴州朝廷命张诏代挺以李仁广副之遂革世将之患其后郭杲继诏复兼利西路安抚杲死韩侂冑复以兵权付曦曦叛 
识者乃服崈先见寍宗即位赴召以中丞谢深甫论罢之居数年复职知庆元府既入奏韩侂冑招以见出奏疏几二千言示崈葢北伐议也知 
崈平日主复雠冀可与共功名崈曰中原沦陷百年在我固不可一日忘然兵交胜负未可知首事之祸其谁任之此必有夸诞贪进之人攘臂 
以挠幸万一宜亟斥绝不然必误国矣进敷文阁学士改知建康府将行侂冑曰此事姑为迟之崈因赞曰翻然而改诚社稷生灵之幸惟无摇 
于异议则善矣侂冑闻金人置平章宣抚河南奏以崈为签枢宣抚江淮以应之崈手书力论金人未必有意败盟宜申警军实使吾常有胜势 
若衅自彼作我有辞矣宣抚议遂寝侂冑移书欲除崈内职宣谕两淮崈报曰使名虽异其为示敌人以嫌疑之迹则同且彼平章宣抚既寝尤 
</div>
    <div class="pagination">
<a href="续通志_page909.html">上一页</a><span>...</span><a href="续通志_page905.html">905</a><a href="续通志_page906.html">906</a><a href="续通志_page907.html">907</a><a href="续通志_page908.html">908</a><a href="续通志_page909.html">909</a><span class="current-page">910</span><a href="续通志_page911.html">911</a><a href="续通志_page912.html">912</a><a href="续通志_page913.html">913</a><a href="续通志_page914.html">914</a><a href="续通志_page915.html">915</a><span>...</span><a href="续通志_page911.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
