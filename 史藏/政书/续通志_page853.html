<!DOCTYPE html>
<html>
<head>
    <meta charset="UTF-8">
    <title>续通志 - 第 853 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 853 页/共 1359 页</h1>
    <div class="content">
　　韩世忠【子彦直】　岳飞【子云】

　　韩世忠
　　岳飞

　　△韩世忠

　　韩世忠字良臣延安人风骨伟岸目瞬如电早年鸷勇绝人能骑生马驹家贫嗜酒尚气年十八以敢勇应募乡州隶赤籍挽强驰射勇冠 
三军崇德四年西夏骚动郡调兵捍御世忠在遣中至银州夏人婴城自固世忠斩关杀敌将掷首陴外诸军乘之夏人大败既而以重兵次蒿 
平岭世忠率精锐鏖战解去俄复出间道世忠独部敢死士殊死鬬敌少却顾一骑士锐甚问俘者曰监军驸马鄂伊特也跃马斩之敌众大溃 
经略司上其功童贯董边事疑有所增饰止补一资众弗平从刘延庆筑天降山砦为敌所据世忠夜登城斩二级割护城毡以献继遇敌佛口 
砦斩敌数级始补进义副尉至臧底河斩三级转进勇副尉宣和二年方腊反世忠以偏将从王渊讨之次杭州贼奄至势张甚渊惶怖无策世 
忠以兵二千伏北关堰贼过伏发众蹂乱世忠追击贼败而遁渊叹曰真万人敌也尽以所随白金器赏之且与定交时有诏能得腊首者授两 
镇节钺世忠穷追至睦州清溪峒贼深据岩屋为三窟诸将继至莫知所入世忠潜行溪谷问野妇得径即挺身仗戈直前渡险数里捣其穴格 
杀数十人擒腊以出辛兴宗领兵截峒口掠其俘为已功故赏不及别帅杨惟忠还阙直其事转承节郎三年议复燕山调诸军至则皆溃世忠 
往见刘延庆与苏格等五十骑俱抵滹沱河逢金兵二千余骑格失措世忠从容令格等列高冈戒勿动属燕山溃卒舟集即命舣河岸约鼓噪 
助声势世忠跃马薄敌回旋如飞敌分二队据高阜世忠出其不意突二执旗者因奋击格等夹攻之舟卒鼓噪敌大乱追斩甚众时山东河北 
盗贼蠭起世忠从王渊梁方平讨捕擒戮殆尽积功转武节郎钦宗即位从梁方平屯浚州金人压境方平备不严金人迫而遁王师数万皆溃 
世忠陷重围中挥戈力战突围出焚桥而还钦宗闻召对便殿询方平失律状条奏甚悉转武节大夫诏诸路勤王兵领所部入卫时胜捷军张 
师正败宣抚副使李弥大斩之大校李复鼓众以乱淄青之附者合数万人山东复扰弥大檄世忠将所部追击至临淄河兵不满千分为四队 
布铁蒺藜自塞归路令曰进则胜退则死走者命后队剿杀于是莫敢返顾皆死战大破之斩复余党奔溃乘胜逐北追至宿迁贼尚万人方拥 
子女椎牛纵酒世忠单骑夜造其营呼曰大军至矣亟束戈卷甲吾能保全汝共功名贼骇栗请命因跪进牛酒世忠下马解鞍饮啖尽于是众 
悉就降黎明见世忠兵未至始大悔以功迁左武大夫果州团练使诏入朝授正任单州团练使屯滹沱河时真定失守世忠知王渊守赵遂亟 
往金人至闻世忠在攻益急粮尽援绝人多勉其溃围去弗听会大雪夜半以死士三百捣敌营敌惊乱自相击刺及旦尽遁后有自金国来者 
始知其渠帅是日被创死故众不能支迁嘉州防御使还大名赵野辟为前军统制时康王如济州世忠领所部劝进金人纵兵逼城人心恟惧 
世忠据西王台力战金人少却翌日率众数万至时世忠麾下仅千人单骑突入斩其帅遂大溃康王即皇帝位授光州观察使带御器械世忠 
请移都长安下兵收两河时论不从初建御营授左军统制命讨鱼台贼解大刀世忠破鱼台又击黎驿叛兵败之皆斩以献入备宿卫建炎二 
年升定国军承宣使帝如扬州世忠以所部从时张遇自金山来降抵城下不解甲人心危惧世忠独入其垒晓以逆顺众悉听命李民众十万 
亦降比至有反复状王渊遣世忠谕旨世忠知其党刘彦异议即先斩彦驱李民出缚小校二十九人送渊斩之事定授京西等路捉杀内外盗 
贼金人再攻河南翟进合世忠兵夜袭乌舍营不克时丁进失期陈思恭先遁世忠被矢如棘力战得免还汴诘先退者皆斩进由是与世忠有 
隙寻以叛诛召世忠还授鄜延路副总管加平寇左将军屯淮阳会山东兵拒尼雅满闻世忠扼淮阳乃分兵万人趋扬州自以大军迎世忠世 
忠不敌夜引归敌蹑之军溃于陶阳 【伏读通鉴辑览　　御批韩世忠方会兵援濮其兵力必不甚微临阵果奋勇争先未尝不可以寡敌 
众即不能与战岂并不足自守何遽弃军而走坐视金人乘胜长驱乎高宗自是不复再至江北偏安之局寔成于此世忠名将畏葸尚然刘光 
世之望风辄溃更不足责矣】 合门宣赞舍人张遇死之三年帝召诸将议移跸张俊辛企宗请往湖南世忠曰淮浙富饶今根本地讵可舍而 
之他人心怀疑一有退避则不逞者思乱重湖闽岭之遥安保道路无变乎淮江当留兵为守车驾当分兵为卫约十万人分半扈江淮上下止 
余五万可保防守无患乎在阳城收合散亡得数千人闻帝如钱塘即由海道赴行在苗傅刘正彦反张浚等在平江议讨乱知世忠至更相庆 
慰世忠得书大恸举酒酬神曰誓不与此贼共戴天士卒皆奋见浚曰今日大事世忠愿与张俊身任之公无忧欲即进兵浚曰投鼠忌器事不 
可急急则恐有不测己遣冯轓甘言诱贼矣三月戊戌以所部发平江张俊虑世忠兵少以刘宝兵二千借之舟行载甲士绵亘三十里至秀州 
称病不行造云梯治器械傅等始惧矫制除世忠及张俊为节度使皆不受时世忠妻梁氏及子亮为傅所质防守严密朱胜非绐傅令白太后 
封梁氏安国夫人俾迓世忠速其勤王梁氏即驱出城一日夜会世忠于秀州未几明受诏至世忠曰吾知有建炎不知有明受斩其使取诏焚 
之进兵益急傅等大惧次临平贼将苗翊马柔吉负山阻河为阵中流植鹿角梗行舟世忠合舟力战张俊继之刘光世又继之军少却世忠复 
舍马操戈而前令将士曰今日当以死报国面不被数矢者皆斩于是士皆用命贼列神臂弩持满以待世忠瞋目大呼挺刃突前贼辟易矢不 
及发遂败傅正彦拥精兵二千开涌金门以遁世忠驰入帝步至宫门握世忠手恸哭曰中军吴湛佐逆为最今尚留肘腋能先诛乎世忠即执 
湛戮于市又执贼谋主王世修以属吏诏授武胜军节度使御营左军都统制请于帝曰贼拥精兵距瓯闽甚迩倘成巢窟卒未可灭臣请讨之 
于是以为江浙制置使自衢信追击至渔梁驿与贼遇世忠步走挺戈而前贼望见咋曰此韩将军也皆惊溃擒正彦及傅弟翊送行在傅亡建 
阳追擒之皆伏诛世忠初陛辞奏曰臣誓生获贼为社稷刷耻乞殿前二虎贲护俘来献至是卒如其言帝手书忠勇二字揭旗以赐授检校少 
保武寍昭庆军节度使乌珠将入侵帝召诸将问移跸之地张俊辛企宗劝自鄂岳幸长沙世忠曰国家己失河北山东若又弃江淮更有何地  
【伏读通鉴辑览　　御批韩世忠谓不当更弃江淮最为切要即以将才而论世忠剿灭苗刘己着成效而杜充为东京留守粮绝遄归其优 
劣不啻霄壤乃以江东节制付之杜充用人既为失当迨后此闻充败降而仓皇失据悔亦晚矣南宋是时势己颠蹶建康临安所争无几然长 
留淮南以为屏蔽不更愈于专恃长江乎而楼照谬说顾以量力知己为辞视保淮为末务淮防既撤而江险亦不足凭其失算更甚矣】 于是 
以世忠为浙西制置使守镇江既而乌珠分道渡江诸屯皆败世忠亦自镇江退保江阴杜充以建康降敌乌珠自广德破临安帝如浙东世忠 
以前军驻青龙镇中军驻江湾后军驻海口俟敌归邀击之帝召至行在奏方留江上截金人归师尽死一战帝谓辅臣曰比吕颐浩在会稽尝 
建此策世忠不谋而同赐亲札听其留及金兵至则世忠军己先屯焦山寺金将李选降受之乌珠约战战将十合梁夫人亲执桴鼓金兵终不 
得渡尽归所掠假道不听请以名马献又不听达兰在潍州遣贝勒搭尼趋淮东以援相持黄天荡者四十八日搭尼贝勒军江北乌珠军江南 
世忠以海舰进泊金山下预以铁绠贯大钩授骁健者明旦敌舟噪而前世忠分海舟为两道出其背每缒一绠则曳一舟沉之乌珠穷蹙求会 
语祈请甚哀世忠曰还我两宫复我疆土则可以相全乌珠语塞又数日求再会言不逊世忠引弓射之亟驰去谓诸将曰南军使船如使马奈 
何募人献破海舟策闽人王某者教其舟中载土平版铺之穴船版以棹桨风息则出江有风则勿出海舟无风不可动也又有献谋者曰凿大 
渠接江口则在世忠上流乌珠一夕潜凿渠三十里且用方士计刑白马剔妇人心自割其额祭天次日风止海舟不能运金人以小舟纵火矢 
下如雨孙世询严允皆战死敌得绝江遁去世忠收余军还镇江初世忠谓敌至必登金山庙观我虚实乃遣兵百人伏庙中百人伏岸浒约闻 
鼓声岸兵先入庙兵合击之金人果五骑闯入庙兵喜先鼓而出仅得二人逸其三中有绛袍玉带既坠而复驰者诘之乃乌珠也 【伏读通 
鉴辑览　　御批金山屹峙江心何能驰骑且乌珠是时志在济江岂肯行次中流舍舟以临险地致有疑当日金山与南岸相连属者不知浮 
玉之名即取其无所附丽而树影中流钟声两岸唐时名句流传苏轼亦有阻风金山之作则山之不能通陆自昔已然方舆纪要因于金山下 
增对岸二字谓庙在银山殊无确据况世忠屯戍焦山与金山银山东西相距均远登眺亦无所见其为傅会显然惟王象之及熊克皆云庙在 
北固较为可信盖北固踞江南岸既得振策以驰而山居东北与焦山正直故可登之以觇虚实二人皆以宋人纪宋事自当得实非若宋史成 
自元时仅据传闻而不详形势徒滋后世之疑议也至谓一人红袍玉带坠而复驰者即乌珠其说尤诞金源衣服至大定明昌间始酌用中国 
制度其初必无褒衣博带之人况身临战阵安有服袍玉以从事其为宋人夸饰附会无疑即此可证金山驰马之荒唐矣】 是役也乌珠兵号 
十万世忠仅八千余人帝凡六赐札褒奖拜检校少保武成感德军节度使神武左军都统制建安范汝为反辛企宗等讨捕未克贼势愈炽以 
世忠为福建江西荆湖宣抚副使世忠曰建居闽岭上流贼沿流而下七郡皆血肉矣亟领步卒三万水陆并进次剑潭贼焚桥世忠策马先渡 
师遂济贼尽塞要路拒王师世忠命诸军偃旗仆鼓径抵凤凰山俯瞰城邑设云梯火楼连日夜并攻贼震怖五日城破汝为窜身自焚斩其弟 
岳吉以徇禽其谋主谢向施逵及裨将陆必疆等五百余人世忠初欲尽诛建民李纲自福州驰见世忠曰建民多无辜世忠令军士驻城上毋 
下听民自相别农给牛谷商贾弛征禁胁从者汰遣独取附贼者诛之民感更生家为立祠捷闻帝曰虽古名将何以加赐黄金器皿世忠因奏 
江西湖南寇贼尚多乞乘胜讨平广西贼曹成拥余众在郴邵世忠旋师永嘉若将就休息者忽由处信径至豫章连营江滨数十里羣贼不虞 
其至大惊世忠遣人招之成方为岳飞所追遂率众降得战士八万遣诣行在遂移师长沙时刘忠众数万据白面山营栅相望世忠至欲急击 
宣抚使孟庾不可世忠曰兵家利害策之审矣非参政所知请期半月效捷遂与贼对垒奕棊张饮坚壁不动众莫测一夕与苏格联骑穿贼营 
候者呵问世忠先得贼军号随声应之周览以出喜曰此天赐也夜伏精兵二千于白面山与诸将拔营而进贼兵方迎战所遣兵己驰入中军 
夺望楼植旗盖传呼如雷贼回顾惊溃麾将士夹击大破之斩忠首湖南遂平授太尉赐带笏仍敕枢密以功颁示内外诸将师还建康置背嵬 
军皆勇鸷绝伦九月为江南东西道宣抚使置司建康三年三月进开府仪同三司充淮南东西路宣抚使置司泗州时李横进师讨伪齐议遣 
大将以世忠忠勇故遣之赐赉甚渥并命诸州督发军食李横兵败还镇世忠不果渡江四年以建康镇江江东宣抚使驻镇江是岁金人与刘 
豫合兵分道入侵帝手札命世忠饬守备图进取辞旨恳切世忠受诏感泣曰主忧如此臣子何以生为遂自镇江济师俾统制解元守承州候 
金步卒亲提骑兵驻大仪当敌骑伐木为栅自断归路会遣魏良臣使金世忠撤炊爨绐良臣有诏移屯守江良臣疾驰去世忠度良臣已出境 
即上马令军中曰视吾鞭所向于是引军次大仪勒五阵设伏二十余所约闻鼓即起击良臣至金军金人问宋师动息具以所见对聂哷目勒 
闻世忠退喜甚引兵至江口距大仪五里别将托卜嘉拥铁骑过五阵东世忠传小麾鸣鼓伏兵四起旗色与金人旗杂出金军乱宋军迭进背 
嵬军各持长斧上揕人胷下斫马足敌被甲陷泥淖世忠麾劲骑四面蹂躏人马俱毙遂擒托卜嘉等二百余人所遣董旼亦击金人于天长县 
之鸦口桥金攻承州解元设水军夹河而阵日合战十三相拒未决世忠遣成闵将骑士往援复大战俘获甚众世忠复亲追至淮金人惊溃相 
蹈藉溺死无算捷闻羣臣入贺帝曰世忠忠勇朕知其必能成功沈与求曰自建炎以来将士未尝与金人迎战今世忠连捷以挫其锋厥功不 
细帝曰第优赏之于是部将董旼陈桷解元呼延通等皆峻擢有差论者以此举为中兴武功第一时达兰屯泗州乌珠屯竹塾镇为世忠所扼 
以书币约战世忠许之且使两伶人以橘茗报聘会雨雪金馈道不通野无所掠杀马而食蕃汉军皆怨乌珠夜引军还刘麟刘猊弃辎重遁五 
年进少保六年授武寍安化军节度使京东淮东路宣抚处置使置司楚州世忠披草莱立军府与士同力役夫人梁亲织薄为屋将士有怯战 
者世忠遗以巾帼设乐大宴俾妇人妆以耻之故人人奋厉抚集流散通商惠工山阳遂为重镇刘豫兵数入寇辄为世忠所败时张浚以右相 
视师命世忠自承楚图淮阳刘豫方聚兵淮阳世忠即引军渡淮旁符离而北至其城下为贼所围奋戈一跃溃围而出不遗一镞呼延通与金 
将雅哈贝勒搏战扼其吭而禽之乘锐掩击金人败去既而围淮阳贼坚守不下乌珠与刘猊皆至世忠求援于张俊俊以世忠有见吞意不从 
世忠勒阵向敌遣人语之曰锦衣骢马立阵前者韩相公也或危之世忠曰不如是不足以致敌敌果至杀其导战二人遂引去寻诏班师复归 
楚州淮阳之民从而归者以万计三月除京东淮东宣抚处置使兼节制镇江府仍楚州置司赐号扬武翊运功臣加横海武寍安化三镇节度 
使九月帝在平江世忠自楚州来朝会边报急刘光世欲弃庐州还太平张俊亦请益兵都督张浚曰今日之事有进击无退保于是世忠引兵 
渡淮与金将额哩页战刘猊将寇淮东为世忠兵扼不得进初世忠移屯山阳遣间结山东豪杰约以缓急为应宿州马泰及太行羣盗多愿奉 
约朿者金人废刘豫中原震动世忠谓机不可失请全师北讨招纳归附为恢复计会秦桧主和议命世忠徙屯镇江世忠言金人诡诈恐以计 
缓我师乞留此军蔽遮江淮又力陈和议之非愿效死节率先迎敌又言王伦蓝公佐交河南地界乞令明具无反复文状为后证章十数上皆 
慷慨激切且请单骑诣阙面奏帝率优诏褎答后金果渝盟咸如其言金使萧哲之来以诏谕为名世忠闻之凡四上疏言不可许愿举兵决战 
兵势最重处臣请当之又言金人欲以刘豫相待举国士大夫尽为陪臣恐人心离散士气凋沮且请驰驿面奏不许既而伏兵洪泽镇将杀金 
</div>
    <div class="pagination">
<a href="续通志_page852.html">上一页</a><span>...</span><a href="续通志_page848.html">848</a><a href="续通志_page849.html">849</a><a href="续通志_page850.html">850</a><a href="续通志_page851.html">851</a><a href="续通志_page852.html">852</a><span class="current-page">853</span><a href="续通志_page854.html">854</a><a href="续通志_page855.html">855</a><a href="续通志_page856.html">856</a><a href="续通志_page857.html">857</a><a href="续通志_page858.html">858</a><span>...</span><a href="续通志_page854.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
