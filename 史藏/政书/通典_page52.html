<!DOCTYPE html>
<html>
 <head>
  <meta charset="utf-8"/>
  <title>
   通典 - 第 52 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 52 页/共 149 页
  </h1>
  <div class="content">
   通典卷第九十　礼五十　沿革五十　凶礼十二
　　五服年月降杀之三
　　　齐缞不杖周　齐缞三月
　　　　齐缞不杖周
　　周制，为祖父母周，至尊也。郑玄曰：「此言其异于杖周耳。」王肃云：「言与杖周同制，唯杖屦异。」为伯父母、叔父母周，与尊者一体也。马融曰：「与父一体，故不降而服周。」陈铨曰：「尊者，父也。所谓昆弟一体也。」为兄弟之子亦周，旁尊，不足以加尊焉，故报之也。父子一体也，夫妇一体也，昆弟一体也，故父子首足，夫妇判合，昆弟四体。故昆弟之义无分，然而有分者，则避子之私也。子不私其父，则不成为子。故有东宫，有西宫，有南宫，有北宫，异居而同财，有余则归之于宗，不足则资之于宗。郑玄云：「宗者，代父为小宗典宗事者。资，取也。为姑在室亦如之。」贾公彦曰：「昆弟之义无分者，言凡昆弟如人身之手足，不可分离。」为伯母、叔母亦周，以名服也。贾公彦云「以其配父而有母名，故服之如父。」大夫之嫡子为妻周，父之所不降，子亦不敢降也。父在则为妻不杖，以父为之主也。郑玄曰：「大夫不以尊降嫡妇者，重嫡也。凡不降者，谓如其亲服服之也。降有四品，君大夫以尊降，公子、大夫之子以厌降，公之昆弟以旁尊降，为人后者、女子子许嫁者以出降。」马融曰：「大夫重嫡，不降大功。子从父，不敢降其妻，故服周也。」为昆弟。郑玄曰：「昆，兄也。为姑姊妹在室亦然。」雷次宗曰：「经于伯叔父下无姑文，于昆弟下无姊妹文，于众子下无女子子文者，以未成人则为殇，已成人则当出，故皆不见于此。」士为众子。众子者，长子之弟及妾子、女子子也。士谓之众子，未能远别也。大夫则谓之庶子，又降之为大功，天子国君则不服。为昆弟之子周，报之也。郑玄曰：「按檀弓曰：『丧服，兄弟之子犹子也，盖引而进之。』」陈铨曰：「男女同耳。」大夫之庶子为嫡昆弟周，郑玄曰：「两言之者，嫡子或为兄，或为弟。」陈铨曰：「大夫为众子大功，嫡子周。」父之所不降，子亦不敢降。大夫虽尊，不敢降其嫡。嫡子为庶昆弟，庶昆弟相为，亦如大夫之为。为嫡孙周，不敢降其嫡。有嫡子者无嫡孙，孙妇亦如之。周之道，嫡子死则立嫡孙，是嫡孙将上为祖后者。长子在则皆为庶孙。孙妇亦如之，嫡妇在，亦为庶孙之妇。凡父于将为后者，非长子，皆周也。为人后者为其父母，报。何以周？不贰斩也。马融曰：「为大宗后，当为大宗斩，还为小宗周，故曰不贰斩也。」王肃曰：「凡服不报，以嫡尊降也。既出为大宗后，其父母不得服以加也，故不以出降而报之。」陈铨曰：「大宗为尊者之正宗，故后之也。」雷次宗曰：「据无所厌屈则周为轻。言报者，明子于彼则名判于此，故推之于无尊，远之以报服。女虽受族于人，犹在父子之名，故得加尊而降之。」持重于大宗者，降其小宗也。女子子适人者，为其父母、昆弟之为父后者周，马融曰：「妇人以适人降，故服父母周，为昆弟之为父后者，亦为之周也。」妇人不贰斩也。妇人有三从之义，无专用之道，故未嫁从父，既嫁从夫，夫死从子。故父者子之天也，夫者妻之天也。妇人不贰斩，犹曰不贰天也，妇人不能贰尊也。为昆弟之为父后者周，妇人虽在外，必有归宗；曰小宗，故服周。马融曰：「归宗者，归父母之宗也。昆弟之为父后者曰小宗。」王肃曰：「嫌所宗者唯大宗，故曰小宗，明各自宗其为父后者也。」郑玄曰：「从者，从其教令。归宗者，父虽卒，犹自归，宗其为父后持重者，不自绝其族类也。曰小宗者，言是乃小宗也。小宗者明非一也，小宗有四。丈夫妇人之为小宗，各如其亲之服服之，避大宗也。」继父同居者周，夫死妻稚子幼，子无大功之亲，与之俱适人，马融曰：「稚，少。幼，小也。无大功之亲以收养之，故母与之俱行适人。」郑玄曰：「妻稚，未五十也。子幼，十五以下也。大功之亲，谓同财者。」而所适者亦无大功之亲，所适者以其货财为之筑宫庙，岁时使之祀焉，妻不敢与焉。若是，则继父之道也。同居则服齐缞周，异居则服齐缞三月。必尝同居，然后为异居；未尝同居，则不为异居也。郑玄曰：「筑宫庙于家之门外，神不歆非族也。妻不敢与焉，恩虽至亲，族已绝矣，夫不可二焉。此以恩服耳。未尝同居则不服也。」马融曰：「不敢与知之也。谓己自有宗庙，不随母适人，初不同居，何异居之有也。」陈铨曰：「异居者，昔尝同，今不同也。夫有大功之亲，同财者也。子有大功，不可以随母。彼有大功，不可以专财也。」为夫之君周，从服也。马融曰：「夫为君服三年，妻从夫降一等，故服周。」为姑姊妹女子子适人无主者，姑姊妹报。无主者，谓其无祭主，故周也。郑玄曰：「无主后者，人之所哀怜，不忍降之也。」雷次宗曰：「按檀弓曰：『姑姊妹之薄也，盖有受我而厚之者。』今无祭主者，是无子无夫，则无受我而厚之者也。既无受我之厚，则我不得降其本情，故哀发于无主而服于天伦也。今之不降，既缘亡者之独，又因报身之无屈，二途俱伸，彼此兼遂，故父母兄弟，在室姊妹，咸得反服也。唯出适者，自以义结他族，事杀本宗，受我之厚，夺己亦深，至乃爱敬兼极者，犹抑斩以为周，况余人乎？虽则家庭莫主，兄弟绝嗣，无后之痛，路人所悲，而深心徒结，至服无反，良由既曰外志成，事无两降故也。降由己身之出，不计前人应降与不应也。所谓反服者，反于昆弟伯叔耳。若无主服周，昆弟大功，则是过于昆弟也，岂所谓反服哉！问者曰：『女子云出适者，不得为无主服周，斯则然矣。敢问两无主，得交相反服不？』答曰：『经云姑姊妹报，明反服不由己身，人今哀己，不可无报，若两俱无主，义无先服，则无服，安得交相为周。』」为君之父母、妻、长子、祖父母周，马融曰：「父母长子，君服斩，故臣从降服一等周也。妻则小君，服母之义，故周也。」从服也。父母长子君服斩，妻则小君也。父卒然后为祖后者服斩。此为君矣，而有父若祖之丧者，谓始封之君也。继体则其父若祖有废疾不立也。父卒者，父为君之子孙，宜嗣位而早卒也。妾为女君周，妾事女君与妇之事舅姑等也。郑玄曰：「女君，君嫡妻也。女君于妾无服，报之则重，降之则嫌。」雷次宗曰：「今抑妾使同妇，尊女君使同姑。女君于妾，不得同姑之降妇。不降则应报，所以不报者，欲伸圣人抑妾之旨。若复报之，则并后之诫，竟无所征。故报之则违抑妾之义，降之则有舅姑之嫌，故使都无服，无重嫌之责。」妇为舅姑周，从服也。马融曰：「从夫而为之服也。从服降一等，故夫服三年，妻服周也。」刘系之问：「子妇为姑既周，彩衣邪？」荀讷答曰：「子妇为姑既周除服，时人以夫家有丧，犹白衣。」为夫之昆弟之子周，报之也。马融曰：「伯母叔母报之。」郑玄曰：「男女皆是也。」陈铨曰：「从于夫者宜服大功，今乃周者，报之也。」公妾，大夫之妾为其子周，雷次宗曰：「嫌二妾从于君尊以降其子，故明之。所嫌者尊，故降。不言士妾也。」马融曰：「公，诸侯也。」妾不得体君，为其子得遂也。郑玄曰：「此言二妾不得从于女君尊降其子也。女君与君一体也，唯为长子三年，其余以尊降之，与为妾子同矣。」雷次宗曰：「夫人与君同体，以尊降其子也。公子与君同体，以厌其亲也。妾无夫人之尊，故不降其子；无公子之厌，故得遂其亲也。而事邻于体君，迹几于不遂，故每以『不体』『得遂』为言也。」女子子为祖父母周，不敢降其祖也。郑玄曰：「经似在室，传似已嫁，明虽有出道，犹不降也。」马融曰：「不言女孙言女子子者，妇质者亲亲，故系父言之。出入服同，故不言在室适人也。」陈铨曰：「言虽已嫁，犹不敢降也。」驳郑玄曰：「『经似在室』，失其旨也。在室之女则与男同，已见章首，何为重出？言不敢降者，明其已嫁，传义详之。」孔伦曰：「妇人归宗，故不敢降其祖。」大夫之子为伯父母、叔父母、子、昆弟、昆弟之子、姑姊妹女子子适人无主者为大夫命妇者，唯子不报。郑玄曰：「命者，加爵服之名也，自士至上公，凡九等。君命其夫，则后夫人命其妇也。此所为者凡六大夫、六命妇。无主，无祭主者，为姑姊妹女子子也。其有主，如众人。唯子不报，男女同耳。传以为主谓女子子，似失之矣。」王肃曰：「姑姊妹本大功，今以无主为之周，故亦报己以周。女子子亦大功，今以无主为之周，女子子今为父母周，今虽具报，自其本服，故曰唯子不报。」雷次宗曰：「以报之为言二服如一，父母为女子子适人无主者周，女子子适人亦为父母周，与报相乱，故经别其非报也。」大夫者，其男子之为大夫者也。命妇者，其妇人之为大夫妻者也。无主者，命妇之无祭主也。何以言唯子不报？女子子适人者为其父母周，故言不报也，言其余皆报也。何以周也？父之所不降，子亦不敢降也。大夫曷为不降命妇也？夫尊于朝，妻贵于室也。大夫曷为不降命妇，据大夫于姑姊妹女子子既以出降在大功，其适于士者，又以尊降在小功。夫尊于朝，与己同也。妻贵于室，从夫爵也。大夫为祖父母、嫡孙为士者周，大夫不敢降其祖与嫡也。马融曰：「尊祖重嫡，自尊者始也，故不敢降。」郑玄曰：「不降其祖与嫡，则可降其旁亲也。」公妾以及士妾为其父母周，妾不得体君，得为其父母遂也。郑玄曰：「然则女君有以尊降其父母者欤？春秋之义，虽为天王后，犹曰吾季姜，是言子尊不加于父母也。此传似误矣。礼，妾从女君而服其党服，是嫌不自服其父母，故以明之。」马融曰：「公谓诸侯也。其间有卿大夫妾，故言以及士妾也，皆为其父母得服周也。」陈铨曰：「以妾卑贱不得体君，又嫌君之尊不得服其父母，故传明之卑贱不得体君。」雷次宗曰：「今明妾以卑贱不得体君，厌所不及，故得为其父母遂也。」
　　　　齐缞三月
　　周制，寄公失地之君也。为所寓服齐缞三月，言与众人同也。郑玄曰：「寓亦寄也，为所寄之国君服也。诸侯五月而葬而服三月者，三月而藏其服，至葬又反服之，既葬除之。」雷次宗曰：「既来受其惠，宜敬于所托，故与众人同。」丈夫妇人为宗子、宗子之母妻齐缞三月，尊祖也。尊祖故敬宗，敬宗者，尊祖之义也。宗子之母在，则不为宗子之妻服。郑玄曰：「妇人，女子子在室及归宗者。宗子，继别之后，百代不迁，所谓大宗也。」马融曰：「丈夫妇人，谓一族男女，皆为宗子母与妻。」王肃曰：「此谓族人无复五属者，反为其宗子服也。」雷次宗曰：「言尊祖故敬宗，明祖已殁也，无由施于尊，当因敬宗以致尊祖之心。」为旧君，旧君之母、妻。旧君者，仕焉而已者也。服齐缞三月者，言与人同也。君之母、妻，则小君也。郑玄曰：「仕焉而已者，谓老若有废疾而致仕者也。为小君服者，恩深于民也。」陈铨曰：「仕焉，凡仕者。而已者，致仕也。」雷次宗曰：「身既反昔，服亦同人，盖谦远之情，居身之道也。然恩纪内结，实异余人，故爰及母妻也。」
　　晋虞喜议云：「或问曰：『丧服经传为旧君谓仕焉而已者，郑注曰：「仕焉而已谓老若废疾而致仕者也。」今致仕与废疾，理得同不？』喜正之曰：『废疾沉沦，罔同人伍，不沦臣道，齐缞三月可也。老而致仕，臣礼既全，恩既无替，自应三年，不得三月。传言仕焉而已者，谓既仕而去，义同人伍耳。』」
　　咸康末，殷泉源问天子诸侯臣致仕，服有同异。范宣答云：「夫礼制残缺，天子之典，多不全具，唯国君之礼，往往有之。臣之致仕，则为旧君齐缞三月；天子之臣，则亦然矣。天子之与国君，虽名号差异，至于臣子奉之，与王者无殊矣。何以明之？公羊传曰：『以诸侯踰年称即位，亦知天子之踰年称即位；以天子三年然后称王，亦知诸侯于其封内三年称子。』比例如此，则臣服之制同矣。」
　　穆帝崩，前尚书郎曹等奔赴，皆服齐缞。诏书侍御史喻希表弹其失礼。博士孔恢等议云：「礼无解职厌降之文，令有去官从本官之品，典律并愆，轨训有违。按等并以凡才，着蒙荣饰，或濯缨清波，不能仰遵王度，自同隶人，愆义违则，亏黩王猷。请以见事免等所覆除官。」曹上表自理曰：「臣闻君丧之礼，贵贱不同。礼，臣为君斩缞，仕焉而已，为旧君齐缞。爵禄既绝，朝见既替，盖以疏贱于亲贵，故降其制也。又国丧仪注，居职者朝夕临，去职者朔望临。礼，哭泣之节，各称其服，哭轻则服不得重。据令，去职之臣朔望哭，宜为旧君服齐缞。是以臣前率而行之，不敢有加。臣服齐缞，哭临殿庭，踰月历旬，外内监司，莫之或讥。及至梓宫将幸山陵，诸官来赴，服斩者多。此皆意存于重，而不原于制，遂使亲疏贵贱，无有等差。曾参欲勿除父母之丧，仲尼患其过制。今去官者服在官者之服，固为过制，非圣哲所许，而不推古今正礼难臣。若难者有证，臣对无据，甘受违制。」
　　周制，庶人为国君。郑玄曰：「不言人而言庶人者，或有自在官者，谓工匠之属也。天子畿内人服天子亦如之。」马融曰：「众人为国君服齐缞三月也。」大夫在外，其妻、长子为旧国君齐缞三月。妻言与人同也，长子言未去也。郑玄曰：「在外，待放已去者。妻虽从夫而出，古者大夫不外娶，妇人归宗往来犹人也。春秋传曰：『大夫越境逆女，非礼。』君臣有合离之义，长子去，可以无服。」
　　汉石渠礼议：「戴圣曰：『大夫在外者，三谏不从而去，君不绝其禄位，使其嫡子奉其宗庙。言长子者，重长子也，承宗庙宜以长子为文。』嫡妻之长子也。萧太傅曰：『长子者，先祖之遗体也。大夫在外，不得亲祭，故以重者为文。』宣帝制曰：『以在故言长子。』」吴徐整问曰：「妇人为君之服周，则诸侯夫人亦为天子服此也。其闻丧之仪，衣麻之数，哭泣之位，变除之节，如周制将复有异耶？」射慈答曰：「其畿内诸侯夫人，有助祭之礼，则始丧之时，悉当到京师，复当还耳。其畿外诸侯闻丧，则当于路寝庭发丧，夫人当堂上也。变除之节，皆如周服之制也。」
　　晋贺循按：「郑注丧服云：『凡妻从夫降一等。夫合三月，则妻宜无服，而犹三月者，古者大夫不外娶，其妻则本国之女也，虽从夫而出，妇人归宗，往来犹人，故从人服也。长子有服，谓未去者也。』循以为以道去君，非罪之重，其子尚可以留，值君薨则服也。」
　　戴逵谓：「郑玄注丧服不通。何者？妇人义无二尊，故出嫁则降父而服夫，何至为人去国乃兼服二君乎？若果宜两服，夫经记应见。将谓大夫于君之母妻，本有齐斩之殊，乃仕焉而已，则俱在三月，盖其义也。」郑昕答曰：「按礼，妻为周而长子三月。今夫虽在外，妻尚未去，恐或者嫌犹宜周，故言与人同，则出国无服可知也。所以别言之者，明夫既去位，妻便同于人耳。」
　　崇氏问曰：「齐缞三月，大夫在外，其妻长子为旧君。大夫去适他国，便为其所适国君服，于本国绝矣。妻从夫，当为后君服，旧宁以为人乎？以为宜与长子未去者同耳。」淳于睿答：「若妻未去，自若人也，不为旧君也。」
　　周制，继父不同居者。尝同居，今不同居也。
　　大唐圣历元年，太子左庶子王方庆尝书问太子文学徐坚曰：「女子年幼小而早孤，其母贫窭，不能守志，携以适人，为后夫之所鞠养，及长出嫁，不复同居。今母后夫亡，欲制继父服，不知可不？人间此例甚众。至于服纪，有何等差？前代通儒，若为议论？」坚答曰：「仪礼丧服经：『继父同居齐缞周，谓子无大功之亲，与之适人，所适亦无大功之亲，而所适者以货财为之筑宫庙，岁时使之祀焉者也。』郑玄曰：『大功之亲，同财者也。筑宫庙于家之外，神不歆非族也。以恩服耳，未尝同居即不服也。』小戴礼记继父服，并有明文，斯礼经之正说也。至于马融、王肃、贺循等，并称大儒达礼，更无异文。唯傅玄著书，以为父无可继之理，不当制服，此礼，焚书之后俗儒妄造也。袁准作论，亦以为此则自制父也，乱名之大者。窃以父犹天也，爱敬斯极，岂宜腼貌继以他人哉！然而藐尔穷孤，不能自立，既随其母，托命他宗，本族无养之人，因托得存其继嗣。在生也实赖其长育，及其死也顿同之行路，重其生而轻其死，笃其始而薄其终，称情立文，岂应如是？故袁、傅之驳，不可为同居者施焉。昔朋友之死，同爨之丧，并制缌麻，详诸经典。比之于此，盖亦何嫌？继父之服，宜依正礼。今女子母携重适，寄养他门，所适慈流，情均膝下，长而出嫁，始不同居。此则笄总之仪，无不毕备，与筑宫立庙无异焉，盖有继父之道也。戴德丧服记曰『女子子适人者，为继父服齐缞三月』，不分别同居异居。梁氏集说亦云：『女子子适人者，服继父与不同居者服同。』今为服齐缞三月，窃为折衷。」方庆深善此答。
　　周制，曾祖父母。何以齐缞三月？小功者兄弟之服也，不敢以兄弟之服服至尊也。郑玄曰：「正言小功者，服之数尽于五，高祖宜缌麻，曾祖小功也。据祖周，则曾祖宜大功，高祖宜小功也。曾祖高祖皆有小功之差，则曾孙玄孙为之服同也。重其缞麻，则尊尊之义也。减其日月，恩杀也。」王肃曰：「祖父周则曾祖大功，而传以小功为说者，服本以周为正，父则倍之故再周，祖亦如焉故服周，曾祖恩轻，加所不及，正当小功，故传曰以小功言之耳。传言小功者兄弟之服，是据祖父而言也。从祖祖父、从祖父、从祖昆弟，此三者其亲皆从祖父而来也，而己皆为之小功。从祖昆弟同与己为兄弟之族，而从祖父与己父为从父兄弟者也，从祖祖父则与己祖父为兄弟，故曰小功者兄弟之服也。不敢以祖父兄弟小功之服服祖父之尊者，故曰不敢以兄弟之服服至尊。」
　　晋袁准正论：「按礼丧服云『为曾祖父母齐缞三月』，自天子至于士，一也。祖周则曾祖大功，高祖小功，而云三月者，此通远祖之言也。今有彭祖之寿，无名之祖存焉。尔雅有来孙、云孙、仍孙、昆孙，有相及者故也。十代之祖在堂，则不可以无服也。郯子曰『我高祖少皞挚之立也』，非五代祖也。蒯聩祷康叔，自称曾孙，非四代之曾孙。然则高远也无名之祖，希及之矣，故不复分别而重言之也。故三月以着远祖之祖，故齐缞以见高祖以上之服。远祖尊，故以重服服之；恩杀，故减其月数。故举三月，则知其远祖；称曾高，其服同也。儒者或以为高祖无服五属之文，而云无服乎？族祖祖父缌麻而曾祖三月乎？」
　　大唐贞观十四年，侍中魏征奏：「谨按曾祖高祖父母旧服齐缞三月，请加为齐缞五月。」
　　周制，大夫为宗子，不敢降其宗也。马融曰：「五属孙虽为大夫，不敢降宗子者，故服齐缞三月。」大夫为旧君。大夫去，君扫其宗庙，故服齐缞三月，言与人同也。何大夫之谓也？言以道去其君而犹未绝。郑玄曰：「以道去君，谓三谏不从待放也。未绝者，言爵禄尚有列于朝，出入有诏于国，妻子自若人也。」马融曰：「大夫为旧君，据不在列位，不敢自比于留臣，故自同于庶人也。」雷次宗曰：「经前已有为旧君，今复有此旧君，传所以知前经是仕焉而已，后经是待放未去者，盖以兼服小君，知恩有深浅也。仕焉而退，君臣道足，恩义既施，恩及母妻。今被放而去，名义尽矣，若君不能扫其宗庙，则但不为戎首而已。以其犹复未绝，故得同于人庶，适足以反服于君，不获及其亲也。」
　　晋崇氏问淳于睿曰：「凡大夫待放于郊三月，君赐环则还，赐玦则去，不知此服已赐环玦未？」答曰：「其待放已三月，未得环玦，未适异国，而君扫其宗庙，故服齐缞三月。」
　　或难曰：「今去官从故官之品，则同在官之制也，故应为其君服斩。王肃、贺循皆言老疾三谏去者为旧君服齐，则明今以老疾三谏去者不得从故官之品可知矣。今论者欲使解职归者从老疾三谏去者例，为君服齐，失之远矣。」释曰：「按令，诸去官者从故官之品，其除名不得从例。令但言诸去从故官之品，不分别老疾三谏去者，则三谏去得从故官之例。王贺要记犹自使老疾三谏去者为旧君服齐，然则去官从故官之例，敢见臣服斩，皆应服齐明矣。夫除名伏罪不得从故官之例，以有罪故耳。老疾三谏去者，岂同除名者乎？又解职者尝仕于朝，今归家门，与老疾三谏去者岂异，而难者殊其服例哉！」
　　又难曰：「按礼及先儒说，为君服齐，唯年老废疾与待放之臣而已。老归者无复为臣之道，放退者终身不复入君之朝，臣之义绝，宜降而服齐缞。解职者后将复仕，无离绝之事，固应服斩。二者各异，岂得相准？」释曰：「古者年老废疾，乃得致仕。闵子骞曰『古之道，不即人心』，退而致仕，孔子善之。此非老而致仕之例。礼亦当为旧君服齐缞，不唯年老废疾待放而已也。夫君退臣，苟非坠诸渊之虐，臣虽去此仕彼，亦无绝道，况以老疾归家不出国内而可绝乎？礼，臣三谏不从，不得已而去；若君能悔过纳谏，闻命骏奔，何为终身不入君朝乎？君为人父母，人于君有子道，尊君之义，臣人一耳。而礼臣为君服斩，云为君服齐者，别亲疏、明贵贱也。老疾待放之臣与人同服者，亦以疏贱故也。而难者不察疏贱厌降，乃云『绝其旧君』，悖于礼矣。解职者既已疏贱，与老疾去者无异，宁可必己后可还仕与自同于见臣为其君服斩乎？如令后可还仕，便得同见臣之制，三谏去者，一时罢退，后可还仕，方于解职，未始有殊。二臣之服，例皆应齐，而难者偏许三谏去者服齐，使去职者行斩，难以言通论矣。」
　　又难曰：「王者无外，天子之臣虽致仕归家，与在朝无异，不得称君为旧而服齐缞也。」释曰：「京师方千里之地谓之畿，其余以封诸侯。畿内之人服天子齐缞，畿外之人则不能以为天子有内外之差。王者以天下为家，夷狄之士，亦莫不统，故曰无外之义，非所以论服也。书曰『臣为朕股肱耳目，宣力四方』，言君臣相与共政事，有一体之义。亲而贵，故君臣之名生焉。致仕者疏贱，不得复托体至尊，故谓之旧君。凡在职称君而俱服斩，去职亦宜称旧而俱服齐。」
　　左丞郑袭曰：「君非天子之称。」博士答曰：「天生蒸人而树之君，天子非君，君将焉在？」
　　周制，诸侯大夫之臣为旧君服。记云：「违诸侯，之大夫，不反服；违大夫，之诸侯，不反服。」郑玄曰：「君、大夫，尊卑异也。违，去也。去诸侯仕诸侯，去大夫仕大夫，乃得为旧君反服。」王肃曰：「所适尊卑同，反服旧君。」
　　晋武帝泰始中，尚书令史恂本文姓阙等是故少府鲍融故吏，假诣丧所行服，散骑常侍何遵驳以为：「礼云『违大夫，之诸侯，不反服』，则之天子亦不反服矣。恂等已登天朝，反服旧主，典礼相违。」荀顗表云：「礼，臣为君斩缞三年，与子为父同。以进登天朝，绝无旧君之心，废反服之礼，非所以敦风崇教。今使仕者反服旧君，于义为弘。」诏曰：「可重下礼官评考。」尚书吴奋议以为皆不应服。尚书何桢议以为：「礼为贵臣贵妾缌服三月。夫贵之施贱，犹论恩纪以制服，况尝为臣吏，礼遇恩纪，优劣不同，焉可同之一例。今以为辟举正职之吏，宜依古为旧君服，不论违适之异，皆齐缞三月。其余郡吏，闻丧尽哀而已。」衡阳内史曾瑰议以为：「古者失地之君，托身造次，感一时之惠，犹齐缞以为报；尝为臣吏，礼待优备，故依礼托情而弘教训矣。」国子祭酒孔愉议：「应从弟子服师之制。昔夫子既丧，门人若丧父而无服，吊服加麻。今纵不能尔，自宜三月，加以环绖。未闻深衣之制。白帢布衣是今之吉服。君吊其臣犹锡缞，况临故君而可夺情服乎！」范汪议：「当今刺史郡守幕府，事任皆重，与古诸侯不异也。按汉魏名臣为州郡吏者，虽违适不同，多为旧君齐缞三月。」范宁议云：「吊服加麻，轻末之服。臣为君服斩缞，旧君齐缞三月，此古今所以得异。宁谓臣有贵贱，礼有降杀。州郡纲纪，察举辟命之吏，闻旧君丧，应即奔赴。在官之人，亦宜弃职而去。虽不皆与礼合，称情立文也。或曰：『州郡守牧丧，官吏为之齐缞以终葬，故服旧君缌麻，所以为轻重之杀也。』臣为君服斩，三代之达礼。秦罢侯置守，虽不继位，皆有吏臣，不得准古诸侯也？」
　　虞道恭问曰：「旧君齐缞三月。今见为人吏，旧君丧，今同在此，未知礼犹得服不？」徐邈答曰：「若更仕一君，便绝前君，足下疑于今为人吏是也。吾谓仕者岂以后绝前邪？正使仕于此君之朝，而追前君，亦何不可，况为前君服旧君之服也。」
　　周制，曾祖父母为士者，如众人，服齐缞三月，大夫不敢降其祖也。马融曰：「尊祖故不降也。」陈铨曰：「大夫不敢降其曾祖为众者，如众人也。」女子子嫁者未嫁者为曾祖父母。嫁者，其嫁于大夫者也。未嫁者，其成人而未嫁者也。服齐缞三月者，不敢降其祖也。郑玄曰：「言嫁于大夫，明虽尊犹不敢降也。成人谓年二十已笄醴者也。此着不降，明有所降也。」马融曰：「嫁者未嫁者为曾祖父母服。嫁者，嫁为大夫妻也。成人谓十五已上许嫁未行者也。以祖名曾，明妇人虽为天王后，不降其祖宗也。」
通典卷第九十一　礼五十一　沿革五十一　凶礼十三
　　五服年月降杀之四
　　　大功殇服九月七月不为殇议附　大功成人九月　为众子妇
　　　　大功殇服九月七月不为殇议附
　　周制，丧服：「大功之殇中从上，小功之殇中从下。」大功小功皆谓其成人也。大功之殇中从上，则齐缞之殇中亦从上，此主谓大夫之为殇者服也。凡不见者，以此求之。又曰：「齐缞之殇中从上，大功之殇中从下。」齐缞大功皆谓服其成人也。大功之殇中从下，则小功之殇亦中从下也。此主谓妻为夫之亲服也。五服之中，亲者上附，疏者下附。年十九至十六为长殇，十五至十二为中殇，十一至八岁为下殇，不满八岁以下为无服之殇。无服之殇以日易月。故子生三月，则父名之，死则哭之，未名则不哭。男女未冠笄而死，可哀殇也。以日易月者，生子一月，哭之一日。殇而无服者，哭之而已。丈夫冠而不为殇，妇人笄而不为殇。卢植云：「女年十五笄。」郑玄曰：「成人也。妇人许嫁而笄。未许嫁，与丈夫同。」公羊传云：「许嫁则笄而字之，死以成人之丧服之。」
　　齐鲁战于郎，鲁哀公十一年，齐师伐我也。公叔禺人遇负杖入保者，边界小城曰保。叹曰：「君子不能为谋也，士不能死也，不可，我则既言矣。」欲敌齐师践其言。与其邻童汪踦往，皆死焉。鲁人欲勿殇童汪踦，问于仲尼。仲尼曰：「能执干戈以卫社稷，虽欲勿殇，不亦可乎。」
　　凡臣不殇君，子不殇父，妻不殇夫。
　　汉戴德云：「七岁以下至生三月，殇之，以日易月。生三月哭之。朝夕即位哭。葬于园。既葬，止哭，不饮酒食肉。毕丧各如其日月。此独谓父母为子与昆弟相为耳。」吴徐整问射慈曰：「八岁以上为殇，有服，未满八岁为无服。假令子以元年正月生，七岁十二月死，此为七岁，则无服也。或以元年十二月生，以八年正月死，以但跨八年，计其日月，适六岁耳。然号为八岁，日月甚少；全七岁者，日月为多。若人有二子，各死如此，其七岁者独无服，则父母之恩有偏颇。」答曰：「凡制数自以生月计之，不以岁也。」问曰：「无服之殇，以日易月，哭之于何处？有位无？」答曰：「哭之无位。礼，葬下殇于园中，则无服之殇亦于园也。其哭之就园也。」
　　晋袁准丧服传曰：「按孔子家语曰：『男子十六而成童，女子十四而化育。』此成人之大例也。人成有早晚。又按左氏传曰：『国君十五而生子，冠而生子，礼也。』然则十五十六可以为成人矣。女七岁男八岁而堕齿，此堕齿之大例也。以是而处殇之义，则七岁至九岁宜为下殇，十岁至十二宜为中殇，十三至十五宜为长殇，合古十六成人十五生子之义。十九以下，四岁之差，传所记言，非经典也。二十而冠，三十而娶，是无不冠不娶之限耳。若必三十，则舜适为得礼矣，奚为称鳏哉！」
　　崇氏问云：「旧以日易月，谓生一月哭之一日。又学者云，以日易月者，易服之月，殇之周亲者，则以十三日为之制。二义不同，何以正之？」淳于睿答云：「按传之发正于周年之亲，而见服之殇者，以周亲之重，虽未成殇，应有哭日之差。大功以下，及于缌麻，未成殇者，无复哭日也。何以明之？按长殇中殇俱在大功，下殇小功，无服之殇，无容有在缌麻，以其幼稚，不在服章，随月多少而制哭日也。大功之长殇俱在小功，下殇缌麻，无服之殇则已过绝，无复服名，不应制哭。故传据周亲以明之。且缌麻之长殇，服名已绝，不应制哭，岂有生三月而更制哭乎？」
　　范宁与戴逵书，问马、郑二义。逵答曰：「夫易者，当使用日则废月，可得言易耳。郑以哭日准平生之月，而谓之易。且无服之殇，非唯周亲七岁以下也，他亲长中，降而不服，故传曰『不满八岁以下，皆为无服之殇也』。如马义，则以此文悉关诸服降之殇者。若如郑义，诸降之殇当作何哭邪？若复哭其生月，则缌麻之长殇，决不可二百余日哭。郑必推之于不哭，则小功之亲，以志学之年，成童而夭，无哭泣之位，恐非有情者之所允也。」宁又难逵曰：「传云不满八岁为无服，则八岁已上不当引此也。寻制名之本意，父之于子，下殇小功，犹有缌麻一阶，非为五服已尽。而不以缌麻服之者，以未及人次耳。」
　　长史姜辑议安平嗣孙服曰：「诸侯体国，嗣孙至重，欲其胤嗣早继者。文王之为世子，在于王季之时，亦犹凡诸侯之世子耳，而十五便生武王。推此而言，则礼许世子以早冠。礼，男子冠而不为殇。既冠婚姻，不复得以殇服服之。谓以为嗣孙，年已十八，备礼冠娶，当从成人之例。」
　　宋庾蔚之谓：「汉戴德云『独谓父母为子昆弟相为』，当不如郑以周亲为断。周亲七岁以下，容有缌麻之服，而不以缌麻服服之者，以其未及于礼，故有哭日之差耳。他亲有三殇之年而降在无服者，此是服所不及，岂得先以日易月之例邪？戴逵虽欲申马难郑，而弥觉其踬，范宁难之，可谓当矣。按束皙通论无服之殇云：『礼，缌麻不服长殇，小功不服中殇，大功不为易月哭，唯齐缞乃备四殇焉。』凡云男二十而冠，三十而娶，女十五许嫁而笄，二十而出，并礼之大断。至于形智夙成，早堪冠娶，亦不限之二十矣。笄冠有成人之容，婚嫁有成人之事。郑玄曰：『殇年为大夫，乃不为殇，为士犹殇之。』今代则不然，受命出官，便同成人也。」
　　周制，子、女子子之长殇、中殇，马融曰：「子者男子之已为子及女子子之殇服也。成人服周，长中殇降一等，服大功也。不书男子女子者，男女异长也。男子二十而不为殇，女子十五许嫁笄而不为殇也。其未嫁，如男子二十，乃不为殇。」叔父、姑姊妹、昆弟、夫之昆弟之子女子子、嫡孙，大夫之庶子为嫡昆弟，公为嫡子，大夫为嫡子，以上并长殇、中殇，马融曰：「公谓诸侯也，重嫡也，大夫亦重嫡，故皆不降服大功也。」郑玄曰：「公，君也。诸侯大夫不降嫡殇，重嫡也。天子亦如之。」其长殇皆九月，缨绖；其中殇七月，不缨绖。马融曰：「长殇以成人，其绖有缨。中殇贱，礼略，其绖无缨也。」郑玄曰：「绖有缨者，为其重也。自大功以上绖有缨，以一条绳为之。小功已下绖无缨。」王肃曰：「大功已上，以绳为绖之缨也。」陈铨曰：「长中殇唯以绖有缨无缨为异耳。」
　　　　大功成人九月
　　周制，为姑姊妹女子子适人者大功，以出也。出必降之者，盖有受我而厚之者。为从父昆弟。其姑姊妹在室亦如之。为人后者为其昆弟，何以大功？为人后者降其昆弟。马融曰：「昆弟在周而降之，以所后为亲也。」为庶孙。郑玄曰：「男女皆是也。」陈铨曰：「自非嫡孙一人，皆为庶孙也。」为嫡妇嫡子之妻大功，不降其嫡也。马融曰：「重嫡，故不降之为服也。」郑玄曰：「妇言嫡者，从夫名也。」陈铨曰：「妇为舅姑服周，舅姑为妇宜服大功。而庶妇小功者，以尊降之也。此为妇大功，故传释不降。」
　　大唐贞观十四年，侍中魏征奏：「嫡子妇，旧服大功，请加为周。」
　　周制，女子子适人者为众昆弟、父在则同，父没乃为父后者服周也。侄，丈夫妇人报。郑玄曰：「为侄男女同也。」马融曰：「适人降其昆弟，故大功也。嫁姑为嫁侄服也，俱出也。」陈铨曰：「此言昆弟，非父后者也。」谓吾姑者，吾谓之侄也。父叔两留，服无降周，事无所敦，故谓之兄弟之子而不别制焉。姨母两出，服加小功，情无出内，故为姊妹之子而名不章焉。言丈夫妇人以明男女皆同也。侄服既明，甥服兼女可知矣，故于甥不复云丈夫妇人也。为夫之祖父母、伯父母、叔父母大功，从服也。马融曰：「从夫为之服，降一等也。」陈铨曰：「凡从服，皆降一等。」大夫为伯父母、叔父母、子、昆弟、昆弟之子为士者大功，马融曰：「子谓庶子也。皆周也，大夫尊降士，故服大功也。」尊不同也，尊同则得服其亲服也。马融曰：「尊同者，亦为大夫，服周也。」公之庶昆弟、大夫之庶子为其母、妻、昆弟大功，郑玄曰：「公之庶昆弟，则父卒也。大夫之庶子，则父在也。其或为母，谓妾子也。」马融曰：「言庶者，谓诸侯异母兄弟也。庶子，大夫妾子也。诸侯贵妾子，父在为母周，父没伸服三年。大夫贵妾子，父在为母周；贱妾子，父在为母大功，所从大夫而降也。」以先君余尊之所厌，服不过大功。雷次宗曰：「公羊传云『国君以国为体』，是以其人虽亡，其国犹存，故许有余尊以厌降人。」大夫之庶子，则从大夫而降之矣。父之所不降，子亦不敢降也。郑玄曰：「言从大夫而降，则于父卒如国人也。昆弟，庶昆弟也。旧读昆弟在下，其于厌降之义，宜蒙此传，是以上而同之。父所不降者，谓嫡也。」陈铨曰：「从乎大夫而降，谓父在者。」皆为其从父昆弟之为大夫者。皆者，言其互相为服也。尊同则不相降矣。其为士者，降在小功。嫡子为之亦如之也。为夫之昆弟之妇人子适人者。马融曰：「在室者周，适人者降大功也。」郑玄曰：「妇人子者，女子子也。不言女子子者，因出见恩疏也。」陈铨曰：「妇人者，夫之昆弟之子妇也。子者，夫之昆弟之女子子适人者也。此是二人，皆服大功。先儒皆以妇人子为一人，此既不辞，且夫昆弟之子妇，复见何许耶。」大夫、大夫之妻、大夫之子、公之昆弟为姑姊妹、女子子嫁于大夫者，马融曰：「此上四人者，各为其姑姊妹、女子子嫁于大夫者服也。在室大功，嫁于大夫大功，尊同也。按在室大功，以在大夫尊降之限。嫁大夫尊同，故不复重降。嫁士则小功。」君为姑姊妹、女子子嫁于国君者，马融曰：「君，诸侯也。为姑姊妹女子子嫁于国君者服也。不言诸侯者，关天子元士卿大夫也。上但言君者，欲关天子元士卿大夫嫁女诸侯，皆为大功也。」尊同则得服其亲服。马融曰：「诸侯绝周，姑姊妹在室，无服也。嫁于国君者，尊与己同，故服周亲服。」诸侯之子称公子，公子不得祢先君；公子之子称公孙，公孙不得祖诸侯：此自卑别于尊者也。若公子之子孙有封为国君者，则代代祖是人也，不得祖公子，此自尊别于卑者也。是故始封之君不臣诸父昆弟，封君之子不臣诸父而臣昆弟，封君之孙尽臣诸父昆弟。故君之所为服，子亦不敢不服也；君之所不服，子亦不敢服也。不得祢、不得祖者，不得立其庙而祭之。卿大夫以下祭其祖祢。代代祖是人不得祖公子者，谓后代为君者，祖此受封之君，不复祀别子也。公子若在高祖以下，则如其亲服，后世迁之，乃毁其庙耳。因国君以尊降其亲，故终说此义也。大夫之妾为君之庶子、郑玄谓：「下传曰『何以大功，妾为君之党服与女君同』，指谓此也。妾为君之长子亦三年，自为其子周，异于女君也。士之妾为君之众子亦周。」女子子嫁者未嫁者，为伯父母、叔父母、姑姊妹。马融曰：「合大夫之妾为君之庶子女子子嫁者未嫁者，言大夫之妾为此三人同服。」传曰：「嫁者，其嫁于大夫者也。未嫁者，成人而未嫁者也。何以大功也？妾为君之党服，得与女君同。下言为伯父母叔父母姑姊妹者，谓妾自服其私亲也。」郑玄曰：「此不辞。即实为妾自服其私亲，此当言『其』以明之。齐缞三月章曰：『女子子嫁者未嫁者为其曾祖父母』，经与此同，足以明之。传所云『何以大功也，妾为君之党服，得与女君同』，文烂在下耳。女子子成人有出道，则可降旁亲。及将出者，明当及时也。」
　　魏王肃云：「大夫之妾为他妾之子大功九月，自诸侯以上不服。」
　　晋孙略议以为：「伯叔父母、姑姊妹，皆夫家也。妻体夫尊，降其夫伯叔父母、姑姊妹小功。妾贱，不敢降也。」张祖高难以为：「妻为夫之党服，降夫一等，夫之姑姊妹宜小功，妾服君之党，得与女君同，岂以贵贱之故而异之？纵妻之贵而可以略君之姑姊妹者，则应妾服每当与君同也。君之为父母三年，妾何以无其制乎？」按孙略云妾贱，不可以恩轻从略，故宜在大功耳。又不敢与君同服，何三年之制乎？又有公子之妻服其皇姑不嫌过夫者，以各其义故也。
　　周制，同母异父昆弟相为服。檀弓云：「公叔朱有同母异父之昆弟死，问于子游。子游曰：『其大功乎。』郑玄曰：「亲者属，大功者是。」王肃云：「母嫁则外祖父母无服，所谓绝族无施服也。唯母之身有服，所谓亲者属也。异父同母昆弟不应有服，此谓与继父同居，为继父周，故为其子大功也。礼无明文，是以子游疑而答也。」卢植曰：「子游为近是也。」狄仪有同母异父之昆弟死，问于子夏。子夏曰：『我未之前闻也。鲁人则为之齐缞。』狄仪行齐缞。今之齐缞，狄仪之问也。」卢植曰：「未闻有服也，齐缞非也。游、夏不亲问夫子，是以疑也。礼家推之，以为当在小功，以母亲极于小功。」
　　魏明帝景初中，尚书祠部问：「同母异父昆弟服，应几月？」太常曹毗述博士赵怡据子游郑注大功九月。高堂崇云：「圣人制礼，外亲正服不过缌，殊异外内之明理也。外祖父母以尊加，从母以名加，皆小功；舅缌服而已。外兄弟异族无属，疏于外家远矣，故于礼序不得有服。若以同居从同爨服，无缘章云大功，乃重于外祖父母，此实先贤之过也。」
　　王肃圣证论云：「孔子但说宜服与不，未说服之轻重，故子游处以大功也。」所执如前注。又引孔子家语曰：「邾人有同母异父之昆弟死，将为之服，因颜亥而问礼于孔子。曰：『继父同居者，则异父昆弟从为之服；不同居者，继父且犹不服，况其子乎！』」蜀谯周云：「凡外亲正服皆缌，加者不过小功。今异父兄弟，父没母嫁，所生者皆相报服。」
　　晋淳于睿以：「游、夏，文学之俊也。游习于礼者，曰大功；夏广学者，曰齐缞。二者推之，明非无服与缌可知也。继父无亲，立庙祭祀，尚为之周；以比夫共胞，岂有绝道，而欲绝之，谓其无亲。据继父同居异居有轻重，同母昆弟，盖亦宜矣。异居大功，同居有相长养之恩，服齐缞，似近人情矣。」
　　按魏尚书郎武竺有同母异父昆弟之丧，以访王肃。肃据子思书曰，言氏之子，达于礼乎。继父同居服周，则子宜大功也。
　　宋庾蔚之谓：「自以同生成亲，继父同居，由有功而致服，二服之来，其礼乖殊。以为因继父而有服者，失之远矣。马昭曰：『异父昆弟，恩系于母，不于继父。继父，绝族者也。母同生，故为亲者属，虽不同居，犹相为服。王肃以为从于继父而服，又言同居，乃失之远矣。』子游、狄仪，或言齐缞，或言大功，趋于轻重，不疑于有无也。家语之言，固所未信。子游古之习礼者也，从之不亦可乎。」
　　齐张融云：「与己同母，故服大功。而肃云从继父而降，岂人情哉！」
　　　　为众子妇
　　大唐贞观十四年，加与兄弟子妇同为大功九月。
通典卷第九十二　礼五十二　沿革五十二　凶礼十四
　　五服年月降杀之五
　　　小功殇服五月　小功成人服五月　嫂叔服　缌麻殇服三月　缌麻成人服三月　舅之妻及堂姨舅　两妾相为服
　　　　小功殇服五月
　　周制，为叔父、嫡孙、昆弟、大夫之庶子为嫡昆弟、为姑姊妹、女子子之下殇。马融曰：「本皆周服，下殇降二等，故小功也。」为人后者为其昆弟、从父昆弟之长殇。马融曰：「成人服大功也。长殇降一等，故小功也。」为夫之叔父之长殇。郑玄曰：「不见中殇者，明中从下也。」马融曰：「成人大功，长殇降一等，故服小功也。」为昆弟之子、女子子、为夫之昆弟之子、女子子之下殇。马融曰：「伯叔父母为之服也。成人在周，下殇降二等，故服小功也。」陈铨曰：「妻为夫之昆弟之子、女子子与夫同。」为侄、庶孙丈夫妇人之长殇。马融曰：「适人故还为侄，祖为庶孙，成人大功，长殇降一等，故小功也。言丈夫妇人者，明姑与侄、祖与孙疏远，故以远辞言之。」雷次宗曰：「前大功章为侄已言丈夫妇人，今此自指为庶孙言，不在侄。」大夫、公之昆弟、大夫之子为其昆弟、庶子、姑姊妹、女子子之长殇。马融曰：「大夫以尊降，公之昆弟以尊厌，大夫子以父尊厌，各降在大功，长殇复降一等，故复小功也。大夫无昆弟之殇，此言殇者，关有罪若畏厌溺，当殇服之。」郑玄曰：「大夫为昆弟之长殇在小功，谓为士者若不仕者也。以此知为大夫无殇服也。公之昆弟不言庶者，此无母服，无所见也。大夫之子不言庶者，关嫡子亦服此殇也。又云公之昆弟为庶子之长殇，则知公之昆弟犹大夫也。」大夫之妾为庶子之长殇。马融曰：「除嫡子一人，其余皆庶子也。男女有成人，同在大功。长殇降一等，故小功也。不言君者，殇贱，见妾亦得子之也。」郑玄曰：「君之庶子也。」
　　　　小功成人服五月
　　周制，为从祖祖父母、马融曰：「曾祖之子，祖之昆弟也，正服小功。」从祖父母，报。马融曰：「从祖祖父之子，是父之从父昆弟也。云报者，恩轻，欲见两相为服，故云报。」郑玄曰：「祖之昆弟之亲也。」为从祖昆弟。马融曰：「俱曾祖孙也，于己为再从昆弟。同出曾祖，故言从祖昆弟。正服小功也。」郑玄曰：「父之从父昆弟之子。」陈铨曰：「从父祖之子，同出曾祖也。」从父姊妹、马融曰：「伯叔父之女。」孙适人者。郑玄曰：「孙者，子之子也。女孙在室，亦大功也。」马融曰：「祖为女孙适人者降一等，故小功也。」为人后者为其姊妹适人者。马融曰：「在室者齐缞周，适人大功。以为大宗后，疏之，降二等，故小功也。不言姑者，明降一体，不降姑也。」郑玄曰：「不言姑，举其亲者而恩轻者降可知也。」陈铨曰：「累降也。姑不见者，同可知也。犹为人后者为其昆弟，而不载伯父，同降不嫌。」为外祖父母小功，以尊加也。马融曰：「母之父母也。本亲缌，以母所至尊，加服小功，故曰以尊加。」为从母，丈夫妇人报。马融曰：「母之姊妹也。言丈夫妇人者，异姓无出入降，皆以丈夫妇人成人之名名之也。」小功者，以名加也，外亲之服皆缌也。郑玄曰：「外亲异姓正服不过缌。丈夫妇人，姊妹之子，男女同。」马融曰：「外祖、从母，其亲皆缌也。以尊名加，故小功也。」雷次宗曰：「夫二亲恩等，而中表服异。君子类族辨物，本以姓分为判，故外亲之服不过于缌。于义虽当，求情未惬，苟微有可因，则加服以伸心。外祖有尊，从母有名，故皆得因此加以小功也。舅情同二人，而名理阙无，因故有心而不获遂也。然情不止于缌，亦以见于慈母矣。至于余人，虽有尊名而不得加者，服当其义，情无不足也。」为夫之姑姊妹，娣姒妇，报。尔雅云：「长妇谓稚妇为娣妇，娣妇谓长妇为姒妇。」郑玄曰：「夫之姑姊妹，不殊在室及嫁，因恩轻，略从降也。」马融曰：「妻为夫之姊妹服也。娣姒妇者，兄弟之妻相名也。长稚自相为服，不言长者，妇人无所专，以夫为长幼，不自以年齿也。妻虽少，犹随夫为长也。先娣后姒者，明其尊敌也。报者，姑报侄妇也。言妇者，庙见成妇，乃相为服。」王肃曰：「按左氏传曰，鲁之穆姜，晋子容之母，皆有稚妇为娣妇，长妇为姒妇。此妇二义之不同者。今据传文与左氏正合，宜即而从之。」传曰：「娣姒妇者，弟长也，何以小功也？以为相与居室中，则生小功之亲焉。」蜀谯周曰：「父母既殁，兄弟异居，又或改娶，则娣姒有初而异室者矣。若不本夫为论，唯取同室而已，则亲娣姒与堂娣姒不应有殊。经殊其服以夫之亲疏者，是本夫与为伦也。妇人于夫之昆弟，本有大功之伦；从服其妇，有小功之伦；于夫从父昆弟，有小功之伦；从服其妇，有缌麻之伦也。夫以远之而不服，故妇从无服而服之。然则初而异室，犹自以其伦服。」
　　晋徐邈答范宁问，以为：「报服在娣姒下，则知姑姊之服，亦是出自恩纪，同非从夫之服，报也所发在于姑姊耳。」
　　宋庾蔚之谓：「传以同居为义，岂从夫谓之同室，以明亲近，非谓常须共居。设夫之从父昆弟，少长异乡，二妇亦有同室之义，闻而服之缌也。今人谓从父昆弟为同堂，取于此也。妇从夫服，降夫一等，故为夫之伯叔父大功，则知夫姑姊妹皆是从服。夫之昆弟无服，自别有义耳。非如徐邈之言出自恩纪者。」
　　周制，大夫、大夫之子、公之昆弟为从父昆弟、庶孙、姑姊妹女子子适士者。郑玄曰：「从父昆弟及庶孙，亦谓为士者。」马融曰：「谓上三人各自为其从父昆弟、庶孙、姑姊妹女子子适士者服也。从父昆弟、庶孙，正亲大功也，以尊降，故服小功。姑姊妹女子适人大功，适士降一等，故服小功也。」大夫之妾为君之庶子女子子适人者。郑玄曰：「女子在室大功，其嫁于大夫者亦大功。」马融曰：「嫡夫人庶子也。在室大功，出降一等，故服小功。」王肃曰：「适士降一等，在小功。」庶妇。郑玄曰：「夫将不受重者。」马融曰：「庶子妇也，舅姑为之服也。」
　　大唐贞观十四年，侍中魏征奏：「众子妇旧服小功，今请与兄弟子妇同为服大功九月。」
　　周制，君母之父母从母小功，郑玄曰：「君母，父之嫡妻也。从母，君母姊妹也。」马融曰：「君母者，母之所君事者。从母者，君母之姊妹也。妾子为之服小功也。自降外祖服缌麻，外无二统者。」从服也。君母在则不敢不从服，君母不在则不服。郑玄曰：「不敢不服者，恩轻也。凡庶子为君母，如嫡子。」马融曰：「从君母为亲服也。君母亡，无所复厌，则不为其亲服也。自得伸其外祖小功也。」王肃曰：「君母，庶子之嫡母。」君子子为庶母慈己者。郑玄曰：「君子子者，大夫及公子之嫡妻子也。」马融曰：「为慈养己者服小功。」君子子者，贵人之子也。为庶母小功，以慈己加也。郑玄曰：「云君子子则父在也，父卒，不服之。以慈己加，则君子子亦以士礼为庶母缌也。内则曰：『异为孺子室于宫中，择于诸母与可者，必求其宽裕慈惠温良恭敬慎而寡言者，使为子师。其次为慈母，其次为保母，皆居子室。他人无事不往。』又曰『大夫之子有食母』。庶母慈己，此之谓也。其可者贱于诸母，谓傅姆之属者。其不慈己，则缌可也。不言师保，慈母居中，服之可知。国君嗣子生，卜士之妻、大夫之妾，使养其子，三年而后出，见于公宫，则劬，非慈母也。士妻自养其子也。」马融曰：「贵人者，嫡夫人也。子以庶母慈养己，加一等小功也。为父贱妾服缌。父殁之后，贵贱妾皆小功也。」陈铨曰：「君子子者，大夫之美称也。贵人者，谓公卿大夫也。谓贵人之子，父殁之后，得行士礼，为庶母缌也。有慈养己者，乃加服小功。」雷次宗曰：「大夫不服凡妾，父所不服，子亦不敢服，安得为庶母缌哉！大夫虽服侄娣，今所服者，将侄娣之庶母。」
　　汉石渠礼议：「戴圣对曰：君子子为庶母慈己者，大夫之嫡妻之子，养于贵妾，大夫不服贱妾，慈己则缌服也。其不言大夫之子而称君子子者，君子犹大夫。」
　　后汉陈铄问泛阁：「为庶母慈己。郑注引内则，国君之子有子师、慈母、保母。又曰『大夫之子有食母』，庶母慈己，此之谓也。内则人君养子之法，礼，人君之庶母尚无服，何以为慈母服乎？若欲施大夫，大夫无此礼，但有食母耳。」泛阁答曰：「内则实总国君及大夫养子之礼。」按内则云：大夫见子之礼，入门，升阼阶也，遂左旋授师。师，子师也。丧服有庶母慈己，礼有子师，此明大夫之子有庶母慈己。
　　　　嫂叔服
　　周制，嫂叔不相为服。夫之昆弟何以无服也？其夫属乎父道者，妻皆母道也；其夫属乎子道者，妻皆妇道也。谓弟之妻妇者，是嫂亦可谓之母乎！故名者，人理之大者也，可无慎乎！道犹行也。言妇人弃姓无常秩，嫁于父行则为母行，嫁于子行则为妇行。弟妻，卑远之，故谓之妇。兄妻嫂者，尊严之，是嫂亦可谓之母乎，言不可。嫂犹叟，老人之称也，是为序男女之别尔。若己以母妇之服服兄弟之妻，兄弟之妻以舅子之服服己，则是乱昭穆之序也。父母兄弟夫妇之理，人伦之大者。大传曰「同姓从宗合族属，异姓主名理际会，名著而男女有别」是也。无服而为位者唯嫂叔，及妇人降而无服者麻。虽无服，犹吊服加麻，袒免，为哭位也。正言嫂叔，尊嫂也。兄妐于弟之妻，则不能。妐音公。
　　魏太尉蒋济万机论以：「礼记嫂叔无服，误。据小功章娣姒妇，此三字，嫂服之文也。古者有省文互体，言弟及兄并妇矣。娣姒者，兄弟之妻相名也。盖云夫之昆弟、昆弟之妻相与，皆小功者。」
　　尚书何晏、太常夏侯泰初难曰：「夫嫂叔宜服，诚自有形。然以小功章娣姒妇为嫂叔文，则恐未是也。礼之正名，母妇异义。今取弟于姒妇之句，以为夫之昆弟，虽省文互体，恐未有及此者也。凡男女之相服也，非有骨肉之亲，则有尊卑之敬、受重之报。今嫂叔同班并列，无父子之降，则非所谓尊卑也；他族之女，则非所谓骨肉也。是以古人谓之无名者，岂谓其无嫂叔之字，或无所与为体也。夫有名者，皆礼与至尊为体，而交与正名同接也。有其体，有其交，故以其名名之，故服之可也。苟无斯义，其服焉依？夫嫂叔之交，有男女之别，故绝其亲授，禁其通问。家人之中，男女宜别，未有若嫂叔之至者也。彼无尊卑之至敬，故交接不可不疏；彼无骨肉之不殊，故交疏而无服：情亦微矣。」
　　蒋答曰：「记云『小功无位，是委巷之礼也』。子思哭嫂有位，盖谓知礼。制礼者小功当有位也。然则嫂叔服文，统见于经而明之，可谓微而着，婉而成章也。」
　　中领军曹羲申蒋济议，以为：「敌体可服，不必尊卑；缘情制礼，不必同族。兄弟亲而伯叔疏，周服者何？以尊服也；伯叔母无有骨肉之亲，有缘尊之义，故亦服周；何独不可缘亲而服嫂乎？苟以交报数然后服，则妻母异域，交亦疏矣，缘爱制服，恩亦微矣；岂若嫂叔共在一门之内，同统先人之祀，有相奉养之义，而无服纪之制，岂不诡哉！且防嫌之道，推而远之，孰与制服，引而重之？推之则同他人，引之则亲亲者矣。」吴徐整问射慈云：「子思哭嫂为位，在何面加麻袒免为位？不审服此有日数乎？」慈答云：「凡丧位皆西面。服此麻者，谓大殓及殡之时，已毕而释之。」
　　晋傅玄云：「先王之制礼也，使疏戚有伦，贵贱有等，上下九代，别为五族。骨肉者，天属也，正服之所经也。义立者，人纪也，名服之所纬也。正服者本于亲亲，名服者成于尊尊。名尊者服重，亲杀者转轻，此近远之理也。尊崇者服厚，尊降者转薄，此高下之叙也。记曰：『其夫属乎父道者，妻皆母道也；夫属乎子道者，妻皆妇道也。』人纪准之，兄不可以比父，弟不可以为子。嫂之与叔，异族之人，本之天属，嫂非姊，叔非弟也，则不可以亲亲理矣。校之人纪，嫂非母也，叔非子也。稽之五服，体无正统；定其名分，不知所附。」
　　袁准正论云：「或人云：嫂，亲者也。长嫂少弟，有生长之恩，而云无服者，近非古也，殆秦燔诗书之所失也。」
　　太常成粲云：「嫂叔应有服，作传者横曰无服。蒋济引娣姒妇，证非其义。论云：丧服云『夫为兄弟服，妻降一等』，则专服夫之兄弟，固已明矣。尊卑相侔，服无不报。由此论之，嫂叔大功，可得而从。」
　　宋庾蔚之云：「蒋济、成粲，排弃圣贤经传，而苟虚树己说，可谓诬于礼矣。」
　　大唐贞观十四年，太宗谓侍臣曰：「同爨尚有缌麻之恩，而嫂叔无服。宜集学者详议。」侍中魏征等议曰：「嫂叔之不服，盖推而远之也。礼『继父同居则为之周，未尝同居则不为服』。又『从母之夫，舅之妻，二人不相为服』。或曰『同爨缌』。然则继父之徒，并非骨肉，服重由乎同爨，恩轻在乎异居，故知制服虽继于名，亦缘恩之厚薄也。或有长年之嫂，遇孩童之叔，劬劳鞠养，情若所生，分饥共寒，契阔偕老，譬同居之继父，方他人之同爨，情义之深浅，宁可同日哉！在其生也，爱之同于骨肉；及其死也，则推而远之。求之本源，深所未喻。若推而远之为是，不可生而共居，死同行路，重其生而轻其死，厚其始而薄其终，称情立文，其义安在？且事嫂见称载籍非一，郑仲虞则其见必冠，孔伋则哭之为位。此躬践教义，仁深孝友，察其所行之旨，岂非先觉者欤？但于时上无哲王，礼非下之所议，遂使深情，郁乎千载，至理藏于万古。今属钦明在辰，圣人有作，五礼详洽，一物无遗，详求厥中，申明圣旨。谨按嫂叔旧无服，今请小功五月。」报制可。
　　开元五年，刑部郎中田再思议：「同爨之服缌，礼经明义。嫂叔远别，同诸路人。引而进之，触类而长。犹子咸依苴枲，季父不服缌麻。推远之情有余，睦亲之义未足。」左常侍元行冲议曰：「嫂叔不服，避嫌疑也。若引同爨之缌，以忘推远之迹，既乖前圣，亦谓难从。」至二十年，中书令萧嵩奏依贞观礼为定。
　　　　缌麻殇服三月
　　周制，为庶孙之中殇。郑玄曰：「庶孙者，成人大功也，其殇中从上。此当为下殇，言中者，字之误耳。诸言中者，皆连上下。」马融曰：「祖为孙，成人大功，长殇降一等，中下殇降二等，故服缌也。言中则有下，文不备，疏者略耳。」王肃曰：「此见大夫为孙服之异也。士为庶孙大功，则大夫为之小功。降而小功者，则殇中从上，故举中以见之。」从祖昆弟之长殇。马融曰：「成人服小功，长殇降一等，故缌也。中下殇无服，故不见也。」郑玄曰：「不见中殇者，明中从下也。」从父昆弟侄之下殇。马融曰：「降二等，故服缌也。」夫之叔父之中殇、下殇。马融曰：「妻为之服也。成人在大功，中下殇降二等，故服缌也。」郑玄曰：「言中殇者，明中从下也。」陈铨曰：「本服与从父昆弟同。」从母之长殇，报。马融曰：「成人小功，长殇降一等，故缌也。」从父昆弟之子、昆弟之孙长殇。马融曰：「成人小功，长殇降一等，故服缌也。」夫之姑姊妹之长殇。马融曰：「成人服小功，长殇降一等，故服缌也。中下殇，降一等，无服也。礼三十乃娶，而夫之姊殇者，关有畏厌溺者。」陈铨曰：「夫未二十而娶，故有姊殇然矣，夫虽未二十则成人。」孔伦曰：「盖以为违礼早娶者制，非施畏厌溺也。」吴徐整问射慈曰：「古者三十而娶，何缘当服得夫之姊殇服？经文特为士作，若说国君，皆别言君若公。」慈答曰：「三十而娶，礼之常制也。古者七十而传宗事与子，年虽幼，未满三十，自得少娶。故曾子问曰：『宗子虽七十，无无主妇。』此言宗子已老传宗事与子，则宜有主妇。」
　　　　缌麻成人服三月
　　周制，为族曾祖父母、族祖父母、族父母、族昆弟。郑玄曰：「祖父之从父昆弟之亲。族祖父母者，亦高祖之孙，则高祖有服明矣。」马融曰：「族祖父，祖之从父昆弟也。族父，从祖昆弟之亲也。族祖父，亦高祖之孙。」为从祖父从祖姑姊妹适人者，报。马融曰：「从祖姑姊妹，于己再从，在室小功，适人降一等，故缌也。」庶孙之妇。马融曰：「祖父母为嫡孙之妇小功，庶孙妇降一等，故服缌。」外孙。马融曰：「女子子之子。」庶子为父后者为其母缌，以其与尊者为一体，不敢服其私亲也。马融曰：「承父之体，四时祭祀，不敢申私亲服，废尊者之祭，故服缌也。」有死于宫中者，则为之三月不举祭，因是以服缌也。郑玄曰：「君卒，庶子为母大功。大夫卒，庶子为母三年。士虽在，庶子为母皆如众人。」马融曰：「缘先人在时，哀伤臣仆有死宫中者，为缺一时不举祭，因是服缌也。」士为庶母缌，以名服也。大夫以上庶母无服。马融曰：「以有母名，为之服缌也。」雷次宗曰：「为五服之凡不称其人者，皆士也。若有天子诸侯下及庶人，则指其称位，未有言『士为』者。此独言士何乎？盖大夫以上庶母无服，庶人无妾则无庶母，为庶母者，唯士而已，故诡常例，以着唯独一人也。」
　　晋贺循云：「庶母，士父之妾也，服缌麻。大夫以上无服。按马融引丧服云，大夫以上庶母无服。」
　　宋袁悠问雷次宗曰：「丧服『大夫为贵臣贵妾缌』，何以便为庶母无服？又按檀弓云：『悼公之母死，哀公为之齐缞。有若曰：诸侯为妾齐缞，礼欤？』郑注云：『妾之贵者，为之缌耳。』左传云：晋少姜卒，明年正月既葬，齐使晏平仲请继室。叔向对曰『寡君以在缞绖之中』。按此，诸侯为妾，便有服也。」次宗答曰：「大夫为贵妾缌。按注，贵妾，侄娣也。夫侄娣实贵，而大夫尊轻，故不得不服。至于余妾，出自凡庶，故不服也。又天子诸侯，一降旁亲，岂容媵妾更为服也。郑注丧服无服是也。又注檀弓哀公为悼公母齐缞云：『妾之贵者，为之缌耳。』此注谓诸侯为贵妾缌，既与所注丧服相连，且诸侯庶子母卒无服，皆以父所不服，亦不敢服，未喻檀弓注云何以服，言诸侯为贵妾缌邪？左传所言，云少姜之卒，有缞绖之言者，是春秋之时，诸侯淫侈，至于甚者，乃为齐缞。此盖当时之弊事，非周公之明典也。」
　　大唐显庆二年，修礼官长孙无忌等奏：「庶母古礼缌麻，新礼无服。谨按庶母之子，即是己之昆弟，为之不杖齐缞，而己与之无服。同气之内，凶吉顿殊，求之礼情，深非至理。请依典故，为服缌麻。」制从之。具开元礼。
　　周制，贵臣贵妾缌，马融曰：「君为贵臣贵妾服也。天子贵公，诸侯贵卿，大夫贵室老。贵妾谓侄娣也。」陈铨曰：「天子贵臣三公，贵妾三夫人。诸侯贵臣卿大夫，贵妾侄娣。大夫贵臣室老。士贵妾亦为娣侄。然则天子诸侯绝周，于臣妾无服明矣。大夫非其同尊，每降一等，而己为上妾贵者有缌麻三月也。」以其贵也。此谓公士大夫之君也。殊其臣妾贵贱而为之服。为乳母缌，郑玄曰：「谓养子者有他故，贱者代之慈己者也。」马融曰：「士为乳母服。」以名服也。马融曰：「以其乳养于己，有母名。」大夫之子有食母。丧服所谓乳母服也。
　　汉石渠礼议：「问曰：『大夫降乳母邪？』闻人通汉对曰：『乳母所以不降者，报义之服，故不降也。则始封之君及大夫，皆降乳母。』」
　　魏刘德问田琼曰：「乳母缌。注云：『养子者有他故，贱者代之慈己。』今时婢生口，使为乳母，得无甚贱不应服也？」琼答曰：「婢生口故不服也。」
　　晋袁准云：「保母者当为『保姆』，春秋宋伯姬待姆是也，非母之名也。母者，因父得称。且保傅，妇人辅相，婢之贵者耳。而为之服，不亦重乎！先儒欲使公之庶子为母无服，而服乳母乎？此时俗之名，记者集以为礼，非圣人之制。」贺循云：「为乳母缌三月，士与大夫皆同，不以尊卑降功服故也。」梁氏云：「服乳母缌者，谓母死莫养，亲取乳活之者，故服之报功也。」
　　周制，从祖昆弟之子。族父母为之服也。再从兄弟之子者也。为曾孙。孙之子也。为父之姑。谓孙为祖父之姊妹。为从母昆弟，马融曰：「姊妹子相为服也。」皆缌，以名服也。马融曰：「以从母有母名，以子有昆弟名。」为婿缌，报之服也。马融曰：「从女来为己服缌，故报之以缌也。」为妻之父母缌，从服也。马融曰：「婿从妻而服缌也。」为姑之子缌，外兄弟也。报之也。为舅缌，从服也。从于母而服也。
　　晋袁准论曰：「从母小功五月，舅缌麻三月，礼非也。从母缌，时俗所谓姨母者也。舅之与姨，俱母之姊妹兄弟，焉得异服。从母者，从其母而为庶母者也。亲益重，故小功也。凡称父母者，皆同乎父母之例者也。舅非父列，姨非母列，故舅不称父，姨不称母也。可称姨，不应称母。谓姨母为从母者，此时俗之乱名，书之所由误也。春秋传蔡哀侯娶于陈，息侯亦娶焉。息妫将归，过蔡，蔡侯曰『吾姨也』，止而享之，尔雅曰『妻之姊妹同出为姨』，此本名者也。左传臧宣叔娶于铸，生贾及为而卒。继室以其侄，穆姜之姨子也。以蔡侯、尔雅言之，穆姜焉得言姨？此缘妻姊妹之姨，因相谓为姨也。姊妹相谓为姨，故其子谓之姨子，其母谓之姨母。从其母而来，故谓之从母。从母、姨母，为亲一也，因复谓之从母，此因假转乱而遂为名者也。又左传宋景曹卒，季康子使冉有吊且会葬，曰『以肥之得备弥甥』。先儒曰『弥，远也，姊妹之孙为弥甥』。此临时说事，而遂可为名乎？亦犹从母转相假也。」
　　或曰：「按准以经云从母是其母姊妹，从其母来，为己庶母，其亲益重，故服小功，非通谓母之姊妹也。」宣舒曰：「二女相与，行有同车之道，坐有同席之礼，其情亲而比，其恩曲而至。由此观之，姊妹通斯同矣，兄妹别斯异矣。同者亲之本，异者疏之源也。」「然则二女之服，何其不重邪？兄妹之服，何其不轻邪？」曰：「同父而生，父之所不降，子亦不敢降，故二女不敢相与重。」「然则舅何故三月邪？从母何故小功邪？」曰：「故母取其爱，是以外王父之尊，礼无厌降之道。为人子者，顺母之情，亲乎母之类，斯尽孝之道也，是以从母重而舅轻也。」曰：「姑与父异德异名，叔父与父同德同名，何无轻重之降邪？」曰：「姑与叔父，斯王父爱之所同也。父之所不降，子亦不敢降，此叔父与姑所以服同而无降也。」
　　宋庾蔚之谓：「传云以名服，及云以名加，皆是先有其义，故施以此名，寻名则义自见矣。外亲以缌断者，抑异姓以敦己族也。缌服既不足以申外甥外孙之情，故圣人因其有伸之义而许其加也。外祖以尊加、从母以名加者，男女异长，伯季不同，由母于姊妹有相亲之近情，故许其因母名以加服。兄弟姊妹，同气之怀不异，故其服不得殊。由若同在他邦，小功加一等，而大功以上则不加也。」
  </div>
  <div class="pagination">
   <a href="通典_page51.html">
    上一页
   </a>
   <span>
    ...
   </span>
   <a href="通典_page47.html">
    47
   </a>
   <a href="通典_page48.html">
    48
   </a>
   <a href="通典_page49.html">
    49
   </a>
   <a href="通典_page50.html">
    50
   </a>
   <a href="通典_page51.html">
    51
   </a>
   <span class="current-page">
    52
   </span>
   <a href="通典_page53.html">
    53
   </a>
   <a href="通典_page54.html">
    54
   </a>
   <a href="通典_page55.html">
    55
   </a>
   <a href="通典_page56.html">
    56
   </a>
   <a href="通典_page57.html">
    57
   </a>
   <span>
    ...
   </span>
   <a href="通典_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
