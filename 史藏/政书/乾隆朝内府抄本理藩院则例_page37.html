<!DOCTYPE html>
<html>
<head>
    <meta charset="UTF-8">
    <title>乾隆朝内府抄本理藩院则例 - 第 37 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>乾隆朝内府抄本理藩院则例 - 第 37 页/共 43 页</h1>
    <div class="content">王会清吏司

漠南蒙古诸部落，每岁朝觐、修贡惟谨，燕飨、赐予、舍馆，飨饩之礼，分隶所司。

凡朝期岁以十二月十有五日后，二十五日前咸集。

凡朝仪王以下均行三跪九叩礼，奉制书亦如之。

凡来朝班次札萨克暨散秩王公分为三班，周而复始。一班：哲里穆会盟内，科尔沁亲王、郡王、贝勒、镇国公、辅国公、郭尔罗斯一等台吉各一人。召乌达会盟内，敖汉郡王、辅国公，翁牛特贝勒，巴林郡王、贝子各一人。卓索图会盟内，土默特贝子、喀喇沁贝子各一人，辅国公二人，一等塔布囊一人。锡林郭尔会盟内，苏尼特郡王、贝勒，阿霸垓郡王、贝子，蒿齐忒郡王，阿霸哈纳尔贝勒，乌朱穆秦贝勒、镇国公、辅国公各一人。乌兰察布会盟内，吴喇忒辅国公一人。伊克召会盟内，鄂尔多斯贝勒、辅国公各一人。归化城土默特辅国公一人。二班：哲里穆会盟内，科尔沁亲王、郡王各一人，辅国公三人。扎赖特贝勒，郭尔罗斯镇国公、辅国公各一人。召乌达会盟内，翁牛特郡王、镇国公，扎鲁特贝勒、镇国公，喀尔喀左翼贝勒，敖汉贝子，巴林贝子、辅国公各一人。卓索图会盟内，喀喇沁郡王、镇国公各一人。锡林郭尔会盟内，蒿齐忒郡王，苏尼特郡王，阿霸哈纳尔贝子各一人。乌兰察布会盟内，四子部落郡王，毛明安贝勒、一等台吉，喀尔喀右翼贝子，吴喇忒镇国公各一人。伊克昭会盟内，鄂尔多斯郡王一人，贝子二人，一等台吉一人。三班：哲理穆会盟内，科尔沁亲王、郡王各二人，贝勒、贝子、镇国公各一人，辅国公二人，杜尔伯特贝子一人。召乌达会盟内，敖汉郡王、辅国公，柰曼郡王，阿禄科尔沁贝勒，扎鲁特贝勒，翁牛特贝子，克西克腾一等台吉各一人。卓索图会盟内，土默特贝勒，附喀尔喀贝勒，喀喇沁贝子各一人。锡林郭尔会盟内，乌朱穆秦亲王，阿霸垓郡王、辅国公，苏尼特辅国公各一人。乌兰察布会盟内，喀尔喀右翼贝勒、贝子、镇国公，吴喇忒镇国公各一人。伊克召会盟内，鄂尔多斯贝勒、贝子各一人。散秩台吉、愿随入觐者，视其旗台吉多寡分班来朝，有千余人者，每次不得过二百人；五百余人者，不得过百人；二三百人者，不行过六十人。如札萨克有故不能入觐者，酌遣所属台吉代觐。

凡位次亲王、郡王、贝勒、贝子、公在宗室亲王、郡王、贝勒、贝子、公之下。一二等台吉在内大臣之下。其次为子，又其次为三等台吉，又其次为都统，又其次为四等台吉，又其次为副都统，又其次为参领、佐领。其男以下、云骑尉以上各依品级。

凡贡道科尔沁、扎赖特、杜尔伯特、郭尔罗斯由山海关。土默特、喀喇沁、敖汉、柰曼、扎鲁特、阿禄科尔沁、翁牛特、喀尔喀左翼由喜峰口。乌朱穆秦、巴林、阿霸垓、蒿齐忒、阿霸哈那尔、克西克腾由独石口。四子部落、苏尼特、毛明安、喀尔喀右翼由张家口。吴喇忒、归化城、土默特、鄂尔多斯由杀虎口。均驰驿往来。

凡贡物每旗进羊一羫，乳酒一埕。

凡燕飨以岁除日、新正十四日、十五日各赐燕一次，余日，王旗王府各设燕一次。自王、贝勒以下，至长史、护卫等官，咸与焉仪详礼典。

凡赏赉亲王白金四百三十两，各部落同，惟科尔沁亲王五百有二两。郡王三百十有七两，各部落同，惟科尔沁札萨克图郡王三百九十两。贝勒二百三十八两。贝子百五十两。公一百十有七两。掌旗务台吉七十六两。散秩台吉一二品者六十三两，三四品者五十三两。

凡廪给视随从多寡以为差。固伦公主五十人，和硕公主四十人，郡主三十五人，县主三十人，郡君二十五人，县君二十人，乡君十人，宗室女八人，公主、郡主额驸各二十五人，县主额驸二十人，郡君额驸十有五人，县君额驸十人，乡君额驸六人。亲王四十人，郡王三十五人，贝勒三十人，贝子二十五人，公二十人，掌旗务台吉十人，公主子孙及有戚谊之台吉六人，散秩台吉二人。都统子、副都统男各与散秩台吉同。长史、参佐领、骑都尉、云骑尉各一人。饩羊按日散给，薪米之属代以白金。

凡牧刍固伦公主养马四十五，坐马十有五。和硕公主养马四十，坐马十有三。郡主养马三十五，坐马十。县主养马三十，坐马八。郡君养马二十五，坐马六。县君养马二十，坐马四。乡君养马八，宗室女养马六，坐马各三。公主、郡主额驸，养马各二十五，坐马各六。

县主、郡君额驸养马各二十，坐马各四。县君额驸养马十，坐马三。乡君额驸养马六，坐马一。亲王养马四十，坐马十有五，各部落同，惟科尔沁三亲王养马各四十五，坐马同。郡王养马三十五，坐马十。贝勒养马三十，坐马八，各部落同，惟科尔沁一贝勒，养马四十五，坐马十有五。贝子养马二十五，坐马六。公养马二十，坐马四。掌旗务台吉养马十，坐马三，公主子孙及有戚谊之台吉，养马坐马亦如之。散秩台吉养马六，坐马一。都统以下养马四，参领以下养马二，坐马各一。领催、骁骑各坐马一。并给牧刍之费。

凡路费视程途远近按日给发。科尔沁亲王及一贝勒，往来给费，余惟归途给之。自散秩台吉以下止给其身，不及仆从。

凡俸币固伦公主俸千两，币三十。和硕公主俸二百两，币十有二。郡主俸百五十两，币十。县主俸百两，币八。郡君俸五十两，币六。县君俸四十两，币五。乡君俸三十两，币四。

固伦公主额驸，俸三百两，和硕公主额驸，俸二百两，均币九。郡主额驸，俸百两，币八。

县主额驸，俸五十两，币五。郡君额驸，俸四十两，币四。县君额驸，俸三十两，币三。亲王俸二千两，币二十五，各部落同，惟科尔沁三亲王俸各二千五百两，币各四十。郡王俸千二百两，币十有五，惟科尔沁一郡王，俸千五百两，币二十。贝勒俸八百两，币十有三。贝子俸五百两，币十。镇国公俸三百两，币九。辅国公俸二百两，币七。掌旗务台吉，俸百两，币四。乾清门一等台吉俸百两，二等八十两，三等六十两，四等四十两。其子、男、轻车都尉、云骑尉等俸各视八旗世爵减半。

凡尚主者或遇主先甍逝，如未别娶，仍称额驸，给以俸币。已别娶者，停止。

凡赈恤各部落偶遇岁荒，札萨克设法养赡。不足，告盟长协济。再不足，令报到院，奏请发帑，并预支王以下次年俸金，以济其乏。

典属清吏司

国初，蒙古北部喀尔喀三汗同时纳贡。厥后朔漠荡平，庇我宇下，与漠南诸部落等。承平以来，怀柔益远，北逾瀚海，西绝羌荒。青海、厄鲁特、西藏，准噶尔之地，咸入版图。

其封爵、会盟、屯防、游牧诸政事，厥有专司。

凡疆理喀尔喀后路土谢图汗部，东至肯特山，接车臣汗部界，西至翁金河，接赛音诺颜部界，南至瀚海，通苏尼特界，北接俄罗斯界，至京二千八百里。

喀尔喀东路车臣汗部，东至厄尔得尼拖罗海，西至插汉齐志台，南至他尔衮柴达木，北至翁都尔罕，至京三千五百里。

喀尔喀西路札萨克图汗部，东至翁克西尔哈儿朱忒，西至喀喇乌苏俄落克诺儿，南至阿尔察喀喇托辉，北至推河，接赛音诺颜部界，至京四千里。

喀尔喀赛因诺颜札萨克亲王部，东至博罗布尔哈苏鄂伦，西至库尔萨牙索郭图厄格岭，南至车车尔齐克，北至齐志图河，至京三千里。

青海即库库诺尔四部落，东至陕西西宁洮岷边境，西至西藏，南至四川松潘，北至肃州安西府，袤延二千余里，至京五千七十里。

贺兰山厄鲁特，东至陕西宁夏，西至甘州，南至凉州各府边境，北至瀚海，袤延七百里，至京五千里。

乌兰乌苏厄鲁特一旗旧驻喀尔喀河，一旗旧驻达拉尔河，推河厄鲁特旧驻喀尔喀河，属喀尔喀赛因诺颜部辖，疆理同。

额济纳土尔古特，东至古尔鼐，西至陕西肃州边境，南至三岔河，北至坤都岁湖，袤延八百里，至京五千里。

都尔伯特旧属准噶尔四卫拉特之一，原驻额尔齐斯，因资其耕牧，移其部于乌兰古木，在喀尔喀疆理之内。

乌鲁木齐，东至巴里坤，东南接辟展界，西至博罗塔拉，西南接伊犁界，南至天山，逾山接哈拉沙拉界，北至塔尔巴哈台，通俄罗斯界，东北至额尔齐斯，西北至齐尔，通哈萨克界，至京九千八百九十里。

伊犁，东至辟展，西至吹塔拉斯，南至天山，逾山接回部诸诚界，北至乌鲁木齐，通哈萨克界，至京万八百二十里。

游牧察哈尔，东至克西克腾，西至归化城土默特，南至太仆寺场及山西大同、朔平二府边境，北至苏尼特及四子部落，袤延千有余里，至京千里。

西藏之地有四，曰卫、曰藏、曰喀木、曰阿里，辖六十余城。东至四川边境，西至大沙海，南至云南边境，北至青海，东西六千四百余里，南北六千五百余里，至京万四千余里。

凡旗制喀尔喀四部落，后路土谢图汗部二十旗本旗外所属十有九旗，下仿此，东路车臣汗部二十三旗，西路札萨克图汗部十有七旗，赛音诺颜札萨克亲王部二十二旗。青海四部落，厄鲁特二十一旗，回特三旗，土尔古特四旗，喀尔喀一旗部各散处不分畛域。贺兰山厄鲁特一旗。乌兰乌苏厄鲁特二旗，推河厄鲁特一旗。额济内土尔古特一旗。都尔伯特十有四旗。

游牧察哈尔八旗。

凡封爵喀尔喀后部土谢图汗一人，亲王二人，郡王一人，贝勒二人，辅国公七人，一等台吉八人。东部车臣汗一人，亲王、郡王各一人，贝勒、贝子各二人，镇国公、辅国公各三人，一等台吉十有三人。西部札萨克图汗一人，贝勒一人，镇国公三人，辅国公六人，一等台吉九人。赛音诺颜部札萨克亲王一人，亲王一人，郡王二人，世子一人，贝勒二人，镇国公二人，辅国公八人，一等台吉九人。青海，亲王一人，郡王三人，贝勒一人，贝子二人，镇国公一人，辅国公五人，一等台吉十有六人。贺兰山厄鲁特，贝勒一人，镇国公二人。乌兰乌苏厄鲁特，贝子二人。推河厄鲁特，一等台吉一人。额济纳土尔古特，贝勒一人。都尔伯特，特古斯库鲁克汗一人，亲王、郡王各一人，贝勒二人，贝子四人，辅国公二人，一等台吉五人。西藏，辅国公三人，一等台吉一人，噶卜伦四人（内一人即以辅国公为之），代贲五人，第巴三人，堪布一人。

凡册诰仪从、品级悉如定制详典属司。

凡设官每旗设札萨克一人，以汗、王、贝勒、贝子、公、台吉等为之，所属都统、副都统、参领、佐领、骁骑校等官，并与漠南诸蒙古同。喀尔喀四部落，蒙古副将军四人，参赞四人。都尔伯特左右翼，副将军二人。游牧察哈尔，都统一人，副都统二人，总管八人，理事员外郎十有六人。

凡驻扎喀尔喀军营，定边左副将军一人，参赞大臣无定员。乌里骓苏台，参赞大臣一人，笔帖式三人；库伦、恰克图司官各一人，蒙古副将军笔帖式八人。西宁，大臣一人，司官一人，笔帖式三人。乌鲁木齐，提督一人以安西提督移驻，原设之大臣、副都统、侍卫移于雅尔驻扎。伊犁，将军一人，参赞大臣、领队大臣暨侍卫无定员。西藏，大臣二人，司官一人，笔帖式二人。

凡会盟喀尔喀土谢图汗部，二十旗为一会，盟于汗阿林。车臣汗部，二十三旗为一会，盟于克鲁伦巴尔河屯。札萨克图汗部，十有七旗为一会，盟于扎克毕赖塞钦毕都里也诺尔。

赛因诺颜部，二十二旗为一会，盟于齐齐尔里克。以饬边防，训士伍，简军实及比丁、谳狱。

各副将军岁于所部举行，间岁则以土谢图汗、车臣汗两部落为东路，札萨克图汗、赛因诺颜两部落为西路，遣军营参赞大臣二人，分往会核，统听定边左副将军裁决。青海、厄鲁特听西宁驻扎大臣。都尔伯特听定边左副将军。游牧察哈尔听都统。各裁决具疏以闻。

凡防守乌鲁木齐以安西提督率所属标兵移驻。伊犁以满洲、索伦、席伯、察哈尔、厄鲁特兵驻守。屯田用绿营旗兵，官给地亩、籽种、口粮。岁获悉以输官，留充兵饷伊犁移驻回民屯政，详徕远司。

凡互市库伦设市一，通喀尔喀贸易。恰克图设市一，通俄罗斯贸易。其来京贸易之期，以子、辰、申年，并令简约与从，从经纪贸易，限八十日启行。

凡驻牧呼伦布俞尔之巴尔虎设总管、副管、佐领、骁骑校等官，由黑龙江将军遴选正陪，送院引见补授。

凡喇嘛道行至高者曰胡图克图，转世者曰胡毕尔汗。其秩之贵者，曰国师、曰禅师，次曰札萨克大喇嘛、副札萨克大喇嘛、札萨克喇嘛，又次曰大喇嘛、副喇嘛、闲散喇嘛。札萨克喇嘛以上给印，余给札付。其徒有德木齐、格思规、格隆、班第之差。陕、甘、洮、岷诸寺住持番僧，曰都纲，曰僧纲，曰僧正，各给札付。有不守戒规者，论如法。京师总管喇嘛班第札萨克大喇嘛一人，副札萨克大喇嘛一人，札萨克喇嘛四人，大喇嘛十有八人，副喇嘛七人，闲散喇嘛十人。归化城札萨克大喇嘛一人，副札萨克大喇嘛一人，札萨克喇嘛六人。

多伦诺尔札萨克大喇嘛一人，大喇嘛二人，副喇嘛一人。盛京实胜寺大喇嘛一人，永安寺大喇嘛一人，玛哈噶喇楼大喇嘛二人，东西南北四塔大喇嘛各一人。西勒图库伦札萨克大喇嘛一人，札萨克喇嘛四人。西安广仁寺大喇嘛一人。五台山札萨克喇嘛一人。射虎川台麓五寺喇嘛一人属五台山札萨克喇嘛管辖。科尔沁以下二十四部落，大喇嘛各一人。西宁大喇嘛察汗诺门汗一人。松山报恩寺大喇嘛达克隆胡图克图一人。红山堡报恩寺都纲一人。河州普纲寺、灵庆寺、弘化寺都纲各一人。西宁县西那寺、塔尔寺、扎萨寺、圆觉寺、沙冲寺、仙密寺、佑宁寺僧纲各一人。碾伯县瞿昙寺、弘通寺、羊尔贯寺、普化寺僧纲各一人。大同卫广化寺僧纲一人。归德所二叠阐寺僧纲一人。洮州卫禅定寺国师一人停袭。垂巴庙、玛尼寺著落族僧纲各一人。阎家寺、龙元寺、圆成寺僧正各一人。

凡庆祝礼即丹舒克西藏达赖喇嘛暨班臣额尔德尼，间年一进。喀尔喀哲卜尊丹巴胡图克图遇国家有大庆典则进。贡物有佛像、金经、银塔、五色帕、八吉祥之属，各具奏书，遣使以闻。达赖喇嘛、班臣额尔德尼于庆祝之外，别具寿帕、珊瑚、琥珀、数珠、藏香、氆氇以贡。贡使还国，均降敕慰问赐金币有差。

</div>
    <div class="pagination">
<a href="乾隆朝内府抄本理藩院则例_page36.html">上一页</a><span>...</span><a href="乾隆朝内府抄本理藩院则例_page32.html">32</a><a href="乾隆朝内府抄本理藩院则例_page33.html">33</a><a href="乾隆朝内府抄本理藩院则例_page34.html">34</a><a href="乾隆朝内府抄本理藩院则例_page35.html">35</a><a href="乾隆朝内府抄本理藩院则例_page36.html">36</a><span class="current-page">37</span><a href="乾隆朝内府抄本理藩院则例_page38.html">38</a><a href="乾隆朝内府抄本理藩院则例_page39.html">39</a><a href="乾隆朝内府抄本理藩院则例_page40.html">40</a><a href="乾隆朝内府抄本理藩院则例_page41.html">41</a><a href="乾隆朝内府抄本理藩院则例_page42.html">42</a><span>...</span><a href="乾隆朝内府抄本理藩院则例_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
