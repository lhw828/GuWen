<!DOCTYPE html>
<html>
<head>
    <meta charset="UTF-8">
    <title>文献通考 - 第 300 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 300 页/共 334 页</h1>
    <div class="content">    元帝永光二年三月壬戍朔，在娄八度。  四年六月戊寅晦，在张七度。  建昭五年六月壬申晦，日有食之，不尽如钩，因入。
    成帝建始三年十二月戊申朔，其夜未央殿中地震。谷永对曰：“日食婺女九度。占在皇后。地震萧墙之内，咎在贵妾（师古曰：“萧墙，谓门屏也。萧，肃也，人臣至此，加肃敬也。”）。二者俱发，明同事异人，共掩制阳，将害继嗣也。日食，则妾不见（师古曰：“读曰但。下例并同。”）；地震，则后不见。异日而发，则似殊事；亡故动变，则恐不知。是月后妾当失节之邮（师古曰：“邮与尤同。尤，过也。”）；故天因此两见其变。若曰，违失妇道，隔远众妾（师古曰：“远音子万反。”），妨绝继嗣者，此二人也。“杜钦亦对曰：”日以戊申食，时加未。戊未，土也，中官之部。其夜殿中地震，此必妾将有争宠相害而为患者（师古曰：“读曰嫡。”）。人事失於下，变象见於上。能应之以德，则咎异消；忽而不戒，则祸败至（师古曰：“忽，怠亡。”）。应之，非诚不立，非信不行。“  河平元年四月已亥朔晦，日有食之，不尽如钩，在东井六度。刘向对曰：”四月交於五月，月同孝惠，日同孝昭。东井，京师地，且既，其占恐害继嗣。“日蚤食时，从西南起。  三年八月乙卯晦，在房。  四年三月癸丑朔，在昴。  阳朔元年二月丁未晦，在胃。  永始元年九月丁已晦，谷永以京房《易占》对曰：”元年九月日蚀，酒亡节之所致也。独使京师知之，四国不见者，若曰，湛湎於酒，君臣不别，祸在内也（师古曰：“湛读曰沈，又读曰眈也。”）。”永始二年二月乙酉晦，谷永以京房《易占》对曰：“今年二月日食，赋敛不得度，民愁怨之所致也。所以使四方皆见，京师阴蔽者，若曰，人君好治宫室，大营坟墓，赋敛兹重，而百姓屈竭（师古曰：“兹，益也。屈尽也，竭其勿反。”），祸在外也。”三年正月已卯晦，日有食之。  四年七月辛未晦。郑兴上疏言：“夫日月交会数应在朔，而顷年日食多在於晦。先时而合，皆月行疾也。日君象，月臣象，君亢急则臣下促迫故行疾也。”  元延元年正月己亥朔。刘向上疏：“臣向前数年，言日当食，今连三年比食。自建始以来，二十岁间而八食，率二岁六月而一发，古今罕有。”《易》曰：“观乎天文，以察时变。”昔孔子对鲁哀公并言，夏桀殷纣暴虐天下，故历失则摄提失方，孟陬无纪（孟康曰：“摄提，星名也。随斗杓建十二月。历不正，则其所建。首时为孟，正月为陬。”）。此皆易姓之变也。
    哀帝元寿元年正月辛丑朔，日有食之，不尽如钩，在营室十度，与惠帝七年同月日。鲍宣上言：“今日食於三始诚可畏惧小民，正月朔日，尚恐毁败器物，况日亏乎。”  二年三月壬辰晦。
    平帝元始元年五月丁已朔，在东井。  二年九月戊申晦，日有食之，既。
    凡汉著纪十二世，二百一十二年，日食五十三，朔十四，晦三十六，先晦一日三。
    光武建武元年正月庚午朔，日有食之。帝是年六月方即位时，犹为更始三年。二年正月甲子朔，在危八度。时世祖初兴，天下贼乱未除，虚、危，齐也。贼张步拥兵据齐，上遣伏隆谕步，许降，旋复叛称王，至五年中乃破。  三年五月乙卯晦（《潜潭巴》曰：“乙卯食，雷不行，雪役草不长，奸人入官。”），在柳十四度。柳，河南也。时世祖在雒阳，赤眉降贼樊崇谋作乱，其七月发觉，皆伏诛（《古今注》曰：“四年五月乙卯晦，日有食之。”）。  六年九月丙寅晦（《潜潭巴》曰：“丙寅食，久旱，多有徵。”京房曰：“有小旱灾。”），史官不见，郡以闻（《本纪》“都尉诩以闻。”）。在尾八度（朱浮上疏，以郡县数代，群阳骚动所致，见《浮传》）。  七年三月癸亥晦（《潜潭巴》曰：“癸亥日食，天人崩。”郑兴曰：“顷年日食，每多在晦，皆朋行疾也。君尤急，臣下促迫。”），在毕五度。毕为边兵。秋，隗嚣反，侵安定。冬，卢芳所置朔方、中太守各举郡降（《古今注》曰：“九年七月丁酉，十一年六月癸丑，十二月辛亥，并日有食之。”）。  十六年三月辛丑（《潜潭巴》曰：“辛丑食，主疑臣。”），在昴七度。昴为狱事。时诸郡太守坐度田不实，世祖怒，杀十馀人，然後深悔之。  十七年二月乙未晦（《潜潭巴》曰：“乙未食，天下多邪气，郁郁苍苍。”京房曰：“若责众庶暴害之。”），在胃九度。胃为廪仓。时诸郡新坐租之後，天下忧怖，以为言，故示象。或曰：胃，供养之官也。其十月，废郭皇后，诏曰“不可以奉供养。”  二十二年五月乙未晦，在柳七度，京都宿也。柳为上仓，祭祀也。近舆鬼，舆鬼为宗庙。十九年中，有司奏请立近帝四庙以祭之，有诏“庙处所未定，且就高庙祭之。”至此三年，遂不立庙。有简堕心，奉祖宗之道有阙，故示象也。  二十五年三月戊申晦（《潜潭巴》曰：“戊申食，地动摇，侵兵强。一曰，亡兵弱，诸侯争。”），在毕十五度。毕为边兵。其冬十月，以武蛮夷为寇害，伏波将军将兵击之（《古今注》曰：“二十六年二月戊子，日有食之，尽。”）。二十九年二月丁巳朔（《潜潭巴》曰：“丁巳食，下有败兵。”），在东壁五度。东壁为文章，一名И訾之口。先是皇子诸王各招来文章谈说之士。去年中，有人上奏：“诸王所招待者，或真伪杂，受刑罚者子孙，宜可分别。”於是上怒，诏捕诸王客，皆被以苛法，死者甚多。世祖不早为明设刑禁，一时治之过差，故天示象。世祖於是改悔，遣使悉理侵枉也。  三十一年五月癸酉晦（《潜潭巴》曰：“癸酉食，有阴不解，淫雨毁山，连兵。”），在柳五度，京都宿也。自二十一年示象，至此十年，後二年，宫车晏驾。中元元年十一月甲子晦，在斗二十八度。斗为庙，主爵禄。儒说十一月甲子，时王日也，又为星纪，主爵禄，其占重。
    明帝永平三年八月壬申晦（《潜潭巴》曰：“壬申食，水灭，阳滨阴欲翔。”），在氐三度。氐为宿宫。是时明帝作北宫（《古今注》曰：“四年八月丙寅，时加未，日有食之。五年乙未朔，日有食之，京候者不觉，河南尹、五郡国三十己上。六年六月庚辰晦，日有食之，时雒阳候者不觉。”）。  八年十月（《古今注》曰：“十二月。”）壬寅晦，日有食之，既（《潜潭巴》曰：“壬寅食，天下苦兵，大臣骄横。”）。在斗十一度。斗，吴也。广陵於天文属吴。後二年，广陵王荆坐谋反自杀。  十三年十月（《古今注》曰：“闰八月”）甲辰晦（《潜潭巴》曰：“甲辰食，四骑胁大水。”），在尾十七度（京房占曰：“王后寿命绝，後有大水。”）。  十六年五月戊午晦，（《潜潭巴》曰：“戊午食，久旱不伤。”）在柳十五度。儒说五月戊午，犹十一月甲子也，又宿在京都，其占重。後二年宫车晏驾。十八年十一月甲辰晦，在斗二十一度。是时明帝既崩，马太后制爵禄，故阳不胜。
    章帝建初五年二月庚辰朔（《潜潭巴》曰：“庚辰食，彗星东至，育寇兵。”），在东壁八度。例在前建武二十九年。是时群臣争经，多相毁者（又别占云：“庚辰食，久旱。”）。  六年六月辛未晦（《潜潭巴》曰：“辛未食，大水。”），在翼六度。翼主远客。冬，东平王苍等来朝，明年正月，苍薨。  元和元年八月乙未晦，史官不见，他官以闻。日在氐四度（《星占》曰：“天子灾，期三年。”）。
    和帝永元二年二月壬午（《潜潭巴》曰：“壬午食，久雨，旬望。”），史官不见，涿郡以闻。日在奎八度（《京易占》曰：“三公与诸侯相贼，弱其君王，应而日食。三公失国，後旱且水。”臣昭以为三公宰辅之位，即窦宪）。  四年六月戊戍朔（《潜潭巴》曰：“戊戍食，有土殃，主后死，天下谅阴。”《京房占》曰：“婚嫁家欲戮。”），在七星二度，主衣裳。又曰，行近轩辕左角，为太后族。是月十九日（按《本纪》：庚申幸北宫，诏捕宪等。庚申月二十三日）。上免太后兄弟窦宪等官，遣就国，选严能相，於国蹙迫自杀。  七年四月辛亥朔（《潜潭巴》曰：“辛亥食，子为雄。”），在觜Δ，为葆旅，主收敛。儒说葆旅宫中之象，收敛贪妒之象。是岁邓贵人始入。明年三月，阴皇后立，邓贵人有宠，阴后妒忌之，後遂坐废。一曰是将入参，参、伐为斩刈。明年七月，越骑校尉冯柱捕斩匈奴温禺犊王乌居战。  十二年秋七月辛亥朔，在翼八度，荆州宿也。明年冬，南郡蛮夷反为寇。  十五年四月甲子晦，在东井二十二度。东井，主酒食之宿也。妇人之职，无非无仪，酒食是议。去年冬，邓皇后立，有丈夫之性，与知外事，故天示象。是年雨水伤稼。
    安帝永初元年三月二日癸酉，在胃二度。主廪仓。是时邓太后专政，去年大水伤稼，仓廪为虚（《古今注》曰：“三年三月，日有食之。”）。  五年正月庚辰朔，在虚八度。正月，王者统事之正日也。虚，空名也。是时邓太后摄政，安帝不得行事，俱不得其正若王者位虚，故於正月阳不克，示象也。於是阴预乘阳，故蛮夷并为寇害，西边诸郡皆至虚空。  七年四月丙申晦（《潜潭巴》曰：“丙申食，诸侯相攻。《京房占》曰：”君臣暴虐，臣下横恣，上下相贼，後有地动。“），在东井一度。  元初元年十月戊子朔（《潜潭巴》曰：”戊子食，宫室内淫，雌必惑雄。《京房占》曰：“妻欲害夫，九族夷灭，後有大水。”），在尾十度。尾为後宫，继嗣之宫也。是时上甚幸阎贵人，将立，故示不善，将为继嗣祸也。明年四月，遂立为后，後遂与江京、耿宝等共谗太子废之。  二年九月壬午晦，在心四度。心为王者，明久失位也。  三年三月二日辛亥，在娄五度。史官不见，辽东以闻。  四年二月乙亥朔（《潜潭巴》曰：“乙亥食，东国发兵。”《京房占》曰：“诸侯上侵以自益，近臣盗窃以为积，天子未知，日为之食。”），在奎九度。史官不见，七郡以闻。奎主武库兵。其年十月八日壬戍，武库火，烧兵器也。  五年八月丙申朔，在翼十八度。史官不见，张掖以闻（《潜潭巴》曰：“丙申食，夷狄内攘。”《石氏占》曰：“壬者失礼，宗庙不亲，其岁旱。”）。  六年十二月戊午朔，日有食之，几尽，地如昏状（《古今注》曰：“星尽见。”《春秋纬》曰：“日食既，君行无常，公辅不修德，夷狄强侵，万事错。”）。在须女十一度。女主恶之。後二岁三月，邓太后崩。永甯元年七月乙酉朔（《潜潭巴》曰：“乙酉食，仁义不明，贤人消。”《京房占》曰：“君弱臣强，司马将兵，反征其主。”）。在张十五度。史官不见，酒泉以闻（《石氏占》曰：“日食张，王者失礼。”）。延光三年九月庚寅晦（《京房占》曰：“骨肉相贼，後有水。”），在氐十五度。氐为宿宫。  中宫也。时上听中常侍江京、樊丰及阿母王圣等谗言，废皇太子。  四年三月戊午朔，在胃十二度。陇西、酒泉、朔方各以状上，史官不觉。
    顺帝永建二年七月甲戌朔，日有食之（《潜潭巴》曰：“甲戌食，草木不滋，主命不行。”《京房占》曰：“近臣欲戮，身及戮辱，後小旱。”）。在翼九度。  阳嘉四年闰月丁亥朔（《潜潭巴》曰：“丁亥食，匿谋满玉堂。”《京房占》曰：“君臣无别。”），在角五度。史官不见，零陵以闻（按张衡为太史令，表奏云：“今年三月朔方觉日食，北郡惧有兵患。臣愚以为可敕北边濒塞郡县，明烽火，远斥候，深藏固闭，无令畜外露。”不详是何年三月）。  永和三年十二月戊戍朔，在须女十一度。史官不见，会稽以闻。明年，中常侍张逵等谋谮皇后父梁商欲作乱，推考，逵等伏诛也。  五年五月已丑晦（《潜潭巴》曰：“日食己丑，天下唱之。”），在东井三十三度。东井，三辅宿也。又近舆鬼，舆鬼为宗庙。其秋，西羌为寇，至三辅陵园。  六年九月辛亥晦，在尾十一度。尾主後宫，继嗣之宫也。以为继嗣不兴之象。
    桓帝建和元年正月辛亥朔，日有食之，在营室三度。史官不见，郡国以闻。是时梁太后摄政。  三年四月丁卯晦（《潜潭巴》曰：“丁卯食，有旱有兵。”《京房占》曰：“诸侯欲戮，後有裸虫之殃。”），在东井二十三度。例在永元十五年。东井主法，梁太后又听兄冀枉杀公卿，犯天法也。明年，太后崩。  元嘉二年七月二日庚辰，在翼四度。史官不见，广陵以闻（《京房占》曰：“庚辰食，君易贤以刚，卒以自伤，後有水。”）。翼主倡乐。时上好乐过（阮籍《乐论》曰：“桓帝闻琴，凄怆伤心，倚床而悲，慷慨长息曰：‘善乎哉，为琴若此，一而足矣。’”）。永兴二年九月丁卯朔，在角五度。角，郑宿也。十一月，泰山盗贼群起，劫杀长吏。泰山於天文属郑。  永寿三年闰月庚辰晦，在七星二度。史官不见，郡国以闻。例在永元四年。後二岁，梁皇后崩，冀兄弟被诛。  延熹元年五月甲戍晦，在柳七度。京都宿也（《梁冀别传》曰：“常侍徐璜白言：‘臣窃见道术家常言，汉死在戍亥。今太岁在丙戍，五月丙戍，日食柳宿。朱雀，汉家之贵国，宿分周地，今京师是也。史官上占，去重见轻，璜召太史陈援诘问，乃以实对。冀恐援不为隐讳，使人阴求其短，发摘上闻。上以亡失候仪不敬，有司奏收杀狱中。”）。  八年正月丙申晦，在营室十三度。营室之中，女主象也。其二月癸亥，邓皇后坐酗，上送暴室，令自杀，家属被诛。吕太后崩时亦然。九年正月辛卯朔（《潜潭巴》曰：“辛卯食，臣伐其主。”），在营室三度。史官不见，郡国以闻。谷永以为三朝尊者恶之。其明年，宫车晏驾。  永康元年五月壬子晦（《潜潭巴》曰：“壬子食，妃后专恣，女谋王。”），在舆鬼一度，儒说壬子属水日，阳不克，将有水害。其八月，六州大水，渤海盗贼。
    灵帝建甯元年五月丁未朔（《潜潭巴》曰：“丁未食，王者崩。”），冬十月甲辰晦，日有食之。二年十月戊戌朔，右扶风以闻。  三年三月丙寅晦，梁相以闻  四年三月辛。酉朔（《潜潭巴》曰：“辛酉食，女谋王。”谷永上书：“饮酒无节，君臣不别，奸邪欲起。”《传》曰：“酒无节，兹为荒，厥异日食，厥咎亡。”灵帝好为商估，饮於宫人之肆也。”）。  熹平二年二月癸酉晦，在虚二度。是时中常侍曹节、王甫等专权（蔡邕上书曰：”四年正月朔，日体微伤，群臣服赤帻，赴宫门之中，无救，乃各罢归。夫有大异，隐而不宣求御过，是已事之甚者。“）。六年十月癸丑朔，赵相以闻（谷永上书：“赋敛滋重，不顾黎民，百姓虚竭，则日食，将有溃叛之变。“）。  光和元年二月辛亥朔。十月丙子晦，在箕四度。箕为後宫口舌。是月，上听谗废宋皇后（按本传卢植上书，丙子食自已过午，既食之後，雾ㄙ暧，陈八事以谏。蔡邕对问曰：”诏问践祚以来，灾眚屡见，频岁日食、地动，风雨不时，疫厉流行，劲风折木，河、淮盛溢。臣闻阳微则日食，阴盛则地动，思乱则风，貌失则雨，视ウ则疾，简宗庙，上不润下，川流满溢。明君臣上下，抑阴尊阳，修五事於圣躬，致精虑於共御，其救之也。”）。  二年四月甲戌朔。  四年九月庚寅朔（《潜潭巴》曰：“庚寅食，将相诛，大水，多死伤。”）。在角六度。  中平三年五月壬辰晦（《潜潭巴》曰：“壬辰食，河决海溢，久雾连阴。”）。  六年四月丙午朔，其月浃辰宫车晏驾。
    献帝初平四年正月甲寅朔，在营室四度（《潜潭巴》曰：“甲寅蚀，雷电击杀，骨肉相攻。”）。是时李亻、郭专政（《袁宏纪》曰：“未食八刻，太史令王立奏曰：‘日晷过度，无有变也。’於是朝臣皆贺。帝密令尚书候焉，未晡一刻而食。尚书贾诩奏曰：‘立伺候不明，疑误上下；太尉周忠，职所典掌，请皆治罪。’诏曰：‘天道远，事验难明，且灾异应政而至，虽探道知几，焉能无失，而欲归咎史官，益重朕之不德也。’弗从。於是避正殿，寝兵，不听事五日。”）。  兴平元年六月乙已晦。建安五年九月庚午朔（《潜潭巴》曰：“庚午食，後火烧官兵。”）。  六年十月癸未朔。  十三年十月癸未朔（《潜潭巴》曰：“癸未食，仁义不明。”），在尾十二度。  十五年二月乙已朔。十七年六月庚寅晦。  二十一年五月已亥朔（《潜潭巴》曰：“已亥食，小人用事，君子絷。”）。二十四年二月壬子晦。
    凡汉中兴十二世，百九十六年，日蚀七十二；朔三十六，晦二十七，月二日三。
    ●卷二百八十三 象纬考六
    ○日食
    魏文帝黄初二年六月戊辰晦，日有食之。有司奏免太尉。诏曰：“灾异之作，以谴元首，而归股肱，岂禹汤罪已之义乎！其令百官各虔厥职。後有天地眚，勿复劾三公。”  三年正月丙寅朔。十一月庚申晦。  五年十一月戊寅晦。
    明帝太和初，太史令许芝奏，日应蚀，与太尉於灵台祈禳。帝曰：“盖闻人主政有不德，则天惧之以灾异，所以谴告，使得自也。故日月薄蚀，明治道有不当者。朕即位以来，既不能光明先帝圣德，而施化有不合於皇神，故上天有以寤之。宜敕政自，有以报於神明。天之於人犹父之於子，未有父欲责其子，而可以献盛馔以求免也。今外欲遣上公与太史令俱禳祠之。於义未闻也。群公卿士大夫，其各勉厥职。有可以补朕不逮者，各封上之。”  太和五年十一月戊戌晦。  六年正月戊辰朔，见吴历。  青龙元年闰月庚寅朔。
    少帝正始元年七月戊申朔。  三年四月戊戌朔。  四年五月丁丑朔。  五年四月壬子朔。  七月戊申朔。  八年二月庚午朔，是时曹爽专政，丁谧、邓等转改法度。有日蚀之变，诏群臣问得失。蒋济上疏曰：“昔大舜佐治，戒在比周；周公辅政，慎於其朋。齐侯问灾，晏子对以布惠；鲁君问异，臧孙答以缓役。塞变应天，乃实人事。”济旨譬甚切，而君臣不悟，终至败亡。  九年正月乙未朔。  嘉平元年二月已未朔。
    高贵乡公甘露四年七月戊子朔。  五年正月乙酉朔。京房《易占》曰：“日食乙酉，君弱臣强。司马将兵，反征其王。”五月有成济之变。
    元帝景元二年五月丁未朔。  三年十一月己亥朔。
    晋武帝泰始二年七月丙午朔。  十月丙午朔。  七年十月丁丑朔。  八年十月辛未朔。  九年四月戊辰朔。  十年正月乙未。  三月癸亥。  咸甯元年七月甲申晦。  三年正月丙子朔。  四年正月庚午朔。  太康四年三月辛丑朔。七年正月甲寅朔。  八年正月戊申朔。  十年正月壬申朔，六月庚子朔，并日有食之。  永熙元年四月庚申。帝崩。
    惠帝元康九年十一月甲子朔。十二月，废皇太子为庶人，寻杀之。  永康元年正月已卯，四月辛卯朔，并日有蚀之。  永甯元年闰月丙戌朔。  光熙元年正月戊子朔。  七月乙酉朔。十一月惠帝崩。  十二月壬午朔。
    怀帝永嘉元年十一月戊申朔。  二年正月丙子朔。  六年二月壬子朔。
    愍帝建兴四年六月丁已朔，十二月甲申朔，并日有食之。  五年五月丙子，十一月丙子，并日有食之。时帝蒙尘於平阳。
    元帝太兴元年四月丁丑朔。
    明帝太宁三年十一月癸已朔，在卯至斗。斗，吴分也。其後苏峻作乱。
    成帝咸和二年五月甲申朔，在井。井，主酒食，女主象也。明年，皇太后以忧崩  。六年三月壬戌朔，是时帝已年长，每幸司徒第，犹出入见王导夫人曹氏如子弟之礼。以人君而敬人臣之妻，有亏君德之象也。  九年十月乙未朔，是时帝既冠，当亲万机，而委政大臣，道有亏也。  咸康元年十月乙未朔。  七年二月甲子朔。三月，杜皇后崩。  八年正月乙未朔。京都大雨，郡国以闻。是谓三朝，王者恶之。六月而帝崩。
    穆帝永和二年四月已酉，七年正月丁酉，八年正月辛卯，并日有食之。  十二年十月癸已朔，在尾。尾，燕分，北狄之象也。是时边表姚襄苻生，互相吞噬，朝廷忧劳，征伐不止。  升平四年八月辛丑朔，日有食之，几，在角。凡蚀，浅者祸浅，深者祸大。角为天门，人主恶之。明年而帝崩。
    哀帝隆和元年三月甲寅，十二月戊午朔，并日有食之。明年而帝有疾，不识万机。
    海西公太和三年三月丁已朔，五年七月癸酉朔，并日有食之。皆海西被废之应也。
    孝武帝甯康三年十月癸酉朔。  太元四年闰月已酉朔。是时苻坚攻没襄阳，执朱序。  六年六月庚子朔。  九年十月辛亥朔。  十七年五月丁卯朔。  二十年三月庚辰朔。明年帝崩。
    安帝隆安四年六月庚辰朔。是时元显执政。  元兴二年四月癸已朔。其冬桓元篡位。  义熙三年七月戊戌朔。  十年九月丁己朔。  十一年七月辛亥晦。十三年正月甲戌朔。明年，帝崩。
    恭帝元熙元年十一月丁亥朔。自义熙元年至是，日食日从上始，皆为革命之徵。
    凡魏晋共一百五十年，日蚀七十九，朔六十五，晦七，不言朔、晦七。
    宋营阳王景平二年二月已卯，朔日有蚀之。
    文帝元嘉四年癸卯朔。  五年五月壬辰朔。  十一月已丑朔。  十七年四月戊午朔。  十九年七月甲戌晦。  二十三年六月癸未朔。  三十年秋七月辛丑朔。
    孝武帝孝建元年七月丙申朔，日有食之，既。  大明五年九月甲寅。
    明帝太始四年十月癸酉朔。  五年十月丁卯朔。
    後废帝元徽元年十二月癸卯朔。
    顺帝明二年三月已酉朔。  九月乙已朔。  三年三月癸卯朔。
    齐高帝建元二年九月甲午朔。  三年七月己未朔。
    武帝永明元年十二月乙已朔。
    废帝隆昌元年五月甲戌朔。
    明帝建武元年十一月壬申朔。
    东昏侯永元三年正月丙申朔。
    梁武帝天监元年七月丁已朔。  五年三月丙寅朔。  十年十二月壬戌朔，日食，在牛四度。  十五年三月戊辰朔，日有食之，既。  普通元年正月乙亥朔，丙子。古曰：“日食，阴侵阳，阳不克阴也，为大水。”其年七月，江、淮海溢。  三年五月壬辰朔，日有食之，既。  四年十一月癸未朔。  大同四年六月辛丑朔。  太清元年春正月已亥朔。
    陈武帝永定三年五月丙辰朔。
    文帝天嘉三年九月戊辰朔。
    宣帝太建三年九月庚子朔。  六年三月壬辰朔。
    後主至德三年春正月戊午朔。
    後魏道武帝天兴三年夏六月庚辰朔（即东晋安帝隆安四年）。  六年夏四月癸已朔（晋元兴二年）。  天赐五年十月戊戌朔（晋义熙三年）。
    明元神瑞元年九月丁已朔（晋义熙十年）。  二年八月庚辰晦（晋义熙十一年，《晋史》作七月辛已朔）。  泰常元年七月辛亥晦。  二年正月甲戌朔（晋义熙十四年）。
    四年冬十一月丁亥朔。
    太武始光四年六月癸卯朔（宋文帝元嘉四年）。  神元年十一月乙未朔（宋元嘉五年，《南史》是年五月亦日食，此不载）。  太延元年正月乙未朔。三年冬十一月乙卯朔。太平真君元年四月戊午朔（宋元嘉十七年）。  三年八月甲戌晦（宋元嘉十九年）。六年六月戊子朔。  七年六月癸未朔（元嘉二十三年）。  十年四月丙申朔。
    文成帝大安元年七月丙申朔（宋孝武孝建元年）。  和平元年九月庚申朔。二年二月壬子朔（宋大明五年）。
    献文帝皇兴元年十月己亥朔（宋明帝太始四年）。  二年四月丙子朔。  十月癸酉朔（宋太始五年）。  三年十月丁酉朔。
    孝文延兴元年十二月癸卯朔（宋废帝元徽元年）。  三年十二月癸卯朔。四年正月癸酉朔。  太和元年十月辛亥朔。  二年二月乙酉晦（宋顺帝平二年）。  三年三月癸卯朔（宋平三年）。  五年七月庚申朔（齐高祖建元二年，《南史》书九月甲午朔）。  七年十二月乙已朔。  十二年二月辛亥朔  十四年正月己巳朔。  十五年正月癸亥晦。  十七年六月庚辰朔。  十八年五月甲戌朔（齐明帝建武元年，《南史》书十一月壬申朔）。  二十年九月庚寅晦。
    宣武帝景明元年正月辛丑朔（齐东昏侯永元三年）。  七月已亥朔。  二年秋七月癸已朔。  三年七月丁已朔（梁武帝天监元年）。  永平元年八月壬子朔。  二年八月丙午朔。  四年十二月壬戌朔（梁天监十年）。  神龟二年正月辛已朔。
    孝明帝熙平元年三月戊辰朔（梁天监十五年）。  延昌元年五月已未晦。二年五月甲寅朔。  正光元年正月乙亥朔（梁普通元年）。二年五月丁酉朔。三年五月壬辰朔（梁普通三年）。  冬十一月己丑朔。  四年十一月癸未朔（梁普通四年）。
    孝庄帝永安二年十月乙酉朔。
    节闵帝普泰元年六月己亥朔。
    孝武永熙元年十月辛酉朔。  二年四月己未朔。  三年四月癸丑朔。孝静帝元象元年正月辛酉朔（梁大同四年）。  兴和元年闰五月丁丑朔。  武定五年正月己亥朔（梁太清元年）。
    北齐後主武平七年六月戊申朔。
    周武帝保定元年四月丙子朔。  十月甲戌朔。  二年九月壬辰朔（陈文帝天嘉三年）。  三年三月乙丑朔。  四年二月庚寅朔。  八月丁亥朔。  五年七月辛已朔。  天和六年正月己卯朔。  二年正月癸酉朔。  十一月戊戌朔。  二年十一月壬辰朔。  五年十月辛已朔。  六年四月戊寅朔（陈宣帝太建三年，《南史》书九月庚子朔）。  建德元年三月癸卯朔。  九月庚子朔。  三年二月壬辰朔（陈太建六年）。  四年二月丙戌朔。  十二月辛亥朔。  五年六月戊申朔。六年十一月已亥朔。
    静帝大象二年十月甲寅朔。
    隋文帝开皇三年二月己巳朔。  秋七月丁卯。  四年正月甲子朔。  七年五月乙亥朔。  十一年二月辛已晦。  十二年七月壬申晦。  十三年七月戊辰晦。仁寿元年二月乙卯朔。
    炀帝大业十二年五月丙戌朔。
    按：自李延寿《南、北史》不作诸志，後来之阅史者遂以《隋书》上接《晋书》。然《隋书》诸志，南止及梁、陈而不及宋、齐，北止及齐、周而不及元魏。而沈约、萧子显、魏收诸史，世所罕见。故宋、齐、魏之事无由考焉。近世郑渔仲作《通志》，号为该洽，然其《天文略》所书日食，以梁武帝天监十年上接宋恭帝元熙元年，盖止以《隋志》之所有者书之。而更不考宋齐之事。疏略如此。又况梁、陈两代，日食凡十四，而《隋志》仅书其四，则《隋志》亦未为详尽也。今就《帝纪》中刷出所书日食类而载之，南宋、齐、梁、陈，北魏、周、齐、隋，上承晋，下接唐，然後所载稍备。然南自宋武帝永初元年至陈後主祯明二年，北自魏明帝泰常五年至隋文帝开皇八年，此一百六十九年之间，《南史》所书日食仅三十六，而《北史》所书乃七十九，其间年岁之相合者才二十七，又有年合而月不合者（如南齐高帝建元二年，即北魏孝文太和五年，是年日食，《南史》书九月甲午朔，《北史》书六月庚申朔之类），夫县象著明，同此一宇宙也，岂有食於北而不食於南之理。如以为阴不见，则不书食，然《北史》所书过倍《南史》之数，岂南常阴翳而北常开霁乎。又岁年之不合，与年同而月异，皆所不可晓者。《春秋》日食不书日与晦、朔，犹以为官失之，今二史抵牾乃如此，其为官失也大矣。
    唐高祖武德元年十月壬申朔，日有食之，在氐五度。占曰：“诸侯专权，则其应在所宿国；诸侯附从则为王者事。”  四年八月丙戌朔，在翼四度。楚分也。  六年十二月壬寅朔，在斗十九度。吴分也。  九年十月丙辰朔，在氐七度。
    太宗贞观元年闰三月癸丑，在胃九度。九月庚戌朔，在亢五度。胃为天仓，亢为疏庙。  二年三月戊申朔，在娄十一度。占为大臣忧。  三年八月已已朔，在翼五度。占曰：“旱。”  四年闰正月丁卯朔，在营室四度。七月甲子朔，在张十四度，占为礼失。六年正月乙卯朔，在虚九度。虚耗祥也。  八年五月辛未朔，在参七度。  九年闰四月丙寅朔，在毕十三度。占为边兵。  十一年三月丙戌朔，在娄三度。占为大臣忧。  十二年闰二月庚辰朔，在奎九度。奎，武库也。  十三年八月辛未朔，在翼十四度。翼为远夷。  十七年六月已卯朔，在东井十六度，京师分也。  十八年十月辛丑朔，在房三度。房，将相位。  二十年闰三月癸已朔，在胃九度。占曰：“主有疾。”  二十二年八月己酉朔，在翼五度。占曰：“旱。”
    高宗显庆五年六月庚午朔，在柳五度。  龙朔元年五月甲子晦，在东井二十七度。皆京师分也。  麟德二年闰三月癸酉，在胃九度。占曰：“主有疾。”乾封二年八月已酉朔，在翼六度。  总章二年六月戊申朔，在东井二十九度。咸亨元年六月壬寅朔，在东井十八度。  二年十一月甲午朔，在箕九度。  三年十一月戊子朔，在尾十度。东井，京师分。箕为后妃之府。尾为後宫。  五年三月辛亥朔，在娄十三度。占为大臣忧。  永隆元年十一月壬申朔，在尾十六度。开耀元年十月丙寅朔，在尾四度。  永淳元年四月甲子朔，在毕五度。  十月庚申朔，在房三度。
    武后垂拱二年二月辛未朔，在营室十五度。  四年六月丁亥朔，在东井二十七度。京师分也。  天授二年四月壬寅朔，在昴七度。  如意元年四月丙申朔，在胃十一度，皆正阳之月。  长寿二年九月丁亥朔，在角十度。角内为天廷。延载元年九月壬午朔，在轸八度。轸为车骑。  证圣元年二月己酉朔，在营室五度。  圣历三年五月己酉朔，在毕十五度。  长安二年九月乙丑朔，几既，在角初度。  二年三月壬戌朔，在奎十度。占曰：“君不安。”  九月庚寅朔，在亢七度。
    中宗神龙三年六月丁卯朔，在东井二十八度。京师分也。  景龙元年十二月乙丑朔，在南斗二十八度。斗为丞相位。
    元宗先天元年九月丁卯朔，在角十度。  开元三年七月庚申朔，在张四度。七年五月已丑朔，在毕十五度。  九年九月乙巳朔，在轸十八度。  十二年闰十二月丙辰朔，在虚初度。  十七年十月戊午朔，不尽如钩，在氐九度。  二十年二月甲戌朔，在营室十度。  八月辛未朔，在翼七度。  二十一年七月乙丑，在张十五度。  二十二年十二月戊子朔，在南斗十三度。  二十三年闰十一月壬午朔，在南斗十一度。  二十六年九月丙申朔，在亢九度。  二十八年三月丁亥朔，在翼三度。  天宝元年七月癸卯朔，在张五度。  五载五月壬子朔，在娄十六度。  十三载六月乙丑朔，几既，在东井十九度。京师分也。
    肃宗至德元载十月辛已朔，日有食之，既，在氐十度。  上元二年七月癸未朔，日有食之，既，大星皆见，在张四度。
    代宗大历三年三月乙巳朔，在奎十一度。  十年十月辛酉朔，在氐十一度。宋分也。  十四年七月戊辰朔，在张四度。  十二月丙寅晦，在危十二度。
    德宗贞元二年八月辛已朔，在轸八度。  五年正月甲辰朔，在营室六度。八年十一月壬子朔，在尾六度。宋分也。  十二年八月己未朔，在翼十八度。占曰：“旱。”  十七年五月壬戌朔，在东井十度。
    宪宗元和三年辛已朔，在七星三度。  十年八月已亥朔，在翼十八度。  十三年六月癸丑朔，在舆鬼一度，京师分也。
    穆宗长庆二年四月辛酉朔，在胃十三度。  三年九月壬子朔，在角十二度。
    文宗太和八年二月壬午朔，在奎二度。  开成元年正月辛丑朔，在虚三度。
    武宗会昌三年二月庚申朔，在东壁一度。并州分也。
    四年二月甲寅朔，在营室七度。  五年七月丙午朔，在张七度。  六年十二月戊辰朔，在南斗十四度。
    宣宗大中二年五月己未朔，在参九度。  八年正月丙戌朔，在危二度。危为元枵，亦耗祥也。
    懿宗咸通四年七月辛卯朔，在张十七度。
    僖宗乾符三年九月乙亥朔，在轸十四度。
    四年四月壬申朔，在毕三度。六年四月庚申朔，在胃八度。  文德元年三月戊戌朔，在胃一度。
    昭宗天元年十月辛卯朔，在心二度。  三年四月癸未朔，在胃十二度。
    右唐著纪二百八十九年，日食九十三，朔九十一，晦一，二日一。
    梁太祖开平五年正月丙戌朔，日有食之。  乾化元年正月丙戌朔。
    少帝龙德三年十月辛未朔。
    唐庄宗同光三年四月癸亥朔，司天奏在昴。主岁大旱。
    明帝天成元年八月乙酉朔。  二年八月已卯朔。  三年五月丁丑，其日阴不见，百官称贺。  长兴元年六月癸巳朔。  二年十一月甲申朔。先是司天奏：朔日合食二分。伏缘所食微少，太阳光影相铄，伏恐不辨亏阙。请其日不入ト，百官不守司，从之。
    晋高祖天福二年正月乙卯朔（二日）。  三年正月戊申朔。  四年七月庚子朔。七年四月甲寅朔。  八年四月戊申朔。
    少帝开运元年九月庚午朔。  二年八月甲子朔。  三年二月壬戌朔。
    汉隐帝乾元年六月戊寅朔。  二年六月癸酉朔。  三年十一月甲子朔。
    周太祖广顺二年四月丙戌朔。
    宋太祖皇帝建隆元年五月已亥朔。  二年四月癸已朔。  乾德三年二月壬寅朔，验之不食。  五年六月戊午朔。  开宝元年十二月已酉朔。  三年四月辛未朔。  四年十月癸亥朔。  五年九月丁巳朔。  七年二月庚辰朔。  八年七月辛未朔。
    太宗太平兴国二年十一月丁亥朔。  六年九月乙未朔。  七年三月癸巳朔，八年二月戊子朔。  雍熙二年十二月庚子朔。  三年六月戊戌朔。  晁化二年闰二月辛未朔。  三年二月乙丑朔。  四年二月已未朔。  五年十二月戊寅朔，阴不见（与不食同）。侍臣称贺。
</div>
    <div class="pagination">
<a href="文献通考_page299.html">上一页</a><span>...</span><a href="文献通考_page295.html">295</a><a href="文献通考_page296.html">296</a><a href="文献通考_page297.html">297</a><a href="文献通考_page298.html">298</a><a href="文献通考_page299.html">299</a><span class="current-page">300</span><a href="文献通考_page301.html">301</a><a href="文献通考_page302.html">302</a><a href="文献通考_page303.html">303</a><a href="文献通考_page304.html">304</a><a href="文献通考_page305.html">305</a><span>...</span><a href="文献通考_page301.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
