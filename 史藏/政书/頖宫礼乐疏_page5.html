<!DOCTYPE html>
<html>
<head>
    <meta charset="UTF-8">
    <title>頖宫礼乐疏 - 第 5 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>頖宫礼乐疏 - 第 5 页/共 34 页</h1>
    <div class="content">　　先贤乐子【二十六位】
　　【欬史记字子声正义鲁人家语作乐欣秦人唐赠昌平伯宋大中祥符加封建成侯　宋髙宗御制赞乐氏子声锡爵昌平信道之笃见善乃明引领髙节载微思诚先贤聿集出为时英】
　　先贤狄子【二十七位】
　　【黒家语字晳之一作子晳史记字晳卫人唐赠临济伯宋大中祥符加封林虑侯　宋髙宗御制赞仰止狄晳抱负渊通防泳徳化扬厉素风伟识既异持教乃隆厥志茂焉毖祀无穷　姜屿赞矫矫子晳来学有臧依仁防艺摄齐升堂羽仪先圣物色上庠林虑锡壤百世之光】
　　先贤子蔑子【二十八位】
　　【忠子蔑其字史记孔子兄孟皮之子家语作孔弗唐赠汶阳伯宋大中祥符加封郓城侯　宋髙宗御制赞惟子挺生道徳之门佩服至论鲤则弟昆三得三亡所问殊温君子归宓义不掩恩　陈谘赞贤哉先生圣阙夫子道防希圣阙斯行已阙里服膺国庠从祀载享侯封式昭徳美】
　　先贤公西子【二十九位】
　　【蒧字子尚史记作子上鲁人唐赠祝阿伯宋大中祥符加封徐城侯　宋髙宗御制赞猗尔子尚鲁邦之望以徳则防惟道是唱师聪师明友直友谅伯于祝阿儒风斯畅　刘筠赞鲁多学者服勤逰圣祝□惟肖蒧也成性温有余裕是亦为政追侯于徐用均天庆】
　　先贤施子【三十位】
　　【之常字子常史记字子恒鲁人唐赠乘氏伯宋大中祥符加封临濮侯　宋髙宗御制赞开国乘氏有徳斯彰参稽百行赞理三纲自防行间防名甚光在史蔼蔼歴久弥芳　王随赞懿彼施常学深儒雅鲁国上贤孔堂达者迹晦名彰徳髙言寡封侯是邦昭锡纯嘏】
　　先贤秦子【三十一位】
　　【非字子之鲁人唐赠汧阳伯宋大中祥符加封华亭侯　宋髙宗御制赞乐善哲士伯于汧阳道克正垂名允臧执徳以用心必刚袤广业履式赞素王王随赞七十之贤皆圣道彼美子之学臻堂与珍席圭璋儒宫黼藻列爵华亭令名长保】
　　先贤申子【三十二位】
　　【枨见论语郑云即申续史记申党字周家语申绩字子周文翁图作申堂后汉王政碑有羔羊之节无申棠之欲史记以棠为党家语以续为绩皆传冩之误固知申枨申党总是一人唐赠枨为鲁伯又赠党邵陵伯宋大中祥符加封枨文登侯党又加淄川侯宋髙宗御制赞刚毅近仁志操莫渝性非祝鮀靣岂子都有一于此刚名可图云欲则柔盖生之徒　张智赞洙泗之秀横经鲁堂名亚十哲道尊五常时廵驻驆阙里增光封侯锡命阙】
　　先贤顔子【三十三位】
　　【哙字子声鲁人唐赠朱虚伯宋大中祥符加封济隂侯　宋髙宗御制赞褒锡朱虚在器轮舆儒室振领圣门曳裾贤业得蕴美才以摅百世不刋载观成书张象中赞回也庶防诸贤近之洙泗受业汶上从师辅翊儒道经营徳基俾侯于济君子攸冝】
　　先儒谷梁子【三十四位】
　　【赤字元始鲁人尸子曰名俶顔师古曰名喜作春秋传唐贞观中从祀宋大中祥符追封袭丘伯政和改雒阳伯嘉靖中厘改称先儒后同　宋理宗赞仲尼作经获麟絶笔赤也发挥奥义斯出立学名家道隆圣日列爵疏封式崇儒术】
　　先儒髙堂子【三十五位】
　　【生鲁郡人索隠曰字伯仪礼十七篇后苍戴庆等明其业唐贞观从祀宋大中祥符追封莱芜伯　宋周起赞秦厯告穷炎灵啓祚笃生令人允贞王度名教斯宗礼文有素勒封告成或昭余裕】
　　先儒毛子【三十六位】
　　【苌赵人汉河间献王博士大毛公享之子受诗号小毛公着毛诗故训二十卷诗传十卷马融贾逵郑康成皆宗之孔頴达为之传唐贞观从祀宋大中祥符追封乐夀伯　宋王曾赞孔徒受业商也言诗研精诂训谁其嗣之毛公兴学永代师资疏封锡命礼治祯期】
　　先儒后子【三十七位】
　　【苍字近君东海剡人汉宣帝博士从孟卿受礼说礼数万言号后氏曲防记授闻人通汉庆普戴圣又事夏侯始昌通齐诗着齐诗故训二十卷诗传三十九卷授翼奉匡衡萧望之传师丹伏理嘉靖九年从祀圣门志赞东海通儒孟氏髙弟淹中古文独诠其秘三家传业曲防扬厉礼教珍崇褎然博士】
　　先儒杜子【三十八位】
　　【子春东汉河南人受周礼于刘歆传郑众贾逵又明连山归蔵易唐贞观从祀宋大中祥符加封缑氏伯宋查道赞三川二室英灵所钟学穷周制誉蔼经宗杏坛阙里差可比踪一命作伯庆我天封　圣门】
　　【志赞河间献书周官杀青缑氏受之埒于六经学穷周制誉蔼汉廷九十尚存鴈行伏生】
　　先儒韩子【三十九位】
　　【愈字退之唐修武人谏宪宗迎佛骨所着有原道原性师说诸篇及文集四十卷终吏部侍郎赠礼部尚书谥文宋元丰七年从祀追封昌黎伯　圣门志赞倡始斯文不胶于物驰骛扬马并包庄屈富泽孔周觝排老释因文见道斗山蔚蔚】
　　先儒程子【四十位】
　　【颢字伯淳河南洛阳人宋宗正丞其学得之周惇頥传杨时诸子所着有定性书语录学者称明道先生嘉定谥纯淳祐追封河南伯从祀元至顺加封防国公　宋朱熹赞扬休山立玉质金声元气之防浑然天成瑞日祥云和风甘雨龙徳正中厥施斯普】
　　先儒邵子【四十一位】
　　【雍字尧夫其先范阳人徙河南受学李之才定易卦图象着皇极经世观物内外编渔樵问对击壤集举逸不出赠秘书省著作郎元祐中赐谥康节咸淳从祀追封新安伯　宋朱熹赞天挺人豪英迈盖世驾风鞭霆歴览无际手探月窟足蹑天根闲中今古静里乾坤】
　　先儒司马子【四十二位】
　　【光字君实陜州夏县人宋端明殿大学士左射仆奉诏编资治通鉴三百二十四卷所着有文集八十卷及稽古录歴年图考异通厯易说系辞又有古文孝经注老子道徳论注太经注大学中庸义扬子注文中子传河外谘目书仪家范读诗话医问诸书封温国公谥文正咸淳从祀　宋朱熹赞笃学力行清修苦节有徳有言有功有烈绅衣大带张拱徐趍遗像凛然可肃薄夫】
　　先儒胡子【四十三位】
　　【安国字康侯崇安人宋寳文直学士着春秋传三十卷文集十五卷资治通鉴举要补遗百卷学者称武夷先生谥文定正统元年从祀成化二年追封建宁伯　圣门志赞道传伊洛志奋春秋纲常羽翼名利蜉蝣左氏同源公谷共流并列学宫多士薪槱】
　　先儒杨子【四十四位】
　　【时字中立将乐人二程门人宋工部侍郎兼侍读谥文靖学于二程世称龟山先生胡宏罗从彦皆其门人所着有三经义解及龟山集行世治八年追封将乐伯从祀　圣门志赞英姿夷旷雅志踔坐春且酣立雪弥慤忧国訏谟缮性实学吾道南矣龟山岳岳】
　　先儒李子【四十五位】
　　【侗字愿中劒浦人学于罗从彦隠居不仕朱熹受其业为述延平问答及要说行世学者称延平先生谥文靖元至正议从祀成化中以配享延平杨时祠万厯四十二年从祀　李之藻赞学契圣宗静观未发有真欛柄为世先觉充养自然若有成法秋月氷壶性天洒落】
　　先儒张子【四十六位】
　　【栻字敬夫緜竹人宋秘阁修撰知江陵府学于胡宏所着有论语说书诗孟子解太极图说经世编年诸书学者称南轩先生嘉泰谥宣景定二年从祀追封华阳伯　圣门志赞秉灵自天式谷于父学严义利才包文武任道匡世摅忠酬主玉垒锦江共公不朽】
　　先儒陆子【四十七位】
　　【九渊字子静金谿人宋知荆州军其学主于尊徳性别理欲眀王伯有易提纲诸经杂说及语录行世学者称象山先生嘉定谥文安门人之最著者杨简袁爕舒璘沈焕嘉靖九年从祀　宋包杨赞辞蔓蚀真防当一正刬百家伪药千古病发人本心全人性命一洗老佛的邹孟】
　　先儒许子【四十八位】
　　【衡字仲平元河内人从姚枢窦黙闻程朱之学仕元中书右丞赠司徒谥文正封魏国公学者称鲁斋先生皇庆二年从祀　宋濓赞濓洛之学传自武夷重辉叠照日星昭垂逮我许公尊闻行知若亲抠衣寒泉之麋张皇幽渺厘析毫如臯陶淑问毕其情辞如后羿注矢不失其驰既入阃域遂升堂基横经胄监衿佩锵如袪其人私牖其天彛释其偏岐挽其九衢徳茂材达昭用于时黼黻帝治甄陶泰熈明体适用公实庶防无徳弗报四海祝尸呜呼许公百世之师】
　　先儒胡子【四十九位】
　　【居仁字叔心余千人国朝布衣受学吴与弼世称敬斋先生所着有居业录敬斋集万厯十二年从祀补谥文敬　圣门志赞翼翼叔心絶俗髙蹈学则为已治则王道泌之洋洋从吾所好青青子衿是则是效】右东庑前朝之祀凡五十三位共十三坛今四十九位分十六坛旧有顔何荀况刘向王肃杜预今黜其郑众卢植服防改祀于乡曾防孔鲤改入啓圣祠从祀凡损十人增杜子春胡安国杨时李侗陆九渊胡居仁六人
　　西庑【四十八位内先贤二十九位先儒十九位】
　　先贤宓子【一位】
　　【不齐字子贱鲁人唐赠单父伯宋大中祥符二年进侯　宋髙宗御制赞君子若人单父之政引肘窹君放鱼禀令傅郭勿获遂能制命百代理邑用规观政温仲舒赞天生良材为鲁君子堂上琴作邑中民治伍人致逸受教成美展礼崇贤防封有炜】
　　先贤公冶子【二位】
　　【长字子长史记齐人索隠曰家语云鲁人名苌范甯云字子芝唐开元追封莒伯宋大中祥符加封髙密侯　宋髙宗御制赞子长宏度髙出伦辈虽在缧絏知非其罪纯徳备行夫子所采以子妻之尤知英槩向敏中赞徳行贞纯公冶孰伦本非其罪枉拘厥身鲁堂惟善孔门配姻俾侯之贵乆而弥新】
　　先贤公析子【三位】
　　【哀字季沉齐人史记作公晢哀字季次索隠云一作公析克唐追封郳伯宋大中祥符加封北海侯　宋髙宗御制赞周衰伪隆政在羣公防耻道微家臣聿崇不为屈节防黙自容子于是时澟然清风　防凖赞贤哉季次履洁居贞卷懐不仕家臣自轻素王攸叹式昭令名封峦均庆侯祉疏荣】
　　先贤髙子【四位】
　　【柴字子羔史记卫人家语齐人髙氏别族唐追封共伯宋大中祥符加封共城侯　宋髙宗御制赞婉彼子羔受业先圣宗庙之间一出乎正克笃于孝非愚乃令师知其生有辉贤行　晁逈赞猗欤子羔孝心笃矣慎终衘恤未尝见齿难能而能君子知己考古褒崇于斯为美】
　　先贤樊子【五位】
　　【须字子迟家语鲁人郑云齐人唐追封樊伯宋大中祥符加封益都侯　宋髙宗御制赞养才以道圣人兼济始谓非仁问辨良喜寓志农圃以暌仁义学稼之辞岂姑舍是　杨亿赞学优乃仕齿于家陪戎车为右誓众靡回质疑辨问仁智既该建侯追荣垂裕方来】
　　先贤公西子【六位】
　　【赤字子华鲁人唐追封郜伯宋大中祥符加封钜野侯　宋髙宗御制赞学者行道敝緼亦称使齐光华偶为肥轻周急之言君子所令荅问允严理着先经王嗣崇赞翊圣贤者徂徕之英谦言小相终成大名立朝儒雅出使光荣佐佑礼法诸侯作程】
　　先贤梁子【七位】
　　【鳣史记注云一作鲤字叔鱼家语齐人唐追封梁伯宋大中祥符加封千乘侯　宋髙宗御制赞室家壮年无子则逐见于信史全齐之俗原本厥初师言可复以学则知揆之宜笃　周起赞圣旧邦森然精爽于惟子鱼式瞻遗像纪号停銮侯封锡壤儒道有光百王所仰】
　　先贤冉子【八位】
　　【孺史记字子鲁一作曾家语作冉儒鲁人字子鱼唐追封纪伯宋大中祥符加封临沂侯　宋髙宗御制赞纪伯子鲁圣学是务励已斯约好问乃裕周旋中规容止可度允矣昔贤后世所慕　李维赞圣人之道一以贯之允矣子鲁堂奥斯窥惟帝登岱克陈上仪追封侯社沂水之湄】
　　先贤伯子【九位】
　　【防家语字楷一作子析史记字子折鲁人唐追封聊伯宋大中祥符加封沭阳侯　宋髙宗御制赞有懐子折全鲁之彦儒行既名伯乃建兢兢受道奕奕峩弁懿选嘉封世享馨荐　王曾赞肃肃鲁堂侁侁阙里伯氏达者克肖夫子运偶庆成礼崇追美后学式瞻髙山仰止】
　　先贤冉子【十位】
　　【季字子产鲁人唐追封东平伯宋大中祥符加封诸城侯　宋髙宗御制赞东平子产姓着盛时奉师于塾讲道之微荅问甚敏渊妙以思升降陛防尚想英姿　李维赞冉子挺生钟是纯粹防圣之门切磨道义时迈升中礼成肆类锡壤诸城式昭遗懿】
　　先贤漆雕子【十一位】
　　【史记哆字子敛郑云鲁人家语作漆雕侈唐追封武城伯宋大中祥符加封濮阳侯　宋髙宗御制赞子敛受封爰居武城亹亹其闻翩翩其英抠衣时习愿学日明诞敷孔教爵里疏荣　戚纶赞阙里称贤哆也其一学以适道名叅入室昔为逹者今逢圣日俾侯濮阳膺兹宠秩】
　　先贤漆雕子【十二位】
　　【史记徒父家语作漆雕从字子文髙宗赞作子期鲁人唐追封须句伯宋大中祥符加封髙苑侯　宋髙宗御制赞遐思子期挟防圣帷渉道是嗜微爵可縻在徳可贤在名乃垂洋洋之风逮今四驰　陈彭年赞受教圣人服勤坟籍如彼时术故能日益元封庆成介圭近锡图形绘素镂美金石】
　　先贤商子【十三位】
　　【泽家语作字子秀史记作子季鲁人唐追封睢阳伯宋大中祥符加封邹平侯　宋髙宗御制赞邈矣子季睢阳是伯屏息受业延教登席未践四科固渉六籍祀典载之好是正直　刁衎赞子季从师服膺儒雅阙里垂名同于逹者昔宠睢阳今旌邹野运偶登封荐臻纯嘏】
　　先贤任子【十四位】
　　【不齐家语字子选史记字选楚人唐追封任城伯宋大中祥符加封当阳侯　宋髙宗御制赞任城建伯其表曰选淑问雅驰才华清逺竞仁力行暧日黾勉孔教崇崇令绪显显　陈充赞荆山诞粹贤生其中服膺数仞诚明感通地迩长坂爵加素风防遵祀典列在儒宫】
　　先贤公良子【十五位】
　　【儒字子正史记作孺张智赞称子幼陈人唐追封东牟伯宋大观加封牟平侯　宋张智赞子幼真贤从师尼父服膺大猷希迹好古诗书菑畬仁义干橹匡蒲之役展也孔武】
　　先贤公肩子【十六位】
　　【家语公肩定字子仲史记作公坚定字子中文翁图亦作子中郑云鲁人或曰晋人唐追封新田伯宋大观加封梁父侯　圣门志赞及门受业率称异能子中乐道左凖右防赐墙可跂由堂同升致志景迹外彪中弸】
　　先贤鄡子【十七位】
　　【史记鄡单字子家徐广曰一云鄡单唐追封铜鞮伯宋大观加封城侯按史记有鄡单无悬亶家语有悬亶无鄡单疑即一人以姓名相近而误也其字则史记曰子家家语曰子象字亦相类何孟春以为宜补赠悬亶爵号别诸从祀张朝瑞以为宜从家语祀悬亶而罢鄡单存其说以俟考亶一作丰　圣门志赞子家学孔容与不忒思以诚凝行将道翼渉彼津驰于圣域逴哉伟器惟陶斯埴】
　　先贤罕父子【十八位】
　　【史记罕父黒字子索家语作宰父黒字索一字子黒鲁人唐追封乘丘伯宋大观加封祈乡侯　按氏族畧无罕父氏止有宰父氏其注云孔子弟子有宰父黒则宜从家语称宰父子　圣门志赞懿彼名冑因官为姓敬以束行锐然希圣四教不骞六蓺惟竞庶防逹者有道就正】
　　先贤荣子【十九位】
　　【史记旂字子祺家语作祈鲁人唐追封雩娄伯宋大中祥符加封厌次侯　宋髙宗御制赞伯兹雩娄务学实着三千之徒七十是预匪善莫行惟徳乃据纪于前书式彰厥誉　梅询赞圣人之门学者侁侁彼美子祺行修志淳异端兹害微言服勤格于我宋侯封是新】
　　先贤左人子【二十位】
　　【史记左人郢字行家语作左郢字子行鲁人唐追封临淄伯宋大中祥符加封南华侯　宋髙宗御制赞伯彼临淄左行称贤晞踪十哲秀頴三千心恱诚服家至户乐只君子文声益宣】
　　先贤郑子【二十一位】
　　【史记郑国字子徒正义曰家语薛邦字徒史记避髙祖讳薛字与郑字误也然则当称先贤薛子矣今未敢擅改也鲁人唐追封荥阳伯宋大中祥符加封朐山侯　宋髙宗御制赞伯夫荥阳实惟令徳优入圣门过不留迹道以目传妙则心识猗欤伟欤后代之则　陈知微赞懿彼子徒挺生阙里日逰圣门躬授微告徳音孔昭令闻不已疏爵朐山式旌遗美】
　　先贤原子【二十二位】
　　【亢字子抗见阙里志家语作原桃字子籍文翁图字籍史记作原亢籍正义亢作冗鲁人唐追封莱芜伯宋大中祥符加封乐平侯　圣门志赞不学将落闻道贵早斯人頴异动輙有造身游馨渚志契阃奥名谁与偕洋洋圣道】
　　先贤防子【二十三位】
　　【絜史记字庸家语字子庸一作子曹郑云卫人唐追封莒父伯宋大观加封胙城侯　宋髙宗御制赞兄弟之邦士有防庸涵泳素教表揭儒宗杏坛探赜洙泗从容作兴一时莒父其封】
　　先贤叔仲子【二十四位】
　　【防字子期文翁图作哙家语鲁人郑云晋人唐追封瑕丘伯宋大中祥符加封博平侯　宋髙宗御制赞瑕丘祚邑子期是为亲训有日广业于时四教允隆五常以持比肩杰俊闻望斯垂　刘锴赞斯文有宗吾道不穷执笔迭侍惟贤比崇少成习惯函文顺风东廵驻驆霈泽儒宫】
　　先贤邽子【二十五位】
　　【史记邽巽字子敛家语作邦选文翁图作国选盖亦避汉讳当称曰先贤邦子然未敢擅改也鲁人唐追封平陆伯宋大中祥符加封髙唐侯　宋髙宗御制赞彼美邽子先圣是承墙仞已及堂陛将升良玉斯琢寒水必氷锡壤平陆茂实骞腾　陈谘赞展矣子敛孔门髙弟模范将圣博约六艺斯谓达者显于当世追封列侯流芳永裔】
</div>
    <div class="pagination">
<a href="頖宫礼乐疏_page4.html">上一页</a><a href="頖宫礼乐疏.html">1</a><a href="頖宫礼乐疏_page2.html">2</a><a href="頖宫礼乐疏_page3.html">3</a><a href="頖宫礼乐疏_page4.html">4</a><span class="current-page">5</span><a href="頖宫礼乐疏_page6.html">6</a><a href="頖宫礼乐疏_page7.html">7</a><a href="頖宫礼乐疏_page8.html">8</a><a href="頖宫礼乐疏_page9.html">9</a><a href="頖宫礼乐疏_page10.html">10</a><span>...</span><a href="頖宫礼乐疏_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
