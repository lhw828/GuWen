<!DOCTYPE html>
<html>
<head>
    <meta charset="UTF-8">
    <title>五代会要 - 第 6 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五代会要 - 第 6 页/共 19 页</h1>
    <div class="content">　　长兴二年四月大理寺剧可乆奏准开成格应盗贼须得本然后科罪如有推勘因而致死者以故杀论臣请起今以后若因而致死无故即请减一等别增病症而死者从辜限正贼减本罪五等中书门下复奏今后凡闗贼徒若推勘因而致死者有故以故杀论无故减一等如拷决因增疾患候騐分明如无他故虽辜内致死亦以减一等论从之至晋天福六年五月十五日尚书刑部员外郎李象奏据刑法统类节文云盗贼未见本赃推勘因而致死者有故者以故杀论其无故者减一等又云今后或有故者以故杀论或无故者其影迹显然支证不谬坚持奸恶不招本情以此致死者减故杀罪三等其或妄被举引终是平人以此致死者减故杀罪一等臣按上文云有故杀者以故杀论即此是矣其无故杀者亦坐减一等罪即恐未当假如官司或有判狱未见本情不可全不诘问托言有故者则是曽行拷掠及违令式或粗大勘捧强相抑压以此致死者并属有故无故者即是推勘之司不曾拷掠又不违法律亦不坚有抑压此则并属无故不坐罪假若有犯事人旧患病疾推勘之际卒暴身亡不可以坐推司减等之罪又据断狱律云若依法使杖依数拷决而邂逅致死者勿论邂逅谓不期致死而死且彼言拷决尚许勿论此云无故却令坐罪事实相背理有未通请今后推勘之时致死者若实情无故请依邂逅勿论之义详定院奏臣等参详若违法拷掠即非关托故挟情以致其死但有情故者依故杀论若虽不依法拷掠即非托故挟情以致其死而无情故者请减故杀一等若本无情故又依法拷掠或未拷掠或依诘问未诘问及不抑压因他故致死并属邂逅勿论之罪从之
　　晋天福三年八月大理寺奏左街韩延嗣爲百姓李延晖冲者本街使连喝不住殴撃致死准律鬪殴者原无杀心因相闘殴而杀人者依故杀人者斩其韩延嗣准律合斩准刑法统类节文绞刑决重杖一百处死勅法寺定刑比不因闘殴故伤人辜内死者以杀人论盖防相类且非本条罪有可疑法当在宥徒二年半刺面驰华州发运务收管
　　定赃
　　后唐长兴四年六月十四日准勅枉法赃十五匹绞准格加至二十匹乃自丧乱以来亷耻者少举律行令戒人逺财国家常切好生上下颇能知禁犯既渐寡法亦宜轻起今后犯枉法赃者宜准格文处分赃名条内有以准加减及同字者并倍赃累赃并宜准律令格式处分凡有告事者除盐麴条流外宜据轻重依理施行不在格赏之限
　　清泰元年九月大理寺奏所用法书窃盗条准建中年赃满三匹以上决杀不及三匹量情决杖本条量情之文不定诏御史中丞龙敏等议赃满三匹准旧法一匹以上决徒二年半一匹以下量罪以杖大理寺丞又以量罪之文不定申奏集寺重取今议定赃满一匹徒二年半不及一匹徒一年半不得财杖七十从之
　　二年五月中书门下奏刺史位列公侯县令爲人父母只合倍加乳哺岂可自致疮痍一昨张宗允胥吏讼论合当极典法司援律罪止徒流臣闻立法稍严则人不敢犯其见行法律望下所司更加斟酌御史台刑部大理寺同议奏准律枉法赃十五匹绞天寳元载加至二十匹请今后枉法赃十五匹准律绞不枉法赃准三十匹加徒流受所监临赃五十匹流二千里今请依统类不枉法赃过三十匹受所监临赃过五十匹从之
　　晋天福五年十月勅今后窃盗赃满五匹者处死三匹以上决杖配流以盗论者依律文处分
　　汉天福十二年八月勅应天下凡闗强盗捉获不计赃物多少按騐不虚并宜处死
　　周广顺三年二月中书门下奏今后应犯窃盗赃及和奸者并依晋天福元年以前条制施行应诸处犯罪人等除反逆外其余罪并不得籍没家产及诛骨月一依格令处分请再下明勅颁示天下乃下诏曰赦书节文明有厘革窃虑邉城逺郡未得审详宜使更明免至舛误其盗贼若强盗并准向来格条断遣其犯窃盗者计赃绢满三匹者并准律决杀其绢以本处上估价爲定不满三匹者第等决断应有夫妇人被强奸者男子决杀妇人不坐其犯和奸者男子妇人并准律科断罪不至死其余奸私准格律处分
　　论赦宥
　　晋天福三年二月任散骑常侍张允进驳赦论曰臣闻管子曰赦者小利而大害乆则不胜其祸不赦者小害而大利乆则不胜其福又汉纪云吴汉病笃帝问所欲言对曰愿陛下无为赦防窃观自古帝王皆以水旱则降德音而宥过开狴牢而放囚兾感天心以赦救灾者非也假有二人讼一人有罪一人无罪有罪者见赦则喜无罪者衔寃衔寃者何疎乎见赦者何亲乎如此则是致灾之道非救灾之术也小民遇天灾则喜皆劝为恶曰国家好行赦必赦我以救灾如此则赦者教民为恶也且天道福善祸淫若以赦为恶之人而变灾为福则是天助恶民也故曰天降之灾警诫人主岂以滥舍有罪而能救其灾乎是知赦不可行也明矣上深纳之
　　徒流人
　　后唐清泰三年三月尚书刑部郎中孝元龟奏准开成格应断天下徒流人到所流处本管画时申御史台候年月满日申奏得放还本贯近年凡徒流人所管虽奏不申御史台报大理寺所以不知放还年月望依格律处分从之
　　断屠钓
　　梁干化二年四月近者星辰失度方在修禳宜令两京及宋州魏州取此月至五月禁断屠宰
　　后唐同光元年十二月十一日下凡军人百姓将牛驴及马宰杀货卖今后切要断除如敢故违即擒捉不问单分髙低所在处斩讫奏其本军指挥使若不切钤辖致军内有人违犯别处捉获亦当取断天成二年三月访闻京城坊市军营有故犯条流杀牛卖肉者仰府县军廵严加纠察如得所犯人准条科防如有死牛即令货卖每斤不得过五文乡村死牛但报本村节级然后准例纳皮晓示天下以此处分
　　长兴二年九月勅其五方见在鹰隼之类并宜就山林解放此后诸色人不得辄有进献仰閤门使有此色贡奉表章不得引进
　　三年五月一日勅凢罗网弹射并诸弋猎之具比至冬初并宜止絶若有犯者随处官吏科违禁之罪起今后每二月便作此晓谕中外














　　五代防要卷九
　　钦定四库全书
　　五代防要十
　　宋　王溥　撰
　　刑法杂録
　　后唐同光三年六月二十一日大理寺奏准狱律诸立春已后秋分已前不得奏决死刑违者徒一年今寺司相次有案牍若准律文候秋分后申奏必虑刑狱延留者诏曰刑以秋冬虽闗恻隐罪多连累翻虑淹延若或十人之中止于一夫抵死岂可以轻附重禁锢逾时言念哀矜又难全废其诸司囚徒罪无轻重并宜各委本司据罪详断轻者即时疏理重者候过立春至秋分然后行法如闗系军机须行严令或谋爲逆恶或蕴蓄奸邪或行刼杀人难于留滞并不在此限
　　其年闰十二月二十五日大理少卿魏逅奏此后伏请指挥天下州府应所禁囚徒不计州县府廵大小刑狱委观察使刺史填送清强判官一员于本防每月二十六日两衙引问明置狱状细述事端大则尽理推寻小则立限决遣其外县镇禁人三日外具事节申本州府仍勘问指挥奉勅宜依
　　天成元年十一月六日勅应天下刑狱公事访闻近日多有寃滞自今后每捉到正贼但见赃騐便行正断不得更追闗连祗证人宿食去处
　　二年六月十二日大理少卿王爵奏伏惟正观五年八月二十一日勅极刑虽令即决仍三覆奏在京五覆奏决前三奏决日两奏准犯恶逆者一覆奏着于格令又准建中三年十一月十四日勅应决大辟罪在京者宜令行决之司三覆奏决前两奏决日一奏谨按断狱诸死罪囚不待覆奏报下而决者流二千里即奏报应决者聴三日乃行刑若限未满而行刑者徒一年伏以人命至重死不再生近年以来全不覆奏或防赦宥已被诛夷伏乞勅下所司应在京有犯极刑者令决前决日各一覆奏听进止有凶逆犯军令者亦许临时一覆奏应诸州府乞别降勅命指挥奉勅宜依
　　二年七月十七日勅节文今后指挥诸道州府凡有推鞫囚狱案成后逐处委观察防御团练军事判官引所勘囚人面前録问如有异同即移司别勘若见本情其前推勘官吏量罪科责如无异同即于案后别连一状云所録问囚人无疑案同转上本处观察团练使刺史有案牍未经録问不得便令详防如防御团练刺史州有合申节使公案亦仰本处録问过即得申送其年八月十五日少府少监申着瑀奏伏乞指挥诸道州府此后或显犯宪章者文案毕任依格法防惩如未明事理不得行责情杖从之
　　其年闰八月勅古者赏以春夏刑以秋冬将赏为之加膳刑为之不举乐今朕切于禁暴乐在劝能其或秋后有功不可待氷冸而行赏春时有罪不可霜降而加刑渐向太平方行古道况赏不僣与则立功者转多刑不滥施则犯法者渐少其在京或遇行极法日宜不举乐朕减常膳诸州使遇行极法日亦禁声乐
　　长兴二年四月二日勅诸道州府各置病囚院仍委随处长吏耑加经心或有病囚当时差人诊疗理后据所犯轻重决断如敢故违致病囚负屈身死本官吏并加严断兼每年自夏初至八月未立秋每五日一次差人洗刷枷杻
　　其年闰五月勅应律令格式六典准旧制令百司各于其间录出本局公事巨细一一抄冩不得漏落纎毫集成轴兼粉壁书在公防若未有廨署者其文书委官主掌仍每有新授官到令自冩録一本披寻或因领问之时须知次第仍令御史防告谕限两月内抄录及粉壁书冩须毕其间或有未可便行及曾厘革事件委逐司旋申中书
　　四年六月大理正张仁瑑奏伏见诸道州府刑杀罪人虽有骨寻时不容改瘗皆给丧行人载于城外或残害尸髪多致邀求准狱官令诸大辟罪官给酒食听亲故辞诀宣告犯状日未后行刑注云决之经宿所司即爲埋瘗若有亲故亦任収又条诸囚死无亲故者官给棺于官地埋瘗置砖铭于圹内立牌于冢上书姓名请依令指挥从之
　　其年七月前潞州屯留县主簿李光鼎献时务凡当道推刑狱请令于本判官防前当面责勘据逓到疑状判官与本司官典同对练勘鞫了日即将印缝分付本典结案从之
　　应顺元年三月十三日勅令后应三京及诸道州府凡有刑狱并须据罪断遣除准初勘鞫及合奏覆外其余不得便将案奏拟闻
　　晋天福三年八月二十六日勅下刑部大理寺御史防及三京诸道州府今后或有系囚染病者并令逐处医工看于公廨钱内量支药价或事轻者仍许家人看所有罪犯合处杖责者仍痊复日科决
　　四年九月相州奏管内所获贼人从来籍没财产云是邺都旧例格律未见明文勅今后凡有贼人准格定罪不得没纳家资天下诸州准此
　　五年三月十日勅耳称寃人准大中六年十二月十五日勅若有犯者决杖流配诉虽有理不在申明今后所陈与为勘防耳之罪准律别科
　　六年五月十五日尚书刑部员外郎李象奏请今后凡是散官不计髙低若犯罪不得当赎亦不得上请详定院覆应内外文武官有品官者自依品官法无品官有散试官者应内外带职廷臣宾从有功将校等并请同九品官例其京都军巡使及诸道州府衙前职员内外杂任镇将等并请准律不得上请当赎其巡司马步司判官虽有曽歴品官者亦请同流外职准律杖罪已下依决罚例徒罪已上仍依当赎法【周显徳五年七月新定刑统今后定罪诸道行军司马节度副使副留守准从五品例诸道两使判官防御团练副使准从六品官例节度掌书记防团判官两藩营田等判官准从七品官例诸道推巡及军事判官准从八品官例诸军将校内诸司副供奉官殿直临时奏聴圣防】
　　七年十一月二十九日勅宜令四京及诸道州府遇大祭祀正冬寒食立春立夏雨雪未晴已上曰并不得行极法如有已防下文案可取次日及雨雪定后施行
　　开运三年十二月十三日详定院奏今后在京及诸道州府如有准勅决笞杖者差一员公干清强官监视从之周广顺元年正月五日赦节文今后应诸色犯罪除反逆罪外并不得没籍家赀诛及骨肉一依格令处分三年二月中书门下奏起今后应天下诸道州府防遣死罪者防遣讫録原案闻奏仍分明録推司官典及详防检法官姓名具检用法条朱书不得漏落
　　显徳元年十月勅应诸司贼盗冝委本府州节度防御团练等使刺史専切防除其部内凡有贼盗及逃走军健诸色亡命之人并须觉察设计差人收拿不计逺近以获为限应有婚姻鬭竞贼盗公事仰逐月长吏躬亲鞫问仍令本判官不时提举疾速区分庶勅命凡有大辟罪防讫其公案申奏今后仰抄録要当事节兼于前面朱书罪人入禁至防了日数奏闻
　　二年四月五日勅应诸道见禁罪人无家人供给乞食者每人逐日散官米二升不得任信狱子节给减消罪人口食仍令不住供给水浆洒扫狱内每五日一度洗刷枷杻如有病疾者昼时差人看验医疗
　　五年七月七日勅州县自官已下因公事行责情杖量其罪轻重用不得过臀十五杖因责情杖致死者具事由闻奏又勅诸盗经防后仍更行盗前后三犯并曽经官司推问服罪不问赦前后赃多少并取决杀
　　厯
　　逐朝厯名　　　　　黄帝起用辛卯厯
　　颛顼用乙卯厯　　　虞用戊午厯
　　夏用丙寅厯　　　　商用甲寅厯
　　周用丁巳厯　　　　鲁用庚子厯
　　秦用乙卯厯　　　　汉用太初厯
　　四分厯　　　　　　三统厯用三本
　　魏用黄初厯　　　　景初厯用二本
　　宋用大明厯　　　　元嘉厯用二本
　　齐用天保厯　　　　同章厯
　　正象厯用三本　　　后魏用兴和厯
　　正光厯　　　　　　正元厯用三本
　　梁用大同厯　　　　乾象厯
　　永昌厯三本　　　　后周用天和厯
　　丙寅厯　　　　　　明元厯三本
　　隋用甲子厯　　　　开皇厯
　　皇极厯　　　　　　大业厯三本
　　唐用戊寅厯　　　　麟徳厯
　　神龙厯　　　　　　大衍厯
　　元和厯　　　　　　元和观象厯
　　长庆宣明厯　　　　寳应厯
　　正元厯　　　　　　景福崇元厯十本
　　晋天福四年八月司天监马重绩奏曰臣闻爲国者正一气之元宣万邦之命受兹厯象以立章程长庆宣明虽气朔不渝而星躔罕騐景福崇元纵五丽甚正而年差一日今以宣明气朔崇元星纬二厯相参方得符合况自古诸厯皆以天正十一月爲歳首循太古甲子爲上元积嵗弥多差濶之甚臣改定元朔爲新厯一部一十一卷七章上下经二卷算草二卷立成十二卷取天寳十四年乙未立爲近元以雨水正月朔爲歳首其所撰新厯谨诣阁门上进遂命司天少监赵仁锜张文皓秋官正徐皓文参谋赵延义杜崇黾等以新厯与宣明崇元考覈得失勅赐号调元厯仍令翰林学士承防和凝撰序
　　周显徳三年八月端明殿学士左散骑常侍权知开封府事王朴奏曰臣闻圣人之作厯也在乎知天人之变者也人情之动则可以言知之天道之动则当以数知之数之爲用也圣人以之观天道焉歳月日时由斯而成隂阳寒暑由斯而节四方之政由斯而行夫爲国家者履端立极必体其元布政考绩必同其歳礼动乐举必正其朔三农百工必授其时五刑九伐必顺其气庶务有爲必从其日六籍宗之爲大典百王执之爲要道是以圣人受命必治厯数故得五纪有常受庶徴有常应正朔行之于天下也自唐而下凡歴数朝乱日失天垂将百载天之厯数汨陈而已今陛下顺效古道寅畏上天咨询庶官振举坠典以臣薄游曲艺尝渉旧史遂降述作之命俾究迎推之要虽非能者敢不奉诏是以包万象以立法齐七政以立元则圭箭以气审朓朒以定朔明九道以歩日校迟疾以推星考黄道之邪正辨天势之升降而交蚀详焉立天之道曰隂与阳各有数合则化成矣阳之防三十六隂之防二十四竒偶相合两阳三隂同得七十二则隂阳之数合七十二者化成之数也化成则谓之五行之数五之得竒之数过则谓之气盈不及谓之朔虚至于应变分明而无所不通所谓包万象矣故以七十二爲经法经者常也常用之法也百者数之节也随法进退不失旧位故谓之通法以通法进统法得七千二百谓之统法自元入经先用此法统厯之诸法也以通法进统法得七十二万气朔之下收分必尽谓之全率以通法进全率得七千二百万谓之大率而元统生焉元者歳日月时皆甲子日月五星合在子正之宿当盈缩先后之中所谓七政齐也古之植圭于阳城者以其近洛故也盖尚慊其中乃在洛之东偏开元十二年遣使天下影南距林邑国北距横野军中得浚仪之岳台应南北居地之中皇家建国定都于梁今树圭置箭测岳台晷漏以爲中数晷漏正则日之所至气之所应得之矣日月皆有盈缩日盈月缩则后中而朔月盈日缩则先中而朔自古朓朒之法率皆平行之数入厯既有前后而又衰稍不伦皇极旧术则迂廽而难用降及诸厯则疎远而多失今以月离朓朒随厯较定日躔朓朒临用加减所得者入离定日也一日之中分爲九限逐限损益衰稍有伦朓朒之法所谓审矣赤道者天之纮带也其数圆而平纪宿度之常数焉黄道者日轨也其半在赤道内半在赤道外去赤道极逺二十四度当与赤道近则其势斜当去赤道逺则其势直当斜则日行宜迟当直则日行宜速故二分前后加其度二至前后减其度九道者月轨也其半在黄道内半在黄道外去黄道极远六度出黄道谓之正交入黄道谓之中交若正交在秋分之宿中交在春分之宿则比黄道益斜若正交在春分之宿中交在秋分之宿则比黄道反直若正交中交在二至之宿则其势差斜故较去二至二分逺近以考斜正乃得加减之数自古虽有九道之説盖亦知而未详空有祖述之文全无推歩之用今以黄道一周分爲八节一节之中分为九道尽七十二道而复使日月二轨无所隐其斜正之势焉九道之法可谓明矣星之行也远日而迟近日而速去日极逺势尽而留自古诸厯分段失实隂阳无准今日行分尚多次日便留自留而退唯用平行仍以入段行度为入厯之数皆非本理遂至乖戾今较定逐日行分积逐日行分以爲变段于是自疾而渐迟势尽而留自留而行亦积微而后多别立诸段变厯以推变差俾诸段变差际防相合星之迟疾可得而知之矣自古相传皆谓去交十五度以下则日月有蚀殊不知日月之相掩与闇虚之相射其理有异焉今以日月径度之大小校去交之逺近以黄道之斜正天势之升降度仰视旁视之分数则交亏得其实矣乃以一篇歩日一篇歩月一篇歩星以卦没灭为之下篇都四篇为厯经一卷厯十一卷草三卷显徳三年七政细行厯一卷臣检讨先代图籍今古厯书皆无蚀神首尾之文盖天竺胡僧之妖説也近自司天卜祝小术不能举其大体遂为等接之法盖从假用以求径防于是乎交有逆行之数后学者不能详知便言厯有九曜以为注厯之常式今并削而去之昔在唐尧钦若昊天陛下亲降圣谟考厯象日月星辰唐尧之道也其厯谨以显徳钦天为名天道元逺非防臣之所尽知但竭两端以奉明诏踈略乖谬甘俟罪戾世宗览之亲为制序仍付司天监行用以来年正旦为始自前诸厯皆废
　　浑天仪
　　后唐清防三年十一月遣司天少监赵仁锜徃汴州取浑天仪【先是梁朝曽造自梁亡留在汴州故司天监何果奏取竟以旧浑天仪损折不能施用】
　　漏刻
　　晋天福三年二月司天台奏臣等准漏刻经云漏刻之制起自轩辕所以上揆天时下着人事是故日行有南北晷漏有长短以黄道去极之度而求漏刻自移之变夫中星昼夜一百刻分为十二时毎时有八刻三分之一假令符天以六十分为一刻一时有八刻二十分四刻十分为正前十分四刻为正后二十分为中必为时正上古已来皆依此法自唐室将季黄巢犯京既失旧经漏刻无准伏以见行漏刻自午初四刻元称巳时已入未时犹打午正若不改更终成错误今欲毎时初打一刻至四刻后正时正牌打八刻终一时后一时却从初起即上同徃古下騐将来奉勅宜依令本司集寮属讨定奏闻者臣等据诸家厯数及太霄论漏刻等经皆以昼夜时百刻分为十二时毎时有八刻三分之一凡一时以打一刻起于时初八刻终于时正近取到水秤较騐方知见行漏刻差误假令以午时为例从午时五刻上行作午时一刻浸至未时四刻始满八刻方终午时此则午未两时中各取半合为一时也自日出后至日入以来时刻皆如此例相侵伏乞改正从时初打一刻至四刻后进正牌八刻终为一时后时却从初起时辰自正晷漏无差从之
　　地震
　　后唐庄宗同光二年十一月镇州地震三年十一月二十五日魏府徐泗地大震
　　明宗天成二年七月郑州地大震杀二人长兴二年六月太原地震自二十五日未时至二十七日申时二十余度左补阙李祥上疏曰臣闻天地之道以简易示人鬼神之情以祸福为务王者祥瑞至而不喜灾异见而必惊罔不寅畏上元思答天谴臣闻北京地震日数稍多臣曽览国书伏见髙宗时晋州地震时侍中张行成奏曰天阳也地隂也君阳象臣隂象君宜转运臣宜安静今晋州地震弥旬不休将恐女谒用事臣下隂谋且晋州是陛下本封今地震为尤彰其应伏愿深思逺虑以杜未萌又元中防州地震又差官宣慰兼降使致祭山川所损之家委量事制宜奏闻伏惟陛下中兴唐祚起自晋阳地数震于帝乡理合思于天诫况圣明御宇于今六年嵗稔时康人安俗阜臣虑陛下忘创业艰难之时有成功矜满之意伏望特委亲信兼选勋贤且徃北京安慰宻令廵察问黎民之疾苦严山川之祭祀然后鉴前朝得失之本探歴代圣哲之规崇不讳之风罢不急之务上深嘉之赐以四品之章服
　　日蚀
　　梁太祖一【开平五年正月丙戌朔太史言案前史汉髙祖末年日蚀于嵗首上甚恶之于是素服避正殿命百官各守本司降勅赦宥罪以答天谴】
　　少帝一【龙徳三年十月辛未朔日蚀】
　　后唐庄宗一【同光二年四月癸亥朔日司天奏日蚀在卯主嵗大旱】
　　明宗五【天成元年八月乙酉朔二年八月乙夘朔三年五月丁丑朔其日隂云不见百官称贺长兴元年六月癸己朔其日隂防不见至夕大雨二年十一月甲申朔先是司天计朔日合食二分伏縁所食防少太阳光影相铄伏恐不辨亏缺其日不入閤百官不守司从之】
　　晋髙祖四【天福二年正月乙卯朔先是司天奏正月二日太阳亏蚀宜避正殿开诸门盖蔵兵器是日太阳亏十分内蚀三分在危室十七度日出东方已帯蚀三分渐生至夘时复满三年正月戊申朔司天先奏其日日蚀至日不蚀内外称贺四年七月庚子朔中书门下奏谨案旧礼日有变天子素服避殿太史以所司救日于社陈五兵五鼓五麾东防南矛西弩北楯中央置鼓服从其位百职废务素服守司重列于廷毎等异位向日而立明复而止今所司法物咸不能具去嵗正旦日蚀惟谨藏兵仗皇帝避正殿素服百官守司今且欲依旧礼施行从之七年四月甲寅朔是日百官守司太阳不食上表称贺】
　　少帝四【天福八年四月戊中朔运元年九月庚午朔二年八月甲子朔三年二月壬戌朔】汉隐帝三【干祐元年六月戊寅朔二年六月癸酉朔三年十一月甲子朔】
　　周太祖一【广顺二年四月丙戌朔】
　　月蚀
　　梁太祖一【开平四年十一月十四日夜先是司天奏是日月蚀不宜用兵时王景仁方摠大军北伐追之不及至五年正月二日果为唐庄宗大败于栢乡】
　　后唐庄宗二【同光三年五月戊申其年九月甲辰】
　　明宗三【天成三年十二月乙卯四年六月癸丑望其年十二月庚戌】
</div>
    <div class="pagination">
<a href="五代会要_page5.html">上一页</a><a href="五代会要.html">1</a><a href="五代会要_page2.html">2</a><a href="五代会要_page3.html">3</a><a href="五代会要_page4.html">4</a><a href="五代会要_page5.html">5</a><span class="current-page">6</span><a href="五代会要_page7.html">7</a><a href="五代会要_page8.html">8</a><a href="五代会要_page9.html">9</a><a href="五代会要_page10.html">10</a><a href="五代会要_page11.html">11</a><span>...</span><a href="五代会要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
