<!DOCTYPE html>
<html>
<head>
    <meta charset="UTF-8">
    <title>续通典 - 第 237 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 237 页/共 410 页</h1>
    <div class="content">　　唐

　　五代

　　宋

　　金

　　元

　　明

　　△唐

　　唐张巡守雍邱令孤潮引贼众四万至城下巡曰贼兵精锐且知城中虚实有轻我心今出其不意击之彼必惊溃贼势少折然后城可守也乃分千人乘城以数队开门突出巡身先士卒直冲贼阵人马辟易贼遂退又李晟为凤翔节度使以吐蕃侵轶遣将王佖夜袭贼营率骁勇三千入汧阳城戒之曰贼大众当过城下慎无击其首尾虽败其中军力全若合势攻汝必受其弊但俟其前军已过见五方旗虎豹衣则其中军也突其不意可建奇功佖如言出击之贼众果败又李愬将攻吴房诸将曰今日往亡愬曰吾兵少不足战宜出其不意彼以往亡不吾虞可击也遂往克其外城而还

　　△五代

　　五代初义成军乱逐安师儒师儒奔梁太祖遣朱珍以兵趋滑州道遇大雪珍趣兵疾驰一夕至城下遂乘其城义成军以为方雪不意梁兵来不为备遂下之又泰宗权遣卢塘张晊等攻梁是时梁兵尚少数为宗权所困太祖乃拜珍淄州刺史募兵于淄青得兵万余以归太祖喜曰贼方息兵养勇度吾兵少而未知珍来谓吾不过坚守而已宜出其不意击之乃出击败晊等宗权由此败亡又唐庄宗初袭位会梁兵攻潞州筑夹寨闻晋王李克用已死以为援兵不能复来遂归洛阳停斥候庄宗与诸将谋曰敌所惮者先王耳闻吾新立以为童子未闲军旅必有骄怠之心若简精兵倍道趋之出其不意破之必矣乃大阅士卒发太原军伏兵三垂冈诘旦大雾进兵直抵夹寨梁军不意晋兵之至将士尚未起军中惊扰晋兵烧寨鼓噪而入梁兵大溃失亡将校士卒以万计又李继韬以潞州叛降梁庄宗有忧色召李嗣源帐中谓曰继韬以上党降梁而梁方急攻泽州吾出不意攻其郓州以断梁右臂可乎嗣源对曰夹河之兵久矣苟非出奇则大计不决臣请独当之乃以步骑五千涉济至郓州郓人无备遂袭破之又明宗以康福帅灵武灵武深入敌境为帅者多遇害明宗乃令将军牛知柔以兵卫福行至方渠吐蕃果出邀福福以兵击走之至青冈峡遇雪福登山望见川谷中烟火有吐蕃数千帐不觉福之至福分其兵为三道出其不意袭之吐蕃大骇弃车帐而走追击败之

　　晋彰国军节度使张彦泽与契丹战于阳城为契丹所围而军中无水凿井辄坏又天大风契丹顺风扬尘奋击甚锐军中大惧彦泽以问诸将诸将皆曰今敌乘上风而吾居其下宜待风回乃可战彦泽以为然诸将皆去偏将药元福独留谓彦泽曰今军中饥渴巳甚若待风回吾属为俘矣且逆风而战敌人谓我必不能所谓出其不意彦泽即拔拒马力战契丹奔北二十余里追至卫村又大败之

　　△宋

　　宋韩世忠平闽寇旋师永嘉若将休息者忽由处信径至豫章连营江滨数十里群贼不虞其至大震惊遣人招之贼首曹成以其众降得战士八万又宗泽既败金人于卫南渡更策其乘败来袭乃暮徙其军金人夜至得空营益惊惮泽不敢复出兵泽出其不意遣兵过大河袭击败之

　　△金

　　金固英以本部破宋五万人遂夺新叉口宗弼留兵守之是夜大雪道路皆冰和尚原宋兵势重不可径取宗弼用固英策入自傍近高山丛薄翳荟闲出其不意遂取和尚原

　　△元

　　元穆呼哩攻真定遣史天祥谕武仙降之乃引兵屯邢西遥水山下仙兄贵以万人壁山上负固不下天祥携完颜呼逊济哈军百人由鸟道扳援而上尽掩捕之仙惊曰公若有羽翼者不然何其能也遂下邢磁相三州又巴延统兵船由沦河入江攻宋阳逻堡三日不克乃密令阿珠夜以铁骑三千泛舟直趋上流为捣虚之计分遣阿尔哈雅等先以步骑攻堡夏贵来援阿珠出其不意率军泝流西上四十里泊青山几冒雪趋沙洲载马后随登岸擒其守将高邦显遣报巴延巴延急挥诸将破堡宋兵大溃又张宏范袭宋以其弟宏正为先锋攻三江寨寨据隘乘高不可近因连兵向之寨中持满以待宏范下令下马治朝食若将持久者持满者疑不敢动而他寨不虞也忽麾军连拔数寨回捣三江尽拔之召何伯祥从察罕伐宋屡捷诸军入宋境察罕自他道遽还诸军仓皇失措伯祥曰此必为敌所遏不若出其不意而遂深入其地彼不我测乃可出也遂帅兵突战直抵司空寨疏布营垒陵高伐木为攻取势既夜命为五营营火十炬伏精锐于营侧险要之地天明令士卒速行而鸣鼓其后宋兵果来追伏发惊溃追击大破之又李彀攻成都由广元出葭萌度木瓜坡蜀人闻彀至潜伏以待彀谍知之令众衔枚疾进出其不意贼兵败走长驱至成都破之

　　△明

　　明汤和傅友德伐蜀太祖谕友德蜀人必悉精锐东守瞿塘北阻金牛以抗我师若出其意外直捣阶文门户既隳腹心自溃兵贵神速但患不勇耳友德奉命遂克成都又吴祯从汤和讨方国珍乘潮入曹娥江毁坝通道出不意直抵军厩国珍遁入海追及之盘屿合战败之尽获其战舰士卒辎重国珍降

　　○击其不备

　　唐

　　五代

　　宋

　　辽

　　金

　　元

　　明

　　△唐

　　唐高祖武德时吐谷浑寇边遣柴绍讨之敌乘高射绍矢下如雨绍遣人弹琵琶二女子对舞敌怪之相与聚观绍察其无备潜遣精骑出敌阵后击之敌众大溃又张巡守睢阳贼尹子琦围之不能克乃济师巡夜鸣鼓严队若将出贼申警俄息鼓贼觇城上兵休乃弛备巡使南霁云等开门径抵子琦所斩将拔旗有番将被甲引千骑麾帜乘城招巡巡阴缒勇士隍中持钩陌刀强弩约曰闻鼓而奋敌恃众不备城上噪伏发擒之弩注矢外向救兵不能前俄而缒士复登陴贼皆愕眙乃按甲不出

　　△五代

　　五代唐庄宗遣李嗣源袭郓州高行周为前军会日暮阴雨人无进志行周曰此天赞也彼必无备是夜涉河至城下郓人不知李从珂先登启关纳外兵旦拔牙城又魏王继岌伐蜀蜀道阻险议者谓宜缓师待变而进招讨使郭崇韬以决于都统判官李愚愚曰王衍荒怠乱国之政民人厌之乘其仓卒击其无备其利在速不可缓也崇韬以为然所至迎降遂灭蜀

　　周李谦溥知隰州并人来围其城议者皆请速救杨廷璋曰隰州壁垒甚固敌人奄至未能为攻城具当出奇以破之乃募敢死士七百人许以重赏使人与谦溥潜为之期既至则果不为备遂与城中相应衔枚夜击并人惊溃逐北数十里斩首万级获铠甲万计

　　△宋

　　宋王德讨信州贼王念经次饶州会贼刘文舜围城德引兵赴之文舜降谓诸校曰念经闻吾宿留必不为备倍道而趋一鼓擒之

　　△辽

　　辽末帝干统元年以萧多喇久练边事为西北路招讨使北准布尼都格尔率邻部来侵多喇逆击追奔数十里乘尼都格尔无备轻骑袭之获马五千四牛羊称是

　　△金

　　金布萨忠义以平章政事兼摄都元帅讨契丹师将发敌声言乞降图克坦克宁曰敌初困蹙且无降意所以扬言者是欲缓吾师期也不若攻其未备敌若挫衄则其降必速如其不降乘其怠而急击之可一战而定也忠义以为然乃与克宁出中路遂败之

　　△元

　　元史枢从宪宗伐宋师次苦竹厓前阻绝涧深数百尺宋人恃险而不备帝使枢侦之枢率健卒数十缒而下得所致师处以闻帝趣枢急取之宋人惧乃降又宪宗西征丞相史天泽选诸道兵之骁勇者为先锋命李进为摠把道由陈仓入兴元度米仓关其地流塞不通进伐木开道七百余里至定远七星关其关上下皆筑连堡宋以五百人守之巴渠江水环堡东流天泽命进往关说降之不从进潜视闲道归白天泽曰彼可取也是夜二鼓天泽遣进率勇士七十人掩其不备攻之脱门枢而入者二十人守门者觉拔刀拒之悬门俄闭诸军不得入进与二十人力战杀伤三十人后兵走上堡进乃毁悬门纳诸军追至上堡杀伤益众宋兵不能敌弃走进遂得其堡守之关路以通

　　△明

　　明成祖闻耿炳文率众三十万至真定乃躬擐甲冑帅师至郑州令众秣马蓐食渡白沟河谓今夕中秋彼必不备饮酒为乐此可破也夜半至雄县破其城斩守将杨松又王守仁既讨破横水贼谢志山浰头贼池仲容遣弟仲安来归守仁佯许之而阴集兵以待遂下令散兵会岁首大张灯乐仲容信且疑守仁赐以节物诱人谢仲容率九十三人营教场而自以数人入谒守仁呵之曰若皆吾民屯于外疑我乎悉引入祥符宫厚饮食之贼大喜过望益自安守仁留仲容观灯时正月三日大享伏甲士于门诸贼入以次悉擒戮之自将抵贼巢破上中下三浰斩馘二千有奇浰头平又刘显总四川兵攻把都蛮于凌霄峰贼党阿二方三等上九丝山显计蛮中九日必醉饮乘夜冒雨攀萝腰絙扳挽而上兵入蛮帐二贼惊起拒斗互击蹈藉投崖者无筭二贼奔逸

　　○攻其不整

　　唐

　　宋

　　金

　　元

　　明

　　△唐

　　唐伊慎剌蕲州充江南西道节度都知兵马建中末德宗在梁洋盐铁使包佶以金币泝江进献次蕲口时李希烈已屠汴州遣将杜少诚将兵寇蕲黄以绝江道慎兵遇于永安戌列树三栅相去纔数里偃旗卧鼓于中栅少诚至分兵围之军伍未定中栅声鼓三栅悉兵以击贼军大乱少诚脱身免江路遂通

</div>
    <div class="pagination">
<a href="续通典_page236.html">上一页</a><span>...</span><a href="续通典_page232.html">232</a><a href="续通典_page233.html">233</a><a href="续通典_page234.html">234</a><a href="续通典_page235.html">235</a><a href="续通典_page236.html">236</a><span class="current-page">237</span><a href="续通典_page238.html">238</a><a href="续通典_page239.html">239</a><a href="续通典_page240.html">240</a><a href="续通典_page241.html">241</a><a href="续通典_page242.html">242</a><span>...</span><a href="续通典_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
