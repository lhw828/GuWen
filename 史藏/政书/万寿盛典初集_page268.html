<!DOCTYPE html>
<html>
<head>
    <meta charset="UTF-8">
    <title>万寿盛典初集 - 第 268 页/共 307 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>万寿盛典初集 - 第 268 页/共 307 页</h1>
    <div class="content">　　皇仁沛而孔阜急挽粟而舆金散荒檐与穷牖招失业之苍黎活转壑之黄口苏陆海之涸鳞润焰谷之焦蔀故能不数年间齐地重庆歌秦川复明花柳曁江浙之微祲即补助之恐后弛贩籴之禁令通楚蜀之粮糗救灾则德可回天解馑则功侔反手至赐复于平时尤叠见而非偶捐正供于地丁减杂赋于林薮寛一十五国之金钱除数千百万之逋负里胥下役不复传呼于癸庚业户穷氓免候追征于卯酉立常平而谷价不虑其复腾广积贮而米多或因之易朽此皆惠洽寰区泽非升斗宜乎遗秉滞穗和气屡致夫丰年鼓腹含哺欢声恒兆夫大有爰稽首顿首而共进曰我
　　皇上之频赈迭蠲又实爲普天之大庆者是其九粤稽书志五刑礼详八辟周世传吕侯之命汉家垂萧相之律凡以弼教纠民防淫儆慝固无刑之共期亦天讨之是即我
　　皇上摩义渐仁齐礼道德兆庶髓浃而肌沦奸顽心洗而靣革贯索爲之常空圜扉可以不设迨间入于科条即愈深其恺恻浩浩乎成汤解网之祝肫肫乎夏后下车之泣实亘古所未有而从前所莫及但见当其始也明允悉登武健尽斥嘉破觚之平反禁深文之罗织宁吞舟之幸漏勿燃犀之夸晰及乎秋官定爰士师奏核五辞毕具九谳竝列旣难寛于十程复罔宥夫三尺
　　圣心靡宁
　　皇衷倍惄爰素食而斋居备审愼而矜恤沛宏慈于赤衣垂大惠于丹笔或议货而上法夫雨雷或赐缓而取象于风泽无不感溢邱梧恩深林棘况平时之好生频肆赦而播释意萌则籥动杓虚议定则乌啼蝇集三代圄空刑措徃古独继其休百年去杀胜残从今始信其说则所谓普天之大庆即在我
　　皇上之愼罚省刑者此其十不宁惟是彼夫春讲秋诵勤经筵也采逵剖璧购遗编也台箴省铭儆旷官也院甄寺别惕素餐也南廵西狩访民艰也歴岳徧凟诫怀安也图绘耕织重桑田也赐帛给粟崇高年也投珠抵璧嗜好捐也服澣御濯节俭先也考三角究八线推尘杪而测坤干也辨黄钟审大吕别雅郑而定宫悬也诗则追踪雅颂文则竝驾典谟吐德音而词章之绚日而炳天也书则龙跳虎卧射则穿杨洞札备多能而材艺之轶后而超前也此又我
　　皇上之神授天纵有难以数计而名言者而普天之大庆尤不止于亿万而百千者也然则我
　　皇上之骏烈伟业钜德丰功较唐而贞观不足竝其盛比汉而文景难以嫓其隆拟成康则勲高而绩茂方汤武则道优而学崇缅古重华放勲轩辕羲农合数帝而爲一始可近似而髣髴约畧而形容自宜天钟其瑞地毓其灵山川发其佳秀草木耀其菁英无不羣献于
　　万寿之日齐効于
　　大庆之辰则试观月示其恒日示其升象
　　圣寿之方始而逓增也松示其茂柏示其青象
　　圣寿之歴久而弥荣也南山昭其屼嵲北岳着其峥嵘
　　象
　　圣寿之夐絶而峻极永峙而长宁也溟渤汪洋而防淼
　　江河倾注而奔腾象
　　圣寿之滔滔而莫竭浩浩而靡津也此皆颂于不言祝于无声触耳目而皆是合宇宙而俱盈我
　　皇上不能却天地万物之嘿庆嵩纪隐颂椿龄则亦何辞乎中外臣民鼓舞颂祷之意欢欣叩祝之诚于是普天率土万国九州尽扶桑与碣石穷寒碛与炎洲凡有血气之类共爲知觉之俦或梯山而航海或重译而驰邮或挈类而携族或赢粮而裹糇或束縢而蹑屩或扶藜而杖鸠悉入觐而来会等雨密而云稠齐捧戴夫玉瓒各酌注夫黄流効稽角于
　　阊阖献媚荩于珙球欢声则涛翻海溢忭语则浪涌
　　波浮虽
　　圣意之固逊必微忱之共酬但见家同一喙人共一心极纷遝而难纪实简约而易听总愿自今以徃生生世世子子孙孙歴天长与地久常奉此有道之
　　天子而永戴此厚德之
　　圣人迈天皇地皇与人皇驾广成聃耳与籛铿计岁则羲和乏术算年则容成谢能则庶乎臣民之意慰而中外之情伸而不知此又爲我
　　皇上分内自然必得之事而中外臣民究未尝稍抒其爱戴之意微报其覆育之恩也【防臣】生逢昌运幸际休明识惭酌蠡感同戴盆偕愚贱而击壤随士庶而称觥戒虚词之申祝缀实事以成文虽挂一而漏万实共见而公闻维愿巴人之曲下里之音赖
　　帝力而不朽托
　　鸿业以常存谨赋
　　万寿无疆联句诗【有序】
　　监　　　　　　　　　生【臣】张元镜
　　生　　　　　　　　　员【臣】顾际泰
　　童　　　　　　　　　生【臣】张士鉴
　　【臣】闻仁爲万善之长寿居五福之先盘古一万八千春祥开天地轩辕二百四十载美嫓羲农尧舜君临咸征悠久禹汤致治竝享遐龄故唐世封人祝圣王以多寿而周时召伯歌君子以万年至德其何能名深仁必思善颂钦惟我
　　皇上
　　恩覃六合
　　德迈百王
　　文武圣神复见光华之旦
　　禄位名寿恒齐覆载之仁跻民物于春台群游浩荡登乾坤于寿域共沐雍熙恭逢
　　圣诞时际韶阳甲子初周南极星明之候春秋日盛东方桃熟之年荣光上烛夫紫微瑞霭遥连夫黄道普天称庆霞蔚云蒸匝地腾欢衢歌巷舞【臣】等一介小儒三吴下质沐浴
　　圣朝之教养优游化日之舒长皥皥王民惟识耕田凿
　　井巍巍
　　圣治咸思颂德歌功生居东海之濵来拱
　　北辰之极春城桃李家家杯泛蓬莱
　　帝阙烟霞处处人游仙岛太平有象云五色而日重轮圣域无疆天高明而地博厚是用各竭心思争效赓飏帝德虽蠡测管窥无当高深之量而虫鸣鸟语亦知天
　　地之恩谨制千言上称
　　万寿
　　率土朝
　　金阙呼嵩祝
　　圣王万龄
　　天禄永【臣元镜】一统
　　帝图昌出震符轩厯乗干御禹疆华星遥贯昴【臣际泰】紫气上充房吐甲腾龙马衔图集凤凰瑞征垂法象【臣士鉴】泰运启陶唐乐奏云门响人游化日长钧霄开扈阁【臣元镜】寿域奠鼇荒
　　大德天同峻
　　深恩海莫量臣民惟抃跃【臣际泰】巍荡冺赓扬开阖三辰正修明七政详提封章亥步【臣士鉴】都会涧瀍乡澹泊天灵治狥齐日角祥仁逾商解网【臣元镜】俭迈汉裁囊明察崇禋祀
　　郊坛致肃将精诚馨黍稷【臣际泰】右享洁牛羊景烁申朝践神光烛太常珠斿星防【臣士鉴】象辂玉铿锵籥舞声容盛山罍秬鬯香来思歌禘祫【臣元镜】鸿祉贶蒸尝孝奉
　　慈宁上懽承寝膳旁
　　徽音隆典册【臣际泰】纯嘏谱笙簧鲁卫苞桑系河山棣萼芳展亲敦玉牒【臣士鉴】行庆溢银潢余蘖殊佗尉连兵踞夜郎三驱六诏定【臣元镜】一怒八闽攘兎窟营孤岛鲸波阻大洋车才翻霹雳【臣际泰】舟已碎艅艎批捣臣宣力张施
　　帝握纲八埏归掌运【臣士鉴】亿载奠金汤汉北臣熏鬻天西尉婼羌南封弥浩泽【臣元镜】东境尽扶桑絶塞俄鸣镝游氛擅跳梁匹夫遥阻化【臣际泰】两大视如伤白羽催飞挽朱提给办装鱼丽文贝甲【臣士鉴】豹队绿沉枪
　　庙算规模濶神驱羽衞强甘泉腾马足【臣元镜】露布报龙骧石勒祁连雪花明瀚海霜出师方厉月【臣际泰】克敌在敦牂自是擒封豕非同获白狼阗阗旋魏阙【臣士鉴】矫矫献虞庠
　　时迈临邹鲁星躔应角亢报功封泰岱【臣元镜】发政坐
　　明堂盛典
　　恩波渥穹碑岳色苍崇文防俎豆【臣际泰】摛藻焕宫墙正学尊经籍群愚醒瞆盲邱园颁束帛【臣士鉴】钟鼓乐承筐葱犗
　　亲原隰黄舆足稻梁赈蠲施乐岁【臣元镜】补助见廵方富教加无已忧勤若未遑胼胝逾汲汲【臣际泰】乐利普泱泱带水通漕运衔帆给太仓迢遥来积石【臣士鉴】清浊浑衡漳汜滥流无凖奔腾势莫当洪流将底定【臣元镜】
　　盛世复怀襄雷动殷荒度干旋辟混茫搴茭堙荡潏【臣际泰】乗梮审低昻使者黄金简神人白石粮无劳沈璧马【臣士鉴】已自召仓箱葱蒨阡连陌渟水止防平成还较盛【臣元镜】功业永相望陇秀双岐麦飚驰百尺樯
　　宸襟多恱豫【臣际泰】田畯得端相解泽迎
　　銮沛珍禽绕跸翔懽声喧越会【臣士鉴】淑气霭吴阊方防湖山丽軨轩禾黍穰农畴喜雊雉【臣元镜】官舍蔽甘棠柢枑油云覆沟堘湛露瀼室家安且吉【臣际泰】耆老寿而臧舶贡神香紫源探星宿黄上林生箑脯【臣士鉴】大麓出银麞景庆从心至清宁协德匡聪明犹巽入【臣元镜】精粹等干刚求谏悬旌木延英立庙廊御门频问夜【臣际泰】封事肃垂裳璇室图耕织牙籖插缥缃考辞歌糺缦【臣士鉴】游艺振琳琅笔落云章焕文成凤彩扬汪洋吞学海【臣元镜】光焰烛词塲道统承先圣儒宗擢紫阳开天敷性理【臣际泰】揭日照康庄算出容成表书繙委宛藏义皆穷阃奥【臣士鉴】学不辍炎凉多士心逾奋
　　昌期化益彰菁莪添桂籍【臣元镜】霞缕映奎芒化宇
　　韶华富中天茀禄康
　　龙飞开甲子【臣际泰】虎拜辑圭璋舜琯昭华玉尧尊沆瀣浆纪年书出洛【臣士鉴】迎日字含王桃实三千岁天衣十二章添筹齐泰华【臣元镜】击壤协宫商城阙炉烟合街衢锦幄张九门堆玉帛【臣际泰】万国集梯航【臣】等蓬麻质欣随士庶行尚同蛙在井【臣士鉴】敢拟凤鸣冈颂
　　圣情何极瞻
　　天喜欲狂箫韶声浩荡【臣元镜】鸾鹤色辉煌竞效冈陵祝【臣际泰】思依日月光愿言随率舞同捧
　　万年觞【臣士鉴】
　　万寿诗【五言律二首】
　　监　　　　　　　　　生【臣】吴景果
　　龙凤开昌厯冈陵祝大年三才
　　皇建极一德
　　圣乘干有地皆霑泽何人不戴天太平调玉烛百福庆
　　绵绵【其一】
　　九天开寿域大地沛春温幸値休明日长叨
　　化育恩求贤颁汉诏吁俊辟虞门蔼蔼王多士南山献
　　寿樽【其二】
　　万寿诗【五言律二首】
　　监　　　　　　　　　生【臣】钱元台
　　云锦天街丽欢呼
　　万岁声衢歌争献
　　寿封祝竝抒诚琴奏南薰叶尊开北斗盈河清与海晏
　　交口颂升平【其一】
　　校书窥
　　秘闼给札傍
　　丹雯久饫三霄露常瞻五色云
　　仁风眞皥皥小草亦欣欣愿进无疆颂葵心奉
　　圣君【其二】
　　万寿诗【七言律二首】
　　监　　　　　　　　　生【臣】于树范
　　祥云靉叇防层霄共际升平贺
　　圣朝杯进紫霞春正永日呈仙掌露初调交梨火枣称三祝象管龙笙奏九韶礼乐喜逢全盛会陈诗都采入风謡【其一】
　　车书一统迈唐虞不数周家王会图乌弋黄支知日近雕题凿齿识嵩呼
　　圣人多寿恩方溥
　　天子能文道自腴此际梯航来万国无边春色满皇都【其二】
　　万寿诗【七言律二首】
　　监　　　　　　　　　生【臣】于　枋
　　声教光华亘八埏曈曈旭日正长悬乾坤有地皆霑泽雨露何人不戴天桃实千秋来汉殿鳯仪九仞和虞箕畴华祝寻常事
　　圣寿还过万亿年【其一】
　　【臣】家三世沐
</div>
    <div class="pagination">
<a href="万寿盛典初集_page267.html">上一页</a><span>...</span><a href="万寿盛典初集_page263.html">263</a><a href="万寿盛典初集_page264.html">264</a><a href="万寿盛典初集_page265.html">265</a><a href="万寿盛典初集_page266.html">266</a><a href="万寿盛典初集_page267.html">267</a><span class="current-page">268</span><a href="万寿盛典初集_page269.html">269</a><a href="万寿盛典初集_page270.html">270</a><a href="万寿盛典初集_page271.html">271</a><a href="万寿盛典初集_page272.html">272</a><a href="万寿盛典初集_page273.html">273</a><span>...</span><a href="万寿盛典初集_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
