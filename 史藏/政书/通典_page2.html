<!DOCTYPE html>
<html>
 <head>
  <meta charset="utf-8"/>
  <title>
   通典 - 第 2 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 2 页/共 149 页
  </h1>
  <div class="content">
   陈文帝天嘉初，诏曰：「自顷编户播迁，良可哀惕。其亡乡失土逐食流移者，今年内随其适乐，来岁不问侨旧，悉令着籍，同土断之例。」
　　后魏初不立三长，唯立宗主督护，所以人多隐冒，五十、三十家方为一户，谓之荫附。荫附者皆无官役，豪强征敛，倍于公赋矣。
　　孝文太和十年，给事中李冲以三正理人，所由来远，于是刱三长之制，曰：「宜准古，五家立一邻长，五邻立一里长，五里立一党长，党长取乡人强谨者。邻长复一夫，里长二，党长三。所复复征戍，余若人。三长三载亡愆则陟用之一等。」太后览而称善，引见公卿议之。中书令郑羲、秘书令高佑等曰：「冲求立三长者，乃欲混天下为一法，言似可用，事实难行。」太尉元丕曰：「臣谓此法若行，公私有益。」咸称方今有事之月，校比人户，新旧未分，人心劳怨。请过今秋，至冬闲月，徐乃遣使，于事为宜。冲曰：「『人可使由之，不可使知之。』若不因调时，百姓徒知立长校户之勤，未见均徭省赋之益，心必生怨。宜及课调之月，令知赋税之均。既识其事，又得其利，因人之欲，为之易行。」著作郎傅思益进曰：「人俗既异，险易不同，九品差调，为日已久，一朝改法，恐成扰乱。」太后曰：「立三长，则课有常准，赋有恒分，苞荫之户可出，侥幸之人可止，何为而不可？」遂立三长，公私便之。
　　北齐令人居十家为邻比，五十家为闾，百家为族党。一党之内则有党族一人，副党一人，闾正二人，邻长十人，合有十四人，共领百家而已。至于城邑，一坊侨旧或有千户以上，唯有里正二人，里吏二人。里吏不常置。隅老四人，非是官府，私充事力，坊事亦得取济。若论外党，便是烦多。
　　时宋孝王撰关东风俗传，曰：「昔六国之亡，豪族处处而有，秦氏失驭，竞起为乱。及汉高徙诸大姓齐、田、楚、景之辈以实关中，盖所以强本弱末之计也。文宣之代，政令严猛，羊、毕诸豪，颇被徙逐。至若瀛、冀诸刘，清河张、宋，并州王氏，濮阳侯族，诸如此辈，一宗近将万室，烟火连接，比屋而居。献武初在冀郡，大族猬起应之。侯景之反，河南侯氏几为大患，有同刘元海、石勒之众也。凡种类不同，心意亦异，若遇闲隙，先为乱阶。时宋世良献书，以为『魏氏十姓八氏三十六姓，皆非齐代腹心，请令散配郡国无士族之处，给地与人。一则令其就彼仕宦，全其门户，二则分其气势，使无异图』。文宣不纳。数年之后，乃滥戮诸元。与其酷暴诛夷，未若防其萌渐，分隶诸郡。」
　　隋文帝受禅，颁新令：五家为保，保五为闾，闾四为族，皆有正。畿外置里正，比闾正，党长比族正，以相检察。苏威奏置五百家乡正，令理人闲词讼。李德林以为：「本废乡官判事，为其里闾亲识，剖断不平，今令乡正专理五百家，恐为害更甚。且今时吏部总选人物，天下不过数百县，于六七百万户内铨简数百县令，犹不能称才，乃欲于一乡之内选一人能理五百家者，必恐难得。又即要荒小县有不至五百家者，复不可令两县共管一乡。」饬内外群官，就东宫会议。自皇太子以下，多从德林议。苏威又言废郡，德林语之云：「修令时，公何不论废郡为便。令纔出，其可改乎！」然高颎同威之议，遂置之。十年，虞庆则等于关东诸道巡省使还，并奏云：「五百家乡正专理词讼，不便于人，党与爱憎，公行货贿。」乃废之。
　　大唐令：诸户以百户为里，五里为乡，四家为邻，五家为保。每里置正一人，若山谷阻险，地远人稀之处，听随便量置。掌按比户口，课植农桑，检察非违，催驱赋役。在邑居者为坊，别置正一人，掌坊门管钥，督察奸非，并免其课役。在田野者为村，别置村正一人。其村满百家，增置一人，掌同坊正。其村居如满十家者，隶入大村，不须别置村正。天下户为九等，三年一造户籍，凡三本，一留县，一送州，一送户部。常留三比在州县，五比送省。仪凤二年二月饬，自今以后装潢省籍及州县籍也。诸里正，县司选勋官六品以下白丁清平强干者充。其次为坊正。若当里无人，听于比邻里简用。其村正取白丁充，无人处，里正等并通取十八以上中男、残疾等充。
通典卷第四　食货四
　　赋税上唐　殷　周　秦　汉　魏　晋　宋
　　古之有天下者，未尝直取之于人。其所以制赋税者，谓公田什之一及工商衡虞之入，税以供郊庙社稷、天子奉养、百官禄食也，赋以给车马甲兵士徒赐予也。言人君唯于田及山泽可以制财贿耳。其工商虽有技巧之作，行贩之利，是皆浮食不敦其本，盖欲抑损之义也。古者，宅不毛有里布，地不耕有屋粟，人无职事出夫家之征。言宅不毛者出一里二十五家之泉，田不耕者出三家之税粟，人虽有闲无职事，犹出夫税家税。夫税者谓田亩之税，家税者谓出士徒车辇给徭役也。盖皆罚其惰，务令归农。是故历代至今，犹计田取租税。古者人君上岁役不过三日，是故历代至今，虽加至二十日，数倍多古制，犹以庸为名。既免其役，日收庸绢三尺，共当六丈，更调二丈，则每丁壮当两匹矣。夫调者，犹存古井田调发兵车名耳，此岂直敛人之财者乎！什一者，天下之正中，多乎则大桀小桀，寡乎则大貊小貊。故什一行而颂声作，二不足而硕鼠兴。古之圣王以义为利，不以利为利，宁积于人，无藏府库，百姓不足，君孰与足。是故巨桥盈而殷丧，成皋溢而秦亡。记曰：「人散则财聚，财散则人聚。」此之谓也。汉武攘四夷，平百越，边用益广，杼轴其空。于是置平籴，立均输，起漕运，兴盐铁，开鬻爵，设榷酤，收算缗，纳杂税，更造钱币，蕃货长财。虽经费获济，而下无聊矣。夫文繁则质衰，末盈则本亏，反散淳朴之风，导成贪叨之行，是以恶其启端也。贤良文学，辩论甚详，然处升平之代，是古则理高；居多务之时，非今则事阙。一臧一否，故悉存焉。
　　陶唐制：冀州，厥赋唯上上错。孔安国曰：「赋谓土地所生，以供天子。上上，第一。错，杂。杂出第二之赋。」兖州，厥赋贞，贞，正也。州第九，赋正与九相当。厥贡漆、丝，厥篚织文。地宜漆林，又宜桑蚕。织文，锦绮之属，盛之筐篚而贡。青州，厥赋中上，第四。厥贡盐、絺，海物惟错，絺，细葛。错，杂，非一种。岱畎丝、枲、鈆、松、怪石，畎，谷也。怪异好石似玉者。岱山之谷出此五物，皆贡之。厥篚丝。桑蚕丝中琴瑟弦。，于敛反。徐州，厥赋中中，第五。厥贡惟土五色，王者封五色土为社，建诸侯，则各割其方色土与之，使立社。焘以黄土，苴以白茅。茅取其絜，黄取王者覆四方。泗滨浮磬，淮夷蠙珠暨鱼，泗水涯水中见石，可以为磬。蠙珠，珠名，淮夷二水出蠙珠及美鱼。厥篚玄纤缟。玄，黑缯。缟，白缯。纤，细也。纤在中，明二物皆细。扬州，厥赋下上上错，赋第七，杂出第六。厥贡惟金三品，金、银、铜。瑶琨筱簜，瑶琨皆美玉。筱，竹箭。簜，大竹。齿革羽毛惟木，齿，象牙。革，犀皮。羽，鸟羽。毛，旄牛尾。木，楩梓豫章。厥篚织贝，织，细纻。贝，水物。厥包橘柚锡贡。小曰橘，大曰柚，其所包裹而致者。锡命乃贡，言不常。荆州，厥赋上下，第三。厥贡羽、毛、齿、革，惟金三品，杶、干、栝、柏，干，柘也。柏叶松身曰栝。砺、砥、砮、丹，砥细于砺，皆磨石也。砮，石中矢镞。丹，朱类。惟●、、楛，三邦底贡厥名，●、，美竹。楛，中矢干。三物皆出云梦之泽。近泽三国常致贡之，其名天下称善。包橘柚。●菁、茅，匦，匣也。菁以为菹，茅以缩酒。厥篚玄纁、玑、组，此州染玄纁色善，故贡之。玑，珠类。组，绶类。九江纳锡大。尺二寸曰大，出九江水中。不常用，锡命而纳之。豫州，厥赋错上中，赋第二，又杂出第一。厥贡漆、枲、絺、纻，厥篚纤纩，纩，细绵。锡贡磬错。治玉石曰错，治磬错。梁州，厥赋下中三错，赋第八，杂出第七第九，三等也。厥贡璆、铁、银、镂、砮、磬，璆，玉名。镂，刚铁也。熊、罴、狐、狸织皮。贡四兽之皮，织金罽。雍州，厥赋中下，第六。厥贡惟球、琳、琅玕。球、琳皆玉名。琅玕，石似珠。禹定九州岛，量远近制五服，任土作贡，分田定税，十一而赋，万国以康。故天子之国内五百里甸服：为天子服理田。百里赋纳总，禾稿曰总，供饲马。二百里纳铚，所铚刈谓禾穗。三百里纳秸服，秸，稿也。服稿役。四百里粟，五百里米。所纳精者少，麤者多。其外五百里曰侯服：侯，候也。斥候而服事。百里采，供王事，不主一。二百里男邦，男，任也。三百里诸侯。同为王者斥候。又其外五百里曰绥服：服王者政教。三百里揆文教，度王者文教而行之。二百里奋武卫。奋武卫，天子所以安也。又其外五百里曰要服：要束以文教。三百里夷，守平常之教。二百里蔡。蔡，法也。法三百里而差简。又其外五百里曰荒服：言荒，又简略。三百里蛮，以文德蛮来之，不制以法。二百里流。流、移也，言政教随其俗。尧命禹理水，因别九州岛，遂定贡赋。虞舜之化，及夏禹革命，不闻改作，盖因也。
　　殷以天子之地，百里之内以供官。千里之内曰甸，以为御。千里之外曰流，设方伯以为属。公田藉而不税，税，均取也。七十而助。助者，藉也，借力理公田也。是以其求也寡，其供也易。降及辛纣，暴虐，厚赋以实鹿台，大敛以积巨桥。
　　周武王既诛纣，发其财，散其粟，反其失而人安。于是分九畿，方千里曰王畿。其外曰侯畿，亦曰服。其贡祀物。又外曰甸畿，其贡嫔物。任嫔以女事，贡布帛。又外曰男畿，其贡器物。任土以饬材事。又外曰采畿，其贡服物。絺纩也。又外曰卫畿，其贡财物。贝之具。又外曰蛮畿，又外曰夷畿，要服也，其贡货物。丝枲。又外曰镇畿，又外曰藩畿，藩，限也。自侯、甸、男、采、卫、蛮、夷、镇、藩，各相去五百里为限。其来朝之岁，具礼朝觐篇也。此荒服也，具职官封建篇。谓之蕃国，世一见，各以其所贵宝为贽。司徒职，以岁时登其夫家之众寡，辨其可任者。国中自七尺以及六十，野自六尺以及六十有五皆征之。其舍者：国中贵者、贤者、能者、服公事者、老者、疾者皆舍。以岁时入其书。郑玄曰：「登，成也，定也。国中，城郭中也。郑司农云：『征之者，给公上事也。舍者，谓有复除舍不收役事也。贵者，谓若今宗室及关内侯皆复也。服公事者，谓若今吏有复除也。老者，谓若今八十、九十复羡卒也。疾者，谓若今癃不可事者，复之。』玄谓入其书者，言于大司徒。」凡任地，国宅无征，园廛二十而一，近郊十一，远郊二十而三，甸、稍、县、都皆无过十二。唯其漆林之征二十而五。征，税也，言征者以供国政也。任地，谓任土地以起税赋也。国宅，凡官所有宫室吏所治者也。周税轻近而重远，近者多役也。园廛亦轻之者，廛无谷，园少利也。凡宅不毛者有里布，凡田不耕者出屋粟，凡民无职事者出夫家之征。宅不毛者，谓不树桑麻也，罚以一里二十五家之泉。空田者，罚以三家之税粟，以供吉凶二服及丧器也。民虽有闲无职事者，犹出夫税、家税也。夫税者，百亩之税。家税者，出士徒车辇给徭役。掌国中及四郊之人民六畜之数，以任其力，待其政令，以时征其赋。自廛里至远郊也，掌六畜数者，农事之本也。赋谓九赋及九贡。凡任民，任农以耕事，贡九谷。任圃以树事，贡草木。任工以饬材事，贡器物。任商以市事，贡货贿。任牧以畜事，贡鸟兽。任嫔以女事，贡布帛。任衡以山事，贡其物。任虞以泽事，贡其物。贡草木，谓葵、韭、果、蓏之属。凡庶民不畜者祭无牲，不耕者祭无盛，不树者无椁，不蚕者不帛，不绩者不缞。掌罚其家事也。盛，黍稷也。椁，周棺也。不帛，不得衣帛也。不缞，丧不得衣缞也。皆所以耻不勉也。又因其比邻，以五人为伍，五伍为两，四两为卒，五卒为旅，五旅为师，五师为军，以起军旅，以作田役。夫役人岁不过三日。任其土，所以纪地宜也。分五服，设九畿，所以别远近也。五人为伍，所以知众寡也。因井庐以定赋税，税谓公田什一及工商衡虞之入也。赋谓计口发财，税谓收其田入也。什一，谓什取其一也。工商衡虞虽不垦殖，亦取其税者，工有伎巧之作，商有行贩之利，衡虞取山泽之财产。赋谓供车马甲兵士徒之役，充实府库赐予之用。税给郊社宗庙百神之祀，天子奉养百官禄食庶事之费。皆因其所工，不求其所拙。农人纳其获，工女效其织，是以黔首安本而易赡，下足而上有余也。
　　鲁宣公十五年，初税亩。公羊传曰：「初者何？始也。税亩者何？履亩而税也。宣公无恩信于民，民不肯尽力于公田，故履践按行，择其善亩谷最好者税取之。初税亩何以书？讥。何讥尔？讥始履亩而税也。何讥乎始履亩而税？据用田赋，不言初亦不言税亩。古者什一而藉。什一以借民力，以什与民，自取其一为公田。古者曷为什一而藉？据数非一。什一者，天下之中正也，什一行而颂声作矣。」颂声者，太平歌颂之声，帝王之高致也。春秋经传数万，指意无穷，至此独言颂声作者，民以食为本也。是故圣人制井田之法而口分之，一夫一妇受田百亩，以养父母妻子。五口为一家，公田十亩，即所谓什一而税也。庐舍二亩半。凡为田一顷十二亩半。八家而九顷，共为一井，故曰井田也。谷梁传曰：「私田稼不善则非吏，非，责也。吏，田畯也。言吏急民，使不得营私田。公田稼不善则非民。民勤私也。初税亩者，非公之去公田而履亩十取一也，以公之与民为已悉矣。」悉谓尽其力。
　　左传成公元年三月，作丘甲。周礼：九夫为井，四井为邑，四邑为丘。丘十六井，出戎马一匹，牛三头。四丘为甸，甸六十四井，出长毂一乘，戎马四匹，牛十二头，甲士三人，步卒七十二人。此甸所赋。今鲁使丘出之，讥重敛，故书。
　　哀公十二年春，用田赋。公羊传曰：「何以书？据当赋税，为何书。讥。何讥尔？讥始用田赋也。」田，谓一井之田。赋者，敛取其财物也。言用田赋者，若今汉家敛民钱以田为率矣。不言井者，城郭里巷亦有井，嫌悉赋之。礼，税民公田，不过什一。军赋十井，不过一乘。哀公外慕强吴，空尽国储，故复用田赋过什一。公问于有若：「年饥，用不足，如之何？」对曰：「盍彻乎。」公曰：「二，吾犹不足，如之何其彻也？」有若曰：「百姓足，君孰与不足；百姓不足，君孰与足。」古什取一，时什取二。又问孔子，孔子曰：「薄赋敛则人富。」公曰：「若是，寡人贫矣。」对曰：「恺悌君子，人之父母。未见子富而父贫也。」
　　管子曰：「地之生财有时，人之用力有倦，而人君之欲无穷。以有时与有倦，养无穷之君，而度量不生于其闲，度量不生，则赋役无限也。则下上相疾也。」
　　孟献子曰：「畜马乘不察于鸡豚，伐冰之家不畜牛羊，百乘之家不畜聚敛之臣。与其有聚敛之臣，宁有盗臣。此谓国不以利为利，以义为利也。」
　　孟子曰：「夏后氏五十而贡，殷人七十而助，周人百亩而彻。其实皆什一也。彻者，彻也。助者，藉也。诗曰：『雨我公田，遂及我私。』唯助为有公田，由此观之，虽周亦助也。」又曰：「尊贤使能，则天下之士皆悦，而愿立于其朝矣。市廛而不征，法而不廛，则天下之商皆悦，而愿藏于其市矣。廛，市宅也。古者无征，衰世征之。王制曰：「市廛而不税。」周礼曰：「国宅无征。」法而不廛者，当以什一之法征其地耳，不当征其廛宅也。关讥而不征，则天下之行旅皆悦，而愿出于其路矣。言关禁异服异语耳，不征税也。周礼曰「关市之赋」，司关门之征，犹讥。王制不讥，谓文王以前也。文王亦不征也。耕者助而不税，则天下之农皆悦，而愿耕于其野矣。助者，井田什一助佐公家理公田，不横税赋若履亩之类也。廛无夫里之布，则天下之人皆悦，而愿为之氓矣。」里，居也。布，钱也。夫，一夫也。周礼曰，「宅不毛者有里布，田不耕者有屋粟」，凡人无职事者出夫家之征。衰代缘是赋之重。故孟子欲使反古，宽廛夫，去里布，则人皆乐为之也。
　　白圭问孟子曰：「吾欲二十而税一，何如？」孟子曰：「子之道，貊道也。万室之国而一人陶，则可乎？」曰：「不可。器不足用也。」「夫貊，五谷不生，唯黍生之。无城郭宫室宗庙祭祀之礼，无诸侯币帛饔飧，无百官有司，故二十取一而足也。今居中国，去人伦，无君子，如之何其可也？」
　　孙武曰：「夫帝王处四海之内，居五千里之中，焉能尽专其利，是以分建诸侯，以其利而利之，使食其土毛之实，役其民氓之故。赋税无转徙之劳，徭役无怨旷之叹。」
　　魏文侯时，租赋曾倍于常，或有贺者。文侯曰：「今户口不加，而租赋岁倍，此由课多也。譬如彼治冶，令大则薄，令小则厚，治人亦如之。夫贪其赋税不爱人，是虞人反裘而负薪也。徒惜其毛，而不知皮尽而毛无所附。」
　　秦孝公十二年，初为赋。纳商鞅说，开阡陌，制贡赋之法。始皇建守，罢侯，贵以自奉。提封之内，撮粟尺布，一夫之役，尽专于己。徂春历秋，往还万里，是所得者至寡，所苦者至大。人用无聊，海内咸怨。夫夏之贡，殷之助，周之藉，皆十而取一，盖因地而税。秦则不然，舍地而税人，故地数未盈，其税必备。是以贫者避赋役而逃逸，富者务兼并而自若。加之以内兴工作，外攘夷狄，收泰半之赋，发闾左之戍，竭天下之资财以奉其政，犹未足以赡其欲也。二世承之，不变其失，反更益之。海内愁怨，遂用溃畔。
　　汉高帝接秦之敝，诸侯并起，民失作业而大饥馑，凡米石五千。上于是约法省禁，轻田租，什五而税一，量吏禄，度官用，以赋于民。纔取足。而山川园池市肆租税之入，自天子以至封君汤沐邑，皆各为私奉养，不领于天下之经费。言各收其所赋税以自供，不入国朝之仓廪府库也。经，常也。又令贾人不得衣丝乘车，重租税以困辱之。四年八月，初为算赋。汉仪注：「人年十五以上至五十六出赋钱，人百二十为一算，为治库兵车马。」
　　孝惠元年，减田租，复十五税一。汉家初十五税一，俭于周，中闲废，今复之。六年，令女子年十五以上至三十不嫁，五算。国语：越王句践令国中女子年十七不嫁者，父母有罪，欲人民繁息也。汉律：人出一算，算百二十钱，唯贾人与奴婢倍算。今使五算，罪谪之也。
　　孝文人赋四十，丁男三年而一事。如淳曰：「常赋岁百二十，岁一事。时天下之人多，故出赋四十，三岁而一事。」晁错说上，令人入粟得以拜爵，边食足支五岁，可令入粟郡县，足支一岁以上，可时赦，勿收农人租。如此德泽加于万人。帝从其言。后天下充实，乃下诏赐人十二年租税之半。十三年，诏曰：「农，天下之本，务莫大焉。今勤身从事，而有租税之赋，是谓本末者无以异也。本，农也。末，贾也。言农与贾俱出租，无异也，故除田租。其于劝农之道未备。其除田之租税。」其时亦以仓廪丰实之故也。
　　孝景帝二年，令人半出田租，三十而税一。时上溢而下有余。又礼高年，九十者一子不事，八十者二算不事。一子不事，蠲其赋役。二算不事，免二口之算赋。令天下男子年二十始傅。旧法二十三，此二十，更为异制。
　　孝武即位，董仲舒说上曰：「古者税民不过什一，其求易供；使民不过三日，其力易足。至秦则不然，用商鞅之法，又加月为更卒，已复为正。一岁屯戍，一岁力役，三十倍于古。更卒，谓给郡县一月而更者也。正卒，谓给中都官也。率计今人一岁之中，屯戍及力役之事，三十倍多于古也。田租、口赋、盐铁之利，二十倍于古。秦卖盐铁贵，故下民受其困也。既收田租，又出口赋，而官更夺盐铁之利。率计令人一岁之中，失其资产，二十倍多于古。或耕豪民之田，见税什五。言贫人自无田而耕垦豪富贵家田，十分之中以五输本田主也。故贫民常衣牛马之衣，而食犬彘之食矣。」建元元年，制：八十复二算，九十复甲卒。二算，二口之算也。复甲卒，不在革车之赋。
　　孝昭始元六年秋七月，罢榷酤官，令民得以律占租。律，诸当占租者，家长身各以其物占，占不以实，家长不身自书，皆罚金二斤，没入所不自占物及贾钱县官也。颜师古曰：「占谓自隐度其实，定其辞也。占音章赡反。盖武帝时赋敛繁多，律外而取，今始复旧。」元凤二年，三辅、太常郡得以菽粟当赋。太常主诸陵，别治其县，爵秩如三辅郡矣。元帝永光五年，令各属所在郡也。诸应出赋算租税者，皆听以菽粟当钱物也。四年，三年以前逋更赋未入者，皆勿收；更有三品：有卒更，有践更，有过更。古者正卒无常人，皆当迭为之。一月一更，是为卒更也。贫者欲得顾更钱者，次直者出钱顾之，月二千，是为践更也。天下人皆直戍边三日，亦名为更，律所谓繇戍也。虽丞相子亦在戍边之调。不可人人自行三日戍，又行者当自戍三日，不可往便还，因便住一岁一更。诸不行者，出钱三百入官，官以给戍者，是谓过更也。此汉初因秦法而行之也。后遂改易，有谪乃戍边一岁耳。毋收四年、五年口赋。汉仪注：「民年七岁至十四出口赋钱，人二十三。二十钱以食天子，其三钱者，武帝加口钱以补车骑马。」六年，诏曰：「夫谷贱伤农，今三辅减贱，减，少。其令以菽粟当今年赋。」元平元年，诏曰：「天下以农桑为本。日者省用，罢不急官，减外徭，耕桑者益众，而百姓未能家给，朕甚愍焉。其减口赋钱。」有司奏请减什三，上许之。
　　孝宣帝甘露二年，减民算三十。
　　孝成建始二年，减天下赋钱算四十。本算百二十，今减四十为八十。
　　孝平元始元年，诏天下女徒已论归家，顾出钱月三百。谓女徒论罪已定，并放归家，不亲役之，但令一月出钱三百以顾人也。
　　王莽篡位，下令曰：「汉氏减轻田租，三十而税一，常有更赋，罢音皮癃咸出，虽老病者皆复出口算也。而豪民侵陵，分田劫假。分田，谓贫者无田而取富人田耕种，共分其所收也。假亦谓贫人赁富人之田也。劫者，富人劫夺其税，侵欺之也。厥名三十，实什税五也。富者骄而为邪，贫者穷而为奸，俱陷于辜，刑用不措。今更名天下之田曰王田。」又以周官税人，凡田不耕为不殖，出三夫之税。城郭中宅不树艺者为不毛，出三夫之布。树艺谓种果木及蔬菜也。人浮游无事，出夫布一匹，其不能出者，作县官，衣食之。，散。又分裂州郡，改职作官。边兵二十余万，仰县官衣食，用度不足，数横敛赋。又一切调上公以下诸有奴婢者，率一口出钱三千六百，天下愈愁。
　　后汉光武建武中，田租三十税一。有产子者复以三年之算也。明帝即位，人无横徭，天下安宁。时谷贵，尚书张林上言：「谷所以贵，由钱贱故也。可尽封钱，一取布帛为租，以通天下之用。」从之。
　　魏武初平袁绍邺都，令收田租亩粟四升，户绢二匹，绵二斤，余不得擅兴。
　　晋武帝平吴之后，制户调之式：丁男之户，岁输绢三匹，绵三斤，女及次丁男为户者半输。其诸边郡或三分之二，远者三分之一。夷人输賨在公反布，户一匹，远者或一丈；不课田者输义米，户三斛，远者五斗，极远者输算钱，人二十八文。
　　成帝咸和五年，始度百姓田，取十分之一，率亩税米三升。是后频年水旱，田税不至。咸康初，算田税米，空悬五十余万斛，尚书诸曹以下免官。
　　哀帝即位，乃减田租，亩收二升。
　　孝武帝太元二年，除度定田收租之制。王公以下口税三斛，唯蠲在役之身。八年，又增税米口五石。前燕慕容皝在柳城，以牧牛给贫家，田于苑中，公收其八，二分入私。有牛无地者，亦田苑中，公收其七，三分入私。记室参军封裕谏曰：「且魏晋虽道消之代，犹削百姓不至于七八。将官牛田者，官得六分，百姓得四分，私牛而得田者，与中分，百姓安之，人皆悦乐。臣犹曰非明王之道。」蜀李雄赋丁岁谷三斛，女丁半之，调绢不过数丈，绵数两。事少役稀，百姓富实，门闾不闭，无相侵盗矣。
　　宋文帝元嘉中，始兴太守徐豁上表曰：「武吏年满十六，便课米六十斛，十五以下至十三，皆课三十斛，一户内随丁多少，悉皆输米。且十三岁儿，未堪田作，或是单迥，便自逃匿，户口岁减，实此之由。宜更量课限，使得存立。今若减其米课，虽有交损，考之将来，理有深益。」诏善之也。
　　孝武帝大明五年，制天下人户岁输布四匹。
通典卷第五　食货五
　　赋税中齐　梁　后魏　北齐　后周　隋
　　齐高帝初，竟陵王子良上表曰：「宋文帝元嘉中，皆责成郡县，孝武征求急速，以郡县迟缓，始遣台使，自此公役劳扰。凡此辈使人，既非详慎，贪险崎岖，以求此役。朝辞禁门，情态即异，暮宿村县，威福便行，驱迫邮传，侮折守宰。瞻郭睹境，飞下严符，但称行台，未明所督，摄总曹署，震惊郡邑。深村远里，俄刻十催。或尺布之逋，曲以当匹；百钱余税，且增为千。诳云质作尚方，寄系东冶。百姓骇迫，不堪其命。恣意赃贿，无人敢言。贫薄礼轻，即生谤讟。愚谓凡诸检课，宜停遣使，明下符旨，审定期限，如有违越，随事纠坐，则政有恒典，人无怨咨。」子良又启曰：「今所在谷价虽和，室家饥嗛，苦簟反。缣纩虽贱，骈门裸质。而守宰务在裒刻，围桑品屋，以准赀课。致令斩树发瓦，以充重赋，破人败产，要利一时。东郡使人，年无常限，郡县相承，准令上直。每至州台使命，切求县急，乃有畏失严期，自残躯命，亦有斩绝手足，以避徭役。守长不务先富人，而唯言益国，岂有人贫于下而国富于上耶？又泉铸岁远，类多翦凿，江东大钱，十不一在。公家所受，必须轮郭。遂买本一千，加子七百，犹求请无地。且钱布相半，为制永久，或闻长宰须令输钱，进违旧科，退容奸利，欲人康泰，岂可得乎！」又启曰：「诸赋税所应纳钱，不限大小，但令所在兼折布帛，若杂物是军国所须者，听随价准直，不必尽令送钱。于公不亏其用，在私实荷其渥。昔晋氏初迁，江左草刱，绢布所直，十倍于今。赋调多少，因时增减。永初中，官布一匹，直钱一千，而人所输，听为九百。渐及元嘉，物价转贱，私货则匹直六百，官受则匹准五百。所以每欲优人，必为降落。今入官好布，匹下百余，其四人所送者，犹依旧制。昔为刻上，今为刻下，甿庶空俭，岂不由之。救人拯弊，莫过减赋。略其目前小利，取其长久大益，无患人赀不殷，国用不阜也。」
　　武帝时，豫章王嶷上表曰：「宋氏以来，州郡秩俸及杂供给，多随土所出，无有定准。夫理在夙均，政由一典。伏寻郡县长尉俸禄之制，虽有定科，而其余资给，复由风俗，东北异源，西南各序，习以为常，因而弗变。顺之则固匪通规，澄之则靡不入罪。岂约法明章，先令后刑之谓也。臣谓宜使所在，各条件公田秩俸迎送旧典之外，守宰相承，有何供课。尚书精加勘覆，务存优衷，事在可通，随宜颁下，四方永为恒制。」帝从之。
　　自东晋寓居江左，百姓南奔者，并谓之侨人，往往散居，无有土著。而江南之俗，火耕水耨，土地卑湿，无有蓄积之资。诸蛮陬俚洞，沾沐王化者，各随轻重收财物，以裨国用。又岭外酋帅，因生口、翡翠、明珠、犀象之饶，雄于乡曲者，朝廷多因而署之，以收其利。历宋齐梁陈，皆因而不改。其军国所须杂物，随土所出，临时折课市取，乃无恒法定令。列州郡县，制其任土所出，以为征赋。其无贯之人，不乐州县编户者，谓之浮浪人，乐输亦无定数任量，惟所输终优于正课焉。都下人多为诸王公贵人左右、佃客、典计、衣食客之类，皆无课役。官品第一第二佃客无过四十户，每品减五户，至第九品五户。其佃谷皆与大家量分。其典计，官品第一第二置三人，第三第四置二人，第五第六及公府参军、殿中监、监军、长史、司马、部曲督、关外侯、材官、议郎以上，一人，皆通在佃客数中。官品第六以上，并得衣食客三人，第七第八二人，第九品及轝辇、迹禽、前驱、强弩司马、羽林郎、殿中冗从武贲、殿中虎贲、持椎斧武骑虎贲、持钑色立反从虎贲、命中武贲武骑，一人。其客皆注家籍。其课，丁男调布绢各二丈，丝三两，绵八两，禄绢八尺，禄绵三两二分，租米五石，禄米二石。丁女并半之。男年十六亦半课，年十八正课，六十六免课。其男丁，每岁役不过二十日。其田，亩税米二升。盖大率如此。其度量三升当今一升，秤则三两当今一两，尺则一尺二寸当今一尺。今谓实时。
　　自梁武帝末侯景之乱，国用常褊，京官文武，月别唯得廪食，多遥带一郡县官而取其禄秩焉。扬、徐等大州，比令仆班。扬州督王畿，理在建康，徐州督重镇，理在京口，并外官刺史最重者。尚书令、仆射，官品第三也。宁、桂等小州，比参军班。宁州理建宁，今云南郡。桂州理始安，今郡。并外官刺史最轻者。府参军，官品第六也。丹阳郡、吴郡、会稽等郡，并同太子詹事、尚书班。丹阳郡理建康，吴郡、会稽即今郡，并列郡最重者。詹事、尚书，官品第三也。高凉、晋康等小郡，三班而已。高凉、晋康即今郡，并列郡最轻者。梁武帝定九品后，其内官更为十八班，以班多者为贵。同班者则以居下为劣，则与品第高下不伦。当是其时更以清浊为差耳。本史既略，不可详也。大县六班，小县两转方至一班，品第既殊，不可委载。其州郡县禄米绢布丝绵，当处输台传仓库。若给刺史守令等，先准其所部文武人物多少，由敕而裁。凡如此禄秩，既通所部兵士给之，其家得盖少。诸王诸主出阁就第，婚冠所须及衣裳服饰并酒米鱼鲑香油纸烛等，并官给之。王及主婿外禄者不给。解任还京，仍亦公给。
　　后魏道武帝天兴中，诏采诸漏户，令输纶绵。自后诸逃户占为紬茧罗縠者甚众，于是杂营户帅遍于天下，不隶守宰，赋役不同，户口错乱。景穆帝即位，一切罢之，以属郡县。
　　魏令：每调一夫一妇帛一匹，粟二石。人年十五以上未娶者，四人出一夫一妇之调；奴任耕、婢任绩者，八口当未娶者四；耕牛二十头当奴婢八。其麻布之乡，一夫一妇布一匹，下至牛，以此为降。大率十匹中五匹为公调，二匹为调外费，三匹为内外百官俸。人年八十以上，听一子不从役。孤独病老笃贫不能自存者，三长内迭养食之。
　　旧制，人闲所织绢布，皆幅广二尺二寸，长四十尺为一匹，六十尺为一端。后乃渐至滥恶，不依尺度。
　　孝文帝延兴三年秋，更立严制，令一准前式，违者罪各有差。冬十月，诏州郡人十丁取一以充行，户收租五十石，以备军粮。
　　太和八年，始准古班百官之禄，以品第各有差。先是，天下户以九品混通，户调帛二匹，絮二斤，丝一斤，粟二十石。又入帛一匹二丈，委之州库，以供调外之费。至是，户增帛三匹，粟二石九斗，以为官司之禄。复增调外帛满二匹，所调各随其土所出。其司、冀、雍、华、定、相、泰、洛、荆河、怀、兖、陕、徐、青、齐、济、南河、东兖、东徐等州，贡绵绢及丝，其余郡县少桑蚕处，皆以麻布充。
　　孝明帝时，张普惠上疏曰：「伏闻尚书奏复绵麻之调，遵先皇之令轨，复高祖之旧典。仰惟高祖废大斗，去长尺，改重秤，所以爱百姓，从薄赋。知军国须绵麻之用，故立幅度之规，亿兆荷轻赋之饶，不惮于绵麻而已，故歌舞以供其赋，奔走以役其勤，天子信于上，亿兆乐于下。自兹以降，渐渐长阔，百姓怨嗟，闻于朝野。宰辅不寻其本，知天下之怨绵麻，不察其幅广、度长、秤重、斗大，革其所弊，存其可存，而特放绵麻之调，以悦天下之心。此所谓悦之不以道，愚臣所以未悦者也。尚书既知国少绵麻，不惟法度之翻易，人言之可畏，便欲去天下之大信，弃已行之成诏，遵前之非，遂后之失，奏求还复绵麻，以充国用。不思库中大有绵麻，而群官共窃利之。愚臣以为于理未尽。何者？今官人请调度造衣物，必度量，绢布匹有尺丈之盈，犹不计其广，丝绵斤两兼百铢之剩，未闻依律罪州郡者。若一匹之滥，一斤之恶，则鞭户主，连及三长。此所谓教人以贪也。今百官请俸，只乐其长阔，并欲厚重，无复准极。得长阔厚重者，便云其州能调，绢布精阔且长，横发美称，以乱视听。此百司所以仰负圣明者也。今若必复绵麻，谓宜先令四海知其所由，明立严禁，复本幅度，新绵麻之典，依太和之税。其在库绢布并及丝绵不依典制者。请遣一尚书与太府卿、左右藏令，依今官度官秤，计其斤两广长，折给请俸之人。总常俸之数，年俸所出，以布绵麻，亦应周其一岁之用。使天下知二圣之心，爱人惜法，如此则高祖之轨中兴于神龟，明明慈信昭布于无穷，孰不幸甚。」
　　正光后，国用不足，乃先折天下六年租调而征之，百姓怨苦。有司奏断百官常给之酒，计一岁所省米五万三千五十四斛九斗，糱谷六千九百六十斛，曲三十万五百九十九斤。其四时郊庙、百神群祀，依式供营。远蕃客使，不在断限。尔后寇贼转众，诸将出征，相继奔败，所亡器械资粮，不可胜数，而关西丧失尤甚，帑藏空竭。有司又奏，内外百官及诸蕃客廪食及肉悉三分减一，计岁终省肉百五十九万九千八百五十六斤、米五万三千九百三十二石。孝昌二年冬，税京师田租亩五升，借赁公田者亩一斗。
　　庄帝即位，因人贫富，为租输三等九品之制，千里内纳粟，千里外纳米，上三品户入京师，中三品入他州要仓，下三品入本州岛。
　　靖帝天平初，诸州调绢不依旧式。兴和三年，各班海内，悉以四十尺为度，天下利焉。元象、兴和之中，频岁大穰，谷斛至九钱。法网宽弛，百姓多离旧居，阙于徭赋矣。齐神武秉政，乃命孙腾、高崇之分责无籍之户，得六十余万，于是侨居者各勒还本属，是后租调之入有加焉。及侯景背叛，河南之地，困于兵革。寻而侯景乱梁，乃命行台辛术略有淮南之地。其新附州郡，羁縻轻税而已。
　　北齐文宣受禅，多所草刱。六坊内从者，更加简练，每一人必当百人，任其临阵必死，然后取之，谓之百保鲜卑。又简华人之勇力绝伦者，谓之勇士，以备边要。始立九等之户，富者税其钱，贫者役其力。后南征，频岁陷没，士马死者以数十万计。重以修创台殿，所役甚广，兼并户口，益多隐漏。旧制，未娶者输半床租调。有妻者输一床，无者半床。阳翟一郡，户至数万，籍多无妻。有司劾之，帝以为生事，不许。由是奸欺尤甚，户口租调，十亡六七。是时用度转广，赐予无节，府藏之积，不足以供，乃减百官之禄，彻军人常廪，并省州郡县镇戍之职。又制刺史守宰行兼者，并不给干，南齐以有僮干，若今驱使门仆之类。以节国用之费焉。
　　河清三年，定令：乃率以十八受田，输租调，二十充兵，六十免力役，六十六退田，免租调。率人一床，调绢一匹，绵八两，凡十斤绵中折一斤作丝，垦租二石，义租五斗。奴婢各准良人之半。牛调二尺，垦租一斗，义租五升。垦租送台，义租纳郡，以备水旱。垦租皆依贫富为三枭。其赋税常调，则少者直出上户，中者及中户，多者及下户。上枭输远处，中枭输次远，下枭输当州仓。三年一校。租入台者，五百里内输粟，五百里外输米。入州镇者，输粟。人欲输钱者，准上绢收钱。是时频岁大水，州郡多遇沈溺，谷价腾踊，朝廷遣使开仓以粜之，而百姓无益，饥馑尤甚矣。
　　后主天统中，劳役巨万，财用不给，乃减朝士禄料，断诸曹粮膳及九州岛军人常赐以供之。武平之后，权幸并进，赐予无限，乃料境内六等富人，调令出钱。
　　后周文帝霸府初开，制：司赋掌赋均之政令。凡人自十八至六十四，与轻疾者，皆赋之。其赋之法：有室者，岁不过绢一匹，绵八两，粟五斛；丁者半之。其非桑土，有室者，布一匹，麻十斤；丁者又半之。丰年则全赋，中年半之，下年一之，皆以时征焉。若艰凶札，则不征其赋。司役掌力役之政令。凡人自十八至五十九，皆任于役。丰年不过三旬，中年则二旬，下年则一旬。起徒役，无过家一人。有年八十者，一子不从役；百年者，家不从役；废疾非人不养者，一人不从役。若凶札，又无力征。
　　武帝保定元年，改八丁兵为十二丁兵，率岁一月役。建德二年，改军士为侍官，募百姓充之，除其县籍，是后夏人半为兵矣。
　　宣帝时，发山东诸州兵，增一月功为四十五日役，以起洛阳宫。并移相州六府于洛阳，称东京六府。
　　隋文帝霸府初开，尉迟迥、王谦、司马消难相次阻兵，兴师诛讨，赏费巨万。及受禅，又迁都，发山东丁，毁造宫室。仍依周制，役丁为十二番，匠则六番。丁男一床，租粟三石。桑土调以绢絁，麻土调以布。绢絁以匹，加绵三两；布以端，加麻三斤。单丁及仆隶各半之。有品爵及孝子、顺孙、义夫、节妇，并免课役。
　　开皇三年，减十二番每岁为二十日役，减调绢一匹为二丈。初，苏威父绰在西魏，以国用不足，为征税之法，颇称为重。既而叹曰：「今所为者，正如张弓，非平代法也。后之君子，谁能弛乎！」威闻其言，每以为己任。至是，威为纳言，奏减赋役，务从轻典，帝悉从之。时百姓承平渐久，虽遭水旱，而户口岁增。诸州调物，每岁河南自潼关，河北自蒲阪，至于京师，相属于路，昼夜不绝者数月。帝又躬行节俭。九年，亲御朱雀门，劳凯旋师，因行庆赏颁给，所费三百余万段。帝以江表初定，给复十年，自余诸州并免当年租赋。十年五月，又以宇内无事，益宽徭赋，百姓年五十者，输庸停防。十一年，江南反，越国公杨素讨平之。师还，赐物甚广。其余出师命赏，亦莫不优崇。十二年，有司上言，库藏皆满。帝曰：「朕既薄赋于人，又大经赐用，何得尔也？」对曰：「用处常出，纳处常入。略计每年赐用至数百万段，曾无减损。」乃更开左藏之院，构屋以受之。诏曰：「既富而教，方知廉耻，宁积于人，无藏府库。河北、河东今年田租，三分减一，兵减半，功调全免。」十四年，关中大旱，人饥，帝幸洛阳，因令百姓就食。从官并准见口赈给，不以官位为限。
　　开皇八年五月，高颎奏，诸州无课调处及课州管户数少者，官人禄力，承前以来，恒出随近之州。今请于所管内计户征税。帝从之。先是京官及诸州，并给公廨钱，回易生利，以给公用。十四年六月，工部尚书苏孝慈等以为，所在官司，因循往昔，皆以公廨钱物出举兴生，惟利是求，烦扰百姓，奏皆给地以营农，回易取利皆禁止。十七年十一月，诏外内诸司公廨在市回易及诸处兴生并听之，唯禁出举收利。
　　炀帝即位，户口益多，府库盈溢，乃除妇人及奴婢、部曲之课。其后将事辽、碣，增置军府，埽地为兵，租赋之人益减矣。又频出朔方，西征吐谷浑，三度讨高丽，飞刍挽粟，水陆艰弊。又东西巡幸，无时休息，六宫及禁卫行从常十万人，皆仰给州县，天下怨叛，以至于亡。
通典卷第六　食货六
　　赋税下大唐
　　大唐武德元年，诏曰：「宗绪之情，义越常品，宜加惠泽，以明等级。诸宗姓有官者，宜在同列之上；未有职任者，不在徭役之限。」二年制：每一丁租二石。若岭南诸州则税米：上户一石二斗，次户八斗，下户六斗；若夷獠之户，皆从半输。蕃人内附者，上户丁税钱十文，次户五文，下户免之；附经二年者，上户丁输羊二口，次户一口，下户三户共一口，凡水旱虫霜为灾，十分损四分以上免租，损六以上免租调，损七以上课役俱免。六年三月令：天下户量其资产，定为三等。至九年三月，诏：天下户立三等，未尽升降，宜为九等。
　　贞观二年四月，户部尚书韩仲良奏：「王公以下垦田，亩纳二升，其粟麦粳稻之属，各依土地，贮之州县，以备凶年。」
　　永徽五年二月敕：二年一定户。
　　龙朔三年秋七月制：卫士八等以下，每年五十八放令出军，仍免庸调。
　　武太后长安元年十月诏：天下诸州，王公以下，宜准往例税户。至大历四年正月制，一例加税。其见任官一品至九品，同上上至下下户等级之数，并寄田、寄庄及前资勋荫寄住家，一切并税。盖近如晋宋土断之类也。上上户四千，每等减五百，至下中七百，下下户至于五百。
　　开元八年二月，制曰：「顷者以庸调无凭，好恶须准，故遣作样，以颁诸州，令其好不得过精，恶不得至滥。任土作贡，防源斯在。而诸州送物，作巧生端，苟欲副于斤两，遂则加其丈尺，有至五丈为疋者，理甚不然。阔尺八寸，长四丈，同文共轨，其事久行。立样之时，已载此数。若求两而加尺，甚暮四而朝三。宜令所司简阅，有踰于比年常例、尺丈过多者，奏闻。」二十二年五月敕：「定户之时，百姓非商户郭外居宅及每丁一牛，不得将入货财数。其杂匠及幕士并诸色同类有番役合免征行者，一户之内，四丁以上，任此色役不得过两人；三丁以上，不得过一人。」二十五年定令：「诸课户一丁租调，准武德二年之制。其调绢絁布，并随乡土所出。绢絁各二丈，布则二丈五尺。输绢絁者绵三两，输布者麻三斤。其绢絁为疋，布为端，绵为屯，麻为綟。若当户不成疋端屯綟者，皆随近合成。其调麻每年支料有余，折一斤输粟一斗，与租同受。其江南诸州租，并回造纳布。准令，布帛皆阔尺八寸、长四丈为疋，布五丈为端，绵六两为屯，丝五两为绚，麻三斤为綟。諸丁匠不役者收庸，無絹之鄉，絁布參。」日别絁、绢各三尺，布则三尺七寸五分。三月敕：「关内诸州庸调资课，并宜准时价变粟取米，送至京，逐要支用。其路远处不可运送者，宜所在收贮，便充随近军粮。其河南、河北有不通水利，宜折租造绢，以代关中调课。」
　　天宝元年正月赦文：「如闻百姓之内，有户高丁多，苟为规避，父母见在，乃别籍异居，宜令州县勘会。一家之中，有十丁以上者，放两丁征行赋役；五丁以上者，放一丁。即令同籍共居，以敦风教。其侍丁、孝假者，免差科。」
　　建中元年制：「百姓及客等，约丁产，定等第，均率作，年支两税。其应税斛斗，据大历十四年见佃青苗地额均税。夏税六月内纳毕，秋税十一月内纳毕。其旧租庸及诸色名目，一切并停。」
　　凡权衡度量之制：度，以北方秬黍中者一黍之广为分，十分为寸，十寸为尺，一尺二寸为大尺，十尺为丈。量，以秬黍中者容千二百为钥，二钥为合，十合为升，十升为斗，三升为大升，三斗为大斗，十斗为斛。权衡，以秬黍中者百黍之重为铢，二十四铢为两，三两为大两，十六两为斤。调锺律，测晷景，合汤药及冠冕制，用小升、小两，自余公私用大升、大两。诸课役，每年计帐至尚书省，度支配来年事，限十月三十日以前奏讫。若须折受余物，亦先支料，同时处分。若是军国所须、库藏见无者，录状奏闻，不得便即科下。诸庸调物，每年八月上旬起输，三十日内毕。九月上旬各发本州岛，庸调车舟未发闲有身死者，其物却还。其运脚出庸调之家，任和雇送达。所须裹束调度，折庸调充，随物输纳。诸租，准州土收获早晚，斟量路程崄易远近，次第分配。本州岛收获讫发遣，十一月起输，正月三十日内纳毕。若江南诸州从水路运送，冬月水浅，上埭艰难者，四月以后运送，五月三十日内纳了。其输本州岛者，十二月三十日内纳毕。若无粟之乡，输稻麦，随熟即输，不拘此限。即纳当州未入仓窖及外配未上道有身死者，并却还。应贮米处，折粟一斛，输米六斗。其杂折皆随土毛，准当乡时价。诸边远州有夷獠杂类之所，应输课役者，随事斟量，不必同之华夏。诸任官应免课役者，皆待蠲符至，然后注免。符虽未至，验告身灼然实者，亦免。其杂任被解应附者，皆依本司解时日月据征。诸春季附者课役并征，夏季附者免课从役，秋季附者俱免。其诈冒隐避以免课役，不限附之早晚，皆征发当年课役。逃亡者附亦同之。诸人居狭乡乐迁就宽乡者，去本居千里外复三年，五百里外复二年，三百里外复一年。一迁之后，不得更移。诸没落外蕃得还者，一年以上复三年，二年以上复四年，三年以上复五年。外蕃之人投化者复十年。诸部曲、奴婢放附户贯复三年。诸孝子、顺孙、义夫、节妇志行闻于乡闾者，申尚书省奏闻，表其门闾，同籍悉免课役。诸丁匠岁役工二十日，有闰之年加二日。须留役者，满十五日免调，三十日租调俱免，从日少者见役日折免。通正役并不过五十日。正役谓二十日庸也。
　　天宝三年制：每岁庸调征收，延至九月三十日。五年制：天下百姓单贫交不存济者租庸，每乡通放三十丁。其年五月，停郡县官白直课钱，但计数多少，同料钱加税充用。即应差丁充白直并停。
　　按天宝中天下计帐，户约有八百九十余万，其税钱约得二百余万贯。大约高等少，下等多，今一例为八等以下户计之。其八等户所税四百五十二，九等户则二百二十二。今通以二百五十为率。自七载至十四载六七年闲，与此大数，或多少加减不同，所以言约，他皆类此。其地税约得千二百四十余万石。两汉每户所垦田不过七十亩，今亦准此约计数。课丁八百二十余万，其庸调租等约出丝绵郡县计三百七十余万丁，庸调输绢约七百四十余万疋，每丁计两疋。绵则百八十五万余屯，每丁三两，六两为屯，则两丁合成一屯。租粟则七百四十余万石。每丁两石。约出布郡县计四百五十余万丁，庸调输布约千三十五万余端。每丁两端一丈五尺，十丁则二十三端也。其租：约百九十余万丁江南郡县，折纳布约五百七十余万端。大约八等以下户计之，八等折租，每丁三端一丈，九等则二端二丈，今通以三端为率。二百六十余万丁江北郡县，纳粟约五百二十余万石。大凡都计租税庸调，每岁钱粟绢绵布约得五千二百三十余万端疋屯贯石，诸色资课及句剥所获不在其中，据天宝中度支每岁所入端屯疋贯石都五千七百余万，计税钱地税庸调折租得五千三百四十余万端疋屯，其资课及句剥等当合得四百七十余万。其度支岁计，粟则二千五百余万石，三百万折充绢布，添入两京库。三百万回充米豆，供尚食及诸司官厨等料，并入京仓。四百万江淮回造米转入京，充官禄及诸司粮料。五百万留当州官禄及递粮。一千万诸道节度军粮及贮备当州仓。布绢绵则二千七百余万端屯疋，千三百万入西京，一百万入东京，千三百万诸道兵赐及和籴，并远小州使充官料邮驿等费。钱则二百余万贯。百四十万诸道州官课料及市驿马，六十余万添充诸军州和籴军粮。
　　自开元中及于天宝，开拓边境，多立功勋，每岁军用日增。其费籴米粟则三百六十万疋段，朔方、河西各八十万，陇右百万，伊西、北庭八万，安西十二万，河东节度及群牧使各四十万。给衣则五百二十万，朔方百二十万，陇右百五十万，河西百万，伊西、北庭四十万，安西五十万，河东节度四十万，群牧二十万。别支计则二百一十万，河东五十万，幽州、剑南各八十万。馈军食则百九十万石。河东五十万，幽州、剑南各七十万。大凡一千二百六十万，开元以前每岁边夷戎所用不过二百万贯，自后经费日广，以至于此。而锡赉之费此不与焉。其时钱谷之司，唯务割剥，回残剩利，名目万端，府藏虽丰，闾阎困矣。尚书省度支，总天下经费。自安禄山反，至德、干元之际，置度支使。永泰之后，度支罢使，置转运使以掌其外。度支以掌于内。建中初，又罢转运使，复归度支。分命黜陟使往诸道收户口及钱谷名数，每岁天下共敛三千余万贯，其二千五十余万贯以供外费，九百五十余万贯供京师；税米麦共千六百余万石，其二百余万石供京师，千四百万石给充外费。
　　天下诸郡每年常贡，按令文，诸郡贡献皆尽当土所出，准绢为价，不得过五十疋，并以官物充市。所贡至薄，其物易供，圣朝恒制，在于斯矣。其有加于此数者，盖修令后续配，亦折租赋，不别征科。
京兆府贡葵草席　地骨白皮　酸枣仁　华阴郡贡鹞子十联　乌鹘五联　伏苓三十八斤　细辛四斤　伏神三十八斤　今华州　冯翊郡贡白里皱文皮二十一领　今同州　扶风郡贡龙须席十领　今岐州　新平郡贡翦刀十具　蛇胆十斤　荜豆澡豆五石　白火二十具　今邠州　安定郡贡龙须席十领　今泾州　彭原郡贡五色龙须席十领　莞菁　庵子　亭长　假苏　荆芥　今宁州　汧阳郡贡龙须席六领　今陇州　中部郡贡龙须席六领　今坊州　洛交郡贡龙须席六领　今鄜州　朔方郡贡白十领　今夏州　安化郡贡麝香二十五颗　今庆州　灵武郡贡鹿角胶　代赭　花苁蓉　白鵰翎　今灵州　榆林郡贡青鹿角两具　徐长卿十斤　赤芍药十斤　今胜州　延安郡贡麝香三十颗　今延州　咸宁郡贡麝香一颗　今丹州　银川郡贡女稽布五端　今银州　平凉郡贡九尺白十领　今原州　九原郡贡野马胯皮二十一片　白麦面　印盛盐　今丰州　会宁郡贡驼毛褐两段　今会州　五原郡贡盐山四十颗　今盐州　新秦郡贡青地鹿角二具　鹿角三十具　今麟州
单于都护府贡生野马胯皮总十二片
安北都护府贡生野马胯皮二十一片
太原府贡钢镜两面　甘草三十一斤　矾石三十斤　龙骨三十斤　蒲萄粉屑　柏子仁　上党郡贡人参三百小两　墨三梃　今潞州　河东郡贡绫绢扇四面　龙骨二十斤　枣八千颗　凤栖梨三千五百颗　今蒲州　绛郡贡粱谷二十石　墨千四百七十梃　白縠五百疋　梨三千颗　今绛州　平阳郡贡蜡烛三十条　今晋州　西河郡贡龙须席十领　石膏五十斤　消石五十斤　今汾州　弘农郡贡麝香十颗　砚瓦十具　今虢州　高平郡贡白石英五十小两　人参三十两　今泽州　大宁郡贡胡女布五端　今隰州　昌化郡贡胡女布五端　今石州　文城郡贡蜡二百斤　今慈州　阳城郡贡龙须席六领　今沁州　定襄郡贡豹尾十枚　今忻州　乐平郡贡人参三十两　今仪州　雁门郡贡白鵰翎五具　熟青二十两　熟绿二十两　今代州　楼烦郡贡麝香十颗　今岚州　安边郡贡松子一石　今蔚州　马邑郡贡白鵰翎五具　今朔州
河南府贡瓷器十五事　陕郡贡柏子仁、瓜楼根各三十斤　今陕州　陈留郡贡绢二十疋　今汴州　荥阳郡贡绢二十疋　麻黄二十斤　今郑州　临汝郡贡絁二十疋　今汝州　睢阳郡贡绢二十疋　今宋州　灵昌郡贡绫二十疋并方文　今滑州　颍川郡贡绢十疋　蔗心席六领　今许州　谯郡贡绢二十疋　今亳州　濮阳郡贡绢二十疋　今濮州　济阴郡贡蛇床子二十斤　绢二十疋　今曹州　北海郡贡枣两石　仙文绫十疋　今青州　淮阳郡贡绢十疋　今陈州　汝南郡贡鸂鷘绫十疋　今豫州　东平郡贡绢二十疋　今郓州　淄川郡贡防风五十斤　进理石五斤　今淄州　临淄郡贡丝葛十五疋　今齐州　鲁郡贡镜花绫十疋　紫石英二十二两　今兖州　彭城郡贡绢二十疋　今徐州　临淮郡贡绵二十屯　赀布十疋　今泗州　汝阴郡贡绢二十屯　今颍州　东海郡贡楚布十疋　今海州　济阳郡贡阿胶二百小斤　鹿角胶三十小斤　今济州　琅琊郡贡紫石英二十两　今沂州　高密郡贡赀布十端　牛黄一斤　海蛤二十两　今密州　东牟郡贡牛黄百二十八铢　水葱席六领　今登州　范阳郡贡绫二十疋　今幽州　河内郡贡平纱十疋　今怀州　魏郡贡白绵紬八疋　白平紬八疋　今魏州　汲郡贡绵三百两　今卫州　邺郡贡纱十疋　凤翮席六领　胡粉百团　今相州　广平郡贡平紬十疋　今洺州　清河郡贡十领　今贝州　信都郡贡绢二十疋　绵二十屯　今冀州　平原郡贡绢二十疋　今德州　饶阳郡贡绢二十疋　今深州　河闲郡贡绢三十疋　今瀛州　东莱郡贡牛黄百二十二两　今莱州　景城郡贡细簟四领　细柳箱八十合　糖蟹二十三坩　鳢三百五十梃　今沧州　常山郡贡梨六百颗　罗二十疋　今恒州　博陵郡贡细绫千二百七十疋　两窠细绫十五疋　瑞绫二百五十五疋　大独窠绫二十五疋　独窠绫十疋　今定州　赵郡贡锦五十疋　今赵州　巨鹿郡贡丝布十疋　今邢州　博平郡贡紬十疋　今博州　文安郡贡绵三百两　今莫州　上谷郡贡墨二百梃　今易州　乐安郡贡绢十疋　今棣州　北平郡贡蔓荆子四斤　今平州　密云郡贡人参五斤　今檀州　妫川郡贡麝香十颗　今妫州　渔阳郡贡鹿角胶十斤　今蓟州　柳城郡贡麝香十颗　今营州　归德郡贡豹尾三枚　今燕州
安东都护府贡人参五斤　武威郡贡野马皮五张　白小麦十石　今凉州　天水郡贡龙须席六领　芎藭四十斤　今秦州
安西都護府貢砂五十斤　緋五領
北庭都護府貢陰牙角五隻　速藿角十隻　阿魏截根二十斤　交河郡貢布十端　今西州　晉昌郡貢草鼓子　野馬皮　黃礬　絳礬　胡桐淚　今瓜州　西平郡貢牸羊角十隻　今鄯州　隴西郡貢麝香十顆　秦膠　今渭州　燉煌郡貢碁子二十具　石膏　今沙州　酒泉郡貢肉蓯蓉二十斤　柏脈二十斤　野馬皮兩張　今肅州　金城郡貢麝香十顆　●鼠六頭　今蘭州　安鄉郡貢麝香二十顆　今河州　同谷郡貢蠟燭十條　今成州　和政郡貢龍鬚蓆六領並青黃色　今岷州　武都郡貢蠟燭十條　蜜蠟　羚羊角　今武州　臨洮郡貢麝香十顆　今洮州　懷道郡貢麩金十兩　散金十兩　今宕州　寧塞郡貢麩金六兩　大黃　戎鹽　今廓州　合川郡貢麝香二十顆　今●州　張掖郡貢野馬皮十張　枸杞子六斗　葉二十斤　今甘州　伊吾郡貢陰牙角五隻　胡桐淚二十五斤　今伊州　廣陵郡貢蕃客錦袍五十領　錦被五十張　半臂錦百段　新加錦袍二百領　青銅鏡十面　莞蓆十領　獨窠細綾十疋　蛇床子七斗　蛇床仁一斗　鐵精一斤　兔絲子一斤　白芒十五斤　空青三兩　造水牛皮甲千領并袋　今揚州　安陸郡貢青紵十五疋　今安州　弋陽郡貢葛十疋　生石斛六十斤　今光州　義陽郡貢葛十疋　今申州　廬江郡貢絲布十疋　石斛六十斤　今廬州　蘄春郡貢白纻布十五端　乌蛇脯　今蕲州　同安郡贡蜡五十斤　石斛六十斤　今舒州　历阳郡贡麻布十疋　今和州　锺离郡贡丝布十疋　今濠州　寿春郡贡丝布十疋　生石斛五十斤　今寿州　齐安郡贡紫纻布十端　虻虫二斤　今黄州　淮阴郡贡赀布十疋　今楚州　汉阳郡贡麻赀布十疋　今沔州　江陵郡贡白方文绫二十疋　橘皮九十斤　●子五斤　贝母七斤　覆盆子三斤　石龙芮一斤　乌梅肉十斤　今荆州　永阳郡贡纻练布十五疋　今滁州　襄阳郡贡五盛碎石文库路真二具　十盛花库路真二具　今襄州　南阳郡贡丝布十疋　今邓州　淮安郡贡绢十疋　今唐州　上洛郡贡麝香三十颗　今商州　安康郡贡麸金五两　干漆六斤　杜仲二十斤　椒目十斤　黄櫱六斤　枳实六斤　枳壳十四斤　茶芽一斤　椒子一石　雷丸五两　今金州　武当郡贡麝香二十颗　今均州　房陵郡贡麝香二十颗　雷丸　石膏　苍矾石　今房州　汉东郡贡绫十疋　葛五疋　覆盆子　今隋州　南浦郡贡金五两　今万州　澧阳郡贡柑子四百颗　橘子七百颗　子绫十疋　五入簟四领　恒山八斤　蜀漆一斤　今澧州　云安郡贡蜡百斤　今夔州　竟陵郡贡白纻布一端　今复州　武陵郡贡纻练布十端　今朗州　夷陵郡贡茶二百五十斤　柑子二千颗　五加皮二斤　杜若二斤　芒硝四十斤　鬼臼二斤　蜡百斤　今峡州　南宾郡贡苏熏席四领　绵紬五疋　今忠州　富水郡贡白纻布十端　今郢州　巴东郡贡蜡四十斤　今归州　汉中郡贡红花百斤　燕脂一升　今梁州　通川郡贡绵紬三疋　蜂香五斤　药子二百颗　今通州　顺政郡贡蜡六十斤　今兴州　巴川郡贡牡丹皮十斤　药子二百颗　今合州　清化郡贡绵紬十疋　今巴州　洋川郡贡白交梭十疋　今洋州　河池郡贡蜡百斤　今凤州　益昌郡贡丝布十疋　今利州　咸安郡贡绵紬十疋　今蓬州　盛山郡贡蜡四十斤　车前子一升　今开州　始宁郡贡绵紬十疋　今壁州　南平郡贡葛五疋　今渝州　符阳郡贡蜡五十斤　药子二百颗　今集州　潾山郡贡紬十疋　买子木十斤，子一升　今渠州　丹阳郡贡方文绫七疋　水文绫八疋　今润州　晋陵郡贡细青纻布十疋　今常州　吴郡贡丝葛十疋　白石脂三十斤　蛇床子仁三升　鲻鱼皮三十头　●鱼五十头　胞七升　肚鱼五十头　春子五升　嫩藕三百段　今苏州　余杭郡贡白编绫十疋　橘子二千颗　蜜姜二石　今杭州　会稽郡贡朱砂十两　白编绫十疋　交梭十疋　轻调十疋　今越州　余姚郡贡附子百枚　今明州　东阳郡贡纸六千张　绵六百两　葛粉二十石　今婺州　新定郡贡交梭二十疋　竹簟一合　今睦州　信安郡贡绵百屯　纸六千张　今衢州　吴兴郡贡纻布三十端　今湖州　临海郡贡鲛鱼皮百张　干姜百斤　乳柑六千颗　金漆五升三合　今台州　永嘉郡贡鲛鱼皮三十张　今温州　新安郡贡纻布十五端　竹簟一合　今歙州　长乐郡贡蕉二十疋　海蛤一斤　今福州　清源郡贡绵二百两　今泉州　建安郡贡蕉二十疋　练十疋　今建州　临汀郡贡蜡烛二十条　今汀州　漳浦郡贡鲛鱼皮二十张　甲香五斤　今漳州　潮阳郡贡蕉十疋　蚺蛇胆十枚　鲛鱼皮十张　甲香五斤　石井　银石　水马　今潮州　宣城郡贡白纻布十疋　今宣州　豫章郡贡葛五十疋　柑子六千颗　今洪州　鄱阳郡贡麸金十两　簟一合　今饶州　长沙郡贡葛十五疋　今潭州　南康郡贡竹布二十疋　今虔州　零陵郡贡葛十疋　石燕二百颗　今永州　临川郡贡葛布十疋　箭簳百万茎　今抚州　桂阳郡贡白纻布十疋　今郴州　庐陵郡贡白纻布二十端　陟厘十斤　今吉州　浔阳郡贡葛十疋　生石斛十斤　今江州　江华郡贡零陵香百斤　白布十端　今道州　衡阳郡贡麸金十四两　今衡州　江夏郡贡银五十两　今鄂州　宜春郡贡白纻布十疋　今袁州　巴陵郡贡白纻布十疋　今岳州　邵阳郡贡银二十两　今邵州　蜀郡贡单丝罗二十疋　高纻衫段二十疋　今益州　唐安郡贡罗二十疋　今蜀州　蒙阳郡贡交梭二十疋　今彭州　德阳郡贡弥布十疋　纻布十疋　今汉州　通义郡贡麸金八两　柑子不限多少　今眉州　梓潼郡贡绫十六疋　今梓州　巴西郡贡双紃二十疋　今绵州　普安郡贡丝布十疋　苏熏席六领　今剑州　阆中郡贡重连绫二十疋　今阆州　资阳郡贡麸金七两　柑子不限多少　今资州　临邛郡贡丝布十疋　今邛州　通化郡贡麝香六十枚　扇香十枚　齐香十枚　颗香二十枚　今茂州　交川郡贡麝香三十枚　当归七斤　羌活五斤　野狐尾五枚　今松州　越巂郡贡丝布十疋　进刀子靶六十枚　今巂州　南溪郡贡葛十疋　六月进荔枝煎　今戎州　遂宁郡贡樗蒲绫十五疋　干天门冬百一十斤　今遂州　南充郡贡丝布十疋　今果州　仁寿郡贡细葛五疋　今陵州　犍为郡贡麸金五两　今嘉州　卢山郡贡金　落雁木　今雅州　泸川郡贡葛十疋　今泸州　阳安郡贡绵紬十疋　柑子不限多少　今简州　安岳郡贡葛十疋　天门冬煎四斗　今普州　洪源郡贡蜀椒一石　今黎州　阴平郡贡麝香二十颗　白蜜一石　今文州　同昌郡贡麝香十颗　今扶州　江油郡贡麸金六两　羚羊角六具　今龙州　临翼郡贡麝香三十四颗　牦牛尾五斤　当归十斤　今翼州　归诚郡贡麝香六颗　牦牛尾五斤　当归二十斤　今悉州　静川郡贡麝香六颗　当归十斤　羌活十斤　牦牛尾五斤　今静州　恭化郡贡麝香十五颗　当归十斤　羌活十斤　今恭州　维川郡贡麝香二十颗　牦牛尾十斤　今维州　和义郡贡班布六疋　今荣州　云山郡贡麝香十颗　黑牦牛尾二斤　今奉州　蓬山郡贡麝香十颗　当归十斤　羌活十斤　今柘州　黔中郡贡蜡五十斤　今黔州　卢溪郡贡光明砂四斤　今辰州　灵溪郡贡朱砂十斤　茶芽一百斤　今溪州　潭阳郡贡麸金八两　今巫州　卢阳郡贡光明砂一斤　今锦州　清江郡贡黄连一斤　蜡十斤　黄子二百颗　今施州　涪陵郡贡连头獠布十段　今涪州　宁夷郡贡蜡五十斤　今思州　义泉郡贡蜡烛十条　今夷州　龙标郡贡蜡二十斤　今业州　南川郡贡布五端　今南州　南海郡贡生沈香七十斤　甲香三十斤　石斛二十斤　鼊皮三十斤　蚺蛇胆五枚　詹糖香二十五斤　藤簟二合　竹簟五领　今广州　始安郡贡银百两　今桂州
安南都护府贡蕉十端　槟榔二千颗　●鱼皮二十斤　蚺蛇胆二十枚　翠毛二百合　普宁郡贡朱砂二十斤　水银二十斤　今容州　始兴郡贡锺乳二十四斤十二两二分　竹子布十五疋　石斛二十斤　今韶州　临贺郡贡银三十两　今贺州　连山郡贡细布十疋　锺乳十两　今连州　高要郡贡银二十两　今端州　平乐郡贡银二十两　今昭州　新兴郡贡银五十两　蕉五疋　今新州　南潘郡贡银二十两　今潘州　陵水郡贡银二十两　今辨州　高凉郡贡银二十两　蚺蛇胆二枚　今高州　海康郡贡丝电四疋　今雷州　临江郡贡银二十两　今龚州　浔江郡贡银二十两　今浔州　蒙山郡贡麸金十两　今蒙州　开江郡贡班布五端　今富州　修德郡贡银二十两　今严州　临封郡贡银二十两　石斛十小斤　今封州　南陵郡贡银二十两　石斛十小斤　今春州　招义郡贡银二十两　今罗州　日南郡贡象牙二根　犀角四根　沈香二十斤　金薄黄屑四石　今驩州　定川郡贡银二十两　今牢州　怀德郡贡银二十两　今窦州　宁浦郡贡银二十两　今横州　象郡贡银二十两　今象州　开阳郡贡石斛三斤　银二十两　今泷州　感义郡贡银二十两　今藤州　平琴郡贡银二十两　今平琴州　合浦郡贡银二十两　今廉州　连城郡贡银二十两　今义州　玉山郡贡玳瑁二具　鼊皮六十斤　翠毛三百合　甲香二斤　今陆州　宁仁郡贡银二十两　今党州　怀泽郡贡细白纻布十端　今贵州　龙城郡贡银二十两　今柳州　铜陵郡贡石斛二十小斤　银二十两　今勤州　海丰郡贡五色藤镜匣一具　蚺蛇胆三枚　甲煎二两　●鱼皮三　筌台一　今循州　晋康郡贡银二十两　今康州　恩平郡贡银二十两　今恩州　珠崖郡贡银二十两　真珠二斤　玳瑁一具　今崖州　万安郡贡银二十两　今万安州　延德郡贡藤盘一　今振州
通典卷第七　食货七
　　历代盛衰户口　　丁中
　　　　历代盛衰户口周　秦　汉　后汉　魏　晋　宋　齐　梁　陈　后魏
　北齐　后周　隋　大唐
　　三皇以前尚矣，靡可得而详也。孔子称尧曰大哉，舜曰尽善，禹曰无闲。以三圣之德，地方不过数千里，故君臣歌德，含气之类，各得其宜。禹平水土，为九州岛，人口千三百五十五万三千九百二十三。涂山之会，诸侯承唐虞之盛，执玉帛者万国。男女耕织，不夺其时，故公家有三十年之积，私家有九年之储。及其衰也，弃稷不务，续有有穷、孔甲之乱，遭桀行暴，诸侯相兼，逮汤受命，其能存者三千余国，方于涂山，十损其七。其后纣作淫虐，厚赋以实鹿台，大敛以积巨桥，人庶苦而无憀，天下去之。
　　周武王致商之罪，罔有敌于我师，一戎衣天下大定，垂拱而天下治，定五等之封，凡千七百七十三国。又减汤时千三百国，人众之损亦如之。周公相成王，致理刑措，人口千三百七十万四千九百二十三，此周之极盛也。及昭王南征不还，穆王荒耄，加以幽之乱，平王东迁，三十余年。庄王十三年，齐桓公二年，五千里外非天子之御。自太子公侯以下至于庶人，凡千一百八十四万一千九百二十三人。其后诸侯相并，尚有千二百国。春秋二百四十二年之中，弒君三十六，亡国五十二，诸侯更相征伐，奔走不保社稷者，不可胜数。齐桓救其难，孔子定其文，至于战国，存者十余。于是纵横短长之说，相夺于时，残人诈力之兵，动以万计。伊阙之败，斩首二十四万。长平之战，血流漂卤。周之列国，唯秦、楚、燕而已。齐及三晋，皆以篡乱。卫虽得存，不绝如。音线。然考苏、张之说，计秦及山东六国戎卒，尚踰五百余万，推人口数尚当千余万。
　　秦兼诸侯，所杀三分居二，犹以余力北筑长城四十余万，南戍五岭五十余万，阿房、骊山七十余万。十余年闲，百姓死没，相踵于路。陈、项又肆其酷烈，新安之坑，二十余万，彭城之战，睢水不流。
　　汉高帝定天下，人之死伤亦数百万，是以平城之卒不过三十万，方之六国，十分无三。孝文偃武修文，与人休息，尝欲作露台，召工计之，直百金，曰：「百金，中人十家之产。吾奉先帝宫室，常恐羞之。」乃止。孝景承平，赋役减省，三十而税一，人人自爱。每有诏命颁下乡闾，垂白戴老扶疾策杖以听之，思一见太平。至武帝元狩中，六十余年，人众大增，太仓之粟红腐而不食，都内之钱贯朽而不校。孝武帝乘其资，乃厉兵马以攘戎狄，廓地遐广，征伐不休，十数年闲，天下之众，亦减半矣。末年追悔，故下哀痛之诏，封丞相富人侯。昭宣之后，罢战务农，户口渐益。元帝时，贡禹上书曰：「古者宫女不过九人，秣马不过八疋。高祖、孝文、孝景皇帝，修古节俭，宫女不过十余，厩马不过百余疋。故时齐三服官输物不过十笥。方今齐三服官作工各数千人，岁费数巨万。蜀广汉主金银器，岁各用五百万，三工官官费五千万，织室亦然。厩马食粟将万疋。百姓重困，请从省俭。」帝多采纳之。至孝平元始二年，人户千二百二十三万三千，口五千九百五十九万四千九百七十八，此汉之极盛也。及王莽篡位，续以更始、赤眉之乱，率土遗黎，十纔二三。
　　后汉光武建武中，兵革渐息。至中元二年，户四百二十七万六百三十四，口二千一百万七千八百二十。明、章之后，天下无事，务在养民。至于孝和，人户滋殖。桓帝永寿三年，户千六十七万七千九百六十，口五千六百四十八万六千八百五十六。灵帝遭黄巾为寇，献帝遇董卓称乱，大焚宫庙，劫御西迁，是以兴平、建安之际，海内荒残，人户所存，十无一二。
　　魏武据中原，刘备割巴蜀，孙权尽有江东之地。三国鼎立，战争不息。刘备章武元年，有户二十万，男女口九十万。及平蜀，得户二十八万，口九十四万，带甲将士十万二千，吏四万，通计户九十四万三千四百二十三，口五百三十七万二千八百八十一。除平蜀所得，当时魏氏唯有户六十六万三千四百二十三，口有四百四十三万二千八百八十一。孙权赤乌五年，有户五十二万，男女口二百三十万。
  </div>
  <div class="pagination">
   <a href="通典.html">
    上一页
   </a>
   <a href="通典.html">
    1
   </a>
   <span class="current-page">
    2
   </span>
   <a href="通典_page3.html">
    3
   </a>
   <a href="通典_page4.html">
    4
   </a>
   <a href="通典_page5.html">
    5
   </a>
   <a href="通典_page6.html">
    6
   </a>
   <a href="通典_page7.html">
    7
   </a>
   <span>
    ...
   </span>
   <a href="通典_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
