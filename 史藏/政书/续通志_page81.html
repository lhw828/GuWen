<!DOCTYPE html>
<html>
<head>
    <meta charset="UTF-8">
    <title>续通志 - 第 81 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 81 页/共 1359 页</h1>
    <div class="content">月甲申遣使封夏国李德昭为西平王八月丙子驻跸犬牙山九月己丑以南伐谕高丽丙午如南京丁未致祭于太宗庙以北院大王穆尔古 
太尉老君努监北南王府兵庚戌以楚王隆佑留守京师闰月己未南伐癸亥次固安甲子以青牛白马祭天地丙寅及宋师战于唐兴大败之 
丁卯萧达林及宋师战于遂城又败之 【按宋史是年闰九月契丹攻顺安军北平砦保州定州又围岢岚军皆不利辄引去寇准所谓狃我 
也契丹国志续通鉴共同据辽史则所向皆捷恐两国各讳其败也】 庚午军于望都冬十月乙酉以黑白羊祭天地丙戌攻瀛州不克甲午下 
祁州以酒脯祭天地己酉西平王李德昭遣使谢封册十一月癸亥军马都指挥使耶律科里击宋师于洺州败之甲子东京留守萧巴雅尔获 
宋魏府官吏田逢吉等以献庚午攻德清军破之壬申次澶渊萧达林出按地以中伤死乙亥破通利军丁丑宋崇仪副使曹利用来约和遣飞 
龙使韩■〈木巳〉持书报之十二月癸未宋复遣曹利用来以监门卫大将军姚柬之报之戊子宋使李继昌来约和愿岁输银十万两编二 
十万匹许之即遣合门使丁振持书报聘己丑诸军解严是月班师赐大丞相齐王韩德昌姓耶律徙王晋 【二十八年赐名隆运】
　　二十三年春正月戊午还次南京庚申大飨将卒爵赏有差二月丙戌复置榷场于振武军丁巳夏国遣使来告下宋青城辛酉以特里衮 
华格为南院大王行军都监老君努为特里衮乙丑振党项部夏四月己亥党项来侵五月戊申朔宋遣使来贺皇太后生辰乙卯以金帛赐阵 
亡将士家丙寅高丽以与宋和遣使来贺六月壬辰清暑于炭山秋七月辛酉以青牛白马祭天地九月甲戌遣太尉阿里太傅杨鲁贺宋主生 
辰冬十月甲午驻跸七渡河癸卯宋使以岁币始至十一月戊申帝遣太保和卓颁给使韩简太后遣太师博诺政事舍人高正使宋贺正旦辛 
亥观渔于桑干河 【按游幸表是年纪猎凡十一而二十四年以后至二十六年皆缺悉有脱误未足传信兹不揉桑干河其十一之一也】  
丁巳诏大丞相耶律德昌出宫籍属于横帐十二月丙申宋遣使来贺千龄节丁酉复遣使来贺正旦
　　二十四年春正月如鸳鸯泺夏五月壬寅朔如炭山清暑幽皇太妃固寍于怀州囚夫人伊兰于南京余党皆生瘗之秋七月辛丑朔南幸 
九月如南京冬十月庚午朔帝率羣臣上皇太后尊号曰睿德神略应运启化承天皇太后羣臣上皇帝尊号曰至德广孝昭圣天辅皇帝大赦
　　二十五年春正月建中京二月如鸳鸯泺夏四月清暑于炭山六月皇太妃固寍赐死于幽所秋九月西北路招讨使萧托云讨准布破之 
冬十月丙申驻跸中京十二月己酉振饶州饥民
　　二十六年春二月如长泺夏四月辛卯朔祠木叶山五月庚申朔还上京辛未驻跸怀州秋七月增太祖太宗让国皇帝世宗谥仍谥皇太 
弟鲁呼曰钦顺皇帝冬十月戊子朔如中京十二月萧托云奏讨甘州回鹘降其王伊啰勒
　　二十七年春正月钓鱼于土河猎于瑞鹿原夏四月丙戌朔驻跸中京营建宫室八月甲申北幸十一月壬子朔行柴册礼十二月乙酉南 
幸戊子肆赦辛卯皇太后崩于行宫壬辰遣使报哀于宋夏高丽戊申如中京
　　二十八年春正月辛亥朔不受贺二月丙戌宋遣使吊祭是月遣左龙虎卫上将军萧和卓馈大行皇太后遗物于宋仍遣临海军节度使 
萧实喇左领军卫上将军张崇济谢宋吊祭三月宋高丽遣使来会葬夏五月己卯朔如中京辛卯清暑于七金山乙巳西北路招讨使萧托云 
奏伐甘州回鹘攻破肃州丙午高丽西京留守康肇弒其主诵立诵从兄询诏诸道缮兵东征秋八月戊申振平州饥辛亥如中京丁卯自将伐 
高丽遣使报宋以楚王隆佑留守京师北府宰相驸马都尉萧巴雅尔为都统北面林牙索诺木为都监九月乙酉遣使册西平王李德昭为夏 
国王辛卯遣枢密直学士高正引进使韩■〈木巳〉宣问高丽王询冬十月丙午朔女真进马万匹乞从征高丽许之高丽奉表乞罢师不许 
十一月乙酉大军渡鸭渌江康肇拒战败之退保铜州丙戌右皮室详衮耶律达鲁与肇战擒之及其副将李立戊子铜霍贵寍等州皆降辛卯 
王询遣使上表请朝许之以政事舍人马保佑为开京留守安州团练使旺布为副留守遣伊林将兵一千送之壬辰开京守将卓思正杀辽使 
者韩喜孙等领兵出拒保佑等还伊林遂以兵击之思正败奔西京围之五日驻跸城西高丽礼部郎中渤海托实来降庚子遣巴雅尔博诺等 
攻开京遇高丽兵败之王询弃城遁去遂焚开京
　　二十九年春正月乙亥朔班师所降诸城复叛己丑次鸭渌江己亥次东京三月己卯大丞相晋王耶律隆运薨庚辰以楚王隆佑权知北 
院枢密使事枢密直学士高正为北院枢密副使庚寅南京平州水振之己亥以北院大王耶律舒噜为北院枢密使封韩王北院郎君耶律世 
良为北院大王前三司使刘慎行参知政事兼知南院枢密使事夏四月清暑于隆科埚五月乙未以刘慎行为南院枢密使南府宰相邢抱质 
知南院枢密使事六月乙卯韩王耶律舒噜薨丙辰以南院大王华格为北院枢密使丁巳诏西北路招讨使驸马都尉萧托云安抚西鄙置准 
布诸部枢密使是秋猎于平地松林冬十月庚子驻跸广平淀十一月庚午朔如显州十二月庚子复如广平淀
　　开泰元年春正月己巳朔宋遣使来贺甲申驻跸王子院丙戌望祠木叶山戊子猎于玛哈拉林庚寅祠木叶山二月壬子驻跸瑞鹿原三 
月乙亥如苇泺丁亥楚王隆佑徙封齐留守东京夏四月庚子高丽遣使乞称臣如旧诏王询亲朝壬寅夏国遣使进马辛酉以前孟父房详衮 
萧佛努为佐伊勒希巴五月戊辰朔还上京乙亥以邢抱质为大同军节度使六月驻跸上京秋七月丙子以耶律遂贞为辽兴军节度使遂正 
北院宣徽使张昭莹南院宣徽使耶律受益上京副留守寇卿彰德军节度使命耶律释绅努李操充贺宋国生辰信使副萧尼古齐泰贺宋正 
旦使副八月己未高丽王询奉表称病不能朝诏复取六州地是月齐国隆佑薨冬十月辛亥如中京十一月甲午朔羣臣上尊号曰弘文宣武 
尊道至德崇仁广孝聪睿昭圣神赞天辅皇帝大赦改元覃恩中外癸卯前辽州录事张庭美六世同居仪坤州刘兴胤四世同居各给复三年 
甲辰七部太师阿勒达杀本部节度使巴罕以叛准布执阿勒达以献十二月丙寅奉迁南京诸帝石像于中京观德殿景宗及宣献皇后于上 
京五鸾殿壬申振奉圣州饥民庚辰赐秦晋王隆庆铁券甲申诏诸道饥民质男女者日计佣钱折价尽还之归州言居民未习文字请设学许 
之始征贵德龙化仪坤双辽同祖七州商
　　二年春正月癸巳朔邢抱质加开府仪同三司守司空兼侍中王继忠中京留守驸马萧绍宗加检校太师耶律琨加正事令封幽王丁未 
如瑞鹿原封北院枢密使耶律华格为豳王己未录囚乌尔古德哷勒叛右皮室详衮延寿讨之二月壬午遣北院枢密副使高正按诸道狱是 
月猎于阿里泺夏四月丙子如缅山五月辛卯朔命华格等西讨六月辛酉朔遣中丞耶律资忠使高丽取六州旧地秋七月命诸军市马丁酉 
以特哩衮耶律迪里为南府宰相太尉武格为特哩衮癸卯钓鱼于曲沟戊申以敦睦宫子钱振贫民己酉华格等破准布酋长乌巴之众封皇 
子宗训为大内特哩衮八月壬戌遣引进使李延弘赐夏国王李德昭及义成公主车马冬十月己未朔畋于麃井之北命耶律阿延等使宋贺 
生辰辛酉驻跸长泺十一月甲午录囚癸丑削枢密使豳王华格官封出为大同军节度使十二月甲子以北院大王耶律世良为北院枢密使 
封岐王牛嶙为彰德军节度使萧孝穆为西北路招讨使
　　三年春正月己丑录囚乙未如浑河丙午畋于潢河滨壬子帝及皇后猎于瑞鹿原二月戊午诏增枢密使以下月俸甲子遣上京副留守 
耶律资忠复使高丽取六州旧地夏四月戊午诏南京管内毋淹刑狱以妨农务癸亥乌尔古叛丙子以西北路招讨都监萧孝穆为北府宰相 
五月乙酉朔清暑于缅山六月乙亥合巴哩伊实二国舅为一帐以伊实伊勒希巴萧迪里为详衮以总之甲申封呼图克为广平郡王是夏诏 
国舅详衮萧迪里东京留守耶律托实等讨高丽 【按续通鉴是年迪里东伐高丽与女真设奇邀击契丹大败而还史不书讳之也】 秋七 
月乙酉如平地松林八月甲寅朔如沙岭九月丁酉八部德哷勒杀其详衮刷以叛诏南府宰相耶律乌拉噶招抚之壬子耶律世良遣使献德 
哷勒俘冬十月甲寅朔如中京丙子以旗鼓伊喇详衮特哩衮为奚六部大王
　　四年春正月乙酉如瑞鹿原丙戌诏耶律世良再伐达里塔丁酉猎于马兰淀壬寅东征二月壬子朔如萨堤泺夏四月癸丑以林牙建福 
为北院大王丙寅哈斯罕部请括女真王苏扎纳户旧无籍者赋役从之枢密使贯寍大破八部达里塔耶律世良等上破准布俘戊辰驻跸沿 
柳湖壬申耶律世良讨乌尔古破之复进讨达里塔至清泥埚值伊济之众以内徙遂叛世良勒兵渡哈喇河进击之其将绷果遁去获其余众 
并迁达里塔所获实默里部民城胪朐河上以居之五月辛巳命北府宰相刘晟为都统 【刘晟高丽传作刘慎行】 枢密使耶律世良为副 
殿前都点检萧库哩为都监以伐高丽晟以致缓师期追还仍命世良库哩总兵进讨以耶律德政为辽兴军节度使萧年古哩天城军节度使 
六月庚戌以上京留守耶律巴格为北院枢密副使秋七月如秋山自八月射鹿至于九月复自癸丑至于辛酉连猎于有柏碎石太保响应松 
山诸山丙子以旗鼓伊喇详衮特哩衮为六部奚王冬十月驻跸塔喇噶泺十一月庚申诏汰东京僧命上京中京洎诸宫选精兵以备东征十 
二月南巡海徼还如显州
　　五年春正月丁未北幸庚戌耶律世良萧库哩与高丽战于郭州西破之乙卯师次南海军耶律世良薨于军癸酉驻跸雪林二月辛巳如 
萨堤泺庚寅以前东京统军使耶律哈瑠为右伊勒希巴三月辛酉诸道奏狱空诏进阶赐物丙寅以前北院大王耶律敬温为额珍尼果齐哈 
辛未党项库克来降夏四月乙亥振招州民戊寅以佐伊勒希巴萧和卓为北院枢密使赫勒讷为副使庚辰清暑于孤树淀五月甲子削尚书 
萧姬隐官丁卯以耿元吉为户部使六月遣政事舍人吴克昌按霸州刑狱秋七月甲辰猎于赤山八月丙子如怀州有事于诸陵戊寅还上京 
九月癸卯猎于松山乙丑驻跸杏埚冬十月甲午封秦晋王隆庆长子察克中山郡王次子苏克乐安郡王十一月丁巳以北面林牙萧威乌克 
为国舅详衮十二月乙酉秦晋王隆庆薨丁酉宋遣使来贺千龄节
　　六年春正月癸卯如锥子河二月丁丑诏国舅帐详衮萧威乌克将本部兵东征高丽其国舅司事以都监摄之庚辰以南面林牙聂赫为 
南院大王三月乙巳如显州夏四月辛卯封隆庆少子谢嘉努为长沙郡王以枢密使漆水郡王耶律制心权知诸行宫都部署事壬辰禁命妇 
再醮丙申如凉陉五月戊戌朔以枢密使萧和卓为都统汉人行宫都部署王继忠为副殿前都点检萧库哩为都监以伐高丽翌日赐和卓剑 
得专杀丙午录囚甲寅以南京统军使萧惠为右伊勒希巴乙卯祠木叶山如潢河乙丑驻跸九层台六月戊辰朔赐德妃萧氏死秋七月辛亥 
如秋山遣礼部尚书刘京等分路按察刑狱九月庚子还上京以皇子舒苏生大赦丁未以驸马萧琏节度使华格知制诰仇正巳杨佶充贺宋 
生辰正旦使副乙卯萧和卓等攻高丽兴化军不克而还冬十月丁卯以南京路饥挽云应朔弘等州粟振之辛未猎于铧子河庚寅驻跸达哩 
山十二月丁卯帝轻骑还上京戊子宋遣使来贺千龄节翌日又使来贺正旦
　　七年春正月甲辰如达哩山二月乙丑朔如浑河三月辛丑定东北伊埒图博和哩鄂罗木富珠哩铁骊等五部岁贡丙午乌尔古部节度 
使萧布达讨迪里灭之是月如三树泺夏四月丙寅振川饶二州饥辛未振中京贫乏癸酉禁匿名书壬辰以三司使吕德郁为枢密副使闰月 
壬子以萧进忠为彰武军节度使兼五州制置五月丙寅封子宗真为梁王宗元永清军节度使宗简右卫大将军宗愿左骁卫大将军宗伟右 
卫大将军侄宗范昭义军节度使宗熙镇国军节度使宗亮绛州节度使宗弼濮州观察使宗奕曹州防御使宗显宗萧皆防御使以张俭守司 
徒兼政事令六月丙午行大射柳之礼庚申以耶律留寍吴守达使宋贺生辰萧噶济马贻谋贺正旦加平章萧弘义开府仪同三司尚父兼政 
事令秋九月庚申佛寍国奏乌里国数见侵掠赐诏谕之庚午录囚括马给东征军是月驻跸土河川冬十月壬寅以顺义军节度使石用中为 
汉人行宫都部署丙辰以东平王萧巴雅尔为都统殿前都点检萧实喇为副统东京留守耶律巴噶为都监伐高丽十一月壬戌以北府宰相 
刘慎行为彰武军节度使庚辰禁服用明金缕金贴金戍子如中京十二月丁酉宋遣使贺千龄节是月萧巴雅尔等与高丽战于茶陀二河败 
绩约尼帐详衮阿克达客省使卓库渤海详衮高清明天云军详衮哈里等死之
　　八年春正月宋遣使来贺壬戌建景宗庙于中京封沙州节度使曹顺为炖煌郡王是月如浑河二月丁未以前南院枢密使韩制心 【 
按韩制心辽史有传本纪误合二字为■〈制上心下〉今改正】 为中京留守汉人行宫都部署王继忠南院枢密使三月己未以契丹弘义 
宫使霍实为兴圣宫都部署前云阿南部节度使崆郭啰积庆宫都部署左祗候郎君耶律罕四捷军都监壬午阅飞龙院马是月猎于云林石 
底水夏四月戊子朔如缅山五月壬申以驸马萧克忠为长寍军节度使乙亥迁寍州渤海户于辽土二河之间是月猎于桦山等地 【据游 
幸表是月纪猎凡四】 六月戊子录征高丽战殁将校子弟己丑以左伊勒希巴萧嘉哩为西南面招讨使御史大夫萧伊济为伊勒希巴己亥 
特哩衮耶律哈噶为南府宰相南面林牙耶律哈瑠为特哩衮癸卯弛达巴山猿岭采木之禁秋七月己未征高丽战殁诸将诏益封其妻庚申 
以东北路详衮耶律都木达为北院大王戊辰观稼庚午观市曲赦市中系囚以解寍马翼充贺宋生辰使副是月如秋山八月庚寅遣郎君赫 
伯舍等率诸部兵会大军讨高丽九月己巳以石用中参知政事宋遣使来贺千龄节壬申录囚甲戌复录囚壬午驻跸土河川冬十月乙酉诏 
诸道事无巨细己断者每三月一次条奏戊子遣耶律继崇郑玄瑕贺宋正旦癸己诏横帐三房不得与卑小帐族为婚癸卯以前北院大王建 
福为额珍尼果齐哈十二月辛卯驻跸中京乙巳以广平王宗业为中京留守大定尹韩制心为特哩衮辛亥高丽王询遣使乞贡方物诏许之
　　九年春正月宋遣使来贺二月如鸳鸯泺猎于马盂山夏五月庚午高丽王询表请称藩纳贡归所留王人珠埒哩辛未遣使释王询罪并 
允其请癸酉以耶律宗教检校太傅宗诲启圣军节度使刘晟太子太傅仍赐保节功臣秋七月甲寅遣使赐炖煌郡王曹顺衣物以察喇耿元 
</div>
    <div class="pagination">
<a href="续通志_page80.html">上一页</a><span>...</span><a href="续通志_page76.html">76</a><a href="续通志_page77.html">77</a><a href="续通志_page78.html">78</a><a href="续通志_page79.html">79</a><a href="续通志_page80.html">80</a><span class="current-page">81</span><a href="续通志_page82.html">82</a><a href="续通志_page83.html">83</a><a href="续通志_page84.html">84</a><a href="续通志_page85.html">85</a><a href="续通志_page86.html">86</a><span>...</span><a href="续通志_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
