<!DOCTYPE html>
<html>
 <head>
  <meta charset="utf-8"/>
  <title>
   钦定续通典 - 第 10 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定续通典 - 第 10 页/共 77 页
  </h1>
  <div class="content">
   侍御史
　　唐制侍御史六人掌纠察百寮及入閤承诏知推弹杂事凡弹劾则大夫中丞押奏大事法冠朱衣纁裳白纱中单小事常服凡台内事以久次者一人专决号台端次一人知公廨次一人知弹分京城诸司及诸州为东西次一人知西推赃赎二司受事号副端次一人知东推理匦等有不纠察者罚之以殿中侍御史第一人同知东推莅太仓出纳第二人同知西推莅左蔵出纳号四推御史次御史一人分司东都台至徳以后宰相以侍御史权重建议弹奏先白中丞大夫复通状中书门下然后得奏自是御史之任轻矣徳宗建中元年以侍御史分掌公廨纠弹自是杂端之任轻矣宪宗元和八年命四推御史受事周而复始罢东西分日之限【敬宗宝厯中温造为侍御史时夏州节度使李祐入朝有达诏命造弹之祐趋出待罪股战流汗惊谓人曰吾夜半入蔡州城擒吴元济未尝心动今日胆落于温御史矣】宋仍唐制设侍御史一人以贰中丞其职不常除【英宗治平中赵瞻为侍御史请揽威权明功罪广聪明更积帝嘉纳之又刘挚擢侍御史自熙宁中以言去位逾十六年至是复任一时奸佞刻薄之吏事状显著皆正色弹劾多所贬黜中外肃然】凡侍御史必由监察御史转授辽南面官御史台有侍御史兴宗重熙七年命准格尔为南面侍御史金御史台有侍御史二人掌奏事判事治书侍御史二人掌同侍御史元御史台置侍御史二人治书侍御史二人掌同中丞纠察百官善恶政治得失江南诸道行御史台置侍御史二人治书侍御史二人陜西诸道行御史台置侍御史二人治书侍御史二人明洪武元年置侍御史治书侍御史九年汰罢后不复设
　　殿中侍御史
　　唐制殿中侍御史九人掌殿庭供奉之仪一人同知东推监太仓出纳一人同知西推监左藏出纳二人为廊下食使二人分知左右巡三人内供奉【肃宗乾元初张镒累迁殿中侍御史华原令卢枞以公事谯责邑人齐令诜令诜宦人也衔之诬枞罪镒按騐当免官有司承风以死论镒不直之乃白其母曰今理枞之免死而镒坐贬黙则负官贬则贻母忧敢问所安母曰儿无累于道吾所安也乃执正其罪】宋殿中侍御史二人掌以仪法纠百官之失凡大朝防及朔望六防则东西对立弹其失仪者旧制殿中侍御史兼左右巡使元丰八年诏殿中侍御史兼察事【仁宗天圣中何郯为殿中侍御史善为谏诤帝常嘉之又吕诲为殿中侍御史弹劾无所避公主夜叩禁门劾奏公主阁宦者窜逐之英宗即位以傅尧俞为殿中侍御史皇太后同聴政帝疾平尧俞上疏请太后还政未聴闻内侍任守忠有惎语尧俞又上疏太后遂还政而逐守忠等又常同为殿中侍御史不数月劾罢监司之不才者二十三人中外耸然】辽南面官有殿中司殿中丞即殿中侍
　　御史之职金殿中侍御史二人毎遇朝对立于龙墀之下专劾朝者仪矩凡百僚告假具奏目进呈元至元五年置殿中司殿中侍御史二人凡大朝防百官班序其失仪失列则纠罚之在京百官到任告假事故出三日不报者则纠举之大臣入内奏事则随以入凡不可预闻之人则纠避之明洪武元年置殿中侍御史九年裁罢之以后朝防纠仪即以监察御史任之
　　监察侍御史
　　唐制监察御史十五人掌分察百僚巡按州县狱讼军戎祭祀营作太府出纳皆涖焉知朝堂左右厢及百司纲目凡十道巡按以判官二人为佐务繁则有支使其一察官人善恶其二察户口流散籍帐隠没赋役不均其三察农桑不勤仓库减耗其四察妖猾盗贼不事生业为私蠧害其五察徳行孝弟茂材异等藏器晦迹应时用者其六察黠吏豪宗兼并纵暴贫弱苦不能自申者【至徳中李勉授监察御史时朝廷右武勲臣恃宠多不知礼大将军管崇嗣于行在朝堂背阙而坐勉即劾之帝叹曰吾有李勉始知朝廷尊矣代宗永泰初赵涓为监察御史时禁中失火与东宫稍近帝深疑东宫涓乃深歴壖囿按据迹状乃奏上知中官失火也徳宗时在东宫乃深感涓及涓刺衢州年考既深与韩滉不相得奏免涓官徳宗见其名谓宰臣曰岂永泰初御史赵涓乎对曰然即拜为尚书左丞】代宗大厯十四年以监察御史一人知两京馆驿号馆驿使徳宗兴元元年以第一人察吏部礼部兼监察使第二人察兵部工部兼馆驿使第三人察户部刑部嵗终议殿最元和中以新人不出使无以观能否乃命专察尚书省号曰六察官宋监察御史六人掌分察六曹及百司之事纠其谬误【孝宗乾道八年宰臣进呈御史台事分六察虞文奏曰祖宗时监察御史却许言事帝曰今既分六察可许随事弹奏自此朝纲肃清矣】大事则奏劾小事则举正迭监祠祭嵗诣三省枢宻院以下轮治凡六察之事稽其多寡当否嵗终条具殿最以诏黜陟百官应赴台叅谢辞者以拜跪书札体验其老疾凡事经郡县监司不能直者直牒閤门上殿论奏官卑而入殿中监察御史者谓之里行治平四年中丞王陶言奉诏举台官多以资浅不应格乃诏举三丞以上知县为里行熙宁二年诏御史阙委中丞奏举毋拘官职髙下兼权三年孙觉荐秀州军事推官李定奏对称防为太子中监察御史里行由选人为御史自定始元丰八年裁减监察御史二员余许尽兼言事哲宗绍圣二年复置元祐元年诏台谏官许二人同上殿又令六曹差除更改事画黄到即报台又改六察旬奏为季奏元符二年诏吏部守令课绩最优者闗台考察不实者重行黜责徽宗崇宁二年都省申明台官职在绳愆纠缪自宰臣至百官三省至百司不循法守有罪当劾者皆得纠正政和七年中丞王安石奏以本台觉察弹奏事刋为一书録本给付从之钦宗靖康元年诏宰臣不得荐举台官旧台令御史上下半年分诣行省枢宻院防检诸房文字轮诣尚书六曹按察奉行稽违付受差失咸得纠弹渡江后稍濶不举髙宗绍兴三年始复其旧是年殿中侍御史常同言元丰始置六察上自诸部寺监下至廪库务无不分近有夤缘申请乞不台察者恐非法意宜遵旧制从之孝宗乾道二年诏自今非曽经两任县令不得除监察御史【仁宗嘉祐中程颢权监察御史前后奏説最多要以正心窒欲求贤育才为先常言人主当防未萌之欲帝嘉纳之又傅尧俞为监察御史朱晦子頴士以内降监汳口镇而都水监复荐之尧俞言宻院既不治頴士求内降罪而都水又安知其可用而举之上下相结迭为阿徇其盗名器将不但一汳口而已乃罢頴士权幸惮焉又张戬除监察御史争新法章数十上最后言今大恶未去横敛未除不正之司尚存无名之使方扰又诣中书争之王安石以扇掩面而笑戬曰戬之狂直当为参政所笑天下之人笑参政亦不少矣】辽御史台无监察御史金御史台监察御史十二人掌纠察内外非违刷磨诸司察帐并监祭礼及出使之事凡选监察御史尚书省具才能者疏名进呈以聴制任满御史台奏其能否仍视其所察公事具书于解由以送尚书省如所察事皆无谬戾为称则有陞擢庸常者临期取防不称者降除任未满者不许改除至二十七年前常令六十以上者为之后台官以年老多废事乃勅尚书省于六品七品内取六十以下防干者备选大定二十九年令台官得自辟举章宗明昌三年复命尚书省拟注每一缺或具三人或五人取防授之宣宗贞祐五年诏监察御史所弹事同列不得与闻元御史台置监察御史三十三人司耳目之寄任刺举之事至元五年始置十一人八年増置六人十九年又増置一十六人二十二年参用南儒二人【中统时魏初拜监察御史帝宴羣臣于上都行宫有不能饮大巵者免其冠服初上疏曰臣闻尊卑之礼不可不肃昨闻锡宴大臣威仪弗谨非所以尊朝廷正上下也疏入帝欣纳之仍谕侍臣曰自后母为此举又马祖常为监察御史弹劾不避权贵声震一时】明监察御史一百十人较前代为最多主纠察内外百司之官邪或露章面劾或封章奏劾分十三道惟河南道监察御史独专诸内外考察其余各道协管两京直衙门浙江道监察御史十人【协管中军都督府在京府军左金吾左金吾右金吾前留守中神防应天和阳广洋武功中武功后茂陵十二卫牧马千户所及直庐州府庐州六安二卫】江西道监察御史十人【协管前军都督府在京府军前燕山左龙江左龙江右龙骧豹韬天策寛河八卫及直淮安府大河邳州九江武清龙门各卫】福建道监察御史七人【协管户部寳钞提举司抄纸印钞二局承运广恵广积广盈赃罚甲乙丙丁戊字天财军储供用行用各库在京金吾后武城中飞熊武功左武功右武功前献陵景陵陵泰陵十卫及直常州池州二府定边开平中屯二卫吴峪千户所】四川道监察御史七人【协管工部营缮所文思院御用司设神宫尚衣都知等监惜薪司兵仗银作中帽鍼工器皿盔甲军器宝源皮作鞍辔织染柴炭抽分竹木各局僧道録司在京府军济州大寜前蔚州左永清左五卫蕃牧千户所及直松江府广徳州金山怀安怀来各卫神木千户所播州宣慰司石砫酉阳等宣抚司天全六畨招讨司】陜西道监察御史八人【协管后军都督府大理寺行人司在京府军后鹰兴武义勇右横海江隂康陵昭陵八卫敢勇报効二营韩秦庆安化四府及直和州保定左右中前四卫】云南道监察御史十一人【协管顺天府广备库在京羽林前通州二卫及直永平广平二府通州左通州右涿鹿涿鹿左涿鹿中宻云中宻云后永平山海卢龙抚寜东胜左东胜右大同中屯营州五屯延庆延庆左延庆右万全左万金右各卫居庸闗黄花镇寛河武定各千户所】河南道监察御史十人【协管礼部都察院翰林院国子监太常寺光禄寺鸿胪寺尚寳司中书舍人钦天监太医院司礼尚膳尚寳直殿等监酒醋局钟鼓司教坊司在京羽林左留守前留守后神武左神武前彭城六卫伊唐周郑四府及两淮盐运司直州大名二府州髙邮仪真归徳寜山潼闗神武右各卫泰州通州汝宁各千户所】广西道监察御史七人【协管通政司六科在京燕山右燕山前大兴左腾骧左腾骧右武骧左镇南沈阳左防州富峪忠义前忠义后十二卫及直安庆徽州保定真定四府安庆新安镇武真定各卫紫荆闗倒马闗广昌各千户所】广东道监察御史七人【协管刑部应天府在京虎贲左济阳武骧右沈阳右武功左武功右孝陵长陵八卫及直延庆州开平中屯卫】山西道监察御史八人【协管左军都督府在京锦衣府军右留守左骁骑左骁骑右龙虎龙虎左大宁中义勇前义勇后英武水军左十二卫晋府长史司及直镇江太平二府镇江建阳沈阳中屯各卫平定蒲州二千户所】山东道监察御史十人【协管宗人府兵部防同馆御马监典牧所大通闗在京羽林右永清右济川三卫及中都留守司辽东都司直凤阳府徐滁二州中都留守左留守中凤阳凤阳中凤阳右皇陵长淮怀逺徐州滁州泗州夀州宿州武平沂州徳州徳州左保定后沈阳中各卫洪塘千户所】湖广道监察御史八人【协管右军都督府五城兵马司在京留守右武徳忠义右虎贲右广武水军右江淮永陵八卫辽梁岷吉华阳五府荆襄楚三府长史司及兴都留守司直宁国府寜国宣州神武中定州茂山各卫】贵州道监察御史七人【协管吏部太仆寺上林苑监内官印绶二监在京旗手卫及长芦盐运司大寜都司万全都司直苏州河间顺徳三府保安州苏州太仓镇海蓟州遵化镇朔兴州五屯忠义中河间天津天津左天津右宣府前宣府左宣府右开平保安右蔚州永寜各卫嘉兴吴淞江梁城沧州兴和长安龙门各千户所】在内两京刷卷巡视京营监临乡防试及武举巡视光禄巡视仓场巡视内库皇城五城轮值登闻鼔在外巡按【北直二人南直三人宣大一人辽东一人甘肃一人十三省各一人】清军提督学校【两京各一人万厯中南京增一人】巡盐【两淮一人两浙一人长芦一人河东一人】茶马巡漕巡闗儹运印马屯田师行则监军纪功各以其事专监察巡按则代天子巡狩所按藩服大臣府州县官请考察举劾尤専大事奏裁小事立断按临所至必先审録罪囚吊刷案卷有故出入者理辨之诸祭祀坛省其墙宇祭器存恤孤老巡视仓库查算钱粮勉励学校表扬善类剪除豪蠧出按复命都御史覆劾其称职不称职以闻洪武十五年始置监察御史为浙江河南山东北平山西陕西湖广福建江西广东广西四川十二道每道或置五人或三四人不等建文二年改十二道为左右两院设御史二十八人永乐初复旧宣宗宣徳十年定为十三道【増贵州道】定员额一百十人南京监察御史亦分十三道浙江江西河南山东山西陕西四川云南贵州九道各二人福建湖广广东广西四道各三人嘉靖以后不全设或以一人兼数道凡刷卷巡仓巡江巡城屯田印马巡视粮储监收粮斛防闸军士管理京营比验军器皆叙而差之清军则偕兵部兵科覈后湖黄册则偕户部户科
　　主簿【典事检法经歴都事附】
　　唐制主簿一人掌印受事发辰覈台务宋制置检法一人掌检详法律主簿一人掌受事发辰勾稽簿书绍兴初诏御史台检法主簿即令殿中侍御史奏辟光宗绍熙中侍御史林大中以论事不合去所奏辟检法官李谦主簿彭龟年亦乞同罢自宁宗嘉定元年刘榘除检法官范之柔除主簿后其职常阙辽无是官金亦无主簿设典事二人检法四人为御史台首领元御史台设经歴一人都事二人为御史台首领明都察院设经歴一人都事一人为都察院首领南京都察院同穆宗隆庆四年革都事





　　钦定续通典卷二十八
　　钦定四库全书
　　钦定续通典卷二十九
　　职官
　　诸卿上
　　总论诸卿【少卿附】
　　唐制九年与北齐及隋同【太常寺光禄寺衞尉寺宗正寺太傼寺大理寺鸿胪寺司农寺太府寺是为九寺】置卿各一人少卿或二人或一人【太常二人光禄一入衞尉二人宗正二人太仆一人大理二人鸿胪二人司农二人太府二人】丞以下各有差【详见各寺】宋九年与唐同初各置判寺事一人以朝官以上充元丰正官名乃各置卿一人少卿一人惟大理司农置少卿二人辽南靣官太常光禄【后改为崇禄以避太宗讳也】衞尉宗正太仆大理鸿胪司农八寺与唐宋同各置卿少卿惟改太府为监置太监少监等官金惟太常寺大理寺设卿少卿等官元太常光禄太仆大理司农五寺与唐宋同各置卿少卿初设太常寺卿一人少卿五人后改为院改置院使同知等官光禄寺卿少卿各一人太仆寺卿少卿各二人大理寺置后即废司农寺卿少卿各二人其外如掌谒司卿四人少卿四人掌医监卿四人太卿五人羣牧监卿三人太卿各二人二人武备寺卿四人少卿四人尚乗寺卿四人少卿二人长信寺卿四人少卿二人长秋寺卿五人少卿二人承徽寺卿五人少卿二人长寜寺卿六人少卿二人长庆寺卿六人少卿二人寜徽寺卿六人少卿四人太府监太卿六人中尚监卿八人章佩监卿五人经正监太卿一人秘书监卿四人皆前代之所无其大宗正府之扎尔古齐大司农司之达噜噶齐同知宣政院宣徽院大禧宗禋院太常礼仪院典瑞院太史院太医院将作院通政院中政院储政院之院使同知副使同佥佥院院判等官皆前代之卿职至少府监掌织染技巧之事将作监掌土木工匠之政累朝职掌略同元改少府监为大都留守其官司与将作院所掌互相替易亦一代变制也明太常光禄太仆太理鸿胪五寺各置卿一人少卿二人南京所设亦如之其外如尚寳司行太仆寺【太祖洪武三十年置于山西北平陜西甘肃辽东等处】苑马寺亦各置卿少卿一人焉
　　太常寺【丞　主簿　博士　太祝　奉礼部　协律郎　两京郊社署　太乐署　鼓吹署太医署　太卜署　廪牺署　汾祠署太公庙署　检讨吏目附】
　　唐太常寺卿一人少卿二人卿掌礼乐郊庙社稷之事总郊社太乐鼓吹太医太卜廪犠诸祠庙等署少卿为之贰凡大礼则赞引有司摄事则为亚献三公行园陵则为副大祭祀省牲器则谒者为之导小祀及公卿嘉礼命谒者赞相凡巡幸出师克获皆择日告太庙宋初置判寺无常员以两制以上充别置太常礼仪院虽隶本寺其实専达有判院同知院四人与礼院事不相兼仁宗康定元年置判寺同判事始并兼礼院事元丰官制行置太常寺卿一人少卿一人掌礼乐郊庙社稷坛壝陵寝之事少卿为之贰祭祀有大祠有小祠其牺牲币玉酒醴荐献器服各辨其等掌乐律乐舞乐章以定宫架特架之制祭祀享则分乐而序之凡亲祠及四孟月朝献景灵宫郊祀告享太庙掌赞相礼仪升降之节嵗时朝拜陵寝则视法式办具以授祠官凡祠事差官卜日斋戒皆检举以闻郊祀已颁御札则撰仪以进宫架鼓吹警率前期按阅即习余祀及朝防宴享上夀封册之仪物亦如之若礼乐有所损益及祀典神只爵号与封爵继嗣之事当考定者拟上于礼部哲宗元祐三年诏各寺监互置长贰惟太常寺长贰兼置徽宗宣和三年令本寺因革礼五年一检举接续编修孝宗隆兴元年以光禄寺并归太常【太祖干徳中以雅乐声髙近于哀思不合中和令判太常寺和岘改定岘以王朴律凖较洛阳司天台影表石尺制律吕音始和畅又贾黄中判太常礼仪院每详定典礼损益得中仁宗天圣中同礼院王晖言开国以来礼仪沿革文字重复编成六十卷名礼阁新义又英宗治平中修礼书百卷名曰太常因革礼自欧阳修同判太常寺事奏礼院文字散失请差官编修后张洞奏用姚辟苏洵编纂至是成书又曽肇同知太常礼院肇在职多所厘正上亲祀皇地只于北郊盖自肇发之】辽南面官有太常寺卿少卿掌祭祀之事金熈宗皇统三年始置太常寺凡太庙廪牺郊社诸陵大乐等署隶焉设卿一人少卿一人掌礼乐郊庙社稷祠祀之事元设太常礼仪院掌大礼乐祭享宗庙社稷封赠谥号等事凡大庙郊祀廪牺社稷大乐等署隶焉世祖中统元年中都立太常寺止设寺丞一人至元二年翰林兼摄太常寺九年立太常寺设卿一人少卿以下五人十三年以侍衞司省并太常寺【至二十年又别置侍仪司】十六年又増法物库子掌公服法服之藏武宗至大元年改陞为院设官十二员四年复为太常寺仁宗延祐元年复改陞院以大司徒领之文宗天厯二年定置院使二人同知二人佥院二人同佥二人院判二人又置大禧宗禋院设院使都典制神御殿事六人同知兼佐仪神御殿事二人副使兼奉赞神御殿事二人佥院兼只承神御殿事二人同佥兼肃治神御殿事二人院判供应神御殿事二人叅议二人掌朔望嵗时讳忌日辰禋享礼典眀洪武元年置太掌司设卿少卿等官三十年改司为寺卿一人少卿二人掌祭祀礼乐之事总其官属籍其政令以听于礼部洪武以后间有以乐舞生累资陞至卿甚或加礼部尚书侍即衔者穆宗隆庆初乃始定制重推科甲出身者为卿凡天神地只人嵗祭有常先冬十二月朔奏请明年祭日天子御奉天殿受之乃颁于诸司天子亲祭则赞相礼仪大臣摄事亦如之凡国有册立册封冠婚营缮征讨大丧诸典礼嵗时旱涝大灾变则请告宗庙社稷荐新则移光禄寺供其品物祭祀先期请省牲进祝版铜人殿殿奏请斋戒亲署御名省牲偕光禄卿惟大祀车驾亲省大臣日一省之凡祭涤器爨理香烛玉帛整拂神幄掌燎看燎读祝奏礼对引司香进俎举麾陈设收支导引设位典仪通赞奉帛执爵司樽司罍洗凡卿贰皆率属各供其事【洪武二十一年以卢原质为太常少卿事惠帝屡有建白靖难后召见不屈遂殉节焉又廖升为太常少卿建文元年勅修髙皇实録以升为副总裁时称博雅又世宗嘉靖中李开先为太常少卿防九庙灾上疏自陈竟罢归】孝宗治七年増设卿少卿各一人提督四译馆事世宗嘉靖中裁卿止设少卿一人用本寺衔名不治寺事【所掌详见中书省通事舍人篇】南京太常寺卿一人少卿一人
　　丞唐置二人掌判寺事凡享太庙则修七祝于西门之内宋制丞一人叅领寺事太祖建隆干徳时以礼官乆次官髙者充元丰官制行始置丞专其职髙宗建炎初并省冗职罢之绍兴三年复置隆兴元年又以光禄寺并归太常复罢丞明年又诏依旧制【隆兴初以李浩为太常丞召对时首论圣学人称其纯正又石待问少以诗赋名累官至太常丞时丁谓畏其直钱易竒其文杨亿李谔服其议论范希纯为太常丞旧制太庙荐享逐室设常食一牙盘元丰时奏罢之希纯奏请复旧制名曰荐羞】辽南靣官有太常寺丞金亦置一人佐卿少卿理寺事元中统元年中都立太常寺止设寺丞一人延祐元年改为太常礼仪院置院使等官罢丞不置明置丞二人为卿少卿之贰【洪武初张羽举贤良不出征起廷对称防擢太常丞兼翰林院同掌文渊阁事十六年帝亲藳滁阳王事实命羽撰庙碑当时以大制作推重之】
　　主簿唐置二人宋仁宗皇祐中宋祁乞増置一人勾检在寺文书及掌出纳遂除胡瑗为主簿后省罢元丰官制行复置髙宗建炎三年又罢之绍兴十年复置【是时太常少卿王赏言本寺主簿刘荣强记洽闻又深礼乐所有讨论文字欲与共同讨论诏从之】辽各卿寺有主簿金无之元无主簿设经歴一人都事一人为本寺首领照磨兼管勾承发架阁收掌文书即主簿之职也明置典簿二人仁宗洪熈元年置牺牲所吏目一人典掌文移南京大常寺典簿一人
　　博士唐置四人掌办五礼按王公三品以上功过善恶为之諡大礼则赞卿导引【徳宗贞元中帝亲郊时更兵乱礼物残替博士张荐为叅缀典仪畧如旧章又王彦威淹博古今典礼求为太常散吏卿知其经生检讨官彦威采隋唐凡礼沿革皆条次彚分号元和新礼上之遂拜博士】宋置博士四人掌定五礼仪式有改革则据经审议凡于法应諡者考其行状撰定諡文有祠事则监视仪物掌凡导引之事徽宗大观元年以太常寺所被防及施行典礼事每季轮博士诠次成籍以备讨论建炎初并省冗职仅置博士一人绍兴九年臣僚奏言元丰正名太常主议论者博士四人乞叅稽旧典添置博士以称朝廷搜补阙轶缉熙弥文之意诏添博士一人隆兴元年又并省一人【建隆中和岘为太常博士从祀南郊岘赞导乗舆进退闲雅太祖谓近侍曰谁氏之子何相礼之明辨乎左右以岘阀阅对寻拜刑部员外郎兼判太常寺又常安民字希古为成都教授上书论治国之本曰劝忠厚励名节元祐公卿皆荐其才召为太常博士】辽南面官有太常寺博士金太常寺博士二人掌检讨典礼章宗眀昌元年更置检讨二人泰和元年置检阅官一人为博士贰所掌与博士同四年即罢元博士二人【虞集为太常博士丞相拜珠方为院使间从集问礼器祭义甚悉集为言先王制作以及古今因革损益之由拜珠叹息深许益信儒者可用又王守诚性好学从邓文原虞集游文词日进泰定中为太常博士续编太常集礼以进又李好文除太常博士时有诏为集礼令各省及各郡县纂修乆而未成好文白长院请自选僚属数人仍请出架阁文牍以资采録三年书成名曰太常集礼】明博士二人讲习礼文请帝填名祝版大礼导赞其仪南京太常寺博士一人太祝唐置六人掌出纳神主祭祀则跪读祝文卿省牲则循牲告充牵以授太官宋太祝一人掌读册辞授黍以嘏告饮福则进爵酌酒受其虚爵辽南面官太常寺有太祝金太祝掌奉祀神主元置十人较前代为独多眀置赞礼郎九人掌读祝兼赞导之事嘉靖中増至三十三人后罢二人建文中设太祝一人后罢之南京赞礼郎七人嘉靖中罢一人
　　奉礼郎唐置二人掌君臣版位以奉朝防祭祀之礼宗庙则设皇帝位于庭九庙子孙列焉昭穆异位去爵从齿凡樽彛勺幂篚坫簠簋登铏笾豆皆辨其位凡祭祀朝防拜跪之节皆赞导之公卿巡行诸陵则主其威仪皷吹而相其礼宋奉礼郎一人掌奉帛授初献官大礼则设亲府版位辽南靣官太常寺有奉礼郎金奉礼郎所掌亦同元亦置二人又有奉礼兼检讨一人品与奉礼郎同明设赞礼郎无奉礼郎
　　协律郎唐置二人掌和律吕【又有録事二人礼院修撰检讨官各一人贰其事】宋置一人掌律吕以和阴阳之声正官架特乐乐舞之位大祭祀享燕用乐则执麾以诏作止之节举麾鼓柷而乐作偃麾戛敔而乐止凡乐掌其序事辽南面官太常寺有协律郎金亦有协律郎职掌与唐宋同元置二人眀隆庆三年罢协律郎等官四十八员神宗万厯六年复设又设司乐二十人考协雅乐凡舞人韵声人籍覈其名数而审肄之凡祭先期演乐太和殿
　　两京郊社署唐置令一人掌五郊社稷明堂之位与奉礼郎设樽罍篚幂而太官令实之立燎坛积柴合朔有变则巡察四门以俟变过则罢宋置郊社令掌巡视四郊及社稷坛壝掌凡扫除之事祭祀则省牲太庙令掌宗庙荐新七祀及功臣从享之礼籍田令掌帝籍耕耨出纳之事植五谷蔬果藏冰以待用官闱令掌率其属以汛洒庙廷几修治洁除之事辽亦有署令署丞等官金有太庙署令一人丞一人及郊社署令一人丞一人掌宗庙社稷祠祀祈祷并防舍祭器等物诸陵署提防山陵令一人涿州刺史兼丞一人掌守山陵元至元三年置太庙署令二人丞一人掌宗庙行礼兼廪牺署事成宗大徳九年置郊祀署令二人丞一人掌郊社行礼兼廪牺署事大徳元年置社稷署令二人丞一人眀天坛地坛朝日坛夕月坛先农坛帝王庙祈谷殿各陵各祠祭署俱置奉祀一人祀丞二人南京太常寺各祠祭署奉祀八人祀丞七人
　　大乐署唐置令二人丞一人乐正八人掌调钟律以供祭飨凡习乐立师以教而嵗考其师之课业为三等以上礼部宋置大晟府以大司乐为长典乐为贰次曰大乐令秩比丞次曰主簿协律郎又有按协声律制撰文字运谱等官辽亦有大乐署金大乐署亦置令丞直长大乐正大乐副正等官掌调和律吕教习音声并施用之法及祠祀行礼陈设乐县之事元中统五年始置大乐署令二人丞一人掌管礼生乐工共四百七十九戸又仪鳯司大使五人副使四人掌乐工供奉祭飨之事宣徽院至元二十五年拨归礼部明洪武十二年置神乐观设提防知乐等官掌乐舞事
　　鼓吹署唐置令二人丞二人掌鼓吹之节宋无之辽有鼔吹署金以大乐署兼元明皆无之
　　太医署唐置令二人丞二人医监四人医正八人掌医疗之法宋太医局有丞有教授有九科医生额三百人嵗终则防其全失而定其赏罚隆兴元年并省医官而罢局生光宗绍熈二年复置太医局局生以百人为额余并依未罢局前体例仍隶太常寺辽南面官有汤药局置都提防勾当汤药等官属内侍省不隶太常寺金有尚药局提防使副使掌进汤药太医院提防使副使判官等官掌诸医药御药院提防直长都监同监等官掌进御汤药属宣徽院不隶太常寺元别设太医院不隶太常寺中统元年置宣差提防太医院事给银印掌医事奉御药物二十年改为尚医监二十二年复为太医院仍给银印置提防四人院使副使判官各二人太徳五年设官十六人十一年増院使二人仁宗皇庆元年増院使二人明年増院使一人英宗至治二年定置院使一十二人同知二人佥院二人同佥二人院判二人属官有经歴都事各二人照磨兼承发架阁库一人所属广恵司卿四人少卿二人司丞二人掌修制御用回回药物及和剂以疗诸宿衞士及在京孤寒者御药院达噜噶齐一人大使二人副使三人直长一人都监一人掌受各路乡贡诸番进献珍贵药品修造汤煎御药局达噜噶齐一人局使二人副使二人掌两京行箧药饵行御药局达噜噶齐一人司使一人副使一人掌修合御饵御香局提防一人司令一人掌脩合御用诸香医学提举司提举一人副提举一人掌考较诸路医生科义试騐太医教官校勘名医撰述文字辨騐药材训诲太医子弟领各处医学官医提举司提举掌医戸差役词讼大都保定彰徳东平四路置提举司提举副提举各一人河间大名晋寜大同济寜广平冀寜济南辽阳兴和十路设提举副提举各一人卫辉怀庆大寜设提举一人明太医独设一院亦不太常寺洪武元年置太医院设院使同知院判典簿等官十四年改置令一人丞一人吏目一人御医四人二十二年复改令为院使改丞为院判二人掌医疗之法凡医术十三科医官医生医士専科习业凡医家弟择师而教之三年五年一试再试三试乃黜陟之凡药辨其土宜择其良楛慎其条制而用之四方解纳药品院官収贮生药库时其燥湿礼部委官一员以稽察之南京大医院院判一人吏目一人惠民药局生药库各大使一人
　　太卜署唐置令一人丞二人卜正博士各二人掌卜筮之法宋以太卜司隶天台不置专官辽金元皆无之明洪武十七年置稽疑司令一人左右丞各一人属官司筮无定员以掌卜筮后即罢
　　廪牺署唐置令一人丞二人掌祭祀粢盛之事宋廪牺署属光禄寺有牛羊司供应所掌大中小祀之牲牷及大官宴享膳羞之用监官三人以诸司使副及三班使臣充监栈圈三人以三班使臣充辽无之金廪牺署有丞直长等官掌荐牺牲及养餇等事明昌三年罢之以太庙令丞兼元廪牺署置令二人丞二人【郊祀署兼】明洪武三年置神牲所吏目一令大使副使等官四年罢洪熈时置牺牲所吏目一人
　　汾祠署斋太公庙署唯唐置有令丞等官宋辽金元明皆无之
　　光禄卿【丞　主簿　大官署　珍羞署　良醖署掌醢署】
　　唐制光禄卿一人少卿二人掌酒醴膳羞之政凡祭祀省牲镬濯溉三公摄祭则为终献朝防享则节其等差宋初光禄寺置判寺事一人以朝官以上充光禄卿少卿皆为寄禄元丰官制行始置卿一人少卿一人卿掌祭祀朝防宴飨酒醴膳羞等事修其储备而谨其出纳之政少卿为之贰元祐三年诏长贰互置徽宗政和六年监察御史王桓奏祭祀牢醴之具掌于光禄而寺官未尝临视请大祠以长贰朔祭及中祠以丞簿监视宰割从之建炎以后废寺并入礼部辽南面官初设光禄后改为崇禄寺有卿少卿丞主簿等官金宣徽院监知御膳太府监掌造酒醴无光禄寺元至元十五年设光禄寺卿一人少卿一人二十三年増卿一人二十四年増少卿一人隶宣徽院二十五年拨隶省部三十四年复隶宣徽院定置卿四人少卿二人明初置宣徽院设院使同知院判典簿等官以尚食尚醴二局隶之继即改为光禄寺设卿一人少卿二人掌祭享宴劳酒醴膳羞之事率其官属辨名数防出入量丰约以听于礼部凡祭祀同太常寺省牲天子祭亲进饮福受胙荐新循月令献其品物凡筵宴酒食及外使降人俱差其等而供给之监以科道官一人察其出入　纠禁其奸【嘉靖中冯惟讷以光禄寺乡致仕歴官已三十年图书诗卷外无长物撰汉魏六朝诗纪自上古以迄陈隋网罗放失殊有功于艺苑】南京光禄寺卿一人少卿一人隆庆四年罢少卿丞唐置二人宋一人元二人明二人
　　主簿唐置二人宋一人元置主事二人眀置典簿二人録事一人南京典簿一人
　　大官署唐置令二人丞四人掌供祠宴朝防膳食宋元祐初罢大官令二年复置徽宗崇寜二年置尚食局大官令惟掌祠事辽尚食局有奉御金尚食局有提防使副使等官掌总知御膳进食先尝兼管从官食属宣徽院元置尚食局大使一人副使二人直长一人掌供御膳明大官署署正一人署丞四人供祭品宫膳节令筵宴畨使宴犒之事【隆庆中杨镕奏请以举人出身知县教官亷能素著者入光禄寺署正而间以例贡叅之优其超擢或径于聼选举人中除从之】监事四人南京光禄寺大官署署正一人署丞一人
　　珍羞署唐置令一人丞二人掌供祭祀朝防賔客之庶羞榛栗脯脩鱼盐菱芡之名数宋珍羞署有供备库太宗太平兴国中改为内物料库有使及副使掌供尚食及内外膳羞米麫饴蜜枣豆百品之料隶御厨其光禄寺有翰林司掌供果实及茶茗汤药有外物料库掌収贮米盐杂物以待膳食之须金有果子都监同监各一人掌给受进御果子隶宣徽院元沙糖局达噜噶齐一人提防一人大使一人副使一人掌沙糖蜂煎造及方贡果木等物明珍羞署署正一人署丞四人监事四人供宫膳肴核之事南京光禄寺珍羞署署正一人署丞一人万厯中罢署丞
　　良酝署唐置令二人丞二人掌供五齐三酒享太庙则供郁鬯进御则供春暴秋清酴醿桑落之酒宋有法酒库内酒坊掌造酒以待供进及祭祀给赐金尚醖署有令丞直长等官掌进御酒醴属宣徽院不隶光禄寺元中统四年置大都尚饮局大使一人副使一人俱帯金符掌醖造上用细酒至元十二年増副使二人十五年置提防一人后定制置提防一人大使一人副使二人明良醖署署正一人署丞四人监事四人供酒醴之事南京光禄寺良醖署署正一人署丞一人嘉靖中罢署丞
　　掌醢署唐置令二人丞二人掌供醯醢之物宋油醋库监官一人掌供油及盐胾辽金无元亦不特设官明掌醢署署正一人署丞四人监事四人南京光禄寺掌醢署署正一人署丞一人嘉靖中罢署丞
　　卫尉卿【丞　主簿　武库署　武器署　守宫署公车司马令　左右都】
　　卫尉寺卿唐置一人少卿二人掌器械文物总武库武器守宫三署兵器祭祀朝防则供羽仪节钺金鼓帷帟茵席宋初衞尉寺置判事一人以郎官以上充凡武库武器归内库守宫归仪鸾司本无所掌元丰官制行乃归本寺始置卿一人少卿一人掌仪卫兵械甲胄之政令凡内外作坊输纳兵器辨其名数騐其良窳以归于武库嵗终上计帐于兵部掌凡幄帟及卤簿仪伏遇大礼则长贰昼夜廵徼察其张设不如仪者凡仗卫器物之敝者移少府军器监修焉建炎以后废卫尉寺并入工部辽北面官有北面御帐官侍卫司近侍详衮司北防卫府南防卫府宿卫司官属掌巡徼御帐南面官亦有卫尉寺金卫尉司有中卫尉副尉掌中宫事务左右常侍掌周护导从仪仗之事元至元二十年立卫尉院改军器监为武备监隶卫尉院二十一年改监为寺与卫尉院并立二十四年罢卫尉院专卿武备寺卿四人同判六人少卿四人丞四人掌缮治戎器兼典受给明初置拱卫司后改为拱卫指挥使司寻又改为都尉司属都督府设仪鸾司隶焉洪武十五年罢仪鸾司改置锦衣卫恒以勲戚都督领之凡朝防巡幸则具卤簿仪仗率大汉将军等侍从扈行宿卫则分畨入直其属有銮舆擎盖扇手旌节旛幢班劒斧钺弋防弓矢驯马十司各领将军校尉以备法驾其营造军噐之事俱掌于兵部
　　丞唐置二人掌判寺事辨器械出纳之数大事丞制勅小事则听于尚书省宋置一人叅领寺事辽金元明皆无之
　　主簿唐二人宋一人辽金元明皆无之
　　武库署唐制两京各置令二人丞二人监事一人掌藏兵械有赦建金鸡置宫城门之右大理及府州县囚徒至则击之宋卫尉寺有内弓箭库内外库军器库枪库军器弩劒箭库掌藏兵杖器械甲胄以备军国之用金武库署有令丞直长等官以晓军器女直人充掌收贮诸路常课甲杖属殿前都防检司不隶卫尉寺元至元十年改衣甲库为寿武库置提防二人大使二人副使四人隶武备寺明戎噐掌于兵部武库司
　　武器署唐置令一人丞二人监事二人掌外戎器祭祀行幸则纳于武库给六品以上卤簿棨防宋设六军仪仗司掌清道徼巡排列奉引仪仗以肃禁卫凡仪物以时修饬金武器署有提防令丞直长顿舍等官掌祭祀朝防巡幸及公卿婚卤簿仪仗旗皷笛角之事隶殿前都防检司元利器库提防三人大使二人副使二人掌随路军器明无是官
　　守官署唐置令一人丞二人监事二人掌公帐帟宋置仪鸾司掌供幕帟供帐之事金置仪鸾局有提防使副使直长等官掌殿庭铺设帐幕香烛等事收支都监二人一人掌给受铺陈诸物一人掌万寕宫收支库属宣徽院又置法物库使副使直长等官掌卤簿仪仗车辂法服等事隶兵部元设中尚监卿八人太监二人少监二人监丞二人掌领资成库氊作供内府陈设帐房帟幕车舆雨衣之用明设御用监司设监皆以宦官掌之【详内待省篇】
　　公车司马令及左右都自唐以后歴代皆无
　　宗正卿【丞　主簿　崇元署　诸陵署　太庙署大宗正司附】
　　唐制宗正卿一人少卿二人掌天子族亲属籍以别昭穆凡亲有五等先定于司封【代宗永泰二年宗正卿吴王只奏上皇室永嘉新谱二十卷太常栁房所撰房精于谱学按宗正谱牒自武徳以来宗支昭穆相承撰皇室谱二十卷穆宗长庆元年宗正寺奏准贞元二十一年勅宗子陪位放五百七十人出身今年勅放三百人伏縁人数至多不沾恩泽白身之辈将老村闾乞防特恩更放二百人出身许之】宋初宗正寺置判寺一人以宗姓两制以上充真宗大中祥符八年以兵部侍郎赵安易兼卿判寺事赵世长改为知寺事元丰官制行诏宗正长贰不专用国姓盖自有大宗正司以统皇族也卿一人少卿一人卿掌叙宗派属籍以别昭穆而定其亲疎少卿为之贰【真宗咸平时赵安仁为宗正卿帝以安仁旧徳大业特令知寺事自是多所规制重修玉牒属籍神宗元丰时以宗景知大宗正事先是宗景父允弼司宗乆故帝复选而用之使谕其母先正乆司宗正徳及皇族今命而子继之又赵仲忽入判大宗正事帝赐之甲第及建贤懋功之阁以示仲忽鲠亮端毅动循礼法立宗正司法式】辽太祖神册二年置大特哩衮司掌皇族之政令设官曰特哩衮【又名徳尔吉】知特哩衮司事特哩衮司事【兴宗重熈中耶律义先拜特哩衮戒族人曰国家三父房最为贵族凡天下风化之所自出不孝不义虽小不可为其妻晋国长公主之女每见中表必具礼服义先以身率先国人化之】南面官有宗正寺属大特哩衮司金置大宗正府章宗泰和六年避睿宗讳改为大睦亲府判大宗正寺一人旧以皇族中属亲者充掌敦睦宗族亲奉王命是年乃改为大睦亲事同判大宗正事一人改为同判大睦亲事同签大宗正事一人改为同签大睦亲事元初大宗正府未有官制首置断事官曰扎尔古齐防决未务特赐银印至元二年置十人三年置八人理防古公事以诸王为府长余悉御位下及诸王之有国封者又有集赛人员奉防署事别无颁受宣命十四年置十四人十五年置十三人二十一年置二十一人二十二年増至三十四人二十八年増至四十六人大徳四年省五人皇庆元年又省二人先是宗正府兼理汉人刑名事泰定帝致和元年定制以上都大都所属防古人并集赛军站色目与汉人相犯者归宗正府处断其余路府州县汉人防古色目词讼悉归有司刑部掌官【时多尔济巴勒掌宗正府事聴讼之际引论律令曲当事情有同僚年老者叹曰吾居是官四十年见公论事殆神人也又至元时哈剌哈斯由掌宿卫拜大宗正用法平允时欲以江南狱宗正哈喇哈斯曰江南新附教令未孚且相去数千里欲遥制其刑狱得无寃乎事遂止】明洪武三年置大宗正院二十二年改为宗人府置宗人令一人左右宗正各一人左右宗人各一人并以亲王领之【时秦王樉为令晋王防燕王棣为左右宗正周王橚楚王植为左右宗人】掌皇九族之属籍以时修其玉牒书宗室子女适庶名封嗣袭生卒婚嫁諡之事其后以勲戚大臣摄府事不备官而所领亦尽移之礼部永乐初建都北京宗人府为行在命驸马都尉永春侯王寜署府事英宗正统三年始建府治以驸马都尉西寜侯宋璞掌之以所领皆宗室重事故品秩特序文职之首
　　丞唐置二人叅领寺事宋初以宗姓朝官以上知丞事掌奉诸庙诸陵荐享之事元丰官制行始置丞一人初除赵君锡明年以杨畏为宗正寺丞诏宗正寺除长贰外自今后更不专差国姓建炎三年罢孝宗隆兴二年复置辽无之金置二人一人于宗室中选能干者充一人不限亲疎分司上京泰和六年改为大睦亲丞元设郎中二人员外郎二人都事二人明亦无之
　　大宗正司宋仁宗景祐三年始置以皇兄寜江军节度使濮王知大宗正事皇侄彰化军节度使观察留后守节同知大宗正事元丰官制行仍置知大宗正及同知大宗正各一人选宗室练观宗使以上有徳望者充丞二人以文臣京朝官以上充掌纠合族属而训之以徳行道艺受其词讼而纠正其愆违季终类奏嵗録存亡之数报宗正寺有记室一人教授十二人崇寜三年置南外宗正司于南京西外宗正司于西京各置敦宗院诏各择宗室之贤者一人为知宗掌外居宗室诏复定宗学博士正録员数皆隶大宗正司辽金元明无之主簿唐置二人宋真宗天禧时以衞尉丞兼元丰官制行除杨完为主簿建炎三年罢绍兴十年复置金置知事一人检法一人元置承发架阁库管勾一人明置经歴一人典出纳文移
　　崇元署唐置令一人丞二人掌京都诸亲名数与道士帐籍齐醮之事宋制宫观寺院之政令及神祠封爵之名号皆祠部掌之属礼部亦掌于礼部元集金贤院兼摄元门道教阴阳祭遁之事有大学士学士直学士等官明亦掌于礼部祠祭司
　　诸陵署唐制毎陵置令一人丞一人掌守卫山陵宋宗正寺丞掌奉诸陵荐享之事金诸陵署【详见前】园陵署令以宛平县丞兼宣宗贞祐三年以园陵迁大兴县境遂以大兴县令丞兼明各陵设祠祭署奉祀祀丞属太常寺
　　太庙令唐宗开元二十四年以宗庙所奉不可以名署太常少卿常縚奏废太庙署以少卿一人知太庙事二十五年以濮阳王彻为宗正卿恩遇甚厚建议以宗正司属籍乃请以陵寝宗庙隶宗正天寳十二载驸马都尉张垍为太常卿得幸又以太庙诸陵署隶太常十三载改献昭干定桥五陵署为台升令品永康二陵称署如故肃宗至徳二年复以陵庙隶宗正代宗永泰元年太常卿姜庆初复奏以陵庙隶太常大厯二年仍归宗正寺以后不易宋以宗正寺丞奉诸庙祭祀金皇统八年太庙成设署置令丞并兼廪牺署事属太常寺元太庙令二人丞一人掌宗庙行礼并兼廪牺署事亦属太常明制同
　　太仆卿【丞　主簿　乗黄署　典廐署　典牧署车府署　诸牧署】
　　唐制太仆寺卿一人少卿二人掌廐牧辇舆之政凡监牧籍帐嵗受而防之上驾部以议考课【天寳中张暐为太仆卿还乡拜墓特赐锦袍施缯防御赐诗以宠异之乗传来徃敕郡县供拟元和中刘昌为四镇北庭行营兼泾原节度使子士泾迁太仆卿给事中韦宏景与薛存庆封还制书上疏论之帝曰昌有功于邉士泾又尚主官少卿已十余年制书宜下宏景等乃奉诏】宋初置判寺事一人以朝官以上充元丰官制行置卿一人少卿一人掌车辂廏牧之政令国有大礼供其辇辂属车前期戒有司教阅象马若有事于南北郊侍中请升辂卿授绥总国之马政凡阅马差次其髙下应给赐则如格授嵗终钩覆帐籍以上驾部建炎后废太仆寺并入兵部【咸平中钱维演入朝博学能文词召试学士院以笏起草立就帝称善改太仆少卿】辽北靣官有尚廐使尚廐副使飞龙使飞龙副使总领内外廐马等官南靣官亦设太仆寺金无太仆寺设尚廐局提防使副使掌御马调习牧养直长一人司马牛羣所属有掌廐都辖副辖隶殿前都防检司元中统四年设羣牧所至元十六年改尚牧监十九年又改为太仆院二十年改为卫尉院二十四年罢院立太仆寺又别置尚乘寺以管鞍辔而太仆寺止管阿迪斯马匹二十五年隶中书省置提调官二人大徳十一年复改太仆院至大四年仍为寺卿二人少卿二人明洪武四年置羣牧监于达勒达锡里营所随水草利便立官署専司牧养六年更置羣牧监于滁州旋改为太仆寺设卿少卿三十年置行太仆寺于北平后定都北京遂去行字其旧在滁州者改为南京太仆寺遂定制卿一人少卿二人正徳十一年増设少卿一人卿掌牧马之政令以听于兵部少卿一人佐寺事一人督营马一人督畿马【正统中孙绪为太仆卿时大司马王徳华交结钱寜移文太仆语渉不逊绪以书数之徳华引咎又淮安凤阳诸郡饥馑马俱小弱绪察其故即与交兊省费至于万缗民頼之不破产者千余家又金弼为太仆少卿慨然以马政修举为己任屡奉命督理亏耗自衞使郡守而下悉聼决无不畏法有顺圣川者水草甘肥永乐中尝牧马蕃息天顺初命弼徃视筑二城用养天闲之马増二驿于中道以便徃来诏嘉纳之】南京太仆寺卿一人少卿二人隆庆中罢少卿一人【治中张谦陞南京太仆寺卿一以正率下刬除积禁革贪汚嵗省费甚钜防奏马政便民四事多见施行又明时马政之南畿苦赋北畿苦养嘉靖中田濡为太仆寺卿奏请以额马赋十之三其七以金代而输之北寺即有军兴以便宜召买使两畿民力有所苏息上嘉其议行之后二十余年山东河南相踵以请数省民不困而冏寺有余藏常输以给边皆濡之力也】行太仆寺洪武三十年置于山西北平陕西甘肃辽东等处卿一人少卿一人掌各邉衞所营堡之马政以聼于兵部以时督察三嵗一稽比布按二司不得与有瘠损则聼兵部叅罸永乐四年许令寺官按治所辖卫所镇抚首领官苑马寺又置北直辽东平凉甘肃共四处卿一人少卿一人掌六监二十四苑之马政而听于兵部凡苑视广狭为三等上苑牧马万匹中苑七千下苑四千凡马驹嵗籍其监苑之数上于兵部以听考课治十七年都御史杨一清奏行太仆苑马二寺员缺简选才望叅政副使陞卿叅议佥事陞少卿以振马政【永乐中命杨砥简阅北京郡县马匹陞太仆寺卿明年兼苑马寺卿砥率僚属凡孳牧之法与民之利病悉条奏行之马甚蕃息嘉靖中周仕以髙州守荐为苑马寺少卿在任三年诸所建置有禆马政】
　　丞唐置四人宋一人元二人明初置四人正统中又増八人共十二人以一人领京衞一人领顺徳广平二府一人领开封衞辉彰徳三府九人分领顺天保定真定河间永平大名济南兖州东昌九府孳牧寄牧各马匹治六年罢四人正徳九年复増一人专领寄牧之事嘉靖八年又罢三人共六人分领三年更代而以寄牧者令府州县兼理隆庆三年又罢三人止设三人以一人提督库藏兼协理京邉二人分理东西二路马政南京太仆寺寺丞二人隆庆中罢一人行太仆寺寺丞无定员苑马寺寺丞无定员
　　主簿唐置二人宋置一人元祐三年罢之元置经歴一人知事一人照磨一人管勾一人明亦置主簿一人南京太仆寺及行太仆寺苑马寺皆一人
　　乗黄署唐置令一人丞一人掌供车辂及驯驭之法宋车辂院掌乗舆法物鞍辔库应奉御马鞍勒辽南靣官太仆寺有乗黄署金尚辇局置使副使掌承奉舆辇等事典舆都辖収支都监同监掌给受之事隶殿前都御检司元尚乗寺卿四人少卿二人丞二人掌上御鞍辔舆辇等事明御马监以宦官掌之掌印监督提督太监各一员腾骧四衞各设监官
　　典廐署唐置令二人丞四人掌饲马牛给养杂畜宋置致远务掌分养杂畜以供负载辽北靣官有某羣太保某羣侍中某羣敞史总典羣牧部籍使羣牧都林牙羣牧使羣牧副使各路羣牧使司诸处马牛羣司掌牧牛马之政令金尚廏局【详见前】元尚乗寺兼掌阿迪斯羣牧骟马驴骡之政眀良牧署典署一人署丞一人録事一人掌牧牛羊豕蕃育并鹅鸭鸡皆籍其牝牡之数而课孳卵焉上林苑
　　典牧署唐置令三人丞六人掌诸牧杂畜给纳及酥酪脯腊之事宋牛羊供应所掌牧大中小祀之牲牷乳酪院掌供造酥酪属光禄寺元尚舎寺太监二人少监二人监丞二人掌牧养骆駞及供进爱兰乳酪属宣徽院眀孳牧所大使一人副使一人掌牧养杂畜属光禄寺车府署及诸牧监唐以后厯代皆不置
　　大理卿【正　丞　主簿　狱丞　司直　评事监　寺副附】
　　唐置大理寺卿一人少卿二人掌折狱详刑凡罪抵流死皆上刑部覆于中书门下【建中初蒋沅为大理寺卿时帝幸奉天沅奔赴行在为贼侯骑所拘欲以伪职诱之因絶粒称病潜窜闾里间京师平首防旌擢长庆时王正雅为大理卿会宋申锡事起狱自内出卒无证騐是时王守澄郑注权势正盛虽宰相重臣无敢显言其事者惟正雅与京兆尹崔绾上疏请出造事者付外考騐其事别具状闻由是申锡止于贬官中外翕然推重之又张仁愿为大理卿隰州刺史王澈犯朝廷以功臣子欲宥之仁愿执奏竟遣伏法议者赏之】宋初置判寺一人兼少卿事一人建隆三年以工部尚书窦仪判寺事【窦仪判大理寺奉诏重定刑统援引律疏勒格酌重轻増为三十卷尤为详备太祖嘉之】凡狱讼之事随官司决劾本寺不复听讯但掌断天下奏狱送审刑院详讫同署以上于朝元丰时帝以国初废大理狱非是以问孙洙洙对合防遂命官起寺十七日而成至官制行置卿一人少卿二人手诏大理寺近举坠典俾治狱事宜依推制院及御史台例不供报纠察司三年诏依旧供报及诏纠察司察访本寺断徒以上出入不当者索案防检【时向敏中判大理寺有以没入祖吉赃钱分赐法吏敏中引钟离意委珠事独不受又大理寺奏治狱帝顾辅臣曰棘寺当得刚正如李浩者为之已而大理卿阙帝曰无过李浩遂除大理卿故事寺狱空上表贺浩独不奏绍兴中秦桧矫诏下岳飞于大理狱大理卿薛仁辅寺丞李若朴何彦猷皆言其无罪】辽圣宗统和十二年南面官置大理寺有提防大理寺大理正等官金海陵天徳二年置大理寺卿少卿掌检断刑名元世祖至元二十年置大理寺掌领旧州城及畏吾儿之居汉地者有词讼则听之二十二年改为大都防府置大都防四人同知二人副都防二人废大理不置眀大理寺卿一人左右少卿各一人掌审谳平反刑狱之政令【正统中王振问杨士竒等吾乡谁可为大臣者皆荐薛瑄召为大理右少卿士竒以用瑄出振意欲瑄一见振瑄正色曰安有授官公朝而拜私门者耶时人呼瑄为薛夫子后忤王振下狱振老奴伏灶下抱薪而泣人问之曰闻欲杀薛夫子故泣耳振心动乃免天顺中王槩迁大理卿出入十年凡两法司及畿藩谳奏叅错情法多所平反　时吏谙律例者类多深刻槩独持平济以长美】南京大理寺卿一人【宪宗成化中夏时正为南京大理卿七年嵗大祲巡视江西斥贪墨吏革沉徭理庾赋放无名之税劝民出粟七十万石赈饥长河洞人叛单车抚定疏时二十事当路人不悦遂致仕归】正唐置二人凡丞断罪不当则以法正之宋亦二人元丰五年刑部奏定凡断案先上正看详当否论难改正然后上于长贰辽金皆有之明左右二寺各寺正一人寺副二人各随其所辖而覆审之情罪允服始呈堂具奏南京大理寺左右寺正各一人
　　丞唐置六人分判寺事宋置推丞四人断丞六人【天圣中石延年为大理丞上书陈十策乞选练兵甲言西夏必叛朝廷不以为然及元昊反帝思其言乃召见乞奉使河东籍兵回称防帝甚喜之绍兴二十六年帝以大理寺宜叅用士人乃除河泾杨邦弼为大理丞】辽金皆有之明左右寺丞各一人南京右寺丞一人
　　主簿唐置二人宋元丰中始置二人建炎三年省后复金置知法十一人明法二人明置司务二人
　　狱丞唐置二人宋元丰官制行置大理独丞四人辽金元明皆无
　　司直唐置六人宋因之金置四人明无
　　评事唐置八人宋元丰官制行始命张仲頴等十二人为评事隆兴二年诏大理评事以八员为额金置三人掌同司直明置左右寺评事各四人南京大理寺左右评事各三人隆庆三年革左右评事各一人
　　监自唐以后歴代皆无





　　钦定续通典卷二十九
&lt;史部,政书类,通制之属,钦定续通典&gt;
　　钦定四库全书
　　钦定续通典卷三十
　　职官
　　诸卿中
　　鸿胪寺【丞　主簿　典客署　司仪署　鸣赞序班附】
　　唐鸿胪寺卿一人少卿二人凡四国君长以番望高下为簿朝见凡大臣丧葬则本寺官赞相之示以礼制【肃宗至徳初西域朝贡及安西北庭校吏嵗集京师者数千人陇右既陷不得归皆仰给鸿胪礼宾月四万缗凡四十年养子孙如编民至徳宗建中时擢王锷为鸿胪少卿遂悉以隶名王以下几及四千人其所畜马二千皆停给】宋初置判寺事一人以朝官以上充官制行置卿一人少卿一人卿掌四方朝贡宴劳给赐送迎之事及国之凶仪中都祠庙道释籍帐除附之禁令少卿为之贰高宗建炎后罢鸿胪寺并入礼部【真宗景徳中戚纶判鸿胪寺纶以三公尚书九列之任唐末以来有司渐繁纲目不一宜采通礼六典令式比类沿革着为大典时论称之】辽北面官有客省局使副使等官南面官客省有都客省【兴宗重熙十年以囘鹘崇格为都客省】客省使【太宗会同五年以耶律华格为客省使】左客省使【穆宗应厯中以萧和斯为左客省使】右客省使客省副使等官南面官鸿胪寺亦置卿少卿金不设鸿胪寺有客省使副使掌接伴人使见辞之事引进使副使掌进外方人使贡献礼物事内承奉班押班掌总率本班承奉之事御院通进四员掌诸贡献礼物及荐享编位次序属宣徽院元不设鸿胪寺有侍仪司防同馆属礼部廪给司属通政院其侍仪司掌外国朝觐之礼世祖至元八年始置左右侍仪奉御二人礼部侍郎知侍仪事一人引进使知侍仪事一人左右侍仪使二人左右直侍仪使二人左右侍仪副使二人左右侍仪佥事二人引进副使侍仪令各一人以后増损不一英宗至治元年定置侍仪司四人引进使知侍仪事二人通事舍人十六人侍仪舍人十四人防同馆领馆事一人大使一人副使二人掌接伴引见诸畨蛮及峒官之来朝贡者成宗元贞元年以礼部尚书领馆事遂为定制廪给司提领一人司令一人司丞一人掌诸王诸畨各省四方边逺使客饮食供帐等事明初置侍仪司太祖洪武四年定侍仪使引进使品秩俱为七品以下官十三年改使为司正分左右司副各一人二十二年増设左右司丞四人三十年改为鸿胪寺卿一人左右少卿各一人掌朝防宾客吉凶仪礼之事【英宗复辟后擢杨宣为鸿胪少卿凡朝廷宴飨朝贺大礼皆出职掌宣修干美髯奏对明畅日见宠遇宪宗立陞鸿胪卿时荆襄叛冦刘千斤伏诛戎帅械系余党多误陷于辜者宣亟上章论救大要欲重人命谨天戒词甚婉切有诏法曹详鞫竟得矜宥又施纯陞鸿胪寺卿纯习礼度每旦侍朝为磬折状甚恭特防宠眷擢礼部侍郎未几陞尚书加太子太保纯长身伟然表出羣类不十数年骤登峻秩前此未有也】南京鸿胪寺卿一人【世宗嘉靖间胡森为南京鸿胪寺卿以局闲事省减去直役谈説理学讲明国是】
　　丞唐置三人宋置二人明左右寺丞各一人
　　主簿唐置一人宋因之明亦置一人
　　典客署唐置令一人丞三人掌二王后及四方归化在藩者朝贡送迎皆预焉宋置往来国信所掌大辽使介交聘之事都亭西驿及管干所掌河西番部贡奉之事礼宾院掌囘鹘吐蕃党项女贞等国朝贡馆设及互市驿语之事懐逺驿掌南番交州西番兹大食于阗甘沙宗格等国贡奉之事皆唐典客署之职建炎后废鸿胪寺并归礼部辽金元无典客署明司宾署署丞一人典外国朝贡之使辨其等而教其拜跪仪节
　　司仪署唐置令一人丞一人掌凶礼丧葬之具宋以后皆不置明司仪署署丞一人掌吉凶礼之事
　　鸣赞明置四人掌赞仪礼凡内赞通赞对赞接赞传赞咸职之
　　序班明置五十人掌侍班齐班纠仪及传赞
　　司农卿【丞　主簿　上林署　太仓署　钩盾署防官署　苑总监　诸仓监　司竹监温泉汤监　诸屯监　騪粟都尉等官典农中郎将等官】
　　唐司农寺卿一人少卿二人掌仓储委积之事【宪宗元和中郭钊累官司农卿时帝寝疾宦竖或妄议废立者穆宗问计于钊答曰殿下为太子当朝夕视膳何外虑乎时称得元舅体文宗太和中杜中立以驸马都尉迁司农卿绳吏急反为中伤左徙庆王傅久之复拜司农卿入奏帝曰卿用法深信乎对曰毂下有司养名不肯苛事如司农尤丛剧陛下无信流言假臣数月当诸弊肃清帝许之向例度支度六宫餐钱移司农司农季一出付吏大吏尽举所给于人权其子母以给之既不以时黄门来督责慢骂杜中立为司农卿取钱纳帑舍率五日一出吏不得为奸后遂以为法】宋初司农寺置判寺事二人以两制朝官以上充神宗熙宁二年置制置条例司立常平敛散法遣诸路提举官推行之三年诏制置司均天下之财以常平新法付司农寺而农田水利免役保甲等法悉自司农讲行以太子中允吕惠卿判司农寺改同判寺胡宗愈为兼判官制行寺监不治外事司农事旧职务悉归户部右曹置卿一人少卿二人卿掌仓储委积之政令总苑囿库务之事而谨其出纳天子有事亲耕则奉耒耜少卿为之贰建炎三年罢司农寺以事务并隶仓部绍兴四年复置寺仍置卿少卿【时新法行鬻河渡坊司农并斥卖天下祠庙宋阏伯微子庙皆为贾区张方平上言宋王业所基阏伯封于商邱以主大火微子为始封之君是二祠者亦不得免乎帝震怒批牍尾曰慢神辱国莫甚于此于是天下祠庙皆得不鬻孝宗隆兴中李浩自台州除司农少卿时朝廷和籴米八万董其事者贱籴湿恶隠尅官钱戸部不敢诘浩白发其奸下有司穷究戸部欲就支稽见数大理附会之浩争曰非但惠奸且亏军实上是其言又李椿除司农卿椿防大农嵗用米百七十万斛而省仓见米仅支一二月叹曰真所谓国非其国矣力请嵗除二百万斛为一年之蓄】辽南面官有司农寺置卿少卿等官金宣宗兴定六年置司农司设兼采访公事大司农一人卿三人少卿三人于陜西河南置行司农司哀宗正大元年又于归徳许州置行司农司各设卿少卿等官凡卿以下各出巡按察官吏臧否而陞黜之使节所过奸吏屏息数年之间民政修举实赖其力元至元七年始置大司农司设官五人凡农桑水利学校饥荒之事悉掌之十四年罢以按察司兼领劝农事十八年改立农政院置官六人二十年又改立务农司置达噜噶齐一人务农使一人同知二人是年又改为司农寺达噜噶齐一人司农卿二人二十三年仍改为大司农司成宗大徳元年増领大司农寺一人仁宗皇庆二年増大司农一人继又定置四人大司农卿二人少卿二人【至元中张文谦拜大司农卿奏立诸道劝农使巡行劝课请开籍田祭先农先蚕时阿哈玛特专政议拘民间铁官铸农器髙其价以配民文谦于帝前极论罪之又董文用为大司农时欲以民田为屯田文用固执不可乃止】顺帝至正十三年置分司农司命中书右丞乌兰哈达左丞乌克逊良桢兼大司农卿给分司农印西自西山南至保定河间北至檀顺州东至迁民镇凡系官地及元管各处屯田悉从分司农司立法募民耕种明初置司农司设卿少卿等官防即罢洪武三年复置司农司开治所于河南设卿一人少卿一人四年又罢之悉以其所掌归户部
　　丞唐置六人总判寺事宋熙宁五年置丞四人元丰四年省三人建炎三年罢司农寺不设丞绍兴三年复设丞二人凡有合行事务由户部施行【熙寜中熊本判司农寺丞帝嘉其绩谓廷臣曰熊本不伤财不害民一旦去百年之患深可嘉也又王觌由司农寺主簿转丞时以司农为要官进用者多由此选觌拜命一日即求外用人服其恬退又叶颙为司农寺丞在朝二年非公事未尝至丞相府枢密王纶知其恬退而未知其徳性一日官诰院失锦令治之颙请寛慢藏之罪于是纶大喜谓其客曰叶寺丞介而通严而恕真重器也】金置行司农司丞一人元至元二十年置司丞一人皇庆二年改置大司农丞一人明洪武三年置司农丞四人四年罢之
　　主簿唐置二人宋初置六人元丰四年减三人哲宗元祐五年以本寺主簿兼检法寻皆罢绍兴十年复置隆兴元年省罢二年诏复旧制金不设元亦不设有经歴一人都事二人明洪武三年设寺有主簿二人四年罢之
　　上林署唐置令二人丞四人掌苑囿园池植果蔬以供朝防祭祀及尚食诸司常料藏氷啓氷之事宋园苑官无常员以三司判官内侍都知诸司使以上充玉津琼林宜春瑞圣四苑官掌种植蔬莳以待供进修饬亭宇以偹逰幸宴设金章宗泰和八年置上林署提防及丞直长等官掌诸苑园池沼种植花木果蔬及承奉行幸舟船之事又置都监同监等官掌花木局事皆属工部不隶司农司元至元二十四年置上林署令一人丞一人直长一人掌宫苑栽植花卉供进蔬果种苜蓿以饲驼马备煤炭以给营缮又置养种园提领二人花园管勾二人苜蓿园提领三人皆属大都留守司不隶司农明洪武二十五年议开上林苑度地城南自牛首山接方山西并河涯图上太祖谓有妨农事乃上成祖永乐五年始置上林苑监设良牧蕃育嘉蔬林衡川衡氷鉴及典察左右前后十属署仁宗洪熙中并为蕃育嘉蔬二署宣宗宣徳十年始定四署置左右监正各一人掌苑囿园池牧蓄树种之事左右监副各一人左右监丞各一人其良牧蕃育林衡嘉蔬四署各典署一人署丞一人録事一人正徳中增设监督内臣九十九人嘉靖元年裁汰八十人并罢蕃育嘉蔬二署典署林衡嘉蔬二署録事
　　太仓署唐置令三人丞五人监事八人掌廪藏之事宋元丰中以京城二十五仓属司农每仓设监官以京朝官及三班使臣充官吏军兵禄食及纲运受纳封桩支用月具数以报司农绍兴后又置丰储仓置监官一人监门官二人金制府库仓廪积贮之事以戸部员外郎掌之又太仓使副使掌九谷廪藏出纳之事属太府监不隶司农司元京都二十二仓各仓置监支纳一人大使二人副使二人皆属户部不隶司农寺明永乐中迁都北京置京仓及通州诸仓以户部司员经理之宣徳五年始命李昶为户部尚书专督其事遂为定制以后或尚书或侍郎俱不治部事专理粮储
　　钩盾署唐置令二人丞四人监事十人供薪炭鵞鸭蒲萑陂池薮泽之物以供祭祀朝防燕飨宾客宋置柴炭库炭掌储薪炭以给宫城及百司之用金章宗明昌三年改勾盾署为典给署有令丞直长等官掌宫中所用薪炭氷烛属太府监元柴炭局置提领一人大使一人副使一人掌薪炭以供用属内宰司不隶司农寺又置内正司卿四人少卿二人丞二人掌孶畜内产之储以供膳服备赐属中政院亦不隶司农明初以尚书侍郎提督易州山厰掌督御用柴炭之事至嘉靖八年改设主事管理
　　防官署唐置令二人丞四人监事十人掌防择米麦及油烛之事宋都麴院掌造麴以供内库酒醴之用水磨务掌水硙磨麦以供尚食及内外之用金仪鸾局掌御前所用香烛之事【官职详见前】元司农司有供膳司置提防一人司令一人丞一人掌供给应需货买百色生料油戸提领一人大使一人副使一人嵗办油十万斤以供内庖又醴源仓提举一人大使一人副使一人掌受香莎苏门等酒材糯米乡贡麴药以供上醖又尚食局置提防一人大使一人副使一人掌出纳油麴诸物皆属宣徽院不隶司农司明供膳之事皆归光禄寺不专设官
　　苑总监唐置每宫苑监一人副监一人丞二人主簿二人掌苑内宫馆园池禽鱼果木之事宋苑囿官无常员【详见上林署】金北太一宫同乐园管勾二人掌守宫园缮修之事其各花园置小都监一人各宫苑置使一人元尚供总管府达噜噶齐一人总管一人同知一人副总管一人判官一人掌守防东凉亭行宫及逰猎供奉之事明苑囿事悉掌于上林苑监
  </div>
  <div class="pagination">
   <a href="钦定续通典_page9.html">
    上一页
   </a>
   <span>
    ...
   </span>
   <a href="钦定续通典_page5.html">
    5
   </a>
   <a href="钦定续通典_page6.html">
    6
   </a>
   <a href="钦定续通典_page7.html">
    7
   </a>
   <a href="钦定续通典_page8.html">
    8
   </a>
   <a href="钦定续通典_page9.html">
    9
   </a>
   <span class="current-page">
    10
   </span>
   <a href="钦定续通典_page11.html">
    11
   </a>
   <a href="钦定续通典_page12.html">
    12
   </a>
   <a href="钦定续通典_page13.html">
    13
   </a>
   <a href="钦定续通典_page14.html">
    14
   </a>
   <a href="钦定续通典_page15.html">
    15
   </a>
   <span>
    ...
   </span>
   <a href="钦定续通典_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
