<!DOCTYPE html>
<html>
<head>
    <meta charset="UTF-8">
    <title>钦定大清通礼 - 第 6 页/共 98 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定大清通礼 - 第 6 页/共 98 页</h1>
    <div class="content">　　南郊
　　冬日至大祀
　　天于
　　圜丘之礼先祀期五日遣亲王一人诣牺牲所恭代眂牲所牧豫设香案于庭中南向一东西向各一遣官补服【遇朝期则朝服】太常寺赞礼郎二人前引诣香案前北面所牧立案右牧人牵牛羊过案前导以旗仗所牧跪告牷次东向眂鹿西向眂豕所牧跪告如前仪毕引由北门退
　　右眂牲
　　先三日昧爽太常寺进斋戒牌铜人设黄案于
　　乾清中门之左太常寺卿率所属咸补服【常朝日朝服雨雪常服】恭奉斋戒牌在前铜人在后导以御仗入自西长安门至
　　午门彻仗太常寺官十人前引由中道入进太和门
　　中左门
　　后左门侍卫二人引至
　　乾清门阶下太常寺官恭设于案斋戒牌南向铜人西向太常寺卿行一跪三叩礼退
　　皇帝致斋于大内颁
　　制辞于羣臣曰某年月日冬至朕恭祀
　　皇天上帝于
　　圜丘惟尔羣臣其蠲乃心齐乃志各扬其职敢或不共国
　　有常刑钦哉勿怠文武衙署恭书
　　制辞于版安奉正堂自员外郎骑都尉以上咸斋于公
　　署
　　右斋戒
　　先二日遣礼部尚书一人诣牺牲所省牲如眂牲仪
　　右省牲
　　是日昧爽太常寺司祝恭送祝版于内阁授中书舍人安奉洁室敬书祝辞于版毕内阁典籍豫设黄案于政事堂正中舍人奉祝版陈于案南向大学士诣案前立北面展祝文敬书
　　御名毕舍人奉祝版仍安洁室俟翼日授司祝
　　右书祝版
　　祀前一日子初刻宰人豫凿坎于宰牲亭外墙东广深二尺太常寺官设香案于宰牲亭外光禄寺卿一人朝服太常寺赞礼郎二人前引诣香案前北面立三上香遂及御史二人礼部司官二人咸朝服眂宰宰人以鸾刀割牲以豆取毛血瘗于墙东之坎
　　右眂割牲
　　是日五鼓太常寺卿率属埽除坛上下借以防荐设
　　上帝神座于
　　圜丘第一成南向
　　列圣东西向
　　四从于第二成
　　大明东
　　夜明西
　　北斗七星五星二十八宿周天星辰在
　　大明之次
　　云师雨师风伯雷师在
　　夜明之次均施青幄工部司官张
　　皇帝拜次于第二成午阶上张大次于外壝左门外神路之东太常寺典簿陈牲俎于
　　神厨博士辨笾豆豋铏之实豋以太羮铏以和羮簠以黍稷簋以稻粱笾以形盐槀鱼枣栗榛菱芡鹿脯白饼黑饼糗饵粉餈豆以韭菹醓醢菁菹鹿□芹菹醢笋菹鱼醢脾析豚拍酏食糁食以次展器于
　　神库
　　右设神座幄供张展牲器
　　昧爽太常寺设黄案于
　　太和殿中
　　御座之南设香亭于殿内左楹之东设奉祝版亭奉玉帛香亭于殿内右楹之西太常寺赞礼读祝各官具玉帛于篚贮香于盘只竢
　　太和门外太常寺卿率属赞事殿内届时太常寺卿率钦天监博士二人至
　　乾清门奏时
　　皇帝龙袍补服乗舆出宫前引后扈如常仪【详见嘉礼朝贺仪】
　　至
　　太和殿北阶降舆
　　御殿立左楹前西向记注官四人立殿右门外东面司
　　祝自内阁奉祝版入
　　太和中门玉帛香随入前列提鑪二太常寺赞礼郎十人导引升中阶至丹陛上导引止司祝奉祝版各官奉玉帛香进殿中门以次陈于黄案三叩退太常寺卿展祝文赞礼郎布拜褥
　　皇帝诣案前次第恭阅毕行一跪三拜礼兴复位立太常寺卿韬祝版赞礼郎彻拜褥司祝各官进至案前三叩兴恭奉祝版玉帛香依次设亭内三叩退司香官就香亭奉香合立于亭东司拜褥官布拜褥于香亭前退立司香之右太常寺卿二人恭导
　　皇帝至香亭前立司香跪进香
　　皇帝上香毕行一跪三拜礼兴复位司拜褥官彻拜褥司香奉香合置亭内退銮仪卫率校尉舁亭香亭在前祝版亭香帛亭以次由中道出前引如仪太常寺卿跪奏礼成
　　皇帝乗舆还宫太常寺卿随亭送
　　南郊安奉
　　神库内是日彻
　　乾清门斋戒牌铜人恭送斋戒牌铜人于
　　斋宫导引如仪
　　右阅祝版玉帛香
　　厥明步军统领饬所部清跸除道自
　　大清门至
　　坛门銮仪卫官校陈设
　　大驾卤簿导象四民尉二十有八人次寳象五民尉八十人云麾使一人治仪正二人次静鞭四民尉十有四人治仪正一人次前部大乐大号小号各四金口角四和声署史十有二人次革辂驾马四民
　　尉三十有二人木辂驾马六民尉三十有二人象辂驾马八民尉三十有四人金辂驾象一民尉四十有四人玉辂驾象一民尉四十有四人云麾使一人治仪正二人次鼓吹大乐金二金钲四钹二鼓二【有架】防二篴四云璈二管二笙二金口角八大号十有六小号十有六金钲四画角二十有四防鼓二十有四横篴十有二拍板四仗鼓四金二防鼓二十有四署史六十有八人民尉百七十有六人画角前防鼓后间以红镫各二民尉六人冠军使一人整仪尉二人次引仗六御仗吾仗各十有六立瓜卧瓜各十有六星十有六钺十有六出警旗一入跸旗一旗尉九十人民尉六十有七人五色销金小旗四十【毎色各八】旗尉三十人民尉四十人云麾使一人整仪尉二人次翠华旗二金鼓旗二门旗八民尉二十有四人日旗一月旗一云旗五雷旗五八风旗八甘雨旗四民尉四十有八人列宿旗二十有八五星旗五五岳旗五四渎旗四神武朱雀白虎青龙旗四民尉九十有二人天马天鹿辟邪犀牛赤熊黄罴白泽甪端游麟彩狮振鹭鸣鸢赤乌华虫黄鹄白雉云鹤孔雀仪凤翔鸾为旗二十民尉四十人五色销金龙纛四十前锋大纛八羽林大纛八骁骑纛二十有四旗尉四十人民尉百二十人云麾使二人治仪正二人整仪尉二人次黄麾四仪锽氅四金节四进善纳言敷文振武旌各二褒功懐逺行庆施恵明刑弼教教孝表节旌各二民尉五十有六人龙头旛四豹尾旛四绛引旛四信旛四民尉三十有二人羽葆幢四霓幢四紫幢四长夀幢四民尉三十有二人云麾使二人治仪正二人整仪尉二人次鸾凤赤方扇八雉尾扇八孔雀扇八单龙赤团扇八单龙黄团扇八双龙黄团扇二十夀字黄扇八旗尉二十有四人民尉百二十有八人云麾使一人治仪正二人整仪尉二人次赤素方繖四紫素方繖四五色四季花团繖二十间以五色九龙繖十旗尉三十人民尉八十有四人次九龙黄葢二十紫芝葢二翠华葢二九龙曲柄黄葢四旗尉三十人民尉八十有四人銮仪使一人云麾使一人治仪正二人整仪尉二人次长防四亲军八人殳四亲军八人豹尾枪三十防军六十人弓矢三十亲军六十人仪刀三十亲军六十人云麾使一人治仪正二人整仪尉四人次仗马十防军二十人冠军使云麾使各一人次金方几一金交倚一金缾二金盥盘一金盂一金合二金鑪二拂二【立夏陈列处暑收】旗尉二十有二人云麾使一人治仪正二人次九龙曲柄黄华葢一武备院掌葢司葢四人前引佩刀大臣十人提鑪二执鑪侍卫二人
　　玉辇在中左右奉辇銮仪使二人扶辇冠军使一人云麾使一人治仪正二人整仪尉二人旗尉民尉各十有八人后扈佩刀大臣二人豹尾班执豹尾枪侍卫十人佩仪刀侍卫十人佩弓矢侍卫二十人领侍卫内大臣一人侍卫班领二人次后管宗人府王公二人前锋防军统领一人散秩大臣一人给事中御史二人各部郎中四人【员外郎并用】侍卫班领一人署侍卫班领一人侍卫什长二人次黄龙大纛二领侍卫内大臣一人【内大臣散秩大臣并用】司纛侍卫什长二人建纛亲军四人佩鸣螺亲军六人凡职事官均采服亲军防军旗尉民尉各服其服辰刻不陪祀王以下公以上满汉文武百官咸朝服会
　　阙下鸿胪寺序班序百官立位左翼官于
　　阙左门南西面右翼官于
　　阙右门南东面均重行北上恭
　　华葢出
　　午门跪送巳刻太常寺卿赴
　　乾清门奏请诣
　　南郊斋宿
　　皇帝龙袍补服乗礼舆出至
　　太和门阶下降舆銮仪卫进玉辇掌銮仪卫内大臣一人跪奏请
　　陞辇銮仪使二人奉辇扶辇官四人纳陛于辇前正中
　　【陛凡五级】
　　皇帝陞辇驾士三十六人轝辇
　　驾发警跸銮仪使二人率官校夹辇而趋
　　午门鸣钟鼓导迎乐前引不作
　　驾出
　　午门百官跪送前引大臣十人后扈大臣二人暨侍卫扈从诸臣亲军防军旗尉民尉咸乗马由
　　正阳门至
　　坛门
　　御道左右涂巷皆设布幛防军统领率叅领以下防军校步军统领率叅将以下步军校按班立于幛外咸辟除清跸所至不得讙哗
　　右銮舆出宫
　　驾至
　　南郊由
　　坛西门入至
　　昭亨门外神路西掌銮仪卫内大臣一人跪奏请降辇銮仪使奉辇扶辇官纳陛于辇前如前仪皇帝降辇前引大臣十人右赞引左对引太常寺卿二
　　人恭导
　　皇帝由外壝南左门入至
　　皇穹宇诣
　　上帝香案前立司香太常寺少卿一人跪进香
　　皇帝跪受香拱举仍授司香兴三上香毕以次诣
　　列圣香案前上香如仪赞礼郎布拜褥
　　皇帝行三跪九拜礼两庑
　　从位遣分献官上香行礼
　　皇帝诣
</div>
    <div class="pagination">
<a href="钦定大清通礼_page5.html">上一页</a><a href="钦定大清通礼.html">1</a><a href="钦定大清通礼_page2.html">2</a><a href="钦定大清通礼_page3.html">3</a><a href="钦定大清通礼_page4.html">4</a><a href="钦定大清通礼_page5.html">5</a><span class="current-page">6</span><a href="钦定大清通礼_page7.html">7</a><a href="钦定大清通礼_page8.html">8</a><a href="钦定大清通礼_page9.html">9</a><a href="钦定大清通礼_page10.html">10</a><a href="钦定大清通礼_page11.html">11</a><span>...</span><a href="钦定大清通礼_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
