<!DOCTYPE html>
<html>
<head>
    <meta charset="UTF-8">
    <title>续通志 - 第 1231 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1231 页/共 1359 页</h1>
    <div class="content">江湖又遣工部侍郎孟简书曰古称一世三十年子厚之斥十二年始半世矣霆砰电射天怒也不能终朝圣人在上安有毕世而怒人臣邪且 
程刘二韩皆已拔拭或处大州剧职独子厚与猿鸟为伍诚恐雾露所婴则柳氏无后矣度未及用而宗元死始李愬节度唐邓武陵荐李景俭 
王湘健智沈敏可表以自副时号知人

　　△高重

　　高重字文明尚书右仆射俭之五世孙以明经中第李巽表为盐铁转运巡官以善职称累进司门郎中敬宗慎选侍讲学士重以简厚淳 
正与崔郾同授再擢国子祭酒文宗好左氏春秋命分列国各为书成四十篇又与郑覃刊定九经于石出为鄂岳观察使以美政被褎久之拜 
太子宾客分司东都卒赠太子少保 【按高重传新书附高俭传后今改入文苑】

　　△李商隐

　　李商隐字义山怀州河内人或言英国公世绩之裔孙年弱冠令狐楚帅河阳奇具文使与诸子游楚徙天平宣武皆表署巡官岁具资装 
使随计开成二年高锴知贡举令狐绹雅善锴奖誉甚力故擢进士第调弘农尉以活狱忤观察使孙简将罢去会姚合代简谕使还官又试拔 
萃中选王茂元镇河阳爱其才表当书记以子妻之得侍御史茂元善李德裕而牛李党人蚩谪商隐以为诡薄无行共排笮之茂元死来游京 
师久不调更依桂管观察使靷亚府为判官亚谪循州商隐从之凡三年乃归亚亦德裕所善绹以为忘家恩放利偷合谢不通后复于绹乃补 
太学博士柳仲郢节度剑南东川辟判官检校工部员外 【旧书作郎中】 府罢客荣阳卒商隐初为文瑰迈奇古及在令狐楚府楚本工章 
奏因授其学商隐俪偶长短而繁缛过之时温庭筠段成式俱用是相夸号三十六体

　　△温庭筠 【温庭皓】

　　温庭筠本名岐字飞卿尚书右仆射彦博裔孙少颖悟工为词章与李商隐齐名然薄于行无检幅又多作侧辞艳曲与贵冑裴諴令狐滈 
等蒱饮狎昵数举进士不中第属思敏捷多为人作文大中末试有司廉视尤谨庭筠不乐上书千余言然私占校者已八人执政鄙其为授方 
山尉徐商镇襄阳署巡官不得志归江东令狐绹方镇淮南庭筠怨居中时不为助力过府不肯谒丐钱杨子院夜醉为逻卒击折其齿绹为劾 
吏吏具道其污行绹两置之事闻京师庭筠徧见公卿言为吏诬染俄而徐商执政颇右之欲奏用会商罢杨收疾之遂废卒弟庭皓咸通中署 
徐州观察使崔彦曾幕府庞勋反以刃胁庭皓使为表求节度使庭皓给曰当为公信宿思之勋喜归与妻子诀明日复见勋索表僻答曰我岂 
以笔砚事汝邪其速杀我勋熟视笑曰儒生有胆邪吾动众百万无一人草檄乎囚之更使周重为表彦曾遇害庭皓亦死诏赠兵部郎中 【 
按温庭筠及弟庭皓新书附于温大雅传后今依旧书列入文苑】

　　△嶭逢

　　嶭逢字陶臣蒲州河东人会昌初擢进士第崔铉镇河中表在幕府铉复宰相引为万年尉直弘文馆厯侍御史尚书郎持论鲠切以谋略 
高自标显初与彭城刘瑑交瑑文辞出逢下常易之瑑稍亲近逢不得意遂相忿恨会瑑当国有荐逢知制诰者瑑猥言先朝以两省官给事舍 
人先治州县乃得除逢未试州执不可乃出为巴州刺史而杨收王铎同牒署第收辅政逢有诗微辞讥讪收衔之复斥蓬绵二州刺史收罢以 
太平少卿召还厯给事中铎为宰相逢又以诗訾铎铎怒中外亦鄙逢褊傲故不见齿迁秘书监卒子廷珪进士及第大顺初以司勋员外郎知 
制诰迁中书舍人从昭宗次华州引拜左散骑常侍称疾免光化中复为舍人累尚书左丞朱全忠兼四镇廷珪以官告使至汴客将先见讽其 
拜廷珪佯不晓曰吾何德敢受令公拜乎及见卒不肯加礼

　　△李频

　　李频字德新睦州寿昌人少颖悟逮长庐西山多所记览其属辞于时尤长与里人方千善给事中姚合工诗士多归重频走千里丐其品 
合大加奖挹以女妻之大中八年擢进士第调秘书郎为南陵主簿判入等再迁武功令于是畿民多籍神策军吏以其横类假借不敢绳以法 
频至有神策士尚君庆逋赋六年不送频密擿比伍与竞君庆叩县廷质频即械送狱尽条宿恶请于君杀之督所负无少贷豪猾屏息县大治 
有六门堰者廞废百五十年方岁饥频发官廥佣民浚渠按故道厮水溉田谷以大稔懿宗嘉之擢侍御史守法不阿累迁都官员外郎表丐建 
州刺史既至以礼法治下更布条教时朝政乱盗兴而建赖频以安卒官丧归父老相与扶柩葬永乐州为立庙黎山岁祠之

　　△吴融

　　吴融字子华越州山阴人祖翥有名大中时观察府召以署吏不应帅高其槩言诸朝赐号文简先生融力学富辞调龙纪初及进士第韦 
昭度诗蜀表当书记累迁侍御史坐累去官流浪荆南依成汭久之召为左补阙以礼部郎中为翰林学士拜中书舍人昭宗反正御南阙羣臣 
称贺融最先至帝有指授迭十许藁融跪作诏少选成语当意详帝咨赏良厚进户部侍郎凤翔劫迁融不克从去客阌乡俄召还翰林迁承旨 
卒官

　　钦定续通志卷五百五十六

　　●钦定续通志卷五百五十七　文苑传四

　　文苑传

　　宋 【一】

　　○宋一

　　宋白　　　　聂崇义　　　邢昺　　崔颂【曥】　　　尹拙　　　　田敏　　辛文悦　　　梁周翰　　　胡旦　　郭忠恕 
　　　朱昂　　　　赵邻几【何承裕】　　郑起【郭昱　马应】　　和岘【■〈山蒙〉】　　　冯吉

　　宋白
　　聂崇义
　　邢昺
　　崔颂 【崔曥】
　　尹拙
　　田敏
　　辛文悦
　　梁周翰
　　胡旦
　　郭忠恕
　　朱昂
　　赵邻几 【何承裕】
　　郑起 【郭昱　马应】
　　和岘
　　冯吉

　　△宋白

　　宋白字太素 【东都事略作素臣】 大名人善属文豪俊尚气节在词场名称甚着建隆二年窦仪典贡部擢进士甲科干德初献文白 
轴试拔萃高等授著作佐郎蜀平授玉津县令开宝中阎丕王洞交荐其才宜预朝列白以亲老祈外任连知蒲城卫南二县太宗潜藩时白尝 
赞文有袭衣之赐及即位擢为左拾遗权知兖州岁余召还泰山有唐玄宗刻铭白摹本以献且述承平东人望幸之意预修太祖实录俄直史 
馆判吏部南曹从征太原判行在御史台刘继元降翼日奏平晋颂太宗夜召至行宫褒慰且曰俟还京师当以玺书授职寻拜中书舍人太平 
兴国五年与程羽同知页举俄充史馆修撰判馆事八年复典贡部改集贤殿直学士判院事未几召入翰林为学士雍熙中召白与李昉集诸 
文士纂文苑英华一千卷端拱初加礼部侍郎又知贡举白凡三掌贡士颇致讥议然所得士如苏易简王禹偁胡宿李宗谔辈皆其人也是时 
命复旧制专委有司白所取二十八人罢退既众羣议嚣然太宗遽召已黜者临轩覆试连放马国祥叶齐为八百余人焉白尝过何承矩家饮 
宴有进士赵庆者素无行检游承矩之门因潜出拜白求为荐名及掌贡部庆遂获荐人多指以为辞又女弟适王沔淳化二年沔罢参知政事 
时寇准方诋讦求进故沔被出复言白家用黄金器葢举人所赂其实白尝奉诏撰钱惟浚碑得涂金器尔张去华者白同年生也坐尼安道事 
贬白素与厚善遂出为保大军节度行军司马踰年抗疏自陈有来日苦少去日苦多之语太宗悯之召还为卫尉卿俄复拜礼部侍郎修国史 
至道初为翰林学士承旨二年迁户部侍郎俄兼秘书监真宗即位改吏部侍郎判昭文馆先是白献拟陆贽牓子集帝察其意欲求任用遂命 
知开封府以试之既而白倦于听断求罢任咸平四年拜礼部尚书白学问博洽为文敏赡然辞意放荡少法度在内署久颇厌番直草辞疏略 
多不惬旨景德二年罢拜刑部尚书集贤院学士判院事旧三馆学士止五日内殿起居会钱易上言悉令赴外朝白羸老就拜班足跌未几抗 
表引年帝眷旧臣未允再表辞乃以兵部尚书致仕时白继母尚无恙帝东封白肩舆辞于北苑进吏部尚书赐帛五十匹大中祥符五年卒赠 
左仆射录其孙懿孙为将作监主簿孝孙试秘书省校书郎从子唐臣试正字白善谈谑不拘小节能赡亲族恤幼孤聚书数万卷图画亦多奇 
古者尝类故事千余门号建章集唐贤编集遗落者白多缵缀之好奖许后进胡旦田锡皆出其门下阵彭年举进士轻俊喜嘲谤白恶其为人 
</div>
    <div class="pagination">
<a href="续通志_page1230.html">上一页</a><span>...</span><a href="续通志_page1226.html">1226</a><a href="续通志_page1227.html">1227</a><a href="续通志_page1228.html">1228</a><a href="续通志_page1229.html">1229</a><a href="续通志_page1230.html">1230</a><span class="current-page">1231</span><a href="续通志_page1232.html">1232</a><a href="续通志_page1233.html">1233</a><a href="续通志_page1234.html">1234</a><a href="续通志_page1235.html">1235</a><a href="续通志_page1236.html">1236</a><span>...</span><a href="续通志_page1232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
