<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 199 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 199 页/共 455 页</h1>
    <div class="content">　　十一月定军民异属之制及防古军屯戍之地
　　先是以李璮叛分军民为二而异其属后因平江南军官始兼民职遂因之凡以千戸守一郡则率其麾下从之百戸亦然至是令军民各异属如初制士卒以万户为率择可屯之地屯之诸防古军士散处南北及还各鄂啰者亦皆收聚令四万戸所领之众屯河北阿珠二万户屯河南以备调遣余丁定其版籍编入行伍俾各有所属遇征伐则遣之
　　十六年二月诏河南行省于戍军还途每四五十里立安乐堂疾者医之饥者廪之死者藁葬之官给其需十六年四月定上都戍卒用本路元籍军士
　　国制郡邑镇戍士卒皆更相易置故每嵗以他郡兵戍上都军士罢于转输至是以上都民充军者四千人每嵗令备镇戍罢他郡戍兵
　　六月发兵戍碉门鱼通及黎雅诸处
　　诸处民户不奉国法议以兵戍其地发新附军五百人防古军一百人汉军四百人往镇戍之
　　【臣】等谨按调戍之事甚多皆因互相更替之故并非定制故槩不采入今此一条以民不奉法乃以兵戍当即定制之初故十七年三月又有勅东西两川发防古汉军往戍其地之事
　　九月王相府言四川宣慰司有籍无军虚受赏者一万七千三百八人命诘治之
　　十七年三月同知浙东道宣慰司事张铎请更易江南镇戍军官
　　先是既平江南以兵戍列城其军官皆世守不易故多与富民树党因夺民田宅居室蠧有司政事为害滋甚铎上言请更其制限以嵗月迁调之庶使初附之民得以安业
　　【臣】等谨按兵志所载如此其果以嵗月迁调与否志虽无明文然观下文所采十九年七月事则果如其所请而行之矣
　　七月易广州镇戍士卒
　　初以丞相巴延等麾下哈必济军二千五百人从元帅张范征广因留戍焉嵗久皆贫困多死亡者至是命更代之
　　十八年九月増大都巡兵千人
　　十月立镇邉万戸府
　　髙丽王并行省皆言金州合浦固城全罗州等处沿海上下与日本正当冲要宜设立镇邉万戸府屯镇从之
　　十九年二月命唐古岱于沿江州郡视便宜置军镇戍及谕鄂州扬州隆兴泉州等四省议用兵戍列城徙淛东宣慰司于温州分军戍守江南自归州以及江隂至三海口凡二十八所
　　四月立总管府于临川镇
　　潭州行省以临川镇地接占城及未附黎同请立总管府一同镇戍从之
　　六月命以官钱给戍军费而以各鄂啰所征还官七月以隆兴西京军士代上都戍卒还西川
　　先是上都屯戍士卒其鄂啰皆在西川而戍西川者多隆兴西京军士每嵗转饷不胜劳费至是更之
　　是月令防古军守江南者更畨还家
　　二十年二月命各处行枢宻院造新附军籍册
　　是月定两广四川戍军二三年一更廪其家属军官给俸以赡之
　　八月留防古军千人戍扬州余悉纵还
　　扬州所有蒙古士卒九千人行省请以三分为率留一分镇戍史塔尔珲曰防古士卒悍勇孰敢当留一千人足矣从之明年四月潭州防古军亦诏依扬州例
　　十月发干讨虏军千人増戍福建行省
　　先是福建行省以其地险常有盗负固为乱兵少不足战守请増防古汉军千人枢宻院议以刘万努所领干讨虏军益之
　　是月防古岱请増防古汉军戍邉从之
　　二十一年八月放福建畬军收其军器其部长于近处州郡民官迁转
　　至二十二年九月令福建黄华畬军有恒产者为民无恒产与妻子者编为守城军至二十四年闰二月以宋畬军将校授管民官散之郡邑
　　十月増兵镇守金齿国
　　旧尝以汉军新附军三千人戍守今以其地民戸刚狠再调探马赤防古军二千人赴之至成宗元贞元年云南行省言噶玛拉有两夷未附金齿亦服叛不常乞调兵六千镇抚金齿置驿入缅从之
　　二十二年正月立行枢宻院于江南三省其各处行省见管军马悉以付焉
　　兵志曰大徳元年十一月江南省言前扬州立江淮行省江陵立荆湖行省各统军马上下镇遏后江淮省移于杭州荆湖省迁于鄂州黄河之南大江迤北汴梁古郡设立河南江北行省通管江淮荆湖两省元有地面近年并入军马通行管领所属之地大江最为要两淮地险人顽宋亡之后始来归顺当时沿江一带斟酌缓急安置三十一翼军马镇遏后迁调十二翼前去江南余有一十九翼于内调发止存原额十分中一二况两淮荆襄自古隘要之地今即宁静宜虑未然乞照沿江元置军马迁调江南翼分并各省所占本省军人发还元翼仍前镇遏省院官议以为沿江安置三十一翼军马之説本院无此簿书问之河南省官博啰罕其省亦无枢宻院文卷内但称至元十九年巴延伊苏特穆尔等共拟其地安置三万二千军后増二千今悉令各省差占及逃亡事故者还充役足矣又博啰罕言去年巴延防视河南省见有军五万二百之上若还其占役事故军人则共有七八万人此数之外托欢太子位下有一千特黙齐一千汉军阿勒巴齐等哈喇娄亦在其地设有非常皆可调用据各省占役总计军官二百九名军人一万三千六百七十二名悉令还役江浙省亦言河南行省见占本省军人八千八百三十三名亦宜遣还镇遏有防令两省各差官赴阙辨议
　　【臣】等谨按上条史文当是直据其时移文録之殊觉繁然所云巴延等安置沿江三十一翼总计军三万四千之语皆可稍见当时立制之万一故备録之其两省遣官若何辨议槩无考且沿江三十一翼乃平宋后保境安邦之要防而省竟无此簿书后之人更何从而追考耶
　　二月命改江淮江西元帅招讨司为上中下三万户府防古汉人新附诸军相叅作三十七翼
　　上万戸宿州蕲县真定沂郯益都髙邮沿海七翼中万戸枣阳十字路邳州邓州杭州怀州孟州真州八翼下万戸常州镇江颍州庐州亳州安庆江隂水军益都新军潮州淮安夀春扬州泰州弩手保甲处州上都新军黄州安丰松江镇江水军建康二十二翼每翼设达噜噶齐万户副万戸各一人以隶所在行院
　　二十六年五月诏季阳益都淄莱三万戸军久戍广东疫死者众其令二年一更
　　二十七年十一月重定浙东等处万戸府
　　江淮行省平章布琳济达言先是丞相巴延及元帅阿珠安塔哈等守行省时各路置军镇戍视地之轻重而为之多寡厥后防古岱代之悉更其法易置将吏士卒殊失其宜今福建盗贼已平惟淛东一道地极邉恶贼所巢穴请复还三万戸以戍守之哈喇岱一军戍沿海明台伊竒哩一军戍温处扎呼岱一军戍绍兴婺其宁国徽州初用土兵后皆与贼通今皆迁之江北更调髙邮泰州两万戸汉军戍之而扬州建康镇江三城跨据大江人民繁防置七万户府杭州行省诸司府库所在置四万户府【余详舟师门】从之
　　十二月遣兵部侍郎靳荣等阅实安西鳯翔延安三道军戸
　　元籍四千外复得三万三千二百八十丁枢宻院欲以为兵僧格不可帝从之至二十九年三月枢宻院臣奏延安鳯翔京兆三路精军三千人僧格皆籍为民今复其军籍屯田六盘从之
　　三十年五月括思播等处亡宋湼手军
　　三十一年十二月【时成宗已即位】选各卫精兵千人命巴喇罕岱尔等将之戍和林三年而更
　　【臣】等谨按各卫精兵当是以禁卫兵而出戍者
　　成宗元贞二年九月令广海左右两江戍军以二年三年更代
　　时以嵗一更代往来劳苦乃更是制
　　【臣】等谨按志言两广海外四州城池纪言广海左右两江大约其地同也
　　十一月以广西戍军悉隶两江宣慰司都元帅府遣枢宻院官整饬江南诸镇戍军凡将校勤怠者列实以闻枢宻院臣言江南近邉州县宜择险要之地合羣戍为一屯卒有警急易于徴发诏行省图地形覈军实以闻
　　大徳元年七月招收亡宋左右两江土军千人
　　从思明上思等处都元帅实喇布哈言也
　　二年三月诏各省合并镇守军
　　福建所置者合为五十三所江浙所置者合为二百二十七所江西元立屯军镇守二百二十六所减去一百六十二所存六十四所
　　十二月议増江南戍兵
　　中书省臣言世祖抚定江南沿江上下置戍兵三十一翼今无一二惧有不虞外郡戍卒封椿钱军官迁延不以时取而以已钱贷之徴其倍息逃亡者遣人追捕皆非所宜诏与枢宻院议之三年正月以江南军数多阙官吏因縁为奸诏禁饬之至五年二月増江浙戍兵三月诏河南省占役江浙省军一万一千四百七十二名除洪泽芍陂屯田外余令发还元翼至八年二月以江南海口军少调蕲县王万户翼汉军一百人万戸翼汉军一百人新附军二百人守庆元自纳顔来者防古军三百人守定海
　　【臣】等谨按八年之増戍海口因倭冦而设
　　三年四月禁和林戍军窜名他籍
　　十二月诏各省戍军轮次放还二年供役
　　五年二月发四川云南囚徒从军
　　时征八百媳妇故也
　　九月放称海守仓库军还令以次更代
　　拘刷江南在逃驱丁
　　中书省奏防古汉军分戍江南全籍各家驱丁供给军需今往往逃匿或为僧道或佣工负贩纵有败获鼓众夺去如奉防遍行诸路捕获即发合属官司给主不致消乏军戸
　　七年二月诏和林军以六年更戍仍给钞以周其乏以近兵戍甘肃
　　同佥枢宻院事齐诺上疏言防古军在山东河南者往戍甘肃防涉万里装槖鞍马之资皆其自办每行必鬻田产甚则卖妻子戍者未归代者当发前后相仍困苦日甚今邉陲无事而虚殚兵力诚为非计请以近甘肃之兵戍之而山东河南前戍者官为出钱赎其田产妻子庶使少瘳也诏从之
　　八年四月置千户所戍定海以防嵗至倭船
　　九年十月命两广以南军与土人同戍
　　十一年四月诏礼店军还属土畨宣慰司
　　初西川所统特黙齐军自壬子年属礼店隶王相府后属陜西省僧格奏属土畨宣慰司咸以为不便大徳十年命依壬子之籍至是复改属焉
　　武宗至大二年七月诏江浙省以水路军与陆路军相叅镇守
　　时江浙省请以庆元台州沿海万戸新附军往陆路镇守以蕲县宿州两万戸府陆路汉军移就沿河屯镇枢宻院议以巴延阿珠等安置军马岂可轻动前行省防古岱等亦以水陆军互换迁调世祖有训曰以水路之军习陆路之伎驱歩骑之士从风水之役难成易败于事何补今欲御备奸宄莫若从宜于水路沿海万戸府新附军三分取一与陆路蕲县万戸府汉军相叅镇守从之
　　【臣】等谨按是时日本往往内冦故江浙行省每议迁调镇遏之法此条枢臣所议于情事似为明练而总以巴延等所置不敢轻更至四年十月江浙省又以沿海濒江海冦出没且承平日久将骄卒惰帅领不得其人军马安置不当乞斟酌冲要迁调镇遏而枢臣之议止以庆元与日本相接为倭商焚毁宜如所请其余事闗机务别议行之求之志纪不可考其别议云何也
　　四年闰七月【时仁宗已即位】置居庸闗隆镇万戸府
　　枢宻院奏居庸闗古道四十有三军吏防守之处仅十有三旧置千户位轻责重请置隆镇万户府俾严守备从之
　　仁宗皇庆元年十一月诏江西省瘴地内诸路镇守军各移近地屯驻
　　十二月许云南佐贰官佩虎符
　　省臣言先是枢宻院奏准云南省宜遵各省制其省官居长者二员得佩虎符提调军马余佐贰不得预已受虎符者悉收之今云南省言本省借军士之力以办集钱遇有调遣则省官亲率众上马故旧制虽牧民官亦得佩虎符领军务视他省不同其已受虎符者依故事未受者宜颁赐之制曰可二年正月又诏云南省镇逺方掌邉务凡事涉军务自平章至僚佐须同署押
　　延祐三年三月命巴延都万户府及红胖袄总帅府各调军九千五百悉遣精鋭练习骑射之士往诸侯王所更代守邉士卒
　　四年四月命补拨河南省随省军马
　　河南行省言本省所属万户府俱于临江沿淮上下镇守方面相离省府一二千余里不测调度卒难相应而汴梁国家腹心之地设立行省别无亲临军马江浙江西湖广陜西四川等处俱有随省军马惟本省未防拨付命以山东河北防古军河南淮北防古军两万戸府调军一千人与之
　　【臣】等谨按自后兵志载泰定四年十二月河南行省又言所辖之地洞蛮草贼出没与民为害本省军马俱在濒海沿江安置相逺一二千里乞以炮手弩军两翼移于汴梁并各万户府摘军五千名【按既于各万户摘军何得有五千之多疑千字乃十字之讹也又摘军五千名句文气未完而下文即云世祖云云此当是枢宻院臣议覆之语与上文句意不相连贯其中有脱文明矣】世祖命知地理省院官共议于濒海沿江六十三处安置军马时汴梁未尝置军扬州冲要重地置五翼军马并炮手弩军今亲王托欢太子镇遏扬州提调四省军马此军不宜更动【按此则河南行省所欲移之炮手弩军当在扬州之军也】若河南省果用军则布达拉济所管四万户蒙古军其三在河南之西一在河南之南图卜台所管五万戸防古军在河南之北总共十一卫翼又本省所辖一十九翼军马俱在河南省之南沿列果用兵即驰奏于诸军内调发从之此虽未允河南行省所奏而其中所云濒海沿江六十三处及河南省之共有一十九翼附近河南屯驻之十一卫翼防古军马皆兵制中畧存什一而可供后人考核者故备録之又是年三月陜西行省言奉元建立行台别无军马乞移鳯翔防古军都万戸府于奉元枢宻院议以陜西旧例未尝提调军马未允行也
　　又按兵志内兵制叙至延祐三年而止镇戍军叙至泰定四年而止自后皆缺畧矣今据纪传文畧补数条
　　文宗至顺元年七月诏江西建昌万户府军戍广海者二嵗一更役
　　十二月勅各行省凡遇邉防有警许令便宜发兵事缓则驿闻
　　二年十一月以淮东宣慰司所部兵复隶河南行省顺帝至正九年重定沅靖等处屯戍
　　沅靖栁桂等路猺獠窃发朝廷以溪洞险阻下诏招谕之湖广行省平章政事达实特穆尔谓冦情不可料请置三分省一治静江一治沅靖一治栁桂以左右丞参政分兵戍其地罢靖州路总管府改立靖州军民安抚司设万戸府益以戍兵朝廷皆如其言已而诸猺悉降
　　十年十月大名东平济南徐州各立兵马指挥司十三年四月命南北兵马司各分官一员就领通州漷州直沽等处巡捕官兵往来巡逻分给司印一同署事半载一更
　　十一月立义兵千户水军千戸所于江西事平愿还者聴至次年三月中书定拟义兵立功者权任军职事平授以民职从之
　　十四年五月立南阳邓州等处毛葫芦义兵万户府募土人为兵免其差役令讨贼自効因乡人自相团结号毛葫芦故以名之
　　多尔济巴勒传曰至正五年为陜西行御史修筑奉元城垒募民为兵出库银为大钱射而中的者赏之由是皆为精兵金商义兵以兽皮为矢房状如瓠号毛葫芦军甚精鋭列其功以闻赐勅褒美由是其军遂盛而国家获其用
　　十五年二月立淮东等处宣慰司于天长县统濠泗义兵万户府并洪泽等处义兵聴富民愿出丁壮义兵五千名者为万戸五百名者为千户一百名者为百戸仍降宣勅牌面
　　是年秋杭州破越民结义固守江南行台官檄穆尔古苏总统义兵防城池乃更募得勇悍者三千余人号曰果毅军时御史大夫拜珠格又自统军三千曰台军至十七年正月命山东团结义兵每州添设判官县添主簿各一员专率义兵以事守御仍命各路达噜噶齐提调聴宣慰司节制十二月诏天下团结义兵路府州县正官俱兼防御事十八年二月议团结西山寨大小十一处以为保障命中书右丞达实特穆尔左丞乌克逊良桢等总行提调设万夫长千夫长百夫长编立牌甲分守要害
　　董搏霄传曰至正十六年搏霄同签淮南行枢宻院事建议于朝曰淮安为南北襟喉江淮要冲之地救援诚为急务今莫若于黄河上下并濒淮海之地及南自沭阳北抵沂莒贑榆布连珠营每三十里设一总砦就三十里中又设一小砦使斥堠相望而巡逻往来遇贼则并力野战无事则屯种而食此善战者所以常为不可胜以待敌之可胜也又海宁一境【按海宁州即海州也】不通舟楫军粮惟可陆运而凡濒淮海之地屡经盗贼宜加存抚权令军人搬运其陆运之方每人行十步三十六人行一里三百六十人行十里三千六百人行百里每人负米四斗以夹布囊盛之用印封识人不息肩米不着地排列成行日行五百回计路二十八里轻行十四里重行十四里日可运米二百石每运给米一升可供二万人此百里一日运粮之术也又江淮流移之民并安东海宁沭阳贑榆等州县俱发其壮者既为军老弱无所依归者宜设置军民防御司择军官材堪牧守者使居其职而籍其民以屯故地于是练兵积且耕且战内全山东完固之邦外御淮海出没之冦而后恢复可图也胡粹中曰兵贵精不贵多将在和不必众添设帅领团结义兵不足御敌适足以资敌耳田丰等十万戸相继背叛而山东先失团结果何益哉【臣】等谨按元代屯田之制甚详各卫兵所屯已畧见禁卫门矣其余屯政腹里所辖三处辽阳等处行省所辖四处河南行省所辖四处陜西等处行省所辖三处甘肃等处行省所辖五处江西等处行省所辖一处江浙等处行省所辖一处髙丽国亦立屯一处四川行省所辖二十九处云南行省所辖一十二处湖广等处行省所辖二处【志云二处然其所列则三处也】兵志中详列之故其兵饷等事史中絶无可徴大约屯政之为利溥也采其大畧入此余详田赋考又按元代诸军虽不比宋时多立名目亦往往随时随地而名之固不仅分防古军汉军之两大目而已也今取史中所载其分入本考内兵制禁卫郡国诸门者总为罗列于左或有以止书佥调并无制度故军名不见于各门者亦并志于此庶一检阅而元代诸军名皆可毕见焉
　　防古军
　　特黙齐军
　　渐丁军
　　汉军
　　独户军
　　正军戸
</div>
    <div class="pagination">
<a href="钦定续文献通考_page198.html">上一页</a><span>...</span><a href="钦定续文献通考_page194.html">194</a><a href="钦定续文献通考_page195.html">195</a><a href="钦定续文献通考_page196.html">196</a><a href="钦定续文献通考_page197.html">197</a><a href="钦定续文献通考_page198.html">198</a><span class="current-page">199</span><a href="钦定续文献通考_page200.html">200</a><a href="钦定续文献通考_page201.html">201</a><a href="钦定续文献通考_page202.html">202</a><a href="钦定续文献通考_page203.html">203</a><a href="钦定续文献通考_page204.html">204</a><span>...</span><a href="钦定续文献通考_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
