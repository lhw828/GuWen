<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 210 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 210 页/共 455 页</h1>
    <div class="content">　　神宗万厯十六年七月寛陜西民间马禁
　　巡按钟化民言西塞产马以资生而贸易有禁则孳蕃少而公家缓急亦无所赖请少寛其禁如本境荒而他境丰许出马以取资本镇缓而别镇急许出马以协济但出镇必给官文通番严行厉禁命议行之又三十四年四月巡按史学迁言国家私茶私马内禁并严惟以禁其通番也今民间马匹买卖俱领票纳税而不肖有司浸渔十九不论民间孳生换易见无税票即指称私马入官积猾捕役私贩通番者重贿以免设禁之初意荡然矣乞将民间马政悉行厘革其闗隘出入悉聴茶臣设法盘究诏从之
　　二十九年二月定陜西茶马司易马之额
　　先是巡抚郝瀛言西宁河州洮州等处以茶易马各监督兵备道多视为鄙事概委属员聴其狥私交易马多不堪又派贫军押解平凉比至二寺交割倒损居半寺官隐忍收受及其给散又多弊端所以亏损数多至是茶马御史毕三才亦以市马之数日增滥收驽劣随收随倒请定额数西宁收三千二百匹河州三千四百匹洮州一千八百匹泯州一百六十匹甘州一千匹庄浪八百匹从之



　　钦定续文献通考卷一百三十三
<史部,政书类,通制之属,钦定续文献通考>
　　钦定四库全书
　　钦定续文献通考卷一百三十四
　　兵考
　　军器
　　宋理宗淳祐二年诏淮西制置大使司岀十七界楮币一万米二万斛令安丰军修武备
　　先是髙宗绍兴三十二年诏江东安抚司造木弩五千箭五十万隆兴元年御降木羽弩箭式每路依制箭百万孝宗淳熙九年衢州守臣制到木鹤觜弩二千箭十万又河北京西造纳无羽箭帝曰箭不用羽可谓精巧其屋藏之淳熙十五年工部侍郎李昌图言弓矢之利贵于便疾神臂弓斗力及逺屡获其用后又造神劲弓及逺虽在神臂弓上军中多言其发迟每神臂三矢而神劲方能一发若临敌之际便捷反出神臂下帝曰平原旷野宜用神劲弓西蜀崇山峻岭未知孰利诏金州都统司详议以闻既而都统制吴挺奏神劲弓并弹子头箭诸军用之诚便疾神臂不及也诏从其便楚州兵马钤辖言弩之力劲者三十石次者十五石矢之镞状若锹所发何啻数百步洞穿数人江上诸军有弩式皆废不修诏两淮荆襄沿边城守各制二十枝御前军器所亦如之绍熙而后日造器械数目山积至理宗开庆元年寿春府造防筒木弩与常弩明牙发不同箭买筒内甚穏尤便夜中施发又造突火鎗以钜竹为筒内安子窠如烧放焰絶然后子窠发出如炮声逺及百五十余步
　　度宗咸淳九年六月京湖制置司请给器械诏内军器库选犀利者赐之仍增钱百万备修缮
　　沿边州郡因降式制回回炮有触类巧思别置炮逺出其上且为破炮之防尤奇其法用稻穰草成坚索条围四寸长三十四尺每二十条为束别以麻索系一头于楼后柱搭过楼下垂至地栿梁垂四层或五层周比楼屋沃以泥浆火箭火炮不能侵炮石虽百钧无所施矣且轻便不费财立名曰防陴篱索是时兵纪不振独器甲视旧制益详
　　辽太宗大同元年收晋降卒铁仗数万贮恒州
　　圣宗统和三年七月诏诸道缮甲兵以备东征髙丽遣使阅东京诸军兵器
　　四年三月诏平州节度使达里库铠甲阙取于显州之甲坊
　　五月诏于越耶律休格备器甲待秋大举南征
　　九月以大军南征诏遣布希详衮特迪郎君伊喇先赴本军缮甲兵
　　六年六月谕诸道兵马备南征攻城器具
　　二十八年五月诏诸道缮甲兵以备东征
　　兴宗景福元年闰十月阅新造铠甲
　　重熙十二年二月禁闗南汉民弓矢
　　契丹国志曰天祚帝天庆四年召宰相张琳付以东征事时计户出军器甲聴从自便人人就易枪刀氊甲充数弓弩铁甲百无一二
　　金旧无铁景祖时邻国有以甲胄来鬻者倾赀留易亦令昆弟族人皆售之得铁既多因以修弓矢备器械太宗天会三年十一月南路军帅司请禁契丹奚汉人挟兵器诏勿禁
　　海陵正隆四年三月遣使分诣诸道总管府督造兵器时所造军器材用并赋于民箭翎一尺至千钱村落间往往椎牛以供筋革至于鸟鹊狗彘无不被害者
　　四月诏诸路旧贮兵器并致于中都
　　尚书令诺延温都思忠曰州郡无兵何以备盗贼不聴
　　布萨忠义传曰世宗大定三年元帅布萨忠义军中与宋相持日久虞夏久雨弓力易减宋或乘时见攻预选劲弓万张于别库及自汴赴阙议事宋将李世辅果掩取灵璧虹县遂陷宿州忠义使人还汴发所贮劲弓给左副元帅赫合哩志宁军与宋人战遂大捷竟复宿州
　　世宗大定五年命大理卿伊喇道往山东阅实军器十五年闰九月定应禁弓箭枪刀路分品官家奴客旅等许带弓箭制
　　参知政事梁肃奏盗贼不息请无禁兵器帝曰所在有兵器其利害何如肃曰他路则已中都一路上农夫聴置之似乎无害帝曰朕将思之
　　同知西京留守事曹望之上书论便宜其一言官给军箭用尽市以补之皆朽钝不堪用可每嵗给官箭一分以补其阙时采纳焉
　　章宗明宗六年十二月幸后园阅军器
　　承安二年三月又幸西园阅军器
　　九月始置军器监掌治戎器班少府监下设甲坊利器二署焉
　　张彀传曰时出兵备边同州征箭十万以雕雁羽为之其价翔跃不可得观察判官张彀曰矢去物也何羽不可节度使曰当须省报彀曰州距京师二千里如民急何万一有责下官当任其咎一日之间价减数倍尚书省竟如所请
　　穆延尽忠传曰穆延尽忠为恩州刺史上言凡卖买军器乞令告给慿騐以防盗贼私市尚书省议止聴系籍人匠货卖有知情售不应存留者同私造法从之
　　宣宗贞祐二年十一月元帅左都监完顔弼奏请权弛河北军器之禁仍令团结堡寨以备外兵
　　三年七月征弓箭内外品官三品以上三副四品五品二副余以等级征之又制品官纳弓箭之令丁忧致仕者免
　　李复亨传曰兴定三年七月复亨奏民间销毁农具以供军器臣窃以为未便汝州鲁山宝丰邓州南皆产铁募工置冶可以获利且不厉民诏行之
　　四年十月诏京师具防城器械
　　乌淩阿与传曰新制科买军器材物稽缓者并的决兵部尚书乌淩阿与奏有司必督责趋办民将不堪可量罚月俸从之
　　十一月定毁防城器具法
　　兴定三年三月河南路节镇以上立军器库设使副各一员防刺郡设都监同监各一员
　　八月以器甲不完命工部侍郎珠嘉耀珠监督修缮不逾月告成
　　穆延史扢搭传曰泰和时中军副统穆延史扢搭所用枪长二丈军中号为长枪副统又工用手箭箭长不盈握每用百数散置铠中遇敌抽箭以鞭挥之或以指钳取飞掷数矢齐发无不中敌以为神其箭皆以智创虽子弟亦不能传其法
　　实嘉纽勒珲传曰哀宗天兴元年二月行枢密院事实嘉纽勒珲守归徳初患炮少欲以泥或塼为之议者恐为敌所轻不复用父老有言北门之西一菜圃中时得古炮云是唐张廵所埋掘之得五千有奇上有刻字或大吉字者
　　持嘉喀齐喀传曰元兵攻汴梁金攻城之具有火炮名震天雷者铁鑵盛药以火防之炮起火发其声如雷闻百里外所爇围半亩之上火防着甲铁皆透时元兵为牛皮洞直至城下掘城为龛间可容人城上不可奈何用铁绳悬震天雷顺城而下至掘处火发人与牛皮皆碎迸无迹又飞火枪注药以火发之辄前烧十余步人亦不敢近元兵惟畏此二物
　　强伸传曰中京人推警巡使强伸为府佥事北兵围之东西北三面多树大炮伸括衣帛为帜立之城上率士卒赤身而战兵器已尽以钱为镞得北兵一箭截而为四以筒鞭发之又创遏炮用不过数人能发大石于百步外所击无不中
　　富察宫努传曰元帅富察官努以火枪破敌其制以勅黄纸十六重为筒长二尺许实以栁炭铁滓磁末硫黄砒霜之属以绳系枪端军士各悬小铁鑵藏火临阵烧之焰出枪前丈余药尽而筒不损郭哈玛尔传曰金亡西州无不归顺者独知凤翔府事郭哈玛尔坚守孤城丙申十月元兵并力攻之哈玛尔度不能支集州所有金银铜铁杂铸为炮以击攻者
　　元太祖时设工匠都总管掌制铠甲等事
　　浑源人孙威善为甲尝以意制蹄筋翎根铠以献帝亲射之不能彻大悦赐名伊克乌兰佩以金符授顺天安平怀州河南平阳诸路工匠都总管威卒子拱袭职为甲匠都总管世祖至元间尝制叠盾其制张则为盾敛则合而易持世祖以为古所未有巴延南征时诸路制甲胄拱所制象虎豹异兽之形各殊其制皆称防
　　世祖中铳二年六月勅诸道造人马甲及铁装具万二千输开平
　　七月命总管王青制神臂弓柱子弓
　　九月勅燕京顺天等路续制人甲五千马甲及铁装具各二千
　　四年二月诏诸路置局造军器私造者处死民间所有不输官者与私造同
　　至至元五年二月改军器局为军器监三月禁民间兵器犯者騐多寡定罪
　　至元三年九月命制国用使司造神臂弓千张矢六万六年十二月诏许打捕户执把弓箭其余并行禁断至七年六月开元路打捕户不禁弓箭八年三月御史台奏据各道按察司申书吏奏差人等每遇出差巡按乞许令悬带弓箭诏许之拟每道弓箭六副无得多余增置八月行省请应系江南所在官员实为窎逺又系新附地面若不许带弓箭军器窃恐疎失诏许之
　　九年十月囘囘伊斯玛音创作巨石炮来献命送襄阳军前用之
　　时伊斯玛音从攻襄阳相地势置礟于城东南隅重一百五十斤机发声震天地所击无不摧陷入地七尺宋安抚吕文焕遂以城降及渡江宋兵陈于南岸拥舟师迎战时伊斯玛音已卒子布伯于北岸竪礟以击之舟悉沉没后每战用之皆有功
　　【臣】等谨按邱濬大学衍义补曰元人始造此礟以攻襄阳世因目曰襄阳礟又云唐李光弼作礟飞巨石一发辄毙二十余人疑即此礟盖古原有此制流入西番也今考古之用礟惟以机发石耳未闻有用火药者金之拒元始有震天雷之名邱氏谓此礟之即本唐人恐未必然
　　十年置军器永盈二库分典弓矢甲胄
　　六月以各路弓矢甲匠并军器监
　　闰六月勅诸道造甲一万弓五千给淮西行枢密院十三年三月括江南已附州郡军器
　　时兴国军以籍兵器致乱行省命陈天祥权知本军事天祥至城中谕父老曰杆卫乡井诚不可无兵任事者籍之过当故致乱耳今令汝辈权置兵仗以自衞何如民皆称便乃陈其事于行省曰此军变乱之故由当时处置失宜凡在军中者寸铁尺杖不得在手遂使奸人得以窃发今莫若推布赤心于人使戮力同心人则我之人兵则我之兵靖乱止奸无施不可行省许以从便处置天祥命以十家为甲十甲有长弛兵禁以从民便人心既安境内悉平其后代者务变更旧政治隠匿兵者甚急天祥去未久而兴国复变大江南北诸城邑多乘势杀守将以应之
　　十六年三月括两淮造回回炮新附军匠六百人及防古回回汉人新附人能造炮者至京师
　　十八年十二月命西川行省给万嘉努所部兵仗二十二年五月分汉地及江南所拘弓箭兵器为三等下等毁之中等赐近居防古人上等贮于库有行省行院行台者掌之无省院台者达噜噶齐辉和尔回回居职者掌之汉人新附人虽居职无有所预
　　二十三年二月勅中外凡汉民持铁尺手挝及杖之有刃者悉输于官
　　三月拘收弓手军器
　　江西行省请除军人合赍军器令本管军官营局造作与军人行使无令衞下诸人私造私卖执把行使其各路弓手置备器仗责令簿尉巡检尽数拘收置库收贮遇有贼盗斟酌缓急闗拨事毕还库仍令达噜噶齐提调
　　六月勅路府州县弓手捕盗者持弓矢各路十副府州七副司县五副
　　时省台官言捕贼巡马先令执持闷棍以行贼众多有弓箭反致巡军被伤今议给此数各令置备防盗从之
　　二十四年禁急递铺兵铁尺手枪
　　正月弛女直硕达勒达地弓矢之禁
　　二十五年七月命六衞造兵器
　　嵗以铠仗上供其精者有西域炮折叠弩有十五稍九稍八稍五稍三稍炮又有神凤弩射八百余步
　　十月始造鐡罗圏甲
　　二十六年四月禁江南民挟弓矢犯者籍而为兵【臣】等谨按禁汉人兵器诸路皆然不仅江南也纪书是年六月巩昌汪惟和言近括汉人兵器臣管内已禁絶自今臣凡用兵器乞取之安西官库帝曰汝家不与他汉人比弓矢不汝禁也任汝执之
　　七月赋百官家制战袄
　　二十七年正月造长甲给北征军
　　十二月命枢密院括江南民间兵器
　　至三十年二月又申严江南兵器之禁
　　二十九年禁铁匠打造军器
　　中书省议贼人军器是各处铁匠发卖打造请督勒各处官司严加禁治三月禁治军人货买弓箭至三十年十二月禁汉军更番者毋鬻军器
　　三十年十月造象蹄掌甲
　　成宗元贞元年四月禁达噜噶齐各投下毋得额外擅造军器
　　武宗至大三年三月申严汉人军器之禁
　　至泰定帝泰定二年七月申禁汉人藏执兵仗有军籍者出征则给之还复归于官
　　七月许监察亷访司依先例悬带弓箭
　　仁宗皇庆二年七月拘收新附军人军器
　　英宗至治二年正月禁汉人执兵器出猎及习武艺文宗天厯元年八月下郡县造兵器
　　九月命造兵器江浙江西湖广三省六万事内郡四万事
　　至顺二年十二月给征东元帅府兵仗
　　顺帝至元二年九月弛巩昌总帅府汉人军器之禁三年四月禁汉人南人髙丽人不得执持军器
　　至五年四月又申其禁
　　至正十三年四月特命乌克逊良桢得用军器
　　明太祖洪武四年十一月命天下军衞造脚蹬弩时命工部检覈府藏弩数给西北戍边将士仍命天下军衞如式造之
</div>
    <div class="pagination">
<a href="钦定续文献通考_page209.html">上一页</a><span>...</span><a href="钦定续文献通考_page205.html">205</a><a href="钦定续文献通考_page206.html">206</a><a href="钦定续文献通考_page207.html">207</a><a href="钦定续文献通考_page208.html">208</a><a href="钦定续文献通考_page209.html">209</a><span class="current-page">210</span><a href="钦定续文献通考_page211.html">211</a><a href="钦定续文献通考_page212.html">212</a><a href="钦定续文献通考_page213.html">213</a><a href="钦定续文献通考_page214.html">214</a><a href="钦定续文献通考_page215.html">215</a><span>...</span><a href="钦定续文献通考_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
