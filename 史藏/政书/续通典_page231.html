<!DOCTYPE html>
<html>
<head>
    <meta charset="UTF-8">
    <title>续通典 - 第 231 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 231 页/共 410 页</h1>
    <div class="content">　　△唐

　　唐黄巢陷东都凤翔节度使郑畋遣兵戍京师贼将王璠率众三万来攻畋使行军司马唐宏夫设伏以待璠内轻畋儒柔纵万骑鼓而前畋以锐卒数千当贼疏阵贼不测众寡阵未整伏发众皆嚣日暮军四合鏖战龙尾坡杀贼二万级多获铠仗璠遁去

　　△元

　　元张宏范讨李璮于济南璮出军突诸将营独不向宏范宏范筑长垒内伏甲士而外为壕开东门以待之夜令士卒浚壕益深广璮不知也明日拥飞桥来攻未及岸军陷壕中得跨壕而上者突入垒门遇伏兵皆死

　　○示强

　　唐

　　五代

　　宋

　　辽

　　金

　　元

　　明

　　△唐

　　唐武后垂拱初突厥犯边命黑齿常之率兵拒之至两并忽遇敌众三千方擐甲常之见其嚣领二百余骑身当先锋直冲之敌皆弃甲而散比暮贼众大至常之令伐木营中然火如烽燧时东南忽有大风起敌疑救至夜遁又吐蕃陷瓜州以张守珪为瓜州刺史领余众修筑州城板堞初立敌暴至城下城中人相顾失色守珪曰彼众我寡又创痍之后不可以矢石相持须以权道制之乃于城上置酒作乐以会将士敌疑有备不敢攻而退守珪纵兵击败之于是修复廨宇收合流亡皆复旧业又永王璘拒命肃宗遣啖廷瑶招谕之时河南招讨判官李铣以广陵步卒三千同出于瓜步广张旗帜耀乎江津璘登陴望之竟日始有惧色其夕铣令多烧火人执两炬以疑之隔江望者兼水中之影一皆为二璘军人以火应之璘惧以为官军悉济矣遂宵遁又东川留后高仁厚讨叛将杨师立贼党郑君雄张士安坚壁不出仁厚曰攻之则彼利我伤围之则彼困我逸遂列十二寨围之后二鼓君雄等出劲兵掩击城北寨副使杨茂言不能御帅众弃寨走其旁数寨亦走东川人并兵南攻中军仁厚闻之大开寨门自帅士卒为两翼伏道左右贼至见门开不敢入还去仁厚发伏兵击之东川兵大奔追至城下斩获甚众而还

　　△五代

　　五代梁太祖攻濮州已破濮人积草焚之梁兵不得入是时梁将王重师方病金疮卧帐中诸将强之重师遽起悉取军中毡毯沃以水蒙之火上率精卒以短兵突人梁兵随之皆入遂取濮州

　　唐与梁军战潘张军败而溃庄宗得三四骑驰去梁兵数百追及攒矟围之唐将元行钦望其旗而识之驰一骑奋剑断其二矛斩首一级梁兵解去又苌从简以功迁步军都指挥使庄宗与梁军对阵梁军有执大旗出入阵闲者庄宗登高邱望见之叹曰彼猛士谁能为我取之者从简因前请往庄宗惜之不许从简潜率数骑驰入梁军夺其旗而还军中皆鼓噪庄宗壮之

　　晋皇甫遇与契丹战至榆林为敌所围遇乘马中镝而毙遇有仆杜知敏以马授遇遇得马复战久之稍解顾杜知敏巳被获遇谓慕容彦超曰知敏义士也岂可失之遂与彦超跃马入阵取之而还敌壮之俄而生军复合遇不能解时安审琦巳至安阳河谓首将张从恩曰皇甫遇等未至必为敌骑所围若不急救则成擒矣从恩曰敌势甚盛无以枝梧将军独往何益审琦曰成败命也设若不济则与之俱死若失此二将将何面目以见天子遂率铁骑北渡赴之敌见尘起谓救军并至乃引去遇与彦超中数枪得还时诸军叹曰此三人皆猛将也

　　△宋

　　宋曹彬伐江南朱令赟自湖口入援众号十五万顺流而下将焚采石浮梁彬闻之遣战棹都部署王明密令人树长木于洲渚闲若帆樯之状令赟望见疑有伏逗挠不敢进又真宗时寇准为相值契丹大举入边王钦若陈尧叟请出幸以避之独准力劝帝亲征帝至澶州见契丹兵盛众请驻跸准曰陛下不过河则人心益危况王超李继隆石保吉等各分兵扼其吭背四方援兵日至何疑而不进高琼亦固请帝乃渡河远近望见御盖皆踊跃呼万岁敌人气夺又王德用判定州兼三路都部署德用时教士卒习战顷之士勇皆可用契丹遣人来觇或请捕之德用曰彼得其实以告是服人之兵以不战也明日大阅于郊下令具糗粮听吾鼓视吾旗所向觇者归告敌谓汉兵将大至和议益决又侬智高反以孙沔为广南安抚使沔请发骑兵求武库精甲五千梁适折沔曰毋张皇沔曰前日惟无备故至此今乃欲示镇静邪夫实备不至而貌为镇静危亡之道也乃兴兵七百人沔忧贼度岭而北乃檄湖南江西曰大兵且至其缮治营垒多具燕犒贼疑不敢北侵又种师道将至洛阳闻干里雅布屯京城下或止勿行曰敌势方锐愿少驻泛水以谋万全师道曰吾兵少若迟回不进形见情露祗取辱焉今鼓行而前彼安能测我虚实都人知吾来士气自振何忧敌哉揭榜沿道言种少保领西兵百万来遂抵城西趋汴水南径逼敌营金人惧徙砦稍北又王德讨贼李成以百骑觇贼至上蔡驿口桥贼疑为诱骑拥众欲西德麾骑大呼曰王师大至矣贼骇遁追杀甚众又魏胜取海州郡守高文富遣兵来捕胜迎击走之追至城下众惊传水陆悉有兵城中大恐文富闭门守驱民上城御之胜令城外多张旗帜举烟火为疑兵继遣勇锐者登城楼余自城门入莫有御者

　　△辽

　　辽景宗干亨元年宋既下河东乘胜侵燕耶律学古受诏往援始至京宋败耶律希达萧托郭等势益张围城三周穴城而进城中民怀二心学古以计安反侧随宜备御昼夜不少懈适有敌三百余人夜登城学古战却之会援军至围遂解学古开门列阵四面鸣鼓居民大呼声震天地旋有高梁之捷二年伐宋会宋将潘美率兵分道来侵学古以军少虚张旗帜杂丁黄 【按礼男幼为黄四岁为小十六为中二十一为丁军中杂幼弱以疑敌也】 为疑兵是夜适独虎峪举烽火遣人侦视见敌俘掠村野击之悉获所掠物擒其将领又耶律都沁侵宋分总羸师以从及战取绯帛被介胄以自标显驰突出入敌阵格杀甚众

　　△金

　　金萨满阿里值辽人来攻贝勒和色哩城阿里率百余骑救之辽兵数万阿里兵少乃令军士裂衣多为旗帜出山谷闲辽兵望见遁去又庞迪知怀德军兼沿边安抚使夏人合兵五万薄怀德城迪开门待之夏人不敢入因以数千骑分门突出遂破之斩首五百级

　　△元

　　元齐荣显与宋兵战次五河口抵大堤荣显偕数骑前行觇敌值逻骑数十从者将退荣显曰彼众我寡若示以怯必为所乘援弓策马射杀两人而还又至元时纳延叛车驾亲征察球尔扈从遇纳延驻兵万余察球尔兵不满三千众有惧色察球尔夜令军士多裂裳帛为旗帜断马尾为旄掩映林木张设疑兵纳延兵大惊以为官兵大至遂降

　　△明

　　明李文忠为浙东行省左丞时张士诚急攻诸全守将谢再兴造急遣胡德济往援再兴复请益兵文忠兵全无以应会太祖使邵荣讨处州乱卒文忠乃扬言徐右丞邵平章将大军克日进吴军闻之惧谋夜遁德济与再兴夜半开门突击大破之又傅友德征蜀蜀将吴友仁谋复汉中兵大至守臣告急友德以精骑攻斗山寨令人持十炬列山上蜀兵惊遁又平安兵围北平甚急刘江请往救与成祖约曰臣出北平以炮响为号一炮则决围二炮则入城若三炮不闻则臣必战死臣决围之后宜令后军带十炮俟三炮既响为殿者常放炮不绝声则远近皆谓大军继至平安必骇走矣江遂进兵与安战悉如其策大败平安又成祖师至瓜州盛庸以海艘迎战列兵沿江上下二百里皆大惊愕师渐近岸庸等整师以御成祖麾诸将鼓噪先登以精骑数百冲庸军南师大溃乃令来降海舟悬黄帜往来江中镇江城中望见惊曰海舟皆已降吾将何为其守将章俊遂率众来降又王信守备荆襄刘千斤反信以房县险进据之民兵不满千人贼四千余众突至围城主帅逗遛不进拒四十余日信选死士出城五六里举火炮贼以为援兵至惊走追败之又胡宗宪既说降倭寇汪直遣谕巨贼徐海谓不早降新总督用兵如神后悔何及海因要请中国货物以遗他酋宗宪佯诺之辄以银币厚遗谍者而阴令营中盛兵容故纵敌瞰之明日复遣人来待之如初海于是归心于宗宪矣

　　○敌军攻城久不下师老取之

　　宋

　　辽

　　金

　　元

　　明

　　△宋

　　宋赵范统军攻唐邓时金人在蕲黄孟宗政惑之范曰撤襄阳之备以救蕲黄则唐邓之师必蹑吾后且蕲黄之师正锐曷若先捣唐邓以示有余唐邓应我不暇则吾圉不守而自固敌在蕲黄师日以老然后回师蹙之则胜敌而无后患矣

　　△辽

　　辽萧思温为南京留守会周师来侵围冯母镇势甚张思温请益兵帝报曰敌来则与统军司并兵拒之敌去则务农作勿劳士马会敌入东城我军退渡滹沱而屯思温勒兵徐行周军数日不动思温与诸将议曰敌众而锐战不利则有后患不如顿兵以老其师蹑而击之可以必胜诸将从之周师引退

　　△金

　　金章宗泰和六年宋将李爽围寿州田俊迈陷蕲县平章政事布萨揆遣安国军节度副使纳刺巴哩与穆延萨克达以精骑三千戍宿州俊迈果率步骑二万来袭郭悼李汝翼以众五万继至遂围城攻之甚力城中丛射敌不能逼会淫雨潦溢敌露处劳倦巴哩遣骑二百潜出敌后突击之敌乱萨克达率骑蹂之杀伤数千人敌复闻援军将至遂夜遁巴哩萨克达蹑其后黎明合击大破之获田俊迈

　　△元

　　元王义拔束鹿金将武仙以兵四万来攻谕军士曰束鹿兵少无粮城无楼橹一日可拔也因尽锐攻击义随机应拒积三十日不能下义召将佐曰今城守虽有余然县无援兵粮食将尽岂可坐而待毙椎牛飨士率精锐三千衔枚夜出直捣仙营仙军乱乘暗攻之杀数千人仙率余众遁还

　　△明

　　明傅友德取云南兵已抵乌撤将城之工甫集蛮大至友德故持重不战以老之士踊跃思奋乃前为阵蛮麕集友德鼓士奋击大破其众蛮遁

　　钦定续通典卷九十七 

●钦定续通典卷九十八　兵七

　

　　佯败引退取之

　　引退设伏取之

　　声言退诱敌破之五代

</div>
    <div class="pagination">
<a href="续通典_page230.html">上一页</a><span>...</span><a href="续通典_page226.html">226</a><a href="续通典_page227.html">227</a><a href="续通典_page228.html">228</a><a href="续通典_page229.html">229</a><a href="续通典_page230.html">230</a><span class="current-page">231</span><a href="续通典_page232.html">232</a><a href="续通典_page233.html">233</a><a href="续通典_page234.html">234</a><a href="续通典_page235.html">235</a><a href="续通典_page236.html">236</a><span>...</span><a href="续通典_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
