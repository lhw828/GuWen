<!DOCTYPE html>
<html>
<head>
    <meta charset="UTF-8">
    <title>续通志 - 第 9 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 9 页/共 1359 页</h1>
    <div class="content">是日作己丑然上七月巳有己丑则为连月有二己丑新书于是日作乙丑下九月又有乙丑是为连月有二乙丑今此从新书作乙丑而九月 
之乙丑则改从己丑】 丁卯滹沱溢己巳河溢坏河阳城九月己丑以太平公主子生赦东都冬十月癸亥幸奉天宫十一月戊戌右武卫将军 
程务挺为单于道安抚大使以伐突厥辛丑皇太子监国丁未如东都戊申裴炎刘齐贤郭正一兼于东宫平章事十二月丁巳改元大赦是夕 
皇帝崩于贞观殿年五十六谥曰天皇大帝庙号高宗陵曰干陵天宝八载改谥天皇大圣皇帝十三载增谥天皇大圣大弘孝皇帝
　　高宗永徽六年显庆五年龙朔三年麟德干封总章各二年咸亨四年上元二年仪凤三年调露永隆开耀永淳弘道各一年凡三十四年

　　钦定续通志卷三

　　●钦定续通志卷四　唐纪四 

　　唐纪 【四】 

　　中宗一 

　　○中宗一 【附则天武后】 

　　（臣）等谨按唐史臣吴兢作则天本纪而新旧唐书因之新书于后妃中又别为武氏立传葢吴兢刘昫本用司马迁纪吕后之例而新 
书则又用班固法也独沈既济援春秋书公在干侯之义请并天后于孝和纪中每于岁首必书孝和所在以统之书曰某年春正月皇帝在房 
陵太后行某事改某制纪称孝和而事述太后名不失正礼不违常一时议者咸韪其论孙氏西斋录范祖禹唐鉴踵而有作正名定分其归一 
揆后之秉笔者可以得所据依矣今述唐纪以中宗嗣圣纪年而以光宅至长安年号侧注于下庶乎沈氏所谓名礼两得者至纪体谨严传文 
委备详畧互见以尽二十一年之行事无遗则犹是新书之意也
　　中宗皇帝讳显高宗第七子也母曰则天顺圣皇后武氏初封周王仪凤二年徙封英王改名哲永隆元年章怀太子废立为皇太子弘道 
元年十二月甲子即皇帝位先是高宗遗诏军国大务不决者兼取天后进止及即位尊后为皇太后皇太后临朝称制大赦赐九品以上勋官 
一级庚午韩王元嘉为太尉霍王元轨为司徒舒王元名为司空甲戌刘仁轨为尚书左仆射裴炎为中书令刘齐贤为侍中同中书门下三品 
戊寅郭待举魏玄同岑长倩同中书门下三品癸未郭正一罢
　　嗣圣元年 【二月睿宗文明元年九月太后光宅元年】 春正月癸未改元嗣圣立妃韦氏为皇后 【依通鉴增】 癸己左散骑常 
侍韦弘敏为太府卿同中书门下三品二月戊午太后废皇帝为庐陵王幽之己未立豫王旦为皇帝妃刘氏为皇后立永平郡王成器为皇太 
子大赦改元为文明赐文武官五品以上爵一等九品以上勋两转老人版授官赐束帛职官五品以上举所知一人皇太后仍临朝称制庚申 
废皇太孙重照为庶人杀庶人贤于巴州 【考异曰杀庶人贤则天实录在二月旧本纪在三月】 甲子皇帝率羣臣上尊号于武成殿丁卯 
册皇帝丁丑太常卿王德真为侍中中书侍郎刘祎之同中书门下三品庚辰赠玉清观道士太中大夫王远知光禄大夫三月丁亥徙封上金 
为毕王素节葛王 【按上金高宗第三子素节高宗第四子俱于高宗永徽元年始封王嗣武后嫉上金母杨氏素节母萧淑妃因诬奏削上 
金素节王爵至是两次徙封卒杀之事详诸王列传】 夏四月丁巳滕王元婴薨辛酉徙封上金为泽王素节许王丁丑太后迁帝于均州 【 
按迁帝于均州之前新纪尚有四月癸酉迁房州一节顾炎武以为欧阳修博采而误今但载迁均州其先迁房州之误从删至后此嗣圣三年 
三月则始书云迁于房州】 闰五月甲子礼部尚书武承嗣为太常卿同中书门下三品秋七月戊午广州昆仑杀其都督路元叡乙丑突厥寇 
朔州左武卫大将军程务挺败之八月庚寅葬高宗皇帝于干陵丙午武承嗣罢九月甲寅太后大赦改元光宅旗帜尚白易内外官服青者以 
碧大易官名 【详职官畧】 改东都为神都追尊老子母为先天太后丙辰左武卫大将军程务挺为单于道安抚大使以备突厥己巳尊武 
氏五代祖克己 【旧书外戚传五代祖名居常】 为鲁国公妣裴氏为鲁国夫人高祖居常 【旧书外戚传高祖名克己】 为太尉北平 
郡王妣刘氏为王妃曾祖俭为太尉金城郡王妣宋氏为王妃祖华为太尉太原郡王妣赵氏为王妃考士彟为太师魏王妣杨氏为王妃丁丑 
柳州司马李敬业举兵于扬州以讨乱贬韦弘敏为汾州刺史冬十月癸未楚州司马李崇福以山阳安宜盐城三县归敬业甲申左玉钤卫太 
将军梁郡公李孝逸为杨州道行军大总管左金吾卫大将军李知十为副率兵三十万以拒李敬业丁亥左肃政台御史大夫骞味道检校内 
史同凤阁鸾台平章事壬辰李敬业克润州丙申杀裴炎追谥武氏五代祖鲁国公曰靖高祖北平郡王曰恭肃曾祖金城郡王曰义康祖太原 
郡王曰安成考魏王曰忠孝丁酉曲赦扬楚二州复敬业姓徐氏贬刘齐贤为辰州刺史李景谌罢右史沈君谅著作郎崔察为正谏大夫同凤 
阁鸾台平章事十一月辛亥左鹰扬卫大将军黑齿常之为江南道行军大总管庚申右监门卫将军苏孝祥及徐敬业战于阿溪死之乙丑徐 
敬业将王那相杀敬业降丁卯郭待举罢鸾台侍郎韦方质为凤阁侍郎同凤阁鸾台平章事十二月戊子遣御史察风俗癸卯杀程务挺
　　二年 【太后垂拱元年】 春正月帝在均州 【按均州与房州地不相远而范祖禹唐鉴于中宗嗣圣元年不叙迁均州一节是以嗣 
圣二年正月不复着曰帝在均州今本新书纪既于嗣圣元年四月丁丑书迁于均州则二年之春应依纲目书曰帝在均州所以纪其实也自 
三月丙辰迁房州之后则每年岁首俱书房州矣】 丁未太后赦天下改元垂拱庚戌骞味道守内史戊辰刘仁轨薨二月乙巳春官尚书武承 
嗣秋官尚书裴居道右肃政台御史大夫韦思谦同凤阁鸾台三品突厥寇边左玉钤卫中郎将淳于处平为阳曲道行军总管以击之沈君谅 
罢三月崔察罢丙辰太后迁帝于房州 【依唐鉴辑】 辛酉武承嗣罢辛未颁垂拱格夏四月丙子贬骞味道为青州刺史癸未淳于处平及 
突厥战于忻州败绩五月丙午裴居道为纳言丁未流王德真于象州己酉冬官尚书苏良嗣守纳言封王子成义 【实录作成美】 为恒王  
【旧书在太后垂拱三年正月】 壬戌以旱虑囚壬申韦方质同凤阁鸾台三品六月天官尚书韦待价同凤阁鸾台三品秋七月己酉文昌 
左丞魏玄同为鸾台侍郎同凤阁鸾台三品冬十一月癸卯韦待价为燕然道行军大总管以伐突厥
　　三年 【太后垂拱二年】 春正月帝在房州 【依唐鉴增】 辛酉皇太后诏复政皇帝固让皇太后依旧临朝称制大赦赐酺三日 
内外官勋一转二月辛未朔日有食之三月戊申作铜匦夏四月庚辰岑长倩为内史五月丙午裴居道为内史六月辛未苏良嗣同凤阁鸾台 
三品己卯韦思谦守纳言冬十月己巳 【五行志作九月己巳统纪在十二月】 有山出于新丰县改新丰为庆山赦囚给复一年赐酺三日 
十二月免并州百姓庸调终其身
　　四年 【太后垂拱三年】 春二月帝在房州 【唐鉴不载今依纲目增】 闰月丁卯太后封王子隆基为楚王隆范卫王隆业赵王 
二月己亥以旱避正殿减膳丙辰突厥寇昌平黑齿常之击之三月乙丑韦思谦罢夏四月辛丑追号孝敬皇帝妃裴氏曰哀皇后葬于恭陵癸 
丑以旱虑囚命京官九品以上言事壬戌裴居道为纳言五月丙寅夏官侍郎张光辅为凤阁侍郎同凤阁鸾台平章事庚午杀刘祎之秋八月 
壬子魏玄同兼检校纳言交趾人李嗣仙杀安南都护刘延佑据交州桂州司马曹玄静败之是月突厥寇朔州燕然道行军大总管黑齿常之 
败之九月己卯虢州人杨初成自称郎将募人迎帝于房州 【依唐鉴辑】 不果见杀冬十月庚子右监门卫中郎将爨宝璧及突厥战败绩 
十二月壬辰韦待价为安息道行军大总管安西大都护阎温古副之以击吐蕃是岁大饥
　　五年 【太后垂拱四年】 春正月帝在房州 【依唐鉴增】 甲子太后诏增七庙立高祖太宗高宗庙于神都作崇先庙于西京庚 
午毁干元殿作明堂三月壬戌杀麟台少监周思茂夏四月戊戌杀太子通事舍人郝象贤五月庚申得宝图于洛水乙亥加尊号为圣母神皇 
六月丁亥朔日有食之得瑞石于泛水秋七月丁巳大赦改宝图为天授圣图洛水为永昌洛水封其神为显圣侯加特进禁渔钓改嵩山为神 
岳封其神为天中王太师使持节大都督赐酺五日八月丙午博州刺史琅邪郡王冲举兵讨乱遣左金吾卫大将军邱神绩拒之戊申冲死之 
庚戌越王贞举兵于豫州以讨乱辛亥曲赦博州九月丙辰左豹韬卫大将军曲崇裕为中军大总管岑长倩为后军大总管以拒越王贞张光 
辅为诸军节度削越王贞及琅邪郡王冲属籍改其姓为虺氏贞死之丙寅赦豫州杀韩王元嘉鲁王灵夔范阳郡王蔼黄国公譔东莞郡公融 
及长乐公主皆改其姓为虺氏丁卯左肃政台御史大夫骞味道夏官侍郎王本立同凤阁鸾台平章事冬十一月辛酉杀济州刺史薛顗及其 
弟驸马都尉绍十二月乙酉杀霍王元轨江都郡王绪及殿中监裴承光己亥杀骞味道己酉拜洛受图辛亥明堂成改为万象神宫大赦
　　六年 【太后永昌元年】 春正月帝在房州 【依唐鉴辑】 乙卯太后享于万象神宫大赦改元永昌丁巳舒王元名为司徒戊午 
布政于万象神宫颁九条以训百官二月丁酉尊考魏忠孝王曰周忠孝太皇置崇先府官戊戌追谥妣杨氏曰周忠孝太后太原郡王曰周安 
成王妣赵氏为妃金城郡王曰魏义康王妃宋氏为王妃北平郡王曰赵肃恭王妃刘氏为王妃五代祖鲁国公曰太原靖王夫人裴氏为王妃 
三月甲子张光辅守纳言癸酉天官尚书武承嗣为纳言张光辅守内史夏四月甲辰杀汝南郡王玮鄱阳郡公諲广汉郡公谧汶山郡公蓁零 
陵郡王俊广都郡公璹徙其家于巂州己酉杀天官侍郎邓玄挺五月丙辰韦待价及吐蕃战于寅识迦河败绩白马寺僧怀义为新平道 【 
旧传作清平道】 行军大总管以击突厥秋七月丁巳流纪王慎于巴州改其姓为虺氏丙子流韦待价于绣州杀阎温古戊寅王本立同凤阁 
鸾台三品八月癸未薛怀义为新平道中军大总管以击突厥甲申杀张光辅洛州司马弓嗣业洛阳令弓嗣明陕西参军弓嗣古流人徐敬真 
辛丑杀陕州刺史郭正一丁未杀相州刺史弓志元蒲州刺史弓彭祖尚方监王令基九月庚戌杀恒山郡王承干之子厥闰月甲午杀魏玄同 
夏官侍郎崔詧戊申杀彭州刺史刘易从冬十月癸丑杀凉州都督李光谊丁巳杀陕州刺史刘延景戊午杀右武威卫大将军黑齿常之右鹰 
扬卫将军赵怀节己未杀嗣郑王璥丁卯春官尚书范履冰为凤阁侍郎邢文伟同凤阁鸾台平章事十一月庚辰太后大赦改元载初以十一 
月为正月十二月为腊月来岁正月为一月以周汉之后为二王后封舜禹汤之后为三恪隋同列国封其嗣乙未除唐宗室属籍十二月丙寅 
杀刘齐贤
　　七年 【周武氏天授元年】 春正月帝在房州 【依唐鉴增】 戊子王本立罢邢文伟为内史岑长倩武承嗣同凤阁鸾台三品凤 
阁侍郎武攸寍为纳言甲午流韦方质于儋州二月丁卯杀地官尚书王本立 【实录作地官尚书王本立薨御史台记本立为周兴所杀】  
三月乙酉以旱减膳丁亥苏良嗣薨五月戊子杀范履冰 【实录唐厯在四月丁巳】 己亥杀梁郡公孝逸六月戊申杀汴州刺史柳明肃秋 
七月辛巳流舒王元名于和州壬午杀豫章郡王亶丁亥杀泽王上金许王素节甲午赦永昌县癸卯杀太常丞苏践言八月辛亥杀许王素节 
之子璟曾江县令白令言甲寅杀裴居道壬戌杀将军阿史那惠右司郎中乔知之癸亥杀尚书右丞张行廉泰州刺史杜儒童甲子杀流人张 
楚金戊辰杀流人元万顷苗神客辛未杀南安郡王颍鄅国公昭及诸宗室李直李敞李然李勋李策李越李黯李元李英李志业李知言李元 
贞九月乙亥杀巨鹿郡公晃麟台郎裴望及其弟琏壬午太后改国号曰周大赦改元天授加尊号曰圣神皇帝以豫王为皇嗣姓武氏永平王 
为皇孙 【依唐鉴辑】 丙戌立武氏七庙于神都追尊周文王曰始祖文皇帝妣姒氏曰文定皇后尊平王少子武曰睿祖康皇帝妣姜氏曰 
康惠皇后太原靖王曰严祖成皇帝妣曰成庄皇后赵肃恭王曰肃祖章敬皇帝妣曰章敬皇后魏义康王曰烈祖昭安皇帝妣曰昭安皇后周 
安成王曰显祖文穆皇帝妣曰文穆皇后忠孝太皇曰太祖孝明高皇帝妣曰孝明高皇后追封伯父及兄弟之子为王堂兄为郡王兄子承嗣 
为魏王三思为梁王从兄子懿宗等十二人皆为郡王诸姑姊妹为长公主及郡主司宾卿史务滋守纳言凤阁侍郎宗秦客检校内史给事中 
傅游艺为鸾台侍郎同凤阁蛮台平章事令史务滋等十人分道存抚天下改内外官所佩鱼并作龟冬十月丁巳给复并州武兴县百姓子孙 
相承如汉丰沛甲子贬宗秦客为遵化尉丁卯杀流人韦方质己巳杀许王素节之子瑛琪琬瓒玚瑗琛唐臣辛未贬邢文伟为珍州刺史置大 
云寺改唐太庙为享德庙 【按书改唐太庙为享德庙唐统纪在正月甲戌实录旧纪俱在三月】 十一月 【周为正月】 甲戌改置社 
稷旗帜尚赤戊寅杀雅州刺史刘行实及其弟渠州刺史行瑜尚衣奉御行感兄子左鹰扬卫将军虔通戊子武承嗣为文昌左相庚寅赐酺乙 
未杀邱神绩左豹韬卫将军卫蒲山庚子杀史务滋十二月 【周为腊月】 己未始周腊
　　八年 【周武氏天授二年】 春正月 【周为一月】 帝在房州 【依唐鉴增】 夏四月壬寅朔日有食之丙午大赦五月丁亥岑 
长倩为武威道行军大总管以击吐蕃六月庚戌左肃政台御史大夫格辅元为地官尚书鸾台侍郎乐思晦凤阁侍郎任知古同凤阁鸾台平 
</div>
    <div class="pagination">
<a href="续通志_page8.html">上一页</a><span>...</span><a href="续通志_page4.html">4</a><a href="续通志_page5.html">5</a><a href="续通志_page6.html">6</a><a href="续通志_page7.html">7</a><a href="续通志_page8.html">8</a><span class="current-page">9</span><a href="续通志_page10.html">10</a><a href="续通志_page11.html">11</a><a href="续通志_page12.html">12</a><a href="续通志_page13.html">13</a><a href="续通志_page14.html">14</a><span>...</span><a href="续通志_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
