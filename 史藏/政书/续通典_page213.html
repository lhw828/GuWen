<!DOCTYPE html>
<html>
<head>
    <meta charset="UTF-8">
    <title>续通典 - 第 213 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 213 页/共 410 页</h1>
    <div class="content">
　　△屦制【宋】

　　宋司马光书仪斩衰着麄麻屦妇人同齐衰麻屦妇人白屦杨复曰仪礼菅屦菅屦草屦也家礼菅亦麄麻为之恐当从仪礼为正又曰妇人屦经传无明文惟周礼屦人云命妇有散屦注云散屦去饰又云祭祀而有散屦者惟大祥时 【案仪礼大功以上散屦】

　　△丧不用乐【宋　明】

　　宋

　　明

　　宋

　　宋太宗太平兴国七年正月学士李昉等奏议曰案唐长庆三年令百姓丧葬不得陈设音乐臣等参详丧用音乐望严禁之九年诏曰访闻丧葬之家有举乐及令章者盖闻邻里之内丧不相春苴麻之旁食未尝饱此圣王教孝之道治世不刊之言何乃匪人亲罹衅酷或则举奠之际歌吹为娱灵柩之前令章为戏甚伤风教实紊人伦今后有犯此者并以不孝论

　　明

　　明来知德曰乐者乐也先王所以饰喜也乐必发于声音以其喜也礼斩衰之丧唯而不对齐衰之丧对而不言大功之丧言而不议小功之丧议而不及乐故邻有丧春不相者谓其喧闹而乐也有小功之丧者且议论而不及乐事况父母之丧可以喧闹而用金鼓之乐乎且闻乐不乐圣有明训君丧用乐律有大法今不遵圣人之教违祖宗之法而甘为十恶大罪之人乎此鼓乐所当革也

　　△丧不宴客【元】

　　元仁宗延佑元年七月江南道监察御史王奉训呈近年以来江南风俗日薄父母之丧小敛未毕茹荤饮酒略无顾忌至于送殡管弦歌舞导引循柩焚葬之际张筵排宴不醉不己泣血未干享乐如此昊天之报其安在哉兴言及此诚可哀悯宜下有司严君禁治从之

　　△丧不嫁娶【宋　明】

　　宋

　　明

　　宋

　　宋哲宗元佑八年苏轼奏曰臣今见元佑五年秋颁条贯诸民庶之家祖父母父母老疾无人供侍子孙居丧者听尊长自陈验实昏娶右臣伏以人子居父母丧不得嫁娶人伦之正王道之本孟子论礼色之轻重不以所重徇所轻丧三年为二十五月使嫁娶有二十五月之迟此色之轻者也释丧而昬会邻于禽犊此礼之重者也先王之政亦有适时从宜者矣然不立居丧嫁娶之法者所害大也近世始立女居父母及夫丧而贫乏不能自存并听百日外嫁娶之法既己害礼伤教矣然犹或可以从权而冒行者以女弱不能自立恐有流落不虞之患也今又使男子为之此何义也哉男年至于可娶虽无兼侍亦足以养父母矣今使之释丧而昬娶是诚使民以色废礼耳岂不过甚矣哉春秋礼经记礼之变必曰自某人始使秉直笔者书曰男子居父母丧得娶妻自元佑始岂不为当世之病乎臣谨案此法本因卭州官吏妄有启请当时法官有失考论便为立法臣备位秩宗前日又因迩英进读论及此事不敢不奏伏望削去上条稍正礼俗

　　明

　　明世宗嘉靖时镇国中尉多炘生母象氏卒宗老援压适之说呈巡按准期年服阕成昬多炘坚执终丧启于乐安王王批庶子于生母之丧压适之说第以服色黪淡不敢行悲哀也今多炘终丧而后成昏可以厚人伦敦化源宜依所请巡抚胡松具题敕遣官奖谕

　　△匿丧不举【五代】

　　后唐明宗天成二年中书门下条奏据长定格选人中有隐忧者迟五选伏以人伦之贵孝道为先既有负于尊亲定不公于州县有伤风教须峻条章今后诸色官员内有隐忧冒荣者勘实不虚终身不齿所有入仕己来告敕并付所司焚毁从之

　　△释服从吉【唐】

　　唐吕諲丁母忧起复上元元年加同中书门下三品赐门戟既立于第门或谓諲曰吉庆之事不宜凶服受之諲遂权释衰麻当中而拜人皆笑其失礼

　　△停丧不葬【五代　宋　元　明】

　　五代

　　宋

　　元

　　明

　　五代

　　周太祖广顺三年十一月敕应内外文武臣僚幕职州县官举选人等今后有父母未经营葬其主家之长不得辄求仕进所由司亦不得申举其合赴举选者葬事礼毕敕所由于家状内具言不得调冒所司觉察纠举犯者必行典法如是不加觉察罪在纠察之司

　　宋

　　宋哲宗元佑中诏御史台臣僚父母无故十年不葬即依条弹奏及令吏部候限满检察尚有不葬父母即未得与关升磨勘如失检察亦许弹奏

　　元

　　元仁宗延佑五年五月福建廉访使赵奉训牒窃见江南民俗率多远丧稽葬习以成风是省察宣明者有所未至耳盖尝闻之惟送死可以当大事而丧具称家有无所以使贫富之葬咸遂人鬼之道俱安也今闽中停丧不葬动经一二十年有一家累至三四柩者问之则曰年月未利卜地未得贫乏不能胜丧案礼诸侯大夫士葬皆有月数是古者不择年月矣古之葬者皆于国都之北兆域有常处是不择地矣经曰丧与其易也宁戚苟能尽其哀痛之情称家有无贫而薄葬何害于礼且下贫之户不即营葬辄作佛事欲为死者妄徼冥福使移饭僧之费以为葬资固不患不胜丧也宜限以月日使依期埋葬以厚人伦之道以长孝爱之风其于教化岂小补哉

　　明

　　明制凡有丧之家必须依礼定限安葬若惑于风水及托故停柩在家律以暴露之罪

　　△神像【明】

　　明刘世节曰祭祀用尸其义精深尸不能行而易以木主画像二者犹有用尸之义宋儒谓影像与祖考无千专用本主不知数寸之木与祖何相干也古人木主之设盖以祭祀用尸皆使子弟为之高曾祖考无以分别故用主以识之今不用尸而用主正如今之乡饮主宾介僎之帖独有帖而无人也吕坤曰程伊川不取影堂曰若多一茎须便是别人不知木主何以似吾亲邪古有铸金刻木琢石塑土以像亲者皆出于思慕之极无聊不得己之情亦何病于礼乎孝子慈孙于木主影帐两存之可也不必于有不必于无亦可也

　　（臣）等谨案神像之设虽非古礼然亲没之后音容日远所传虽不尽肖而十分中有六七相似则声音笑貌犹宛然在目不愈于日远日忘乎且非独亲见之子孙可以系其孝思也将传之曾元犹得见高曾之仪范而动其追远之诚其视数寸之木主不更觉洋洋如在邪礼贵从宜不可以非古而去之也

　　△墓祭【宋　明】

　　宋

　　明

　　宋

　　宋朱子家礼仪节三月上旬择日前一日斋戒 【如家祭之仪】 具馔厥明洒扫 【主人帅执事者诣墓所】 布席陈馔 【陈于墓前如家祭之仪】 参神降神初献亚献终献辞神乃彻祝文维某年岁次月朔日辰孝子某 【或孙曾元】 敢昭告于某亲某官府君之墓岁序流易雨露既濡瞻扫封茔不胜感慕谨以洁牲醴齐祗荐岁事尚向遂祭土后 【布席陈馔如前仪】 祝文维年月日某官姓名敢昭告于土地之神某躬修岁事于某亲某官府君之墓惟时保佑实赖神休敢以酒馔敬申奠献

　　明

　　明吕坤曰墓祭非古而东郭墦间古亦有祭者且世远族多同城而葬非祭则死者无以联疏生者无以合食苟于中情近也何必古

　　△礼从简约【宋】

　　宋朱子语录曰丧礼太繁今只存大概使人知其意义必不可尽行如始丧一段若欲尽行则必无哀戚哭泣之情哀苦荒迷之际何有心情一一如古礼之繁细委曲邪古有相礼者导孝子为之况依今世俗之礼亦未为失但使哀戚之情得尽耳有虞氏瓦棺而葬夏后氏堲周必无周人之繁文也古人圹中置物甚多礼文之意大备则防患之意反不足只当防虑久远毋使士亲□而己其它礼文皆可略也又如古者棺不钉不用漆粘而今灰漆如此坚密犹有蚁子能入何况不用钉漆乎孔子从先进己厌周之文矣圣贤者作不必尽守古礼必裁酌从今之宜而为之也问丧礼制度节目朱子曰恐仪礼也难行如朝夕奠与葬时事尚可未殡以前安得一一如此仔细含饭一节教人从那里转那里安顿一一各有定所须是有相者方得孔子曰行夏之时乘殷之辂己厌周文之烦矣圣人复起亦但随今风俗立一限制须从宽简今若考得仔细一一如古固好如考不得亦只随俗不碍理者行之又曰今人吉服皆已变古独丧服必从古恐不相称礼时为大衣冠本以便身古人亦未必一一有义况随时增减名物愈繁须是酌古之制去其重复使之简易然后可行又曰古礼难行为古人有做未到处古者以皮朿棺岂能固设熬黍稷于棺傍以惑蚍蜉可见少智今棺用漆要三日便殡亦难

　　△居丧读礼【宋】

　　宋陈祥道曰非丧而读丧礼则非人子之情居丧而不读丧礼不失之过则失之不及未葬而读祭礼则非孝子之情既葬而不读祭礼不失之黩则失之怠未除而读乐章则哀不足丧复常而不读乐章则乐必崩闵子子夏援琴而哀乐异孔子皆以为君子则丧复常读乐章先王之中制也

　　钦定续通典卷八十四 
</div>
    <div class="pagination">
<a href="续通典_page212.html">上一页</a><span>...</span><a href="续通典_page208.html">208</a><a href="续通典_page209.html">209</a><a href="续通典_page210.html">210</a><a href="续通典_page211.html">211</a><a href="续通典_page212.html">212</a><span class="current-page">213</span><a href="续通典_page214.html">214</a><a href="续通典_page215.html">215</a><a href="续通典_page216.html">216</a><a href="续通典_page217.html">217</a><a href="续通典_page218.html">218</a><span>...</span><a href="续通典_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
