<!DOCTYPE html>
<html>
<head>
    <meta charset="UTF-8">
    <title>大明会典 - 第 402 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 402 页/共 713 页</h1>
    <div class="content">庙街门内陞輦、锦衣卫官奏起輦、俳长唱作乐、官一员奏、乐奏敬祖宗之曲。导至
午门里、乐止。计用领乐官五员、俳长十人、各色色长四十人、乐工四拨、每拨一百八人、歌工十二人
凡祭
社稷导
驾回。
上祭毕、至
社稷门内陞輅、锦衣卫官奏起輅、俳长唱作乐、官一员奏、乐奏神欢之曲。导至
午门里、乐止。计用领乐官五员、俳长四人、各色色长十六人、乐工二拨、每拨一百二人、歌工十二人
凡祭
山川导
驾回。
上祭毕陞輦、锦衣卫官奏起輦、色长唱作乐、官一员奏、乐奏神欢之曲。导至
奉天门、乐止。计用乐工十八拨。乐章乐器并用人数、与
郊祀回同
凡幸太学导
驾回。
上幸太学礼毕、陞輦、锦衣卫官奏起輦、色长唱作乐、官一员跪奏、乐奏神欢之曲。导至
奉天门、乐止。
上陞座、乐作。坐定、乐止。百官行礼、乐作。礼毕、乐止。
驾还宫、乐作。至
奉天殿、乐止。计用乐工八拨。乐章乐器并用人数、与
郊祀回同
凡耕耤田导
驾回。祭
先农毕、至耤田所、户部尚书捧鞭跪进、本司官引装扮里行十八人、内村田乐、老人四人、禾(□耒)十四人、各念禾词。外行七十二人、各作乐器攛掇、随
驾行三推礼。毕、
驾至仪门。 【嘉靖十年后、□御观耕臺】 陞座、乐止。观三公九卿耕讫、本司承应用大乐攛掇百戏院本探子觔斗队舞。毕、 【嘉靖十年更定、攛掇百戏俱于宴时承应】 本司官跪赞致语。
驾至殿内陞座、进汤、进膳、俱用乐。顺天府官并耆老人等行礼谢
恩、乐作。礼毕、乐止。次百官行礼、乐作。礼毕、乐止。
赐百官酒饭、復入班行礼、乐作。礼毕、乐止。尚膳官进膳、乐作。进讫、乐止。百官入席、本司官奏、一奏本太初之曲。进酒、乐作。进讫、乐止。进膳、乐作。进讫、乐止。本司官跪奏进汤、乐作。彻汤、乐止。二奏仰大明之曲。进酒、进膳、进汤、乐作。进讫、乐止。皆如前。三奏民初生之曲。进酒、进膳、进汤、乐作。进讫、乐止。復皆如前。彻
御案毕、乐止。百官行礼、乐作。礼毕、乐止。鸿臚寺官奏礼毕、
驾起陞輦、仍用十八拨乐工歌工前导。起輦、色长唱作乐、本司官跪奏、乐奏神欢之曲。导至
午门前、乐止
凡大宴。
驾出至奉天门、色长唱作乐、
丹陛乐作。
驾陞奉天殿、乐作。鸿臚寺赞百官四拜礼毕、乐止。光禄寺进
御筵、乐作。内官设案讫、乐止。进花、进膳、乐作。进讫、乐止。奉鑾奏、一奏上万寿之曲。侑食乐作。斟酒。赞跪。本司官奏进酒。乐止。各官就坐、奏乐、奏平定天下之舞。引舞乐工二人、舞人乐工三十二人。舞毕、奏二奏仰天恩之曲。侑食乐作。奏进酒。乐止。殿外导汤乐作。领乐俳长一人、色长四人、攛节乐工二十四人、殿内迎汤乐作。领乐色长二人、歌工四人。汤至、奏进汤。乐作。赞饌成。彻汤。乐止。奏黄童白叟鼓腹謳歌承应舞。念禾词俳长一人、歌工四人、乐工十五人、白叟六人、黄童八人。舞毕、奏乐奏抚安四夷之舞。引舞乐工二人、歌工四人、乐工十七人。高丽舞、琉球舞、北番舞、回回舞、各四人。舞毕、奏三奏感帝德之曲。 【今钦定感昊德之曲】 侑食乐作。奏进酒。乐止。奏乐奏车书会同之舞。舞人乐工三十四人。舞毕、奏四奏民乐生之曲。侑食乐作。奏进酒。乐止。导汤乐作、迎汤乐作如前。奏进汤。乐作。赞饌成。彻汤。乐止。奏乐奏表正万邦之舞。引舞乐工二人、舞人乐工六十四人。舞毕、五奏感皇恩之曲。侑食乐作。奏进酒。乐止。导汤乐作、迎汤乐作如前。奏进膳。乐作。彻汤膳并
御筵、乐止。奏乐奏天命有德之舞。引舞二人、舞人乐工六十四人。舞毕、奏缨鞭得胜蛮夷队舞。舞人乐工一百四人、承应内狮子舞五人。舞毕、官二员更迭致语、万民安乐。天下太平。嵩呼万岁。再动乐声。乐作。乐止。百官四拜。礼毕
凡进士传臚。
上将陞殿、色长唱作乐、官一员举麾奏、乐奏圣安之曲。中和韶乐作。
上陞座、乐止。举人行礼堂下乐作。礼毕、乐止。传
制黄榜案起、乐作。至丹墀置定、乐止。传臚举人行礼、乐作。礼毕、乐止。案起、乐作。案至
奉天门外、乐止。大乐迎黄榜出。鸿臚寺官致词、百官行贺礼、乐作。礼毕、乐止。本司官举麾奏、乐奏定安之曲。中和韶乐作。
驾还宫至
华盖殿、乐止
凡进士上表谢
恩。
上将陞殿、色长唱作乐、官一员举麾奏、乐奏圣安之曲。中和韶乐作。
上陞座、乐止。鸿臚寺官赞百官行常朝礼、乐作。礼毕、乐止。诸进士行礼、乐作。礼毕、乐止。进表、表案起、堂下乐作。安置定、乐止。宣表毕、进士行礼、俯伏、乐作。礼毕、乐止。进士行四拜礼、乐作。礼毕、乐止。本司官举麾奏、乐奏定安之曲。中和韶乐作。
驾还宫至
华盖殿、乐止
凡庆贺
东宫千秋节、并朔朢朝参、领乐官五员、俳长二人、歌工四人、乐工四十人
凡
东宫冠礼毕、宴、用七奏乐、领乐官四员、俳长二人、色长四人、歌章拍板乐工四人、乐工十人
凡庆贺
皇太后圣节、女乐奉鑾等官妻五人、提调女乐四人、歌章二十四人、奏乐一百一十五人
凡庆贺
中宫女乐同
凡每日常朝、乐工二十人于
午门外
御道两旁侍立
凡
诸王公主婚嫁、本司用大乐前导
凡进
实录、并纂修书籍成、
赐宴礼部、俱本司承应
凡进士传臚后、例於礼部设宴、武举开榜后、例於兵部开宴、俱本司承应
凡四夷人朝贡到京、例于会同馆设宴、本司承应
凡供应乐器、遇有毁坏、本司申礼部题请、咨工部造办。其絃线等料、南京教坊司三年一解、南京礼部咨礼部验给
凡御乐库看库人役、三年一次僉补、每年六月六日、晒晾在库袍服
凡乐户禁例。本司官俳色长、諳晓某艺、于某年月日、补充某役、俱造文册备照。如遇官俳色长有缺、皆以次选补。但係為事革役閒住者、再不得补充。其本司老疾不堪承应之人、放回原籍為民、一体当差
○洪武永乐间令、各衙门人指称本司乐户、寄附赃物、法司不得追取
○景泰七年议准、凡良家女子、本司不许买作倡优、犯者问拟如律、子女发回寧家。仍查原係民户、今為乐户、许令改正。其乐户内有愿从良者、听其自首、与民一体当差
○弘治九年议准、乐户家不许容留盗贼、及不知来歷之人、事发、官俳色长俱治罪
○又令私买私卖良家子女、及媒合人等、俱於三院门首枷号一箇月、满日照依律例发落。该管色长并邻佑人等不首告者、与同罪。官俳查提从重问拟 【南京及各□王府同】 
○十三年奏准、教坊司官俳精选乐工、演习听用。若乐工投託势要、挟制官俳、及抗拒不服拘唤者、听申礼部送问、就於本司门首枷号一箇月发落。若官俳徇私听嘱、放富差贫、纵容逃躲者、参究治罪、革去职役

主客清吏司
大明会典卷之一百五

郎中、员外郎、主事、分掌诸番朝贡、接待给赐之事。简其译伴。明其禁令。凡百官
恩賚、各省土贡、亦隶焉

朝贡一

国初诸番国及四夷土官朝贡、具载职掌。其后慕化者眾。事例日增。土官衙门添设、别见兵部。而事关朝贡者附此

东南夷上【见祖训、及职掌□二子】

祖训列不征诸夷、朝鲜、日本、大小琉球、安南、真腊、暹罗、占城、苏门荅剌、西洋、爪哇、彭亨、百花、三佛齐、浡泥、凡十五国。职掌所载、又有琐里、西洋琐里、览邦、淡巴、须文达那诸国、与
祖训稍有不同。洪武初、分遣使臣奉
詔往諭诸番以平定四海之意。多随使来朝贡者。八年、
諭安南、高丽占城等国。每三年一朝贡、国王嗣立则世见。永乐中、数有事于西洋。遣中使以舟师三万、齎金帛
諭赐之。随使朝贡者十有六

朝鲜国

祖训、朝鲜国即高丽。其李仁人、及子李成桂今名旦者、自洪武六年、至洪武二十八年、首尾凡弒王氏四王。姑待之。按高丽併有扶餘、新罗、百济、其国分八道。洪武二年、国王王顓遣使奉表贺即位、请封、贡方物。
</div>
    <div class="pagination">
<a href="大明会典_page401.html">上一页</a><span>...</span><a href="大明会典_page397.html">397</a><a href="大明会典_page398.html">398</a><a href="大明会典_page399.html">399</a><a href="大明会典_page400.html">400</a><a href="大明会典_page401.html">401</a><span class="current-page">402</span><a href="大明会典_page403.html">403</a><a href="大明会典_page404.html">404</a><a href="大明会典_page405.html">405</a><a href="大明会典_page406.html">406</a><a href="大明会典_page407.html">407</a><span>...</span><a href="大明会典_page403.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
