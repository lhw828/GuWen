<!DOCTYPE html>
<html>
<head>
    <meta charset="UTF-8">
    <title>续通志 - 第 1098 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1098 页/共 1359 页</h1>
    <div class="content">安南使者归国至治二年授江浙行省员外郎天历元年调江浙财赋府副总管元统二年升同佥太常礼仪院事集议明宗皇后祔庙事援礼 
据经辩析详明至元二年进礼部尚书卒封谯郡侯谥文穆鉴天性纯孝亲族贫乏者周恤恐后厯官三十余年僦屋以居尝自浙调湖广员外 
有故掾顾渊伯以辰砂一包馈鉴鉴漫置笥中半载后视之有黄金三两杂其内时渊伯巳殁即呼其子归之其廉慎不欺如此

　　△张翥

　　张翥字仲举晋宁人父为杭州钞库副使因家焉翥少负才豪放不羁好僦踘喜音乐不以家业屑意父深以为忧翥一旦翻然曰大人勿 
忧今请易业矣乃谢客闭门读书昼夜不暂辍因受业李存仇远遂以诗文知名一时至元末同郡傅岩起居中书荐翥隐逸至正初授国子助 
教分教上都寻退居淮东会修辽金宋三史起为翰林国史院编修官史成厯应奉修撰累迁翰林侍讲学士兼祭酒翥勤于诱掖绝去崖岸有 
质以经义者必厯举众说为之折衷寻拜翰林学士承旨致仕博啰特穆尔之入京师也命翥草诏削夺库库特穆尔官爵且发兵讨之翥不从 
或劝之翥曰吾臂可断笔不能操也帝知其意不可夺乃命他学士为之博啰特穆尔既诛诏以翥为河南行省平章政事仍翰林学士承旨致 
仕二十八年卒年八十二翥长于诗其近体长短句尤工

　　△乌克逊良桢

　　乌克逊良桢字干卿廉访使泽之子也资器绝人好读书至治二年以荫补江阴州判官厯陕西行台监察御史劾辽阳行省左丞相达实 
特穆尔卖国不忠援汉高帝斩丁公故事以明人臣大义并劾御史中丞胡居佑奸邪皆罢之寻迁都事以言不尽行解去元统初起为监察御 
史疏言天历数年间纪纲大坏元气伤夷天佑圣明入膺大统此诚祈天永命之秋其要在乎敬身修德而巳今经筵多领以职事臣数日一进 
讲不谕数刻巳罢而贽御小臣恒侍左右何益于监德哉顾招延儒臣若许衡者数人寘于禁密常以唐虞三代之道启沃宸衷日新其德实万 
世无疆之福也不报御史台作新风宪复疏其所当行者以举贤才为纲而以厚风俗均赋役重审理汰冗官选守命出奉使均公田为目指擿 
剀切虽触忌讳亦不顾也至正五年出为江东道肃政廉访副使上官一曰辞归八年复召为右司员外郎十三年累迁中书左丞兼大司农卿 
时中书参用非人事多异同不得一一如志会军饷不给请与右丞乌兰哈达主屯田岁入二十万石帝在上都始册皇太子立詹事院驿召为 
副詹事每直端本堂则进正心诚意之说亲君子远小人之道皇太子嘉纳焉十四年改淮南行省左丞初泰州张士诚既降复叛太师托克托 
奉诏总诸王军南征良桢洎参议龚伯璲等从之既平六合垂克高邮会诏罢托克托兵柄遂有上变告伯璲等劝托克托勒兵北向者下其事 
逮问词连良桢簿对无所验即以中书左丞分省彰德主调军食居半岁仍还中书十八年有诬知宜兴州张复通贼之罪中书将籍其孥吏抱 
案请署良桢曰手可断案不可署同列变色卒不署良桢自左曹登政府多所建白罢福建山东食盐及浙东西长生牛租濒海被灾围田税民 
皆德之赏论至正格轻重不伦吏得并缘为奸举明律者数人参酌古今重定律书书成而罢家居辄训诸子曰吾生平无过人者惟待人以诚 
人亦以诚遇我汝宜志之晚岁病瘠数谒告病益侵遂卒自号约斋有诗文奏议若干卷

　　△贾鲁

　　贾鲁字友恒河东高平人延佑至治间两以明经领乡贡泰定初授东平路教授厯除太医院都事会修辽金宋三史召为宋史局官书成 
选燕南山东道奉使宣抚幕官考绩居最迁中书省检校官上言十八河仓近岁沦没官粮百三十万斛其弊由富民兼并贫民流亡宜先正经 
界然事体重大非处置尽善不可轻发书累数万言切中其弊俄拜监察御史首言御史有封事宜专达圣聪不宜台臣先有所可否寻为工部 
郎中至正四年河决白茅堤又决金堤并河郡邑民居昏垫帝甚患之督大臣访求治河方略特立行都水监于郓城以鲁为太监鲁循河道察 
地形往复数千里备得要害为图上二策其一议修筑北堤以制横溃则用工省其一议疏塞并举挽河东行使复故道其功数倍 【按大学 
衍义补云黄河故道有四一在河间府宁津县西一在大名府开州治南一在东昌府馆陶县西一在卫辉府新乡县南谨附识】 会迁右司郎 
中议未竟其在右司言时政二十一事皆见举行调都漕运使复以漕事二十事言之朝廷取其八事一曰京畿和籴二曰优恤漕司旧领漕户 
三曰接运委官四曰通州总治豫定委官五曰船户困于坝夫海运坏于坝户六曰疏浚运河七曰临清运粮万户府当隶漕司八曰宣忠船户 
付本司节制事未尽行既而河水北侵安山沦入会运河延袤济南河间将隳两漕司盐场实妨国计九年托克托复相论及河决思拯民艰以 
塞诏旨乃集廷臣羣议或言当筑堤以遏水或言疏南河以杀其流遗工部尚书成遵行视终莫决鲁倡言必塞北河使复故道役不大兴害不 
能巳复以前二策进丞相取其后策与鲁定议召入奏大称帝旨十一年命鲁以工部尚书为总治河防使领河南北诸路军民发汴梁大名十 
三路民丁十五万庐州等戍十八翼军二万供役一切从事大小军民官咸廪节度便宜兴缮仍命以兵镇之自黄陵冈南达白茅放于鸿和哈 
济等口又自黄陵西至阳青村合于故道凡二百八十里有奇自四月鸠工七月凿河成乃塞决河九月舟楫通十一月诸埽诸堤成河复故道 
南汇于淮又东入海帝遣使报祭河伯召鲁还朝以河平图献超授集贤大学士敕翰林承旨欧阳元制河平碑以旌托克托劳绩具载鲁功且 
宣付史馆寻拜中书左丞从托克托平徐州托克托既旋师命鲁追余党分攻濠州鲁誓师曰吾奉旨统八卫汉军顿兵于濠七日矣尔诸将同 
心协力必以今日取城池然后食急上马麾进抵城下忽头眩下马卒于军时十三年五月也有旨护柩还高平赐交钞五百锭给葬事

　　△逯鲁曾

　　逯鲁曾字善止修武人登文宗天历二年进士第授翰林国史院编修官辟御史台掾掌机密监察御史劾中丞史显夫简傲鲁曾开实封 
于大夫前曰中丞素持重不能与人周旋御史以人情劾之非公论由是皆知其直元统初除太常博士时武宗庙未立后主集羣臣廷议巴延 
谓明宗母伊奇哩氏可配享徽政院傅太后旨以文宗母唐古氏可配享巴延问鲁曾曰先朝既以珍格皇后无子不为立主今宜立者明宗母 
乎文宗母乎对曰珍格皇后在武宗朝巳膺宝册则为武宗皇后明宗文宗二母后固妾也今以无子故不得立主而以妾后为正宫是为臣而 
废先君之后为子而追封父之妾于礼不可集贤大学士陈颢素嫉鲁曾出曰唐太宗册曹王明之母为后是亦二后也奚不可鲁曾曰尧母为 
帝喾庶妃尧既为帝未闻册妃为后而配喾皇上为大元天子不法尧舜而汰唐太宗邪巴延韪之遂以珍格皇后配焉会巴延败鲁曾拜监察 
御史疏劾其赏塔斯哈雅昂吉尔等八人皆黜之除枢密院都事上言前巴延专杀大臣其赏利其妻女巧诬其罪今后官民有罪有坐其身不 
得籍其妻女又郯王为巴延构陷妻女流离当雪其无辜给复其子孙帝从之除刑部员外郎悉辨正横罹巴延所诬者至正十二年丞相托克 
托讨徐州贼以官军不习水土募濒海盐丁为军迁鲁曾淮南宣慰使领征讨事募盐丁五千人克复徐州继领所部讨淮东卒于军

　　△贡师泰

　　贡师泰字泰甫宁国宣城人父奎以文学名家延佑至治间累官集贤直学士卒谥文靖师泰早肄业国子学为诸生泰定四年释褐授太 
和州判官以荐擢应奉翰林文字除绍兴路总管府推官山阴白洋港有船飘近岸史甲二十人适取卤海滨见船无主因取其篙橹而船中有 
二尸旁人指为史所杀史佣作富民高家既诬服高亦就逮师泰密询之则里人回自海口因盗纲中鱼为渔者所杀其冤始白游徼徐裕以巡 
盐为名肆暴村落间一日遇诸暨商夺其所赍钱扑杀之投尸于水走告曰顷获私盐犯畏罪赴水死矣官以有伤疑之遂以疑狱释师泰覆按 
之具得裕杀人状其于冤狱详谳之明多类此以故治行为诸郡最考满复入翰林为应奉预修后妃功臣列传累迁监察御史自世祖以后省 
台之职南人斥不用及是始复旧制时论以为得人至正十四年除吏部侍郎时江淮兵起京师食不足师泰奉命和籴于浙右得粮百万石以 
给京师迁兵部侍郎朝廷以京师至上都驿户凋弊命师泰巡视整饬之至则验贫富均徭役民赖以苏十五年除礼部尚书时平江缺守廷议 
难其人师泰以选出为平江路总管甫视事张士诚自高邮率众渡江直抵城下攻围甚急明年守将弗能支遁去师泰领义兵出战力不能敌 
亦怀印缓匿海滨者久之士诚既纳降江浙行省丞相达实特穆尔命权本省参政二十年朝命改户部尚书俾分部闽中以闽盐易粮数十万 
石由海道转运京师朝廷赖焉二十二年召为秘书卿行至杭之海宁得病而卒 【按明嘉靖间建安李默书玩斋集后云子在宣州诸生贡 
安国者为言其先世礼部公寓海宁时自名其里为小桃源元命既革宋学士景濂尝邀之公为置酒饮夜分乃起就卧仰药而毙与传互异】  
师泰既以文字知名而于政事尤长尤喜接引后进一时士誉翕然归之所著有诗文若千卷行于世

　　△周伯琦

　　周伯琦字伯温饶州人父应极仁宗为皇太子召见献皇元颂为言于武宗授翰林待制伯琦自幼从臣游京师入国学以荫授南海主簿 
三转为翰林修撰至正元年改宣文阁授经郎教戚里大臣子弟每进讲辄称旨帝以其工书法命篆宣文阁宝仍题牓及摹王羲之所书兰亭 
序并智永所书千文刻石阁中自是眷遇益隆帝尝呼其字而不名会御史奏风宪宜用近臣特命佥广东廉访使事八年召入为翰林待制预 
修后妃功臣列传累升直学士十二年有旨南士皆得居省台遂与贡师泰同擢监察御史两人皆南一之望一时荣之先是红巾盗起丞相托 
克托奏以其弟御史大夫额森特穆尔统大军南讨失律丧师陕西行台监察御史刘希曾等十人 【托克托传作刘希曾等十二人】 其劾 
其罪伯琦丞相意奏希曾等越分干誉皆坐左迁补郡判官由是不为公论所与十三年迁崇文太监兼经筵官十四年出为江夏肃政廉访使 
长枪军索诺木巴勒陷宁国伯琦与僚佐仓皇出寻遁走杭州十七年江浙行省丞相达实特穆尔承制假伯琦参知政事招谕张士诚士诚留 
之平江十余年士诚既灭伯琦乃得归鄱阳寻卒 【按徐贞卿翦胜野闻载张士诚面缚见明太祖伯琦遥伏于后太祖曰元君寄汝以心膂 
乃资贼乱耶赐醉而杀之语异本传】 伯琦博学工文章尤以篆隶真草擅名尝着六书正伪说文字原二书又有诗文藁若干卷

　　△吴当

　　吴当字伯尚澄之孙也幼承祖训精通经史百家言澄既殁四方从游者悉就当卒业至正五年以荐授国子助教会诏修辽金宋三史当 
预编纂书成除翰林修撰十五年厯官翰林直学士时江南兵起且五年大臣有荐当世居江西习知民俗且其才可任政事者特授江西肃政 
廉访使偕兵部尚书黄昭招捕诸郡当以朝廷兵力不给既受命即募民兵由淛闽入克复建抚两郡时参政托迪总兵抚建积年无功忌当屡 
捷功在己上因构为飞语谓当与黄昭皆与寇通有旨解二人兵柄寻除名先是当与昭平贼功状自广东由海道未达京师而托迪等公牍乃 
先至故朝廷责当昭皆左迁及得功状始知其诬诏拜当江西行省参政昭湖广行省参政命未下而陈友谅巳陷江西当乃戴黄冠服道士服 
杜门不出日以著书为事友让遣人辟之当卧床不食以死自誓乃舁床载之舟送江州拘留一年终不屈归隐庐陵之谷坪逾年卒所著有周 
礼纂言及学言藁

　　钦定续通志卷四百九十六

　　●钦定续通志卷四百九十七　列传二百九十七
</div>
    <div class="pagination">
<a href="续通志_page1097.html">上一页</a><span>...</span><a href="续通志_page1093.html">1093</a><a href="续通志_page1094.html">1094</a><a href="续通志_page1095.html">1095</a><a href="续通志_page1096.html">1096</a><a href="续通志_page1097.html">1097</a><span class="current-page">1098</span><a href="续通志_page1099.html">1099</a><a href="续通志_page1100.html">1100</a><a href="续通志_page1101.html">1101</a><a href="续通志_page1102.html">1102</a><a href="续通志_page1103.html">1103</a><span>...</span><a href="续通志_page1099.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
