<!DOCTYPE html>
<html>
<head>
    <meta charset="UTF-8">
    <title>庙制图考 - 第 8 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>庙制图考 - 第 8 页/共 9 页</h1>
    <div class="content">






　　惠宗代宗尝登帝位惠宗不祀代宗祀于陵故不入图睿宗虽藩王已祔太庙故列于图














　　太祖洪武元帝追尊四代考妣为帝后髙祖曰徳祖曽祖曰懿祖祖曰熈祖考曰仁祖建四庙于阙左祀之庙与主皆南向













　　太祖既建四庙洪武九年诏更建太庙仍为同堂异室之制前为正殿后为寝殿俱翼以两庑寝殿九间分为九室徳祖居中余以昭穆左右并列主皆南向四时及嵗暮祭扵正殿徳祖仍居中南向懿祖居东西向熈祖居西东向仁祖居懿祖下亦西向不迎神主但设衣冠扵神座祀之　按古者主藏扵室祭即在室中至西汉时始祫祭扵堂上然堂即室之堂未尝别有正殿奉祭也至是制度又一变















　　先是太宗迁都北京立庙如南京制其地在承天门内端门外与古左庙右寝制合后太宗仁宗宣宗英宗升祔九室已盈及宪宗崩诏议祧毁制吏部侍郎杨守陈请祧徳祖并懿熈二祖祀仁祖以下为七室俟他日祧仁祖则奉太祖为始祖礼部尚书周洪谟等力主宋王安石不祧僖祖议乃祧懿祖而建祧庙扵寝庙后以藏祧主









　　先是孝宗崩祧熈祖武宗崩祧仁祖独徳祖以宋僖祖例不祧至嘉靖十年世宗欲太祖正始祖位乃祧徳祖而太祖始居寝殿中室十四年春诏建九庙如周制明年冬工成太祖庙居中太宗居东第一庙世世不祧虚其西第一庙俟他日奉有功徳者仁宗而下分昭穆以次而南十七年夏尊太宗为成祖尊父献帝为睿宗祔太庙以与孝宗同昭穆合为一庙
　　自东汉创为同堂异室制先王七庙九庙之规模遂不获觏阅千五百余年至世宗而一旦复之岂非卓然杰识哉乃未防而遘灾既灾而不复重建仍为同堂异室之制则无识甚矣然世宗之建九庙是也建九庙而祔睿宗则非也此其事有二失焉夫睿宗固藩王也生未君临天下没而享祀庙中可乎哉献帝固不当称宗一旦入庙称宗而与孝宗同庙尤非也夫献帝虽孝宗弟武宗从父实两朝藩臣也乃与孝宗并尊而且跻武宗之上庸非春秋所谓逆祀乎故即天不防灾而大典终不光也葢所贵乎九庙者以诸帝各居一庙既得以序昭穆且得以别男女无杂处堂上之嫌也若二帝可以共庙则诸帝亦可以同堂与前代之制何异哉然则如何而可曰惟移献帝别庙去睿宗之称则九庙之制正而九庙之位次亦正矣其如帝之刚愎何哉








　　嘉靖二十年四月九庙灾诏重建遂复同殿异室之制二十九年孝烈皇后崩祧仁宗附后扵庙后穆宗崩祧宣宗神宗崩祧英宗光宗崩祧宪宗熹宗崩祧孝宗庙尝九室先是隆庆万厯初言官多请移睿宗别庙皆不聴　按自同堂异室之制兴惟东汉止七室昔及唐宋皆无限数至明定以九室视晋唐宋为优
　　按自古天子祔庙乃有祧礼未有皇后祔庙而祧祖宗者有之自明世宗始逆礼甚矣论者谓睿宗入庙众议不允帝虑万嵗后必祧睿宗故先及身祧仁宗俾后人不得变易云













　　明初无大祫之祭惟四时孟月及嵗暮祫祭扵正殿以南向为尊世宗后四祖尽迁奉太祖居徳祖位寻诏每嵗季冬中旬行大祫礼仍奉徳祖居尊懿祖以下如前时祫礼
　　世宗嘉靖十年四月始行禘礼扵太庙十五年亦如之二十年四月九庙灾诏暂停后遂不复举禘之为祀本以追始祖所自出其典最隆必若商周之帝喾始足以当之茍无其人寜缺而不举宋神宗曰禘者本以审谛祖之所自出秦汉以来谱牒不明莫知其所本则禘礼固可废也遂诏停禘祀至哉言乎岂非千古之杰识乎明之宗庙本无始祖始祖且不知何论始祖所自出洪武时侍臣答禄与权请举禘礼为礼官所格正以不知其人也使此礼当行太祖已行之矣何待嘉靖之世哉既无其人而虚设皇初祖帝之位此何礼也夫祭之为义以子孙之精神感格祖考之精神故易有取乎萃合我且不知为何人而谓其人必来格有是理乎夏言軰固不学无术而议者犹或称之斯诚无识之至者也
　　按后代之制礼悉取法扵周不知周之祖宗实与后代异如周以后稷为始祖则推之配天宜也后代之始祖有若后稷者乎周以帝喾为自出之帝则推之享禘宜也后代自出之帝有若帝喾者乎周以文王为始受命之君则推之配上帝宜也后代开创之君其祖考有若文王者乎数者无一焉而事事欲取则之多见其无识也葢周非特世为诸侯抑且代有圣哲故禘郊祖宗诸大典行之而悉宜自封建之法废天下无有国之君其初登大寳者非权臣簒位则布衣崛起当其防时原不知有始祖故一旦在位欲尊崇之而不可得不得已为立四亲庙祀其高曽祖考而特虚始祖位待数传后四祖尽祧以开创者为始祖其所推为高祖居第一室者不过以世次居尊故特崇之非即以为始祖也故尝在迭毁中若既推为始祖则当世世不祧安得与诸祖迭毁哉后代若魏若晋若宋齐梁陈若北齐后周若隋若宋若明莫不虚始祖位以待创业之君不幸国祚浅短多未及正位而天命已移其享国久者率在百年之外方获正始祖位而其前数世庙中实无始祖始祖且无安得有自出之帝一切禘郊诸礼不行则缺典行之则无其人其时之儒者犹且执古义而曰某帝可配天某帝可享禘某帝可祀明堂多援前世姓同而贵显者以为即其逺祖其时之君非不知説之无稽又非不知尝所崇祀之祖不足当此禘郊大典而感扵儒臣之浮议往往姑就其説应之呜呼宗庙之内且不知始祖为何人而欲肇举大典以合周制不亦愚哉后代既建宗庙不立始祖者自西汉始彼扵祖丰公父太公尚不知其名何论髙曽以上其不立也无可立也独唐以景皇为太祖以其始封唐公代有爵命可方古之诸侯耳其他率无始祖可考则四亲之庙不得不逓迁然天下有既立宗庙而无始祖者哉有始祖而正位扵数世之后者哉然则当如何曰创业之君其家必有常祀之祖即推其最尊者以为始祖其下祖考各立庙祀之而复古七庙制他日创业者升祔尊居一庙与始祖之庙俱百世不迁其他以次逓迁一如周制郊天则创业者配大祫则始祖居东而禘即奉始祖之父庶乎其可也










</div>
    <div class="pagination">
<a href="庙制图考_page7.html">上一页</a><a href="庙制图考.html">1</a><a href="庙制图考_page2.html">2</a><a href="庙制图考_page3.html">3</a><a href="庙制图考_page4.html">4</a><a href="庙制图考_page5.html">5</a><a href="庙制图考_page6.html">6</a><a href="庙制图考_page7.html">7</a><span class="current-page">8</span><a href="庙制图考_page9.html">9</a><a href="庙制图考_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
