<!DOCTYPE html>
<html>
 <head>
  <meta charset="utf-8"/>
  <title>
   大唐开元礼 - 第 14 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大唐开元礼 - 第 14 页/共 52 页
  </h1>
  <div class="content">
   大唐开元礼卷二十五
　　钦定四库全书
　　大唐开元礼卷二十六　　唐　萧嵩等　撰吉礼
　　皇帝秋分夕月于西郊
　　斋戒　　　　　　　陈设
　　銮驾出宫　　　　　奠玉帛
　　进熟　　　　　　　銮驾还宫
　　斋戒
　　前祀五日皇帝散斋三日致斋二日凡预祀之官散斋三日致斋二日【散斋皆于正寝致斋一日于本司一日于祀所其无本司者皆于祀所】近侍之官应从升者及从祀羣官诸方客使各于本司及公馆清斋一宿【无本司者各于正寝】凡散斋理事如旧惟不吊丧问疾不作乐不判署刑杀文书不行刑罚不预秽恶致斋惟祀事得行其余悉断其祀官已斋而阙者通摄行事光禄卿监取明水火【太官令取水于隂鉴取火于阳燧火以供爨水以实尊】前祀一日诸卫令其属未后一刻各以其方器服守卫壝门与太乐工人俱清斋一宿
　　陈设
　　前祀二日尚舎直长施大次于外壝东门之内道北南向尚舎奉御铺御坐卫尉陈馔幔于内壝东门之外道南北向设文武侍臣次又设祀官及从祀羣官诸州使人蕃客等次太乐令设宫悬之乐于坛南内壝之内设歌钟歌磬右校扫除坛之内外郊社令积柴于燎坛【其坛于神坛之左内壝之外】方八尺髙一丈开上南出户方三尺前祀一日奉礼设御位及望燎位祀官从祀羣官诸州使人蕃客等位于内壝之内皆如圜丘之仪设酒樽之位太樽二着樽二山罍一在坛上于东南隅北向【尊皆置于坫加勺羃设爵于尊下】设御洗于坛南陛东南亚献之洗又设于东南俱北向罍水在洗东篚在洗西南肆【篚实以巾爵】执尊罍篚幂者各于尊罍篚幂之后设玉币之篚于坛上尊坫之所晡后谒者引光禄卿诣厨视濯溉又谒者引诸祀官诣厨省馔具讫还斋所祀日未明十五刻太官令帅宰人以鸾刀割牲祝史以豆取毛血置于馔所遂烹牲【白牲一】未明五刻太史令郊社令升设夜明神坐于坛上北方南向席以藁秸设神位于坐首
　　銮驾出宫如圜丘之仪
　　奠玉帛
　　祀日未后二刻诸祀官各服其服郊社令良醖令各帅其属入实樽罍玉币【凡尊之次太尊为上实以醴齐着尊次之实以盎齐罍尊实以清酒其酒各实于上尊罍尊无酒礼神之玉以珪璧其币以白】太官令帅进馔者实诸笾豆簠簋入设于内壝东门之外馔幔内未后三刻奉礼帅賛者先入就位賛引引御史太祝及令史祝史与执樽罍篚羃者入自东门当坛南重行北面西上【凡引导者毎曲一逡巡】立定奉礼曰再拜賛者承传【凡奉礼有词賛者皆承传】御史以下皆再拜讫执樽者升自东陛立于樽所执罍洗篚幂者各就位賛引引御史太祝诣坛东陛升行埽除于上令史祝史行埽除于下讫就位驾将至谒者賛引各引祀官及从祀群官诸国客使先至者俱就门外位驾至大次门外回辂南向将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂之大次谒者引文武五品以上从祀之官皆就门外位太乐令帅工人二舞次入就位文舞入陈于悬内武舞立于悬南道西谒者引司空入就位立定奉礼曰再拜司空再拜讫谒者引司空诣坛东陛升行埽除于上降行乐悬于下讫引出就位皇帝停大次半刻顷谒者賛引各引从祀文武羣官介公酅公诸国客使先入就位太常博士引太常卿立于大次门外当门北向侍中版奏外办皇帝服冕出次华葢侍卫如常仪【侍中负寳陪从如式】博士引太常卿太常卿引皇帝【凡太常卿前导皆博士前引】至内壝门外殿中监进大珪尚衣奉御又以镇珪授殿中监殿中监受进皇帝搢大珪执镇珪华盖仗卫停于门外近侍者从入如常谒者引礼部尚书太常少卿陪从如常皇帝至版位西向立【每立定太常卿与博士退立于左】谒者賛引各引祀官次入就位立定太常前奏请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位恊律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼓柷奏豫和之乐乃以圜钟之均文舞之舞乐舞六成偃麾戛敔乐止【凡乐皆协律郎举麾工鼓柷而后作偃麾戛敔而后止】太常卿前奏请再拜退复位皇帝再拜奉礼曰众官再拜众官在位者皆再拜太祝取玉币于篚立于樽所太常卿引皇帝太和之乐作【皇帝每行皆作太和之乐】皇帝诣坛升自南陛侍中中书令以下及左右侍卫量人从升【以下皆如之】皇帝升坛北向立乐止太祝加玉于币以授侍中侍中奉玉帛东向进皇帝搢镇珪受玉帛【每受物搢镇珪奠讫执珪俛伏兴】登歌作肃和之乐乃以大吕之均太常卿引皇帝进北面跪奠于夜明神坐俛伏兴太常卿引皇帝少退北向再拜讫登歌止太常卿引皇帝乐作皇帝降自南陛还版位西向立乐止初羣官拜讫祝史奉毛血之豆立于门外于登歌止祝史奉毛血入升自南陛太祝迎取于坛上进奠于神坐前太祝与祝史退立于樽所
　　进熟
　　皇帝既升奠玉帛太官令出帅进馔者奉馔陈于内壝门外谒者引司徒出诣馔所司徒奉俎初皇帝既至版位乐止太官令引馔入爼初入门雍和之乐作馔至陛乐止祝史进彻毛血之豆降自东陛以出馔升南陛太祝迎引于坛上设于神坐前【笾豆盖羃先彻乃升簋簠既奠却其盖于下】设讫谒者引司徒以下降自东陛复位太祝还樽所太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚黄门侍郎又取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如常太常卿引皇帝乐作皇帝诣坛升自南陛乐止谒者引司徒升自东陛立于樽所斋郎奉俎从升立于司徒之后太常卿引皇帝诣酒樽所执樽者举羃侍中賛酌醴斋讫寿和之乐作【皇帝每酌献及饮福皆作夀和之乐】太常卿引皇帝进夜明神坐前北向跪奠爵俛伏兴太常卿引皇帝少退北向立乐止太祝持版进于神坐之右东面跪读祝文曰维某年嵗次月朔日子嗣天子臣某敢昭告于夜明惟神昭著悬象煇燿隂精班歴授时仰观取则爰兹秋仲用率恒礼谨以玉帛牺齐粢盛庶品恭祀于神尚飨讫兴皇帝再拜初读祝文讫乐作太祝进奠版于神坐还樽所皇帝拜讫乐止太祝以爵酌上樽福酒授侍中侍中受爵西向进皇帝再拜受爵跪祭酒啐酒奠爵俛伏兴太祝帅斋郎进爼太祝减神前胙肉加于爼太祝持俎以授司徒司徒奉俎西向进皇帝受以授左右谒者引司徒降复位皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜太常卿引皇帝乐作皇帝降自南陛还版位西向立乐止文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止皇帝献将毕谒者引太尉诣罍洗盥手洗匏爵讫谒者引太尉自东陛升坛诣着樽所执樽者举羃太尉酌盎齐武舞作谒者引太尉进夜明神座前北向跪奠爵兴谒者引太尉少退北向再拜讫太祝以爵酌罍福酒进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉降复位初太尉献将毕谒者引光禄卿诣罍洗盥手洗匏爵升酌盎斋终献如亚献之仪讫谒者引光禄卿降复位武舞六成乐止舞献俱毕太祝进彻豆还樽所【彻者笾豆各一少移于故防】奉礼曰赐胙賛者唱众官再拜众官在位者皆再拜【已饮福受胙者不拜】豫和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜太祝执篚进神坐前跪取玉帛祝版斋郎以俎载牲体黍稷饭爵酒兴降自南陛行经悬内当柴坛南东行自南陛登柴坛以玉币祝版馔物置于柴上户内讫奉礼曰可燎东西面各四人以炬燎火半柴太常卿前奏礼毕太常卿引皇帝还大次乐作皇帝出内壝门殿中监前受镇珪以授尚衣奉御殿中监又前受大珪华盖侍卫如常仪皇帝入次乐止谒者賛引各引祀官及从祀羣官诸国客使以次出賛引引御史以下俱复执事位立定奉礼曰再拜御史以下皆再拜賛引引出工人二舞以次出
　　銮驾还宫如圜丘之仪






　　大唐开元礼卷二十六
　　钦定四库全书
　　大唐开元礼卷二十七　　唐　萧嵩等　撰吉礼
　　秋分祀月于西郊有司摄事
　　斋戒　　　　　　　陈设
　　奠玉帛　　　　　　进熟
　　斋戒
　　前祀五日诸预祀之官散斋三日致斋二日【散斋皆于正寝致斋一日于本司一日于祀所其无本司者并于祀所】凡散斋理事如旧惟不吊丧问疾不作乐不判署刑杀文书不行刑罚不预秽恶致斋惟祀事得行其余皆断其祀官已斋而阙者通摄行事诸祀官致斋之日给酒食及明衣各习礼扵斋所光禄卿监取明水火【太官令取水于隂鉴取火于阳燧火以供爨水以实尊】前祀一日诸卫令其属未后一刻各以其方器服守卫壝门【每门二人每隅一人】与太乐工人俱清斋一宿
　　陈设
　　前祀三日守宫设祀官公卿以下次于东壝之外道南北向以西为上设陈馔幔于内壝东门之外道南北向前祀二日太乐令设宫悬之乐于坛南内壝之内东方西方磬起北钟簴次之南方北方磬簴起西钟簴次之设十二镈钟于编悬之间各依辰位树雷鼓于北悬之内道之左右植建鼓于西隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以北为上右校埽除坛之内外郊社令积柴于燎坛【其坛于神坛之左外壝之内】方八尺髙一丈开上南出户方三尺前祀一日奉礼设祀官公卿位于内壝东门之内道北执事位于道南每等异位俱重行西向北上设御史位于坛外一位于东南西向一位于西南东向令史各陪其后设奉礼位于乐悬东北賛者二人在南差退俱西向设恊律郎位于坛外南陛之西东向设太乐令位于北悬之间设祀官公卿以下门外位皆于东壝之外道南每等异位重行北面西上设酒樽之位太樽二着樽二山罍一在坛上东南隅北向【樽皆置于坫加勺羃设爵于樽下】设洗于坛南陛东南北向罍水在洗东篚在洗西南肆【篚实以巾爵】执樽罍篚羃者各于樽罍篚幂之后设玉币之篚于坛上樽坫之所晡后谒者引光禄卿诣厨视濯溉賛引引御史诣厨省馔具【光禄卿以下每事讫各还斋所】祀日未明十五刻太官令帅宰人以鸾刀割牲祝史以豆取毛血置于馔所遂烹牲【白牲一】未明五刻太史令郊社令各服其服升设夜明神坐于坛上北方南向席以藁秸设神坐于坐首
　　奠玉帛
　　祀日未后三刻诸祀官各服其服郊社令良醖令各帅其属入实樽罍及玉币【凡尊之次太尊为上实以醴齐着尊次之实以盎齐山罍为下实以清酒齐皆加明水酒加酒各实于上尊祀神之玉以珪璧其币以白长一丈八尺】太官令帅进馔者实诸笾豆簋簠等皆设于馔幔内未后四刻奉礼帅賛者先入就位賛引引御史博士太祝及令史祝史与执樽罍篚羃者入自东门当坛南重行北面西上【凡引导者每曲一逡廵】立定奉礼曰再拜賛者承传【凡奉礼有词賛者皆承传】御史以下皆再拜讫执樽者升自东陛立于樽所坛下执樽罍篚羃者各就位賛引引御史太祝诣坛东陛升行埽除于上太史祝史行埽除于下讫引降就位未后五刻太乐令帅工人二舞次入就位文舞入陈于悬内武舞立于悬南道西【其升坛者皆脱履于下降纳如常】谒者引司空入就位立定奉礼曰再拜司空再拜讫谒者引司空诣坛东陛升行埽除于上降行乐悬于下讫引复位初司空入谒者引祀官賛引引执事者俱就壝外位司空行埽除讫谒者賛引各引祀官以次入就位立定奉礼曰众官再拜众官在位者皆再拜【其先拜者不拜】谒者进太尉之右赞有司谨具请行事退复位协律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼓柷奏豫和之乐乃以圜钟之均【自后坛下之乐皆奏圜钟】文舞之乐乐舞六成偃麾戛敔乐止【凡乐皆协律郎举麾工鼔柷而后作偃麾戛敔而后止】奉礼曰众官再拜众官在位者皆再拜太祝取玉币于篚立于樽所谒者引太尉诣坛升自南陛北向立太祝以玉币东向授太尉太尉受玉币登歌作肃和之乐乃以大吕之均谒者引太尉进北面跪奠于夜明神坐俛伏兴谒者引太尉少退北向再拜讫登歌止谒者引太尉降自南陛还本位初众官拜讫祝史奉毛血之豆立于门外于登歌止祝史奉毛血入升自南陛太祝迎取于坛上进奠于神坐前太祝与祝史退立于樽所
　　进熟
　　太尉既升奠玉帛太官令出帅进馔者奉馔陈于内壝门外谒者引司徒出诣馔所司徒奉俎太祝既奠毛血太官令引馔入俎初入门雍和之乐作以黄钟之均馔至陛乐止祝史进彻毛血之豆降自东陛以出馔升南陛太祝迎引于坛上设于神座前【笾豆盖羃先彻乃升簋簠既奠却其盖于下】设讫谒者引司徒以下降自东陛复位太祝还樽所谒者引太尉诣罍洗盥手洗匏爵讫谒者引太尉升自南陛诣酒樽所执樽者举幂太尉酌醴齐讫乐作谒者引太尉进夜明神坐前北向跪奠爵兴谒者引太尉少退北向立乐止太祝持版进于神坐之右东面跪读祝文曰维某年嵗次月朔日子嗣天子臣某谨遣太尉臣封臣名敢昭告于夜明惟神昭著悬象煇燿隂精班歴授时仰观取则爰兹秋仲用率恒礼谨以玉帛牺齐粢盛庶品祗祀于神尚飨讫兴太尉再拜初读祝文讫乐作太祝进奠版于神坐还樽所太尉拜讫乐止太祝以爵酌罍福酒进太尉之右西向立太尉再拜受爵跪祭酒啐酒奠爵兴太祝帅斋郎进爼太祝减神前胙肉【取前脚第二】加于俎太祝持俎西向授太尉太尉受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初太尉将复位谒者引太常卿诣罍洗盥手洗匏爵讫谒者引太常卿东陛升坛诣着樽所执樽者举羃太常卿酌盎齐武舞作谒者引太常卿进夜明神坐前北向跪奠爵兴谒者引太常卿少退北向再拜讫太祝以爵酌罍福酒进太常卿之右西向立太常卿再拜受爵跪祭酒遂饮卒爵太祝进受爵复于坫太常卿兴再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿降复位武舞止太祝进彻豆还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜乐一成止谒者进太尉之左白请就望燎位谒者引太尉就望燎位南向立于众官将拜太祝执篚进取玉币祝版斋郎以俎载牲体稷黍饭爵酒降自南陛经悬内南行当柴坛南东行自南陛登柴坛以玉帛祝版馔物置于柴上户内讫奉礼曰可燎东西两面各四人以炬燎火半柴谒者进太尉之左白礼毕谒者引太尉出又谒者賛引各引祀官以次出賛引引御史太祝以下俱复执事位立定奉礼曰再拜御史以下皆再拜賛引引出工人二舞以次出
　　大唐开元礼卷二十七
　　钦定四库全书
　　大唐开元礼卷二十八　　唐　萧嵩等　撰吉礼
　　祀风师　　　　　　祀雨师
　　祀灵星　　　　　　祀司中司命司人司禄立春后日祀风师【丑日】
　　前祀三日诸预祀之官散斋二日致斋一日【散斋皆于正寝致斋一日于祀所】光禄卿监取眀水火【太官令取水于隂鉴取火于阳燧火以供爨水以注酒之尊】散斋理事如旧惟不吊丧问疾不作乐不判署刑杀文书不行刑罚不预秽恶致斋惟祀事得行其余悉断其祀官已斋而阙者通摄行事前祀一日晡后一刻诸卫令其属各以其方器服守卫壝门俱清斋一宿卫尉设祀官次于东壝之外道南北向以西为上设陈馔幔于内壝东门之外道南北向郊社令积柴于燎坛【其坛在神坛之左内壝之外】方五尺髙五尺开上南出户祀日未明三刻奉礼郎设祀官位于内壝东门之内道北执事位于道南每等异位俱重行西向皆以北为上设望燎位当柴坛之北南向设御史位于坛上西南隅东向令史陪其后于坛下设奉礼位于祀官西南賛者二人在南差退俱西向又设奉礼賛者位于燎坛东北西面北上设祀官门外位于东壝之外道南毎等异位俱重行北向西上郊社令帅斋郎设酒樽于坛上东南隅象樽二置于坫北向西上设币篚于樽坫之所设洗于坛南陛东南北向罍水在洗东篚在洗西南肆【篚实以巾爵】执樽罍篚羃者各于樽罍篚幂之后太官令帅宰人以鸾刀割牲烹于防祀日未明三刻太史令郊社令升设风师神坐于坛上近北南向席以莞设神位于坐首未明一刻诸祀官各服其服郊社令良醖令各帅其属入实樽罍及币【实以醍齐其酒实于上尊】太官令帅进馔者实诸笾豆簋簠入设于内壝东门之外馔幔内奉礼帅賛者先入就位賛引引御史太祝及令史与执樽罍篚幂者入当坛南北面以西为上立定奉礼曰再拜賛者承传【凡奉礼有词賛者皆承传】御史以下皆再拜执樽者升自东陛立于樽所执樽罍篚羃者各就位賛引引御史太祝诣坛东陛升行埽除于上令史行埽除于下讫各引就位质明谒者引祀官賛引引执事者俱就门外位谒者賛引各引祀官以次入就位立定奉礼曰众官再拜众官在位者皆再拜谒者进献官左白有司谨具请行事退复位太官令出帅进馔者陈于门外初太官令出太祝跪取币于篚兴立扵樽所谒者引献官升自南陛进当神坐前北向立太祝以币东向进献官受币进北面跪奠于神坐俛伏兴少退北面再拜讫谒者引献官降复位太官令引馔入诣南陛升坛太祝迎引扵坛上设扵神坐前【笾豆盖羃先彻乃升簋簠既奠却其盖于下】设讫太官令以下降复位太祝还樽所谒者引献官诣罍洗盥手洗爵讫谒者引献官自南陛升坛诣酒樽所执樽者举羃献官酌醍齐讫谒者引献官进神坐前北向跪奠爵俯伏兴少退北向立太祝持版进于神坐之右东面跪读祝文曰维某年嵗次月朔日子嗣天子谨遣具位臣姓名敢昭告于风师含生开动毕伫振发功施造物实彰祀典谨以制币牺齐粢盛庶品明荐于神尚飨讫兴献官再拜太祝进跪奠版于神坐还樽所献官拜讫谒者引献官立于南方北向太祝以爵酌福酒进献官之右西向立献官再拜受爵跪祭酒遂饮卒爵太祝进受爵复于坫献官俛伏兴太祝帅斋郎进俎太祝跪减神坐前胙肉加于俎兴以俎西向进献官受以授斋郎谒者引献官降复位祝史进跪彻笾豆兴还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福受胙者不拜】谒者进献官之左白请就望燎位遂引献官就望燎位南向立太祝执篚跪取币祝版斋郎以俎载牲体禝黍饭爵酒兴自南陛降坛南行当柴坛南东行自南陛登柴坛以币祝版馔物置柴上户内讫奉礼曰可燎东西面各二人以炬燎火半柴谒者进献官之左白礼毕遂引献官出賛引引执事者以次出賛引引御史以下俱复执事位立定奉礼曰再拜御史以下皆再拜賛引引出
　　立夏后申日祀雨师有司行事
　　祝文曰百昌万寳式仰膏润谨遵典故用备常祀【其首尾与风伯文同】
　　立秋后辰日祀灵星有司行事
　　祝文曰九谷方成三时不害凭兹多祐介其农穑立冬后亥日祀司中司命司人司禄于国城西北有司行事
　　每坐象樽二于坛上东南隅北向皆有坫以西为上设司中司命司人司禄神坐于坛上近北南以西为上初献司中祝文曰时属安寜亿兆康祐用率常礼报兹祉福次献司命祝文曰赖兹正直黎庶康寜资此良辰用申恒礼次献司人祝文曰星纪已周兆庶康阜备兹蠲吉式荐馨香次献司禄祝文曰英纪时嵗事云毕聿遵典故用修恒祀【其行事俱如风师之仪】
　　大唐开元礼卷二十八
　　钦定四库全书
　　大唐开元礼卷二十九　　唐　萧嵩等　撰吉礼
　　皇帝夏至日祭方丘【祭后土礼同】
　　斋戒　　　　　　　陈设
　　省牲器　　　　　　銮驾出宫
　　奠玉帛　　　　　　进熟
　　銮驾还宫
　　斋戒
　　前祭七日平明太尉誓百官于尚书省曰某月某日祭皇地祗于方丘各官各扬其职不供其事国有常刑皇帝散斋四日于别殿致斋三日二日于太极殿一日于行宫前致斋一日尚舍奉御设御幄于太极殿西序及室内俱东向尚舍直长惟于前楹下致斋昼漏上水一刻侍中版奏请中严诸卫之属各督其队入陈于殿庭如常仪通事舍人引文武官五品以上陪位如式诸侍卫之官各服其服诸侍臣并结佩俱诣阁奉迎【凡斋者则结佩】皇帝服衮冕结佩出自西房曲直华盖警跸侍卫如常仪皇帝即御座东向坐侍臣夹御卫侍如常一刻顷侍中前跪奏称侍中臣某言请降就斋室俛伏兴还侍位皇帝降座入室文武侍臣各还本司直卫如常凡预祭之官散斋四日致斋三日【散斋皆于正寝致斋二日于本司一日于祭所其无本司者皆于郊社及祭所】近侍之官应从升者及从祭羣官诸方客使各于本司及公馆清斋一宿散斋理事如旧惟不吊丧问疾不作乐不判署刑杀文书不行刑罚不预秽恶致斋惟祭事得行其余悉断其祭官已斋而阙者通摄行事凡祭官致斋之日给酒食明衣各习礼于斋所光禄卿监取明水火【太官令取水于隂鉴取火于阳燧火以供爨水以实尊】前祭二日太尉告髙祖神尧皇帝庙如常告之仪【告以配神作主】前祭一日诸卫令其属未后一刻各以其方器服守卫壝门【每壝门二人毎隅一人】与太乐工人俱清斋一宿
　　陈设
　　前祭三日尚舍直长施大次于外壝东门之内道北南向尚舍奉御铺座卫尉设文武大臣次于大次之后文官在左武官在右俱南向设诸祭官次于东壝之外道南北向西上三师于南壝之外道东诸王于三师之南俱西向北上文官九品以上于祭官之东北向西上介公酅公于南壝之外道西东向诸州使人东方南方于王东南西向西方北方于介公酅公西南东向皆北上诸国之客东方南方于诸州使人之南西向西方北方于诸州使人之南东向皆北上武官三品以下七品以上于西壝之外道南北向东上【其褒圣侯若在朝于文官三品以下】设陈馔幔于内壝东门西门之外道北南向【坛上及诸神东方南方之馔陈于东门外西向西方北方之馔陈于西门外东向神州无西门之馔】前祭二日太乐令设宫悬之乐于坛南内壝之外东方西方磬簴起北钟簴次之南方北方磬簴起西钟簴次之设十二镈钟于悬编之间各依辰位雷鼓于北悬之内道之左右植建鼔于西隅置柷敔于悬内【柷在左敔在右】设歌钟歌磬于坛上近南北向磬簴在东钟簴在西其匏竹者立于坛下重行北向相对为首【凡悬皆展而编之】诸工人各位于悬后东方西方以北为上南方北方以西为上右校埽除坛之内外又为瘗埳于坛之壬地内壝之外方深取足容物南出陛前祭一日奉礼设御位于坛之东南西向设望燎位于坛之西南当瘗埳北向设祭官公卿位于内壝东门之外道南分献之官于公卿之南执事者位于其后毎等异位俱重行西向北上设御史位于东南隅西向副位于西南隅东向设奉礼位于乐悬东北赞者二人在南差退俱西向北上设奉礼赞者位于瘗埳西南东向南上设恊律郎位于坛上南陛之西东向设太乐令位于北悬之间当坛北向设从祭之官位三师位于悬南道东诸王位于三师之东俱北向西上介公酅公位于道西北向东上文官从一品以下九品以上位于执事之南每等异位重行西向武官三品以下九品以上位于西方当文官毎等异位重行东向皆北上诸州使人位东方南方于诸王东南重行北面西上西方北方于介公酅公西南重行北面东上设诸国客使位于内壝南门之外东方南方于诸州使人之东毎国异位重行北面西上西方北方于诸州使人之西每国异位重行北靣东上设门外位祭官公卿以下于东壝之外道南毎等异位重行北靣西上三师位于南壝之外道东诸王于三师之南俱西向介公酅公位于道西东向皆北上文官从一品以下九品以上位在东壝之外祭官之南毎等异位重行北靣西上武官三品以下九品以上位于西壝之外道南毎等异位重行北靣东上诸州使人位东方南方于诸王东南重行西面西方北方于介公酅公西南重行东面俱北上设诸国客使位东方南方于诸州使人之南毎国异位重行西靣西方北方于诸州使人之南每国异位重行东靣皆北上牲牓于东壝之外当门西向黄牲一居前又黄牲一在北少退牲一在南少退设廪牺令位于牲西南祝史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设皇地祗酒樽于坛之上下太樽二着樽二牺樽二山罍一在坛上东南隅北向象樽二壶樽二山罍四在坛下皆于南陛之东北向俱西上设配帝着樽二牺樽二象樽二山罍二在坛上皆于皇地祗酒樽之东北向西上神州太樽二在第一等每方岳镇海渎俱山樽二山川林泽俱蜃樽二丘陵坟衍原隰井泉俱概樽二凡樽各设于神座之左而右向【神州以上之尊置于坫以下之尊俱借以席皆加勺羃设爵于尊下】设御洗于坛南陛东南亚献之洗又于东南俱北向罍水在洗东篚在洗西南肆设罍洗篚羃各于其方陛道之左俱内向执樽罍篚幂者各于樽罍篚幂之后各设玉币之篚于坛之上下樽坫之所祭日未明五刻太史令郊社令各服其服帅其属升设皇地祗神坐于坛上北方南向设席以藁秸设高祖神尧皇帝座于东方西向席以莞设神州地祗神坐第一等东南方席以藁秸又设岳镇海渎以下之坐于内壝之内各依其方皆有原隰丘陵坟衍之坐又设中岳以下之坐于坛之西南俱内向自神州以下六十八位席皆以莞席神位各于坐首
　　省牲器
　　省牲之日午后十刻去坛二百步所诸卫之属禁断行人晡后一刻诸行事之官郊社令令史及府史斋郎以樽坫罍洗篚羃入设于位晡后二刻谒者赞引各引祭官御史以下就位立定太祝与廪牺令以牲就牓位谒者引御史太常卿升坛视涤濯行埽除于上降行乐悬于下御史太常卿降复位谒者进太尉之左白请就门外位谒者赞引各引祭官以下就门外位谒者引太常卿就省牲位南向立廪牺令少前白请省牲退复位太常卿省牲廪牺令又前北向举手曰腯还本位诸太祝各循牲一匝西向举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬由视濯溉谒者赞引各引祭官诣厨省馔具讫俱还斋所祭日未明十五刻太官令帅宰人以鸾刀割牲祝史以豆取毛血各置于馔所遂烹牲
　　銮驾出宫
　　前三日本司宣摄内外各供其职尚舍设行宫于坛东南向随地之宜卫尉设从祭官次于朝堂前二日太常令设宫悬之乐于殿庭如常仪【驾出悬而不作】祭日从祭羣官六品以下诸州使人诸方客使俱先至并就次各服其服祭日未明七刻槌一鼓爲一严【三严时节前一日侍中奏裁】侍中奏开宫殿门及城门未明五刻槌二鼓为再严侍中版奏请中严奉礼引从祭羣官五品以上文官位于东朝堂前西向武官位于西朝堂前东向俱重行北上从祭羣官俱集朝堂就次各服其服所司陈大驾卤簿未明二刻槌三鼔爲三严诸卫之属各督其队与钑戟以次入陈于殿庭通事舍人引从祭羣官各就朝堂前位诸侍卫之官各服其服侍中中书令以下俱诣西阶奉迎【侍中负寳如式】乘黄令进玉辂于太极殿西阶之前南面千牛将军一人执长刀立于辂前北向黄门侍郎一人在侍臣之前赞者二人又在黄门之前侍中版奏外办太仆卿奋衣而升正立执辔皇帝服衮冕乗舆以出降自西阶称警跸如常仪千牛将军前执辔皇帝升辂太仆卿立授绥侍中中书令以下夹侍如常黄门侍郎当銮驾前跪奏称黄门侍郎臣某言请銮驾进发俛伏兴退复位【凡黄门侍郎奏请皆进銮驾前跪奏称某官臣某言讫俯伏兴也】銮驾动又称警跸黄门侍郎与赞者夹引以出千牛将军夹辂而趋驾出承天门至侍臣上马所黄门侍郎奏称请銮驾权停勑侍臣上马侍中称制曰可黄门侍郎退称侍臣上马賛者承传文武侍臣皆上马诸侍卫之官各督其属左右翼驾在黄麾内符寳郎奉六寳与殿中监后部从在黄钺内侍中中书令以下夹侍于辂前賛者在供奉官人内侍臣上马毕黄门侍郎奏称请勑车右升侍中称制曰可黄门侍郎退复位千牛将军升讫黄门侍郎奏称请銮驾发退复位銮驾动称警跸如常不鸣鼓吹不得喧哗其从祀之官在武队如常仪【若湏先署则听临时节度】
　　奠玉帛
　　祭日未明三刻诸祭官各服其服郊社令良醖令各帅其属入实樽罍玉币【凡六尊之次太尊为上实以泛齐着尊次之实以醴齐牺尊次之实以盎齐象樽次之实以醍齐壶樽次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒神州太尊实以泛齐五方岳镇海渎之山尊实以醍齐山川林泽之蜃尊实以沈齐丘陵以下之散尊实以清酒酒各实于五齐之上尊礼神之玉皇地祗以黄琮其币以黄配帝之币亦如之神州之玉以両珪有邸其币以五方岳镇以下之币各从方色】太官令帅进馔者实诸簋簠各设于馔幔内未明二刻奉礼帅賛者先入就位賛引引御史博士诸太祝及令史与执樽罍篚羃者入自东门当坛南重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执樽罍篚羃者各就位赞引引御史诸太祝诣东陛升行埽除于上令史祝史行埽除于下讫引降就位驾至大次门外回辂南向将军降立于辂右侍中进当銮驾前跪奏称侍中臣某言请降辂俛伏兴还侍位五品以上从祭之官皆就壝外位太乐令帅工人二舞次入就位文舞入陈于悬内武舞立于悬南道西谒者引司空入行埽除讫出复位皇帝停大次半刻顷谒者赞引各引祀官通事舍人分引从祀羣官介公酅公诸方客使皆先入就位太常博士引太常卿立于大次门外当门北向侍中版奏外办皇帝服衮冕出次华盖侍卫如常仪【侍中负寳陪从如式】博士引太常卿太常卿引皇帝【凡太常卿前导皆博士先导】至中壝门外殿中监进大珪尚衣奉御又以镇珪授殿中监受进皇帝搢大珪执镇珪华葢仗卫停于门外近侍者从入谒者引礼部尚书太常少卿陪从如常仪皇帝至版位西向立【毎立定太常卿与博士退立于左】太常卿前奏称请拜退复位皇帝拜奉礼曰众官再拜众官在位者皆拜【其先拜者不拜】太常卿前奏有司谨具请行事退复位协律郎跪俛伏举麾【凡取物皆跪俛伏而取以兴奠物皆奠讫俛伏而后兴】鼓柷奏顺和之乐乃以林钟为宫太蔟为角姑洗爲徴南吕为羽作文舞之舞乐舞八成【林钟太蔟姑洗南吕皆再成】偃麾戛敔乐止【凡乐皆协律郎举麾工鼓柷而后作偃麾戛敔而后止】太常卿前奏称请拜退复位皇帝再拜奉礼曰众官拜众官在位者皆再拜上下诸祝俱取玉币于篚各立于樽所太常卿引皇帝太和之乐作【皇帝毎行皆奏太和之乐】皇帝诣坛升自南陛侍中中书令以下及左右侍卫量人从升【以下皆如之】皇帝升坛北向立乐止太祝取玉于币以授侍中侍中奉玉币东向进皇帝搢镇珪受玉币【凡受皆搢镇珪跪奠讫俛伏兴】登歌作肃和之乐以应钟之均太常卿引皇帝进北向跪奠于皇地祗神坐俛伏兴太常卿引皇帝少退北向再拜讫太常卿引皇帝立于东方西面又太祝以币授侍中侍中北向进皇帝受币太常卿引皇帝进东向跪奠于高祖神尧皇帝神坐俛伏兴太常卿引皇帝少退东向再拜讫登歌止太常卿引皇帝乐作皇帝降自南陛还版位西向立乐止初皇帝将奠配帝之币诸太祝奉玉币各进奠于神坐诸太祝还樽所初羣官拜讫祝史各奉毛血之豆立于门外登歌止祝史奉毛血【正坐升自南陛配坐升自东陛其神州之坐升自已陛】诸太祝迎取于坛上各进奠于神坐前诸太祝与祝史退立于樽所
　　进熟
　　皇帝既升奠玉币太官令出帅进馔者奉馔各陈于内壝门外谒者引司徒出诣馔所司徒奉皇地祗之俎初皇帝既至位乐止太官令引馔入俎初入门雍和之乐作以太蔟之均【自后接神之乐皆用太蔟】馔至陛乐止祝史俱进跪彻毛血之豆降自东陛以出【皇地祗之馔升自南陛配帝之馔升自东陛神州之馔升自已陛】诸太祝迎取于坛上各设于神坐前【笾豆盖幂先彻乃升簋簠既奠却其盖于下】设讫谒者引司徒太官令帅进馔者降自东陛以出司徒复位诸太祝还樽所又进设岳镇以下之馔相次而毕太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚黄门侍郎又取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如常太常卿引皇帝乐作皇帝诣坛升自南陛乐止谒者引司徒升自东陛立于樽所斋郎奉俎从升立于司徒之后太常卿引皇帝诣皇地祗酒樽所执樽者举羃侍中赞酌泛齐讫寿和之乐作【皇帝毎酌献及饮福皆作夀和之乐】太常卿引皇帝进皇地祗神坐前北向跪奠爵俛伏兴太常卿引皇帝少退北向立乐止太祝持版进于神坐之右东向跪读祝文曰维某年岁次月朔日子嗣天子臣某敢昭告于皇地祗乾道运行日躔北至景风应序离气效时嘉承至和肃若旧典敬以玉帛牺齐粢盛庶品备兹祗瘗式表诚慤高祖神尧皇帝配神坐主尚飨太祝俛伏兴皇帝再拜初读祝文讫乐作太祝进跪奠版于神坐兴还樽所皇帝拜讫乐止太常卿引皇帝诣配帝酒樽所执樽者举羃侍中取爵于坫进皇帝受爵侍中赞酌泛齐讫乐止太常卿引皇帝进高祖神尧皇帝神坐前东向跪奠爵俛伏兴太常卿引皇帝少退东向立乐止太祝持版进于神坐前之左北向跪读祝文曰维某年岁次月朔日子孝曽孙开元神武皇帝臣某敢昭告于高祖神尧皇帝时维夏至肃恭典训用致祗祭于皇地祗惟髙祖徳恊二仪道兼三统礼膺光配敢率旧章谨以制币牺齐粢盛庶品肃雍明荐作主侑神尚飨太祝俛伏兴皇帝再拜初读祝文讫乐作太祝进奠版于神坐兴还樽所皇帝拜讫乐止太常卿引皇帝进皇地祗神坐前北向立乐作太祝各以爵酌上樽福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各率斋郎进俎太祝减神坐前胙肉加于俎以胙肉共置一俎太祝持俎以授司徒司徒奉俎西向进皇帝受以授左右谒者引司徒降复位皇帝跪取爵遂饮卒爵侍中进受爵以授太祝太祝受爵复于坫皇帝再拜兴乐止太常卿引皇帝乐作皇帝降自南陛还版位西向立乐止文舞入鼓柷作舒和之乐出讫戛敔乐止武舞入鼓柷作舒和之乐立定戛敔乐止皇帝献将毕谒者引太尉诣罍洗盥手洗匏爵讫谒者引太尉自东陛升坛诣皇地祗着樽所执樽者举羃太尉酌醴齐讫武舞作大合六律六同谒者引太尉进皇地祗神坐前北向跪奠爵兴谒者引太尉少退北向再拜讫谒者引太尉诣配帝牺樽所取爵于坫执樽者举羃太尉酌醴齐讫谒者引太尉进高祖神尧皇帝神坐前东向跪奠爵兴谒者引太尉少退东向拜讫谒者引太尉进皇地祗神坐前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜讫谒者引太尉降复位初太尉献将毕谒者引光禄卿诣罍洗盥手洗匏爵升酌盎齐终献如亚献之仪谒者引光禄卿降复位初太尉将升献谒者一人引献官诣罍洗盥手洗匏爵讫升自已陛诣酒樽所执樽者举羃酌泛齐进奠于神州坐前引降还本位谒者五人次引献官各诣罍洗盥洗讫各诣酒樽所俱酌醍齐讫引献官各进奠爵于诸方岳镇海渎首坐余坐皆祝史助奠相次而毕引还本位又赞引五人各引献官诣罍洗盥洗诣酒樽所酌沈齐献山川林泽如岳镇之仪讫又引献官诣罍洗盥洗讫诣酒樽所俱酌清酒献丘陵以下及斋郎助奠如上仪讫各引还本位武舞六成乐止舞献俱毕上下诸祝各进彻豆还樽所【彻者笾豆各一少移于故处】奉礼曰赐胙赞者唱众官再拜众官在位者皆拜【已饮福受胙者不拜】顺和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望瘗位太常卿引皇帝乐作皇帝就望瘗位北向立乐止于羣官将拜上下诸祝各执篚进神坐前取玉帛斋郎以俎载神州以上牲体稷黍饭爵酒各由其币降坛北行当瘗埳西行诸太祝以玉帛馔物置于埳诸祝又以岳镇以下之礼币及牲体皆从瘗奉礼曰可瘗埳东西厢各六人寘土半埳太常卿前奏礼毕太常卿引皇帝还大次乐作皇帝出中壝门殿中监前受镇珪以授尚衣奉御殿中监又前受大珪华盖侍卫如常仪皇帝入次乐止谒者赞引引祭官通事舍人分引从祭羣官诸方客使以次出赞引引御史以下俱复执事位立定奉礼曰再拜御史以下皆再拜赞引引出工人二舞以次出其祝版燔于斋所
　　銮驾还宫
　　皇帝既还大次侍中版奏请解严【将士不得辄离部伍】皇帝停大次一刻顷槌一鼓为一严转仗卫于还途如来仪三刻顷槌二鼓为再严将士布队仗侍中版奏请中严皇帝服通天冠绛纱袍诸祭官服朝服五刻顷槌三鼓为三严通事舍人赞引各引羣官客使序立于次前文武侍臣诣大次奉迎乘黄令进金辂于大次门外南向千牛将军立于辂右侍中版奏外办太仆卿升执辔皇帝出次警跸侍卫如常仪皇帝升辂太仆卿立授绥黄门侍郎奏称请銮驾发引退复位銮驾动称警跸如常仪黄门侍郎夹引以出千牛将军夹辂而趋至侍臣上马所黄门侍郎奏称请銮驾权停勑侍臣上马赞者承传唱侍臣上马文武侍臣皆上马上毕黄门侍郎奏称请勑车右升侍中称制曰可黄门侍郎退复位千牛将军升黄门侍郎奏称请銮驾发引退复位驾动鼓吹振作而还文武羣官皆从如来仪诸方客使便还馆驾至承天门外至侍臣下马所銮驾权停文武侍臣皆下马千牛将军降立于辂右侍臣下马讫銮驾动千牛将军夹辂而趋驾入嘉徳门太乐令撞蕤宾之钟左五钟皆应鼓柷奏采茨之乐至太极门戛敔乐止入太极门鼓柷奏太和之乐驾至横街北东当东上閤回辂南向侍中进当銮驾前跪奏称侍中臣某言请降辂俛伏兴还侍位皇帝降辂入侍臣从至閤戛敔乐止初文武羣官至承天门外通事舍人承防勑羣臣并还皇帝既入侍中版奏请解严叩钲将士各还其所
　　大唐开元礼卷二十九
　　钦定四库全书
　　大唐开元礼卷三十　　　唐　萧嵩等　撰吉礼
　　夏至祭方丘有司摄事
　　斋戒　　　　　　　陈设
　　省牲器　　　　　　奠玉帛
　　进熟
　　斋戒
　　前祭七日平明太尉誓百官于尚书省曰某月某日祭皇地祗于方丘各扬其职不供其事国有常刑凡预祭之官散斋四日致斋三日【散斋皆于正寝致斋二日于本司一日于祭所其无本司者皆于祭所】散斋理事如旧惟不吊丧问疾不作乐不判署刑杀文书不行刑罚不预秽恶致斋惟祭事得行其余悉断其祭官已斋而阙者通摄行事诸祀官致斋之日给酒食及明衣各习礼于斋所光禄卿监取明水火【太官令取火于阳燧取水于隂鉴火以供爨水以实尊】前祭二日太尉告高祖神尧皇帝庙如常告之仪【告以配神乍主之意】前祭一日诸卫令其属未后一刻各以其方器服守卫壝门【毎门二人每隅一人】与太乐工人俱清斋一宿
　　陈设
　　前祭三日卫尉设祭官公卿以下之次于东壝之外道南北面西上设陈馔幔于内壝东门之外道北南向【坛上及神州东方南方之馔陈于东门外西向西方北方之馔陈于西门外东向神州无西门之馔】前祭二日太乐令设宫悬之乐于坛南内壝之外东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位雷鼓于北悬之内道之左右植建鼓于西隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】诸工人各位于悬后东方西方以北为上南方北方以西为上右校埽除坛之内外又为瘗塪于坛之壬地内壝之外方深取足容物南出陛前祭一日奉礼设祭官公卿位于内壝东门之外道南分献之官于公卿之南执事者位于其后每等异位俱重行西向北上设望瘗位当瘗埳之南北向设御史位于坛上正位于东南隅西向副位于西南隅东向令史各陪其后于坛下设奉礼位于乐悬东北赞者二人在南差退俱西向北上又设奉礼赞者位于瘗埳西南东向南上设恊律郎位于坛上南陛之西东向设太乐令史位于北悬之间当坛北向又设祭官公卿以下门外位于东壝之外道南每等异位重行北向西上设牲牓于东壝之外当门西向黄牲一居前又黄牲一在北少退牲一在南少退设廪牺令位于牲西南祝史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设皇地祗酒樽于坛之上下太樽二着樽二牺樽二山罍二在坛上东南隅北向象樽二壶樽二山罍一在坛下南陛东北向西上设配帝着樽二牺樽二象樽二山罍二在坛上于皇地祗酒樽之东北向西上神州太樽二在第一等毎方岳渎海镇俱山樽二山川林泽各蜃樽二丘陵坟衍原隰各散樽二凡樽各设于神坐之左而右向【神州以上之樽置于坫岳镇以下之尊俱借以席皆加勺羃设爵于尊下】设洗于坛南陛东南北向罍水在洗东篚在洗西南肆【篚实以巾爵】设罍洗篚羃各于其方陛道之左俱内向执樽罍篚羃者各于樽罍篚羃之后置玉币之篚于坛之上下樽坫之所祭日未明五刻太史令郊社令升设皇地祗神坐于坛上北方南向席以藁秸设高祖神尧皇帝坐于东方西向席以莞设神州地祗神坐于第一等东南方席以藁秸又设岳镇以下之坐于内壝之内各于其方嵩岳以下之坐于坛之西南俱内向席以莞设神位各于座首
　　省牲器
　　省牲之日午后十刻去坛二百歩所诸卫禁断行人晡后一刻郊社令帅府史三人及斋郎以樽坫罍洗篚羃入设于位晡后二刻诸太祝与廪牺令以牲就牓位谒者引太常卿赞引引御史诣坛东陛升视涤濯于上【于视涤濯执尊者皆举羃告防】太常卿就省牲位南向立廪牺令少前白请省牲退复位太常卿省牲廪牺令又前北向举手曰腯还本位诸太祝各循牲一匝西向举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉谒者赞引各引祭官就厨省馔具讫俱还斋所祭日未明十五刻太官令帅宰人以鸾刀割牲祝史以豆取毛血各置于馔所遂烹牲
　　奠玉帛
　　祭日未明三刻诸祭官各服其服郊社令各帅其属入实樽罍玉币【凡六尊之次太尊为上实以泛斋着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以清酒配帝着尊为上实以泛齐牺尊次之实以醴齐象尊次之实以盎齐山罍为下实以清酒神州太尊实以泛齐五方岳镇海渎之山尊实以醍齐山林川泽之蜃尊实以沈齐丘陵以下之散尊实以清酒酒各实于诸坐之上尊礼神之玉帛地祗以黄琮其币以黄配帝之币亦如之神州之玉以两珪有邸其币以五方岳镇以下币各従方色】太官令帅进馔者实诸笾豆簋簠各设于内壝之外馔幔内未明二刻奉礼帅赞者先入就位赞引引御史博士诸太祝令史与执樽罍篚羃者入自东门当坛南重行北靣西上立定奉礼曰再拜赞者承传【凡奉礼有词赞者皆承传】御史以下皆再拜讫执樽罍篚羃者各就位赞引引御史诸太祝诣坛东陛御史一人太祝二人升行埽除于上御史一人太祝七人行埽除于下讫引降就位未明一刻太乐令帅工人二舞次入就位文舞入陈于悬内武舞立于悬南道西谒者引司空入行埽除如常仪初司空入谒者引祭官赞引引执事者就壝外位司空行埽除谒者赞引各引祭官次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位恊律郎跪俯伏举麾【凡取物者皆跪俛伏而取以兴奠物则奠讫俛伏而后兴】鼓柷奏顺和之乐乃以林钟为宫太簇为角姑洗为徴南吕为羽【林钟太簇姑洗南吕各再奏】作文舞之舞乐舞八成偃麾戛敔乐止【凡乐皆恊律郎举麾工鼔柷而后作偃麾戞敔而后止】奉礼曰众官再拜众官在位者皆再拜上下诸祝俱取玉币于篚立于樽所谒者引太尉诣南陛升坛北向立太祝加玉于币东向授太尉受玉币登歌作肃和之乐以应钟之均谒者引太尉北向进跪奠于皇地祗神坐兴谒者引太尉少退北向再拜讫谒者引太尉立于东方西向又太祝奉币北向授太尉太尉受币谒者引太尉进东向跪奠于高祖神尧皇帝神坐兴谒者引太尉少退东向再拜讫登歌止谒者引太尉降自南陛还本位初太尉奠配帝之币神州以下诸太祝各奉玉币进奠于神坐还樽所初众官拜讫祝史各奉毛血之豆立于门外于登歌止祝史奉毛血入【正坐升自南陛配坐升自东陛神州升自已陛】诸太祝迎取于坛上各奠于神坐前诸太祝与祝史退立于樽所
　　进熟
　　太尉既升奠玉币太官令出帅进馔者奉馔各陈于内壝门外谒者引司徒出诣馔所司徒奉皇地祗之俎诸太祝既奠毛血太官令各引馔入爼初入门雍和之乐作以太簇之均【自后接神之乐皆以太簇为均】馔至陛乐止祝史俱进彻毛血之豆降自东陛以出【皇地祗之馔升自南陛配帝之馔升自东陛神州之馔升自已陛】诸太祝迎引于坛上各设于神坐前【笾豆盖幂先彻乃升簋簠既奠却其盖于下】设讫谒者引司徒太官令帅进馔者降自东陛以出司徒复位诸太祝还樽所又进设岳镇以下之馔相次而毕初坛上设馔讫谒者引太尉诣罍洗盥手洗匏爵讫谒者引太尉升自南陛诣皇地祗酒樽所执樽者举羃太尉酌泛齐讫乐作谒者引太尉进皇地祗神坐前北向跪奠兴谒者引太尉少退北向立乐止太祝持版进于神坐之右东向跪读祝文曰维某年岁次月朔日子嗣天子臣某谨遣太尉臣名敢昭告于皇地祗乾道运行日躔北至景风应序离气效时嘉承至和肃若旧典敬以玉帛牺牲粢盛庶品备兹祗瘗式表诚慤高祖神尧皇帝配神作主尚飨讫兴太尉再拜初读祝文讫乐作太祝进奠版于神坐还樽所太尉拜讫乐止谒者引太尉诣配帝酒樽所取爵于坫执樽者举幂太尉酌泛齐讫乐作谒者引太尉进高祖神尧皇帝神坐前东向跪奠爵兴谒者引太尉少退东向立乐止太祝持版进于神坐之左北向跪读祝文曰维某年岁次月朔日子孝曽孙开元神武皇帝臣某谨遣太尉某官臣某敢昭告于高祖神尧皇帝时维夏至肃恭训典用致祗祭于皇地祗伏惟高祖徳恊二仪道兼三统礼应光配敢率旧章谨以制币牺齐粢盛庶品肃雍明荐作主侑神尚飨讫兴太尉再拜初读祝文讫乐作太祝进奠版于神坐还樽所太尉拜讫乐止谒者引太尉进皇地祗神坐前北向立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵兴太祝各率斋郎进俎太祝减神前胙肉加于俎以胙肉共置一俎太祝持俎西向授太尉太尉受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止初太尉献将毕谒者引太常卿诣罍洗盥手洗匏爵讫谒者引太常卿自东陛升坛诣皇地祗着樽所执樽者举羃太常卿酌醴齐武舞作谒者引太常卿进皇地祗神坐前北向跪奠爵兴谒者引太常卿少退北向再拜讫谒者引太常卿诣配帝牺樽所取爵于坫执樽者举幂太常卿酌醴齐谒者引太常卿进高祖神尧皇帝神坐前东向跪奠爵兴谒者引太常卿少退东向再拜讫谒者引太常卿进皇地祗神坐前北向立太祝各以爵酌罍福酒合置一爵一太祝持爵进太常卿之右西向立太常卿再拜受爵跪祭酒遂饮卒爵太祝进受爵复于坫太常卿再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿降复位初太常卿将升献谒者引献官诣罍洗盥手洗匏爵讫升自已陛诣酒樽所执樽者举羃酌泛齐进奠于神州坐前引还本位谒者五人次引献官各诣罍洗盥洗讫各诣酒樽所俱酌醍齐讫引献官各进奠爵于诸方岳镇海渎首坐余坐皆祝史助奠相次而毕引还本位又賛者五人各引献官诣罍洗盥洗诣酒樽所酌沈齐献山川林泽如岳镇之仪讫又引献官诣罍洗盥洗诣酒樽所俱酌清酒献丘陵以下及斋郎助奠如上仪讫各引还本位武舞六成乐止舞献将毕上下诸祝各进彻豆还樽所【彻者笾豆各一少移于故处】奉礼曰赐胙赞者唱众官再拜众官在位者皆再拜【已饮福受胙者不拜】顺和之乐作奉礼曰众官再拜众官在位者皆再拜乐一成止谒者进太尉之左白请就望瘗位谒者引太尉就望瘗位北向立于羣官将拜上下诸祝各执篚进神坐前取玉币斋郎以俎载神州以上牲体稷黍饭爵酒各由其陛降坛北行当瘗埳西行诸太祝以玉币馔物置于埳诸祝史以岳镇以下之礼币及牲体皆从瘗奉礼曰可瘗塪东西靣各六人寘土半塪谒者进太尉之左白礼毕谒者引太尉出又谒者赞引各引祭官以次出赞引引御史以下俱复执事位立定奉礼曰再拜御史以下皆再拜赞引引出工人二舞以次出其祝版燔于斋所
  </div>
  <div class="pagination">
   <a href="大唐开元礼_page13.html">
    上一页
   </a>
   <span>
    ...
   </span>
   <a href="大唐开元礼_page9.html">
    9
   </a>
   <a href="大唐开元礼_page10.html">
    10
   </a>
   <a href="大唐开元礼_page11.html">
    11
   </a>
   <a href="大唐开元礼_page12.html">
    12
   </a>
   <a href="大唐开元礼_page13.html">
    13
   </a>
   <span class="current-page">
    14
   </span>
   <a href="大唐开元礼_page15.html">
    15
   </a>
   <a href="大唐开元礼_page16.html">
    16
   </a>
   <a href="大唐开元礼_page17.html">
    17
   </a>
   <a href="大唐开元礼_page18.html">
    18
   </a>
   <a href="大唐开元礼_page19.html">
    19
   </a>
   <span>
    ...
   </span>
   <a href="大唐开元礼_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
