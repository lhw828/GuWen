<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 51 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 51 页/共 61 页
  </h1>
  <div class="content">
   上驷院马政
　　兼管院事大臣 【 无定员由　　特简】院卿二人 【 掌在京内厩外厩及边外各牧场之政】 左司郎中一人侍卫员外郎各二人主事一人 【 掌均齐赏罚】 右司侍卫员外郎各二人主事一人 【掌各马厩马场之俸饷刍菽】 堂主事二人 【 掌章奏文移】 笔帖式二十五人 【 掌翻译】 侍卫二十一人 【 掌侍直内以八人兼试　御马】司鞍长二人司鞍八人司辔二十人皇子每位司鞍二人司辔八人
　　内厩外
　　内厩设于皇城御马及副马川马各一厩 【 均无定数】 仗马一厩【 七十匹】 公马五厩 【 厩各二百匹附橐驼十匹】 驾车马赢二厩 【 厩各马五十匹赢五十匹】 其应差巡羣马附各厩外厩设于南苑御马及内马共六厩【 内挏马一羣腾马四牡马三十六余无定数】 安河公马一厩 【 二百匹】其应差巡羣马附各厩凡御马中有不驯者汰入公马厩日值御马阙以内厩御马补内厩御马阙以外厩御马补外厩御马阙简内马之良者奏补仗马及祭神受厘四色马阙行取大凌河良马充补川马阙行崇文门税务驾车赢阙行户部转行左右翼税务各监督买补驾车马阙以公马补公马及应差巡羣马阙汇数行各牧羣总管取补
　　内外厩司牧官役
　　牧长五人副牧长五人牧副十人牧丁一百名内外厩每厩厩长各一人厩副各二人 【 川马厩以公马厩厩长兼管】厩丁各二十名草夫御马厩三十六名副马厩二十八名仗马厩三十二名川马厩十四名公马五厩各四十四名驾车马赢二厩各三十二名南苑六厩各二十八名安河公马厩二十四名共五百八十六名内设百总六人外郎十六人驾车马赢二厩各设骁骑四十人医长蒙古二人医师蒙古十八人癞医六人兽医汉十六人 【主医马驼之疾由院行所司支取药物岁终会计于次年二月奏销】
　　内外厩牧课
　　凡考牧内外各厩院卿岁阅一次三年奏遣官察验一次各具息耗实数以闻惟苑厩挏马岁阅积三岁具奏不议赏罚其各厩孳生统三岁计以牝马三生驹一为额数浮者为一等平者二等阙者三等疲瘠及毙损每岁以百匹内核计以数少数平数多分三等各定赏罚有差其出牧岁四月朔以内外厩公马四百匹就草张家口外限九月望前视天时凉暖豫奏日期回厩遣侍卫二人率厩长厩副经理出入余俱于南苑就草出入期如之内厩驼每百匹以五十匹存厩余就草上都出入期亦如之
　　贡马
　　蒙古索伦岁贡马驼由理藩院具奏送上驷院行知掌试御马大臣侍卫奏会本院官公同选验不入选者罚还之选受者行广储司如例给赏驼发内厩马发南苑六厩牧养又归化城两旗蒙古岁贡马喀尔喀哲卜尊丹巴胡图克图岁贡驼马陜西岷州卫二十四寺番僧岁贡马均由理藩院咨送发各厩刍秣应管之大臣率本院侍卫诣厩验试辨其堪供御马内马公马之属列其等次以闻乾隆二十三年之后西域哈萨克巴达克山诸部先后投诚遣使贡马其尤者则御定嘉名余皆分入各厩至哈萨克贸易之马尤伙每年无定额于乌噜木齐及伊犁广设牧羣以为新疆驻守各兵之用其赢余仍拨补内地各标营额缺
　　供直马
　　日以内厩御马四匹齐其毛色具鞍辔列于院门外凡驻跸圆明园以御马六匹立园门右如之直班侍卫司鞍司辔咸侍恭遇车驾巡幸日以十马备上乘御由掌御马大臣奏请于御马内马中简其尤良者以从其需用驾车马公马及橐驼之数附疏以闻由院奏遣卿及侍卫各一人掌御马侍卫一人沿途监视支放马驼刍菽其扈跸之尚茶尚膳各执事官役以及内监所乘之马由所司行院如数以公马拨给回日缴院如不足具数奏行兵部以八旗官马拨给皇子出行拨给官役应乘公马亦如之凡因公出使者大臣应乘马十匹侍卫六匹笔帖式四匹厩牧长各五匹厩牧副各三匹厩丁牧丁二人共马三匹均于公马中拨给厩长记所给马数于册月申院卿每三月汇数以闻行该管官核对其马有途次病毙者岁终汇数奏销如调治失宜致疲瘠及遗失者有罚凡直省驻防将军都统副都统总督巡抚提督总兵及朝鲜国使臣来京朝觐各给马乘骑均由所司行院于公马中选拨用马
　　每岁四孟月敬神各用青白马二敬毕交会计司变价皇子分封初祭神荐以马昏礼以马荐币给乘固伦公主和硕公主厘降荐币以马驼生子弥月以马充赏分封王贝勒贝子各给马驼分封公给马
　　口外牧场
　　上都达布逊诺尔牧场在独石口外
　　达里冈爱牧场在独石口外
　　大凌河牧场在盛京锦州府北口外
　　口外司牧官役
　　上都达布逊诺尔牧场掌关防总管一人副管一人翼领五人署翼领九人蒙古笔帖式七人効力笔帖式三人骟马羣牧副每羣各二人牝马羣牧副每羣各一人驼羣牧丁十人马羣七名
　　达里冈爱牧场 【 隶上都牧场兼辖】 翼领二人署翼领三人効力笔帖式二人马羣牧长每羣各一人牧丁七名
　　口外牧课
　　上都达布逊诺尔等各牧场马羣每三年奏遣官察阅一次牝驼羣每六年奏遣官察阅一次议赏罚大凌河牧场亦如之马羣每百匹倒毙之数目一匹至四匹与五匹至八匹皆赏九匹至至十二匹者免议十三匹至十六匹及十七匹以上者罚有差其孳生之数每三年牝马五匹额生驹二如孳生马浮额百六十匹以上者赏最优八十匹以上者赏次之一匹以上者量加其缺额百匹以上与五十一匹以上五十匹以下者分三等行罚上都达布逊诺尔马羣每三年牝马三匹额生驹一计匹分等议赏罚与大凌河同达里冈爱驼羣每六年内牝驼五匹额生驼二额外孳生二十匹以上者给一等赏十一匹至二十匹给二等赏一匹至十匹给三等赏如孳生缺额计匹分三等罚如之其各总管副管翼领牧长牧副应行赏罚均照例行几牧场马羣每年于四月朔为始迄九月望以骟马牝马全羣就草
　　八旗牧马
　　顺治初年定八旗及内府三旗佐领下额设马驼每年由兵部酌定留京并出场各数奏闻每翼简用副都统二人于立夏后四日率领官兵陆续赶赴口外牧场择水草丰茂处加意牧放若照管不周以致马匹阙少着落副都统以下各官赔补其实系残废倒毙者马扣存三月钱粮驼扣存四月钱粮买补如价有不敷准于公用银内动支至出场官兵均归副都统管辖在场马驼亦由副都统分拨官兵牧放其进口日期每年于八九月闲豫行报部又定八旗出场马驼口内每站给空草一束回日进口每站仍各给草束均由兵部移咨户部委司官一人监给
　　康熙二十六年定八旗出场马驼沿途不加意照管践食田禾者专管及兼管官分别议罚领催及兵鞭责有差出口后并不在场牧放致有纵逸侵扰者官议罚兵鞭责均加重仍照马驼侵扰之数赔偿地主至兵丁强令他人代为牧放及勒索酒食生事者交刑部治罪专管兼管官降罚从严领催革退三十四年谕议政王大臣八旗都统等朕观京城八旗兵卒已熟练器械亦整齐惟马匹少缺前命满洲蒙古汉军各佐领下拴马一半给草豆钱粮军行以马为重今可令众兵槩置马一匹春冬则给草豆钱粮自四月起发一半放青一半拴餧至九月驱回照常拴餧此所置马匹令兵丁各自小心餧养交与该管官严行稽察设怠玩从事致赢瘦误公者将该管大臣从重治罪其参领以下拨什库以上及拴马之人俱照军法治罪俟噶尔丹事毕之日仍照养马一半可通行晓谕四十四年谕扈从大学士马齐张玉书陈廷敬等宋明时论马政者皆无善策牧马惟口外为最善今口外马厂孳生已及十万牛则六万羊则二十余万若将此马与牛羊驱入内地牧养则日费万金不足口外水草肥美不费丝毫之饷而马畜自然孳息因定额以马十万牛六万羊二十一万为限向年疫气盛行蒙古马畜多倒毙而官厂与彼同在一处毫无损伤前巡行塞外时见牲畜弥满山谷间历七八日犹络绎不绝也
　　雍正十三年定八旗马驼于出场时造具毛齿清册送部存案回京日按册照验印烙统辖副都统以该翼之马驼核算兼管官以兼管之马驼核算专管官以专管之马驼核算如十分之内疲瘦各不及三分者免议若疲瘦三分及五分至七分以上者官降罚兵鞭责有差
　　乾隆五年奏准八旗出场马驼进口日期不必拘定八九月令两翼副都统等视天气冷暖及草枯迟早公同酌定豫行报部十六年奏准八旗牧养官马共二万七百七十三匹每匹月给马干银三两近因京城草豆价昂银不敷买应暂为通融请酌拨万匹在京外牧养热河拨千匹近京各庄头拨二千匹此外七千匹交直隶各标营其热河及各庄头草料银由副都统内务府会计司官赴户部支领按月给发直隶各标营就近于藩库动支如有减克料草致疲瘦者该管官议处兵丁庄头治罪或有倒毙照八旗例于马干银内按月扣存买补并请特简大臣均匀搭配不得概以疲马充数如兵丁乘便将残废马匹私行抵换者察出从重治罪佐领及都统等交部严加议处十七年奏上年将八旗官马拨出万匹交直隶各标营并热河副都统及近京庄头分领牧养议竢次年草豆价平仍分与八旗官兵目下京师草豆较上年价值已减此项马匹或仍交直隶等处或应留京牧养奉旨此项官马前交直隶各标营牧养脿分既属充足且闻于该兵丁等亦属有益着不必交热河副都统及各庄头竢回銮后拨出万匹皆交与直隶总督仍前分拨牧养十九年奏准八旗官驼照官马例交与直隶宣化府属分给牧养二十八年定八旗每年出场牧放马匹派京城副都统二人左右两翼察哈尔总管各一人侍卫各一人管辖其京城官兵停止派往每马一千匹编作三羣每羣派察哈尔官一人兵二十名预期来京领马出口每马一百匹准倒毙十匹其倒毙止六匹者官交部议叙兵酌量奖赏如倒毙逾额着令官兵赔补至例应倒毙者于省派京城官兵路费银内买补三十年奏准八旗官马原系给与官员兵丁拴养因官兵内或将钱粮糜费以致官马疲瘦并有空缺又值前数年草豆价昂是以将官马改交直隶牧养旋因八旗前锋护军暨亲军等乏官马当差已奉旨加恩于直隶牧养官马内拨出四千五百匹交给各该处设立官圈喂养分给兵丁乘骑今查八旗所有印房章京参领佐领闲散官满洲每旗一百余员蒙古每旗五十余员左右两翼所有前锋章京前锋侍卫四十员八旗满洲火器营所有鸟枪营长护军参领六十四员八旗护军营所有护军参领二百八十员学习闲散官约计一百员伊等当差不能自养马匹请再于直隶牧养官马内拨出二千匹给与三营前锋护军章京等每人各拴养一匹外八旗满洲每旗一百匹八旗蒙古每旗五十匹除兼管文职官员外旗员每人分给马一匹其所存三百余匹交与前锋护军统领等将各营学习闲散官暨当差出力之护军校每人分给马一匹各令其拴养仍令该都统及前锋统领护军统领等随时查核三十四年谕每年出派察哈尔侍卫前往牧厂时以伊等熟知水草谙练牧放于马匹有益今闻得察哈尔侍卫至牧厂后但看水草于马匹事务总不管理甚属非是着交巴禄传谕派出察哈尔侍卫等嗣后察哈尔侍卫至牧厂时查看水草外务令马匹肥壮不致脿欠之处俱令同章京等量其有益妥协办理永着为例着出厂大臣通行晓谕出厂章京兵丁知之
　　（臣）等谨按八旗官马中有官圈马有官员拴养马有传事拴养马遇出青时官圈马全行出场牧放官拴马减半出场传事马概不出场每年以为定例
　　外省牧马
　　乾隆元年定甘肃提标西宁镇标各设马场一处以游击一人统率每场牝牡马千二百匹分五羣每羣牡马二百匹牝马四十匹以千把总一人为牧长外委千把总一人为牧副兵丁十人为牧丁三年均齐一次届期总督委官察验叙明赏罚具题所牧马不论牝牡每三匹取孳生马一匹三年内一羣中多孳生八十匹以下及八十一匹以上至一百六十匹以上者分三等官议叙升用兵给赏有差如少孳生额数二十匹以下者官兵即议罚责若于原牧额数缺少者官兵革责罚赔其提镇游击统计五羣之数以定赏罚十三年定甘肃凉州西宁肃州三镇各设驼场一处每牝牡驼一百六十为一羣每羣以千把总一人为牧长外委千把总一人为牧副兵九人为牧丁仍委守备一人督理五年均齐一次千把总外委兵丁边地较内地不同五年期远应议赏以示鼓励每牝牡驼百五年内孳生四十只者无庸议赏于额数外多孳生一至十者及至二十与二十一以上者官议叙兵加赏有差其五年内准倒毙二十只若倒毙逾额不论多寡以续得孳生抵补其余再计孳生之数如少孳生一以上与十一以上至二十一以上者官兵分别罚责督理之守备其赏罚亦随额数上下以为准每届五年均齐之期由总督委官赴场印烙将各数目及牧放官兵姓名造册叙明赏罚具题至孳生牝驼于五年均齐后照例配搭孳生其余牡驼骟割别牧以备拨用四十年定巴里坤东西三三厂牧放马匹以游击都司守备各一人统率每厂马分五羣每羣以千把总一人为牧长外委一人为牧副按马二十四匹派兵一名牧放三年期满总督委员逐厂查验分晰马数叙明赏罚具题所牧马不论牝牡每三匹取孳生马一匹三年内一羣中除孳生额数外其浮额一百七十六匹以下与一百七十七匹以上及三百五十三匹以上分三等官议叙升用兵给赏有差如缺额二十匹以下及四十匹以下至八十匹以下亦分三等行罚至统率各官应议赏罚均照各马厂例核计其孳生盈余马匹除分给伊犁各该处足用外仍拨解内地以供协济
　　直省营马
　　顺治三年定绿旗兵马一匹每月给料豆六斗草六十束六年定官员骑坐马皆自备名目例马每月照数领草料提督准例马十五匹总兵官十二匹副将八匹参将游击六匹都司守备四匹千总把总二匹至兵丁骑操马酌各营情形或马步各半或马四步六或马三步七或马二步八或马一步九或不设马皆于奏销案内照实数报兵部察核行知户部销算草料八年定副将以下把总以上每月于应支银内扣二钱马兵扣一钱步兵扣五分守兵扣三分各日期扣存贮营中以备买马之用若有余剩由兵部核明于奏销题交户部充饷又定营马系对敌及追捕盗贼损失者免其赔补走脱被窃失者着落本人赔补若倒毙者每马以十两为额令其赔补名曰赔桩每月递减一两至十年者免赔准动支朋扣银买补十六年定提督例马二十匹总兵官十六匹副将十二匹参将八匹游击以下仍各照旧数
　　康熙三年定江南江西福建浙江湖北湖南四川广东广西云南贵州等省营马以三年赔桩过三年者免直隶山东山西河南西安甘肃以五年赔桩过五年者免四年定三年赔桩之省一年倒毙本兵赔银七两合队二两本管官一两二年倒毙本兵赔银六两五钱合队一两七钱本管官八钱三年倒毙本兵赔银六两合队一两四钱本管官六钱三年以后免其赔桩动支朋扣银买补五年赔桩之省自一年倒毙至三年倒毙之分赔均如三年赔桩之省其四年倒毙本兵赔银五两五钱合队一两本管官五钱五年倒毙本兵赔银五两合队七钱本管官三钱五年以后免其赔桩动支朋扣银买补又定广东地方潮湿马易倒毙赔桩准照十两减半一年倒毙赔银五两二年倒毙赔银四两五钱三年倒毙赔银四两三年以后免其赔桩五年定广西地方瘴湿马易倒毙赔桩照广东之例又定营马倒毙如符年限者准用朋扣银买补其定价直隶每匹九两山东十两山西八两河南八两五钱江南十三两九钱七分江西十六两八钱二分四厘福建二十二两浙江十六两湖北湖南十五两西安八两广东二十一两九钱广西二十两云南二十一两八钱贵州二十两二钱二分有奇甘肃四川除以贡马抵补外其不敷之马甘肃每匹给价八两四川每匹给价十二两七年定各省朋桩银两岁底兵部查核除应扣外咨户部拨饷如有营马阙额开送户部购买四十五年定直省营马倒毙递年加增必致朋扣不敷买补嗣后如倒毙过多实有冒销情弊该督抚提镇即行题参四十七年定营马倒毙该管官验明耳尾将日期出结详报督抚提镇一面用朋扣银买补仍将新马价值毛齿领骑兵姓名按季册报仍于年终奏销由部察核
　　雍正元年定江南江西福建浙江湖南湖北四川云南贵州等省营马骑过三年倒毙者免其赔桩广东广西二省减半赔桩骑过三年倒毙者亦免其赔桩直隶山东山西河南西安甘肃等省骑过五年倒毙者免其赔桩均准动支朋扣银买补七年定官兵朋扣银有经督抚提镇题奏拨修船料及军装器械并赏号公务之用者均入于奏销案内由部察照准其开销又定山西河南西安甘肃四省营马开报倒毙不得过十分之三十一年定直隶山西河南西安甘肃马价在十两之内山东亦仅十两均未便以十两赔桩应以七两为额如骑一年倒毙赔桩七两二年倒毙赔桩六两以下按年递减若骑过年限免其赔桩准动支朋扣银买补十二年定营马除口外差遣及在军前倒毙者皮脏免其变价外江南督标每匹变价一两五钱提标一两安徽抚标一两二钱苏松抚标九钱二分有奇湖北湖南一两其余直省均五钱发给马价时将皮脏变价扣除于奏销册造报察核又定广东营马每年开报倒毙每百匹只准倒十五匹广西准十七匹其直隶山东江南江西浙江福建湖北湖南四川云南贵州开报营马倒毙数无一定嗣后均不得过十分之三又定四川营马将原价减去四两照驲马例给以八两所有赔桩银应照直隶等省例以七两为额按年递减
　　乾隆元年议准外委把总领马即供骑操原未令其存价如遇倒毙入营马数内开报动支朋扣银买补十五年定广东马价每匹减三两以十八两九钱作定价报销广西马价每匹减三两以十七两报销十六年谕滇省各营骑操马匹定例三年外准报倒十分之三其额外溢倒马从前该督提等皆于朋扣等项内通融买补并未着赔嗣据该督察出奏闻仍请从宽免其赔桩经军机大臣等议令照例按数赔补但念边方水土餧养马匹与他处情形不同自来通融筹办今若复合赔桩兵丁未免拮据嗣后滇省马匹除额定十分倒三按例分别年限着赔外其溢额倒毙马匹着加恩免赔若兵弁等因有此旨或致餧养失宜溢倒过多者该督提等严行参处二十五年议准营马价值除直隶山东山西河南西安甘肃四川等省或仅在十两以内或据该督抚察核实无溢冒无庸议减福建准以十九两浙江江苏安徽准以十四两江西准以十六两湖北湖南准以十四两广东准以十八两广西准以十六两云南贵州准以十八两贵州减二两准以十八两报销

　　皇朝通典卷七十九


《清朝通典》　刑典（080～089）一百卷　（清）高宗 敕撰

　　●皇朝通典卷八十

　　刑一

　　○刑一

　　（臣）等谨按有虞氏肇始象刑其用之之道则曰惟明克允周礼秋官之职建三典而吕刑则曰上刑适轻下服下刑适重上服盖皆因时准情以用法而轻重胥得其平也我朝自太祖太宗肇造东方民淳法简世祖章皇帝抚宁中夏修明旧章颁行大清律仁育义正各得其宜圣祖仁皇帝大德涵濡化成久道增定律例益详且尽世宗宪皇帝重熙浃洽振起作新亲定大清律集解刊布中外永垂法守我皇上体列圣好生之德明慎用刑懋着协中之治钦颁大清律例四十七卷凡五年一修因时损益悉禀圣裁折中至当洵用法之权衡制刑之准则也（臣）等谨从杜氏之例编辑刑典于旧目稍为增删更定凡分八门曰刑制曰详谳曰杂议曰宽恕曰囚系曰考讯曰赦宥曰赎刑详着于篇

　　刑制一

　　△刑制一

　　本朝国初着为律令者重罪有斩刑轻罪用鞭扑
　　天命五年六月命竖二木于门外凡下情不得上达者书诉牒悬诸木六年五月谕凡遇应死应答应罚之罪如系勤劳有功之人则当死者赎当罚者免当笞者戒饬而释之十一年八月申禁贝勒大臣属下人等有事往屯毋得擅取庄民牲畜供给至田猎采捕不许逐杀狍鹿并禁止边外行猎违者均治以罪其通商为市漏税及私往外国交易者并罪之又定告讦不实反坐之例又设十六大臣每旗二人听断狱讼十二月严私鬻军器于蒙古诸国之禁
　　天聪元年六月严稽察盗贼之令三年二月严使臣需索之禁凡出差之人有科取民间食物者除凡人照常处分外若系管粮官笔帖式及巡台人等处死十月定杀降及刦掠降民者罪凡杀降淫妇女者斩毁庐舍祠宇伐果木掠衣服者鞭一百四年四月定藏匿奸细者罪十月定隐匿壮丁者罪五年七月设刑部承政参政启心郎等官定家仆讦告诸贝勒离主条例一除八分外有私行采猎者其所得之物入官讦告者准其离主一除八分外出征所获私行隐匿者以应分之物给众人讦告者准其离主一擅杀人命者原告准其离主被害人近支兄弟并准其离主仍罚银千两一诸贝勒有奸属下妇女者原告准其离主本夫近支兄弟并准离主仍罚银六百两一诸贝勒有将属下从征效力战士隐匿不报乃以并未效力之私人冒功滥荐者许效力之人讦告准其离主仍罚银四百两一本旗人欲讦告该管之主而贝勒以威钳制不许申诉有告发者准其离主仍罚银三百两闰十一月定诈称喇嘛及私造庙宇者罪并严巫觋星士之禁六年二月定首领索取旅次旗人财物之罪三月谕凡有讦告诸贝勒者断离主与否前已详谕定例其余彼此讦告者如告两事以上重者审实轻者审虚免坐诬告罪仍准原告离主如告数欵轻重相符审实一欵亦免坐诬告罪如所告多实及虚实相等原告准离主所告多虚原告不准离主所告两事以上而轻者实重者虚与告一事而情轻诉重者审实坐被告以应得之罪其原告仍坐诬告罪不准离主若子告父妻告夫及同胞兄弟相告果系反叛逃亡许告其余不许若有告者被告者照常办拟原告罪亦同不准离主四月定军中擅夺人物者罪为首者死为从者鞭一百贯耳鼻五月谕凡临阵退缩者贝勒等夺其部众军士处死妻子没为奴十月定行猎为盗者罪七年八月颁钦定法律于科尔沁土谢图济农十月复宣示外藩蒙古诸国八年正月定各蒙古贝勒擅夺有夫之妇给配他人及奸拐有夫之妇投别贝勒者罪二月定丧葬焚衣及殉葬违例者罪
　　崇德元年五月谕凡传布讹言者处死二年二月谕刦掠降民者该管章京及小拨什库等一并治罪刦掠之人置之重典为首者斩以徇三年正月定擅夺俘获妇女者罪二月严出境货买烟草之禁六年三月定私纵家人贸易致为盗者罪七年五月严善友邪教之禁除僧道外凡从善友邪教者不论老少男女杀无赦该管牛彔章京拨什库及本主不行察究者一例治罪八年七月定冲突仪仗者处死
　　顺治元年五月严奸民假托搜捕贼孽互相仇告之禁谕旗人有强取民间一切细物者鞭八十贯耳六月定问刑衙门准依明律治罪七月谕诸王官民人等有将归顺人民径充役使及给资贸易占踞行市亏损税额者置之重典八月命法司会同廷臣详译明律参酌时宜集议允当裁定成书
　　（臣）等谨按明季律文虽具率以意为轻重至是特命廷臣详译律意参酌时宜裁定成书惟平惟允斯天讨之用彰而明刑弼教之道得矣
　　九月命严缉奸细及骟惑百姓者治以重罪见闻不首者一体治罪刑部侍郎提桥疏言五刑之设死刑居二日绞日斩明律分别差等我朝法制罪应死者俱用斩刑请自今以后丽于重典者仍分别绞斩按律引拟至于应笞之人罪不至死若以板易鞭或伤民命宜酌减笞数以三鞭准一板从之定每年元旦令节七日上元令节三日端阳中秋重阳令节各一日恭遇万寿圣节七日各坛庙祭飨斋戒以及忌辰素服等日并封印日期四月初八每月初一初二日皆不理刑名敕问刑诸官凡有以赦前事告讦者坐以违旨处分二年二月敕修律官参酌满汉条例分别轻重差等定杖流绞斩之律三月严民人犯罪投旗之禁四月严旗人逼胁民人投充为奴之禁又严旗人市买民物短价强逼多买及庄头人等扰害村民之禁五月敕法司详察覆奏朝审热审停刑旧例又敕刑部修律但宜参酌同异删除繁冗不必过为纷更十二月严奸民托名满洲之禁三年二月严汉人杂处旗下之禁又严汉人滥投旗下之禁四月除贯穿耳鼻之刑旧例凡死罪减等者鞭一百贯穿耳鼻至是停止五月大清律成命颁示中外定五刑之制一日笞刑自一十至五十每十笞为一等凡五等用小竹板折责每十笞责四板旗人犯笞者以鞭代之二日杖刑自六十至一百每十杖为一等凡五等用大竹板折责折数与笞刑等三日徒刑发本省驿递自一年至三年每半年为一等几五等各依年限应役役满回籍五徒各予以杖自六十至一百有差到配折责四日流刑安置远方终身不返分二千里二千五百里三千里为三等并杖一百到配折责五曰死刑曰斩曰绞皆有立决监候之别五刑之外有较流徒加重者曰充军发边远安置 【 谨按康熙年间复定为五等曰附近曰边远曰极边曰边卫曰烟瘴】曰边外为民发边外安置曰杂犯流罪准徒四年曰杂犯斩绞准徒五年死刑之最重者为凌迟为枭示又定狱具之图一曰板以竹篦为之大头径二寸小头径一寸五分长五尺五寸重不得过二斤一曰枷以干木为之长三尺径二尺九寸重二十五斤一曰杻以干木为之长一尺六寸厚一寸一曰铁索以铁为之长七尺重五斤一曰镣以铁为之连环重一斤徒罪以上用之命盗重案供辞不实男子用夹棍以梃木三根中木长三尺四寸旁木各长三尺上圆径一寸八分下方阔二寸自下而上至六寸于三木四面相合处合凿圆窝径一寸六分深七分妇人用桚指以圆木五根为之各长七寸径圆各四分五厘定刺字之法凡重囚应刺字者旗人刺臂奴仆刺面民犯徒罪以上刺面杖罪以下刺臂再犯者亦刺面逃犯刺左余犯刺右初犯刺左者再犯累犯刺右初犯刺右者再犯累犯刺左字方一寸五分画阔一分有半六月定耆民连坐之法四年九月命嗣后伙盗诛其尤者二人独行攘窃者斩无赦五年五月严私藏兵器之禁七月敕各官于该管地方严察盗贼失举报者俱治以罪窝盗之家处斩邻佑十家长概不姑宥七年二月定章京以下披甲人等买喀尔喀厄鲁特驼马禁例四月定隐匿钱粮者杀无赦仍籍没家产人口入官八年七月敕在京问刑衙门满汉诸臣有犯必奉旨革职毋得径行提审定投充旗人生事害民者本犯正法妻子家产入官本主及该佐领知情连坐本主不知情本犯罪不至死者不在此例八月增设刑部理事官十四员九年十二月命旗下庄头及投充人等窝盗者一体依律治罪定职官交通奸盗律十年正月停大臣犯罪锁禁发门之例三月定宗室有犯除大罪请旨定夺外余皆斟酌轻重永除鞭锁之条十一年四月刑部奏旗下武职官员犯罪重大者先交兵部议革后交刑部办理缘事应赎身者照汉官例改为罚俸从之十二月始置督捕衙门专理缉逃捕寇事务设督捕司狱司置司狱二员十二年正月命有司讲说律令八月定地方官擅取监犯病呈致死者依谋杀人律拟斩狱官禁卒听从指使下手者依从而加功律拟绞十月定满洲世职官员犯罪降革之例谕刑部曰朕览参劾贪官本章赃私盈千累万及问结拟罪往往脱卸于衙役官既以赃轻免死而该役又止坐无禄轻条案墨未干伊等即钻营别衙门充役纵横盘踞播恶无穷不加严处何以除民害而肃纪纲嗣后内外问刑衙门审究纛役计赃定议不许援引无禄轻条凡情罪重大者分别绞斩其余俱流徒该部即载律例内仍饬通行又谕每年六月内审定立决重犯俟七月具题正法永着为例十二月颁行满文大清律十三年正月严衙门蠹役之禁四月谕有擅入禁地声冤抹项捏款诬告者概不准行照律从重治罪五月定随征军士私自逃回初次者鞭一百递发往军前二次者正法六月刑部条奏四事一旗下人犯充军流徒罪止行鞭责以致奸宄无所惩创今后犯军罪者枷三月犯流徒者枷两月犯徒罪者枷一月仍照数鞭责职官本身及妻子俱照例准赎一窃盗例应刺字因久未举行盗不知警今后应照例刺字三犯者绞监候秋后处决一旗下人白昼抢夺者应枷号鞭责初犯刺一臂再犯又刺一臂三犯即行正法一满洲家人私结伙党指称隐匿逃人索诈民间财物三人以上为首者以光棍律正法为从者系民人责四十板边卫充军旗人枷三月鞭一百如止二人依为从律得旨永着为例八月定恶棍设法索诈之罪不分得财与未得财为首者立绞为从系民人责四十板边卫充军旗人枷三月鞭一百九月山东巡按刘允谦奏斩犯蠹书周一聘绞罪犯官张晖多赃未完请监候追完处决得旨贪官污吏问拟秋决即按期处决何得以追赃未完又请监候以后凡系贪污应秋决者不许再请停决着为例十一月严地方官隐讳盗贼之罪十四年二月更定满洲隐匿逃人之律七月刑部审拟盗犯塞奏等应斩决援祖父伯叔兄弟阵亡例请从末减得旨盗案所犯重大岂可以祖父伯叔兄弟阵亡减死以后强盗不得援免十一月申定私铸钱文律十二月宗人府议定郡王以上有大罪赴衙门审问小罪就其府第问之十五年五月定行财说事及番役私拷之罪谕近闻奸徒假冒逃人诈害百姓或借名告假还家结连奸恶将殷实之家指为窝主或原非逃人冒称旗下在外吓诈转骗不已或有告到督捕买主冒认指诡名作真者或有声言赴告在地方官处禀拿吓诈良民者或告假探亲肆行指诈及领本贸易纵伙攀害种种诈伪深为可恶今后凡有逃人本主即报明本固山额真梅勒章京牛彔等官将逃人之主及逃人姓名具印结投部如逃后日久方报及获逃人称系伊家人者不准给主着入官直省地方有旗下告假私出妄为及冒称旗下羣奸横行者着该督抚严行访拿解部查明并将家主从重治罪八月定理藩院大辟条例凡发贝子冢者截杀降人为首者刦夺死罪人犯为首者公行抢夺财物者与逃人通谋给马匹遣行者挟仇行害放火烧死人畜者临阵败走者故杀人者俱处斩夫私杀其妻者盗人口及驼马牛羊者误伤人命无中证可据有应坐故杀偿命者俱处绞又鬬殴伤重五十日内死者行殴之人处斩十二月定旗下投充人等有犯强盗者该抚按亲审具题请旨正法其余罪犯仍令解部审理十六年闰三月申定诬告之罪九月严禁积蠹棍徒窝访卖访犯者以光棍律治罪兵部以京城被盗伤人拟该管扎兰达夺俸拨什库鞭责上以所议太轻命将扎兰达革职拨什库送部拟罪十月申定查解逃人事例十七年三月定讼师讼棍串通衙役诡名诬告诈财者照光棍例三人以上为首者立绞为从者责戍铸稽察刑部送审告讦等事关防给在差刑科官四月校定律例以盛京定例及屡奉谕旨并刑部定例分晰应入律各欵缮写满汉文册进呈七月严问刑官滥用夹讯之禁
　　（臣）等谨按始和布令典则昭垂世祖章皇帝肇造区夏深仁厚泽丕冒无疆于刑制之重轻尤权横至当万非小臣所得而窥谨依年编次伏见因时损益酌古准今革胜朝緐宂之苛文严酷吏非刑之惨虐以苏民命则五刑之外辅以放流以警官邪则三尺之条不矜贪墨奸徒惩而告许不闻蠹胥除而善良攸庆励大臣之廉耻永停发门锁禁之条杜子弟之奸回禁援先世功勋之请有伦有要惟恤惟钦本大公之心行至仁之法齐以则而实齐以礼革其面而即革其心此刑措之风所以迈三代而绍唐虞也
　　十八年二月圣祖仁皇帝御极定光棍招摇吓骗挟诈官民以强盗律拟罪三月严奸民隔属赴控之禁定盗犯引线者罪十二月谕向来死罪重犯因定有祖父伯叔兄弟阵亡及身有重伤者免死一次之例以致恶人预知定例希图幸免以后死罪犯人该部不得论功议免着照应得之罪拟定题请应否准其论功候旨定夺定审问官有擅用匣床捕获强盗有妄用脑篐毛竹连根大板及竹签烙铁等刑致毙人命者从重治罪
　　康熙元年正月定追赃不完之例二年二月定流犯身死妻子免遣之例三年二月申定过失杀人之律先是国初旧制凡过失杀人者鞭一百赔人一口至是刑部议准凡旗下过失杀者仍照盛京定制鞭责赔人民人责四十板追银四十两给死者之家旗民有彼此过失杀者俱照给银四十两之例免其赔人 【谨按康熙七年定例旗下亦免赔人照律追埋葬银十二两有奇给死者之家】五月定致死流犯之例妻家冀免女佥发致死其壻者以谋杀论恶棍冀得犯人妻设谋致毙本犯者照光棍例立斩七月定例凡私行买赎发遣逆犯家属者官员革职旗人枷两月鞭一百民人杖一百流三千里十二月兵部督捕侍郎马希纳请严奸民诬告逃人之禁得旨嗣后首告逃人在某处某家者将首告之人拿送地方官止令窝隐之人出质若无逃人而挟仇控告或牵引妄扳加等治罪四年二月谕凡死罪非常赦所不原者若祖父母父母老疾家无次丁开具所犯罪名奏闻律文有者着照律行其犯赃等罪流徒人犯取具地方官印结或照律留养或仍流徒请旨定夺五年三月谕凡抢夺妇女拐骗幼童本犯从重治罪如系旗人将佐领及伊主一并治罪所属地方不行查拿该管巡捕官亦并治罪五月定奴仆行盗处分家主照旗人犯盗议处拨什库之例六年四月谕嗣后逃人及解役若于所过地方骚扰者锁拿送京治以重罪若原起解官不严禁解役经过地方官不行查拿事发严治其罪六月敕禁采捕鹰鹞骚扰地方七月严强占关津之禁七年二月停止叩阍之例先是长安门外竖立石碑凡有冤抑者令其伸诉后以奸人希图报复捏词诈害平民或雇人顶告或伙告或伙证屡经敕部严禁违者治罪至是永停叩阍之例倘有冤抑令照例于通政司登闻鼓衙门控理八月命刑部酌定现行则例详晰分款陆续进呈八年六月严投充人等控理前事及代亲属告讦之禁八月申严在京文武官缉盗不力之令九年二月刑部题请嗣后凡隐瞒反叛抄札入官人口者不分男女大小五口以上照隐匿财物至五百两例杖一百流徒宁古塔四口以上杖徒旗下有犯者枷号发落从之四月严犯夜之禁十年二月兵科给事中王曰温疏言京中五方辏会之地奸宄丛生无赖刁民多吓诈告讦及告后潜逃等弊嗣后有原告逃遁者行文本籍严拿解京除原坐不议外照所告之罪反坐若曾经使人说合诈索者照光棍为首例治罪其说合起灭词讼之人照为从例从之七月严属员被劾揭告上司之禁十月刑部提旗下官员犯罪重大其亲父伯叔兄弟阵亡俱免死一次至军民人等犯重罪者亦照此例从之十二月定凡满汉文武官员用非刑者俱革职免其提问定凡强盗投首如止刦财不曾杀人许令自新其伤人者仍治以杀人之罪十一年正月定逃人二罪俱发以重者论之例十一月定刑官妄议株连之禁十二年七月定交代钱粮徇隐侵挪之例九月定赃犯产绝具题豁免及先参婪赃审无入已之例十四年十月申严匿名揭帖之禁十六年正月敕部改定方术诱取良人及略卖良人子女之律凡诱取典卖或为妻妾等事不分所诱良贱已卖未卖为首者立绞为从者旗人枷责民人杖流如止一人即以为首论被诱之人和同者俱如为从之罪非和同者不坐其以药物诱取者罪如略诱例十八年二月严投营人挟制家主并发人冢墓之禁八月定衙役诈赃之罪十两以上者佥妻安插奉天一百二十两以上拟绞九月谕国家设立法制原以禁暴止奸安全良善向因人心滋伪轻视法网故于定律之外复设条例俾其畏而知儆免罹刑辟乃近犯法者多朕心深用恻然其定律之外所有新例过严者着九卿詹事科道详加酌定寻遵旨更改条例缮册奏准刊刻通行名曰现行则例 【谨按顺治元年八月　　　敕修大清律二年律成十七年四月复取　盛京定例并刑部定例分晰入律各欵进　呈康熙八年　　　命刑部酌定现行则例详晰分款进　呈至是　　　上复命刑部于定律之外有新例过严者更改通行恭绎　　　圣训于戢奸禁暴之中寓恻怛哀矜之意仁至义尽视古圣王解网泣罪之心诚异世而同揆者矣】十九年十月严旗人私往外省之禁借端挟诈嘱托行私扰累小民者枷三月鞭一百系官革职鞭一百不准折赎失察之佐领罚俸三月骁骑校罚俸六月其差遣家仆之人鞭一百系官革职差去之仆枷一月鞭一百又定炉头匠役包揽买铜交纳者枷责并妻子流徒尚阳堡十一月定被参官员讦告上司之例二十年八月严刑具不一之禁二十一年六月严卖身旗下仍留原住地方扰害之禁八月严巡躧私参官兵诬拿无辜之禁二十二年三月申定旗人略卖人口处分之例七月定在京监毙人犯处分之例八月定发掘历代帝王名臣先贤坟墓者罪发掘开棺见尸为首者立斩为从者立绞发掘见棺为首者立绞为从者监候绞发掘未至棺椁为首者监候绞为从者充发九月定旗下家人及庄头倚势害民该管官及家主处分之例申定旗下官兵隐匿入官人口之罪二十三年十二月申严窝盗之禁定诬良为盗吓诈财物者发宁古塔例旗人发遣本身民人佥妻俱追银入官定强盗杀人案内如无下手主谋情由准其自首免死发边卫充军二十四年四月定凡有司诬良为盗本官照故入平人例从重治罪督抚审出题参者免议或部院衙门审出或被诬之人告发者将督抚一并严议九月严定贪官不入缓决之例十月理藩院题厄鲁特噶尔丹博硕克图汗下沙里巴图尔台吉来使特木把于北馆中殴死正白旗人王治民应论死上命传谕厄鲁特曰尔等进贡来使沿途扰害民生抢掠牲畜朕以尔等远方之人不谙中国法纪未遽加罪屡从宽免曾经颁旨晓谕今尔进贡头目并不严束傔从任其扰害将内地人殴死千纪甚矣将特木把依律处斩令尔等识之观之此后其谨遵成法毋得妄行二十五年闰五月严土司番蛮交界地方贩卖军器之禁十一月定凡蒙古人有擅杀内地民人者不论几人俱斩其妻子牲畜入官窃盗民人牲畜者为首二人俱绞仍将妻子牲畜入官余鞭一百罚三九牲畜又凡蒙古私入边游牧虽不为盗台吉罚三九牲畜寨桑罚一九平人鞭五十仍将所骑马匹入官其携带家口牲畜入边游牧者不论几户俱入官至民人往边外伐木刈草蒙古有夺其食物者不论几人将所乘马匹尽行给还民人仍鞭三十其属下每犯一次并罚济农五九牲畜 【谨按康熙三十六年又议准凡蒙古食俸王公官员等有罪应议罚牲者免其罚牲九数量罪革俸民人无牌票私出边口者将妻子一并发往山海关外辽阳等处安插】二十六年四月申严解役凌虐犯人及教唆抢夺之禁二十七年十一月禁止有司官审案律例两引十二月定雠家遇赦复借口报雠者杖一百流三千里二十八年十一月命察流犯发遣之弊定强盗自首如伤人不死者拟戍如不曾伤人者拟徒 【 谨按十年冬凡强盗投首如止刦财不曾杀人许令自新其伤人者仍定以杀人之罪】定强盗年未及岁者被胁同行赃无入已者免死杖流三十一年五月刑部议太监钱文才殴死民人徐二应绞监候谕大学士等曰凡太监犯罪断不可宥朕观古来太监善良者少要在人主防微杜渐慎之于始纵容姑息侵假事权迨其势既张虽欲制之亦无可如何如汉之十常侍唐之北司窃弄威权甚至人主起居服食皆为所制此非一朝一夕之故由积渐使然也朕闻明代诸君将本章批签委之司礼太监司礼太监委之名下内监此辈素无学问不知理义委之以事其能免于舛谬耶钱文才此案尔等记之至秋审时勿令幸免 【谨按宦寺之害自汉唐以来迄于明季无代无之其始皆由于爱克厥威其后遂至于难制我　朝纲纪肃清恭绎　　　圣训防微杜渐凡暬御近侍止许供扫除之役诚亿万斯年之良法也】十月申拘讯妇女之禁三十六年五月刑部以内监刘进忠逃出讹诈议罪奉旨刘进忠照光棍例治罪嗣后太监有与同罪者以此为例三十七年申严酷刑之禁三十八年六月严蒙古盗马之例三十九年二月定地方官挪移银两至五千两以上或粮米至六千石以上者革职仍拟满流不准折赎援赦四十一年四月定父子同犯不准留养之例十二月礼部议覆朝鲜国之李焞将其国越境杀人之金礼进等拟立斩该管人员拟革职徒流具题应如所请上曰朝鲜国人越境杀人行刦法所不宥应立斩其该管官李有白等俱从宽免罪朴锡昌等俱革职免其流徒四十四年严奸胥删改供词之禁四十七年七月定私铸钱文及工匠人等分别首从斩绞其粮艘盐船私装贩卖运弁船户等照私铸为首例治罪定免死减等流犯逃回复犯罪案不论轻重即行正法又充发人犯在配殴死人者即行正法四十八年定两次窃盗发黑龙江为奴五十二年八月定民人控告州县官暂免解任交布按两司审明情实再行题参定在部审结事例凡在京旗人在外民人为地亩房产主仆名分等事册籍在户者归户部审理其中有互相鬬殴重伤或抢夺等情户部会同刑部审理十月定养子开户及本旗原主互相欺诈之禁五十二年四月定造作刻印淫词小说者官员革职军民杖一百流三千里市卖者杖一百徒三年十二月定追赔赃银及分赔等项限一年通完死罪减二等军流等犯俱免罪如不完承追及督催官罚俸有差再限一年追完减等若仍不完军流充发死罪监追承追官降级留任督催罚俸有差再限一年着落妻子追赔限内能完承追官开复若不完调用督催知府直降级留任司道督抚俱罚俸如果家产尽绝保题豁免后另有房产钱财人口俱入官出结官革职督催知府直隶州降调司道降留督抚罚俸所欠银米出结官赔补武职亦照此例旗人犯死罪仍监追军流等犯暂停枷责亦限年追比其佐领骁骑校照承追官参领照知府直隶州都统照督抚布按例五十五年七月定八旗命案该旗大臣会同刑部审拟定纠众抢夺稻谷者发三姓给披甲人为奴五十六年正月定海船禁例沿海小船偷载米粮剥运出洋大船者严拿治罪如将船卖与外国者造船与卖船之人皆立斩所去之人留在外国将知情同往者枷号三月该督行文外国将留下之人令其解回立斩沿海文武官员隐匿不报者从重治罪二月定强盗分首从例五十七年八月定徒罪以下概免监禁交该佐领及地方官保出候审刑部具题后即行发落定冒充兵丁生事扰民照光棍例治罪十一月定鬬殴伤轻因伤风及他病死者之例五十八年定沿海滨江用鎗棍格鬬者为首杖流为从杖徒附和未伤人者枷责五十九年二月定盐　就抚复行私贩本犯充发科布多乌兰固木地方六十年定造言讹诈者发科布多乌兰固木地方
　　（臣）等谨按德威兼济治化聿昭圣祖仁皇帝御极六十余年重民命除暴虐息诈伪厚风俗惩贪污之吏除酷刻之刑绝讦告之风息株连之累厚泽深仁沦肌浃髓而于内寺宵人偶干法纪则立致典刑尤足昭千古之炯戒而远迈百王者矣

　　皇朝通典卷八十

　　●皇朝通典卷八十一

　　刑二

　　○刑二

　　刑制二

　　△刑制二

　　雍正元年三月严八旗科派之禁更定蒙古盗牛治罪之例七月定伪造假银为首绞候为从及知情买使枷杖之例二年闰四月定私刨人参审结之例定销毁刺字枷责之例严禁运丁私忿持戈放箭杀伤及抢夺民闲衣物奉旨嗣后有似此者该督抚即行奏闻于彼处正法五月命刊刻殴杀律颁示儆众六月定八旗殴死家仆处分之例凡官员违法责打致死及杀死者分三等定以罚俸降革鞭责平人犯者分三等鞭责枷号有致死族中家仆者均从重拟定命案留养追银给尸亲之例十一月严私开奏折之禁十二月谕杀人之犯因亲老家无次丁奏请留养然亦须查被殴之家有无父母是否独子若亲老又是独子一旦被杀以致无人赡养而杀人之人反得免死留养于情理未协应行文直省督抚务将被杀之人有无父母以次成丁之处一并声明 【 谨按康熙四年二月定凡死罪非常赦不原者若亲老家无次丁准开具所犯奏　闻又按六年申定斩绞人犯父母年未七十者不准援请留养】三年三月定被逼行窃将强逼之人杀伤分别流徒之例五月严僧人犯法之例六月定笞杖轻犯及牵连人速结之例十月颁行大清律集解其三十卷律文四百三十六条律后附例八百二十四条分为三项曰原例曰增例曰钦定例 【谨按顺治元年　敕修　大清律二年成　颁示中外十二年　颁行满文大清律康熙八年　颁发现行则例至是复　颁行是书】四年正月定官犯侵欺钱粮一千两以上者照监守自盗律拟斩准徒五年二月定收书侵蚀漕米之例定捕盗无分疆界之例四月严粮船私带火炮鸟鎗之禁定盗犯越狱其未杀人之首盗与伤人之伙盗原拟斩决者越狱于犯事地方斩决枭示其免死发遣之伙盗越狱斩决若杀伤兵役斩决枭示六月严鬬殴重伤抬赴衙门验看之禁九月申严赌博之禁造卖为首者军为从杖流贩卖为首者杖流为从杖徒隐匿不报杖失察夺俸三月诱赌及放头杖流官员犯革职永不叙用上司与属员聚赌罚如之仍枷杖不准折赎十月定逃人在外生事被人殴死不用拟抵之例十一月定汉人奴仆干犯家主照满洲家人例治罪定包揽钱粮士人发遣黑龙江民人听人包揽满杖例五年二月严稽察凶苗汉奸之令三月严勒索外地人财物之例凡官弁勒索应分别数目治罪赃追还主得旨此等应追入官银两即限内全完亦不宽免其罪着为例定亏空钱粮官吏一同监追例闰三月定监犯病毙狱官处分例严匪类惑民之禁七月严旗下家奴结党生事之禁八月定凡罪犯关系军机兵饷事不准援赦例十一月严演习拳棒之禁定强盗拒捕伤官兵例奉上谕凡强盗拒捕将官兵伤死之案除同伙伤人之时该犯不在一处者仍照例议罪外同在一处或三五成羣虽非下手之人既在旁目睹即系同恶其济法所难宽嗣后应照旧例立决十二月定因奸杀本夫复计娶奸妇者立斩【 谨按七年又定奸夫杀死本夫后将奸妇拐逃嫁卖及带逃子女卖与人为奴婢者皆斩决】　六年二月谕披甲人查书夫妻父子弟妹及叔祖母九人俱被赏伊为奴之纪二杀死甚可骇异凡属免死发遣为奴之犯皆系秉性凶恶之徒发遣之后往往恣意妄行不服管束此等人已犯死罪格外宽免嗣后仍有凶暴者不论有应死不应死之罪伊主便置之于死不必治罪但将实在情节报明该管官咨部存案发遣当差之犯不守法度被该管官打死者该管官亦免议但将情由报部存案若当差为奴人等与平人鬬殴被打身死者平人从宽减等则凶恶之徒有所畏惧不敢为非矣六月定假冒职官发遣之例严旗兵买民为奴之禁定斩绞等犯父母年未七十者不准援请留养七年四月申严符咒之禁自明年为始犯者为首立斩为从绞候又更定盗窃鞘银除赃至八十两者仍照律定拟至一百两者拟以立绞 【谨按向例照常人盗仓库例至八十两者绞系杂犯准徒五年赃数虽多亦仍照例定拟】五月申定盗犯亲属禁例闰七月严官员互揭之禁八月定归旗人员逾限逗遛按其年月之多寡以为枷号之限期例九年三月严废铁出境照贩硝磺同科之例七月严私出口之禁十年五月定秋审应决人犯因文书迟悞已过冬至者仍决之例 【 谨按乾隆十年奉　　旨改定适值冬至者着于冬至七日以后行刑】八月定奉天人命盗案旗员所辖地方有民人失事者将该管旗员查参疏防限缉民官免参仍令协缉其民官管辖地方有旗人失事者亦照此例处分人命等案会同查验仍照该管地址分别议处十一年四月复宜隶省盗案分别首从例 【 谨按雍正八年以直隶盗案多于他省奉　旨不分首从皆行正法至是特颁　恩谕仍照各省分别办理】严邪术避刑之禁申定强盗同居亲属等有知情而又分赃者分别流徒得财而不知情者照本犯减二等窃盗同居父兄等不分赃而知情者杖得财而不知情者照本犯减三等知情而又分赃者减二等其窃盗罪止杖刺知情而不分赃者笞不知情分赃知情分赃各照本犯递减五月申定书役伪造印信诳骗财物其自行雕刻者仍照原律其倩人雕刻者银十两以内钱十千以内杖一百流三千里十两十千以外发黑龙江五十两以上照枉法赃应流二千里者拟绞监候余人仍照旧例十月谕因奸致死本妇向来例无正条俱引因奸威逼人致死之律拟斩监候但其闲情事不同如系强奸既成本妇羞忿自尽者拟以斩候固属允当若强奸不遂将本妇立时杀死如此淫凶之犯非立决不足蔽辜至于强奸未成或但经调戏本妇即羞忿自尽者非引照拟抵固无以慰贞魂而一概拟斩监候又觉未为平允应拟绞监候至秋审时俱以情实请旨如此庶为轻重得宜十二月改定窃盗诬扳除积匪惯盗有意陷人者仍照本犯赃数目一两至九十两俱发边卫充军外如初次为匪畏罪混扳者计其赃数一两至四十两俱加等徒三年五十两至九十两应徒者俱加等发边卫充军 【谨按雍正七年定窃盗有意诬扳良人者应加等比照三犯窃盗例分别赃数多寡拟罪至是改定】十二年四月谕宗室犯枷责罪者俱准折赎觉罗犯枷责罪者照平人例完结朕思觉罗亦系宗室照平人例则宗室觉罗迥然各别如概令折赎伊等亦不知儆惧嗣后宗室觉罗犯枷责之罪应酌其罪犯轻重即在宗人府或拘禁或锁禁分别年限期满释放以抵其罪其如何酌定年限之处着宗人府会同该部定议寻定有职宗室觉罗仍照例降罚其闲散宗室觉罗分别鞭笞之数革去每月应领钱粮犯徒者照旗人应折枷号日期在宗人府分别拘禁犯军流者在宗人府锁禁满日释放六月严煎挖窝顿贩卖硝磺附近苗疆五百里以内之禁十斤以下杖一百计等递加其百斤以上者拟军七月严强奸服亲例凡强奸内外缌麻以上亲及缌麻以上亲之妻并妻前夫女同母异父姊妹未成本妇羞忿自尽者斩监候已成本妇羞忿自尽者斩立决九月定凡因奸致死人命除以手足行强已成未成仍照凡奸本律如执金刃戳伤本妇及拒捕致伤旁人已成奸者斩候未成者绞候十月改定遣犯逃后为匪即于拿处正法不必解回遣所例又定白昼抢夺财物者杖一百徒三年计赃重于徒者加窃盗二等赃至百二十两以上者照窃盗满贯律绞候例又定保举贤良方正出身人员犯军流以下罪名加等科断例又申定因奸同谋杀死亲夫之案有奸夫起意杀死本夫者无论有无谋娶拟斩立决奸妇知情同谋杀死本夫本夫不知通奸情事即虽知通奸情事迫于奸夫之强悍非系有心纵容者奸妇仍照例凌迟其有纵容抑勒妻妾与人通奸审得确据或被妻妾起意或知情同谋奸妇皆拟绞决十一月定另户旗丁潜匿照逃人治罪例又定逃兵拐带饷粮马匹及知情容隐者分别边卫附近充军例十三年二月谕官兵驻札外边原为防卫蒙古而设若盗取蒙古马匹是不能防卫而转行扰害应加重惩嗣后官兵及跟役等有偷盗蒙古马匹者讯实即在本地正法五月定兵丁犯窃盗审明即移回本营细打插箭游营之后再送有司照例发落六月定刨坟伙犯计次数加重之例三次以外者照三犯窃盗例拟绞候二次者照三犯窃盗赃数不多例改遣一次者照定例发附近充军八月定因戏谑杀旁人例将本犯免死减等佥妻流三千里至配杖一百仍追埋葬银二十两给尸亲又严官吏赈灾不力之令时黔省逆苗掠入内地旋经剿馘上念逼近苗疆州县不无被其茶毒特敕办理苗疆事务大臣竭力抚绥勿惜公帑并谕若稽查不力董率无方以救灾之资饱污吏贪官之腹不令穷民得沾实惠朕必将大小官员在该省实时正法以示众九月皇上御极特谕本年恩诏赦款甚多但奴仆告家主之案名分攸关情罪可恶毋得援恩赦免嗣后遇有奴仆首告家主者虽告皆实亦必重治其罪着为令十月定文武生员犯赌加常人一等治罪例严衙役逼诈例凡索诈贫民致卖子女者均照蠹役恐吓诈赃科断
　　（臣）等谨按道济宽严刑臻明允世祖宪皇帝懋缵鸿图单心民瘼十有三年奸暴革心黎民徧德我皇上敬承大统率由旧章罪视其人不为已甚复于每岁秋审时汇天下大吏所进谳词命部臣研穷再四期于无枉无纵仍恭呈御览凡经指示惟允惟平伊古以来政刑之当未有如今日者也
　　乾隆元年三月谕奸宄不锄不可以安良善风俗不正不可以兴教化闾阎之大恶有四一曰盗三代圣王不待教而诛者也二曰赌博干犯功令贻害父兄以视周官之罢民未丽于法而系诸嘉石收之圜土者罪有甚矣三曰打架即周官所谓乱民孟子所谓贼民也四曰娼妓则自周以前人类中未尝有此此四恶者劫人之财戕人之命伤人之肢体破人之家败人之德为善良之害者莫大于此是以我皇考爱民之深忧民之切严申纠禁积岁月之久然后道路少响马及老瓜贼而商旅以宁赌博及造赌具者渐次改业而家室以安聚党打架者敛迹而城市乡镇鲜闻鬬嚣娼妓远藏不敢淹留客店此皇考十有三年政教精神所贯注而海内臣民显见其功效实享其乐利者也朕嗣位以来增广赦条惠保良民使得从容休息而无识诸臣误谓朕一切宽容不事稽察民闲讹言诸禁已开风闻直省四恶皆微露其端倪是守土之官敢悖世宗宪皇帝之明旨堕十有三年之成功而戕贼善良伤败风俗也自后州县官有政令废弛使四恶复行于境内者该督抚即行严参督抚司道郡守有不能董率州悬殚心辅治者必以溺职治罪与通苞苴受贿赂者等决不轻贷禁止丧祭演唱佛戏四月定聚众械鬬分别首从科断流徒例严禁仵作妄报匿伤之弊五月严私毙人命之禁六月分别光棍定拟例申严番役吓诈骗害之禁申定施用刑具务照定式之例八月定遣犯逃后为匪行凶者其斩绞均改为立决徒以上改为绞候其计赃伤人甚轻止于杖者加枷一月九月谕律载兄故杀弟者杖一百流二千里故杀妻者绞朕思兄弟乃手足之亲较妻为重今杀妻拟抵而于弟转轻其情理未协其如何更定律例之处着九卿会议寻议故杀期亲弟妹照故杀大功弟律均拟斩候其殴至死者亦改照本律满徒加一等杖一百流二千里更定生监包揽钱粮侵收入已者计赃科罪包揽交纳至八十两以上者杖八十其不及八十两者仍如原律十月设立循环监簿二年三月定犯人已就拘执捕役致死者以鬬杀论贿属谋杀者以谋杀论又定盐徒十人以下伤一人不得照伤二人例五月停族人致死族匪免抵之例六月定本宗为人后者之子孙于本生亲属有犯俱照所后服制定拟异姓义子犯所生亲属仍依本宗服制科断照律归宗七月定图财害命分首从例十月定私越番地之例十二月严借盗销案之禁三年二月定考试聚众为首从者罪三月改定窝逃例其知情逾三月者杖九十徒二年半不知情逾半年者杖一百年久者递加四月改定殴毙奴仆例凡家主将奴仆之妻占辱或图奸不遂致毙者均发黑龙江当差奴仆罪不至死应照故杀例问拟降调者虽有加级不准抵销七月定旗人窃盗三犯枷责后复犯窃虽五十两以下不准计赃俱发宁古塔当差定制卖赌具描画者减一等科罪之例定捕役诬良不准援赦例十月定强奸不遂殴伤本妇越日身死者照因奸威逼致死律十一月定成案未着为例者不得援引十二月定办赈侵渔不得概准限内完赃减免四年正月定运丁潜逃照守御官军在逃正律治罪仍刺逃丁二字于面二月定非登时杀死奸妇本夫拟徒奸夫仍科以犯奸之罪定继母殴死前母之子分别定拟之例凡伤重身死审明委无欲杀之心者将本生偏爱之子杖流前子受虐情急自尽者将本生偏爱之子杖徒三月严各部吏书需索之禁定停讼时仍行审断事例禁止道官差法员潜往各省考选道士及开坛传度受箓犯者照违禁例五月定年幼被胁为盗俱拟满流不准收赎定杀功服以下卑幼一家非死罪二命拟绞决例五年三月申定免死人犯为匪计赃科罪例六月定强夺良家妻女未成奸者杖一百流三千里例闰六月定旗差协同缉逃之例七月定两家互殴各毙一命例九月申严佐贰官不许夹讯之例颁行大清律例凡四十有七卷律文四百三十六条悉仍集解旧本删律总注其注内有与律义相发明者别立一例着为成例附例计千有四十二条删原例增例各名目凡乾隆四年十二月以前奏准通行之例俱逐条以次附列其五年以后之例依元年奏准五年一次陆续增修附律例之后颁行直省永着为例 【谨按雍正三年　颁大清律集解三十卷律文四百三十六条律后附例八百二十四条分为三项曰原例曰增例曰　钦定例】六年四月定贩私盐诬扳平人照律加等例五月申严诬告越诉例定私铸例六月申定递回原籍人犯潜逃来京二次以外从重归结地方官分别议处七月定原殴伤轻保辜余限因风致死照殴人至废疾例杖一百徒三年十月敕律例毋得轻议纷更严捕役分地坐缉之禁十二月更定打死赎身家人非死罪而剉骨烧埋之罪犯者绞决八年十二月严盛京驿站馈遗之禁九年九月申定发遣在配为奴人犯不服伊主管束或欺凌别人被伊主及平人毙命者伊主免罪平人减等发落定阵亡子孙免死一次分别是否因公获罪之例十月定尊长殴卑幼至笃疾者断给财产之例十二月定伙盗自首分别定拟之例十年七月定人夫领帑脱逃照常人盗仓库钱粮律计赃治罪十月定强盗不同居父兄一体处分例又定书吏烧毁册籍之罪犯者以故烧公廨律全科十一年四月定殴死大功以下尊长虽有尊长使令殴打情事而辄行迭殴伤多情重者不得照律减等例十二年六月定奸夫拒捕刃伤应捉奸人拟绞候例十三年四月定殴死一应有服尊长不得滥请承祀例九月定亲属相盗其外姻尊长亲属非律图内载明者不准一概援引十四年六月奉旨更定凡满洲互相杀伤概入情实例【谨按旧例满洲互相杀伤俱拟斩决雍正年间按律以谋鬬分别斩绞亦即正法乾隆二年以旗民条例轻重悬殊酌归画一俱拟监候至秋审时除谋故重情概入缓决至是以法轻易犯故有是命】更定人民行窃蒙古牲畜照蒙古治罪例更定鬬杀案内实系理曲或金刃伤及虽非金刃而连殴多伤致死情重之犯不准留养例十一月定强奸十二岁以下幼女宋成发遣例十二月定奸夫临时拒捕杀死本夫奸妇在场并不喊阻救护事后又不首告者拟绞候例十七年十二月分别留养人犯若在他省获罪即属忘亲不孝之人不准援请例十八年二月定斩绞重犯在监行凶致毙人命例五月谕嗣后各省有殴差夺犯致毙人命者俱着不分首从即行正法其但经聚众夺犯无论曾否殴伤差役即照因而伤人律从重拟绞若数年后此等案渐少再为酌量降旬仍复旧例 【 谨按旧例只坐首犯其未伤人者即首犯亦不致死故有是命】定鬬殴误伤尊长不准声请减等之例六月定杀三人以上之案速审题达不得照限完结九月定御驾巡幸地方民人具呈妄控者照冲突仪仗例杖戍定聚众械鬬一命一抵俱入秋审情实册内请旨勾决十月河南巡抚蒋炳审奏禁卒贿纵重犯拟绞候奉谕禁卒典守监狱乃于斩绞重犯受财故纵此非寻常因事受财可比自应按照本律与囚同罪但则例又载有拟绞缓决候逃囚得获审豁之条未免法轻易犯嗣后监犯脱逃审出禁卒得贿情节即视所纵囚罪全律科断如本犯应入秋审情实者亦入情实应绞决者亦拟绞决应斩决以上者亦即拟以斩决着为例十二月定旗人跑迷如十五以上俱照逃人例幼孩跑迷至十五岁不自行投回逾十五岁外即自行投回亦照逃人例治罪 【谨按向例旗人跑迷着该旗止于年底汇奏无议罪定条至是议准其有年未至十五者仍照旧例办理】十九年闰四月定情罪重大案犯遇停勾另奏之例二十一年正月定旗下家奴告主徒满后交与各该旗照例官卖仍令为奴价给原主二十二年九月谕官犯审题结案在该省行刑之日以前者皆补疏题请或情实或缓决其情实子勾即行刑之日已过亦着行刑其在行刑以后审结者乃入下年册内又奉谕嗣后除农忙停讼外不得再沿隆冬停讼陋习应准理者即行准理应完结者即行完结以免稽滞二十三年五月定绞犯秋审三次缓决者均照强盗免死减等发遣例科断其年老有疾者仍入秋审具题九月奉谕限内完赃发往军台効力此虽向例但思完赃减等之例实属未协苟其因公挪移尚可曲谅若监守自盗肆行无忌岂可以赃完限内遂从末减耶且律令之设原以防奸非以计帑或谓不予减等则孰肯完赃是视帑项为重而弼教为轻也使人果佑犯法在所不赦孰肯以身试法其所全当更多耳嗣后除因公挪移及仓谷霉浥情有可原等案仍照旧例外所有实系侵亏入已者限内完赃之例着永行停止十月定嘓匪结党轮奸俱照强盗不分首从皆斩但经同行尚未同奸者仍依本律绞候因而杀死人命者无论成奸与否俱照强盗杀人例斩决枭示又嘓匪止一二人在旷野拦抢者分别首从犯该徒罪以上者俱发巴里坤等处种地其有潜逃他省仍行结党犯法即照新例惩治二十四年七月申定罪人拒捕至残废笃疾在折伤以上者均照律绞候其但系刃伤仍照本律加本罪二等问拟九月申定伪造凭札自为假官例伪造凭札并将有故官员凭札卖与他人者及买受凭札冒名赴任者俱拟斩监候知情说合者杖一百流三千里又凡无官而诈称有官并冒称现任官员姓名并未造有凭札止于图骗一人行一事犯在徒罪以下者发边卫充军军流罪者拟绞监候又假冒顶带自称职官止图乡里光荣无所求为亦无凭札者杖六十徒一年假冒生监顶带者杖一百十月更定蒙古偷盗四项牲畜满十匹以上者首犯拟绞监候秋审时入于情实九匹以下者计匹数多寡分别烟瘴边远附近等处驿地充当苦差其民人在蒙古地方偷盗九匹以下者照此例分别一体充军行围巡幸地方如有偷窃马匹者不分蒙古民人五匹以上拟绞立决四匹以下分别发往烟瘴边远地方充军俱交驆地充当苦差为从及知情故买者系民人减本犯一等系蒙古仍照蒙古办理十一月申定白契奴婢杀伤家长及家长缌麻以上亲均照红契奴婢一体治罪家长杀奴婢仍分红白契办理又雇倩工作之人立有文契年限及虽无文契而让有年限或计工受值已满五年以上者于家长有犯均依雇工人定拟若随时短雇受值无多者仍同凡论二十五年二月定斩绞军流重犯在监及解审发遣俱给衣赭色布服与锁杻互为标式易于识认弗致有疏脱漏网之虞三月定代刻假印审系同谋分赃者将起意与雕刻之人俱拟斩监候为从减等拟流若仅受些微价值代刻并未分赃者以为从论四月定解役开放重犯锁杻以致脱逃将解役严禁俟拿获逃犯究明贿纵情节即照本犯罪名一律全科如仅系疏脱并无别故仍照例发落十一月定犯人假冒土苗定案时取具地保邻里各结如流徒军遣等犯捏称土苗者各依本律发配外先于本犯地方枷号一月捏结之邻保分别治罪又申定压宝诱赌及同赌之人俱照开场赌博例一体治罪又生监兵役人等窝顿土娼照窝赌治罪如系偶然存留为日无多枷号三月杖一百若日月经久杖徒再犯杖流其得受娼家财物者仍照枉法计赃从重论又僧道尼僧犯奸和奸照军民相奸律加一等于本寺观门首枷号两月杖一百其犯有夫之妇及刁奸者分别杖徒仍于本寺观门首枷号二月二十六年三月论凡有发遣巴里坤等处逃犯经原籍及过路省分盘获即由各省督抚奏闻于拿获处所正法示众四月定强盗为首伤人伤轻平复抱赃自首者改为应斩监候又定劫盗伙犯审系得财与盗首一律拟斩立决之例七月定劫夺江海商船但经得财而未经伤人者首犯杖一百流三千里从犯杖一百徒三年之例又定子孙诬告蒸检祖父母父母尸如系挟雠妄控拟斩监候其有并无挟雠误执伤痕告官蒸检者杖一百流三千里加徒役三年二十七年三月定旗人造卖赌具初犯照例发落再犯加枷号一月三犯拟以实遣不准折枷该管官隐匿不报者严加议处四月定诱拐案内妇人为首者所犯军流一概的决不准收赎例又定鬬殴误杀旁人审系被殴者之祖孙父子均依鬬殴律科断其余亲属仍照定例办理五月申定奉天等处偷窃马匹民人俱照盗牛及宰杀例治罪旗人盗窃牛马不及十匹者按律科罪仍折枷责完结至十匹以上及盗杀者照定例枷号应得军流予以实遣其黑龙江吉林各将军一体遵照办理又定得受贿赂顶认正凶按本犯斩绞之罪一律全科代为说合之犯减正犯一等其本犯买人顶凶者如原应入情实者即拟为立决应入缓决者秋审拟入情实军流等犯照军犯脱逃加徒调遣例从重治罪徒杖以下按律加一等六月更定旗人犯军流徒罪非系寻常事故不准枷责完结之例又申定窝留积匪除造意及同行分赃代卖照本犯一律科断外其未经造意又不同行者酌减本犯一等治罪例七月增定发冢开棺见尸者于面上刺发冢字为从及发冢见棺与未见棺罪在军流以下者初次刺臂再犯刺面其盗未殡未埋尸柩者刺盗棺字亦如之十月旗人六十七卖身为奴盗取什物审拟发遣回城中途脱逃该管官奏请拿获即行正法其解送疏忽之弁兵照例治罪奉谕六十七即行正法嗣后此等罪犯脱逃拿获即行奏明正法无庸候旬把总等解送罪犯致令中途疏脱虽无故纵情弊若仅照例治罪无以示惩着从重治罪凡解送发往各回城罪犯如有中途脱逃者除将该犯严拿外解送官兵人役问拟死罪监候俟逃犯拿获再治伊应得之罪若经年不获将正法之处奏闻请旨即着为例十一月定旗民盗围场木植牲畜初次二次发往乌噜木齐等处种地三次发往乌噜木齐等处给种地兵丁为奴之例 【 谨按刑部于二十八年奏准私入围场未得牲畜木植之犯均以已得罪上量减一等杖二百徒三年再犯即未得牲畜木植亦与己得者同拟外遣】又定逃人妄扳窝主先将本犯加等治罪之处改为发遣再有妄扳即发巴里坤等处种地兵丁为奴窝家分别于旧例应得罪上加一等治罪至旗仆为匪畏罪逃走初次枷号两月二次即发乌噜木齐等处给赏绿旗官兵为奴十二月定回民行窃结伙在三人以上情状可恶者不分首从不论赃数次数照积匪猾贼例科断如有本地回民窝藏者照窝留积匪例分别治罪二十八年正月定命案内因追埋葬银两勒限三月追完如系十分贫难照例量追一半若限满勘实力不能完者即取具邻族州县官甘印各结咨请豁免四月增定派往伊犁等处满汉兵丁遇有脱逃者拿获发原派地方枷号两月游营示众充当苦差十年无过查奏准回旗籍再犯逃者即行正法并议无论京内京外在伍绿营兵丁脱逃俱杖一百枷号一月永不许入伍又定职官负罪潜逃除应斩决绞决毋庸另议外其犯该监候者改为立决军流满流改为绞监候徒罪以下改发边远充军杖笞者改为杖一百徒三年遇赦不准援减又定窃盗仓库钱粮未经得财者即照得财充军例首犯量减一等杖一百徒三年从犯仍减一等杖九十徒二年半五月改定亲属受财私和命案应计赃准枉法论从重科断又定杀一家非死罪二人者除照例治罪外仍将该犯财产酌断一半给付死者之家若系殴死一家二命原无必杀之心者不得援引此例七月申明抢夺财物聚至十人以上及虽不满十人但经执持器械依粮船水手例分别首从问拟十月定采参工人偷窃人参照偷参已得例不论多寡杖一百流三千里仍刺窃盗字十二月定贩卖私盐在三百斤以上不将窝顿透漏之家供出者于本罪上加一等定拟二十九年二月增定杀一家非死罪三人者之妻子审定未同谋加功者发往伊犁等处给驻防索伦等兵丁为奴定期亲尊长故残卑幼照兄姊殴死弟妹杖一百流二千里例减一等杖一百徒三年伯叔姑外祖父母照殴死侄孙外孙杖一百徒三年例减一等杖九十徒二年半三月定禁卒将斩绞重犯松放狱具以致脱逃者将禁卒监禁俟拿获正犯之日究明贿纵属实照律全科如系狥情或擅离以致潜逃者亦照故纵律治罪又定子杀人而父认凶者除斩决绞决照所犯罪名科断犯拟斩候绞候者改斩决绞决军流徒杖照例递加四月定承办城工应追核减银两未完者照知府代州县官分赔侵蚀钱粮未完计分数治罪例五月定命盗案内斩绞等犯于具题之日概先刺字例六月更定拿获重犯供出他省曾犯行势者行文关查毋庸解往质审如赃迹必须研讯或失事地方有伙犯待质者即照解送重囚新例办理七月定匪船诱赌审系一二次者仍照开场诱赌例杖徒如三次以上及再犯者照积匪猾贼例科断并将首犯于拿获地方枷号一月其船户知情分赃者初犯照为从论再犯与犯人同罪船只变价入官九月部议朝鲜国王咨覆越江偷打貂皮之朴厚赞等十犯例拟斩决应照所请得旨改为监候秋审法司仍照前咨奏请即行正法复奉旨令入缓决并谕向来此等罪犯曾邀格外从宽然中朝字小之恩不妨过厚而藩服越边之例禁又岂可稍弛嗣后遇有似此罪犯应将首恶明正典刑其属在胁从者仍令分别议缓庶情法皆无偏任此案不即照此处分者以未经申谕于前事同不教而杀所不忍为耳刑部可即行文该国王知之十一月更定论功免死条例凡已经优免一人一次者不准再行声请又定苗人图财害命照强盗杀人例斩决枭示十二月定指引逃匪偷越出口照故纵律与犯人同罪至再犯三犯各按本罪以次递加得财故纵者计赃从重论又增定粮艘纤夫勒价攒殴将为首及下手伤人之犯俱发边卫充军余俱杖一百枷两月河千二众三十年四月增定侵盗仓库钱粮入已一百两以上至三百三十两即于徒罪上加一等杖一百流二千里三百三十一两至六百六十两加二等杖一百流二千五百里六百六十一两至一千两加三等杖一百流三千里一千两以上照旧例斩监候六月谕殴打宗室觉罗人之例较殴打平人较重者原系优待宗室觉罗之意伊等当自知尊贵嗣后凡宗室觉罗若系黄带红带被殴者仍照旧例办理其不系带被殴者即照殿打平人例办理八月增定售卖毒药致死人命虽不知情亦照不应重律治罪例又增定派往各省驻防兵丁中途脱逃拿获日即销除旗籍贵八十板带锁发往伊犁充当步甲苦差如再脱逃拿获即奏明正法九月定水婢殴死家长之期亲及外祖父母拟斩立决例十一月增定盛京旗下家奴庄头人等盗卖田产至五十亩者依子孙盗卖祖遗祀产例发边远充军不及前数者照盗卖官田例治罪谋买人与串通说合之中保均与盗卖之人同罪田产给还原主卖价入官又定军流官犯脱逃无论本罪重轻拿获日俱改拟绞监候秋审时将原犯情罪声明具奏又定妇女通奸致本夫父母羞忿自尽奸妇比照奸夫自杀其夫奸妇拟绞律拟绞监候奸夫比照奸妇因奸情败露愧迫自尽奸夫拟徒例杖一百徒三年若本夫纵妻通奸后因奸情败露愧迫自尽者奸夫奸妇止科奸罪十二月增定租赁船只出洋为匪犯流罪以上者船户虽不知情照夹带违禁货物接济外洋原保结之人治罪例科断失察官议处三十一年七月申定卑幼殴伤缌麻尊属保辜余限内身死果系本伤死者仍拟斩监候如蒙恩准减等比限外身死者酌加为边远充军仍追埋葬银给尸亲收领九月奉旨伊犁系新设驻防之处非内地可比法必从严而后众知儆惧可免妄行逃计之事嗣后伊犁驻防兵丁内有逃计者即行正法十二月增改奴仆过失杀家长绞监候改为绞立决妻过失杀夫妾过失杀家长律亦如之又增改强占良家妻女中途夺回尚未奸污者照已被奸占减一等定拟若已被奸污而妇女自尽者照强奸已成本妇羞忿自尽例拟斩监候若未被奸污而自尽者照强奸未成本妇自尽例拟绞监候三十二年二月定新疆人犯未满年限身故其妻子即准为民如中途病故之妻子分别递籍安插例四月定管解新疆人犯中途疏脱应问绞候监禁一年无获之兵役内有为首情重者改发伊犁等处为从情轻之兵役仍以杖流问拟又签解原应改发新疆今仍改发内地人犯之兵役如有疏虞与疏纵新疆遣犯一例办理七月定发新疆改遣内地人犯毋庸佥妻其自愿携带者不得官为资送例闰七月定新疆改发内地十六项人犯隆冬盛暑仍照旧例毋庸停遣例八月定新疆改发内地遣犯一概停刺清字例十月奉谕据熊学鹏奏拿获应发乌噜木齐改发烟瘴之脱逃监犯孙耀周即于该处正法等语此等积匪猾贼本系免死发遣之犯在乌噜木齐等处如有脱逃被获本应即行正法今既改发烟瘴乃于监禁时伺隙潜逃其情罪与发遣乌噜木齐之犯无异熊学鹏所办甚是着传谕各省督抚嗣后凡遇此等改发之犯再有脱逃被获者均照此例办理毋得稍有宽纵即至配所亦应照乌噜木齐之例十二月定湖南省邻近苗疆之沅陵等县仍行派发军流解交巡抚衙门酌发其道州永明等县照向例解交该府酌发例三十三年正月定免死发遣盗犯在配脱逃无论有无行凶为匪照新疆遣犯脱逃例拿获日即请正法二月定原犯满流及免死减流人犯在配脱逃即按配所地方定地充发例五月定东三省出口之人收买奴婢票上无名令守关兵弁实时拿送分别治罪八月申定例得承祀之犯定案时止将应行承祀缘由声叙并殴妻致死情轻留养之犯遇有父母先存后故与承祀之例相待者俟秋审时确查取结另行声明又定回民行窃刺回贼二字例应改发者仍再刺改遣二字又定私铸铜钱不及十千之案毋庸具题即咨部完结例九月驳定秋审人犯无论新旧次数仍应概行勘审十一月奉谕昨直隶省查出保安州逆犯孙显富等妄布逆词希图复兴邪教一案审拟时究出该犯于乾隆十五六年闲即有人教之事该州仅取改过甘结从轻完案实属姑息养奸因交该督查参今据杨廷璋将前任保安州知州乔淳参奏已交部察议矣邪教煽惑愚民最为人心风俗之害久经严禁地方遇有此事州县官一经访闻即禀明该上司彻底查办督抚等亦即当据实具奏按律重惩庶可尽绝根株其知儆畏若仅从轻完结奸徒毫无顾忌怙恶不悛日久必复相煽诱藉邪教以图敛钱财深为闾阎扰累而无识愚民亦以获罪甚轻仍易被其簧鼓如保安州一案即有司轻纵酿成之明验也嗣后着各该督抚通饬所属州县如有潜倡邪教之案立即查拿报明上司据实具奏严行按法惩治以靖奸匪而安善良若州县讳饰不报私自完结即着该督抚查明参处督抚等若存化有事为无事之见匿不上闻或徇庇劣员不行纠劾将来别经发觉惟该督抚是问将此通谕知之十二月奉谕据彰宝奏审拟江阴县保正沈添益等欲图熟田缓征聚众哄堂一折已批三法石核拟速奏矣折内有询据该犯纠约四镇保正同众挟制县官其下墅桃花利城三镇均已随同赴县独前周一镇并无一人听从入城等语乡民散处村落良莠本属不齐犯法者必惩安分者赏奖刑赏一秉大公各随其人自取此等不法奸民已按律定拟其并未随行附和之前周镇保正民人等奉法不敢为匪实属可嘉着彰宝即行确查将保正酌量加赏该镇民人所有本年应完漕米加恩特予缓征仍将此出示晓谕使知滋事匪徒不能幸逃宪典此外能知大义皆吾良善赤子原不惜格外施恩优加体恤庶众人其知激劝并将此通谕知之三十四年二月奉谕方世儁奏四川凶犯叶观星前经两次脱逃复在江西省被获转解至沣州地方该知州张中煜并不遴选干役管押致该犯复至中途脱逃等语已降旨将张中煜革职留于该省协缉并传谕该抚上紧严拿务获即于所在地方正法不必仍拘向例解赴川省该犯本系杀人应抵重囚始则贿差释放继复殴役潜逃情节实为凶恶及经复拘到官已应罪无可逭祇以案在川省复展转解审致该犯得以乘闲兔脱皆由拘泥成例之故着传谕各督抚嗣后若遇此案凶犯既逃复获其情罪重大者一面移查该省原案审讯明确即在该处照拟办理毋仍往来解送致滋疏误至外省吏治□冘废弛积习牢不可破每视递解邻省要犯为借关轻重殊堪痛恨着该督抚力为整顿严饬各州县一切认真办理毋再漫不经心自取罪戾着于各督抚奏事之便传谕知之四月酌定应配柳州浔州桂林三府人犯俱解巡抚衙门通融酌发到配半年外安分均交内地收管例又奉谕部议广东省何长子奸污十岁幼女致已母廖氏服毒身死比照妇女与人通奸父母羞忿自尽例拟绞又称二罪相等从一科断合依奸十岁以上幼女虽和同强论律拟绞监候议拟甚属错谬何长子之母廖氏因伊子奸污幼女事败潜服毒草殒命是该犯罪不可逭全在致母戕生其奸污幼女一节转属罪之轻者该部乃援此为定罪正条且比照妇女与人通奸父母羞忿自尽之例拟以绞候曾不思此例乃指被奸妇女之父母而言与何长子奸人女而致令己母畏惧自毙者情事绝不相蒙何得谬为比附况定例过失杀父母者即应绞决诚以为子而伤亲至死虽事出无心亦不可偷生人世若何长子罪案较之过失杀孰重孰轻不待再计而决也明刑所以弼教此等败伦伤化之徒不使早正刑章则所谓弼教者安在且依经定律其理本属相同春秋着许世子之条义具在特罪其不亲尝药即难逃一字之诛刑部堂官中岂无读书通经义者何竟漫不思省而引例纰谬若此耶设以为该犯之父母已死非命不忍复以其子立置重典则不明大义庸愚姑息之见司刑者岂宜出此所有此案定拟失当之刑部堂司各官着交部严加议处都察院大理寺向惟随众画诺而退有后言至此等败伦伤化之事反置而不问则何用其会议乎亦着交部察议此本着发还另行核拟具奏并将此宣谕中外问刑衙门知之六月定起解饷鞘编列号数解鞘兵役知情同盗者照例分别首从其雇替潜回者减首犯一等如法管解偶有疏失者减二等例七月定积匪猾贼窃赃满贯改发烟瘴之犯在配复犯徒流军罪者分别枷号例八月定绿营逃兵立即缉拿分别刺字各营混收犯法逃兵入伍照拔补非人例处分十二月奉谕钱度奏贺县疏纵逃军熊俊越狱脱逃一案请将典史谢霖革职拿问而于知县郑之翀请革职留任殊属非是该县监禁脱逃匪犯既不上紧办理又不严密巡访致要犯夤夜兔脱非寻常疏纵监狱可比自应将该县即行革职仍留该处协缉事理方为允协今钱度初到粤西辄尔心存宽纵请将该县留任使庸玩劣员仍得优游恋栈何足以示惩儆明系钱度有意沽名沾染外省恶习不知悛改钱度着交部严加议处郑之翀着革职仍留该地方协缉嗣后有似此者均照此办理着为令至改发新疆积匪猾贼在配及中途脱逃情罪甚为可恶一经拿获即应立正典刑又何必关查原案往返需时致令匪贼在狱日久得以乘闲潜逃办理本属未善将来各省如盘获此等要犯讯究明确即行正法毋致旷时贻误将此通谕各督抚知之

　　皇朝通典卷八十一

　　●皇朝通典卷八十二

　　刑三

　　○刑三

　　刑制三

　　△刑制三

　　乾隆三十五年三月改定行窃衙署虽未得财拟徒及事主追贼身死并窘迫自尽照因奸酿命例问拟杖徒四月申严被殴伤重违例抬验不行阻止之亲属地保分别治罪又奉谕吴达善等奏审拟梓桐县刁民聚众一折已批三法司核拟速奏矣此次承办兵差俱系官为发帑不令丝毫累及闾閰且念经过地方应用夫役不无稍资民力复格外加恩赏赉并无勒派军需之事即或有司办理不善纵容胥役人等藉端科敛甚至不肖官吏婪索侵蚀该民人何难赴上司控告一经勘讯得实自必尽法严惩以除民累乃此案刁民辄敢纠集多人入城肆横折毁民房甚至拥赴衙署勒放枷犯直是目无法纪此等莠民之尤孽由自作于情理难以姑宽业将首二各犯按律骈诛用示炯戒至折内称该县里民聚众不法者惟芦溪东芝溱溪三处其娄化夜郎二里并未约会等语可见梓桐百姓不尽奸顽虽据首犯供此二里地处窵远一时未及纠约但匪众因赶集入城滋事三次号召多人其事已哄传合县而娄化夜郎二里独无一人随同附和是该二里民人尚知守分奉法具有天良不可掩没其善朕惠爱黎元无所不至而彰善瘅恶一秉大公其有藐视国法者断不肯姑息长奸而驯谨良民则深所嘉予刑赏悉视其人之自取随事具有权衡着该抚宫兆麟即行确查二里里长民人量加奖赏仍出示晓谕俾众人知所激劝并将此通谕知之五月定委员审理案件究出实情声请议叙其故意苛求一并题参案件重大委审多员亦应仿照刑部祇将主驳之员声请叙录闰五月奉旨刑部等衙门题覆盛京刑部侍郎朝铨等审拟齐了其等行劫花义相家一折该侍郎等原拟以法所难宥之齐了其戚七里请照律正法而以递送财物及把风之苏萨勒噶齐小胖老各即拴得力郭七等为情有可原请免死发遣经部改拟削去户籍发乌噜木齐等处为奴虽系按例核拟于情法尚未允协该犯等身系旗人乃竟甘心为盗实属从来所未有阅之不胜骇愕岂得仅照寻常盗案为之差等科罪况强盗已行得财律皆拟斩原属不分首从经我皇祖圣祖仁皇帝法外施仁分别情有可原一条量为末减此以加之民人犯法尚可云悯其愚氓无知若我满洲素风淳朴今以百余年来未有之事而忽见此下流败类实为愧愤难释即我八旗闻之亦当切齿痛心安得不力挽浇风大加惩创我皇考世宗宪皇帝尝以旗人杀死旗人情罪最为可恶特命秋审入于情实予勾用昭炯戒自后鬬狠之风因之敛戢今该犯等不知顾惜颜面畏法自爱至于身犯盗案无论原拟不足蔽辜即部议削籍改遣新疆为奴亦不足以示儆此本着交刑部另行定例会同法司核拟具奏并将朕明罚敕法正所以保全爱护满洲臣仆之苦心通谕八旗知之寻议嗣后如满洲旗人有犯盗劫之案俱照强盗本律定拟不得以情有可原声请奉旨依议十一月定造意分赃之窝主不得照窃盗律以一主为重应统计各主之赃数在一百二十两以上者拟绞候在满贯以下者亦统计各赃科断十二月奉谕据从泰奏称发往巴里坤効力赎罪之原任知县奇善原任佐领李陶原任笔帖式托恩多自到巴里坤以来在清汉档房效力行走奇善请赏空衔李陶托恩多或再留一二年或即送京将伊等原犯情罪开单请旨前来查奇善所犯系婪赃之罪此等贪员断不行复用今岂可奏请赏给空衔至李陶托恩多乃吃酒行卑获罪部议发拉林阿勒楚喀加等改发巴里坤之重犯向使李陶托恩多如不加等治罪径发拉林阿勒楚喀则又何如奏请免罪回京惟因伊等所犯之罪不足以蔽其辜始行加等改发巴里坤之人今反奏请免罪回京有是理乎况发遣拉林阿勒楚喀及发遣伊犁人等俱令一体在彼种地其发往拉林阿勒楚喀人等由迩年以来并无因其效力奏请回京之例惟发往伊犁等处之人彼处往往将此辈令于印房行走数年该处大臣辄行邀誉称其出力代为奏请侥幸者甚多此皆非是其发遣人内原犯罪轻情有可原者果能效力行走尚可奏请邀恩似此该犯贪卑重罪加等改发巴里坤等处不应开复之辈断不可代为请恩具奏从泰所奏甚属非是从泰着交部议处但此等拟发拉林阿勒楚喀加等发往巴里坤人等俱系重罪之人非别项发遣新疆人等之可比从前刑部办理之时并未分晰重轻亦属未周嗣后似此发遣拉林阿勒楚喀加等发遣巴里坤人等永行居住配所不准奏请发回将此着交刑部为例遵行三十六年四月改定偷刨人参人百名以上改为四十名以上五百两以上改为五十两以上俱拟绞监候五月定盗牛二十只以上及二十只以下计赃满贯者均拟绞监候又奉谕据何煟奏内黄县缉获邻省贼匪刘老张花子张五和尚李二楷及四名讯出纠伙在直隶静海县境行劫并将同伙刘四淹毙各案经直督杨廷璋以静海县所获该犯同伙张二未认致死刘四情节咨提刘老张花子等质审现将该二犯解直等语刘老等系节次强劫盗犯且系谋命重案均为法无可逭之人今同伙之张二既在直狡供计图脱卸自不能不将该犯转解质证使无遁情着传谕何煟即行遴选妥干员弁小心护解赴直毋令稍有疏虞杨廷璋于质审明确后将应行正法要犯即在直省办理毋庸再行解回豫省其在豫同获之张五和尚等该抚于提到讯取确供后即行定拟题结亦无庸再解直省并案审办此等稔恶贯盈之犯居心狡险每因案连邻省蜞辗转关查解审得以稍延显戮或于中途乘闲脱逃其情最为可恶前曾谕令各督抚或有逃盗要犯核其情罪重大者一面移查本省原案审讯得实即在该处照拟办结毋庸往来解送致滋疏误着再传谕各督抚嗣后各省遇有盗劫逃遣及悖逆等重案犯一经审确仍遵照前旬即于本省按例办理倘有必需移解质讯方能定案之犯该督抚等即慎简妥干之员沿途加意堤防管押递解毋任少有疏虞倘视为解犯具文致该犯在途免脱及情急自戕等事除将管解人等从重治罪外仍惟办理之督抚是问并于各督抚奏事之便通行谕令知之八月奉谕海明奏万载县缉获湖南逸盗徐明宗该犯拒捕伤人因供词与楚省原案不符已移解浏阳县质审等语所办非是各省拿获强劫要犯如情节重大即就所获之处审明办理不必辗转解质致有疏虞节经通谕甚明其实系供情不符罪关出入必须解赴原犯省分质讯定谳者系专指本案情节未明并无别项重罪者而言今徐明宗系陈大魁等纠同行窃临时行强案内取绳捆縳事主之犯业经楚省审确定案情节已无可疑或该犯因首犯已经正法希图狡卸楚省原案具在无难关查指诘自不容有遁情并无所用其转解即果如所供止系在外接赃而该犯于巡检往拿时尚敢拒捕逞强用刀划伤弓役自应即照强盗拒捕伤人之本例拟以斩决何得又因供词不合原案咨解往来致稽显戮海明甚属不晓事体着传旨申饬但据奏徐明宗已经解赴湖南着传谕永德即速审明严固监禁毋庸再行解回江西致中途或有疏误海明接奉此旬后即将该犯拒捕案情速行定拟具奏以便交永德就近办理并着通谕各督抚嗣后凡有此等逸盗于临捕时敢有拒伤兵役之事均照此从重问拟毋得拘泥解质之例致失罪名轻重着将此于各省督抚奏事之便传谕知之三十七年四月定发往各处驻防当差之另户旗人并犯罪发往新疆当差旗人三年改过编入本地丁册年终汇题又奉旨三法司核拟阜宁县民陈有茂与胞弟陈有盛争闹致伊母葛氏服卤身死一案照子威西父母致死例拟以斩决陈有茂因田价细故与弟连次争闹复逼妻寻死图赖其弟以致伊母爱怜少子忿激自尽核其情罪较重自属法所难逭惟所引子威逼父母例文于义实为未协明刑所以弼教若以威逼二字属之子孙于父母祖父母言之不顺岂可着为法令此等准情定罪当改为子孙不孝致父母自尽定为例条庶足以饬伦常而示惩儆所有此案即着照此改正第子孙不孝其亲情节轻重不同亦有未可概拟斩决者并着刑部详悉酌议具奏寻议嗣后凡子孙不孝致祖父母父母自尽之案如审有触忤干犯情节以致其亲忿激轻生窘迫自尽者即拟以斩决其本无触忤情节但违犯教令以致其亲抱忿轻生自尽者酌拟绞候律例内威逼字样应改为因事逼迫字样奉旨依议六月定文职承缉窃案功过不得将上次汇奏之案并入新案计算七月定改发新疆为奴人犯虽成笃疾仍应改发其军流人犯加等问拟黑龙江等处为奴分别刺字及隆冬盛寒停遣例又定蠹役犯赃以蠹犯二字分别刺臂刺面例又定蠹役不刺字及刺后复充该管官分别降革例八月定加倍重利收当军器分别遣徒九月奉谕向来旗下家奴有酗酒行凶者一经本主报明该旗即行送部发遣其妻室有年老残废及不愿随带者俱不同发定例未为周密如近日秦璜即有将发遣家奴之妻留占为妾之事不可不另立章程以防流弊盖家奴犯法其妻亦属有罪之人自当一体发遣但此等犯罪旗奴妻室自不值官为资送若其中果有实在不能随带者或令于亲属依栖或听本妇另嫁自不便仍留服役以杜嫌疑嗣后该部旗遇有发遣家奴之案俱照此办理着为例十月定停柩在家限一年安葬例定溺女依故杀子孙律杖六十徒一年又奉谕据熊学鹏奏参革河东盐运使吴云从捏报虚数盐斤案内应赔银六万六千三百六十余两前于吴云从任所查出并估变银五百三十余两又续增查估银仅三千二百二十余两所追不及二十分之一请将吴云从解部严加治罪等语吴云从名下现有应赔盐价银六万六千余两其未完银两甚多即不应准其赎罪此等获罪人员本身既有应追银两自应尽数全完或尚有余力再行赎罪方为合理从前兵部办理此案时不知吴云从名下有应追未完之项遂为据呈奏请是向来赎免坐台旧例原未允协吴云从应不准赎罪其已交赎台银一万二千两即划入未完数内扣抵仍着将吴云从即行解交刑部按伊现在未完银数核拟定罪具奏嗣后凡遇此等赎台赎罪各项人员着咨查户刑工等部如有本名下应行追赔未完银两概不得准其奏请赎罪着为令十二月定通缉人犯已逾四十年者即予查销毋庸汇奏三十八年二月定漕船舵工水手勾匪赶集及失事不为救护分别照窝主不行不分赃例减一等治罪粮船入境派捕盗厅二员协拿盗贼如有失事照盗贼经过不行穷追例降一级留任五月定族邻捏结留养照本犯罪名减二等赃重者以枉法论十二月定闻拿投首之犯除律不准首及盗案人犯仍按本例分别办理外余俱减一等三十九年三月定民闲私制藤牌照鸟鎗例治罪失察文武各官处分九月定改遣重犯脱逃通咨奉天等各远省查缉例十月定伪造护道榜文限半年首缴逾限治罪地方官搜查不净照失察邪教例处分又定打射禽兽不期杀人比照捕户于深山旷野安置窝弓不立望竿因而杀人致死律拟徒十一月定新疆改发欵内回民结伙三人以上等六项应发四省烟瘴人犯老幼残疾及年逾五十免刺改遣字样仍依原罪科断又申明改发内地人犯年在五十以上及成残废者不得刺改遣二字又定处决重囚部文到省如州县近而道府远者派委在省之同知等官前往监决又奉谕三法司进呈贼犯程文钱丢包窃贼满贯一案拟以绞候虽云按例但此等贼犯伙众肆窃窜迹稽诛情罪是为可恶且其犯案已越六七年之久若彼时早能捕得已早入情实予勾是该犯系幸逃法网之人一经弋获即应立行正法岂可复令监候稽迟嗣后凡有罪应入情实人犯经二三年后始行就获到案其本罪如系应拟斩绞监候均着改为立决以昭平允此案即着三法司另行改拟具奏四十年正月奉谕前据弘晌等奏查审逆犯吕留良之孙吕懿兼曾孙吕敷先捐纳监生一事系户部办理错误现已另降谕旨至检阅刑部原议作为另户之案竟系错会朕旨朕前谕令将发遣之曾为职官及举页生监出身者免其为奴于戍所另编入旗出户当差系指寻常为奴遣犯而言其真正反叛及强盗免死减等人犯原旨即在开除不办之列若吕留良子孙系大逆重犯缘坐即属反叛岂可援轻罪有职人员概免为奴出户致令逆恶余孽得仍窜籍良民实不足以示惩创而申法纪即如此次王伦之族设有举页生监亦免其为奴出户乎着交刑部存记嗣后如遇办理此等大逆缘坐之案不特举贡生监不应减免即官职甚大者既为逆犯子孙罪在不赦亦不当复为区别所有吕懿兼吕敷先二犯前既幸为开户今复亡思混厕衣冠情罪尤为可恶若仅照该将军所拟永远枷号罪及其身而止尚不足以蔽辜着将该二犯及其家属俱发往黑龙江给与披甲人为奴二月定盗窃连犯两案罪名相等者一案具题一案咨部四月定先曾和奸后因拒绝杀死仍照谋故鬬杀问拟秋审入情实又定遣犯随带之妻在主家倚食被主殴死依殴死雇工人论自行谋生者以凡论八月定兵丁闲散等项由军流改发新疆之犯永远不准回籍闰十月奉上谕今日御史王宽奏请将各省秋审经九卿改轻改重之案酌定处分一折所奏甚属非是朕办理庶狱一秉大公至正即有更改惟在准情酌理务得其平从不存丝毫成见至每年办理秋审俱经细阅数次其中稍有一线可原者临时即不予勾或各督抚有问拟失当经九卿改正者朕量其改驳案件少者传旨申饬多者或交部察议其事亦止可如是而止即如今年四川省改驳多至五案亦止将署臬司顾光旭严加议处而署督文绶尚因其承办军糈特予从轻此众所其知者乃该御史欲请将秋审改多之案明定处分此必私心揣测妄以朕为有意从严若果行其说其无知之督抚自皆避宽纵之名其思从重以免过势必至失入者多于民命所关甚巨国家设立刑章辟以止辟闻尚德缓刑未闻尚刑缓德王宽此奏断不可行向来御史每遇给事中缺出时多有封奏事件希冀转科朕用人自有权衡岂以一言为去取况身为言官藉以干进亦为诸臣耻之同日李殿图奏请陆续刊刻国家方略一折此书现在纂辑告成后自当敬谨刊行若纂办未完岂可零星刊布然其言不过书生迂见尚不足深责是以止将原折发还而王宽之奏为明刑大体所系不应妄陈若此着交部议处并将此通行传谕知之
　　（臣）等谨按刑章轻重各视其人所自取我皇上明察庶狱惟允惟平每当秋审案件详慎再三务使天下无冤民故于失人失出过多之省分交部察议而于请定处分之奏则严行谕禁诚恐启酷吏过严之渐也恭绎圣训钦恤民命尚德缓刑好生之仁与天合德矣
　　十二月定徒罪有关人命者解司审转项目咨部寻常徒罪议结后议叙供招按季报部四十一年十二月定因疯杀死二命拟绞监候例四十二年三月奉谕江苏巡抚杨魁题请将桃源县民孙谋掌殴伊父孙尚文并咬落指节拟以斩决一疏已批法司核奏矣查阅本内孙尚文供伊子孙谋平昔不孝屡次违犯曾于三十七年九月禀县枷责等语彼时办理殊属非是该犯孙谋忤逆既经伊父禀县即应严行惩治或发烟瘴或发他省使伊父得安居守业岂可仅以枷责从轻发落此等不孝之徒所谓下愚不移何得留于其家致将来酿成事端向来刑部办理呈告忤逆之案皆按律科断即从轻亦拟发遣此日孙尚文控告伊子时地方官若照此办理何致尚留败类任其回家肆行狂悖幸而孙尚文被咬未死设使因伤致毙或竟有逆伦之事则是因一时姑息之心留此枭獍使得肆毒于其父母于伦纪风教大有关系所有从前办理此案之府县实属疏纵至臬司刑名总汇巡抚察吏安民何俱漫不经心若此着查明一并交部议处嗣后各省似此忤逆之案俱应照例坐以发遣着交刑部定议具奏寻议嗣后祖父母父母呈告忤逆之案如系屡次违犯逆迹显然者即将伊子发烟瘴充军若系旗人发往黑龙江奉旨依议四月奉谕刑部题覆直隶省毛成因图奸杀死张兴问拟斩决一本已依议行矣阅本内毛成于乾隆三十九年七月犯案旋即脱逃至四十年十月始行缉获业已稽诛一载有余而承审之知州又以邻境会审检验办差等事公出以致更易三任辗转稽延直至本年三月始行结案题达殊属非是此等淫恶之徒一经就获自应速行审办早正刑诛俾凶顽知所惩儆死者得以伸冤方合辟以止辟之义乃迟至两年始行审结设该犯有监毙自戕等事转得幸逃显戮即此可见外省吏治废弛积习相沿于地方紧要案件全不依限速办为上司者又不实力督催至扣限时辄以会审办差纷纷借口尚复成何政体况州县既有本任应审要件即不应复差委会审别县之案以致反迟其应审之本案也督抚等何漫不经心若此周元理着严行申饬达尔吉善着交部议处嗣后各省审办重犯案件尤须上紧审转依限题结不得托故稽迟倘有仍似此迟滞者定将该管上司交部从重议处将此通谕知之六月定原谋其殴必有致命重伤方行拟抵又奉谕据国泰审拟窦十调奸拒捕逞凶毙命一案据称窦十乘张氏之夫夏三与子夏喜外出用言调戏当经夏三邀同妻弟张禄等及子夏喜赴窦家理论窦十即持刀开门将夏喜砍伤毙命并砍伤夏三张禄等四人畏罪逃逸旋于热河地方拿获审明定拟并称该犯情罪可恶仅按律拟斩监候不足蔽辜请旨即行正法等语此等淫恶凶犯情节固为可恶但按律拟以軧候于法已无可加若因其情罪较重只须赶入本年秋审情实不使久系稽诛尚非决不待时之犯乃声叙以为不足蔽辜请即正法死无识者转疑为有意从严所办未免过当朕办理庶狱惟期公当不肯稍存畸重畸轻之见内外问刑衙门均当体朕此意着传谕各督抚嗣后如遇此等案犯按律定拟后即夹片声明赶入本年秋审情实较之寻常案件归入下年秋审者已属从严毋庸将不足蔽辜字样声叙此案除交刑部存记办理外并着传谕国泰及各督抚奏事之便谕令知之八月定逃旗发遣赦回交旗管束五年后酌量挑差如不悛改仍行发遣十月定邻佑捕贼于拒捕时先殴重伤拿获后殴轻伤比拟杖徒十一月定窃犯携赃逃回家内刃伤事主并非获赃格鬬按例拟绞知情未经同窃之犯帮同拒捕拟流又部议广东将军永玮等奏驻防镶红旗满洲前锋克午布之妻杨氏违犯教令致令伊姑王氏自行投井身恐将杨氏审拟绞候奉旨杨氏依拟应绞着监候秋后处决余依议至折内称杨氏系驻防旗人之妻例应解部监禁令该将军等派员选人伴解等语固属照例办理但各驻防旗人内应入秋审亦所常有若俱派人伴送不胜其烦向来东三省秋审常犯并不解京办理各省驻防何独不然况各驻防将军都统拘禁一二人犯亦非难事而理事同知衙门各有监狱即可令其收禁何必多此一番跋涉耶嗣后各驻防遇有秋审人犯即令将军都统等悉心确核分别情实缓决可矜三种造册题达交刑部九卿会核具题至勾到时某省驻防即令另册同该省应勾人犯一体办理着为令四十三年五月定窃盗再犯虽遇赦得免并计仍应刺臂六月奉谕据明善奏正月闲由科布多派在屯之宣化中营马兵何泽淇随同笔帖式三阳泰进京公干该员行至宣化地方何泽洪即托病潜逃请旨饬下宣化镇严行查拿俟拿获时由驿解至科布多治罪示众等语绿营兵丁派往新疆换班耕种乃因奉差进京经由原籍辄敢托病潜逃情节甚为可恶虽不至如军营征兵脱逃拿获即行正法亦当按律重拟候朕酌量定夺若如明善所奏仍解至科布多治罪不足以示惩儆而仅交该镇总兵查缉亦恐未能迅获宣化系直隶所属其地与晋省毗连着传谕周元理巴延三严饬所属于宣化张家口一带地方将该犯何泽淇设法跴缉务获解交刑部严审究拟具奏再新疆各处耕屯日辟绿营兵在彼驻防者甚多脱逃之事谅亦不免着各该管大臣将此旨严切晓谕如该兵等再有脱逃者即照此例办理俾各佑凛遵毋致轻蹈法网将此一并传谕知之并交刑部存记闰六月定驻防满兵出城闲游居住查拿治罪九月定为奴之厄鲁特酗酒滋事发往烟瘴地方给与兵丁为如又定殴伤父母逆犯审明即行处斩不得请旨十月定拨给外省驻防将军都统发遣为奴人犯俱令其在所定之地存留毋得随任迁移十一月定押解斩绞立决秋审情实重犯如有违例雇替等弊纵囚脱逃者签差之知县千总比照管狱官减等治罪又定白役诈赃毙命之案正役分别拟罪又奉谕据观音保奏奉旬勾决官犯吴龙光时因臬司周元理公出未回观音保即亲往监视行刑一折所办甚是藩臬均驻省城事同一体原不应稍存彼此之见嗣后各省官犯勾到时如臬司现在省城自当遵旨亲往监视专折覆奏或因公出省即着藩司代办仍行具折奏闻着为令将此遇便传饬各省藩臬知之四十四年三月定十岁并十五岁以下幻童致毙人命非死者长于本犯四岁以上不得援例案双请又定因捉奸致死外姻小功尊长夹签申请减流成案四月定问拟五军及总徒准徒各案均于拟罪处声明杖一百折责发落字样八月定捐纳官生贡监逾限不行改归原籍者斥革治罪九月定和诱改嫁之妇即照犯奸问拟杖罪的决不准收赎十月定争继酿命之案听房族另行议立其争夺各房不准承继又定审办案件犯病公出毋许重扣之例四十五年二月定妇人故杀子孙妇残酷狠毒流罪不准纳赎六月定江洋大盗屡行抢劫复拒捕致毙弁兵从重问拟凌迟并将亲属发遣为奴又奉旨巴延三奏拿获肆劫多案拒捕杀伤官兵之海洋盗犯胡友南等审拟分别斩决枭示一折已批交三法司核拟速奏海洋大盗虽常有未若此案盗犯于洋面屡行抢劫及至官兵往捕盗犯韩广石竟敢用鎗抵拒将把总谭瑞昌鎗伤堕海兵丁陈元秀等戳伤落水淹溺情罪重大非寻常江洋大盗抢劫伤人者可比此等为首盗犯竟应从重问拟凌迟其亲属亦应发遣以昭惩儆其把总谭瑞昌兵丁陈元秀等奋勇捕贼受伤淹毙应照出兵阵亡例赏恤着该督查明办理至该犯等先在沙湾河面见有双桅旧船即起意纠买修理偷越出口已属人所其见而折内复称原籍牌头保甲无从觉察均无庸议办理尤为未协至失察私藏军器及偷漏出口之疏防文武各员虽系声明除此案拿获各犯出力之兵弁仍着加恩奖赏外巴延三到任未久此次姑宽其处分章绅着交部严加议处其未获各犯着该督抚等严饬硒缉克期务获归案严办其沿海省分并着各该督抚等实力稽查遇有此等案件即照此办理并将此通行各省沿海地方出示晓谕俾匪徒咸知儆惕而出力官兵有所劝勉再此案系本年二三月闲之事且纠众至八十七人之多又复拒伤官兵不法已极何以李质颖署总督时仅饬查拿并不据实奏报着李质颖明白回奏十一月定妻妾逼迫夫死拟绞立决四十六年二月奉旨刑部因经朕看出核覆山西省梁崇禄图奸窦生宜之妻被窦生宜殴伤身恐将窦生宜漫照罪人不拒捕而擅杀律拟绞监候一本另请立罪人虽拒捕而并未伤人之例此案梁崇禄实亦拒捕但未伤事主向来办理此等案件俱有成例可援如罪人不拒捕而擅杀者自应照例缓决数年后遇赦再行减等若罪人既有拒捕确实证据致被捕者杀死则捕者无论已未受伤均当于本年列入可矜刑部止须于秋审时就案核办不必另立科条窦生宜一案即照此办理四月定新案斩绞人犯病故概行通详委员相验其离省及道府所驻之处远者关移邻封相验一面具详五月奉谕阿桂等奏查明甘省新旧教番回起衅仇杀缘由一折据称撒拉尔番回约有六千多户分为十二工各工俱有掌教韩哈济系世传总掌教乾隆二十六年韩哈济与贺麻六乎因念经不和彼此争闹贺麻六乎新起礼拜寺三座韩哈济韩武等在按察司衙门互相控诉案内即有苏阿浑即四十三之名经地方官会同审明将贺麻六乎韩武均照诬告人死罪未决律拟以杖流贺麻六乎首先生事冀陷无辜从重发往乌噜木齐为奴韩哈济拟以枷杖苏四十三讯不知情均予免议当经咨部完结等语此等番回在该处煽惑愚人妄言祸福甚至设立掌教及总掌教之名以至无知回民被其愚惑入教指挥听令现在逆番苏阿浑四十三等即其余党竟敢于率众抗拒官兵总由当日养痈贻患所致然尚因旧教与新教相争不致合为一事若听其仍存总掌教之名俾回众悉听其号令设彼总掌教者肆为不法更何事不可为此事关系甚大不可不设法妥办早为消弭着李侍尧于办理撒拉尔番回善后事宜内将总掌教名目不动声色令其裁去并各省有无似此回教名目者亦令一体妥为裁革至韩哈济与贺麻六乎等争教互讦非寻常案犯可比皆当据实奏闻按律严办以示惩儆乃当日该督仅以咨部完结刑部亦照咨率覆或人于汇奏朕实不知均属错误但查此案系陕甘总督明山任内之事其时刑部堂官刘统勋官保吴绍诗四达钱维城等均已物故毋庸再行查办嗣后各省督抚遇有此等邪教争控聚众念经之案即应亲提案犯严审究拟据实具奏以净根株不得颟顸了事率行咨部完结致复蔓延滋事刑部堂官遇有此等外省咨结之案亦即据实特奏从复位拟不得咨覆完案至邪教案内凡有发遣之犯不得发往奉天吉林及新疆等处致将邪教复行煽惑民人被其愚诱将此传谕李侍尧及各省督抚入于交代遵照办理并交刑部堂官存记一体遵照九月定窃盗被追拒杀及临时拒捕杀人并抢夺杀人从犯如帮同拒捕有伤不论他物金刃俱改拟绞候四十七年九月定发遣新疆年满之员除本犯不至军流者仍照旧例办理外其本犯军流改发者即由陕甘总督照例解配旗人解部折枷十月奉谕民闲私镪鸟鎗向有明禁嗣因口外蒙古地方及内地民人防御盗贼打取牲畜不能无需用之处是以降旬免其交官销毁致滋烦扰仍令编立字号以备稽查乃近阅各省招册及题奏案件常有火器伤人鸟鎗拒捕之案皆因各省督抚平日不能饬属实力查办即絑号严查出示晓谕亦不过奉行故事致任民间私行制造而不逞之徒得以藉端滋事着传谕各省将军督抚府尹嗣后务须督饬各属实力严查毋许工匠私行铸造售卖并令道府州县时于因公巡察之便留心稽查谆切晓谕如有民闲私藏者即行随时缴销总须不动声色设法办理此即不禁而自禁之法也着将此各传谕知之并将如何设法查办之处于年终汇奏一次十一月奉谕前因各省题奏审办事件内常有火器伤人鸟鎗拒捕之案因谕令各督抚将民闲私铸鸟鎗一事实力查禁毋许工匠再行铸造并晓谕民闲有私藏者即令随时缴销昨因袁守侗奏审拟民人樊瑶呈控革监王烈父子一案折内有村民王文兴等在堤看守各持鸟鎗等械上前拦阻致将民人郜见等鎗打受伤之语可见民闲铸造鸟鎗私行售卖者不一而足地方官平日并未留心查察着再传谕各督抚接奉前旬务须遵照饬属严密稽查并须不动声色设法妥协办理毋许任听属员视为具文奉行塞责也将此传谕袁守侗并令各督抚知之四十八年二月定奸妇悔过拒绝有据复被奸夫逼奸因而杀死拟以杖流三月奉谕刑部奏殴伤亲母之张朝元一犯按律拟斩决一折已依议行矣此等灭伦逆犯行同枭獍该部于审明后即应奏请正法使悖逆伦理之人知殴伤伊母即决不待时庶足以昭惩儆乃刑部定拟折内称饬令伊母养伤平复随提该犯严加审讯等语在刑部之意以为设或其母因伤身死即当问拟凌迟殊不知斩决凌迟同为一死该部拘泥律文转令凶逆之徒得稽显戮而无知者以为未必即死是不孝犯法者之无所儆畏未始非此等迟回妇寺之仁之见有以酿成也嗣后遇有子殴父母案件无论伤之轻重该部于审明后即行奏请斩决设或其亲因伤身死自应将该犯剉尸示众亦与凌迟等耳将此通谕内外问刑衙门一体遵照着为令又奉谕据富勒浑奏福建泉州俯海洋盗犯黄旦黄由刘爱三犯解审发回收禁该犯等拧断镣拷殴伤禁卒实属肆横无忌当于审明后先行正法枭示一折所办是已批交该部知道矣此等海洋行劫盗犯素性凶悍自知罪在不赦逞凶肆横非一二禁卒及押解兵役所能制自应于解审具题之时即在省城按察使监牢固收禁庶免疏虞何得又发回原监致令重复滋事防范殊欠周密嗣后各省除寻常谋故杀情实之犯率多庸懦之人仍照向例办理外其逆匪劫盗案情重大立决之要犯该督抚于审明题奏后即饬交按察使监严行收禁俟奉旨后即于省城正法其应行枭示者于正法后传首犯事地方示众着为令四月定以药迷人救醒未得财者传方及下手均拟斩候甫经合药败露人未受累者给厄鲁特为奴再犯及脱逃即正法十月定盗匪聚众滋事蔓延数省情罪重大首犯比照大逆缘坐仍于折内声明此外势盗各案俱依本律科断毋庸比照大逆办理十二月奉谕据提督衙门审究行窃人等内程章等六名俱系旗人因程章为罪魁请销旗档拟发伊犁等处为奴大柱儿杜二格杜三儿花沙布苏冲阿请拟枷责刺字完结具奏虽已按例办理但旗人向皆诚实并无此等无耻不肖事件迨后渐不学好遂有此等不肖行窃逃匿之人其犯案两三次后销除旗档发遣者欲旗人知所愧辱治罪俱皆悔戒痛改前非今程章等六人竟不顾旗人颜面甘为鼠窃而行不肖之事情属可恶如仅以罪魁照例销除旗档发遣伊犁等处为奴其余只枷责刺字完结则不肖匪徒不能儆戒程章等六人俱着销除旗档分发伊犁等处嗣后旗人内如犯不肖无耻之罪致干刺字彼即全不知羞辱未足悯惜似此者即销除旗档照民例办理朕如斯严行定例并非只以严治旗人之罪专欲旗人知所羞辱各改陋习守分而行之意将朕此旨着通行刑部八旗各满兵驻防处所晓谕知之

　　皇朝通典卷八十二

　　●皇朝通典卷八十三
  </div>
  <div class="pagination">
   <a href="清朝通典_page50.html">
    上一页
   </a>
   <span>
    ...
   </span>
   <a href="清朝通典_page46.html">
    46
   </a>
   <a href="清朝通典_page47.html">
    47
   </a>
   <a href="清朝通典_page48.html">
    48
   </a>
   <a href="清朝通典_page49.html">
    49
   </a>
   <a href="清朝通典_page50.html">
    50
   </a>
   <span class="current-page">
    51
   </span>
   <a href="清朝通典_page52.html">
    52
   </a>
   <a href="清朝通典_page53.html">
    53
   </a>
   <a href="清朝通典_page54.html">
    54
   </a>
   <a href="清朝通典_page55.html">
    55
   </a>
   <a href="清朝通典_page56.html">
    56
   </a>
   <span>
    ...
   </span>
   <a href="清朝通典_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
