<!DOCTYPE html>
<html>
<head>
    <meta charset="UTF-8">
    <title>明会要 - 第 24 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会要 - 第 24 页/共 32 页</h1>
    <div class="content">太祖御下峻。御史中丞刘基曰：“古者公卿有罪，盘水加剑，诣请室自裁。所以励廉耻，存国体也。”(《詹同传》。 )
四年，御史台进拟宪纲四十条。上亲加删定，颁给诸臣。(《昭代典则》。 )
七年，刑节侍郎茹太素上言：“自中书省内外百司听御史按察院检举，而御史台未有定考。宜令守院御史一体察核。”(《茹太素传》。 )
十五年五月，御史雷励坐失入人徒罪。上责之曰：“朝廷能使顽恶慑伏，良善得所者在法耳。少有偏重，民无所守。尔为御史，执法不平，何以激浊扬清，伸理冤枉？徒罪尚可改正；若死罪论决，可以再生乎？”命法司论励罪，以戒深刻者。(《世法录》。 )
九月壬戌，始铸监察御史印，文曰：“绳愆纠谬。”每道印二：一畀御史久次者掌之，一藏内府。有事，受印以出；既事，纳之。十月丁亥，以秀才宋矩等十七人为监察御史。
二十三年七月己巳，改铸监察御史印。因左副都御史袁泰言：“各道印篆相同，虑有诈伪。”乃改铸监察御史印曰：“某道监察御史印；”其巡按印曰：“巡按某处监察御史印。”(已上《昭代典则》。 )
二十四年，擢南丰典史冯坚为左佥都御史。(《三编》。 )
永乐七年，召御史张循理等二十八人至，问其出身，皆由进士及监生，惟洪秉等四人由吏。帝曰：“用人虽不专一途，然御史为朝廷耳目之寄，宜用有学识通达治体者。”黜秉等为序班。诏：“自今勿复用吏。”明年冬，申谕吏部，著为令。(《三编》。 )
九年闰十一月癸丑，谕都察院曰：“朝廷置风宪为耳目，纠察百僚，纲维庶政。比来有司奸弊，生民疾苦，岂无可言？而因循玩忄曷，略无建白。尔其申明宪章，在内令监察御史，在外令按察司官，各举其职。庶副朕之委任。不能举职者，有罚。”(《世法录》。 )
时以山东道御史文郁不谙刑名，改为工科给事中。又改江西道御史汪俊民为刑科给事中。(《春明梦余录》。 )
十九年，罢北京道。先是改北平道为北京道，至是罢，增设贵州、云南、交址三道。(《职官志》。 )
都御史陈瑛言：“御史车舒怠惰不任事。”谪舒戍边。因谓瑛曰：“御史当用清谨介直之士。清则无私，谨则无忽，介直则敢言。不能是者，即黜之。”
洪熙元年，谕尚书蹇义：“御史耳目之官，惟老成识治体者可任。”又曰：“都御史十三道之表，如廉清公正，御史虽间有不才，亦当畏惮。今之不才者无畏惮矣，其咨访可任都御史者。”
旧制：御史皆乘驴。宣德间，御史胡智言：“御史任纪纲之职。若巡方，则序於三司之上，或同三司出理公务。三司乘马，御史独乘驿驴，颇失观瞻。自今请乘驿马。”许之。著为令。
御史谢瑶荐牍误书姓，自陈改正。上谓吏部曰：“古人奏牍皆存敬慎。石庆书‘马’字缺点，惧及死。今荐贤不知其姓，岂能知其才？轻率如此，岂称御史之职？”遂谪交址大蛮县知县。
宣宗谕左都御史刘观曰：“中外诸司文卷，已遣御史照刷。其内府诸衙门皆有钱粮出纳，近闻其弊甚多。即选能干御史率监生，於东华门庑下，取各监局文卷，详加磨勘。”(已上《梦余录》。 )
宣德二年十月乙卯朔，擢照磨曾节、通判姚兼善为御史。(《大政记》。 )
十年，定为十三道，监察御史一百十人。惟河南道独专诸内外考察，其余各道协管两京直隶衙门。(《通典》。 )
是年，谕都察院：“朝廷设风宪，所以重耳目之寄，严纪纲之任。近年以来，未尽得人，妄逞威福，是非倒置，风纪废弛。令吏部：今後，初仕者不许铨除风宪。凡监察御史有缺，令都察院堂上及各道官保举，务要开具实行，移咨吏部，审察不谬，然後奏除。其後有犯赃及不称职，举者同罪。”(《梦余录》。 )
正统五年，御史轩挽言：“祖宗设御史官，为职綦重。今内外诸司有事，多擅遣御史，非制。请禁之便。”立报可。(《轩︼传》。 )
六年，诏：“中外风宪系纲领之司。须慎选识量端宏、才行老成任之。其有不谙大体用心酷刻者，并从都察院堂上官考察降黜。”(《梦余录》。 )
景泰初，御史王豪尝以勘陈循争地事忤循，为所讦。至是，循草诏，言：“风宪官被讦者，虽经赦宥，悉舆外除。”於是豪当改知县。御史朱英言：“若如诏书，则凡遭御史抨击之人，皆将挟仇诬讦，而御史愈缄默不言矣。”章下法司，请如英言。乃复豪职。(《朱英传》。 )
六年十一月乙亥，从给事中李瓒言，设两直隶督学御史，以华峦、张监为之。(《大政记》。 )
天顺初，御史杨碹印马畿内。至河间，民诉曹吉祥、石亨夺其田。以闻，并列二人怙宠专权状。帝语大学士李贤、徐有贞曰：“真御史也。”(《杨传》。 )
石亨等谮诸言官。上谕吏部：简给事御史年腧三十者留之。尚书王翱列上给事中何巳等十三人，御史吴祯等二十三人，皆调外。(《梦余录》。 )
四年，曹钦反。将士妄杀，至割乞儿首报功，市人不敢出户。副都御史林聪署院事，急令获贼者必生致，滥杀为止。锦衣官校恶钦杀指挥逯杲，悉捕钦姻识。千户龚遂荣及外舅贺三亦在系中，人知其冤莫敢直，聪辨出之。其他湔雪者甚众。(《林聪传》。 )
成化六年八月丙午朔，定：科目出身历任三年者，不限内外，通选御史。(《大政记》。 )
十六年，左都御史王越封威宁伯，不当复领都察院，而越不欲直西班。御史许进等颂其功，引王骥、杨善例，请仍领院事提督团管。从之。(《王越传》。 )
弘治元年，左都御史马文升奏：“御史为朝廷耳目之官，自洪武、永乐、宣德年问，不分进士、知县、教官皆得除授，但选之甚精，而授之不苟。至正统年闾，朝廷颁降宪纲，新进士初仕，不许除授御史。至正统八年，进士复得除之。成化六年，仍遵宪纲，凡遇御史有缺，止於进士出身知县并行人内行取。中间多有不分贤否，但资格相应，皆得授任者，所以未尽得人。乞敕吏部行移各处抚按等官，各於所属进士、举人除授到任六年以上知县内，从公推访廉慎公勤政续昭著者，明白具奏。遇有御史员缺，吏部据此，并於考满行人博士内行取。如果六年以上知县员少，於办事二年以上进士中选取，仍照例会同本院官考选 具奏除授。若所举不实，事发连坐以罪。如此则御史得人，而风纪振肃。”(《明臣奏议》。 )
十七年，令：国子监助教等官，由举人出身曾经荐举者，兼取考选御史。
十八年，令：举人出身教官，历俸六年以上，有才行出众者，取选科道等官。(已上《会典》。 )
正德三年，刘瑾黜御史十八人，改他曹二十四人补之。(《刘天和传》。 )
永乐十三年，差御史三员巡督陕西茶马。景泰四年，照洪武中例，差行人。成化二年，差却史一员於陕西巡茶。七年，罢差行人四川巡茶。十一年，令取回御史，复差行人。十四年，仍差御史。弘治十六年，令取回御史，命督理马政以都御史兼理。正德二年，仍设巡视御史二员。(《梦余录》。 )
嘉靖六年九月戊寅，张璁以署都察院，复请考察诸御史，黜蓝田等十二人。寻奏行宪纲七条，箝束巡按御史。(《大政记》。《明纪》。 )
胡世宁为左都御史，条上宪纲十余条。执政请禁私谒，世宁曰：“臣官以察为名。人非接其貌，听其言，无由悉其才行。”帝以为然，遂弗禁。(《世宁传》。 )
十二年，阁臣张孚敬摄都察院，申明：“御史纠弹，而御史不法亦听按察司纠弹，台谏不能挟私报复。”王廷相掌院，请如孚敬议。上曰：“此祖制也。”令通谕行之。
张孚敬又言：“昔唐韦谦为御史大夫，见王公未尝屈，曰：‘耳目官固当特立，雕鹗鹰岂众禽之偶乎？’宋杜衍为御史，中丞宰相而下畏之，曰：‘不肯以恩意假人者也’国朝顾佐为都御史，在朝大臣有贪墨不法，许穿绯衣，当御前，面加纠举，就行拿问。故都御史凡绯入朝之日，必有纠举，大臣莫不股栗。今此职不举，故大臣无忌惮，朝多贪墨。如之何民不穷且盗也？”(已上《梦余录》。 )
故事：京官考满，自翰林外，皆报名都察院，修庭谒礼。後吏部郎张濂废报名，陆光祖废庭谒。左都御史张永明榜令遵故事，列仪节奏闻，诏诸司遵守。郎中罗良当考满，先诣永明邸，约免报名庭谒乃过院。永明怒，疏言：“此礼行百年，非臣所能损益。奥轻薄无状，当罢。”诏礼部议。奏：“宜承旧制。”从之。(《张永明传》。 )
天启二年，吏部将用锺羽正为左副都御史。羽正辞曰：“冯公从吾余院巳久。吾後入先之，是长竞也。西台何地，可以是风有位乎？”乃受佥都御史，而让从吾为副。(《羽正传》。 )
◎南京都察院
宣德三年，邵巳为南京副都御史，奏黜御史不职者十三人，简诸司庸儒不肖者入十余人，风纪大振。(《顾佐传》。 )
成化十年，林聪为南京都御史。先是，掌院多不乐御史言事。聪独奖励之，曰：“己既不言，又禁他人言，可乎？”(《林聪传》。 )
十二年，张敷华掌南京都察院，舆吏部尚书林瀚，佥都御史林俊，祭酒章懋，称为“四君子”。(《张敷华传》。 )
武宗初，南京御史陆昆疏言：“古者，‘臣下不匡，其刑墨。’宋制：御史入台，逾十旬无言，有‘辱台’之罚。今郎署建言，如李梦阳、杨子器辈，当加旌擢。而言官考绩，宜以章疏多寡为殿最。旧制：御史上殿，被劾者趋出待罪。即唐人‘对仗读弹文’遗意。近率封章奏闻；批答未行，弥缝先入。乞遵旧典面奏，立取睿载。”(《陆昆传》。 )
嘉靖时，冯恩擢南京御史。故事：御史有所执讯，不具狱以移刑部。刑部狱具，不复牒报。恩精尚书仍报御史。诸曹郎欢谓：“御史属吏我。”恩曰：“非敢然也。欲知事木末，得相检核耳。”尚书无以难。(《冯恩传》。 )
王广为南京右都御史。守备中官进表，率以两御史监礼。广曰：“中官安得役御史？”止之。奉贺入朝，谒内阁夏言。言倨甚，大臣多隅坐。广独引坐正之。(《王广传》。 )
万历初，袁洪愈进南京右都御史，掌院事，就改礼部尚书。南京御史谭希思疏论中官外戚，且请循旧制，内阁设丝纶簿，宫门置铁牌。诏下南京都察院勘讯，将坐以诬罔。洪愈巳改官，代者未至，乃具言：“希思所陈，载王可大《国宪家猷》、《薛应旗宪章录》二书。”帝以所据非颁行制书，谪希思杂职。(《彭洪愈传》。 )
耿定向为南京右都御史。御史王藩臣劾应天巡抚周继，疏发逾月，不以白定向。定向怒，守故事力争，自劾求罢，且诋藩臣论劾失当。藩臣坐停俸二月。(《耿定向传》。 )
◎操江御史
明初，以南京根本之地，特设操江都御史一员，以提督水战。(《范宗吴疏》。 )
永乐时，恃命勋臣为帅，视江操。其後，兼用都御史。(《兵志》。 )
嘉靖八年，命增设江淮总兵官。已而寇平，罢不设，仍以其事属操江。(王圻《通考》。 )
二十三年，给事中万虞恺言：“南京军卫隶兵部，而沿江诸屯属操江，重江防也。今浦子口远在北方，亦属兵部，都御史节制仅行於新江，事权不属。宜以浦口改属操江便。”(《世法录》。 )
四十二年，给事中范宗吴言：“故事：操江都御史防江，应、凤二巡抚防海。後因倭警，遂以镇江而下通、常、狠、福诸处，隶之操江。以故，二抚臣得诿其责；操江又以向非本属，兵难遥制，亦漠然视之，非委任责成意。宜以山三江会口为操、抚分界。”报可。其後增上下两江巡视御史，而以南京佥都御史兼理操江，不另设。(《兵志》。 )
南京操江故设文武二员，庄烈帝欲裁去文臣，专任诚意伯刘孔昭。副都御史惠世扬迟久不至，帝命削其籍。(《蒋德传》。 )○谏诤
洪武时，御史以敢言著者，自韩宜可外，则称周观政。观政尝监奉天门，有中使将女乐入，观政止之。中使曰：“有命。”观政执不听。中使愠而入，顷之，山报曰：“御史且休，女乐已罢不用。”观政又拒曰：“必面奉诏。”已而帝亲出宫，谓之口：“宫中音乐废缺，欲使内家肄习耳。朕巳悔之。御史言，是也。”左右无不惊异者。
前宜可者，有欧阳韶，荐授监察御史。有诏，日命两御史诗班。韶尝侍直，帝乘怒将戮人，他御史不敢言。韶趋跪殿廷下，仓卒不能出词，急捧手加额，呼曰：“陛下不可。”帝察韶朴诚，从之。(已上《韩宜可传》。 )
景泰四年，御史左鼎跪言：“自卫拉特变作，於今又五年矣。貂蝉盈座，悉属公侯。鞍马塞途，莫非将帅。民财岁耗，国帑日虚。以天下之大，土地甲兵之众，曾不能振扬威武，则军政未立也、昔太祖定律令，至太宗，暂许有罪者赎，盖权宜也。乃法吏拘牵，沿为成例，官吏受枉法财，悉得减赎。骨皮 如此，复何顾惮哉？国初建官有常，近始因事增设。主事每司二人，今有增至十人者矣。御史六十人，今则百余人矣。甚至一部有两尚书，侍郎亦倍常额，都御史以数十计，此京官之亢也。外则增设抚民管屯官，如：河南参议，益二而为四；佥事，益三而为七；此外官之亢也。天下布、按二司各十余人，乃岁遣却史巡视，复遣大臣巡抚镇守。今之巡抚镇守，即曩之方面御史也。为方面御史，则合众人之长而不足。为巡抚镇守，则任一人之智而有余。有是理耶？至御史迁转太骤，当以六年为率，令其通达政事，然後可以治人。巡按所系尤重，毋使初任之员漫然尝试。其余百执事亦宜慎择而久任之。”疏上，上颇嘉纳。未几复言：“国家承平数十年，公私之积来充。一遇军典，抑配横徵，鬻官市爵：率行衰世苟且之政，此司邦计者过也。臣请痛抑末技，严禁游惰，斥异端使归南亩，裁亢以省虚糜，开屯田以实边，料士伍而纡饷。寺观营造、供佛、饭僧，以及不急之工、无益之费，悉行停罢。专以务农重粟为本，而躬行节俭以先之。然後可阜民而裕国也。傥或不加察，任掊克聚敛之臣，行朝三暮四之政。民力巳尽而征发无已，民财已竭而赋敛日增。苟纡目前之急，不恤意外之虞。臣窃惧焉。”章下户部。尚书金濂请解职，帝不许。鼎言亦不尽行。时御史练纲以敢言名，而鼎尤善於章奏。京师语曰：“左鼎手，练纲口。”自公卿以下咸惮之。(《左鼎传》。 )
弘治元年七月，南京御史张偕同官上言：“迩台谏交章论事矣，而扈跸纠仪者不免锦衣捶楚之辱，是言路将塞之渐也。经筵既举矣，而封章累进，卒不能回寒暑停免之说，是圣学将怠之渐也。内幸虽斥粱芳，而赐祭仍及便辟，是复启宠幸之渐也。外戚虽罪万喜，而庄田又赐皇亲，是骄纵姻娅之渐也。左道虽斥，而符书筒揭於宫禁，番僧旋复於京师，是异端复兴之渐也。传奉虽革，而千户复除张质，通政不去张苗，是传奉复启之渐也。织造停矣，仍闻有蟒衣斗牛之织？淫巧其渐作乎？宝石废矣，又闻有戚里不时之赐，珍玩其渐崇乎？诗云：‘靡不有初，鲜克有终。’愿陛下以为戒。”帝嘉纳之。(《本纪》。 )
嘉靖初，西域鲁迷贡狮子西牛方物，言：所贡玉石计费二万三千余金，往来且七年，邀中国重赏。御史张录言：“明王不贵异物。今二狮日各饲一羊，是岁用七百余羊也。牛食刍菽，今乃食果饵，则食人之食矣。愿返其献，归其人，薄其赏，以阻希望心。”帝不能用。(《解一贯传》。 )
二十年，元日微雪。夏言、严嵩作头称贺。御史杨爵拊膺太息，上疏曰：“今天下大势，如人衰病巳极，腹心百骸莫不受患，即欲拯之，无措手地。且奔竞成俗，贿赂公行。遇灾变而不忧，非祥瑞而称贺。谗谄面谀，流为欺罔，士俗人心，颓坏极矣。诤臣拂士日益远，而快情态意之事无敢龃龋於其间，此天下大忧也。去年自夏入秋，恒阳不雨，畿辅千里巳无秋禾。既而一冬无雪，元日微雪即止，民失所望。忧旱之心，远近相同，此正撤乐减膳忧惧不宁之时。而辅臣言、尚书嵩等，方以为符瑞而称颂之。欺天罔人，不已甚乎？翊国公勋，中外皆知为大奸大蠹。陛下宠之，使稔惠肆毒。群狡趋赴，善类退处。此任用匪人，足以失人心而致危乱者，一也。臣巡视南城，一月中，冻馁死八十人。五城共计，未知有几，孰非陛下赤子，欲延须臾之生而不能。而土木之工，十年未止，工部属官，增设至数十员，又遣远修雷坛。以一方士之故，股民膏血而不知恤，是岂不可以巳乎？巩今北寇跳梁，内盗窃发，加以频年灾诊，上下交空，尚可劳民靡费结怨天下哉？此兴作未已，足以失人心而致危乱者，二也。陛下即位之初，励精有为，尝以《敬一箴》颁示天下矣。乃数年以来，朝御希简，经筵旷废。大小臣庶朝参辞谢，未得一睹圣容，敷陈复逆，未得一聆天语。恐人心日益怠惰，中外日益涣散，非隆古君臣都俞吁睇协恭图治之气象也。此朝讲不亲，足以失人心而致危乱者，三也。左道惑众，圣王必诛。今异言异服立於朝苑，金紫赤绂赏及中外。夫傅保之职，坐而论道。今举而畀之奇邪之徒，流品之乱，莫以加矣。陛下诚与公卿贤士，日论治道，则心正身修，天地鬼神莫不佑享。安用此妖诞邪妄之术，列诸清禁为圣躬累耶？臣闻：上之所好，下必有甚。近者，妖盗繁兴，诛之不息，风声所及，人起异议，贻四方之笑，取百世之讥，非细故也。此信用方术，足以失人心而致危乱者，四也。陛下临御之初，延访忠谋，虚怀纳谏。一时臣工言过激切，获罪多有。自此以来，臣下震於天威，怀危虑祸，未闻复有犯颜直谏以为沃心助者。往岁太仆卿杨最言出而身殒。近日赞善罗洪先等皆以言罢斥。国体治道，所损甚多。臣非徒为最等惜也。古今有国家者，未有不以任谏而兴，拒谏而亡。忠盖杜口，则谗谀交进，安危休戚，无由得闻。此阻抑言路，足以失人心而致危乱者，五也。望陛下念祖宗创业之艰难，思今日守成为不易，览臣所奏，赐之施行。宗社幸甚。”(《杨爵传》。 )
万历十一年，御史孙继先言：“人君欲建久安长治之策，必重直言敢谏之士。前日，编修吴中行、检讨赵用贤、员外艾穆、主事沈思孝、进士邹元标各以张居正夺情一事，建言得罪，至廷杖遣戍。陛下岂不知诸臣无罪，但以为不如是不足以安居正之心。顷因御史李植言，斥冯保，则诸臣赐环不可稽迟矣。至於忤触居正如余懋学、赵应元、傅应帜、朱鸿谟、孟一脉、王用汲等，亦当一体复用，以开言路。”从之。因并复郭惟贤职。
十二年，御史屠方叔疏言：“成祖有‘练子宁若在，肤尤当用之’之语。今既褒表忠魂，建嗣致祭，其坟墓苗裔厚加恤录，而姻党犹蔽覆盆。如：江西胡闺一族赤矣，内亲尽矣，犹抄解外甥分戍。若此者，不一而足。乞查前项有在戍者，并议宥还乡。”部议：“愿回者放回，不愿回者给与免帖。”诏：“自齐泰、黄子澄外，其坐方孝孺等连及者，俱免之上於是浙江、江西、福建、四川、广东得免者，凡三千余人。至光宗时，并泰、子澄戚属後裔，亦俱放还。(已上《三编》。 )
二十五年，御史冯从吾抗章言：“陛下郊庙不亲，朝讲不御，章奏留中不发。试观戊子以前，四裔效顺，海不扬波，己丑以後，南倭告警，北寇渝盟，天变人妖，叠出累告。励精之效如彼，怠ル之患如此。近颂敕谕，谓‘圣体违和’，欲藉此自掩。不知‘鼓钟於宫，声闻於外’。陛下每夕必饮，每饮必醉，左右一言，稍违，辄毙杖下，外廷无不知者，天下後世其可欺乎？愿陛下勿以天变为不足畏，勿以人言为不足恤，勿以目前宴安为可恃，勿以将来危乱为可忽。宗社幸甚。”(《冯从吾传》。 )
时中外争请罢矿税，帝悉置不省。左都御史温纯等忧惧不知所出，乃倡诸大臣伏阙泣请。帝震怒，问谁倡者？对曰：“都御史臣纯。”帝为霁威，遣人慰谢曰：“疏且下。”乃退。巳而卒不行。广东李凤、陕西梁永，云南杨荣并以矿税激民变。纯又抗言：“税使窃陛下威福，以十计，参随凭税使声势，以百计；地方奸民窜身为参随爪牙，以万计。宇内生灵困於水旱，困於采办。营运转输，既嚣然丧其乐生之心，安能复胜此千万虎狼耶？愿即日罢矿税，逮凤等置於理。”亦不报。(《温纯传》。 )
光宗崩，李选侍据乾清官，追皇长子封皇后。御史左光斗上言：“内廷有乾清官，犹外廷有皇极殿。惟天子御天得居之，惟皇后配天得共居之。其他妃嫔，虽以次进御，不得恒居。非但避嫌，亦以别靠卑也。选侍既非嫡母，又非生母，然尊居正宫。而殿下乃退处慈庆，不得守几筵，行大礼，名分谓何？选侍事先皇，无脱簪戒旦之德，於殿下，无拊摩养育之恩。此其人，岂可以托圣躬者？且殿下春秋十六龄矣。内辅以忠直老成，外辅以公孤卿贰，何虑乏人，尚须乳哺而襁负之哉？况睿哲初开，正宜‘不见可欲’。何必托於妇人女子之手？及今不早断决，将藉抚养之名，行专制之实，武氏之祸，再见於今，将来有不忍言者。”於是熹宗趣择日移宫。当是时，宫府危疑，人情危惧。光斗与杨涟协心建议，排阉奴，扶冲主，宸极获安。(《左光斗传》。 )
三年，御史李应升请：“早午晚三朝时，御便殿，咨访时政。”报闻。巳又言：“自登莱增巡抚，而侵冒百余万。增招练监军，而侵冒又十余万。边关内地将领如蚁，剥军役侵饷，又不知几十万。增置总督，何补塞垣？增置京堂，何裨政本？枢贰添注矣，孰慷慨以行边？司空添注矣，孰拮据以储备？大将添注矣，只工媒孽而纵逋逃。礼、兵司属添注二三十人矣，谁储边才而精典礼？滥开边俸，捷径燃灰，则吏治日壤。白衣攘臂，邪人入幕，则奸弁充斥。请断自圣心，一切报罢。”又言：“今事下部曹，十九寝合。宜重申国典，明正将领之罪。锦衣旗尉，半归权要，宜遣官巡视，如京营之制。街官袭职，比试不严，宜申明旧章，无使幸进。将校蚕食，逃军不招，私募乞儿，半分其镶，宜力为创惩。穷民敲扑，号哭满庭，奸吏侵渔，福堂安坐，宜严其法制。”时不能用。(《李应升传》。 )
四年二月，御史黄尊素力陈时政十失，末言：“陛下厌薄言官，人怀忌讳，遂有剽窃皮毛，莫犯中扃者。今阿保重於赵娆，禁旅近於唐末。萧墙之忧，惨於敌国。家无谋幄，边无折冲。当国者昧安危之几，误国者护耻败之局。不以此进贤退不肖，而疾刚方正直之士如仇雠，陛下独不为社稷计乎？”疏入，忠贤大怒，谋廷杖之。韩广力救，乃夺俸一年。无何，万景以创重卒。尊素上言：“律例：非叛逆十恶无死法。今以披肝沥胆之忠臣，竟殒於磨牙砺齿之凶竖。此辈必欣欣相告：‘吾侪借天子威柄，可鞭笞百僚。后世有秉董狐笔，继朱子《纲目》者，书曰：‘某月日，郎中景以言事廷杖死。岂不上累主德哉？进廷杖之说者，必曰：‘祖制。乙不知二正之世，王振、刘瑾为之；世宗神宗之朝，张璁、严嵩、张居正为之。奸人欲有所逞，惧忠臣义士掣其肘，必借廷杖以快其私。使人主蒙拒谏之名，己受乘权之实，而仁贤且有抱蔓之形。於是乎为所欲为，莫有顾忌，而祸即移之国家。景今巳矣。辱士、杀士，渐不可开。乞复故官，破格赐恤，俾遗孤得扶榇还乡，景死且不朽。”(《黄尊素传》。 )
崇祯九年，大学士钱士升以谠言去位。御史詹尔选上疏曰：“辅臣引咎，遽奉回籍之谕。夫人臣所以不肯言者，其源在不肯去耳！辅臣肯言、肯去，臣实荣之。独不能不为朝廷惜此一举也。李以非法导主上，辅臣执奏。谓当嘉许不暇，顾以为疑君要誉耶？人臣无故疑其君，非忠也；乃谓吾君万举万当者，第容悦之借名，亦必非忠。人臣沽名，义所不放出也；乃人主不以名誉鼓天下，使其臣尸位保宠，寡廉鲜耻，亦必非国家利。况今天下疑陛下者不少矣。将骄卒惰，尚方不灵，则或疑过於右武。穿札舆操觚并课，非是者弗录，则或疑缓於敷文。兔觐之说行，上意在苏民困也，而或疑朝宗之大议，不敌数万路用之金钱。驳问之事烦，上意在惩奸顽也；而或疑明启之刑书，几禁加等之纷乱。其君子忧驱策之无当，其小人惧陷累之多门。明知一切苟且之政，或拊心愧恨，或对众欷。辅臣不过偶因一事代天下发愤耳，而贾郁郁以去。恐後之大臣无复有敢言者矣。大臣不敢言，而小臣愈难望其言矣。所日与陛下言者，惟苛细刻薄不识大体之徒，似忠似信，如狂如痴，售则挺身招摇，败则潜形逋窜。骇心志而耳目，毁成法而酿隐忧。天下事尚忍言哉？”(《詹尔选传》。 )
◎弹劾
都御史职专纠劾，为天子耳目风纪之司。凡大臣奸邪，小人构党，作威福乱政者，劾。凡百官猥茸贪冒，坏官纪者，劾。凡学术不正，上书陈言，变乱成宪，希进用者，劾。
监察御史主察纠内外百司之官邪，或露章面劾，或封章奏劾。(已上《职官志》。 )
洪武初，监察御史韩宜可弹劾不避权贵。时丞相胡惟庸、御史大夫陈宁、中丞涂节方有宠於帝。尝侍坐从容燕语，宜可直前，出怀中弹文，劾三人：“险恶似忠，奸佞似直，恃功怙、宠，内怀反侧，擢置台端，擅作威福。乞斩其首，以谢天下。”帝怒曰：“快口御史，敢排谤大臣耶？”(校点者案：《明史本传》“排谤”作“排陷”。 )命下锦衣卫狱，寻释之。(《韩宜可传》。 )
十六年，陶星仲以国子生擢监察御史，纠弹不避权贵，劾刑部尚书开济至死，直声动天下。(《陶仲传》。 )
建文初，练子宁拜御史大夫。燕师起，李景隆北征屡败，诏还。子宁执景隆，数其罪请诛之，不听。愤激叩首言：“此卖国贼。臣备员执法，不能除奸，请先伏诛。”遂罢朝。(《练子宁传》。 )
永乐初，御史周新敢言，多所弹劾。贵戚震惧，目为“冶而寒铁”，(《周新传》。 )
仁宗监国，御史鲁穆屡上封事。汉王官校多不法，人莫敢言。穆上章劾之，不报，然直声震朝廷。(《鲁穆传》。 )
宣德三年，顾佐为左都御史，甫视事，郎奏黜御史不法及老疾者三十三人。(《顾佐传》。 )
正统时，副都御史周铨以私挞御史。诸御史范霖、杨永与尚褫等十八人，共劾铨。铨下韶狱。(《野获编》。 )
成化时，御史姜昂偕同官劾方士李孜省。杖午门外。(《姜昂传》。 )
正德时，南京御史陆昆尝劾中官高凤、苗达、保园公朱晖。时八党窃柄，朝政日非，又偕十三道御史上疏，极论太监马永成、魏彬、刘瑾、傅兴、罗祥、谷大用辈蒙蔽之罪。瑾怒，悉逮下诏狱。(《陆昆传》。 )
南京御史蒋钦偕同官薄彦徽等劾刘瑾，被罪。出狱甫三日，钦独具疏劾瑾，言：“刘瑾小竖子耳！陛下亲以腹心，寄以耳目，待以股肱。殊不知瑾为悖逆之徒，蠹国之贼，窃柄弄权，万民失望，愁叹之声，动彻天地。幸听臣言，急诛瑾以谢天下，然後杀臣以谢瑾”疏入，再杖三十，系狱。越三日，复具疏请杀瑾，言尤激切。既入，复杖三十，卒於狱。(《蒋钦传》。 )
嘉靖十一年冬，彗星见，诏求直言。南京御史冯恩极论大学士张孚敬、方献夫、右都御史汪钅宏三人之奸，谓：“孚敬根本之彗，钅宏腹心之彗，献夫门庭之彗。三彗不去，百官不和，庶政不平。虽欲弭灾，不可得已。”帝大怒，逮下狱，论死。(《冯恩传》。 )
十七年，南京御史黄正色劾兵部尚书张瓒奸贪，事甚有迹，而巾有“历官藩臬，无一善政”语。瓒言：己未任藩臬。帝以诬劾夺俸两月。明年，章圣太后梓宫南葬，命正色护视。事竣，劾中官鲍忠、驸马都尉崔元、礼部尚书温仁和所过纳馈遗。帝召谙忠等，皆叩头祈哀，因赞正色。捕下诏狱，遣戍。(《张选传》。 )
十九年正月，礼部尚书严嵩屡被弹劾，求去。帝慰留。御史谢瑜言：“嵩矫饰浮词，欺罔君上，箝制言官，且援明堂大礼南巡盛事为解，而谓诸臣中无为陛下任事者，欲以激圣怒。奸状显然。”帝留疏不下。嵩奏辨，且言瑜击臣不巳，欲舆朝廷争胜。帝於是切责瑜而慰谕嵩甚至。居二岁，竟用嵩为相。甫腧月，瑜疏言：“武庙盘游佚乐，边防宜坏而未甚坏，今圣阴在上，边防宜固而反大坏者，大臣谋国不忠而陛下任用之失也。自张瓒为中枢，掌兵而天下无兵，择将而天下无将。说者谓，瓒形貌魁梧，足称福将。夫诚边尘不耸，海宇晏然，谓之‘福’可也。今瓒无功而恩荫屡加，有罪而褫夺不及，此其‘辐’，乃一身之福，非军国之福也。昔舜诛四凶，万世称圣。今瓒与郭勋、严嵩、胡守中圣世之四凶，陛下旬月间巳诛其二，天下翕然称圣，何不并此二凶放之流之，以全帝舜之功也？大学士翟銮，起废弃中，授以巡边之寄。乃优游曼衍，靡费供亿，以盛苞苴者为才，献淫乐者为敬。遂使边军益瘠，边备更弛。行边若此，将焉用之？故不清政本，天下必不治；不易本兵，武功必不竞。”疏入，留不下。(《谢瑜传》。 )
三十一年，王宗茂擢南京御史。时先後劾严嵩者皆得祸，中外慑其威，益箝口。宗茂积不平，拜官三月，上疏论嵩负国之罪有八，且言：“陛下帑藏，不足支诸边一年之费，而嵩所蓄积，可赡储数年。与其开卖官、鬻爵之令以助边，盍去此蠹国害民之贼，籍其家以纾患也。”疏至，通政司赵文华密以示嵩，留数日始上。嵩得豫为地，遂以诬诋大臣谪平阳县丞。(《王宗茂传》。 )
四十五年十月，御史王时举劾刑部尚书黄光升，言：“内官季永以诉事犯乘舆，本无死比，乃拟真犯。奸人王相私阉良民者三，本无生法，乃拟矜疑。宜勒令致仕。”帝怒，命编氓口外。(《杨思忠传》。 )
隆庆时，御史凌儒劾去大学士高拱。拱罢，又劾郭朴。顷之，劾罢抚治郧阳都御史刘秉仁。又以永平失事，劾总督刘焘、巡抚耿随卿、总兵李世忠罪。随卿、世忠被逮，焘贬官。(同上。 )
天启元年，奉圣夫人客氏既出宫，复入。御史周宗建首抗疏极谏。三年二月，复抗疏攻魏进忠，略言：“臣於去岁指名劾奏。进忠无一日忘臣，於是乘私人郭巩入都，嗾以倾臣，并倾诸异己者。巩乃创为新幽大幽之说，把持察典，编廷臣数十人姓名於一册，思一纲中之。又为匿名书，罗织五十余人，投之道左，欲以快报复之私，释进忠之恨，幸直道在人，巩说不行，始别借廷弼以为阱陷。先朝汪直、刘瑾虽訾枭獍，以言路清明，臣僚隔绝，故非久即败。今权报复反借言官以伸，言官声势反借权以重。数月以来，摘瓜抱蔓，正人重足。举朝各爱一死，无敢明犯其锋者。臣若尚顾微躯，不为入告，将内有进忠为之指挥，旁有客氏为之羽翼，外有刘朝辈典兵示威，而又有巩辈蚁附蝇集，内外交通，驱除善类。天下事尚忍书哉？”(《周宗建传》。 )
四年六月，左副都御史杨涟劾魏忠贤二十四大罪。
卷三十四 职官六
◎巡按
洪武十年七月己巳，遣监察御史巡按州县，俾询民间疾苦，廉察风俗，申明教化。所按藩服大臣，府州县官，诸考察举劾尤专，人事奏裁，小事立断。按临所至，必先审录重囚，吊刷文卷，有故出入者理辨之。(《三编》。 )谕之曰：“朕命汝等出巡，事有当言者，须以实论列，勿事虚文。凡治以安民为本，民安则国安。汝等当据法守正，慎勿沽誉要名。朕深居九重，所赖以宣德意通下情者，惟在尔等。其各慎之。”(《世法录》。 )
二十一年三月己亥，遣进士行监察御史事，分巡郡邑，以久任御史一人与俱。新进士之任巡按自此始。(《大政记》。 )
二十二年，御史许圭巡按河南，言：“自开封、永城至彰德旱，请减夏税。”左都御史詹徽以其希旨要誉，请罪之。上曰：“御史能恤民隐，达下情，何罪也？”即命赈贷，蠲其税。(《明纪》。 )
永乐元年二月，遗御史分巡天下。自是遂为定制。(《三编》。 )
御史周新巡按福建，奏请：“都司卫所不得陵府州县。府、卫官相见钧礼。”武人为之戢。(《周新传》。 )
仁宗即位，遣御史汤氵荧等十四人分巡天下，考察官吏，谕曰：“国以民为本，民安则国安。比年牧守官不体朝廷恤民之意，侵削扰害，民不聊生。今分行考察，然人才器不同，当明白具实以闻，毋惑於小人，毋屈於势要，毋私於亲故。询之於众，断之以公，可也。又：御史，朕之耳目，勉副朕心，必先自治，乃可治人。若弃廉耻违礼法，朕亦不贷。”(《三编》。 )
宣德六年，御史王来出按苏、松、常、镇四府，命偕巡抚周忱考察官吏，敕有“请自上裁”语。来言：“贼民吏，去之唯恐不速。必请而後行，民困多矣。”帝为改敕赐之。中官陈武以太后命使江南，横甚。来数抑之。武还，诉於帝。帝问都御史顾佐：“巡按谁也？”佐以来对。帝叹息称其贤，曰：“识之。”(《王来传》。 )
正统时，御史韩雍巡按江西，黜贪墨吏五十七人。(《韩雍传》。 )
</div>
    <div class="pagination">
<a href="明会要_page23.html">上一页</a><span>...</span><a href="明会要_page19.html">19</a><a href="明会要_page20.html">20</a><a href="明会要_page21.html">21</a><a href="明会要_page22.html">22</a><a href="明会要_page23.html">23</a><span class="current-page">24</span><a href="明会要_page25.html">25</a><a href="明会要_page26.html">26</a><a href="明会要_page27.html">27</a><a href="明会要_page28.html">28</a><a href="明会要_page29.html">29</a><span>...</span><a href="明会要_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
