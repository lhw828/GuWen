<!DOCTYPE html>
<html>
<head>
    <meta charset="UTF-8">
    <title>续通志 - 第 885 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 885 页/共 1359 页</h1>
    <div class="content">矫枉者必过直若卖直干誉者愿加优容时帝惩桧擅权之弊方开言路应诏者众几惧有获戾者先事陈之帝大悦授秘书少监几承平时巳 
为馆职去三十八年而复至每会同舍多谈前辈言行台阁典章荐绅推重焉诏修神宗宝训书成权礼部侍郎兄楙开皆尝贰春官几复为之 
人以为荣吴越大水地震几举唐贞元故事反复论奏帝韪其言他日谓几曰前所进陆贽事甚切巳遣漕臣振济矣引年请告帝留之提举玉 
隆观除集英殿修撰又三年升敷文阁待制金兵来中外大震帝召杨存中偕宰执对便殿谕以将散百官浮海避之左仆射陈康伯持不可存 
中言敌空国远来巳闯淮甸此正贤智驰骛不足之时臣愿率先将士从师死敌帝喜遂定议亲征有欲遣使诣敌求缓师者几疏言增币请和 
有大害为朝廷计正当尝胆枕戈且前日诏诸将传檄数金君臣之过何事可与之和耶帝壮之孝宗受禅几又上疏数千言将召屡请老乃迁 
通奉大夫致仕擢其子逮为浙西提刑以便养干道二年卒年八十二谥文清二子逢

　　曾开

　　 曾开

　　开字天游少好学善属文崇寍闲登进士第调真州司户累迁国子司业擢起居舍人权中书舍人掖垣草制多所论驳忤时相意左迁太 
常少卿责监大寍监盐井匹马之官不以自卑召还监杭州市易务除直秘阁知和州恩州复为中书舍人罢提举洞霄宫钦宗即位除显谟阁 
待制知颍昌府兼京西安抚使夺职奉祠建炎初复知潭州厯湖南安抚使广东经略安抚使奉诏驻潮阳招捕虔寇讫事乃之镇尽平羣盗提 
举太平观复以中书舍人召首论自古兴衰拨乱愿讲明大计使议论一定断而不行车驾抚巡东南重兵所聚限以大江敌未易扰其所窥伺 
者全蜀愿择重臣与吴玠协力固护进宝文阁待制知镇江府兼沿江安抚使召为刑部侍郎言畿甸屯营倍于天下周庐宿卫领以三衙今禁 
旅单弱愿参旧制增补帝悉嘉纳迁礼部侍郎兼直学士院时秦桧专主和议开当草国书辨视体制非是论之不听遂请罢改兼侍读桧尝招 
开慰以温言且曰主上虚执政以待开曰儒者所争在义苟为非义高爵厚禄弗顾愿闻所以事敌之礼桧曰若高丽之于本朝耳开曰主上圣 
德臣民推戴公当强兵富国尊主庇民柰何自卑辱至此又引古谊以折之桧大怒曰侍郎知故事桧独不知耶他日开又至政事堂问计桧执 
如初诏侍从台谏集议开复上疏争之桧曰此事大系安危开曰今日不当说安危只当论存亡桧矍然会枢密编修胡铨上封事痛诋桧极称 
开由是罢以宝文阁待制知婺州旋议夺职同列以为不可提举太平观知徽州以病免居闲十余年黄达如请籍和议同异为士大夫升黜即 
擢达如监察御史首劾开褫职复秘阁修撰卒年七十一桧死始复待制云

　　△句涛

　　句涛字景山成都新繁人登崇寍二年进士第调嘉州法掾川陕铸钱司属官建炎初通判黔州田佑恭兵道境上涛白守燕劳之佑恭感 
厉郡得无犯湖湘贼王辟破秭归桑仲郭守忠攻茶务箭窠砦将犯夔门夔兵素单弱宣司檄佑恭捍御涛帅黔兵佐之贼溃去宣抚张浚奏涛 
知巴州不赴翰林侍读学士范冲荐召见论五事除兵部郎中七年迁右司郎官兼校正日食上言八月迁起居舍人兼权中书舍人时沿边久 
宿兵江浙罢于馈饷荆襄淮楚多旷土涛因进羊祜屯田故事事下诸大将于是边方议行屯田淮西都统制刘光世乞罢丞相张浚欲以吕祉 
代之涛谓莫若就择将士素所推服者用之否则刘锜可浚不纳祉至果以轻易失士心未几郦琼叛祉死乱时帝驻跸欲亟还临安涛入见曰 
今江淮列戍十余万苟付托得人可无忧顾适此危疑讵宜轻退以启敌心因荐刘锜帝即命以其众镇合肥川陕宣抚使吴玠言都转运使李 
迨朘刻赏格迨亦奏玠苛费帝以问涛涛曰玠功在西蜀纵费寍可琐核第移迨他路可尔帝然之会金人废刘豫金房镇抚使郭浩遣其弟沔 
奏事涛察沔警敏可任乞诏谕陕右诸叛将乘机南归帝命涛草诏沔持以往除中书舍人八年除史馆修撰重修哲宗实录帝谕之曰昭慈圣 
献皇后病革朕流涕问所欲言后怆然谓朕曰吾逮事宣仁圣烈皇后见其任贤使能约己便民忧勤宗社疏远外家古今母后无与为比不幸 
奸邪罔上史官蔡卞等同恶相济造谤史以损圣德其以笔属正官亟从删削以信来世朕痛念遗训未尝一日辄忘今以命卿六月实录成进 
一秩就馆赐宴复修徽宗实录涛以中书舍人吕本中荐丞相赵鼎谕旨宜婉辞纪载涛曰崇寍大观大臣误国以稔今祸藉有隐讳如天下野 
史何七月除给事中求去以徽猷阁待制知池州改提举江州太平观俄除荆湖北路安抚使知潭州秦桧尝令人谕意欲与共政涛以书谢之 
桧遂讽言官论劾涛上书论时事之害政者大臣密谕王伦变易地界一也蔡攸之妻近居临平咫尺行都略不畏避二也小大之臣凡在谪籍 
皆巳甄叙恶如京黼尚蒙宽宥今侍从之臣初无大过理宜牵复三也河南故地复归中国新附之民延颈德泽承流之寄当加精选四也台谏 
为耳目之司今宰相引援皆同舍之旧倚为鹰犬五也帝叹其忠直赐以缯彩茶药且令事有大于此者悉以闻秩满提举太平观十一年帝谓 
秦桧曰句涛久闲性喜泉石可进职与一山水近郡桧对永嘉有天台雁荡之胜帝曰永嘉太远其以湖州命之俄以疾卒年五十九帝悼惜之 
赠左大中大夫涛以忠亮自许国有大议帝必委心延访往复酬诘料边情如在目前知名之士多所荐进

　　△李弥逊

　　李弥逊字似之苏州吴县人弱冠以上舍登大观三年第调单州司户再调阳谷簿政和四年除国朝会要所检阅文字特迁校书郎充编 
修六典校阅累官起居郎以封事剀切贬知卢山县改奉嵩山祠废斥隐居者八载宣和末知冀州金人侵河朔诸郡皆警备弥逊捐金帛致勇 
士修城堞决河护堑邀击其游骑斩首甚众乌珠北还戒师母犯其城靖康元年召为卫尉少卿出知瑞州二年建康府牙校周德叛杀官吏弥 
逊以江东判运领郡事单骑扣贼闱以蜡书射城中招降贼通欵开关迎之弥逊谕以祸福勉使勤王时李纲行次建康共谋诛首恶五十人抚 
其余党一郡帖然改淮南运副后奉兴国宫祠知饶州召对首奏当坚定规模排斥奸言又谓朝廷一日无事幸一日之安一月无事幸一月之 
安欲求终岁之安巳不可得况能定天下大计乎帝嘉其谠直辅臣有不悦者以直宝文阁知吉州绍兴七年迁起居郎弥逊自政和末以上封 
事得贬垂二十年及复居是职直前论事鲠切如初试中书舍人奏六事曰固藩维以御外侮严禁卫以尊朝廷练兵以壮国势节用以备军食 
收民心以固根本择守帅以责实效试户部侍郎秦桧再相惟弥逊与吏部侍郎晏敦复有忧色八年弥逊上疏乞外甚力诏不允赵鼎罢相桧 
专国赞帝通和金国遣乌凌阿思谋等入界索礼军民皆不平桧要帝屈己从和枢密院编修官胡铨上疏乞斩桧校书郎范如圭以书责桧曲 
学背师忘雠辱国礼部侍郎曾开抗声引古谊以折桧相继贬逐弥逊请对言金使之请和欲行君臣之礼有大不可帝以为然诏廷臣集议即 
日入奏弥逊言陛下受金人空言未有一毫之得乃欲轻祖宗之付托屈身委命自同下国而尊奉之倒持太阿授人以柄危国之道而谓之和 
可乎借使金人姑从吾欲假以目前之安异时无厌之求从之则害吾社稷之计不从则衅端复开是今日徒有屈身之辱而后患未巳又言陛 
下率国人以事金将何以作天下忠臣义士之气力陈不可者二桧尝邀弥逊至私第曰政府方虚员苟和好无异议当以两地相浼荷曰弥逊 
受国恩深厚何敢见利忘义今日之事国人皆不以为然独有一去可报桧默然次日弥逊再上疏言愈切直又言送伴使揣摩迎合不恤社稷 
乞别选忠信之人协济国事桧大怒弥逊引疾帝谕大臣留之时和议巳决附会其说者议论靡然九年春再上疏乞归田以徽猷阁直学士知 
端州改知漳州十年归隐连江西山是岁乌珠分四道入侵明年又侵淮西取寿春竟如弥逊之言十二年金兵既败桧收诸路兵复通和好追 
仇向者尽言之臣嗾言者论弥逊与赵鼎王庶曾开四人同沮和议于是弥逊落职十余年闲不通时相书不请磨勘不乞任子不序封爵以终 
其身二十三年卒诏复敷文阁待制

　　李弥大

　　 李弥大

　　弥大字似矩登崇寍三年进士第以大臣荐召对除校书郎迁监察御史假太常少卿充契丹贺正旦使迁起居郎试中书舍人同修国史 
童贯宣抚永兴走马承受白锷恃贯不报师期朝廷止从薄责弥大为缴奏以为边报不至非朝廷福锷坐除名弥大亦出知光州移知鄂州召 
为给事中兼校正御前文籍详定官拜礼部侍郎金人大举入侵李纲定城守之策命弥大为参议与纲不合罢未几除刑部尚书初朝廷许割 
三镇畀金人既而遣种师道师中援河北姚古援河东弥大上疏乞起河东西境麟府诸郡及陕西兵以济古之师起河东路及京东近郡兵以 
济师道师中之师为腹背攻劫之图遂除弥大河东宣抚副使张师正领胜捷军败于河东溃归弥大诛之复遣余卒援真定余卒叛宣抚罢命 
弥大知陕州河东破小将李彦先来谒言军事弥大壮之留为将戍崤渑闲以遏敌诏遣使召援弥大未敢进会永兴帅范致虚糺兵勤王檄弥 
大充诸道计议行至方城道阻乃率众赴大元帅府建炎元年除知淮寍府到郡未几杜用等夜叛弥大缒城出贼散乃还坐贬秩寻召为吏部 
侍郎帝如杭州命权绍兴府试户部尚书兼侍读吕颐浩视师以弥大为参谋官弥大奏王导谢安为都督未尝离朝廷今边圉幸无他颐浩不 
宜轻动又言己为天子从官非宰相可辟乞于诸军悉置军正如汉朝故事以察官郎官为之陛下必欲留臣当别为一司伺察颐浩过失忤旨 
出知平江府中丞沈与求劾弥大谋闲君臣妄自尊大夺职归起知静江府奏广西边防利害入为工部尚书未几罢去广西提刑韩璜劾其在 
静江日断强盗死罪引绞入斩贬两秩绍兴十年卒年六十一

　　钦定续通志卷三百八十二

　　●钦定续通志卷三百八十三

　　列传

　　宋 【八十七】

　　○宋八十七

　　陈俊卿　　　虞允文　　　辛次膺

　　陈俊卿
　　虞允文
　　辛次膺

　　△陈俊卿

　　陈俊卿字应求兴化人绍兴八年登进士第授泉州观察推官服勤职业同僚宴集恒谢不往一日郡中失火守汪藻走视之诸掾属方饮 
</div>
    <div class="pagination">
<a href="续通志_page884.html">上一页</a><span>...</span><a href="续通志_page880.html">880</a><a href="续通志_page881.html">881</a><a href="续通志_page882.html">882</a><a href="续通志_page883.html">883</a><a href="续通志_page884.html">884</a><span class="current-page">885</span><a href="续通志_page886.html">886</a><a href="续通志_page887.html">887</a><a href="续通志_page888.html">888</a><a href="续通志_page889.html">889</a><a href="续通志_page890.html">890</a><span>...</span><a href="续通志_page886.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
