<!DOCTYPE html>
<html>
<head>
    <meta charset="UTF-8">
    <title>续通志 - 第 55 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 55 页/共 1359 页</h1>
    <div class="content">右仆射兼中书侍郎趋赴行在杨惟忠为建武军节度使主管殿前司公事乙未冯澥罢以兵部尚书吕好问为尚书右丞命中军统制马忠后 
军统制张涣率兵趣河间府追袭金人丙申以吕好问兼门下侍郎丁酉以黄潜善兼御营使汪伯彦副之真定府路副总管王渊为都统制鄜 
延路副总管刘光世提举一行事务戊午以资政殿学士路允迪为京城抚谕使龙图阁学士耿延禧副之己亥诏太学生陈东赴行在李纲至 
江寍诛叛卒周德等庚子诏以靖康大臣主和误国责李邦彦为建寍军节度副使浔州安置徙吴敏柳州蔡懋英州李梲宇文虚中郑望之李 
邺皆以使金请割地并广南诸州安置丙午以诬谤宣仁圣烈皇后追贬蔡确蔡卞邢恕蔡懋官以保静军节度使姚古知河南府金人破河中 
府权府事郝仲连死之丁未徽宗至燕山府时宗泽上兴复大计为汪潜善所沮出泽知襄阳府丁巳诏成都京兆襄阳荆南江寍府邓扬二州 
并储粮修城以备巡幸遥授签书枢密院事张叔夜为观文殿大学士醴泉观使戊午右谏议大夫范宗尹罢遣太常少卿周望使河北军前通 
问二帝西道总管王襄北道总管赵野坐勤王稽缓责襄永州野邵州安置六月己未朔李纲入见以徽猷阁直学士徐秉哲为大金通问使秉 
哲辞庚申封靖康军节度使仲湜为嗣濮王御史中丞颜岐罢徐秉哲责官梅州安置癸亥以黄潜善为门下侍郎兼权中书侍郎贬张邦昌为 
招化军节度副使潭州安置及受伪命臣僚王时雍吴幵莫俦李擢孙觌并远州安置颜博文王绍以下论罪有差甲子以李纲兼御营使乙丑 
以龙神卫四厢都指挥使马忠为河北经制使措置民兵辛未大赦籍天下神霄宫钱谷充经费还元佑党籍及上书人恩数戊寅以汪伯彦知 
枢密院事遣宣义郎傅雱使河东军前通问二帝己卯置沿河沿淮沿江帅府十有九要郡三十九次要郡三十八东京留守范讷落节钺淄州 
居住庚辰以二帝未还禁州县用乐壬午以户部尚书张悫同知枢密院事兼提举措置户部财用癸未吕好问罢乙酉以宗泽为东京留守杜 
充为北京留守罢监司州郡职田丙戌诏陕西河北京东西路募兵更番入卫行在命京东西路造战车丁亥以张所为河北西路招抚使括买 
官民马劝出财助国戊子以钱葢为陕西经制使封赵怀恩为安化郡王因召五路兵赴行在秋七月己丑以枢密副都承旨王■〈王燮〉为 
河东经制使庚寅诏王渊刘光世统制官张俊乔仲福韩世忠分讨陈州军贼杜用京东贼李昱及黎驿鱼台溃兵皆平之辛卯籍东南诸州神 
霄宫及赡学钱助国用乙未以温州观察使范琼为定武军承宣使御营司同都统制戊戌钦宗至燕山府以忻州观察使张涣为河北制置使 
东都宣武卒杜林谋据成都叛伏诛辛丑复议吴幵莫俦等十一人罪并广南江湖诸州安置余递贬有差壬寅诏奉元佑太后如东南六宫及 
卫士家属从行朕当独留中原与金人决战以延康殿学士许翰为尚书右丞甲辰斩右谏议大夫宋齐愈丙午诏定议巡幸南阳以观文殿学 
士范致虚知邓州修城池缮宫室输钱谷以实之丁未遣官诣京师迎奉太庙神主赴行在己酉罢四道都总管以尚书虞部员外郎张浚为殿 
中侍御史庚戌征诸道兵期八日会行在丙辰徽宗自燕山密遣合门宣赞舍人曹勋以手书至是月关中贼史斌犯兴州僭号称帝八月戊午 
胜捷军校陈通作乱于杭州己未元佑太后发京师庚申以刘光世为奉国军节度使壬戌以李纲为尚书左仆射兼门下侍郎黄潜善为右仆 
射兼中书侍郎张悫兼御营副使癸亥命御营使副大阅五军庚午更号元佑太后为隆佑太后辛未罢傅亮经制副使召赴行在壬申命御营 
统制辛道宗讨陈通癸酉以耿南仲主和误国南雄州安置乙亥李纲罢丙子隆佑太后发南京命侍卫马军都指挥使郭仲荀护卫如江寍兼 
节制江淮荆浙闽广诸州制置东南盗贼丁丑以龙图阁直学士钱伯言知杭州节制两浙淮东将兵及福建枪杖手讨陈通壬午杀上书太学 
生陈东崇仁布衣欧阳澈乙酉遣兵部员外郎江端友等抚谕闽浙湖广江淮京东西诸路及体访官吏贪廉军民利病许翰罢丁亥博州卒宫 
仪作乱犯莱州九月己丑建州军校张员等作乱范琼捕斩李孝忠于复州壬辰以金人攻河阳汜水军诏择日巡幸淮甸命淮浙沿海诸州增 
修城壁招训民兵以备海道甲午命扬州守臣吕颐浩缮修城池宗泽往河北视师是夜辛道宗兵溃于嘉兴县丁酉诏荆襄关陕江淮皆备巡 
幸戊戌罢买马己亥以子旉为检校少保集庆军节度使封魏国公壬寅遣徽猷阁待制孟忠厚迎奉太庙神主赴扬州以直秘阁王圭为招抚 
判官代张所责所广南安置乙巳宗泽表请车驾还阙戊申河北招抚司都统制王彦渡河击金人破之复新兴县己酉叛卒赵万入常州罢诸 
路经制招抚使壬子赐张邦昌死诛王时雍癸丑诏有妄议阻南幸者斩乙卯王彦御金军败绩其裨将岳飞收部曲自为一军赵万陷镇江府 
是秋金人分兵破中山庆源府保莫邢洺冀磁绛相等州冬十月丁巳帝如淮甸戊午太后至扬州己未罢诸路劝诱献纳钱物庚申罢诸路召 
募溃兵忠义等人及寄居官擅集勤王兵者癸亥募羣盗能并灭贼众者官之甲子落李纲观文殿大学士知秀州兼权浙西提点刑狱赵叔近 
入杭州招抚陈通乙丑罢帅府要郡次要郡及新军水军丁卯以王渊为杭州制置盗贼使己卯次楚州宝应县后军将孙琦等作乱庚辰命刘 
光世讨镇江叛卒辛巳以光世为滁和濠州江寍府界招捉盗贼制置使御营统制官苗傅为使司都统制癸未至扬州禁内侍统兵官相见丙 
戌赵万等伏诛十一月戊子责李纲鄂州居住真定叛卒张遇入池州壬辰以三伦等为金国通问使乙未以张悫为尚书左丞工部尚书颜岐 
同知枢密院事丙申曲赦应天府亳宿扬泗楚州高邮军丙午以张悫为中书侍郎戊申以颜岐为尚书左丞兼权门下侍郎御史中丞许景衡 
为右丞刑部尚书郭三益同知枢密院事权密州赵野弃城遁军校杜彦追杀之金人破河间府是月叛卒丁进围寿春府守臣康允之拒郄之 
十二月辛酉王渊入杭州陈通伏诛王戌青州败将王定作乱杀帅臣曾孝序癸亥纳罕攻汜水关西京留守孙昭远遣将拒之战殁昭远引兵 
南遁丙寅张遇犯江州戊辰金人攻棣州守臣姜纲之拒却之甲戌金人破同州守臣郑骧死之张遇犯黄州己卯金人破汝州入西京庚辰破 
华州辛巳破潼关河东经制使王■〈王燮〉自同州引兵遁入蜀丁进诣宗泽降
　　二年春正月丙戌朔帝在扬州丁亥录两河流亡吏士给流民官田牛种戊子金人破邓州安抚刘汲死之辛卯置行在榷货务壬辰金人 
攻东京宗泽击却之乙未金人破永兴军前河东经制副使傅亮降之经略使唐重副总管杨宗闵提举军马陈迪转运副使桑景询判官曾谓 
提点刑狱郭忠孝经略司主管机宜文字王尚及其子建中死之东平府兵马钤辖孔彦舟叛渡淮犯黄州丙申金人破均州丁酉破房州己亥 
张遇焚真州庚子遣主客员外郎谢亮为陜西抚谕使兼宣谕使持诏赐夏国张遇陷镇江府辛丑金人破郑州通判赵伯振死之癸卯金人破 
潍州又破青州寻弃去己酉禁诸将引溃兵入蜀庚戌遣考功员外郎傅雱为淮东京东西抚谕使辛亥王渊招张遇降之金人焚邓州是月以 
中奉大夫刘豫知济南府金人破颍昌府守臣孙默死之经制司僚属王择仁复永兴军金人破秦州经略使李复降之又攻熙河经略使张深 
与战于新店败之二月丙辰金人再攻东京宗泽遣统制阎中立等拒之中立战死戊午移耿南仲于临江军金人破唐州癸亥罢市易务甲子 
金人攻滑州宗泽遣张撝救之战死乙丑泽遣判官范世延等表请还京河北赋杨进等诣泽降壬申赦福州叛卒张员等癸酉金人破蔡州丙 
子克淮寍府守臣向子诏死之丁丑遣王贶等充金国军前进问使戊寅责降知镇江府赵子崧为单州团练副使南雄州安置庚申以王渊为 
向德军节度使辛巳和州防御使马扩奔真定五马山聚兵得皇弟信王榛于民间奉之总制诸砦三月辛卯金人陷中山府壬辰诏诸路安抚 
使许便宜节制官吏丁酉纳罕焚西京去庚子河南统制官翟进复西京宗泽奏进为京西北路安抚制置使己酉张员等复作乱本路提点刑 
狱李芘讨捕之辛亥以范瓌权同主管侍卫步军司公事屯真州是月金人陷凤翔府又攻泾原经略使曲端击败之石濠尉李彦仙复陕州夏 
四月戊午禁州县责邻保代输逃户税役宗泽复滑州乙丑翟进以兵袭金帅乌舍于河南败绩其子亮死之进及御营统制韩世忠京城都巡 
检使丁进等又败于文家寺陇右都护张严及金人战于五里坡败绩死之丁卯金人入洛州壬辰叛卒孙琦焚随州癸未入唐州信王榛遣马 
扩来奏事是月以榛为河外兵马都元帅扩为元帅府马步军都总管五月乙酉许景衡罢孙琦犯德安府戊子以翰林学士朱胜非为尚书右 
丞甲午曲赦河北陕西京东路福建转运判官谢如意执张员等诛之丙申复命宇文虚中为资政殿大学士充金国祈请使贼靳赛寇光山县 
癸卯张悫薨甲辰金帅罗索破绛州己酉秀州卒徐明等作乱执守臣朱芾迎前守赵叔近复领州事命御营中军统制张俊讨之癸丑罢借诸 
路职田六月癸亥建州卒叶浓等作乱寇福州甲子虑囚乙丑张俊至秀州杀赵叔近执徐明斩之甲戌叶浓陷福州是月以知延安府王庶节 
制陕西六路军马泾原经略使曲端为节制司都统制永兴军经略使郭琰逐王择仁择仁奔兴元秋七月甲申叶浓入寍德县复还建州命张 
俊同两浙提点刑狱赵哲率兵讨之丙戌宗泽薨丁亥诏百官坐蔡京王黼拟授而废者许自新复用乙未以郭仲荀为京城副留守甲辰以降 
授北京留守杜充复枢密直学士为开封尹东京留守八月河北京东捉杀使李成叛辛巳犯宿州九月甲申丁进叛复寇淮西癸巳金人破冀 
州将官李政死之甲午金人再攻永兴军经略使郭琰弃城遁辛丑陕西节制司兵官贺师范及金人战于八公原败绩死之丙午复所减京官 
俸丁未东京留守统制官薛广及金人战于相州死之己酉郭三益薨是秋金将特哩衮达兰破五马山砦信王榛不知所终马扩军败于北京 
之清平冬十月戊午遣刘光世讨李成壬戌禁江浙闭籴癸亥纳罕围濮州遣韩世忠范琼及马扩分道援之甲子命孟忠厚奉隆佑太后如杭 
州杨进复叛攻汝洛命翟进击之战于鸣皋山进败死之是月刘正彦击丁进降之十一月辛巳提举嵩山崇福宫李纲责授单州团练副使万 
安军安置刘光世及李成战于新息县成败走金人围陕州守臣李彦仙拒却之壬辰金人破延安府权知府刘选总管马忠遁通判府事魏彦 
明死之癸巳赵哲大破叶浓于建州浓请降复谋为变张俊禽斩之乙未金人破濮州又破开德府守臣王棣死之以魏行可充金国军前通问 
使庚子诣寿寍寺朝飨祖宗神主壬寅祀昊天上帝于圜丘以太祖配大赦金人克相州守臣赵不试死之甲辰破德州兵马都监赵叔昄死之 
是月节制陕西军马王庶为都统制曲端所拘夺其印金人攻晋寍军守臣徐徽言拒却之知府州折可求以城降金人破淄州泾原兵马都监 
吴玠袭史斌斩之滨州贼葢进陷棣州守臣姜刚之死之十二月乙卯太后至杭州扈从统制苗傅以其军八千人驻奉国寺庚申金人攻东平 
府京西路制置使权邦彦弃城去又攻济南府守臣刘豫以城降甲子金人攻大明府提点刑狱郭永死之转运判官裴亿降又破袭庆府乙丑 
破虢州己巳以黄潜善为尚书左仆射兼门下侍郎汪伯彦右仆射兼中书侍郎颜岐门下侍郎朱胜非中书侍郎兵部尚书卢益同知枢密院 
事辛未金人攻青州戊寅以礼部侍郎张浚兼御营参赞军事教习长兵是冬杜充决黄河自泗入淮以阻金兵
　　三年春正月庚辰朔帝在扬州以京西北路兵马钤辖翟兴为河南尹京西北路安抚制置兼招讨使京西贼贵仲正陷岳州甲申以资政 
殿学士路允迪签书枢密院事丁亥金人再破青州又破潍州焚之而去京东安抚刘洪道入青州己丑奉安西京会圣宫累朝御容于寿寍寺 
趣大金通问使李邺周望宋彦通吴德休等往军前辛卯陕州都统邵兴及金人战于潼关败之复虢州乙未杜充遣岳飞桑仲讨其叛将张用 
于城南其党王善救之飞等败绩庚子张用王善寇淮寍府守臣冯长寍却之丙午纳罕克徐州守臣王复及子倚死之御营平寇左将军韩世 
忠军溃于沐阳其将张遇死之世忠奔盐城金兵趣淮甸戊申至泗州二月庚戌朔始听士民从便避兵命刘正彦部兵卫皇子六宫如杭州江 
淮制置使刘光世师溃于淮上金人攻楚州守臣朱琳降辛亥金人破天长军壬子帝驰诣镇江府是日金兵过扬子桥癸丑游骑至瓜洲太常 
少卿季陵奉太庙神主以行失太祖神主王渊请幸杭州命留朱胜非守镇江以吏部尚书吕颐浩为资政殿大学士江淮制置使都巡检使刘 
光世为殿前都指挥使充行在五军制置使驻镇江府主管马军司杨惟忠节制江东军马驻江寍府是夕帝发镇江金人入真州丁巳金人攻 
泰州守臣曾班以城降丁进纵兵剽掠王渊诱诛之戊午命朱胜非节制平江府秀州控扼军马礼部侍郎张浚副之又命胜非兼御营副使留 
王渊守平江以忠训郎刘俊民为合门祗候使金军诏录用张邦昌亲属仍命俊民持邦昌贻金人约和书藁以行金人破沧州己未命吕颐浩 
往来经制长江以龙图阁待制知江州陈彦文为沿江措置使庚申次崇德县吕颐浩从行即拜同签书枢密院事江淮两浙制置使还屯京口 
又命御营中军统制张俊以兵八千守吴江吏部员外郎郑资之为沿江防托监察御史林之平为沿海防托募海舟守隘壬戌驻跸杭州金人 
克晋寍军守臣徐徽言死之癸亥下诏罪己求直言省仪物膳羞出宫人之无职掌者乙丑降德音赦杂犯死罪以下放还士大夫被窜斥者惟 
李纲罪在不赦更不放还置江寍府榷货务都茶场戊辰金人焚扬州己巳黄潜善汪伯彦罢以户部尚书叶梦得为尚书左丞御史中丞张澄 
为右丞庚午分命浙西监司等官募土豪守千秋垂脚襄阳诸岭以扼宣常诸州险要金人去扬州辛未金人过高邮军守臣赵士瑗弃城走溃 
兵宋进犯泰州守臣曾班遁 【按上己书泰州守臣曾班降金矣此云泰州守臣当是为金守泰州者其溃兵疑即高邮之兵而非金兵也】  
壬申吕颐浩遣将陈彦渡江袭金余兵复扬州癸酉靳赛犯通州韩世忠小校李在叛据高邮甲戌黄潜善汪伯彦并落职乙亥召朱胜非赴行 
在留张浚驻平江丙子诏士民直言时政得失是月以王庶为陕西节制使知京兆府节制司都统制曲端为鄜延经略使知延安府三月庚辰 
以朱胜非为尚书右仆射兼中书侍郎辛巳叶梦得罢以卢益为尚书左丞未拜复罢为资政殿学士御营都统制王渊同签书枢密院事吕颐 
浩为江南东路安抚制置使知江寍府癸未扈从统制苗傅刘正彦叛勒兵向阙杀王渊及内侍康履等帝以傅为庆远军承宣使御营使司都 
统制正彦渭州观察使副都统制傅等迫帝逊位于皇子魏国公请隆佑太后垂帘同听政是夕帝移御显寍寺甲申尊帝为睿圣仁孝皇帝大 
赦以张澄兼中书侍郎韩世忠为御营使司提举一行事务前军统制张俊为秦凤副总管分其众隶诸军丁亥以东京留守杜充为资政殿大 
学士节制京东西路殿前副都指挥使东京副留守郭仲荀进昭化军节度使吕颐浩至江寍戊子以端明殿学士王孝迪为中书侍郎卢益为 
尚书左丞己丑改元明受张浚奏乞睿圣皇帝亲总要务庚寅以苗傅为武当军节度使刘正彦为武成军节度使刘光世为太尉淮南制置使 
范琼为庆远军节度湖北制置使杨惟忠加少保张浚为礼部尚书及吕颐浩并赴行在傅等以御营中军统制吴湛主管步军司黄潜善汪伯 
彦并分司衡永州居住以王孝迪卢益为大金国信使置行在都茶场金人破鄜州甲午吕颐浩率兵勤王乙未再贬黄潜善镇东军节度副使 
</div>
    <div class="pagination">
<a href="续通志_page54.html">上一页</a><span>...</span><a href="续通志_page50.html">50</a><a href="续通志_page51.html">51</a><a href="续通志_page52.html">52</a><a href="续通志_page53.html">53</a><a href="续通志_page54.html">54</a><span class="current-page">55</span><a href="续通志_page56.html">56</a><a href="续通志_page57.html">57</a><a href="续通志_page58.html">58</a><a href="续通志_page59.html">59</a><a href="续通志_page60.html">60</a><span>...</span><a href="续通志_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
