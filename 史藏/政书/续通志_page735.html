<!DOCTYPE html>
<html>
<head>
    <meta charset="UTF-8">
    <title>续通志 - 第 735 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 735 页/共 1359 页</h1>
    <div class="content">吏曰傅霖请见咏责之曰傅先生天下贤士吾尚不得为友汝何人敢名之霖笑曰别予一世尚尔邪是岂知世间有傅霖者乎咏问昔何隐今 
何出霖曰子将去矣来报子尔咏曰咏亦自知之霖曰知复何言翼日别去后一月而咏卒年七十赠左仆射谥忠定咏刚方自任为治尚严猛 
尝有小吏忤咏咏械其颈吏恚曰非斩某此枷终不脱咏怒其悖即斩之 【案宋名臣言行录引语录云公性刚毅因责决一吏彼枝辞不伏 
公曰这的莫要吃剑彼云决不得吃剑则得公牵出斩之以侚军吏愕以相顾自是服公之威信令出必行与此语虽有异事颇相同】 少学击 
剑慷慨好大言乐为奇节有士人游宦远郡为仆夫所持且欲得其女为妻士人者不能制咏遇于传舍知其事即阳假此仆为驭单骑出近郊 
至林麓中斩之而还尝谓其友人曰张咏幸生明时读典填以自律不尔则为何人邪又其言曰事君者廉不言贫勤不言苦忠不言已效公不 
言已能斯可以事君矣真宗尝称其材任将帅以疾不尽其用自号乖崖以为乖则违众崖不利物云弟诜为虞部员外郎 【案宋祁撰咏行 
状云子从质以父任累迁至卫尉丞居公之丧一月以毁而夭】

　　钦定续通志卷三百二十七

　　●钦定续通志卷三百二十八　列传一百二十八

　　列传

　　宋 【三十二】

　　○宋三十二

　　掌禹锡　　苏绅　　　王洙【钦臣】　　胥偃　　　聂冠卿　　冯元　　赵师民　　张锡　　　张揆　　尹洙　　　孙甫 
　　　谢绛　　叶清臣　　杨察

　　掌禹锡
　　苏绅
　　王洙
　　胥偃
　　聂冠卿
　　冯元
　　赵师民
　　张锡
　　张揆
　　尹洙
　　孙甫
　　谢绛
　　叶清臣
　　杨察

　　△掌禹锡

　　掌禹锡字唐卿许州郾城人中进士第为道州司理参军试身言书判第　　大理寺丞累迁尚书屯田员外郎通判并州擢知庐州未行 
丁度荐为侍御史上疏请严备西羌时议举兵禹锡引周宣薄伐为得汉武远讨为失且建画增步卒省骑兵旧法荐举边吏贪赃皆同坐禹锡 
奏谓使贫使愚用兵之法也若举边吏必兼责士节则莫敢荐矣材武者孰从而进哉后遂更其法出提点河东刑狱杜衍荐召试为集贤校理 
改直集贤院兼崇文院检讨厯三司度支判官同管勾国子监数考试开封国学进士命题皆奇奥士子惮之目为难题掌公迁光禄卿改直秘 
阁英宗即位自秘书监迁太子宾客御史劾禹锡老疾不任事帝怜其博学多记令召至中书示以弹文禹锡惶怖自请遂以尚书工部侍郎致 
仕卒禹锡矜慎畏法居家勤俭尝预修皇佑方域图志地理新书奏对帝前王洙推其稽考有劳赐三品服好储书所记极博然迂漫不能达其 
要云

　　△苏绅

　　苏绅字仪甫泉州晋江人天禧中进士及第厯宜复安三州推官改大理寺丞再迁太常博士举贤良方正科擢尚书祠部员外郎通判洪 
州徙扬州归上十议进直史馆为开封府推官三司盐铁判官时众星西流并代地大震方春而雷诏求直言绅上疏极言时事安化蛮蒙光月 
率众寇宜州败官军杀钤辖张怀志等六人绅上言曰国家比以西北二边为意鲜复留意南方故有今曰之患臣顷从事宜州粗知本末安化 
地幅员数百里持兵之众不过三四千人然而敢肆侵扰非特恃其险绝亦由往者守将失计至使乘隙蹂边屠杀将吏其损国威无甚于此彼 
六臣者虽不善为驭自致丧败然衔冤负耻当有以刷除臣观蛮情所恃者地形险扼据高临下大军难以并进然其壤土硗确资蓄虚乏刀耕 
火种以为糇粮其势可以缓图不可以速取可以计覆不可以力争广东西教阅忠敢澄海湖南北雄武等军皆惯涉险阻又所习兵器与蛮人 
畧同请速发诣宜州策应而以他兵代之仍命转运使备数年军食今秋冬之交岚气已息进军据其出路转粟补卒为旷日持久之计伺得便 
利即图深入可以倾荡巢穴杜绝蹊径使进无钞畧之获退无攻守之备然后谕以国恩许以送款而徙之内郡收其土地募民耕种异时足以 
拓外夷为屏蔽也仍诏旁近诸蛮谕以朝廷讨叛之意毋得相为声援如获首级即优赏以金帛不越一年逆寇必就殄灭况广西嵠峒荆湖川 
峡蛮落甚多大抵好为骚动因此一役必皆震詟朝廷施用其策遣冯伸已守桂州经制之蛮遂平又陈便宜八事一曰重爵赏二曰慎选择三 
曰明荐举四曰异服章五曰适才宜六曰择将帅七曰辨忠邪八曰修预备书奏帝嘉纳之进史馆修撰擢知制诰入翰林为学士再迁尚书礼 
部郎中王素欧阳修为谏官数言事绅忌之会京师阙雨绅请对言洪范五事言之不从是谓不乂厥咎僭厥罚常旸盖言国之号令不专于上 
威福之柄或移臣下虚哗愤乱故其咎僭又曰庶位踰节之谓僭刑赏妄加羣阴不附则阳气胜故其罚常旸今朝廷号令有不一者庶位有踰 
节而陵上者刑赏有妄加于下者下人有谋而僭上者绅意以指谏官谏官亦言绅举御史马端非其人改龙图阁学士知扬州复为翰林学士 
史馆修撰权判尚书省绅锐于进取善中伤人阴中王德用其疏至有宅枕干冈貌类艺祖之语帝恶之匿其疏不下遂出绅以吏部郎中改侍 
读学士集贤殿修撰知河阳徙河中未行感疾卒绅博学多知喜言事尝请罢连日视朝复唐制朔望唤仗入阁间开便殿延对辅臣宽制举科 
格以收才杰选命谏员勿侵御史职事赵元昊反请诏边帅为人讨之计且曰以十年防守之费为一岁攻取之资不尔则防守之备不止于十 
年矣又曰今边兵止备陕西恐贼出不意窥河东即麟府不可不虑宜稍移兵御之麟延与原州镇戎军皆当贼冲而兵屯众寡不均或寇原州 
镇戎军则鄜延能应援陕西屯卒太多永兴为关陇根本而戍者不及三十宜留西戍之兵壮关中形势缓急便于调发郡县备盗不谨请增尉 
员益弓手籍其论利害甚多绅与梁适同在两禁人以为险诐故语曰草头木脚陷人倒卓子讼别有传

　　△王洙

　　王洙字原叔应天宋城人少聪悟博学记问过人初举进士与郭祯同保人有告祯冒祖母禫主司欲脱洙连坐之法召谓曰不保可易也 
洙曰保之不愿易遂与祯俱罢天圣二年登进士第再举中甲科补舒城县尉坐覆县民锺元杀妻不实免官后调富川县主簿晏殊留守南京 
厚遇之荐为府学教授召为国子监说书改直讲校史记汉书擢史馆检讨为天章阁侍讲累迁太常博士同管勾国子监预修崇文总目成迁 
尚书工部员外郎修国朝会要加直龙图阁权同判太常寺坐赴进奏院赛神与女妓杂坐为御史劾奏黜知濠州徙襄州会贝卒叛州郡皆恟 
恟襄佐史请罢教阅士不听又请毋给真兵洙曰此正使人不安也命给库兵教阅如常日人无敢哗者徙徐州时京东饥朝廷议塞商胡赋揵 
薪输半而罢塞洙命更其余为谷粟诱愿输者以餔流民因募其壮者为兵得千余人盗贼衰息有司上其最为京东第一徙亳州复为天章阁 
侍讲史馆检讨帝将祀明堂宋祁言明堂制度久不讲洙有礼学愿得同具其仪诏还洙太常再迁兵部员外郎命撰大飨明堂记除史馆修撰 
迁知制诰诏诸儒定雅乐久未决洙与胡瑗更造锺磬而无形制容受之别皇佑五年有事于南郊劝帝用新乐既而议者多非之卒不复用夏 
竦卒赐谥文献洙当草制封还其目曰臣下不当与僖祖同谥因言前有司谥王溥为文献章得象为文宪字虽异而音同皆当改于是太常更 
谥竦文庄而溥得象皆易谥尝言天下田税不均请用郭谘孙琳干步开方法颁州县以均其税贵妃张氏薨治丧皇仪殿追册温成皇后洙钩 
摭非礼阴与内侍石全彬附会时事陈执中刘沆在中书喜其助已擢洙为翰林学士既而温成即园立庙且欲用乐诏礼院议礼官论未一洙 
令礼直官填印纸上议请用乐朝廷从其说礼官吴充鞠直卿移文开封府治礼直官擅发印纸罪知府蔡襄释不问而谏官范镇疏礼院议园 
陵前后不一请诘所以御史继论之不已宰相意充等风言者皆罢斥既而洙以兄子尧臣参知政事改侍读学士兼侍讲学士罢一学士换二 
学士且兼讲读前此未尝有也是岁京东河北秋大稔洙言近年边籴增虚价数倍虽复稍延日月而终偿以实钱及山泽之物以致三司财用 
之蹙请借内藏库禁钱乘时和籴京东河北之粟以供边食可以坐纾便籴之急又言近时选谏官御史凡执政之臣尝所荐者皆不与选且士 
之饬身励行稍为大臣所知反置而不用甚可惜也洙泛览传记至图纬方技阴阳五行算数音律诂训篆隶之学无所不通卒年六十一累官 
至尚书吏部郎中 【宋史本传不载其年寿并所止之官据欧阳修撰洙墓志增】 赐谥曰文御史吴中复言洙官不应得谥乃止子钦臣  
【按隆平集载洙子力臣钦臣涉臣曾臣墓志载子男五人长叟臣早卒次力臣太常寺大税次钦臣秘书省正字次陟臣将作监主簿次曾臣 
某官】

　　王钦臣

　　 王钦臣

　　钦臣字仲至清亮有志操以文贽欧阳修修器重之用荫八官文彦博荐试学士院赐进士及第厯陕西转运副使元佑初为工部员外郎 
奉使高丽还进太仆少卿迁秘书少监开封尹钱勰入对哲宗言比阅书诏殊不满人意谁可为学士者勰以钦臣对哲宗曰章惇不喜乃以勰 
为学士钦臣领开封改集贤殿修撰知和州徙饶州斥提举太平观徽宗立复待制知成德军卒年六十七钦臣性嗜古藏书数万卷手自雠正 
世称善本
</div>
    <div class="pagination">
<a href="续通志_page734.html">上一页</a><span>...</span><a href="续通志_page730.html">730</a><a href="续通志_page731.html">731</a><a href="续通志_page732.html">732</a><a href="续通志_page733.html">733</a><a href="续通志_page734.html">734</a><span class="current-page">735</span><a href="续通志_page736.html">736</a><a href="续通志_page737.html">737</a><a href="续通志_page738.html">738</a><a href="续通志_page739.html">739</a><a href="续通志_page740.html">740</a><span>...</span><a href="续通志_page736.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
