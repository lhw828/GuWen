<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 62 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 62 页/共 334 页
  </h1>
  <div class="content">
   汉中郎将分掌三署郎，有议郎、中郎（皆比六百石）、侍郎（比四百石）、郎中（比三百石），凡四等，皆秦官，无员，多至千人（灵帝时，三署郎吏二千馀人）。皆掌门户，出充车骑（其散郎谓之外郎）。故卿、校尉、牧守待价於此。公车特徵贤良方正、敦朴、有道、高节、公府掾曹试博士者，亦充兹位。其下第白衣试博士者，皆拜郎中。中郎有五官、左、右三将（谓五官中郎将、左右郎将）。郎中有车、户、骑三将（如淳曰：“主车曰车郎，主户卫曰户郎。”《汉旧仪》曰：‘郎中令主郎中，左右车将主左右车郎，左右户将主左右户郎。’”）。凡郎官皆主更直，执戟宿卫诸殿门，唯议郎不在直中（《汉仪》曰：“三署郎见光禄勋，执板拜；若见五官、左、右将，执板不拜；於三公诸卿无敬。”）。郎官故事，令出钱市财用，给文书，乃得出，时号曰“山郎”（谓以赀财为郎也。山者财用所出，故取名），或至岁不得休沐。其豪富郎，日出游戏，或行钱得善部，货赂流行，转相放效。杨恽（字子幼）为中郎将，罢山郎，其疾病休沐皆以法令，有过奏免，荐举其高第有行能者，多至郡守、九卿。三署化之，莫不自励，宫殿之内，翕然同声，其後遂以为常（後汉和帝永元元年，初令郎官诏除者得占丞、尉，以比秩为真）。凡三署郎官，二汉并属光禄勋。光禄选三署郎有行应四科者，岁举茂材二人、四行二人（後汉范滂字孟博，举孝廉、光禄四行。时冀州饥荒，盗贼群起，乃以滂为清诏使以按察之。滂登车揽辔，慨然有澄清天下之志。及到州境，守令有赃污者，望风解印绶而去。其所举奏，莫不厌塞众议）；又上廉吏六人，为长理剧，随缺多少。万户以上为剧县，其缺少者不选，公府亦然。故明帝时，馆陶公主为子求郎，帝不许，赐钱十万，曰：“夫郎官上应列宿，出宰百里，苟非其人，人受其殃。”（後汉桓、灵，三署见郎七百馀人，而郡国计吏多留拜为郎。太尉杨秉上疏谏曰：“先王建国，顺天制官，太微积星，名为郎位，入奉宿卫，出牧百姓”云云。按：自近代皆谓郎官上应列宿，出宰百里，为尚书郎故事。且夫天文有“武贲”、“郎位”等星，皆在太微帝座之後，为翊卫之象，则应劭、杨秉所言三署郎是也，而世人谓之尚书郎则误矣。徵其失也，盖自梁陶藻《职官要录》，以汉三署郎故事通为尚书郎，循名失实，遗误後代）。旧有郎中将右骑，光武中兴悉省（汉袁盎、卜式、张骞并为中郎。韩信、主父偃并为郎中。後汉明帝性褊察，尝以事怒郎乐崧，崧走入床下，上将杖撞崧，崧曰：“天子穆穆，诸侯皇皇，未闻人君，自起撞郎。”上乃舍之。又班固二代，位不过郎。又陈蕃谏灵帝曰：“昔明帝公主为子求郎，赐钱十万。今陛下除拜郎吏，无有休已，以一郎比一把菜耳。”）。晋议郎迁为太守（《山公启事》曰：“议郎许允宜参广汉太守选。”），亦有郎中等官。其後虽有中郎将等官，而无三署郎矣。
    ○中郎将（五官中郎将　左右中郎将）
    五官、左、右中郎将皆秦官，汉因之，并领三署郎从。後汉之制，郡国举孝廉以补之，三署郎年五十以上属五官（後汉黄琬字子琰，为五官中郎将，时陈蕃为光禄勋，深相敬待，每与议事。旧制，光禄举三署郎，以功高久次、才德尤异者为茂才、四行。时权富子弟多以人事得举，而贫约守志者见遗，京师谣曰：“欲得不能，光禄茂才。”於是蕃、琬同心显用志士，故蕃、琬皆为权富郎所中伤也），其次，分属左、右署。左、右郎将各领左、右署郎。二署皆有中郎、侍郎、郎中三郎，并属光禄勋。魏无三署郎，犹置左、右中郎将。晋武帝省左、右中郎将官。宋孝武大明中，复置。银章青绶，武冠，绛朝服，佩水苍玉。齐左、右中郎将属西省。梁代并分司丹禁。今中郎将四十四员，郎将六十四员，各附《诸军诸卫篇》。唐亦置诸卫中郎将。永徽三年八月，避太子名，改中郎将为旅贲郎将，又改为翊军郎将，寻复旧。
    ○虎贲中郎将
    《周官》有虎贲氏，掌领虎士八百人，军旅会同，君宿於外，则守王闲（闲，┕互行马也。┕音陛，互音护）。汉武帝建元三年，初置期门，比郎中，盖以微行出游，选材力之士执兵从送，期之诸门，故名期门。无员，多至千人。平帝元始元年，更名虎贲郎（旧曰虎贲，言如虎之奔），置中郎将领之，故有虎贲中郎将。主虎贲宿卫，冠插两尾（，鸷之中果劲者，每有攫撮，应爪摧碎。尾，上党所贡也），纱单衣，虎文锦，馀郎亦然。凡有虎贲中郎、虎贲侍郎、虎贲郎中、节从虎贲，皆父死子继。若死王事，亦如之。前贤亦多为者（後汉马援、孔融并为虎贲中郎将，迁尚书。魏桓阶为虎贲中郎将，迁尚书典选）。唐无。
    ○四中郎将东西南北
    东中郎将（後汉灵帝以董卓为之），南中郎将（後汉献帝以临淄侯曹植为之），西中郎将（晋以谢曼、桓冲为之），北中郎将（後汉以卢植为之。建安中，以鄢陵侯曹彰为之），并後汉置。江左弥重，或领刺史，或持节为之。银印青绶，服同将军。後魏灵太后时，四中郎将兵数寡弱，不足以襟带京师。任城王澄奏，宜以东中带荥阳郡，南中带鲁阳郡，西中带恒农郡，北中带河南郡，选二品、三品亲贤兼称者居之，配以强兵，则深根固本之计也。灵太后初从之，後复止。唐至德後，节度、都团练使殆其遗职。
    ○杂中郎将
    使匈奴中郎将（後汉主护南单于，以张奂为之。後魏天兴四年罢），平越中郎将（晋武帝置，理广州，主护南越），司金中郎将（魏王为之），武卫中郎将（魏始以许褚为之）。唐无。
    ○折冲府（果毅别将等附）
    隋初，左右卫、左右武卫、左右武侯各领军坊、乡团，以统戎卒。开皇中，置骠骑将军府，每府置骠骑、车骑二将军。大业三年，改骠骑府为鹰扬府，改骠骑将军为鹰扬郎将，改车骑将军为鹰扬副郎将（五年，又以鹰扬副郎将为鹰击郎将）。九年，别置折冲、果毅及武勇、雄武等郎将官，以统领骁果。唐武德初，犹有骠骑府及骠骑、车骑将军之制。武德七年，乃改骠骑为统军，车骑为别将。贞观十年，复采隋折冲、果毅郎将之名，改统军为折冲都尉，别将为果毅都尉魏（有折冲将军，後周有成议、别将官，其名因此也）。其府多因其地，各自为名，无鹰扬之号。凡五百七十四府，分置於诸州，而名隶诸卫及东宫率府。各领兵，满一千二百人为上府（两京城内虽不满此数，而亦同上府），千人为中府（两畿及岐、同、华、怀、陕等五州所管府，虽不满此数，亦同中府），八百人为下府。每府置折冲都尉一人（掌领校尉以下宿卫及卫士以上，总判府事），左、右果毅都尉各一人（掌通判。《春秋传》曰：“戎昭果毅。”又曰：“杀敌为果，致果为毅。”炀帝始置，後改将为之），别将一人（不判府事。若无兵曹以上，即知府事。初，别将既改为果毅，而府中有长史员。圣历三年废长史，置别将一员，後又兼置长史），长史一人（通判。载初元年置），兵曹一人（判府事，付事旬稽，监印，给纸笔），校尉六人（以下小吏各有差。若校尉以下，唯人数置之）。凡府在赤县为赤府，在畿县为畿府。卫士以三百人为团，团有校尉；五十人为队，队有正；十人为火，火有长，备六驮马驴（初置八驮，後改为六），米粮、介胄、戎器、锅、幕，贮之府库，以备武事。每岁十一月，以卫士帐上於兵部，以候徵发。天下卫士向六十万人。（初置，以成丁而入，六十出役，其家不免征徭，遂渐逃散。年月渐久，逃死者不补）。天宝八载五月，停折冲府（以无兵可校之）。十一载八月，改诸卫士为武士。
    ○三都尉（奉车　驸马　骑　奉朝请附）
    奉车、驸马、骑三都尉，并汉武帝元鼎二年初置（李陵为骑都尉。至更始时官乱，谣曰：“烂羊胃，骑都尉。”）。旧无员，或以冠常侍，或卿尹、校尉左迁为之。奉车掌御乘舆车（《汉官》曰三人），驸马掌驸马（驸马，非征驾车皆为副马。一曰驸，近也，疾也）。骑都尉本监羽林骑（《汉官》十人）。又窦婴为都请（窦太后除婴门籍，不得入朝请。《汉律》，诸侯春朝天子曰朝，秋曰请）。後汉并属光禄勋。奉朝请无员，本不为官，汉东京罢省三公、外戚、皇室、诸侯多奉朝请。奉朝请者，奉朝会请召而已。晋武帝亦以皇室、外戚为三都尉而奉朝请焉。元帝为晋王，以参军为奉车都尉，掾属为驸马都尉，行参军舍人为骑都尉，皆奉朝请。後罢奉车、骑二都尉，唯留驸马都尉奉朝请而已。诸尚公主者若刘忄炎、桓温等皆为之。宋武帝永初已来，以朝请选杂，其尚主者唯拜驸马都尉。齐奉朝请、驸马都尉及散骑、给事中等官，并集书省职。朝散用衣冠之馀，人数猥积。武帝永明中，奉朝请至六百馀人（《齐职仪》曰：“凡尚公主，拜驸马都尉。”）。梁三都尉并无员秩，其奉车、驸马皆武官降朝服，银章青绶。梁、陈驸马，皆尚公主者为之（陈武帝长女永世公主先陈留太守钱藏，生子，主及并卒于梁世。武帝受禅，唯公主追封。将葬，尚书主客牒详议，欲加藏驸马都尉，并赠官。袁枢议曰：“昔王姬下降，必诸侯，同姓为主，闻於《公羊》之说。车服不系，著於诗人之篇。汉氏之初，列侯尚主，自斯以後，降嫔素族。驸马都尉，置由汉武，或以假诸功臣，或以加於戚属。是以魏表驸马奉车为一号。魏、晋以来，因为常准。盖明王姬之重，庶姓之轻，若不加其等级，莫可合卺而。所以假驸马之位，乃崇於皇女。今公主早薨，伉俪己绝，既无礼数致疑，何须驸马之授。按当阳侯杜元凯尚晋宣帝第二女高陆宣公主，晋武践祚而主己亡，泰始中追赠公主，杜君无复驸马之号。梁元帝女新安穆公主早薨，天监初王氏无追拜之事。远近二例，足以相明。公主所生，既未及成人之礼，无劳此授。今宜追赠亭侯。”时以枢议为衷。藏，丑善反。音节）。後魏驸马都尉亦为尚公主官，虽位高卿尹，而此职不去。奉车二十人，骑都尉六十人。北齐驸马与後魏同。隋开皇三年，罢奉朝请。炀帝时，奉车、驸马并废。唐驸马都尉从五品，皆尚主者为之。开元三年八月敕，驸马都尉从五品阶，宜依令式，仍借紫金鱼袋。天宝以前，悉以仪容美丽者充选奉车都尉，五员，掌驭副车，不常置。若大备陈设，则以馀官摄行，属左、右卫也。
    宋制，骑都尉为勋官，驸马都尉为尚主之官，奉车都尉无。
    ○节度使
    唐因隋制，诸州总管加号使持节，後改大总管为大都督。永徽已後，除都督带使持节，即是节度使，不带者即不是节度使。景二年，贺拔延嗣除凉州都督，充河西节使，自此有节度之号。节度使封郡王，则有奏记一人；兼观察使，又有判官、支使、推官、巡官、衙推各一人；又兼安抚使，则有副使、判官各一人；兼度支、营田、招讨、经略使，则有副使、判官各一人；支度使复有遣运判官、巡官各一人。节度使掌总军旅，颛诛杀。初授，具帑秣兵仗诣兵部辞见，观察使亦如之。辞曰，赐双旌双节。行则建节，树六纛，中官相送，次一驿，辄上闻。入境州县筑节楼，迎以鼓角，衙仗居前，旌幢居中，大将鸣珂，金钲鼓角居後，州县赍送迎於道左。天宝初，置十节度经略使以备边。安西节度抚宁西域，统龟兹、焉耆、于阗、疏勒四镇，治龟兹城，兵二万四十。北庭节度防制突骑施、坚昆，统瀚海、天山、伊吾三军，屯伊、西二州之境，治北庭都护府，兵二万人。河西节度断隔吐蕃、突厥，统赤水、大斗、建康、宁寇、玉门、墨离、豆卢、新泉八军，张掖、交城、白亭三守捉，屯凉、肃、瓜、沙、会五州之境，治凉州，兵七万三千人。朔方节度捍御突厥，统经略丰安定远三军、三受降城、安北单于二都护府，屯灵、夏、丰三州之境，治灵州，兵六万四千七百人。河东节度与朔方犄角以御突厥，统天兵、大同、横野、岢岚四军，中守捉，屯太原府、忻代岚三州之境，治太原府，兵五万五千人。范阳节度临制奚、契丹，统经略、威武、清夷、静塞、恒阳、北平、高阳、唐兴、横海九军，屯幽、蓟、妫、檀、易、恒、定、漠、沧九州之境，治幽州，兵九万一千四百人。平卢节度镇抚室韦、，统平卢、卢龙二军、榆关守捉、安东都护府，屯营、平二州之境，治营州，兵三万七千五百人。陇右节度备御吐蕃，统临洮、河源、白水、安振、威戎、漠门、宁塞、积石、镇西十军，绥和、合川、平夷三守捉，屯鄯、廓、洮、河之境，治鄯州兵七万五千人。剑南节度西抗吐蕃，南抚蛮獠，统天宝、平戎、昆明、宁远、澄川、南江六军，屯益、翼、茂、当、隽、柘、松、维、恭、雅、黎、姚、悉十三州之境，治益州，兵三万九百人。岭南五府经略绥、静夷獠，统经略清海二军，桂、容、邕、交四管，治广州，兵万五千四百人。此外，又有长乐经略，福州领之，兵千五百人；东莱守捉，莱州领之；东牟守捉，登州领之，兵各千人。凡镇兵四十九万人，马八万馀匹。其後有淮南、河南、江东、成德（镇州）、宣武（汴、宋、亳）、镇海（浙西）、义成（滑州）、淮宁（淮西）、彰义（申、光、蔡）、义武（易、定）、奉义（安、黄）、忠武（陈、许）、武宁（徐州）、永安（荆南）、天平（山东）、河阳（淮、孟）、归义（瓜、沙、伊、肃等十一州）、戎昭（金州）、义昌（沧、景、德）、山南（襄、郢、唐、邓），俱置节度使。有以亲王遥领者，如开元十五年，以庆王潭为凉州都督兼河西节度大使，忠王俊为单于大都护、朔方节度大使之类是也。有以宰相遥领者，如兵部尚书、河西节度副大使知节度事萧嵩除同中书门下平章事，节度如故；又李林甫遥领陇右节度，杨国忠遥领剑南节度是也（萧嵩以牛仙客为留後，李林甫以杜希望为留後，杨国忠以李察、崔圆为留後）。
    宋兴，节度、观察使事务悉归於本州知州、通判兼总之。节度使无定员，恩数与执政同。初除，锁院降麻，恩礼尤异。祖宗时，以待宗室近属、外戚、国婿年劳久次者；若外任，除殿帅始授此官，亦止於一员；或有功勋显著、任帅守於外及前宰执拜者，不轻授。又遵唐制，以节度使兼中书令，或侍中，或中书门下平章事，皆谓之使相，以待勋贤故老及宰相久次罢政者。随其旧职或检校官加节度使出判大藩，通谓之使相。元丰以新制，始改为开府仪同三司。旧制，敕出中书门下，故事之大者使相系衔。至是，皆南省奉行，则开府不预矣。八年，镇江军节度使、检校太傅韩绛为开府仪同三司、判大名府。元五年，太师、平章军国重事文彦博为开府仪同三司、守太师、充护国军、山南西道节度使致仕。自崇宁五年，司空、左仆射蔡京为开府仪同三司、安远军节度使、中太一宫使，其後故相而除则有刘正夫、余深，前执政则有蔡攸、梁子美，外戚则有向宗回、宗良，郑绅，钱景臻，殿帅则有高俅，内侍则有童贯、梁师成。宣和末，节度使至六十人，议者以为滥（亲王、皇子二十六人，宗室十一人，前执政二人，大将四人，外戚十人，宦者恩泽计七人）。中兴，诸州升改节镇凡十有二。是时，诸将勋名鼎盛，有兼两镇、三镇者，实为希阔之典（国朝元臣拜而镇节度使者才三人：韩魏公、文潞公、中兴後吕成公是也。三公卒辞之。而诸大将若韩、张、吴、岳、杨、刘之流，率至两镇节度使。其後加至三镇者三人：韩蕲至镇南、武安、宁国，张循至静江、宁武、靖海，刘安城至护国、宁武、保静）。其後相承，宰执从官及后妃之族拜者不一。然自建炎至嘉泰，宰相特拜者六人（吕宗穆、张忠献、虞忠肃皆以勋，史会稽王以旧，赵卫公、葛文定以恩），执政一人（叶右丞梦得），从官二人而已（张端明澄杨敷学亻炎）。惟绍兴中曹勋、韩公裔，乾道中曾觌，嘉泰中姜持立、谯令雍，皆以攀附恩泽，亦累官至焉，非常制也（国初，外戚罕有建节者，太祖时，杜审进以元舅之尊，穷老才得节度使。仁宗用张尧佐，一时名臣力争之。其後除拜浸多。中兴後，外戚节度使二十有二人。哲庙以前节度使，未有以恩泽除者，若王显、张辈，虽以旧恩贵，然皆以尝任宰府乃得之。崇宁後，始除郭天信、朱π，其後童贯、杨戬凡十馀人。中兴後，曹勋、曾觌辈以攀附恩建节）。
    石林叶氏曰：“节度使旌节，门旗二、龙虎旌一、节一、麾枪二，豹尾二，凡八物。旗以红缯为之，九幅，上为涂金铜龙头，以揭旌加木盘。节以金铜叶为之，盘三层，加红丝为旌。麾枪亦施木盘。豹尾以赤黄布画豹文，皆以髹漆为杠。文臣以朱，武臣以黑。旗则绸以红缯，节及麾枪则绸以碧油，故谓之碧油红旆。受赐者藏於公宇私室，皆别为堂，号节堂；每朔望之次日祭之，号衙日。唐制有六纛，今无有也。”
    容斋洪氏《随笔》曰：“唐节度使带检校官，其初只左右散骑常侍，如李在唐、邓时所称者也，後乃转尚书及仆射、司空、司徒，能至此者盖少。僖、昭以降，藩镇盛强，武夫得志，才建节钺，其资级已高，於是复升太保、太傅、太尉，其上惟有太师，故将帅悉称太尉。元丰定官制，尚如旧贯。崇宁中，改三公为太师、太傅、太保，而以太尉为武阶之冠，以是凡管军者犹悉称之。绍兴，叶梦得自观文殿学士、张澄自端明殿学士拜节度。叶尝任执政，以暮年拥旄，为儒者之荣，自称叶太尉。张微时用邓洵武给使恩出身，羞为武职，但称尚书如故，其相反如此。”
    又曰：“太祖有天下，将收藩镇威柄，故渐行改革。至於位至侍中、中书令、使相者，其高仅得东宫官，次但居环卫。凤翔王晏为太子太师，安远武行德为太子太傅，护国郭从义为左金吾上将军。自後不复举行矣。”
    ○承宣使
    唐中世以後，节度使往往自择将吏，号为留後。
    宋朝沿唐制，方镇有节度观察使留後（又官制旧典，祖宗时，留後惟宗室国戚，自当叙迁；若外官，唯马、步军都指挥使方就除焉，马军带留後，步军带观察，馀无至者。独内臣任都知久次，官至延福宫使、景福殿使者，方带留後、观察。皆为遥郡，止於防御使而已），政和七年，诏：“观察留後乃五季藩镇官身离官所，以所亲信留主後务之称，不可循用，可冠以军名，改为承宣使。”承宣、观察、防御、团练使、刺史无定员，除落阶官为正任，未落阶官者为遥郡。朝谒御宴，惟正任预焉。遥领者并止本官叙迁，正任者次第转行（靖康元年，臣僚言：“遥郡、正任恩数辽绝，自遥郡迁正任者，合次第转行。今有自遥郡与落阶官而授正任，直超转本等正官，是皆奸巧希进躐取。乞应遥郡承宣使有功劳除正任者。止除正任刺史。”从之）。
    ○观察使
    唐贞观初，遣大使十三人巡省天下诸州，水旱则遣使，有巡察、安抚之名。神龙二年，以五品以上二十人为十道巡察使，察举州县，再周而代。景三年，置十道按察使，道各一人。开元二年曰十道按察采访处置使，二十年曰采访处置使，分十五道；天宝末，又兼黜陟使；乾元元年，改曰观察处置使（又《事物纪原》以为至道元年置观察使，与《志》不同，当考）。掌察所部善恶，举大纲。凡奏请皆属於州。岁以八月考其治，以丰稔为上考，省刑为中考，办税为下考。
    宋朝沿唐制，置诸州观察使，凡诸卫将军及使遥领者，其资品并止本官叙（防御、团练使、刺史亦同）。祥符中，诏观察使并带刺史（翰林学士陈彭年检讨唐以来故事，观察使并合带刺史。诏自今除观察使可兼领之）。政和中，诏承宣、观察使仍不带持节等。
    ○防御使
    唐武后圣历元年，以夏州镇领防御使，防御使之名自此始。开元二年，薛讷为陇右防御使。天宝中，安禄山犯顺，大郡要地当贼冲者，置防御守捉使（《事物纪原》。又《唐 职官志》云至德後置节度使，大郡要害之地置防御使，以治军事，刺史兼之，不赐节，与《纪原》不同。今两存之，当考）。代宗即位，诸州防御使并停。明年，授田承嗣魏博等州都防御使，俄迁节度使，盖防御使之名不废也。大率防御隶所治州，岁以八月考其治否，以无虞为上考，清苦为中考，政成为下考。
    宋朝沿唐制，置诸州防御使。唐防御使在团练使之下，宋朝升之於上（《职略》云：“官制旧典，防御、团练、刺史均谓之正任。外官初除，管军便带正任，刺史或随其人见带遥郡就除之。其横行诸司使带遥郡防御使者，年劳至深，边功优异，即落遥郡为正任官。其团练使、刺史则无法落遥郡也。以上应管军臣僚，因乞改军职，遂以本官出守，或领副总管，方有带正任者；其宗室、国戚除再迁，便领正任，乃国朝旧制。”）。
    ○团练使
    唐肃宗乾元初，置团练使、守捉使，大领十州，小者三、五州。代宗时，元载当国，令刺史悉带团练。（《唐职林 李少良传》：“大历八年，晋州男子郇谟，欲以三十字上献，多讥切元载。其言团者，愿罢诸州团练使。少良寻为载所杀。”）大率团练皆隶所治州，岁以八月考其治否，以安民为上考，惩奸为中考，得情为下考。
    宋朝沿唐制，诸州团练使。
    ○刺史
    汉武帝元封五年，初置部刺史，掌奉诏条察州，秩六百石，员十三人。唐武德元年，改太守曰刺史，加使持节，从三品，职同牧、尹。
    宋制，诸州刺史无定员，外官初除管军，便带正任，刺史随其人见带遥郡就除之。其横行诸司使带遥郡防御使者，年劳至深或边功优异，即落遥郡为正任官。靖康元年，臣僚言：“遥郡、正任恩数辽绝，自遥郡迁正任者，合次第转行。今有自遥郡与落阶官而授正任，直超转本等正官，是皆奸巧希进躐取。乞应遥郡承宣使有功劳除正任者，止除正任刺史。”从之。
    按：节度使在唐为阃帅，观察、团练使在唐为监司，防御使在唐为边将，刺史在唐为郡守。至宋，则阃帅、监司、边将、郡守各别有以名其官。而节度、承宣、观察、团练、防御、刺史则俱无职任，特以为武臣迁转之次序，故序其事於将军、都尉之後。
    ○诸路将官
    宋神宗留意武备，本以捍西北二虏，而推其法於东南，故西北为多，东南为少，陕西诸路四十二将，河北诸路三十七将，而东南才十三将。（元丰四年，诏：“东南诸路团练诸军马十三将，淮南东路第一，西路第二，两浙西路第三，东路第四，江南东路第五，西路第六，荆湖北路第七，南路潭州第八，全、邵、永三州备广西应授第九，福建路第十，广东路第十一，西路桂州第十二，邕州第十三。”）合诸路九十二将，各有正、副。军中行图阵队、调发赏罚，皆关决於将、副（宣和六年诏）。元元年，司马光请尽罢诸路将官，其禁军各委本州县长吏与总管、钤辖、都监押等辖，一如未置将官以前之法。而枢密院难之，止诏诸路将副在州驻，不系路分兵官知州并州钤辖兼充者，并差将官一员兼本州都监，其单将驻处，勿复差兼。宣和五年御笔：“诸路将、副剖队。自今并依元丰法选差。”乾道四年，密院奏：“诸州拣中弓弩手，虽已差路分钤辖、都监春秋诣诸路巡按，缘逐州未有将官专一日逐训练，恐致事艺生疏。”诏诸州各置准备将一员，专一管辖日逐训练拣中弓弩事艺（《孝宗会要 哲宗职官志》：“诸路将官掌统制所隶禁旅，以行阵队伍、金鼓帜职、弓矢击刺之法而教习训练之，别其武艺精强者，待次迁补，以激劝士卒。凡兵仗器甲之数、廪禄犒给、赏罚约束之禁令皆掌焉，副将为之贰。若屯戍防边，则受帅司节制；御寇敌，则审其战守应授之事；若师有功，则具馘数，籍用命者而旌赏之焉。”）。
    元初，右仆射司马光《乞罢诸路将官疏》曰：“臣窃见国朝以来，置总管、钤辖、都监、监押为将帅之官。凡州县有兵马者，其长吏未曾不兼同管辖，盖知州即一州之将，知县即一县之将故也。先帝欲征伐四夷，患诸州兵官不精勤，训练士卒懈弛，於是有建议者请分河北、陕西、河东、京东、京西等路诸军若千人为一将，别置将官，使之专功训练，其逐州总管以下及知州、知县皆不得关预。及有差使，量留羸弱下军及剩员，以充本州官白直及诸般差使，其馀禁军皆制在将官，专事教阅。臣愚以为职事修举，在於择人，不在设官。苟得其人，虽总管等皆能训练士卒；不得其人，虽将官亦何所为。况今之将官即向之为总管者也，岂为总管则不能举职，为将官乃能举职乎？此徒变易其名，无益事实，非惟无益，兼复有害。凡设官分职，当上下相维，如身之使臂，臂之使指，纪纲乃立。今为州县长吏及总管等官，而於所部士卒有不相统摄，不得差使，殆如路人者。至於仓库守宿、街市巡逻，亦皆乏人，虽於条许差将下兵士，而州县不能直差，须牒将官，将官往往占护，不肯差拨。万一有非常之变，州县长吏何以号令其众，制御奸宄哉！”
    ○都统
    晋孝武帝太元十九年，有河西大都统。唐天宝末，置为天下兵马元帅，都统朔方、河东北、平卢节度使，都统之名始於此。乾元元年，户部尚书李桓除都统淮南、江东西节度使，宣慰、观察、处置等使，都统之官始於此。唐制，或总五道，或总三道。上元末省。大中後讨徐州，以康承训，讨黄巢，以荆王铎为都统。黄巢之难，置诸道行营都统，掌征伐，兵罢则省，虽总诸道兵马，不赐旌节。
    宋朝诸军都统制者，自渡江已前亦有之，然未为官称。盖是时陕西、河东三路，皆以武臣职高有智略者为马步军副都总管，遇出师征讨，则加以都统制军马之名，犹今节制军马之类，非有司分也。建炎元年，置御营司，遂擢王渊为都统制，都统制名官自此始。大概南渡置统制。一则兵兴称谓不一，诸路起兵有自称统制者，州县管押勤王兵者亦有称统制者，有诸道都总管及诸司便宜差统制者。建炎初，刘光世上言，於是并罢，惟中都主兵，朝廷差充统制者仍旧。绍兴初，诸大将改为行营五护军。四年，吴升宣抚副使，其弟为右护军都统制。十一年，朝世忠、张俊、岳飞除枢密使、副使，罢宣抚司，其统领将副并改充御前，隶枢密院，各带“御前”字入衔。其兵马就令所部统制官节制，而都统皆以屯驻名冠军额之上，独川陕如故。恩数略视三衙，权任在帅臣之右，官卑者称副都统制。设属有计议、机宜、办公事、准遣。十九年，汉、沔两大将改为御前诸军，称利州西路驻御前诸军都统制，政称利州东路驻御前诸军都统制。朝浩时已死，故金州无都统制，但以知州兼节制。嘉定初，蜀叛既平，安丙又奏分兴州十军为沔、利三军，沔州除都统制，利州除副都统制，天下有十都统矣。初，兀术犯泗州，诏枢密使张俊於镇江府置司，措置江、淮守备。俊发张宪事，并岳飞死。俊遂荐其将定远军节度使田师中掌故岳飞之兵，又荐清远军节度使王德往金陵。於是并诏为御前都统制，师中於鄂州、德於建康府驻。
    ○副都统
    唐兴元中置副都统。
    宋朝绍兴中亦有副统制。隆兴二年，诏应诸军副都统制并罢。乾道三年五月，陈天麟奏荆南都统王宣久病，边报不一，恐缓急误事，蒋芾奏员琦为副都统同管军。闰七月，上谓宰执曰：“朕欲江上诸军各置副都统制一员，令兼领军事，岂惟储他日统帅，亦使主将有所顾忌。”於是以郭刚为镇江副都统制，张荣为建康副都统制。三省、枢密院定制云：“已复置在外副都统制，裨赞主帅商议军事、觉察奸弊，所有本司文字与都统连衔，调发军马并听都统指挥，月旦亦许上表。”平江、许浦水军，乾道置副都统以领之。
    ○统制
    统制、统领官，三衙及御前军将佐也。祖宗时，禁兵但以路分都监等领之。渡江後，大军又有统制、同统制、副统制、统领、同统领、副统领等，其下乃有正将、副将、准备将之名、皆偏裨也。旧制，准备而上，自主帅升差，仍先申枢密院定察。绍熙四年，诏江上升差统制至准备将，令主帅解发三人，赴总领所内选一名。庆元三年，诏升差并委主帅，自是主帅之权复重矣。
    ○都总管（副总管附）
    魏黄初始置都督诸州军事。後周改都督诸军事为总管。武帝时，以王谦为益州总管，总管之名始此。隋文帝以并、益、荆、杨四州置大总管，其馀总管府置於诸州，列为上、中、下三等，加使持节。炀帝改帅都督为旅帅。唐诸州复有总管，亦加使持节。武德初，边要之地亦置。
    宋朝马步军都总管以节度使充，副总管以观察以下充，有止一州者，有数州为一路者，有带两路、三路者。或文臣知州，则管句军马事。旧相重臣亦为都总管（有禁兵驻泊其地者，冠以驻泊之名）。咸平发三路都总管。景德诏镇、定两路并为一路，诸路并去行营之名，止为驻泊总管。庆历三年，诏：“近分陕西缘边为四路，各置经略安抚、招讨等使。自今路分总管、钤辖以上，许与都总管司同议军事。路分都监以下，并听都总管等节制，违者以军法论。”七年，析河北四路，各置都总管一员，如无，止以安抚使总制诸路。八年，诸州部署并改兵马总管、副总管（又《职略》：总管旧曰部署，因庙讳改焉。又《续会要》云：“《两朝国史志》，有兵为总管、副总管，凡武臣以诸司使以上充，文臣以两省五品以上充。一州即为兵马总管，一路即为步军总管、副总管。”）。建炎元年，李纲言：“守备当於沿河、沿淮、沿江置帅府要郡以控扼。其帅府，文臣一员带安抚使、马步军都总管，武臣一员充副总管。改路分为副总管，路钤辖为副钤辖，州钤辖为副都监。遇朝廷起兵，则副总管为帅，副钤辖、都监各以兵从出，听其节制，正官愿行者听。”绍兴二年，诏郡守臣罢带兵职，诸路副总管可依旧改充路分钤辖。五年，密院言东南多事，合要近上兵官总领军政，乃诏两浙、江南、荆湖、福建、广东可依三路置总管於帅府。七年，淮东置总管。十二年，诸路并置州总管一员。
    ○都副钤辖州钤辖附
    宋初，以朝官及诸司使以上充，或一州，或一路，或两路三路，亦有无“都”字者。嘉诏内臣为钤辖、都监者，逐路止置一员，祖宗时不常置。成都大府，帅臣第带兵马钤辖，而两武臣之为钤辖者与钧礼（张咏知益州，群盗充斥。咏一日召钤辖，以州印付之，曰：“盗势如此，而钤辖晏然无讨贼心，是必欲咏自行也。钤辖宜权州事。”钤辖惊曰：“某今行矣。”咏置酒饯之，曰：“钤辖今往必破贼，若无功而还，必断头於此楼下。”钤辖震栗，遂平贼而还焉。又《续会要》载《两朝国史》云：官高资深充都钤辖，官卑资浅称钤辖）。建炎三年，诏要郡守臣兼兵钤辖，改为路分都监，而帅府如故。自从益、泸、夔、广、桂五州牧皆以都钤为称，而江西赣州以多盗，其守臣亦带江西兵马钤辖。至於武臣为路钤者，亦无尺籍伍符，然每岁犹往诸州按阅，特存故事而已，有得旨葺治军器，或训练禁军者，则仍带入衔。二十八年，镇江府守杨揆言，旧政法一路则有路分钤辖，一州则有州钤辖，如常、秀、平江皆有之，独镇江关，欲添置州钤辖。从之。淳熙，诏诸路训练，路钤并要年六十以下，曾经从军有才武人充。绍熙初，诏杂流出身不得注路分州钤；都监，专注才武及曾任主兵官之人。
    ○兵马都监州都监附
    宋朝兵马都监有路分，掌本路禁旅、屯戍、边防、训练之政令，以肃清所部。建炎三年，以要郡守臣带本路兵马都监，武臣一员充副都监。绍兴三年，罢守臣兼兵职，而副都监如故。州都监则以大小使臣充，掌本城屯驻、兵甲、训练、差使之事，兼在城巡检。资浅者为监押，或杂用文臣，其後止用武臣。
    ○巡检
    宋朝有沿边溪洞都巡检，或蕃汉都巡检，或数州数县管界，或一州一县巡检，掌训练甲兵、巡逻州邑、擒捕盗贼事；又有刀鱼船战棹巡检，江、河、淮、海置捉贼巡检，又巡马递铺、巡河、巡捉私茶盐等，各视其名分，以修举职业，皆掌巡逻机察之事。中兴後，凡沿江沿海招集水军，控扼要害及地分阔远处，皆置巡检一员。往来接连合相应援处，则置都巡检以总之。皆以才武大小使臣充。各随所在，听州县守令节制，本寨事并用取州县指挥。若海南琼管及归、峡、荆门等处跨连数郡，控制溪峒，又置水陆都巡检使或三州都巡检使，以增重之。
    ●卷六十 职官考十四
    ○东宫官总叙
    凡三王教世子，必以礼乐，乐所以修内，礼所以修外，礼乐交错於中，发形於外，是故其成也怿，恭敬而温文（中，心也。怿，悦也）。立太傅、少傅以养之，欲其知父子君臣之道也（言养者，积浸成长也）。太傅审父子君臣之道以示之，少傅奉世子以观太傅之德行而审谕之。太傅在前，少傅在後（谓其在学时也）。入则有保，出则有师（谓燕居出入时也。汉班彪上书曰：“昔成王为孺子，出则周公、召公，入则太颠、闳夭、南宫适、散宜生，左右前後皆正礼。”）。是以教谕而德成也。师也者，教之以事而谕诸德者也。保也者，慎其身以辅翼之而归诸道者也（慎其身者，谨安护之）。秦、汉以下，始加置詹事、中庶子及诸府寺等官，亦有以他官而监护者（汉孝宣帝欲令中郎将许舜监护太子家，疏广以为示狭，非所以广太子也。後汉顺帝立太子居承光宫，以侍御史种监护。有中常侍卒乘衣车来载太子太子，太傅杜乔忧惧不能止，开门将出，而至，手剑当车曰：“太子国之储副，人命所系。常侍来，无尺一，何以得将太子去，何知不与内宠奸臣共挟邪谋？今日之事，有死而已。”乃遣乔诣台启自，得中奉敕，乃听之）。自魏明帝以後，久旷东宫，制度阙废，官司不具（吴孙权即位，孙登为太子，兼置四友等官。以诸葛恪为左辅，张休为右弼，顾谭为辅正都尉，陈表为翼正都尉，是为四友。於是东宫号为多士）。晋初，詹事、左右率、庶子、中舍人诸官并未置，惟置卫率令典兵，二傅并摄众事。至咸宁元年，始置詹事，以领宫事。宋孝武置东宫率更令等官，其中庶子、庶子、中舍人、舍人、洗马各减旧员之半。後周加置太子谏议员四人。至隋罢詹事，分东宫置门下坊、典书坊（北齐已有典书坊），以分统诸局（比门下、内史二省）。门下坊有左庶子二人，内舍人四人，录事二人，统司经、宫门、内直、典膳、药藏、斋师等六局。典书坊有右庶子二人，舍人、通事舍人各八人，领内坊。唐置詹事府以统众务，置左右二春坊以领诸局（龙朔二年，改门下坊为左春坊，典书坊为右春坊。咸亨初复旧，景元年又改为之）。左春坊置左庶子二人，中允二人，司议郎四人，录事二人，左谕德一人，左赞善大夫五人，崇文馆校书郎二人，亦统六局（六局之中，唯改斋师为典设，馀局名与隋同。其六局长官，唯司经置洗马、宫门置大夫，馀各置监，以局名冠之，所职如其名。龙朔中，改宫门大夫及诸监并为郎，遂为永制也）。右春坊置右庶子二人，中舍人二人，舍人四人，录事二人，右谕德一人，右赞善大夫五人，通事舍人八人，兼领内坊（内坊置典内二人，掌ト内诸事。诸坊局小吏各有差）。因隋制也。
    宋仍唐制，东宫有六傅，下至率更令、仆，右官存而无职司。至道元年，建储闱，置宾客二人，左右庶子、谕德、中舍各一人，并以他官兼充。左右春坊铸印，置吏员，及太子登极则省春坊司，累朝皆然。真宗在东宫建堂习射，名继照堂，有句当官三人（以诸司使及内侍充）。仁宗在东宫肄学，建堂名资善堂，有都监一人（以入内侍都知、押班充）。
    ○太子六傅
    太子师保二傅，殷、周已有，逮乎列国，秦亦有之（孝公时，商鞅设法黥太子师傅是也）。汉高帝以叔孙通为太子太傅，位次太常，後亦有少傅（高帝东征，留太子监关中兵，谓张良曰：“子房虽病，强卧而傅太子。”时叔孙通为太傅，留侯行少傅事。又疏广字仲翁，为太傅，兄子受为少傅，父子并为师傅，朝廷以为荣。又韦玄成、丙吉并为太傅。又匡衡、王丹并为少傅）。後汉太傅礼如师，不领官属，而少傅主太子官属。汉、魏故事，太子於二傅执弟子礼，皆为书不曰令。少傅称臣，而太傅不臣（吴薛综、综子莹、莹子兼，三代并为太子少傅）。晋泰始三年，武帝始建置东宫，各置一人，尚未置詹事，官事无大小，皆由二傅。少傅立草，太傅书真，以为储训。并有功曹、主簿、五官。秩与後汉同。皇太子先拜，诸傅然後答之，如弟子事师之礼，二傅不得上疏曲敬。武帝後以储副体尊，遂命诸公居之；以本位重，故或行或领。时侍中任恺，武帝所亲敬，复使领之，盖一时之制也。咸康元年，以给事黄门侍郎杨珧为詹事，掌宫事，二傅不复领官属。及杨珧为卫将军，领少傅，复省詹事，遂崇广傅训，命太尉贾充领太保，司空、齐王攸领少傅，所置吏属复如旧。二傅皆进贤两梁冠，黑介帻，五时朝服，佩水苍玉（《晋令》曰：“太子太保，银印青绶。”）。其後，太尉汝南王亮、车骑将军杨骏、司空卫、石鉴皆领傅、保，犹不置詹事，以终武帝之代。惠帝元康元年，复置詹事（二傅给菜田六顷，田驺五十人，夏後不及田者，食奉一年，给赤耳安车一乘）。又愍怀建官，乃置六傅三太、三少，以景帝讳师，故改太师为太帅，通省尚书事，詹事文书关由六傅（《职官要录》曰：“晋太子六傅，各有丞一人。”）。自元康之後，诸傅或二或三，或四或六。渡江之後，有太傅、少傅，不立师保。宋有太傅、少傅，各兼丞一人。其保傅并银章青绶。齐与宋同。武帝时，以王俭为少傅，旧太子敬二傅同，至是朝议接少傅以宾友之礼。梁太傅位视尚书令，少傅视左仆射（《职官要录》曰：“三少旧视左仆射，冠服同三太也。”）。陈因之。自宋以下，惟有傅而无师保。後魏有太师、太傅、太保，谓之东宫三师；少师、少傅、少保，谓之东宫三少（孝明在东宫，宣武皇帝欲以崔光为太子师傅，光固辞。帝令太子南面再拜，宫臣皆从太子拜。光北面立，不敢答拜，唯西面拜谢而出，乃授光太子少傅）。北齐皆有之，出则三师在前，三少在後。後周不置。隋与北齐同。唐六傅不必备，唯其人，太子出则乘辂备仪，以为後从。贞观中，太宗撰太子接三师之仪：“出殿门迎，太子先拜，三师答拜，每门让。三师坐，与三师书，前名惶恐，後名惶恐再拜（先天元年十二月诏：“东宫三师、三少宜开府，置令、丞各一人，隶詹事府。”寻罢）。”
    宋朝师傅不常设。仁宗升储，置三少各一人。李文定公以参知政事兼掌宾客，及升左相，遂进兼少傅，此宰相兼宫僚之所从始也。丁谓兼少师，冯拯兼少傅，曹利用兼少保，是时实为东宫官，馀多以前宰执为致仕官。若太子太师、太傅、太保，以待宰相官未至仆射者，及枢密使致仕，亦随本官高下除授。太子少师、少傅、少保，以待前执政，其少师非经顾命不除。若本官至尚书即除少傅，丞郎、给谏只除少保。若因迁转，则递进一官，至太师即迁司空矣。天禧末，皇太子同听政，乃以首相兼少师、枢密曹利用兼少保。自後神宗、钦宗、孝宗、光宗在东宫，皆不置。开禧三年，史同知弥远自詹事入枢府，乃进兼宾客。已而太子侍立，遂以钱丞相象祖兼太子少傅。明年，景献太子立，并置二相，钱左相改兼少师，史右相兼少傅。未几，右相丁内艰，左相亦去位。又明年，右相起复，遂进兼少师焉。
    ○太子宾客
    汉高帝时，有四人年老，以上慢侮，逃匿山中，义不为汉臣，谓之四皓（东园公、绮里季、夏黄公、角里先生）。高帝不能致。及将废太子，太子迎四人至，侍从太子，须眉皓白，衣冠甚伟。高帝既见，曰：“烦公幸卒护太子。”太子由是不废。至孝武帝，又为太子立博望苑，使通宾客。晋元康元年，愍怀太子始之东宫，惠帝诏曰：“幼蒙，今出止东宫，虽赖师傅群贤之训，其游处左右，宜得正人能相长益者。太保卫息庭，司空陇西王泰息略、太子太傅杨济息毖、太子少师裴楷息宪、太子少傅华е息恒，各道义之门，有不肃之训。其令五人更往来，与太子习数，备宾友也。”其时虽非官，而谓之东宫宾客，皆选文义之士，以侍储皇。其後无闻。唐显庆元年正月，以太子太傅兼侍中韩瑗、中书令来济、礼部尚书许敬宗、左仆射兼太子少师于志宁并为皇太子宾客，遂为官员，定置四人。掌调护、侍从、规谏。凡太子有宾客之事，则为上齿，盖取象於四皓焉。资位闲重，其流不杂（天宝中，贺知章自太子宾客度为道士，还乡，舍宅为观。玄宗赋诗赠别，时议荣之）。
    宋至道元年建储，乃置宾客二人，以他官兼。天禧四年，参政任中正、枢副钱惟演、参政王曾并兼太子宾客，执政兼东宫官自此始。中兴後，宾客罕除。开禧三年，景宪太子立，始以执政兼宾客，後复省。
    ○太子詹事（少詹　丞　主簿　司直）
    詹事，秦官（应劭曰：“詹，省也，给也。”），汉因之。掌皇后、太子家（皇后、太子各置詹事，随其所在以名官。《汉官》曰：“詹事位长秋上，亦宦者，主中诸官。”《後汉志》曰：“初，成帝鸿嘉三年，省詹事职并大长秋。是後，皇后当法驾出，则中谒中宦者职吏权兼詹事，奉引讫罢。宦者诛後，尚书选兼职吏一人奉引，此皆皇后詹事也。”）。汉时，太子门大夫、庶子、洗马、舍人，皆属二傅。其太子家令丞、率更令丞、仆、中盾、卫率等官，并属詹事。後汉省詹事，而太子官悉属少傅。魏复置詹事，领东宫众务。晋不置，至咸宁元年复置，以掌宫事（事具《六傅篇》）。及永康中，复不置。自太安以来又置，终孝怀之代。其职拟尚书令，掌三令、四率、中庶子、庶子、洗马、舍人等官。银印青绶，介帻，进贤两梁冠，绛朝服，佩水苍玉。宋与晋同。齐置府，领官属（齐沈文季为太子詹事）。梁、陈任总宫朝。後魏有太子左、右詹事。北齐东宫众事，无大小皆统之，领三寺及左右卫二坊。後周置太子宫正、宫尹。隋开皇初，置詹事，二年罢之。唐复置詹事府，詹事一人，掌内外众务，纠弹非违，总判府事，置少詹事一人以贰之。龙朔二年，改詹事为端尹（詹事府为端尹府），少詹事为少尹，咸亨初复旧。垂拱元年，又改詹事为宫尹，少詹事为少尹，神龙初复旧。
    丞，秦官。汉因之。後汉省。魏、晋隋詹事省置。至晋永康中，詹事特置丞一人，掌文书关通六傅。过江，多用员外郎，迁尚书郎。宋、齐因之。梁、陈制，一梁冠，皂朝服，铜印墨绶。後魏、北齐并有之（後魏杨昱字元略，为詹事丞。孝明为太子，尚在怀抱，其所出入，唯乳母而已，不令宫僚闻知。昱谏曰：“太子动止，宜令翼从。陛下若召太子，必降手敕，令臣下咸知。”乃诏曰：“自此已後，非朕手敕，勿令儿出宫。宫臣在直，从至万岁门。”）。隋初置一人。唐置二人。掌文武官簿帐、朝集、假使（分判府事）。
    主簿一人，晋始置。自後历代皆有。唐因之。掌府事，句稽、监印、纸笔。
    司直二人。唐龙朔三年置桂坊，比御史台；置令一人，比大夫；司直二人，比侍御史。掌弹劾宫府僚。其後废桂坊，以司直隶詹事府。
    宋东宫官有詹事。仁宗升储，置詹事二人。神宗、钦宗升储，并置二人，皆以他官兼，登位後省。乾道元年，庄文太子立，置詹事二人。逾月，诏太子詹事遇东宫讲读日，并往陪侍。七年，光宗正储位，以敷文阁直学士王十朋、敷文阁待制陈良翰为太子詹事，不兼他官，非常制也。
    ○太子庶子（中允　司议郎　中舍人　舍人　通事舍人　谕德　赞善　崇文馆学士　洗马　文学　校书　正字　典膳　药藏　内直　典设　宫门等郎）
    古者天子有庶子之官（《周官》谓之诸子），职诸侯卿大夫之庶子，掌其戒令与其教理，有大事则帅国子而致於太子，惟所用之。秦因之，置中庶子、庶子员（《宋志》云後汉置中庶子。按：齐人邹阳上疏云秦皇帝任中庶子蒙嘉之言而匕首窃发，则秦官明矣）。汉因之，有庶子，员五人。史丹、王商、欧阳地馀并为中庶子（王莽改曰中尚翼子）。後汉员五人，职如侍中，而庶子无员，职如三署中郎。凡庶子主宫中并诸吏之子及支庶版籍。魏因之。在吴为亲近之官。晋中庶子、庶子各四员，职比侍中、散骑常侍及中书监、令，皆以俊茂者为之，或以郡守参选（郑默为中庶子，朝廷以为太子官属宜称陪臣，默上言：“皇太子体皇极之尊，无私於天下。宫臣皆受命天朝，不得同之藩国。”事遂施行。又王启以桓谦为中庶子，曰：“东宫之选中庶子，总管门下，尤不可不得其才。”）。若释奠，中庶子扶左，庶子扶右。宋与晋同。武冠平巾绩，绛朝服。元嘉初，诏二率、中庶子随太子入直上宫。十四年，又诏还直东宫。至齐，其庶子用人卑杂。梁天监七年诏革选，其年以太子中舍人、司徒从事中郎为之。凡中庶子四人，以功高者一人为祭酒，行则负玺，前後部护驾，与功高中舍人一人共掌其坊之禁令。庶子四人，掌侍从左右，献纳得失，与功高通事舍人一人共掌其坊之禁令。冠服并同前代。陈因梁制。後魏亦有中庶子、庶子官。北齐门下坊，中庶子四人领之；典书坊，庶子四人领之。隋分为左、右庶子各二人，分统门下、典书二坊事。唐亦各二人，分掌左、右春坊事。龙朔二年改左、右庶子为左、右中护，咸亨初复旧。左拟侍中，右拟中书令（贞观中，诏曰：“皇太子与百官书疏未有制式。近代以来，例皆名，即无以别贵贱。今凡处分论事之书，皇太子并宜称令，右庶子以下署名宣奉行书。其馀与诸亲及师傅等书，不在此限。”）。中允、司议郎、司经、洗马、文学、校书、正字、典膳、药藏、内直、典设、宫门等局郎丞，崇文馆，并属右春坊。中舍人、舍人、通事舍人，并属左春坊。谕德、赞善亦左、右分隶。
    中允，後汉太子官属有之，职在中庶子下，洗马上。汉制，太子五日一朝，其非朝日，即使仆及中允朝，朝请问起居。其後无闻。宋、齐有中舍人，是其职也。唐贞观初，改太子中舍人为中允，置二员。其後复置中舍人。龙朔二年，又改中允为左赞善大夫。咸亨元年，复为中允，而左赞善仍置焉。中允掌侍从礼仪，正启奏，并监药及通判坊局事。若庶子阙，则监封题。职拟黄门侍郎。永徽三年，以皇太子讳“忠”，改为内允，太子逊位而官复旧。
    司议郎。唐贞观五年，皇太子上表请置史职，用司箴诫，乃於门下坊置太子司议郎四人，精选名士以居之。龙朔中分为左、右，以左司议郎替司议郎，以右司议郎替舍人。咸亨初复旧。掌侍从规谏，正启奏，并录东宫记注，分判坊事，职拟给事中。
    中舍人。晋咸宁初置中舍人四人，以舍人才学之美者为之，与中庶子共掌文翰，在中庶子下，洗马上（晋陆为中舍人）。凡奏事文书皆综典之，监和尝药，月检奏直臣名，更直五日，典文疏如中书郎。宋亦四人。齐有一人。梁时，功高者一人与中庶子祭酒共掌其坊之禁令。陈因之。後魏、北齐并有之。隋曰内舍人，四员，属门下坊。炀帝减二人。唐中舍人二员，掌侍从令书奏疏，通判坊事，拟中书侍郎。永徽三年，以皇太子讳“忠”，改为内舍人。太子逊位而官复旧。或谓之太子中书舍人（《孝和实录》曰：“王友真，太子中书舍人。”）。
    舍人，秦官也。汉因之，比郎中，选良家子孙（晁错、郑当时并为太子舍人）。後汉无员，更直宿卫如三署郎中。凡帝初即位，未有太子，太子官属皆罢，唯舍人不省，属少府。魏因之。晋有十六人，职比散骑、中书侍郎，从驾则正直从，次直守；妃出则次直从。宋有四人。齐有一人。梁有十六人，掌文记。陈因梁制。後魏亦有之。北齐典书坊置二十人。隋典书坊有八人。炀帝改为管记舍人，减四员。唐复为太子舍人，四人，掌侍从、表启、宣行令旨，分判坊事。龙朔二年，改为右司议郎，咸亨元年复旧。
    通事舍人。齐中庶子属官有通事守舍人，庶子下有内典书通事舍人二人，掌宣传令旨，内外启奏。梁亦有之，视南台御史，多以馀官兼职。陈因之。北齐门下坊有通事舍人八人。至隋亦有之。炀帝改为宣令舍人，八员。唐复为通事舍人，亦有八员。掌引导辞见、承旨劳问。
    左右谕德，龙朔三年，初置太子左、右谕德各一员。掌侍从赞谕，职比常侍。
    左右赞善大夫。龙朔二年，置左赞善大夫替中允，置右赞善大夫替中舍人。咸亨元年，中允、舍人复旧，而赞善大夫别自为官，左、右各五人。掌侍从、翊养，比谏议大夫。
    掌文馆学士，魏文帝始置崇文观，以王肃为祭酒。其後无闻。贞观中，置崇贤馆，有学士、直学士员，掌经籍图书，教授诸王，属左春坊。龙朔二年，改司经局为桂坊，管崇贤馆而罢隶右春坊，兼置文学四员，司直二员。司直正七品上，职为东宫之宪司，府门北向，以象御史台也。其後省桂坊，而崇贤又属左春坊。後沛王贤为皇太子，避其名，改为崇文馆，其学士例与弘文馆同。
    洗马，秦官。汉亦曰先马（如淳曰：“前驱也。”《国语》曰：“句践亲为夫差先马。”先或作洗）。後汉员十六人，职如谒者，太子出则当直者前驱，导威仪也（汉选郎中补）。安帝时，太子谒庙，洗马高山冠，非乘从时著小冠。魏因之。晋有八人，职如谒者，准秘书郎。进贤一梁冠，黑介帻，绛朝服。掌图籍，释奠讲经则掌其事，馀与後汉同。宋与晋同。齐置一人。梁有典经局，又置八人，掌文翰，尤为清选，皆取甲族有才名者为之，位视通直郎。陈因之。北齐典经坊洗马二人。隋曰司经局，置洗马四人。炀帝减二人。唐司经局洗马二人。龙朔二年，改洗马为司经大夫。三年，改司经局为桂坊（一云析司经局置桂坊）。司经大夫通判坊事，罢隶左春坊。咸亨初复旧。掌侍奉及经史图籍，判局事。
    文学。汉时郡及王国并有文学，而东宫无闻。魏武置太子文学，自後并无。至後周建德三年，太子文学十人，後省。龙朔三年，置太子文学四员，属桂坊，桂坊废而属司经。开元中，定制为三员。掌侍奉，分掌四部书，判书坊事。
    校书，宋孝建中，洗马有校书吏四人，自後无闻。北齐有太子校书。隋太子校书有六人。唐四人，掌雠校经籍。
    正字，隋太子正字二员。炀帝改为正书。唐复为正字，亦置二人。掌刊正文字。
    典膳郎，汉、魏以来，并有太子食官局。至北齐，门下坊始别置典膳局，有监、丞各二人。隋如北齐之制。唐典膳局有郎二人，丞二人。郎掌进膳尝食之事，丞贰之（乾封元年，皇太子久在内不出，典膳丞邢文伟请减膳。其年，右史阙，宰臣进拟数人，高宗曰：“邢文伟嫌我儿不读书，不肯与肉吃。此人甚直，可用。”遂拜焉）。
    药藏郎。北齐门下坊领药藏局，有监、丞各二人，侍药四人。隋如北齐之制。唐药藏局有郎二人，丞二人。郎掌和剂医药之事，丞贰之。
    内直郎。齐有太子内直兵局，内直兵史二人。梁有直内、主玺、主衣、扶侍等局，各置有司，以丞其事。陈因之。北齐门下坊领殿内局，有内直监二人，副监四人。隋如北齐制。唐内直局有郎二人，丞二人，掌符玺、伞扇、几案、衣服之事，丞贰之。
    典设郎。南齐置居局斋库，丞一人。梁斋内局各置有司，以丞其事。陈因之。北齐门下坊有斋师局，有太子斋师、内ト师各二人。隋如北齐制。唐典设局有郎四人，掌凡大祭祀、汤沐、洒埽、铺陈之事。
    宫门郎。秦有太子门大夫。汉因之，员二人（《汉官仪》曰：“门大夫选四府掾属。”），职比郎将（《汉官仪》曰：“安帝时，太子谒庙，门大夫乘从，冠两梁冠。”）。魏因之。晋太子门大夫准公车令，掌通笺表及宫门禁防。宋因之。梁代视谒者仆射。陈因之。北齐谓之门大夫坊，并统伶官。隋炀帝改门大夫为宫门监。唐初为宫门大夫。其门宫局有监郎二人，丞二人。郎掌东宫殿门管钥及启闭之事，丞贰之。
    宋制，东宫官有左右庶子、谕德，旧不常设。每储闱之建，随宜制官，以备寮き，多以他官兼领。仁宗、神宗升储，庶子、谕德各置二人。钦宗升储，置一人。乾道中，庶子、谕德除左不除右。七年，诏庶子、谕德轮日入宫，仍同供职事。太子侍读、侍讲，唐太宗为秦王，府有侍讲，及为太子，亦置焉。其後或置或否。开元初，十王宅引辞学子书者，入教，亦命名为侍读，而初不设侍讲之官。至宋神宗升储时，始定制，置侍讲、侍读各一人。中舍人、舍人，至道、天禧建储，各置一人。神宗、钦宗登储皆置。中兴後省。嘉泰初始除王元实，後以馆职任伯起兼之。庆元令太子舍人与中舍人皆从七品，而中舍人又在舍人上。然故事未尝除。资善堂，大中祥符八年，仁宗肄学始置，至绍兴五年，孝宗以建国公就傅，就禁中置学馆，建资善堂，以范冲、朱震为翊善。旧制有翊善、赞读、直讲。中兴以後，增置说书、小学教授。开禧初，皇子初封荣王，命程少逸、赵子中领赞读，不称王府，而以资善系衔，盖以未出ト之故。
    乾道七年，礼部、太常寺言：“讨论东宫开讲并节朔贺庆辞谢礼仪：宫僚讲读无已行故事，当依仿讲筵，稍杀其礼。每遇讲读，詹事以下至讲读官上堂，并用宾礼参见，依官职序坐。皇太子正席，讲读官迭起如延英仪，讲罢复位。节朔不受宫僚参贺。元日、冬至，詹事以下笺贺。谢辞，初以常见之礼，後离位致辞，复位就坐，茶汤罢，退。詹事初上参见皇太子拜，皇太子拜。庶子等初上参见皇太子拜，皇太子受拜。庶子、谕德及讲读官虽有坐受之礼，止是《五礼新仪》所载。兼日逐致拜之礼，近例皆已不行，或遇合致拜日，更不参酌天禧、至道故事施行。”并从之（按天禧二年，左庶子张士逊等言：“臣等日请资善堂参见皇太子，虽令升阶列拜，然後跪受，望令皇太子坐受参见。”诏不许。至道元年，皇太子每见宾客，必先拜，迎送常降阶及门）。
    ○太子家令（丞　主簿　食官署　典仓署　司藏署）
    家令，秦官，属詹事（服虔曰：“太子称家，故曰家令。”）。汉因之，有丞主仓、饮食，职似司农、少府。汉代太子食汤沐邑十县，家令主之。後汉则属少傅，主仓、饮食。魏因之。晋又兼主刑狱、货、饮食，职比廷尉、司农、少府。其家令、率更令及仆，为太子三卿。太康八年，进品与中庶子、二率同。自汉至晋，家令在率更下，宋则居上。铜印墨绶，进贤两梁冠，绛朝服。主内茵褥床几诸供中之物及官奴婢、月用钱、库内、盐米、车牛、刑狱。齐因之。自宋、齐以来，清流者不为之。至梁天监六年，武帝以三卿陵替，乃诏革选，家令视通直常侍，率更、仆视黄门。陈因之。後魏亦曰三卿。北齐家令有功曹、主簿，领食官、典仓、司藏等三署，及领内防令、丞。隋掌刑法、食膳、仓库、奴婢等。炀帝改为司府令。唐复为家令寺，置家令一人，唯不主刑法，馀与隋同。龙朔二年，改家令寺为宫府寺，家令为宫府大夫。咸亨初复旧。丞二人，主簿一人。领食官署、典仓署、司藏署，署令各一人，丞各二人。
    丞。汉家令有丞，後无闻。《宋书》云家令丞一人，晋置。宋、齐以後并有之。後周无。隋家令丞二人，唐因之。龙朔二年，改为宫府丞。咸亨元年复旧。掌判寺事。
    主簿。晋家令有主簿，宋、齐因之，自後无。北齐家令有主簿员，隋亦然，唐因之。掌印并及句举。
    食官署令、丞。汉詹事属官有食官令长丞，後汉亦有，而属少傅。主饮食。晋太子食官令职如太官令。宋则属中庶子，齐则属詹事。掌厨膳之事。梁食官局属庶子。陈因之。後魏亦有。北齐有食官令、丞，又别领器局、酒局二丞。隋家令寺统食官令、丞，令一人，丞二人。唐因之，掌饮膳之事。
    典仓署令。後汉太子仓令属少傅，主仓。魏以下无闻。後魏有之。北齐家令寺领典仓署令、丞，典仓署又别领园丞。隋家令寺统典仓令、丞，令一人，丞二人。唐因之。掌藏出纳及醯醢庶羞之事。
    司藏署令。晋家令有主物吏四人。梁有锡赐库局丞庶子，又有东宫卫库丞。北齐家令寺领司藏署令、丞司，藏又别领仗库、兴作二局丞。隋家令统司藏署令一人，丞二人。唐因之。掌藏库财货、营缮之事。
  </div>
  <div class="pagination">
   <a href="文献通考_page61.html">
    上一页
   </a>
   <span>
    ...
   </span>
   <a href="文献通考_page57.html">
    57
   </a>
   <a href="文献通考_page58.html">
    58
   </a>
   <a href="文献通考_page59.html">
    59
   </a>
   <a href="文献通考_page60.html">
    60
   </a>
   <a href="文献通考_page61.html">
    61
   </a>
   <span class="current-page">
    62
   </span>
   <a href="文献通考_page63.html">
    63
   </a>
   <a href="文献通考_page64.html">
    64
   </a>
   <a href="文献通考_page65.html">
    65
   </a>
   <a href="文献通考_page66.html">
    66
   </a>
   <a href="文献通考_page67.html">
    67
   </a>
   <span>
    ...
   </span>
   <a href="文献通考_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
