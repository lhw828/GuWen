<!DOCTYPE html>
<html>
<head>
    <meta charset="UTF-8">
    <title>大唐开元礼 - 第 52 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大唐开元礼 - 第 52 页/共 52 页</h1>
    <div class="content">　　丈夫俱立哭于柩车东重行西面妇人哭于柩车西重行东面俱南上外姻丈夫哭于柩车东南重行北面以西为上妇人哭于柩车西南重行北面以东为上立定
　　设遣奠
　　设遣奠之馔于柩车东置设讫相者引主人酌酒进奠于席前兴少退西面哭再拜内外皆哭卑者再拜若食顷彻之以蒲苇苞牲体下节二苞载于舆以之墓
　　轜车发
　　既彻奠吉凶威仪依式进引主人众主人以下皆以次步从哭于柩车后妻妾女子子以下皆步从哭于丈夫之后障以行帷柩车去停所三百步亲宾有还者吊哭如别仪辞讫进引尊者乘车马从柩者更哭不絶声
　　宿止
　　掌事者预于宿所张吉凶帷幕吉帷在左凶帷在右将至宿所尊者俱下车马步哭灵车到帷门外回南向祝帅腰舆诣车之后少顷舆入诣坐前少顷舆出进常食于灵座若食顷彻之柩至于凶帷内外哭于柩车所其位如初掌馔者进酒脯之奠于灵柩东席上既设奠内外各还次更哭不絶声及墓内外俱就位哭进夕奠如初讫内外皆还次迭哭终夜及明内外又就位哭进朝奠于柩东进常食于灵座若食顷彻之迎灵发引尊者乗车马哭従如上仪
　　到墓
　　到墓尊者俱下车马灵车到帷门外回南向祝帅腰舆诣车后少顷舆入诣灵座前少顷舆退设酒脯之奠柩车至圹前回南向内外哭位如遣奠之仪掌事者张帷布席于柩车后下柩于席上主人以下妻妾女子子各前抚柩哭尽哀退复位周亲以下又前抚哭尽哀退复位俱再拜辞掌事者下柩于圹柩既入圹亲宾先还者吊哭如别仪掌事者奉纁束帛授主人主人受以授祝主人稽颡再拜祝奉以入奠于柩东持翣者入倚翣于圹内两厢执事者以下帐明器苞牲酒米等物入置于圹内皆借以版施铭旌志石于圹户内置设讫掌事者掩圹户加关钥覆土既覆土内外俱就灵所哭墓左祭后土如始之仪
　　虞祭
　　初下柩于墓掌事者具虞祭之馔设洗罍篚于灵羃西南如常内外既就灵所哭掌馔者进虞祭之馔于灵座相者引主人盥洗酌酒进奠于席前兴少退西面立内外皆止哭祝持版进立于灵座之右北面跪读祝文曰维年月朔日子孝子某敢昭告于考某官封諡【妣云某氏】改迁幽宅礼极终虞攀号永逺无所逮及谨以洁牲刚鬛嘉荐普淖明齐溲酒荐虞事于考某官封諡尚飨主人哭再拜内外皆哭卑者再拜尽哀相者引主人以下出就别所释衰服着素服而还掌馔者彻馔掌事者彻灵座


　　大唐开元礼卷一百四十九
　　钦定四库全书
　　大唐开元礼卷一百五十　唐　萧嵩等　撰凶礼
　　王公以下丧通仪
　　闻哀
　　举哀　　　　　　　奔丧
　　三殇
　　殇丧
　　诸居丧节制
　　初丧聚主　　　　　食饮节
　　哭节　　　　　　　居常节
　　不及期葬　　　　　外丧
　　讳名　　　　　　　追服
　　丧冠嫁娶　　　　　乐禁
　　主诸丧　　　　　　婚遇丧
　　室次节　　　　　　居重闻轻
　　闻哀
　　举哀
　　闻诸丧举哀者于闻丧所哭尽哀问故又哭尽哀改着素服子妻妾女子子俱披髪周亲以下妇人去首饰子于堂上东壁下西面以南为上周亲以下北壁下南面以西为上妻妾女子子于西壁下东面以南为上周亲以下妇人于北壁下南面以东为上内外之际障以帷若妇人在别室堂举哀则周亲以下妇人在北壁下南面西上【周亲以下举哀哭位亦然】三日成服庐垩室则苫凷荐席变除之节皆如在家之礼唯不设奠祭【以其精神不在于此】若除丧而后归则之墓诸子以下素服待于墓东西面妇人待于墓西东向俱北上奔丧者素服至于南北面哭尽哀再拜又哭尽哀再拜于家不哭
　　奔丧
　　奔丧之礼始闻亲丧以哭答使者尽哀问故又哭尽哀服布深衣素冠遂行日行百里不以夜行唯父母之丧见星而行见星而舍若未得奔则成服而后行过州至境则哭尽哀而止哭避市朝望其州境哭【此父母之丧】至于家内外哭待于堂上奔丧者入门而左升自西阶殡东西面凭殡哭尽哀少退再拜退于序东披髪复殡东西面坐哭又尽哀尊卑抚哭如常讫内外各还次奔丧者乃还次厥明坐于殡东如初未成服者三日成服【若至在小敛前则与主人俱成服若小敛以后至者自用其日数】凡奔丧齐哀望乡而哭大功望门而哭小功至门而哭缌麻即位而哭齐哀以下奔丧者升殡东西面哭主人以下哭待于堂上如常奔丧者哭尽哀再拜又哭尽哀尊卑抚哭亦如之讫内外还次三日成服有宾吊者拜宾如常奔丧者非主人则主人爲之拜宾妇人奔丧入自闱门【侧门曰闱】升自西阶侧【侧阶傍阶】殡西东面妻妾女子子则凭殡哭尽哀少退再拜退于西房若西室妻妾女子子披髪【出嫁女髽】复位坐哭又尽哀尊卑抚哭如常内外俱还次奔丧者乃还次周丧以下妇人奔丧者升哭拜又坐尽哀尊卑抚哭及还次皆如之奔丧者不及殡先之墓北面近隧哭主人以下哭待于墓左西面主妇以下哭待于墓右东面皆北上【主人以下初至下先拜而后哭于相者告礼毕则再拜辞】奔防者哭尽哀再拜又于隧东披髪复位坐哭尽哀相者告礼毕奔丧者又再拜遂冠而归入门而左升自西阶灵东西面凭灵哭主人以下升哭于堂上如常奔丧者哭尽哀再拜若经宿主人以下哭尽哀皆再拜哭降堂相者告就次主人以下各就次三日成服齐衰周以下不及殡先之墓西面哭尽哀再拜又哭尽哀相者告礼毕奔丧者再拜遂冠而归哭就次如上仪奔丧者若妻妾女子子皆披髪于隧西哭尽哀髽如常余如男子齐衰周以下妇人奔丧哭于西余如丈夫之礼
　　三殇
　　殇丧
　　三殇之丧始死浴袭及大小敛与成人同其长殇有棺及大棺中殇下殇有棺灵筵祭奠进食送哭泣之位与成人同其苞牲及明器长殇三分减一中殇三分减二唯不复魂无含事办而葬不立神王既虞而除灵座其虞祝辞云维年月朔日父云告子某若兄云告弟某若弟云弟某昭告某兄日月易往奄及反虞悲念相续心焉如燬【兄云悲恸猥至情无可处弟云哀痛无已至情如割也】今以【弟祭兄云谨以】洁牲嘉荐普淖明齐溲酒荐虞事于子某弟某兄某魂其飨之【弟祭兄则云尚飨】嫡殇者时享皆祔食于祖无祝文亦不拜【设祔食之坐于祖之左西向一献而已不祝不拜者以其从食其祖祝词末云孙某祔食也】庶子不祔食庶子之嫡祔如嫡殇礼凡无服四嵗以上畧与下殇同又无灵筵唯大敛小敛奠而已三嵗以下敛以瓦棺葬于园又不奠
　　诸居丧节制
　　初丧聚主
　　凡遭丧庙有主者则取诸庙之主藏于祖庙卒哭而后主各归其庙【藏于祖庙象有凶事聚也】
　　食饮节
　　父母之丧食粥朝一溢米【二十两曰溢一溢为米一升二十四分升之一】不能食粥则以为饭菜羮妇人皆以为饭诸衰绖之丧蔬食饮水不食菜菓三月既食肉不饮酒九月之丧犹周之丧
　　哭节
　　凡哭斩衰若往而不及齐衰若往而反大功三曲而偯小功缌麻哀容可
　　居常节
　　父母之丧居倚庐寝苫枕凷寝不脱绖带头有疮则沐身若有疡则浴有疾则饮酒食肉疾止复初不胜丧乃比于不慈不孝毁瘠不形视聼不衰【谓其废事形为骨见】升降不由阼阶出入不当门隧【常若亲在隧道也】五十不至毁六十不毁七十唯衰麻在身饮酒食肉处于内【所以养衰老人年五十始衰】丧食虽恶必充虚虚而废事非礼也饱而忘哀亦非礼也视不明聴不聪行不正不知哀君子病之斩衰唯而不对齐衰对而不言大功言而不议小功缌麻议而不及乐故丧事不言乐【非其时】父母之丧不避泣涕而见人【言重丧不行求见人人来求见已可以见之不避涕泣言至哀无饰也】非丧事不言言而不语对而不问【言者言已事爲人説爲语】言而后事行者杖而起
　　身自执事而后行者面垢而已【杖而起谓有官爵者面垢而已】
　　【谓庶人】凡庐垩室之内不与人坐在垩室之内非
　　时见于母则不入居丧未葬读丧礼既葬读祭
　　礼兄弟各处异方而父母丧各依闻哀日月而
　　除之三年之丧凡见人皆不去绖父母之丧宾
　　客已吊而重来者主人哭而见其去也又哭之
　　其未葬必备衰服而后见居父母之丧逺行而
　　还必告返父有艰未除则子不衣文防三年之丧虽功衰不吊【功衰谓既练之后服布如大功谓之功衰】凡三年周丧不数闰【禫则数之】以闰月亡者祥及忌日皆以闰所祔之月爲正庶子不爲长子斩不继祖与祢也
　　不及期葬
　　速葬者速虞三月而后卒哭【谓不及期而葬既葬而即虞安神也卒哭之祭待哀杀也】父母之丧周而葬者则以葬之后月小祥其大祥则依再周之礼禫亦如之若再周而后葬者则以葬之后月练又后月为大祥祥而即吉无服禫矣其未再周葬者则以二十五月练二十六月祥二十七月禫【必练祥禫者明深哀不可顿除故为之渐以安孝子之心禫一月者以终二十七日之数也】久而未葬者皆变服唯主丧者不除其余各终月数而除之皆无受服至葬乃反其服虞则除之若亡失尸柩则变除如常礼
　　外丧
　　凡死于外者小敛而反则子素服袤巾帕头徒跣而从大敛而反亦如之凡死于外大敛而反者毁门西墙而入
　　讳名
　　卒哭而讳名凡父之所讳子亦讳之母之所讳不言于内妻之所讳不言于其侧
　　追服
　　小功以下日月过制而闻丧则不追服【犹为举哀】降而在缌麻小功者追服之生不及祖父母诸父母兄弟而父追服已则否【谓子生于外者父以他故居异邦而生己巳不及此亲存时归见之今其死于丧服年月已过乃闻之父为之服已则否者不责非时之思于人所不能当其时则服之】
　　丧冠嫁娶
　　因丧冠者虽三年之丧可也既冠入于次哭尽哀乃出【言虽者明齐衰以下皆可以丧冠也始遭丧以其冠月日丧服则冠矣非其冠月待变除卒哭而冠也次庐也】大功之末可以冠子嫁子父小功之末可以冠子可以嫁子可以娶妇已虽小功既卒哭可冠聚妻下殇之小功则不可【此皆谓可用吉礼之时也父大功卒哭而可冠子嫁子小功卒哭而可娶妇也已大功卒哭可以冠小功卒哭而可以娶妻必皆祭乃行也不伤小功齐衰之亲除丧而后婚凡冠者其时当冠则因丧而冠也】三年之丧如遗之酒肉则受之必三辞主人衰绖而受之【受之必正服　明不茍于滋味】如君命则不敢辞受之而荐【荐之于宗庙贵君之礼也】父母之丧不遗人【居重丧者志不在施惠也】人遗之虽酒肉受也三年之丧既尊者遗之食则食不避粱肉若酒醴则辞【见于顔色者则不可也】
　　乐禁
　　父有服子不与于乐母有服声闻焉不举乐妻有服不举乐于其侧大功至辟琴瑟小功至不絶乐
　　主诸丧
　　凡主兄弟之丧虽疎必虞【此谓兄弟或在他方或无后嗣而为之主】
　　婚遇丧
　　娶妻有吉日而壻之父母丧则壻之伯叔父使人致命于女氏曰某之子有父母之丧不得嗣为兄弟使某致命女氏受命而不敢嫁壻既免丧女父母使人请之壻弗取然后嫁之礼也女之父母丧亦如之亲迎女在涂而壻之父母死则女素服缟总以赴丧其衰服与妇之礼同也壻除丧之后束带相见不行初婚之礼女在途而女之父母死则女反壻亲迎未至而有周大功之丧则夫改服于外次妇改服于内次即位而哭既虞卒哭壻入束带相见而已不行初婚之礼娶妇有吉日而妇死壻齐衰而往吊既除之夫死亦如之妻服斩衰
　　室次节
　　为人后者为其父母居垩室舅姑服嫡妇不为次为昆弟之女适人者不为次次谓垩室之属也
　　居重闻轻
　　诸先遭重丧后遭轻丧皆为制服往哭则服之反则服其重服其除之也亦服其服而除在殡闻逺兄弟之丧哭之他室【明所哭者异哭之为位凡言兄弟小功缌麻之亲皆是】无他室哭于门内之右【近南者为之变位也】入奠卒奠出改服即位如始即位之仪【谓后日之哭也朝入奠于其殡既乃更即位就他室哭如始至之时】









　　大唐开元礼卷一百五十
</div>
    <div class="pagination">
<a href="大唐开元礼_page51.html">上一页</a><span>...</span><a href="大唐开元礼_page47.html">47</a><a href="大唐开元礼_page48.html">48</a><a href="大唐开元礼_page49.html">49</a><a href="大唐开元礼_page50.html">50</a><a href="大唐开元礼_page51.html">51</a><span class="current-page">52</span>
    </div>
    <div class="pagination"><a href="index.html">返回目录</a></div>
</body>
</html>
