<!DOCTYPE html>
<html>
<head>
    <meta charset="UTF-8">
    <title>续通志 - 第 867 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 867 页/共 1359 页</h1>
    <div class="content">回诏荆襄川陕严边备窜仲贤郴州思退恐奏请以宗社大计奏禀上皇而后从事帝批示三省曰卿犹欲言和今日敌势非秦桧时比卿议论 
秦桧不若思退大骇阴谋去浚遂令之望大渊驿疏兵少粮乏楼橹器械未备又言委四万众以守泗州非计帝颇惑之乃命浚行边还兵罢招 
纳浚力乞罢政许之帝命思退作书许金四郡既而金专事杀戮帝意中悔思退复密令孙造谕敌以重兵胁和帝闻有敌兵命建康都统王彦 
等御之仍命思退督江淮军辞不行布萨忠义自清河口渡淮言者极论思退急和彻备之罪遂罢相寻责居永州于是太学生张观等七十二 
人上书论思退王之望尹穑等奸邪误国招致敌人请斩之思退忧悸死思退始终与张浚不合浚以雪耻复雠为志思退每借保境息民为口 
实更胜迭负思退之计迄行然终以不免敌既得海泗唐邓又索商秦皆思退力也

　　△朱倬

　　朱倬字汉章唐宰相敬则之后七世祖避地闽中为闽县人世学易入太学宣和五年登进士第调常州宜兴簿金将侵边居民求避地倬 
为具舟给食众赖以济未几民告涝于郡郡檄倬考实乃除田租什九守怒不能夺张浚荐倬召对除福建广东西财用所属官宣谕使明橐再 
荐于朝时方以刘豫为忧倬因赐对策其必败高宗大喜诏改合入官与丞相秦桧忤出教授越州用张守荐除诸王府教授桧恶言兵倬论掩 
骼事又忤之梁汝嘉制置浙东表摄参谋有羣寇就擒属倬鞫问独窜二人余释不问曰吾大父尉崇安日获寇二百坐死者七十余人大父谓 
此饥民剽食尔乌可尽绳以法吾其可愧大父乎通判南剑建寇阿魏众数千剑邻于建兵愞不可用倬重赏募卒擒获境内迄平除知惠州陛 
辞因言尝策刘豫必败高宗记其言问卿久淹何所倬曰厄于桧帝愀然慰谕目送之旬日闲除国子监丞寻除浙西提举且命自今在内除提 
举官令朝辞上殿盖为倬设也除右正言累迁中丞尝言人主任以耳目非报怨任气之地必上合天心每上疏辄夙兴露告若上帝鉴临奏疏 
凡数十如发仓廪蠲米价减私盐核军食率焚稿不传知贡举迁参知政事绍兴三十一年拜尚书右仆射金兵偪江倬陈战备应三策且谓兵 
应者胜帝深然之又策敌三事上焉者为耕筑计中焉者守备下则妄意绝江金必出下策果如所料史浩虞允文王淮陈俊卿刘珙之进用皆 
倬所进也高宗自建康回銮有内禅意倬密奏曰靖康之事正以传位太遽盍姑徐之心不自安屡求去诏以观文殿大学士提举江州太平兴 
国宫孝宗即位谏臣以为言降资政殿学士明年致仕卒复元职恤典如宰相赠特进孙着淳熙十四年登第仕至吏部尚书

　　△王纶

　　王纶字德言建康人幼颖悟十岁能属文登绍兴五年进士第授平江府昆山县主簿厯镇江府婺州临安府教授权国子正时初建太学 
亡旧规凭吏省记吏缘为奸纶厘正之其弊稍革迁敕令所删定官诸王宫大小学教授兼权兵部郎官言孔门弟子与后世诸儒有功斯文者 
皆得从祀先圣今辟庠序修礼乐宜以其式颁诸郡县二十四年以御史中丞魏师逊荐为监察御史与秦桧论事忤其意师逊遂劾纶且言智 
识浅昧不能知纶由此罢去踰年知兴国军桧死召为起居舍人兼崇政殿说书寻兼权礼部侍郎二十六年试中书舍人高宗躬亲政事收揽 
威柄召诸贤于散地诏命填委多纶所草纶奏守臣裕民事乞毋拘五条从之兼侍讲帝喜读春秋左氏传纶进讲与帝意合尝同讲读官荐兴 
化军郑樵学行召对命官且给笔札录其所著史兼直学士院迁工部侍郎仍兼直院撰吴玠神道碑称上旨赐宗翰褒宠二十八年除同知枢 
密院事金将渝盟边报沓至宰相沈该未敢以闻纶率参知政事陈康伯同知枢密院事陈诚之共白其事乞备御已而纶病肺暍告请祠二十 
九年六月朝论欲遣大臣为之使觇敌且坚盟好纶请行乃以为称谢使曹勋副之至金馆礼甚隆一日急召使入金主御便殿惟一执政在焉 
连发数问纶条对金主不能屈九月还朝入见言邻国恭顺和好皆陛下威德所致宰臣汤思退等皆贺然当时金巳谋入江特以善意绐纶尔 
纶旧疾作力丐外除资政殿大学士知福州帝解所御犀带赐之明年知建康府兼行宫留守敌犯江纶每以守御利害驿闻帝多从之三十一 
年卒赠左光禄大夫谥章敏无子以兄绰之子为后

　　△尹穑

　　尹穑字少稷建炎中兴自北归南绍兴三十二年与陆游同为枢密院编修官权知院史浩同知王祖舜荐其博学有文召对称旨二人并 
赐进士出身孝宗奖用西北之士隆兴元年除穑监察御史寻除右正言二年除殿中侍御史历迁谏议大夫未几而罢初符离师溃汤思退复 
相金帅移书索地诏侍从台谏集议穑时为监察御史以为国家事力未备宜与敌和惟增岁币勿弃四州勿请陵寝则和议可成既而卢仲贤 
出使为金所胁又将遣王之望张浚极言其不可穑为右正言惧和议弗就因劾浚跋扈未几罢政后将割四郡再易国书岁币如所索之数而 
敌分兵入侵帝意中悔穑为侍御史乞置狱取不肯撤备及弃地者劾其罪牵引凡二十余人时方以和为急擢穑为谏议大夫敌势寖张远近 
震动都督同都督相继辞行上书者攻和议之失且言穑专附大臣为鹰犬如张浚忠诚为国天下共知穑乃妄肆诋诽凡大臣不悦者皆逐之 
相与表里以成奸谋皆可斩帝虽怒言者而一时主议之臣与穑皆相继废黜先是胡铨力言主和非是大臣不悦命铨与穑分往浙东西措置 
海道二人挈家以行为言者所劾遂皆罢

　　△王之望

　　王之望字瞻叔襄阳谷城人后寓居台州之望登绍兴八年进士第教授处州入为太学录旋迁博士久之出知荆门军提举湖南茶盐改 
潼川府路转运判官寻改成都府路计度转运副使提举四川茶马朝臣荐其才召赴行在除太府少卿总领四川财赋金人渝盟军书旁午调 
度百出之望区画无遗事第括民质剂未税者搜抉隐匿得钱为缗四百六十八万众咸怨之升太府卿孝宗即位除户部侍郎充川陕宣谕使 
先是敌帅合喜寇凤州之黄牛堡吴璘击走之遂取秦州连复商陕原环等十七郡敌以璘精兵皆在德顺力攻之时陈康伯秉政方议罢德顺 
戍虞允文为宣谕使力争不从帝以手札命璘退师之望既代允文宣谕使赞璘命诸将弃德顺仓卒引退敌乘其后正兵三万还者仅七千人 
将领所存无几连营恸哭声震原野帝闻而悔之隆兴初右谏议大夫王大宝疏之望罪除集英殿修撰提举江州太平兴国宫未几除户部侍 
郎江淮都督府参赞军权事之望雅不欲战请朝因奏人主论兵与臣下不同惟奉承天意而巳窃观天意南北之形已成未易相兼我之不可 
绝淮而北犹敌之不可越江而南也移攻战之力以自守自守既固然后随机制变择利而应之有旨留中俄兼直学士院汤思退力主息兵奏 
除之望吏部侍郎为通问使寻议先遣小使觇敌召之望还之望首以守备不足恃为告帝亟罢都督府以之望为淮西宣谕使甫拜命又擢右 
谏议大夫之望因上章极言廷臣执偏见为身谋乞明诏在廷平其心于议论之际时思退主和议浚主恢复之望实阴为思退地也既而视师 
江上金复侵边遂上和战二策且言措置守御之备疏奏未达拜参知政事既入俄兼同知枢密院事敌兵交至濠楚守将或弃城遁帝命汤思 
退督淮江师未行复令之望督视改同都督力辞不行遂以参知政事劳师江淮之望先尝贻书敌帅至是王抃使敌军并割商秦地许归被俘 
人世为叔侄之国敌皆听许讲解而罢帝闻敌即退令督府择利击之之望下令诸将不得妄进朝廷趣行之望言王抃既还不可冒小利害大 
计言者论之罢为端明殿学士提举江州太平兴国宫居天台干道元年起知福州福建路安抚使捕海贼王大老捷闻加资政殿大学士移知 
温州寻复罢六年卒之望当秦桧时落落不合或谓其有守绍兴末年力附和议与思退相表里专以割地啖敌为得计地割而敌势益张之望 
迄以此废焉

　　△徐俯

　　徐俯字师川洪州分寍人以父禧死国事授通直郎累官至司门郎靖康中张邦昌僭位俯遂致仕时工部侍郎何昌言与其弟昌辰避邦 
昌皆改名俯买婢名昌奴遇客至即呼前驱使之建炎初落致仕奉祠内侍郑谌识俯于江西重其诗荐于高宗胡直儒在经筵汪藻在翰苑迭 
荐之遂以俯为右谏议大夫中书舍人程俱言俯以前任省郎遽除谏议自元丰更制以来未之有考之古今非阳城种放则未尝不循序而进 
愿姑以所应者命之昔元稹在长庆闲擢知制诰真不忝矣缘其为荆南判司命从中出召为省郎便知制诰遂喧朝论时谓荆南监军崔潭峻 
实引之近亦传俯与宦寺倡酬称其警策恐或者不知陛下得俯之由不报俱遂罢绍兴二年赐进士出身兼侍读三年迁翰林学士俄擢端明 
殿学士签书枢密院事四年兼权参知政事宰相朱胜非言襄阳上流所当先取帝曰盍就委岳飞参政赵鼎曰知上流利害无如飞者俯独持 
不可帝不听会刘光世乞入奏鼎言方议出师大将不宜离军俯欲许之鼎固争俯乃求去提举洞霄宫九年如信州中丞王次翁论其不理郡 
事子祠明年卒

　　△沈与求

　　沈与求字必先湖州德清人登政和五年进士第累迁至明州通判以御史张守荐召对除监察御史上疏论执政迁兵部员外郎自劾以 
为言苟不当不应得迁诏行其言除殿中侍御史帝在会稽或劝幸饶信有急则入闽与求以为今日根本正在江浙宜进都建康以图恢复论 
范宗尹年少为相恐误国事帝不悦以直龙图阁知台州宗尹罢召还再除侍御史时军储窘乏措置诸镇屯田与求取古今屯田利害为集议 
二卷上之江西安抚知江州朱胜非未至而马进寇江州陷之与求论九江之陷由胜非赴镇太缓胜非罢去时方多事百司稽违与求援元丰 
旧制请许台谏官弹奏帝从之与求再居言路或疑凡范宗尹所引用者将悉论出之与求曰近世朋党成风人才不问贤否皆视宰相出处为 
进退今当别人才邪正而言之岂可谓一时所用皆不贤人服其言吕颐浩再相御营统制辛永宗枢密富直柔右司谏韩璜屡言其短与求劾 
直柔附会永宗兄弟为致身之资帝遂出永宗而璜直柔亦相继罢黜迁御史中丞时禁卫寡弱诸将各拥重兵与求言汉有南北军唐用府兵 
彼此相维使无偏重今兵权不在朝廷虽有枢密院及三省具房尚书兵部但行文字而巳愿诏大臣益修兵政助成中兴之势浙西安抚刘光 
世来朝以缯帛方物为献帝已分讫六宫与求奏今为何时而有此时已暮疏入帝命追取斥还内侍冯益请别置御马院自领其事又擅穿皇 
城便门与求劾益专恣请治其罪谍报刘豫在淮阳造舟议者多欲于明州向头设备与求言使贼舟至此则入吾腹心之地海舟自京东入浙 
必由泰州石港通州料角崇明镇等处次至平江南北洋次至秀州金山次至向头石港料角水势渚险必得沙上水手方能转运宜于石港料 
角等处拘收水手优给钱粮而存养之以备缓急两浙转运副使徐康国自温州进发宣和闲所制闲金销金屏障什物与求奏曰陛下俭侔大 
禹今康国欲以微物累盛德乞斥而焚之仍显黜康国从之与求历御史三院知无不言前后几四百奏其言切直自敌己下有不能堪者帝时 
有所训敕每曰汝不识沈中丞邪移吏部尚书兼权翰林学士兼侍读遂出为荆湖南路安抚使知潭州引疾丐祠许之四年出知镇江府兼两 
浙西路安抚使复以吏部尚书召除参知政事金师将入寇与求赞帝亲征帝书车攻诗以赐之曰朕以二圣在远屈已通和今豫逆乱如此安 
可复忍与求曰和亲乃金人屡试之策不足信也因奏诸将分屯江岸而敌人往来淮甸当遣岳飞自上流取闲道乘虚击之彼必有反顾之忧 
帝曰当如此措置五年兼权知枢密院事时张浚视师江上以行府为名言知泰州邵彪及其营田利害乞送尚书省有旨从之与求不能平曰 
三省枢密院乃奉行行府文书邪六年张浚复欲出视师不告之同列及得旨乃退而叹曰此大事也吾不与闻何以居位遂丐祠罢出知明州 
七年帝在平江召见除同知枢密院事从至建康迁知枢密院事卒赠左银青光禄大夫谥忠敏

　　△翟汝文

</div>
    <div class="pagination">
<a href="续通志_page866.html">上一页</a><span>...</span><a href="续通志_page862.html">862</a><a href="续通志_page863.html">863</a><a href="续通志_page864.html">864</a><a href="续通志_page865.html">865</a><a href="续通志_page866.html">866</a><span class="current-page">867</span><a href="续通志_page868.html">868</a><a href="续通志_page869.html">869</a><a href="续通志_page870.html">870</a><a href="续通志_page871.html">871</a><a href="续通志_page872.html">872</a><span>...</span><a href="续通志_page868.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
