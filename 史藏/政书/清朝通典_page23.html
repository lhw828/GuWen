<!DOCTYPE html>
<html>
<head>
    <meta charset="UTF-8">
    <title>清朝通典 - 第 23 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 23 页/共 61 页</h1>
    <div class="content">　　（臣）等谨按杜典郊天一门凡冬至大祀孟春祈谷并入焉今考汉代以后祈谷礼多不行而正月之祀且与冬至相混二祭不分相沿已久本朝郊天之礼冬至圜丘孟春祈谷巨典并修敬勤之义斯为至矣伏惟列圣事天之诚迥超前代凡郊坛大礼岁皆亲诣具着典策我皇上精虔昭格膺鸿眷而集繁厘自临御以来无岁不躬亲祀事珥笔之臣有纪纂所不能尽者兹篇于冬至南郊孟春祈谷敬详肇举之隆仪以及增修之懋制兼稽列圣升配旧典悉为恭载如左
　　天命元年贝勒以下诸臣奉上太祖高皇帝尊号立国建元行焚香告天礼
　　天聪十年王贝勒以下诸臣奉上太宗文皇帝尊号是年始建圜丘于盛京德盛门外制九成周围一百十丈南门三东西北门各一太宗率王贝勒以下文武羣臣斋戒三日于四月乙酉以太牢亲祀南郊建国号曰大清改元崇德是为本朝祀天于郊之始旧例以生太牢祭告即以祭肉分给众官太宗谕曰古帝王当未知火食之前即行祭天之礼是以用生牢致享后世特踵而行之未之有易耳况以恭祀上天之胙分给众官令各于其家享之是反污亵也可熟而荐之祭毕即于上帝神位前分享乃为洁诚于是定制祭天用太牢熟荐十一月乙丑冬至大祀天于圜丘时将征朝鲜并告征是为冬至大祀圜丘之始七年冬至以驻跸纳兰遣官恭代斋戒如礼停止行猎
　　顺治元年十月乙卯朔世祖章皇帝定鼎燕京亲祀南郊告祭天地即皇帝位是年定制每岁冬至大祀天于圜丘以大明夜明星辰云雨风雷为四从坛配享又定制每年正月上辛日祭上帝于大享殿祈谷礼仪与冬至大祀同惟不设从坛神位不燔柴圜丘在正阳门外南郊形圆象天南向三成内壝形圆周百有六丈四尺门四外壝形方周二百十丈一尺门四壝北门后为皇穹字南向形圆左右庑各五间围垣形圆周五十六丈六尺八寸南向门三壝外围垣门四东曰泰元南曰昭亨西曰广利北曰成贞门北为祈谷坛形圆南向三成上建大享殿 【 今改为祈年殿】制圆左右庑各九间内壝周百九十丈七尺二寸门四北门后为皇干殿殿五间壝外围垣门四南接成贞门内外围垣二重内垣周千二百八十六丈一尺五寸外垣周千九百八十七丈五尺西向门二南北并列南入圜丘北入祈谷坛十一月丁未冬至大祀天于圜丘亲诣行礼二年十月定郊祀斋戒及设玉帛祝文香亭仪注三年四月设守视天坛地坛社稷坛官员四年三月礼部奏言国初定制祀南北郊及社稷坛向例俱用生牢今应如旧惟南郊以胙牛一进上得旨照旧例如朕亲祀则照例进胙牛遣官则止五年十一月戊辰冬至大祀天于圜丘奉太祖高皇帝配享八年三月定祭祀斋戒例四月定诸王羣臣陪祭扈从及送驾接驾仪注六月定制凡祀圜丘方泽先期三日遣公侯伯一人视牲前二日遣礼部堂官省牲十三年七月礼部奉谕旨致祭天地不可不虔嗣后凡祭圜丘方泽朕于五鼓出宫尔部先期一日奏闻十四年正月辛亥祈谷于上帝奉太祖高皇帝配享二月谕礼部南郊祀天理宜严重祀前一日朕亲宿斋宫祀前五日朕亲诣视牲如遣官恭代亦着诣坛斋宿视牲是年以后视牲之礼前期五日遣官恭代为常三月礼部奉谕旨礼莫重于祀天孝莫大于尊亲朕缵承鸿绪恪修典礼每岁郊祀皆奉太祖高皇帝配享今思太祖受命上天肇兴帝业太宗继志述业丕振皇猷功德并隆咸宜崇祀以后冬至祈谷祭天俱奉太宗同太祖配享夏至祭地亦奉太祖太宗配享着为定制部臣议奏肇行配享大典攸关现今夏至在迩冬至尚遥若先方泽而后圜丘于序少紊若俟冬至太宗配天之后明岁举行方泽配享礼为期太远应不俟冬至夏至即恭制太祖太宗神牌择吉先行太宗配享圜丘祈谷坛之礼随行太祖太宗配享方泽之礼奏上悉如所议至日亲诣行礼恭奉太宗文皇帝神位配十七年二月谕礼部帝王奉天子民礼隆禋祀享帝大典所关尤重必仪物克备乃足昭对越之诚向来郊祀惟冬至用燔柴礼祈谷坛未经举行虽祀典原有等差而同为祀上帝典礼不宜有异嗣后祈谷亦行燔柴礼四月合祀天地百神于大享殿先是二月谕礼部帝王父天母地禋祀大典务求至当朕稽考旧章洪武初原系孟春合祭南郊至嘉靖年间始定分祭冬至祀圜丘夏至祭方泽春分朝日秋分夕月而合祭之礼遂止朕思合祭之礼原以毕萃神祗普荐馨香不宜竟废今欲祗申昭事之诚每年孟春合祭天地日月及诸神于大享殿但礼关重大尔部详议以闻部臣议合祀事宜奏上奉谕旨合祭典礼已定于孟春举行今虽时序已过大典肇修理应本年即举尔部择期速议又谕孟春祈谷向例于大享殿今大享殿合祭以后祈谷礼于圜丘举行 【谨案是年之后合祀旋罢祈谷礼仍于大享殿举行】十八年正月己未圣祖仁皇帝登极遣官告祭昊天上帝寻以诸臣详议祀典请罢禁中上帝坛及大享殿合祀从之十一月丙子冬至圣祖仁皇帝大祀天于圜丘亲诣行礼
　　康熙六年十一月谕朕惟自古帝王建极绥猷保民图治莫不以懋昭先德祗尽孝诚为务朕缵承丕基躬亲庶政恭惟世祖章皇帝功德兼隆当崇配享是用上稽前典下协舆情谨告天地宗社率诸王贝勒文武羣臣于康熙六年十一月七日丁未冬至大祀天于圜丘恭奉世祖章皇帝配享祀日圣祖仁皇帝亲诣行礼是月丙辰即举行配享方泽礼九年正月辛丑祈谷于上帝奉世祖章皇帝配享十二年八月礼部奉谕旨议奏历代致祭时辰俱未画一详定请照太宗文皇帝时坛庙用黎明夕月坛用酉时又言历代致斋俱于别殿今凡遇祭祀皇上应于别殿斋戒从之二十五年十二月礼臣议请大祀陪祀官员不照加级止论职掌有失仪者监察御史及礼部指名题参其它中祀亦如此例行疏上从之二十八年十二月谕祈谷祝文每年皆用定式既为民祈求宜直抒情事去岁直隶亢旱已经蠲免赈济但三冬雨雪甚少朕心仍切焦劳此祝文该衙门将朕肫恳恤民之意切实撰拟进览二十九年正月辛丑祈谷于上帝亲诣行礼御制祝文曰臣缵承鸿业抚育烝黎惟贵粟重农先务是亟荷天之眷历纪顺成率土元元久沾乐利顷者岁行在巳旱暵为忧畿甸之间阻饥尤甚臣覩灾馑闵此穷檐宵肝省惟中情惶惕殚心赈救罔敢暇宁顾时阅三冬同云鲜应侧席减膳倍笃焦劳兹者候届上辛田功肇始伏念天心仁爱必轸民力艰难苟非锡以丰穰何由共登康乂敢因祈岁展竭悃诚冀昭事之精虔荷穹苍之鉴格谨率臣僚以玉帛牲醴粢盛庶品恭祀上帝仰祈右兹将享时若雨旸用观百谷之登溥治三农之庆尚飨四十六年十一月丁丑冬至大祀羣臣请遣官恭代弗许谕内大臣大学士九卿等郊祀大典诸臣以天时严寒请朕勿亲诣行礼朕身体强健步履安和毫不知倦若果稍有患苦即遣皇太子或大臣代行典礼何不可之有今身既无恙可欺妄乎况年齿渐增正欲乘未老之时躬亲行礼耳四十八年正月辛巳祈谷于上帝御制祝文曰臣仰承眷命抚育万方念切民生亟图康乂两年以来江浙地方遭罹水旱民失生业去岁山东河南亦因被旱田禾歉收又去冬至今干暵无雪臣虽抱病心切靡宁遡自顺治二年以迄今日垂七十载承平日久生齿既繁野无旷土纵当大获之岁犹虑民食不充倘或偶遇旱潦则臣虽竭力殚思蠲租散赈而穷乡僻壤岂能保无转于沟壑之人在臣忧国忧民之念即始终不渝而雨泽应期实惟上天仁爱愚民是赖兹者时届上辛春耕将举臣理应躬诣斋次祗修祀事但今幸荷天佑疾渐痊愈而肃将大礼尚未克胜身虽不能致斋而为万民恳切祷祈之诚敢用摅布仰吁洪庥特命臣僚洁蠲敬戒虔备玉帛牲醴粢盛庶品恭祀上帝伏冀昭鉴俾雨旸时若百谷用成三农宏济尚飨五十年十一月戊戌冬至大祀羣臣以圣躬违和请遣官恭代报可寻奉谕旨朕躬安好如常必亲祭方展诚心朕今年已六十行礼时两旁人少为扶掖可也至日遂亲诣行礼五十四年正月辛酉祈谷于上帝是年正月十日上辛尚未立春谕旨以从前亦有用次辛下辛致祭者令诸臣议之乃以正月三十日下辛行礼十一月己未冬至大祀天于圜丘用御定雅乐 【 详见乐典】五十七年十一月乙亥朔冬至大祀遣官恭代先是谕大学士等十一月冬至祀天明日即应斋戒朕因足乏力来至汤泉身虽在此瞻望郊坛不能释怀尔等传谕太常寺令将斋戒铜人照常送至干清门朕在此照常斋戒其祭祀人员斋戒务令恭敬五十八年十一月庚辰冬至大祀天于圜丘命亲王恭代仍亲往瞻拜行礼先是谕大学士等敬天尊祖所关重大年来因多病足痛不能亲往遣大臣恭代今冬至斋戒之时朕足虽不得力洁诚之念有余拟于祭祀之前升坛瞻仰省视俎豆量力跪拜退处幄次俟恭代王行礼毕然后回宫此系创行之礼如汉大臣以从无此典引据书史为言朕年已老在位六十年矣岂易得此例乎诸臣覆奏圣体初愈天气严寒请停亲祭又奉谕旨朕必亲往前者偶未亲祭王以下公以上俱不斋戒此次着照常斋戒随朕前往不必随朕行礼朕行礼时不必赞礼作乐俟拜毕至更衣幄次派出亲王偕众行礼礼毕朕乃回宫将朕亲诣之处著书于祝文内六十一年十一月世宗宪皇帝登极冬至大祀遣大臣恭代行礼
　　雍正元年正月辛卯祈谷于上帝世宗宪皇帝亲诣行礼九月谕礼部自古祖功宗德制在不祧飨帝飨亲理应并举报本之情罔极配天之典宜隆我皇考圣祖仁皇帝允宜崇祀郊坛克配上帝以后冬至祈谷祭天祗奉圣祖仁皇帝同太祖高皇帝太宗文皇帝世祖章皇帝配享夏至祭地亦如南郊祈谷礼祇奉配享其详议以闻十一月辛丑冬至大祀世宗宪皇帝亲诣行礼恭奉圣祖仁皇帝配享二年正月辛巳祈谷于上帝奉圣祖仁皇帝配享七年正月诏严坛庙演礼之禁部臣议奏凡祭祀执事等官当在凝禧殿演礼如有特加祭典先期于神乐观演习从之十二月奉谕旨定例正月上辛日祈谷于上帝若上辛在初五日以前则仿次辛行礼雍正三年五年俱以次辛祈谷仍旧章也但思元旦朝贺者朕躬之礼仪之辛祈谷者祀天之大典明年正月初二日上辛礼部请于十二日中辛行祈谷礼朕思以正月而论则十二日为中辛若以立春后而论则为下辛矣因朝贺筵燕而展祈谷之期朕心深有未安着于初二日上辛行礼先期照例敬谨斋戒停止朝贺筵燕嗣后若逢元旦上辛则于次辛祈谷如在初五以前或值初七日世祖章皇帝忌辰着两奏请旨八年十一月冬至大祀前期奉谕朕自临御以来每值圜丘大祀必亲诣行礼至诚至敬以展对越上帝之悃忱今年冬至之日恭遇皇考圣祖仁皇帝忌辰礼部太常寺引康熙三十九年及四十五年正月初七日祭祈谷坛恭遇世祖章皇帝忌辰遣官恭代之例奏称今年郊祀之期应照此例遣官恭代朕为此五中辗转今年不亲行郊祀之礼于心甚为不安其如何得展朕心而又符合典则着大学士九卿敬谨妥议具奏大学士等奏言记称君子之祭必身亲莅之有不能亲则使人摄可也周礼春官亦称大祭祀若王不亲则摄祀唐宋之制大祀与国忌同日者乐备而不作然议者谓飨神不可无乐未若摄祀之当乎礼也应仍遣官恭代以展明禋奏上从之十二年十二月奉谕旨前太常寺奏请于雍正十三年正月初十日恭祭祈谷坛今顺天府尹奏于雍正十三年正月十二日进春朕思祈谷乃新春典礼似不应在立春以前其定议以闻部臣请以次辛二十日行礼从之十三年九月皇上绍登大宝逾三月后羣臣以祀典上请奉谕旨郊庙大祀朕不敢因一己孺慕之私情有缺天祖禘尝之巨典所议朕诣行礼甚是但先期斋戒所以洁齐心志对越神明朕意斋戒之日即当素服冠缀缨纬其视祝版亦当照例用礼服以昭敬谨
　　乾隆元年正月辛丑祈谷于上帝皇上亲诣行礼十二月谕礼部仰惟皇考世宗宪皇帝德并高深恩覃海宇骏烈鸿功垂于万世允宜配享郊坛永崇禋祀朕思来年三月升祔太庙之后配享之礼理宜敬谨举行第其时夏至伊迩冬至尚遥敬稽我朝旧制顺治十四年三月世祖章皇帝恭奉太宗配享圜丘翼日配享方泽康熙六年十一月丁未时届南郊圣祖仁皇帝恭奉世祖配享越十日配享方泽两朝典制均系特行礼隆仪备灿垂史册且稽之经传成周郊祀后稷以配天宗祀文王于明堂以配上帝即月令所谓季秋大享帝也名诰三月丁巳用牲于郊释者谓非常祀而祭天以告即位也又宋仁宗皇佑二年以大庆殿为明堂合祭天地三圣并侑一如南郊圜丘之仪则是古来因事郊祀之礼不必定在二至之时明矣我朝旧制尽孝尽诚与古符合来年世宗宪皇帝配天大礼宜遵照奉行于是礼部议奉上奉谕旨尔部具奏皇考配享天坛仪注朕敬谨详阅内称配享时朕恭奉神牌升坛奉安于东三青幄次并未议议及祗见上帝之仪朕思升祔太庙时先行祗见列祖列后礼毕然后升座今配享圜丘亦应先行祗见上帝礼然后升座于礼方协议政王大臣等遵旨议奏增入祗见上帝仪夏至配享方泽祗见皇地祇俱遵此仪至上辛配享祈谷坛不必再行祗见礼疏入从之二年四月甲戌大祀天于圜丘奉世宗宪皇帝配享三年正月辛酉祈谷于上帝奉世宗宪皇帝配享四年正月初四日上辛祈谷之期以前三日斋戒时值元旦改用次辛于十四日行祈谷礼七年十一月辛巳冬至大祀皇上亲诣行礼前期奉谕朕惟郊坛祭祀必致诚敬以荐明禋历来前明斋戒悉遵旧制住宿别殿今郊坛建有斋宫若于致祭之期亲诣斋宫更为祗肃该部详酌妥议具奏自是定制大祀前一日皇上亲诣斋宿又是年始定乘辇之制旧例皆御礼舆至是礼臣议奏郊祀典礼最巨是以历代制度车辇仪仗备列尊崇所以肃明禋而重礼制也周礼祀天用玉辂晋宋以后并皆遵循无异唐宋参用大辇或乘辇自斋宫赴坛或祀毕御辇还宫虽仪节间有不同皆乘辇辂今亲祀南郊前期诣斋宫请御玉辇为宜从之十一年正月以上辛在初四日照四年之例改用次辛日行祈谷礼十二年十一月丁未冬至大祀后六日奉谕旨古天地大祀前期有百官受誓戒之礼周官冢宰祀五帝则掌百官之誓戒唐宋则掌以太尉或于尚书省或于朝堂明初誓于中书省后于阙门宣制嘉靖中则亲御奉天殿百官朝服听誓戒所以耸众听而致肃共儆怠玩典至重也国朝祀典太常寺先期行文出示葢本古人誓戒遗意而集众宣示仪章未举朕思八政祀居其首而大祀莫重于郊嗣后有事于圜丘方泽祈谷雩祭应于午门前宣誓戒陪祀之王公文武大臣官员朝服齐集跪听行礼以明斋明严敬之义大学士会同该部稽古具仪以闻寻具仪奏上行如仪十二月奉旨议定郊坛大祀省视神位上香及省视牲器之礼寻大学士等遵旨议奏皇帝诣斋宫日诣皇穹宇皇干殿皇祇室内上香次诣坛视坛位又次阅笾豆毕诣斋宫从之十三年正月奉谕旨国家敬天尊祖礼备乐和品物具陈告丰告洁所以将诚敬昭典则也考之前古笾豆簠簋诸祭器或用金玉以示贵重或用陶匏以崇质素各有精义存乎其间历代相承去古寖远至明洪武时更定旧章祭器祭器悉遵古而祭器以甆代之惟存其名我朝坛庙陈设祭品亦用甆葢沿前明之旧皇考世宗宪皇帝时考按经典范铜为器颁之阙里俾为世守曾宣示廷臣穆然见古先遗则朕思坛庙祭品既遵用古名则祭器自应悉用古制一体更正以备隆仪着大学士会同该部稽核经图审其名物度数制作欵式折衷至当详议绘图以闻朕将亲为审定敕所司敬谨制造用光禋祀称朕意焉十月奉谕朕敬天尊祖寅承毖祀坛庙祭器聿既稽考古典亲为厘定命所司准式敬造质文有章精洁告备今岁圜丘大祀为始灌献陈列悉用新成祭器展虔敬焉古者崇郊享则备法驾乘玉辂以称巨典国朝定制有大驾卤簿行驾仪仗行幸仪仗其名参用宋明以来之旧而旗章麾葢视前倍简今稍为增益更定大驾卤簿为法驾卤簿行驾仪仗为銮驾卤簿行幸仪仗为骑驾卤簿合三者则为大驾卤簿南郊用之方泽以下皆用法驾卤簿五辂酌仿周官及唐宋遗制金玉象革各如其仪乘用亦自今岁南郊始光昭羽卫用肃明禋谕所司知之十四年五月内阁奉谕旨朕于两郊大祀先御斋宫以齐一思虑闻之记曰斋者耳不听乐孔子曰三日斋一日用之犹恐不敬二日伐鼓何居言不敢散其志也今斋宫宵漏下鸣画角严鼓以为节虽异于宫悬合奏而吹角鼓鼜军中之容岂所谓专致其精明者欤此葢相沿前明弊典未更后此严更鼓角不当用之斋次大学士其会同礼部定议以闻大学士等遵旨议定嗣后斋宫吹角严鼓悉行停止以昭肃穆是月皇上以夏至大祀方泽诣斋宫斋宿命大学士等议修两郊坛宇寻遵旨议奏及时兴修疏上上命和亲王海望王安国三和总理其事十五年正月谕和亲王等圜丘坛上张幄次及陈祭品处过窄既议鼎新可将圜丘三层台面仍九五之数量加展宽则执事者得以从容进退益昭诚敬至椶荐向系满铺则台面可以不用琉璃着改用金砖益经久矣王等奏上特命大学士等议奏大学士等奏言郊坛规制其意贵乎法古而数贵乎合宜谨按易大传曰天数二十有五葢一三五七九皆奇属阳而五为中数九为老阳是故洛书用五统奇大易用九策筮煌煌圣谕仍九五之数量加展宽至为精当查明时上成用五丈九寸当九五之数稍涉牵合而三成用十二丈则于奇义无取今据奏以古尺计度台面上成径九丈为取九数二成径十五丈为取五数极为妥协惟三成径十九丈虽亦为奇数然非由九而生谓为仍取九数未尽脗合拟请三成面径用古尺二十一丈取三七之数上成为一九二成为三五三成为三七则天数一三五七九于此而全目合三成径数共四十五丈于九五之数尤为脗合再考古尺制起黄锺数协九九我圣祖仁皇帝审元音而定以作乐我皇上重郊坛而推以制礼义既法古而数更合宜应如所奏照依律吕正义所载古尺制度上成面径九丈二成面径十五丈惟三成面径二十一丈确核今尺按数兴修又查坛面砖块原制上成圆面九重自一七递加环砌以至九九其义甚精允宜仍旧至二成七重三成五重围砖不拘未免参差臣等酌议坛面既加展宽二成三成拟合亦用九重递加环砌二成自九十至一百六十二三成自一百七十一至二百四十三体制方为整齐再查金砖向例不过见方二尺余今上成铺面每块长阔至三尺五六寸诚难烧造应如所奏用艾叶青石敬谨成造俾保永远坚固又前奉圣谕台面椶荐满铺是以改用金砖若栏板则系露明不便易用青石应请仍用瑠璃成造至原奏称瑠璃栏板每块长四尺五寸有余难以烧造臣等伏思栏板扇数加多则尺寸自然减少拟请三成栏板共享三百六十扇应周天度数上成每面十八扇四面计七十二扇每扇之长得今尺二尺二寸余二成每面二十七扇四面计一百八扇每扇之长得今尺二寸六寸余三成每面四十五扇四面计一百八十扇每扇之长得今尺二尺二寸余则扇数加多尺寸减少自然易于成造而每成每面亦皆与九数相合总计三百六十较之二百一十有六取义尤为明显再查原奏三成径数俱系古尺而所定中心圆面周围压面及九重之长则皆系今尺至三成台高现今上成高五尺七寸二寸高五尺二寸三成高五尺并栏柱长阔高厚踏垛宽深亦系今尺臣等逐项悉按古尺核算略为增减皆与九数相合如此则郊坛重典制崇法象数协干元允足昭盛代之宏规垂万年之巩固矣谨绘图列数恭呈御览奏上允之嗣瑠璃栏板难以成造经总理工程大臣奏明易用青白石须弥座用旱白玉石为栏板柱子添安出水龙头至十八年工竣十六年正月初三日上辛系在立春以前改用次辛日行祈谷礼九月总理工程和亲王等奏臣等奉修两郊坛宇伏见祈谷坛匾额旧书大享二字殿与门相同窃疑名义未协详考明史记载缘前明初建大祀殿合祀天地至嘉靖中定南北郊二至分祀罢大祀殿不用其后致仕扬州同知丰坊疏请复古明堂大享之制葢傅会孝经严父配天语以迎合大礼之议时明世宗已尊生父兴献王为皇帝因并议称宗以配上帝明堂秋享即于大祀殿行之改大祀为大享此殿与门得名所自始也国朝既定南北郊祀奉祖宗升配爰举祈谷之礼行礼之地即明之大享殿是以旧有题额袭用未改谨按大享之名见于礼记月令篇葢指季秋报祀而言与孟春祈谷异义仰惟皇上厘定典礼式焕郊坛理合仰请圣训别荐嘉名庶于祭义协应上命大学士等议奏大学士等奏言祈谷坛额实起前明嘉靖中原取季秋享帝之说以崇兴献王已非成周明堂本制而殿宇告成以后每岁大享咸在元极宝殿隆庆初并罢元极享礼是即在前明时固已徒存虚名矣考祭法列叙礼神之处于祭天曰泰坛于祭地曰泰折于祭日曰王宫于祭月曰夜明虽郊坛不屋无事标题然循名足以见义未有不相应者宋儒朱子有言为坛而祭谓之天祭于屋下谓之帝天与帝其实一也随地而异其名耳国朝孟春祈谷上帝因殿行事准诸朱子所论屋下祭帝义例正自相通敬稽礼部每岁恭进祝册于冬书某日冬至大祀天于圜丘于春书某日祈谷典式备极昭著独殿与门袭用大享名号觉未协仰请皇上钦定嘉名俾昭盛典寻奉谕旨改曰祈年十九年三月大学士等奏午门外宣读誓戒之礼令各衙门恭录敕谕制牌收每遇两郊大祀太常寺豫奏通行令于致斋日恭设堂中随时仰瞻其宣读之仪请停止从之二十三年正月以上辛在初四日仍照四年十一年之例改用次辛日行祈谷礼二十四年十一月庚戌冬至大祀天于圜丘是岁西师告捷回部悉平时在冬至之前奉谕旨殊勋克奏茂典应修郊庙告功宜申昭报时当长至朕方躬祀圜丘其敕所司敬举受厘宣捷之忱载诸祝册用申恳欵告祭太庙朕亲行展事方泽社稷照例遣亲王恭代二十九年十二月谕礼部前经该部请于正月初五日举行祭辛典礼但初五日在立春以前为时尚早应俟立春后初辛举行于义方协所有祈谷坛典礼于十五日举行三十五年三月奉谕先期赴坛时神位前允宜躬亲展谒其省视笾豆应按例专遣臣工莅视不必更行请旨至赴坛所经道路向由昭亨门外降辇步入第步履遥远当质明行事转恐失仪嗣后应改由广利门入于向时祭毕乘辇处降辇三十七年十一月丙寅冬至大祀诣斋宫以石街积雪銮仪卫奏请暂仍旧例乘用礼轿从之先是奉谕朕御极以来夙夜孜孜惟以敬天报本为念每届郊坛大祀必躬亲昭事用展悃诚三十七年于兹未敢稍懈向来诣坛行礼日用降辇进至拜位以迄荐献礼成中间履蹈升降仪节最为繁重朕惟虔恪以临无有愆忽今自念春秋已逾六旬其于动容周游差不能及前此之从容中节幸朕躬康强如昔仍得祗循仪度经久不渝第思敬意所持贵乎内外交养若精力过劳恐心志转未能纯一与其拘于行走末节弗克致其寅恭且或因此而惮于亲诣何如酌损步陟繁文得专于升馨告备时肃将劼毖更足以严对越而抒诚愫乎自古帝王履帝位而臻寿考者载籍曾不多觏我朝景运遐昌化成熙洽上荷昊苍鸿眷列祖贻庥朕周甲已逾励勤未怠真可谓国家祥瑞之大者兹特降此旨非敢自惜其劳惟期要之于久从此更增年岁当永矢此昭格之诚我世世子孙承庥衍庆即可奉此为法守且知朕六十岁以前不惮经曲之繁六十岁以后冀申专壹一敬初无二致也所有升降次数及降辇步行之远近无关大体诸仪节应如何酌定合宜之处着大学士会同各该衙门敬谨详定妥议具奏大学士等奏言郊祀前一日皇上先期莅斋宫乘步辇入自西天门由斋宫南御礼轿至神道西降舆步入琉璃左门诣皇穹宇上香礼成仍于降舆处御礼轿还斋宫其视坛位即令原遣视牲之亲王恭代行礼祀日皇上自斋宫乘步辇行至神道西阶下幄次相对处降辇升阶由棂星左门步入礼成仍于降辇处御礼轿还宫其行礼时皇上初升至二成拜位立赞引官奏升坛皇上升阶上香毕还至二成拜位行迎神礼典仪官唱奠玉帛皇上升阶行奠玉帛礼还就读祝位立以次进俎三献及饮福受胙礼成仍还至二成拜位行谢福胙及送神礼并酌议祈谷前一日皇上乘辇入西天门于斋宫东御礼轿至西砖城左门间降舆步入琉璃左门诣皇干殿上香其视坛位即令视牲之亲王恭代祀日皇上自斋宫乘辇至东北甬道适中处御礼轿至南砖城门外神道西降舆由左门步入就幄次自祈年左门入行礼礼成仍于降舆处御礼轿还斋宫至酌减行礼升降仪节与圜丘仪同从之三十八年正月以上辛值元旦改用次辛于十一日行祈谷礼三十九年正月谕朕临御以来恒以敬天报本为要不敢稍有怠惰凡坛庙大祀必亲诣行礼自降辇以至礼成一切典礼必敬必诚四十年来未敢少有怠忽而一切礼仪宜尽之处靡不加增至三十七年朕年逾六旬始敕大学士及该部将降辇步行之远近及升降之无关巨典者酌减一二葢欲稍减步履之小节蓄养精力期于大典益致恪恭亦因朕年逾六旬始如此酌量节减所以益矢诚敬也万世子孙其敬识朕意于诸大祀设非年至六旬一切典章断不可稍减倘蒙上天眷佑年逾六旬方可遵朕现在所行举行将此永着为例四十年四月谕朕每遇郊坛大祀必亲诣行礼历四十年如一日弗敢稍有懈弛一切仪文典礼悉本诚敬之心仰期昭格凡诸升降拜献弗愆于仪实有可以自信者惟是行礼时诸皇子向不在陪祀之列无由知朕恪恭将事之忱着于本年冬至南郊勺诸皇子在旁侍立敬谨观瞻祀事既蒇并令就坛位前恭阅朕所进之爵皆安奉端正无稍偏欹俾共体朕所以展精禋而答鸿贶者实在乎是其敬承毋忽四十二年正月以上辛在初四日仍照四年十一年二十三年之例改用次辛日行祈谷礼四十三年八月皇上恭谒祖陵至盛京命修葺盛京天坛四十四年十一月谕南郊典礼最为繁重恐过劳生惫转非所以将诚意因思正位晋献香帛爵自当躬致申虔至配位列祖列宗惟上香仍前亲奉其献爵进俎诸礼则命诸皇子恭代庶得少节烦劳以专心祼荐即自今岁冬至为始四十五年正月以上辛在初二日应于来年斋戒时值祫祭太庙改用次辛日行祈谷礼四十六年十二月谕本月二十三日内阁进呈礼部具题壬寅各坛庙祭祀斋戒日期一本册开正月十四日次辛祀祈谷坛所拟甚属不当天子父天母地祇承之义不可稍弛从前雍正七年恭奉皇考世宗宪皇帝谕旨以定例正月上辛若在初五日以前则改于次辛但元旦朝贺乃朕躬之礼仪若因此而展祈谷之期于心实有未安着于上辛行礼煌煌圣训实属万世不刊之论朕御极以来遇正月初三日以前上辛因必须来年斋戒是以改用次辛其有初四日上辛亦改用次辛行礼者则因圣母皇太后祝厘初祉朕于元辰躬率王公大臣拜贺东朝仪节不容稍缺至明岁正月初四日上辛并非向年可比矣该部何得亦改次辛况冬至南郊礼成有于次日受贺者所谓礼缘义起而义以方外尤必敬以直内如谓臣下意在尊君不敢轻易朝正令典亦当备查往例具奏请旨乃礼部遽行题达何昧昧一至于此至阁臣职司票拟于此等典礼攸关之章疏何以并不细心请旨拟签必待朕自行看出耶所有礼部堂官着交部严加议处大学士着交部察议至祀典本属吉礼而上辛祈谷尤岁首巨仪乃该部必于二十三日具题阁臣亦即于是日呈进朕虽不以责备而诸臣疏忽若是可谓不知仰体朕怀矣所有明岁祈谷行礼仍用上辛并着为令将此通谕中外知之又奉旨礼莫大乎敬天义莫隆于郊祀前以礼部具题壬寅年祭祀坛庙各日期将祈谷行礼改用次辛所拟不当已明降谕旨仍用上辛矣孟春祈谷所以迓阳气而兆农祥考诸经传葢指孟春以后之上辛雍正年间恭奉皇考圣谕饬礼臣定议允宜永远遵守敬思其义若上辛在立春前举行与来阳之义未为精当又上辛设在正月初三日以前则当于旧腊来年斋戒而太庙祫祭为合飨大礼即宫中拜神亦属国朝定例若于斋戒期内照旧举行于专一致敬之道似犹未协其应如何斟酌古今益臻明备并百世遵守可行之处着大学士九卿详晰妥议具奏寻大学士等奏言上辛祈谷以立春后所得之辛始为上辛若立春后之辛尚在上年十二月内则仍用正月之上辛以符岁首之义至正月初四日上辛应于初一日斋戒起是日皇上未入斋宫之前宫中拜神奉先殿行礼均可各昭诚敬即毋容改期从之又奉谕旨朕自临御以来每遇郊祀大典无不蠲洁躬承四十六年如一日仰荷昊苍眷佑寿古稀仍当躬亲行礼而一切登降礼仪步履究觉稍逊于前若遣官恭代非朕勤于躬亲昭事之初心而勉强将事复于精一凝承之意转有未尽因谕该部前往敬视祈谷坛宿斋宫诣坛瞻拜日降辇处兹据福隆安等奏请拟由皇干殿西墙门外降舆较为近便等语应如所奏交各该衙门遵照办理此朕仰体上天眷爱朕躬长申寅恪之意将来朕子孙缵绪凝庥有寿登古稀者亦可钦承朕志于郊坛大祀每岁躬行率由此典以上邀皇天眷顾之隆庶几无疆惟庥永膺昊贶垂裕万年将此通谕中外知之四十九年正月谕朕临御以来祗奉寅畏于郊坛大典罔不恪恭将事亲诣行礼本年正月初五日上辛祈谷因去岁所患气滞旧恙偶发诚恐登降仪节或愆转不足以昭诚敬此次着派皇六子永瑢恭代行礼朕仍在斋宫敬谨斋宿届期亲诣大高殿行礼凡南郊祈谷及列圣升配仪节并具大清通礼

　　皇朝通典卷四十一

　　●皇朝通典卷四十二

　　礼二

　　○礼二

　　吉二

　　△吉二

　　雩祀
　　朝日　夕月
　　天神　地祇
　　风师　雨师等祠

　　?雩祀

　　（臣）等谨按古者龙见而雩以为百谷祈膏雨是孟夏之雩乃每岁常行之典至遇旱而祷则为大云我朝列圣相承旰食宵衣勤求民瘼凡遇水旱躬诣圜丘祈祷即古大雩之义乾隆七年上命礼臣集议定制每岁孟夏行常雩礼仪与冬至大祀同旱至季夏祈祷既遍乃奉特旨敬举大雩所以为民请命者益致精虔敬稽典制详载于篇又凡祈雨之事义与雩同谨类纪云
　　顺治十四年四月世祖章皇帝以旱祷于圜丘先期率羣臣致斋三日官民衣浅淡色服禁屠宰不理刑名至日皇帝素服诣圜丘不设卤簿不除道不奏乐不设配位不奠玉不饮福受胙余行礼如常遣官致祭方泽社稷坛神祇坛应时大雨越三日遣官行告谢礼十七年六月谕礼部今夏亢旸日久农事堪忧朕念致灾有由痛自刻责谷为民天非雨不遂竭诚祈祷积有日时乃精诚未达雨泽尚稽昼夜焦心不遑启处兹卜于月之十三日预行斋戒黎明步至南郊于夜子刻祭告圜丘恳祈甘霖速降以拯灾黎若仍不雨则再行躬祷务回天意又谕祭告为民请命应先诣郊坛洁诚斋戒十三日步至南郊即于彼处斋戒三日以十五日之夜祭告至日皇帝率诸王文武羣臣素服步至南郊斋宿是日早四际无云顷之阴云密布甘霖大沛越三日行祭告礼于圜丘祭毕雨复降越四日遣官行告谢礼
　　康熙十年四月旱圣祖仁皇帝祷雨于圜丘前期致斋三日素服诣坛致祭旋以甘霖沾足遣官报谢如仪十七年六月谕礼部朕惟天人感召理有固然人事失于下则天变应于上捷如影响岂曰罔稽今天气亢旸禾苗枯槁朕夙夜靡宁力图修省躬亲斋戒虔祷甘霖尔部择期具仪来奏前期致斋至日圣祖仁皇帝自西天门步行至坛行礼时甘霖大沛仍步出西天门乘马回宫自后十八年四月十九年四月皆以祈雨亲诣圜丘行礼得雨告谢并同二十六年五月谕九卿等曰京师为天下根本之地乃几月不雨朕甚忧之欲躬行祈祷大小臣小宜尽诚斋戒毋循故事至期素服乘马自西天门步行至坛行礼御制祭文曰臣以眇躬仰承天眷抚育羣黎兢兢业业惟恐陨越迩者自春徂夏雨泽愆期京辅亢旸深怀疚惧良由眇躬不德政未咸宜大小臣工罔尽厥心惟君臣之咎于亿兆何辜前者循省己过诏告四方而霖雨尚未沾足浃旬仰望弥切焦劳兹特洁蠲吉日率励羣工实图洗心斋祓将事呼吁上帝切望慈庥伏冀俯鉴诚恳大沛甘霖俾兆民之咸苏惟邦家之有庆引领郊坛尚祈昭格谨告祭毕回銮甘霖立降越日遣官告谢如仪五十五年五月驻跸热河以天旱减膳斋戒谕京师虔诚祈雨越七日雨始复常膳
　　（臣）等谨按圣祖仁皇帝六十年中祈祷雨泽精诚感格史不胜书伏考康熙五十六年冬谕诸皇子及大臣等曰京师初夏每少雨泽朕临御五十六年约有五十年祈雨每至秋成悉皆丰稔昔年曾因暵早朕于宫中设坛祈祷长跪三昼夜日惟淡食不御盐酱至第四日步诣大坛虔祷油云忽作大雨如注步行回宫水满雨鞾衣尽沾湿后各省人至始知是日雨徧天下又谕人言每月十八二十二十二二十四等日往往有雨宜及此数日祈祷朕以为既知有雨而后祷此心便已不诚矣恭诵圣见仰见祈祷之诚有尧汤所弗逮者敬稽史册所载谨识于此
　　雍正元年五月旱世宗宪皇帝减膳虔祷甘霖立沛二年二月亲诣黑龙泽祈雨越数日亲祭历代帝王庙甘雨大■〈雨上澍下〉羣臣衣尽沾湿各加恩赐御制喜雨诗羣臣恭和九年六月旱命设坛祈祷即日大雨
　　（臣）等谨按世宗宪皇帝十三年中偶值亢旱无不斋居虔祷立沛甘霖感格之诚昭垂史册谨载数事以见圣心之敬天爱民始终如一日云
　　乾隆八年四月始行常雩礼于圜丘先是御史徐以升奏言按春秋传曰龙见而雩葢古者有雩祭之典所以为百谷祈膏雨也祭法曰雩宗祭水旱也月令仲夏之月命有司祈祀山川百源大雩帝用盛乐命百县雩祭百辟卿士有益于民者以祈谷实是为常雩乃若偶逢亢旱则又有雩周礼稻人旱暵共其雩敛春秋书雩二十有一故有一月而再雩者旱甚也是又因旱而雩义虽不同要之雩祭之典自古有之考雩字为吁嗟求雨之义其制则为坛于南郊之旁故鲁南门为雩门是雩坛实有其地矣自西汉之世雩礼始废旱则祷祀天地宗庙晋永和时议制雩坛于国南郊梁武帝始移于东郊又改燎柴而从坎瘗唐太宗又雩祀于南郊宋制孟夏雩祀昊天上帝前明雩坛在泰元门外是历代皆雩也我朝礼制具备会典载有躬祷之仪独于雩祭尚未设有坛壝似属缺典虽郊祀亦有云雨风雷之神与岳镇海渎之位而礼必有所专设乃于祈祷之典似更觉诚敬周详伏乞敕下礼臣博求典故详考制度于京城之内择地建立雩坛仿古龙见而雩之礼每年及期择日致祭偶遇亢旱愆阳雨泽稀少即于此望告岳镇海渎及诸山川能出云雨者以祈求雨泽毋庸于各宫观处祈祷再者祈雨祈晴事同一体倘有雨水过多祈求开霁之处请照祭法雩宗祭水旱之例亦于雩坛致祷庶诚敬克伸于典礼似为允协至于直省州县亦应并设雩坛俾展祈求之典疏上诏礼臣详议寻议奏孟夏龙见择日行常雩礼祀昊天上帝于圜丘以列圣配享四从坛从祀于下前旗礼部奏请皇上亲诣行礼或遣亲王恭代孟夏后旱则祈天神地祇太岁坛次祈于社稷坛次祈于太庙皆七日一祈不雨或小雨不足还从各坛祈祷如初旱甚乃大雩祀昊天上帝于圜丘先经祈祷太庙既已虔告列祖此次不设配位仍设四从坛于下雨足则报祀或已斋未祈而雨及所曾经祈祷者皆报祀如常仪其以前望祭四海之礼可以停止再考古大雩用舞童二佾衣元衣各执羽钥歌云汉之诗今蒙皇上仿云汉诗体御制歌诗八章圣念恳诚宸章剀切从古未有应令舞童习歌交内务府制办教演若久雨祈晴之处历考前代皆无禜祭雩坛之礼请仿春秋左传鼓用牲于社及文献通考禜祭国门之礼但伐鼓禜祭于京师国门视水来涌集最多之门而祭仍雨不止则伐鼓用牲祭于社毋庸于各坛祈祷至直省州县所有耕耤田中皆设有坛祀应令于孟夏择日行常雩礼或有亢旱亦每七日先祭界内山川次祭社稷致斋虔祷雨泽但不得用大雩之礼其或淫潦为灾则伐鼓用牲禜祭城门以祈晴霁不必另设雩坛至京师雨旸衍期皇上于大内祈祷其专祈祷之官天神地祇社稷太庙各坛遣王大臣一人太庙上帝遣亲王一人应陪祀各官皆一体斋戒诣坛行礼如遇皇上亲诣圜丘王以下俱陪祀疏上皆从之是岁初举雩祭皇上已降旨亲诣行礼太医院臣奏圣体微患初愈不宜劳动左右大臣言皇上诚敬之心至肫至切足以昭格穹苍雩祭为常行之典不必今岁一定亲行乃遣恒亲王弘晊恭代行礼九年四月皇上亲诣圜丘行常雩礼先五日奉谕雩祭之典所以为百谷祈膏雨也从前定议礼仪悉照恭祀圜丘之制行朕思目下畿辅雨泽愆期此次举行雩祭正望恩迫切之时非每夏常雩可比其先期前诣斋宫及祭毕回銮朕俱御常服不乘辇不设卤簿不作乐以示虔诚祈祷为民请命之意二十四年四月常皇上亲诣行礼以天时亢旱步行致祷先三日奉谕旨日者恭逢雩祀农民望泽正殷朕宵旺靡宁仰祈灵贶宜从抑损以懋寅承前期诣坛斋宿所司应设法驾卤簿一概停止视坛位拈香时服常服至翼朝由斋宫步行恭诣幄次行礼五月皇上步祷社稷坛御制祝文荐玉行礼 【 详见社稷】六月大雩于圜丘前五日奉谕旨朕躬祭方泽值祈雨之时竭诚吁恳未获甘霖夏至已踰迫不可待后日即进宫彻膳虔斋思过待命十一日敬举大雩之礼以祈天佑御制祝文曰臣奉命嗣服今二十四年无岁不忧旱今岁甚焉曩虽失麦可望大田兹尚未种赤地里千呜呼其惠雨乎常雩步祷未蒙灵佑方社方泽均漠弗佑为期益迫嗟万民谁救敢辞再渎之罪用举大雩以申前奏呜呼其惠雨乎上天仁爱生物为心下民有罪定宥林林百辟卿士供职惟钦此罪不在官不在民实臣罪日深然上天岂以臣一身之故而令万民受灾害之侵呜呼其惠雨乎谨以臣身代民请命昭昭在上言敢虚佞计穷力竭辞戆诚罄油云沛雨居歆赐应呜呼其惠雨乎谨告先一日皇上乘马诣斋宫斋宿正祭日戴雨缨冠素服步诣圜丘坛行礼越日大雨露足乃令直隶总督饬所属有司劝种晚禾酌借牛具耔种以待秋成二十八年四月微旱值常雩行礼皇上躬致祈祷成得雨复以雨未露足亲诣玉泉及黑龙泽祈雨并遣官虔祷天神地祇各坛寻得渥雨报祀如礼三十二年四月常雩后十日亲诣黑龙潭祈雨并遣官虔祷天神地祇各坛寻得大雨报祀如礼三十五年四月微旱常雩后旬日余亲诣黑龙潭祈雨并遣官致祷天神地祇各坛得雨报祀如礼四十三年四月常雩行礼皇上以雨泽稀少躬致祈祷越十日复亲诣黑龙潭祈雨并遣官致祭天神地祇各坛请雨逾七日再祷如初又遣官往石匣龙潭虔祈寻得渥雨均报谢如礼凡雩祀仪节具大清通礼
　　（臣）等谨按乾隆八年皇上肇举雩祀以来孟夏常雩岁皆亲诣惟巡幸之年遣官恭代二十四年六月旱甚特行大雩之礼并御制祷雨告风文仁爱相通感孚即应至每岁常雩闲值望雨之时诣斋宫日不乘辇不设卤簿次日步行赴坛躬致诚祈甘膏即沛或以偶未优沾复亲祷龙潭以期■〈雨上澍下〉并敕礼臣按例虔申祈请精诚感格无不立应记注所书有不能尽述者兹恭纂数次于篇以见敬勤之至五十年来常如一日又自畿辅　至各省雨泽或稍愆期即驰询地方大吏并再三申谕毋许讳饰一经奏报优沾即御制诗篇以志喜慰恭诵之下仰见圣心肫切所由感召天和绥丰屡庆亿万斯年常膺昊贶焉臣等又按杜典有大享明堂一条考明堂之制始于成周历代有之而制度迄莫能定汉儒所述如大戴礼白虎通蔡邕之说各不相符朱子谓郊者古礼明堂者周制盖周公以义起之其不必强行于后代可知矣我朝南郊大祀列圣配天极尊崇之巨典明堂之制不复建立洵为超轶前古此条谨从删去

　　?朝日　夕月

　　顺治八年六月定春分秋分朝日夕月之礼先是初定祀典以日月从祀天坛罢春秋二分祀事至是年礼臣请照旧典以春分秋分日致祭于从祀天坛外仍立朝日坛于朝阳门外东郊立夕月坛于阜城门外西郊从之又定朝日坛以春分日卯时致祭值甲丙戊庚壬年皇帝亲诣行礼余年遣官夕月坛以北斗七星木火土金水五星二十八宿周天星辰共为从坛配享于秋分日酉时致祭值丑辰未戌年皇帝亲诣行礼余年遣官
　　雍正四年奏定朝日坛向系露祭请照社稷坛之例于坛下别设神龛以备风雨并香炉上增设炉盖
　　乾隆三年七月谕今年夕月坛旧例系遣官之年但朕即吉之后初次举行朕亲诣行礼以展诚敬四年礼部奏夕月坛旧于酉时前六刻申时三刻请驾至坛尚隔酉时二刻此次亲诣月坛行礼谨拟于酉时前四刻申时五刻请驾至坛适合致祭之时从之十一年二月春分皇上亲祭朝日坛以次日日食不乘辇不设卤簿不奏乐凡朝日夕月仪具大清通礼

　　?天神　地祇

　　（臣）等谨按杜典朝日夕月后别立禋六宗一条其礼迄于后魏而止自唐以后罕有述者伏考我朝祀典有神祇坛以祷水旱有太岁坛以祭时并与六宗义合又云雨风雷之祀世宗宪皇帝圣谕取义六宗尤炳然不易者兹谨分为天神地祇等门详载于后
　　顺治元年立天神坛于先农坛之南以祀云师雨师风伯雷师立地祇坛于天神坛之西以祀五岳五镇启运山积庆山天柱山隆业山四海四渎京畿名山大川天下名山大川岁遇水旱则遣官祇告祈祷有应则报祀十四年以祈雨遣官致祭天神地祇得雨报谢如仪十六年停祭积庆山
　　康熙二年封凤台山为昌瑞山设位地祇坛二十九年以祈雨遣官致祭天神地祇得雨报谢如仪
　　雍正十年以祈雨遣官致祭天神地祇得雨报谢如仪
　　乾隆元年封泰宁山为永宁山设位地祇坛二年六月谕天时亢旱已逾兼旬见在虔诚祈祷尚未得霈甘霖朕心深为忧惕天神地祇坛应竭诚致祭着礼部太常寺即察明典礼具奏举行礼部等遵旨议上遣官致祭天神地祇得雨报谢如仪七年五月旱命于神祇坛祈雨增用乐章 【 详见乐典】十七年礼臣奏言神祇坛本无专祀惟祈雨则祗告于坛而不奏乐自乾隆七年始增设乐章揆之一应因事祗告之礼均不作乐殊未画一至甘雨沾足报祭之时谨用酒果脯醢与祈告相同又与报祭之礼未称请嗣后各坛告祭停止作乐至报祭时均应加笾豆牲牢即将神祇坛乐章用于报祭诏令更议之寻奏言凡祈雨之祭时当待泽孔殷蠲诚致祷与因事祗告之礼原有不同仪文自宜周备今奉谕旨祭祀用乐以导和气而格神祇乃事神之礼与斋戒彻悬其义各异且乐足以宣通阴阳之气祈雨致祭仍当用乐为是应遵旨仍用乐章奏上从之二十八年四月京师微旱遣官致祭天神地祇寻得雨报祭如礼三十二年四月三十五年五月四十三年四月均以微旱遣官致祭得雨报祀如仪凡祈祀报祭仪节具大清通礼
　　太岁
　　顺治元年定每岁致祭太岁坛之礼太岁殿在先农坛东北正殿祀太岁之神雨庑祀十二月将之神每年正月初旬诹吉及十二月岁除前一日遣官致祭初春为迎岁暮为祖祖迎之礼岁有常举遇水旱则遣官祭告祈祷报祀如仪
　　康熙二十九年以旱祈雨遣官致祭太岁之神寻得雨行报谢礼三十五年二月圣祖仁皇帝亲征噶尔丹遣官致祭太岁之神
　　雍正十年以旱祈雨遣官致祭太岁之神寻得雨报祭如仪
　　乾隆元年十二月祭太岁坛遣亲王行礼旧例遣太常寺堂官主祭是年太常寺照例题请奉旨遣亲王行礼次年孟春亦如之二年六月以旱祈雨遣官致祭太岁之神寻得雨报祭如仪十六年礼部奏各坛圯神均有上香之仪太岁月将同属天神则升馨求阳不应与他祭异况偶逢祈雨致祭仪注见载上香其春秋二祭应行上香礼两庑分献并同从之十八年礼部奏太岁暨十二月将神牌请于殿庑内供奉设神座于神龛前祭时请神牌奉安神座祭毕复龛恭遇皇上祀先农礼成至太岁殿上香时神牌安奉殿内不请出龛奉旨太岁月将神牌照所奏安奉又是岁礼部奏太岁殿现在乐章乃新正岁除通用与祈祷雨泽之义全不相涉应交乐部别撰照神祇坛皆用丰字以昭画一从之 【 详见乐典】二十年定太岁坛改遣亲王郡王行礼二十一年太常寺奏承祭之官既改遣亲王郡王而两庑分献仍如旧例派厅员行礼于体制未协请嗣级用太常寺堂官分献临时奏派从之二十八年四月三十二年四月三十五年四月四十三年四月均以微旱遣官致祭太岁坛寻雨报祀如礼仪具大清通礼

　　?风师　雨师等祠

　　（臣）等谨按杜典六宗之外又有风师雨师及诸星等祠我朝定礼以云雨风雷为南郊从位又专立天神坛以祀云雨风雷之神至北斗五星二十八宿周天星辰之神并从祀于夕月坛已于各门详载兹不重述惟风神云神雷神均特建庙宇于京师又时应宫崇祀龙神恭绎世宗宪皇帝圣谕亦即以为雨神谨汇着于篇并附直省特祀之典即以风师雨师等祠一条移并于此
　　雍正元年奉世宗宪皇帝谕旨以西苑紫光阁北前后殿改建为时应宫前殿奉四海四渎龙神后殿中奉顺天佑畿龙神两旁左右奉十有七省龙神每岁以六月十三日致祭遣内务府官行礼五年迁直省龙神位奉于各省增修后殿以奉八方龙神六年二月奉谕旨朕惟风雨时若百物繁昌皆由诚敬感格天心用能福佑下民时和岁稔而司天号令长养阜成风神之贶厥功尤懋频年以来朕虔祀龙神有祈必应历有明验因思风神巽顺和煦茂时育物亦宜特隆祀典以答洪庥考之周礼大宗伯以槱燎祀风神虞书禋于六宗刘歆郑康成之说咸谓六宗之内风神其一也历代各建坛兆至宋祥符闲曾立风伯庙近代及本朝俱列南郊四配之中典礼具备今欲于都城和会之地特建庙宇因时祷祀以展朕为民祈福之诚应如何考据礼仪相度营建之处礼工二部会同内务付详议具奏部臣等奏言伏查周礼以槱燎祀飌师注郑康成以风师为箕星即虞书六宗之一孔安国蔡沈洪范传皆云箕星好风而马端临郊社考亦谓周制以立春后丑日祭风师于国城东北葢东北为箕星位次丑亦应箕之位也汉刘歆等议立风伯庙于东郊而东汉县邑常以丙戌日祀风伯于戌地唐开元礼则遵周制就箕星之位为坛祭之宋仍唐制祥符闲建风伯庙迨元及明亦各有祀典臣等会同详议于都城内东北择得景山东边当东北箕星之位建庙甚宜其庙宇规制仿时应宫酌量营建每年于立春后丑日致祭由内务府敬谨备办奏上允之乃封风神为应时显佑风伯之神庙曰宣仁庙前殿奉风伯之神后殿奉八风之神又河臣齐苏勒言淮安府清河县清口地方乃洪泽湖水出口敌黄之所从前建有风神庙官民行旅皆致祭祷至于洪泽一湖诸水总汇全赖高堰大堤以为保障惟此堤工最忌西风鼓浪自昔传有日费斗金之说比年每逢大汛从无西风湖工平稳转险为安皆由我皇上念切民生怀柔百神感召天和之所致也伏查水道河神凡有捍灾御患者俱蒙敕赐爵号以彰神庥惟兹风神福国佑民潜维默护神功既懋褒锡宜隆伏乞一体敕封以崇祀典礼部复议从之乃封为清和宣惠风伯之神七年二月奉谕旨朕惟云雨风雷之神代夫司令俾百昌万宝普含膏泽以锡福于烝民厥功并懋朕恭承天眷恪修祀典为四海苍黎仰祈嘉佑已经特建庙宇崇祀龙神风伯而云师雷师尚阙专祀尝考虞书禋于六宗之文汉人以乾坤六子释六宗震雷巽风均列禋祀而易曰雷以动之风以散之则风雷之发生万物功实相等礼记曰天降时雨山川出云周礼亦以五云辨年岁是云与雷皆运行造化同昭天贶者也前代及本朝南郊大祀云雨风雷俱列从坛之次式隆配享典礼亦既备矣迩年以来云物兆祥雷行应候茂育庶汇宣畅阳和庇国佑民之德灵应显然今欲特建庙宇虔奉云师雷师之神因时祷祀敬迓洪庥以展朕为民祈福之意礼工二部详议具奏部臣奏言伏查尚书洪范五行传曰雷首长万物为出入又论衡曰雷出地则养长华实发扬隐伏宣盛阳之德易干卦曰云行雨施品物流形左传凡分至必书云物以辨年岁是云师雷师锡福苍生厥功甚着唐天宝五载增雷师于雨师之次每岁于立夏后申日致祭宋元因之明集礼增云师于风师之次郡县立雷雨坛于稷坛西风云坛于社坛东明会典载秋分后三日合祭云雨风雷坛今雷师庙宇应建于西方立夏后申日致祭云师庙宇应建于东方秋分后三日致祭从之寻择地营建其规制祭仪俱仿宣仁庙乃封云师为顺时普荫云师之神庙曰凝和庙雷师为资生发育雷师之神庙曰昭显庙十三年封广东边海郡县庙祀风师为宣仁昭泰风伯之神封甘肃兰州府庙祀雷神为显仁应瑞之神并春秋致祭从督抚诸臣请也
　　（臣）等谨按杜典有大■〈礻昔〉一门■〈礻昔〉古作蜡其典自元明以来久已停止我朝臣工有以蜡祭请者奉皇上谕旨详悉指示不必举行今谨载圣谕于篇中以见酌古准今折衷尽善之至意焉
　　乾隆十年十二月谕大学士等国家崇报之文明禋肇荐考议周详凡祀典所关羣神咸秩即如雩祭诸礼事系农桑近复议行有举无废皆以为民也迩年以来诸臣工有以蜡祭为请朕追惟旧制酌古准今有宜于详慎者考大蜡之礼昉于伊耆三代因之所以报万物之成也虽咏于诗详于礼记周官而古制敻远传注参错难以折衷所谓八蜡配以昆虫后儒谓其害稼不当与祭月令祈年于天宗蜡祭也注云日月星辰则所主又非八神至谓合聚万物而索飨之其神甚多尤难定位且蜡与腊冠服各殊有谓腊即蜡者有谓蜡而后腊者是古制己不可考终无定衡至于后世自汉腊而不蜡此礼已湮魏晋以来迄于唐宋时行时止或溺于五行之说甚且天帝人帝及于龙麟朱鸟多至百九十二座议者以为失先王之礼远矣苏轼曰迎猫则为猫之尸迎虎则为虎之尸近于倡优所为是以子贡观于蜡言一国之人皆若狂以其沿习日久迹类于戏也盖祀于南郊己不合于古制而蜡于四郊则惟顺成之方始祭较量区别杂琐细于义有乖于礼未治于神为亵自元明以来停止此典实有难以举行之处况蜡祭诸神如先啬司啬日月星辰山林川泽今皆祀于各坛庙原于典文无阙即民闲秋成之后休息农功祀神报赛大抵借蜡之遗意以尽其闾井欢洽之情犹有吹豳击鼓之风亦皆听从民便未尝禁止是蜡祭原行于民闲但田夫萃处杂以嬉戏各随其乡之风尚初不责以仪文若朝廷议祀洁蠲虔享必严肃整齐何至有一国若狂之论可知此祭即古亦闾阎相沿之旧俗讵可定以为郊庙典礼如以为有祈无报则方春而祈谷冬又有事于圜丘礼谓郊之祭为大报天又云万物本乎天大报本也岂得谓之有祈无报乎况二仲荐馨并崇社稷班固所谓为天下求福报功者具在陈祥道所谓大社国社农之祈报在焉今社稷坛春秋两祀祈报之礼己备至义近于重复事涉于不经者即下之礼臣亦难定议因诸臣但泥古制多未深考是以特降此旨俾共知之
　　（臣）等谨按杜典有灵星一门考汉立灵星祠以天田主谷农祥晨见而祭之配以后稷盖即祈谷之意我朝定制列星为圜丘从位孟春祈谷则已及之后稷为太稷配位春秋祈报祭典具备灵星之祀诚无事于复举矣此条谨从删去

　　皇朝通典卷四十二

　　●皇朝通典卷四十三

　　礼三

　　○礼三

　　吉三

　　△吉三

　　北郊
　　社稷
　　堂子

　　?北郊

　　（臣）等谨按方丘祭地见于周官杜典因之是也其附神州后土则以神州为北郊误分祭地为二百神州之说出自郑注谶纬之说未可为据至于汉代渭阳汾阴后土祠祀更为不经唐宋相沿至明始辍国朝定制夏至日大祭地于方泽是为北郊法占垂后准礼经而超百代矣钦维列祖亲祀方丘巨典煌煌允与圜坛并重皇上临御以来岁必躬亲展祀每以夏至正当盼雨之时寅衷默祷旋即甘■〈雨上澍下〉渥沾仰见昭格之忱五十年来精诚如一谨稽北郊祀典并列祖升配大礼恭着于篇而原书附见之神州后土则谨从删去云
　　顺治元年定每岁夏至日大祭地于方泽于五岳五镇四海四渎为四从坛配方泽在安定门外北郊形方象地方折四十九丈四尺四寸深八尺六寸宽六尺泽中贮水方丘北向二成上成方六丈下成方十丈六尺均高六尺内壝方二十七丈二尺正北三门东西南各一门外壝方四十二丈与内壝同南门后皇祇室五间北向围垣正方周四十四丈八尺北向一门内外围垣二重内垣周五百四十九丈四尺北三门东西南各一外垣周七百六十五丈西向门三角门一又西有坊一曰泰折街 【 雍正二年改名广厚街】八年尊封肇祖原皇帝兴祖直皇帝陵山为启运山景祖翼皇帝显祖宣皇帝陵山为积庆山 【 十六年奉移二陵祔启运山停积庆山从祀】太祖高皇帝陵山为天柱山太宗文皇帝陵山为隆业山附四从坛配享十四年三月壬子大祀地于方泽奉太祖高皇帝太宗文皇帝配享世祖章皇帝亲诣行礼
　　康熙元年五月戊寅夏至大祀地于方泽圣祖仁皇帝亲诣行礼二年尊封世祖章皇帝陵山为昌瑞山从祀三陵山之次六年十一月丙辰大祀地于方泽奉世祖章皇帝配享
　　雍正二年五月癸卯夏至世宗宪皇帝大祀地于方泽奉圣祖仁皇帝配享
　　乾隆元年五月丙午夏至大祀地于方泽皇上亲诣行礼是月尊封世宗宪皇帝陵山为永宁山从祀四陵山之次二年五月辛亥夏至大祀地于方泽奉世宗宪皇帝配享皇上亲诣行礼恭奉世宗宪皇帝神位行参拜皇地祇礼礼毕安奉配位如仪八年五月癸未夏至大祀方泽先期致斋于斋宫定制两郊皆有斋宫是岁修葺北郊斋宫斋宿如礼九年五月戊子夏至大祀方泽先奉谕旨去岁新葺斋宫先期一日住宿但彼处树木新植尚未成阴天气炎热扈从人多不免有病暍者今岁炎热甚于旧岁此次不必前诣坛内斋宿仍在宫内斋宫住宿将来遇亲祭之年该衙门两请候旨俟树木成阴仍照例斋宿坛内此次前往致祭正当祈雨之际不乘辇不设卤簿传谕各衙门知之十一年四月谕今岁夏至致祭地坛斋宫树木渐次成阴扈从人等已有憩息之所况逢时雨之后天气清凉朕仍照原议前往坛内斋宫住宿十四年五月谕稽古明禋肇祀郊坛各以其色地坛方色尚黄今皇祇室乃用绿瓦葢沿前明旧制未及致详朕思南郊大飨殿在胜国时合祀天地山川故其上覆以青阳玉叶次黄次绿具有深意且南郊用青而地坛用绿于义无取其议更之至两郊坛宇虽岁加涂塈而经阅久远应敕所司省视所当修整者敬谨从事大学士会同各该衙门详考典章具议以间寻大学士等奏言谨考礼经所载两郊义类甚着故祭分二至以顺阴阳之时坛厘南北以从阴阳之位制别方圜以则阴阳之象惟辨色亦然春官以玉作六器以礼天地四方苍璧礼天黄琮礼地牲帛各从其器之色所谓依类求神者也制礼从类辨色从方原属不易之道又况栋宇檐桷乃以藏神祇而昭妥侑其义尤谨明代南北两郊分祀而皇祇室编次绿瓦臣等详检一切礼书并无考据查绿乃青黄闲色诚如圣谕于义无取坤卦天元地黄考工记天谓之元地谓之黄二者系乾坤正色今北郊坛砖壝瓦及牲帛帏幄色俱用黄乾隆十三年遵旨议定笾豆成式地坛祭器亦用黄质制造契合古制宁神与歆神不当有异应请易葢瑠璃黄瓦庶与坤卦黄中之义相符若天两郊坛宇岁修答有着令而经阅久远金碧采章或日久不鲜阶级砖璧闲有损缺垩赤闲有漫漶均宜遵旨修整及时兴工奏上从之十五年五月夏至大祀方泽以祈雨不乘辇不设卤簿与九年同自后凡值祈雨皆如此例是年奏准方泽二成台面琉璃惟中含六六阴数其余皆系凑合于义无取请照圜丘坛制铺石就坛面凿眼以备安设幄次其石数一成正中仍照旧制用三十有六八方均以八八积成纵横各二十四路二成倍上成八方八八之数半径各八路庶与偶数相合而砖式匀称益堪永久十六年修理北郊皇祇室择吉兴工前期遣官告祭天地太庙后殿奉先殿社稷届期诣皇祇室以奉请神位祇告皇地祇列圣从坛神位礼部尚书率太常寺官恭奉神牌至暂奉神位所敬谨安设十七年北郊工竣择吉恭请神位还御皇祇室遣官诣暂奉神位所祗告皇地祗列圣从坛神位礼部尚书率太常寺官恭奉各神牌还御奉安毕行一跪三叩礼其祗告天地宗社侯南郊工竣日举行三十二年礼部奏夏至恭祭地坛斋宿斋宫恭候钦定奉谕宫内斋宫斋宿嗣后不必请旨三十六年太常寺奏皇上亲诣行礼向由北门入礼毕由西门还宫今仰请皇上由西门入礼毕仍由西门还宫从之三十七年十一月大学士等遵旨议准郊天仪注并酌定方泽坛行礼仪节皇上初升至二成拜位立赞引官奏升坛皇上升阶上香还至二成拜位行迎神礼典仪官唱奠玉帛皇上升阶行奠玉帛礼还就读祝位立以次进俎三献及饮福受胙礼成仍还至二成拜位行谢福腓及送神礼
　　（臣）等谨按是年大学士等遵旨议定坛庙大祀亲诣行礼升降仪节酌减合宜所奉圣谕已于南郊篇中恭载又三十九年有年逾六旬始如此酌量节减之谕并详着南郊篇云四十三年八月皇上恭谒祖陵至盛京命修葺盛京地坛四十五年五月定北郊大祀亲诣正位晋献香帛俎爵至配位列祖列宗前惟躬诣上香献帛其献爵进俎则命诸皇子恭代一如南郊之礼
　　（臣）等谨按乾隆四十四年南郊大祀上以年届七旬因稍省繁劳专心裸荐定为亲承恭代之礼所奉圣谕巳恭载于南郊篇中至四十五年北郊大典一如此礼举行云四十八年五月谕朕临御以来祗畏寅恭凡遇坛庙大祀无不恪诚斋祓亲诣行礼兹届夏至北郊于十九日进宫斋戒适因气滞旧病作痛现在令医加意调摄尚未全痊诚恐升降仪节有愆转不足以昭诚敬此次朕即在御园斋戒派皇六子永瑢敬谨恭代行礼若临期气体全安朕仍亲往肃恭莅祀凡北郊仪节具大清通礼

　　?社稷

　　（臣）等谨按古者建国之制社稷为先祈福报功祀典最重我朝定制社稷坛为大祀凡列圣以来亲祭社稷坛者国史所书不可胜纪兹惟恭载最初一次以见德馨诚格有终始如一者焉我皇上临御五十年来凡春祀社稷皆躬诣行礼惟遇巡省之岁遣官恭代至每年巡幸塞外举行大狝之典秋祀社稷皆遣官恭代又二十四年皇上以亲祭社稷坛仪注无荐玉之礼谕以玉庇嘉谷于答阴之义为称敕所司用玉将事载入会典礼仪益为隆备兹悉恭纪于篇
　　顺治元年定祭社稷坛之礼每岁春秋仲月上戊祭太社太稷之神同坛同壝太社以后土勾龙氏配太稷以后稷氏配社主用石半埋土中 【 今全埋】稷主用木仍设太社太稷后土勾龙氏后稷氏神牌祭坛上坛在午门之右八年二月戊戌祭太社太稷世祖章皇帝亲诣行礼饮福受胙如圜丘例八月上戊值太宗文皇帝忌辰行礼毕仍易素服
　　康熙元年二月戊申祭社稷坛圣祖仁皇帝亲诣行礼三年八月上戊恭遇太宗文皇帝忌辰改期中戊致祭社稷坛十六年二月戊申亲祭社稷坛定制祭日遇雨皇帝于拜殿内门坎南行礼陪陪王公在殿外中甬路两旁各官在王公后行礼是日雨太常寺以旧例请命仍照常处行礼二十一年二月戊子亲祭社稷坛前期斋戒恭值太皇太后圣节于行礼之后补行庆贺
　　雍正元年二月戊午祭社稷坛世宗宪皇帝亲诣行礼二年闰四月以平定青海告祭社稷行献俘礼六年议定太社太稷神牌均高二尺五寸神座尺有五寸共高四尺笾豆案仅高尺有二寸较各坛稍低应将神座加高一尺安奉神牌共高五尺以符土为五数之古制其笾豆等案应加高尺有三寸共二尺五寸以符五五之数配位神牌各高二尺四寸神座高尺有四寸笾豆案高尺有二寸应将神座及笾豆案均增高一尺以符体制十年三月诏直省郡县修社稷坛敬谨行礼先是定制直省均设坛壝以祀社稷至是奉谕旨直隶各府州县设立坛墠致祭社稷及风云雷雨山川城隍之神每岁春秋展祀以崇报享典至重也从前初建之时有司或视为具文规制未必周备又未必及时修葺是以僻远之郡县规模简略礼仪草率者往往有之甚非肃将禋祀之本意也着礼部行文各省督抚饬府州县敬谨修理以重祀典
　　乾隆元年二月戊辰祭社稷坛皇上亲诣行礼二年闰九月奉谕旨大清律载各府州县社稷山川风云雷雨诸神所在有司以时致祭所以肃祀典而迓休和礼至重也省会之地督抚司道驻札同城向不与祭专属府州县官行礼督抚司道均有封疆守土之任自当虔奉明禋为民祈报凡春秋致祭督抚应率领阖属文武大小官员敬谨行礼提镇道员驻札之地一体率属陪祭其如何分别班次派员监礼及修整坛壝祭器之处该部详议具奏奏上通饬行之八年七月颁发各省坛庙祝文十八年奏定增撰社稷坛祈雨报祭乐章皆以丰为名 【 详见乐典】二十年六月以平定准噶尔献俘社稷坛十月再行献俘礼俱遣亲王从事二十一年五月增社稷坛望瘗乐章 【 详见乐典】二十四年五月谕朕此次亲诣社稷坛祈求雨泽礼部所开仪注内无荐玉之礼询其原委则系相沿旧规并无意义可考夫玉以庇荫嘉谷使无水火之灾载在传记且于答阴之义更为相称着饬所司敬用玉将事御制祝文曰臣闻人事失于下天变应于上兹亢旸之示警洵赞化之无能言念昨年秋霖缺而冬雪乏逮至今岁春望霈而夏未沾历四时之久矣嗟三农其如何常雩步祷弗蒙矜不敢再三之渎羣祀亲藩徒致吁益增宵旰之忧敬念右坛为祈报之所载稽祭义司土谷之精蠲吉虔斋摅忱躬恳为民请命愿代万姓之灾责已惟诚奚啻六事之舛重举答阴之典冀施甘雨之滂云作雷随毋俾箕伯侵轶牺成粢洁尚敷帝里休和殷伫神歆立沾祥■〈雨上澍下〉谨告祭日皇上戴雨缨冠素服自右门由右路至御辇处步行诣坛行礼二十五年正月以平定回部献俘社稷坛如二十年之礼三十七年大学士等遵旨议准郊天仪注并酌定社稷坛行礼仪节有司先设幄次于拜殿内皇上乘辇由阙右门入东北门至社稷坛外门外御礼轿入右门循戟殿东行至拜殿东阶下降舆升阶诣坛行礼礼成升舆亦如之
　　（臣）等谨按是年大学士等遵旨议准郊天仪注并酌定社稷坛行礼仪节又三十九年奉谕年逾六旬始如此酌量节减并恭载于南郊篇内兹不重述云四十一年二月谕社稷坛之有拜殿原以备致祭之日或有风雨也今年偶值雨所司移拜位香案于殿中余仍列于坛上是朕蔽栋宇而神位牲醪并习露设非所以昭妥侑朕心深切不安社稷之制不设栋宇以承天阳祇就坛壝而言至神牌平日原系尊藏神库未尝不在屋宇之内则祭享时偶因风雨移奉殿内又有何嫌忌乎且拜殿甚宽想当缔造之初未必不预为临时移奉计祇以未尝经之事所司遂依例陈设不知所据嗣后祭时或遇风雨所有神位祭器应如何移就拜殿之处着大学士九卿会同太常寺敬谨详议具奏寻大学士等遵旨议奏如祭日请驾前十刻值风雨太常寺将祭品乐簴移设拜殿奉安神牌于殿内致祭若骤遇风雨谨用神龛覆设神位另设香案于拜殿奏请皇上于拜殿行礼从之四月以平定两金川献俘社稷坛如二十五年之礼凡祭社稷坛仪节具大清通礼

　　?堂子

</div>
    <div class="pagination">
<a href="清朝通典_page22.html">上一页</a><span>...</span><a href="清朝通典_page18.html">18</a><a href="清朝通典_page19.html">19</a><a href="清朝通典_page20.html">20</a><a href="清朝通典_page21.html">21</a><a href="清朝通典_page22.html">22</a><span class="current-page">23</span><a href="清朝通典_page24.html">24</a><a href="清朝通典_page25.html">25</a><a href="清朝通典_page26.html">26</a><a href="清朝通典_page27.html">27</a><a href="清朝通典_page28.html">28</a><span>...</span><a href="清朝通典_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
