<!DOCTYPE html>
<html>
<head>
    <meta charset="UTF-8">
    <title>大明会典 - 第 461 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 461 页/共 713 页</h1>
    <div class="content">敕行事
○二十九年、令革十二团营两官厅、易交戎政厅。仍用印信关防。设京营总兵官提督三营一员。用协同提督官二员。赞理军务文臣一员。旧任提督官、回府管事。内侍官、俱裁革。以兵部侍郎兼僉都御史、赞理京营军务、领
敕行事
○又令总督官、名总督京营戎政。不得名总兵。改赞理為协理戎政
○三十一年、令总督非外出、不用钦差二字。革戎政厅首领官、六房掾史
○隆庆四年、议更营制。初革总督勋臣、用总兵官三员、各给关防。推文职大臣一员督理。又改总兵官為提督、仍用勋臣三员。又添文臣二员、与勋臣一同提督。又以六提督事权不一、仍復旧制。用武臣一员总督。文臣一员协理。给戎政印。缴三关防
○又题准、神枢、神机营、各添设副将一员。五军营、革参将一员。神枢、神机营各革佐击一员
凡勋臣随营。嘉靖二十六年奏准、行令巡视京营科道、通将公、侯、伯、及都督等官、严加考覈参举、以凭从公推用
○三十一年奏准、公、侯、伯、年二十以上者、不拘见任、带俸、俱送本部酌量选用。定以协赞名色、分拨各营、副、参、游、佐等官、协同入营观操、如遇将官调往宣大蓟州等处、亦即随营前去。察知地裡夷情。諳习战阵。许带家丁十名。仍与口粮、马匹料草。官、与廩给
○四十二年议准、在京五府新袭公、侯、伯、未经管事、年三十五以下、及各爵应袭、不拘年齿长幼、俱送京营。听戎政文武大臣、定以日期、随营较射。仍授武经、百将传等书、令其熟读细讲。每人仍拨军伴十名跟用。先将收管姓名具奏。每岁终、巡视京营科道、列其勤惰勇怯奏闻
○四十三年题准、京营科道、会同戎政大臣、将随营勋戚、每岁较试二次。其弓矢、策论、习熟者、附记在簿。遇有营中参游坐营缺、照例酌量推补。未諳练者行戎政大臣督责戒飭
○隆庆三年议准、戎政大臣、及巡视科道、每年终、将带俸送营观操公、侯、伯、从公保举、以备坐营游击之选。三年酌量叙迁。一切礼体、悉照营中旧规。不许骄抗紊乱、及剥军占役
○万历元年议准、
皇亲应袭、不必随营操练
凡操练。洪武六年、定教练军士律。骑卒必善驰射、及鎗刀。步兵必善弓弩、及銃。凡射、十二箭。内六箭远可到、近可中者、為试中远可到、将士以一百六十步、军士以一百二十步。近可中、以五十步。凡射弩、每用十二箭。内五箭、远可到、蹶张、以八十步。划车、以六十步。凡用鎗、以进退习熟為试中。凡在京卫所、每一卫、以五千人為则、内取一千人、令所管指挥、千百户、总小旗、领赴
御前试验。餘以次轮班。在外都司卫所、每卫五千、内取一千人、令千百户、总小旗、领赴京师、一体验试。餘以次轮班。其所试军士、如骑卒骑射便熟、善鎗刀、步军善弓弩、及鎗者、所管指挥、千百户、总小旗、各以其能受赏。不中者降罚。军士中者、受赏。不中者、亦给钱六百文、為道里费。指挥所管军士一千人内、三百人至四百人不中者、住俸四箇月。四百人至五百人不中者、住俸半年。五百人至六百人不中者、住俸十箇月。六百人至七百人不中者、住俸一年。七百人以上不中者、指挥使降同知。同知降僉事。僉事降千户。千户所管军士一千人内、二百人至四百人不中者、住俸半年。四百人至六百人不中者、住俸一年。六百人以上不中者、降百户。百户所管军十一百人内、二十人至四十人不中者、住俸半年。四十人至六十人不中者、住俸一年。六十人以上不中者、降充总旗。总旗所管五十人内、二十五人以上不中、小旗所管十人内、五人以上不中者、皆降為军。在京卫所、发广西、南寧、柳州、守御。在外卫所、北方者、发极南烟瘴地方、南方者、发迤北极边卫分、守御。各都指挥使司所试军士、四分以上不中者、住俸一年。六分以上不中者、都指挥罢职
○十六年、令天下卫所、善射者、十选其一。於冬月农隙、轮班赴京较试。不中者、罚其指挥千百户。中者、赏钞五锭。连中者、六锭。中不及者、三锭。不中者、亦给道里费。各边军士、就於本卫较射
○成化元年、令大营提督官、每月二次赴团营会操。每年二月十五日上操、五月十五日止。八月十五日上操、十一月十五日止。歇操之日、仍十日一赴教场点视
○弘治十七年、定团营操法。每五日之内、二日走阵。三日演习武艺
○正德八年奏准、提督各营、坐营准号头等官、於常操之后、俱令在营操练
○嘉靖六年奏准、该操之时、提督官照常大操三日。坐营官小操二日。凡下营布阵、不必拘泥古法。止照常用三叠阵、及四门方营。其武艺、勿止以弓箭為长技。每营选箭手、刀手、鎗手、牌手、銃手、各一二人為教师。使转相教习、长短相卫。其号令、坐营官、督各管事官、与眾军士逐一讲解、使各通晓。毋徒随眾呼喊、虚应故事
○十三年奏准、号头、千把总等官、督教一年之上、戎政大臣、会同兵部堂上官试验。教成八分者、会荐陞赏。六分以下者、奏请罚治
○二十九年题准、兵仗局、将一应神器、每件书营司队伍姓名。如遇上操、就令各军神鎗等手、径赴该局、照名给领。仍给火药马子铅弹、赴营从实射打。住操之日、送局交收。如有炸破不堪者、告明看验交缴。另铸给用
○又议准、神枢、神机二营、餘下将官十员、所统兵马、不足一枝之数。行总协大臣、会同巡视科道、将五军营备兵、再行拣选。交与二营将官十员、每员领三千名与先次选定将官二十员、共兵三十枝。用心操练。精勇者、作為先锋
○四十二年议准、通州新旧游兵二枝、併入京营操练。见在四千三百六十餘名、内止练三千名。设中军官一员。千总官二员。把总官十二员。分為十二司。每司、军二百五十名。仍付佐击管束。其餘、悉归备兵营★今併入☆
○四十三年议准、总协大臣、每月以初一、初八、十五、二十三日、合操。其餘二十六日、各营将官、分练各兵。总协大臣、及巡视科道、不必同在一处。随意各入一营、较阅赏罚
○又议准、战兵、车兵、二营火器、春秋两防、行工部发出、责令军士常用演放。遇晚收於德胜、安定、二门库内。毕日、送还该局
○又议准、京营家丁、俱令归营操演。仍择其堪為选锋者、方许给月粮二石。脆弱者、渐汰一二
○隆庆元年议准、三大营内、弓箭鎗刀火器等艺、各择精熟者、立為教师。上等、每月加粮六斗。次等者、每月加粮三斗。教成全队、给冠带、充名色把总。一半者、给赏银牌、花红。十数名者、姑准附过。全无教练者、重责、革去教师名粮。把总领二百五十人。千总领五百人。教练有成、即当优荐。听补中军号头员缺。十分之五、从厚犒赏。十分之三、亦准尉过。全无教练、即行住俸。各营将领、但有全营教练者、加以都督僉事。若副将、加以都督同知。若止教一半者、从厚奖赏。三分之一者、照常供职。十分之二者、重加罚治。全无教练者、降初职一级、革任回卫。三年之内、三营补练、著有成效、兵部议请、将总协大臣、请
敕奖諭、仍加恩录。如无功绩、巡视科道参论。兵部酌量教练分数、并议黜罚
○又议准、三营各将家丁、挑选六枝。住戎政府傍、听六副将统领训练。修理戎政厅东西二空宅、為总协大臣官署。常川居住、以便诸将就近稟承
○万历十三年题准、春秋停操月分、旧例分為四班进点。今后歇操之月、间日止用二营进点。不得仍前分為四班、往返奔驰、徒滋劳惫
凡轮操。宣德元年、调河南、山东、大寧都司、中都留守司、直隶淮扬等卫、及宣府军士、至京操备。令每岁轮班往来。原额春秋两班、官军一十六万员名。中都、四万一千九百六十员名。河南、一万四千六百四十九员名。山东、三万二千六百一员名。大寧、七万七百九十一名
○正统十四年、令外卫轮班京操者、前班、三月还、八月到。一班、八月还、次年三月到。河南、山东、北直隶、强令官军、皆隶前班
○成化十二年、令轮操官军等违限一箇月之上者、参问。其拨补逃故等项、违两箇月之上者、解人连坐。若军士一班不到者罚班六箇月。军两班、官一班不到者、发居庸、密云、山海关、罚班六箇月。军三班、官两班不到者发大同、宣府、边卫、罚班一年。官三班不到者发边卫、罚班一年半。其补班月日、各另扣算。俱先送法司问罪、毕日、免其纳钞杖断、送回兵部发遣。自首者、止问越关等罪、照例补操罚班、免发边卫。若见操在逃、一次至三次、应罚操者、比前例递减一等。前项自首、及该班不到、并承批管解、捏故军职、俱不必参奏、径自送问
○弘治元年、令都司卫所、除军政、守城、管操、管运外、餘分两班轮操。五年一代、週而復始
○十一年题准、官军依期数足、听兵部行巡抚衙门、将掌印官量加奖励。若违限、及少军、查例行巡按御史提间。仍监追、军完解部、获有批迴、方许復职
○十三年奏准、轮操官军、逃在京城内外潜住者初犯、打七十、再犯、打一百、送操。官旗无力纳钞者就在原问衙门、单衣决打。若逃回原卫原籍者以越关论。逃三次者、不分革前革后、各免决打纳钞。京卫调外卫、外卫调边卫俱带俸食粮差操
○又令该操官员、故行搆讼不肯赴操者听抚按官起解赴部发操。如有抗拒或挟私排陷者、调边卫带俸。其轮操军士、沿途劫财、杀伤人命、占夺车船、作践田禾等项、除真犯死罪外、徒罪以上、发边卫充军。其管操官不行鈐束、并故纵者、参问调卫
○正德六年奏准、各处地方灾伤、六分以上者、京操官军、先行放回。五分以下者、仍旧存操
○嘉靖四年议准、官军上班、有兵备去处、责成兵备、无兵备去处、责成该道分巡、亲临督併起程。其月粮徵完、布政司佐贰官一员、带赴总会便道。都司佐贰官一员、带军册。候官军到彼、唱名给散
○十年议准、今后脱班不到官军、俱自起程之日為始、扣除俸粮还官。不许朦朧冒支
○十七年议准、各处该班官军、若全卫通不赴操、及不到七分以上者、将亲管指挥千百户官、锁押送营比较。其脱班官军、查照脱班次数、送问。完日、照依转发关边、罚班操守
○二十一年题准、少军卫所官员、以十分為率、不到二分以上、行抚按官提问住俸。五分以上、将掌印官提解来京究治。八分以上、提问降级、调发边卫。领班都司、亦以十分為率、八分不完、参奏降用。其不到官军、自文书到日、限一箇月以里、验补解营。违者、巡按御史先将各兵备、守巡查参。其各该坐营等官、私役卖放、兵部及提督科道、访实参奏
○二十三年议准、各该卫所领班官员、五百名之上、以指挥领之。一百名之上、千户领之。不及百名、总小旗领之
○二十九年题准、凡班军临解之时、不行拘集齐足、唱名交付者、即係各卫所掌印官故纵。各该守巡等官、督责欠严。若照数唱名、交付领班札付官、都司管领起程、而復不到营者、即係札付官领班都司卖放。在京、听巡视京营科道举劾、参送法司。在外、听巡按御史参奏提问。照少军分数问拟
○三十年、议准、大寧都司、两班官军、六万餘名。免其京操。添设将官一十二员统领、前去蓟镇防御
○三十一年议准、山东、河南、各添註命事一员、专理班务。南直隶、即以颖上僉事兼管。各请
敕行事。其僉事、会同都司掌印官、精选班军、点付领班都司、押领赴京。缺少违误、听兵部、抚按、及巡视科道参劾。僉事免其赴京
○三十五年议准、凤阳、山东、河南、不到班军、每名追银三两六钱、以备募夫之用。行中都、山东、河南、抚按官、严行兵备都司、督责各卫所掌印官、清查原额官军、督发赴班。有逃亡事故、即将城操军餘、及卫所杂差人役、暂行拨补。一面行清军官、著实勾补、务足原额。应支月粮、及时支给。预支粮银、随军起解。以后少军卫所、掌印官、三分以上、问罪住俸。五分以上、问罪降一级。八分以上、问罪降一级、调发别卫。都司掌印官、五分以上、参问住俸。八分以上、一体降级。皆以实在军数為主、逃亡者、不在数内。如果照数点发齐足、中途不到者、领班都司、并札付官、亦照前都司卫所掌印官例行。如有受财卖放、赃多罪重者、仍照律例问拟。俱听戎政衙门参行兵部、提解来京究问
○四十一年议准、今后每军止许存留安家□两箇月。其餘尽数差官解部。委司官督同领班都司给散
○又议准、班军赴京、照例赴部点名。随发各营收操。下班之日、亦听部点放。各营将官、不许擅自收放、差拨役占。凡行粮文册、俱令该管都司、攒造送营、给赴户部关支。内有逃故、查明扣除
○四十四年议准、将班军点完、札付解官、同赴抚按衙门掛号、即行。不到官军、照例问拟、追银解部。班满、掣有营批、兵部方给批迴
○隆庆元年题准、发河南、山东、班军一万二千名於蓟镇、防守修边
○二年议准、三都司京操官军、督令随营操练。仍咨工部、并内官监、今后遇有重大工程、必须会同兵部、并戎政衙门、议请。酌量拨给、不得径议拨用
○又议准、上班官军、责令各兵备、与都司掌印官、拘各军正身、审係精壮、将真正年貌、明白填註、造册四本。五人為伍、设一伍长。五十人為队、设一队长。互相觉察。内有年貌不对、及一人不到者、同伍、及队长、俱以军法连坐
○万历元年议准、凡班军缺额、领班都司、催取名粮与札付官管领、随军解部。每粮一分、即准军一名。通论分数、以行参罚。其缺军分数。在卫所原少、则照例参究该都司卫所掌印官、及守巡兵备。若在途在京脱逃、则专参各札付官、及领班都司。若有司徵解钱粮不前、以致班银拖欠、听抚按参奏处治
○又题准、改山东、河南、领班官、為署都指挥僉事。中都领班官、為署副留守。与各司军政僉书、一体管事。每遇该班、内轮一员、领军赴京操备。回日严督各卫所掌印官、清查军伍
○又议准、山东济东、兗三府境内卫所官军、边操既属秋班、京操俱併春班。青登莱三府境内卫所官军、边操既属春班、京操俱併秋班。二十四卫、共省札付官二十四员。又革去押解官二十四员。裁革都司僉书一员。京操札付官、与在卫巡捕官相轮。边操千把总、与在卫管操官相轮。以均劳逸
○八年题准、班军免其做工。俱令著伍操练。工部将人匠班价等项、著实清查整理、以济工作之费。免致復用班军
○九年题准、训练班军、山东春秋两班、分為四营。领班都司二员。河南秋班、仍為一营。领班都司一员中都春秋两班、分為八营。领班留守四员。每营各设中军一员、千总二员、把总六员。上班之日、与同京营坐营官分练。听六副将统属。春班正月、秋班七月、上班。随京营歇操、放回休息。其僉补额军、二分以上者、纪录。一分者、免究。通无僉补者、附过。军数减於前班者、兵备、留守、都司等官、分别参治
凡选补。成化十九年议准、拣选在京七十七卫官军。一等者、送团营、二等者、送五军等营、各操练
○弘治十八年题准、差郎中一员、会同选军科道、弔取各卫食粮、并赏赐文册、清查空閒旗军、送各营操练
○嘉靖十六年议准、今后送验军士、务要审实正身。其年二十以上、五十以下、年力精壮者、俱送团营操备。如二十以下、五十以上、精力果惫者、方许验入三大营老家。各该卫所官旗、敢有故纵冒名代替、蒙蔽送验者、审究得实、验军主事从重参究
○又令在京七十八卫所★旧七十七卫所。新增奠靖所☆勾解告补军丁、及在逃自首军、惟蕃牧所、牧马所、该所径收著役。餘七十六卫所、俱送验军主事审验。


长陵等八卫、专护
陵寝腾驤等四卫、专养
御马监四卫营、及二十四外马房、马匹。奠靖所、专守本所城垣。牺牲所、专养祭祀牺牲外。其餘验係精壮者、俱分送十二营操练
○三十年议准、行戎政文武大臣、会同巡视科道、并兵部验军主事、清查京营老弱军士。各带应继、应替、精壮户丁、审验明白、即与摘牌替役
○又令在京卫所逃军、在兵部职方司。首补。领给印信准令纸票、随赴兵部武库司明报掛号。查原卫所勾单、未发、立案。已发、行文原籍停止。每月终、武库司手本过职方司查理。如有首补过不报奸军、及在卫不自速行告补户丁、或係查访得出、或被人告发、一体重治
○三十一年议准、行京营文武大臣、挑选精兵四万。以二万二千、属五军营。一万八千、属神枢、神机营
○三十三年议准、兵部委司官一员、会同巡视科道督同副参游佐等官、审验各营正备兵。将大小卫分、相兼搭配。务令一卫专隶一营。或多寡不齐、务将一所尽属一营。精壮者、作為正兵。老弱者、作為备兵。以后遇有各卫告补、及清解首逃军役、及营操官舍、听验军主事悉照编定营伍分拨。号头等官查照遵守
○三十七年议准、验补新军、清勾故绝、俱要细查应补正身、方准行查取结。各卫所不得扶同验送。如或作弊、该管指挥千百户连坐
○四十二年议准、札委司官一员、会同巡视科道、督率各卫掌印官、备将各营正兵、及原属卫所、每营每卫、各攒造文册一本。营中据册稽查。卫中凭册支餉。后有逃亡事故、即行开报在卫、即与住粮。容隐者送问
○又议准、召募军士在营病故、或為事住粮者、许赴兵部告明。病故者、以精壮亲餘顶补。為事者、许其出首復役
○又议准、戎政大臣、会同巡视科道、每营挑选武艺精强者、列為一等。秋操口粮、增支六斗。武艺生疏、膂力尚堪教习者、作為二等。止支口粮三斗
○四十四年议准、行总协大臣、将军兵内、除挽车銃射之外、其餘俱选作战兵。仍於城守军内、择精壮者、共足四枝。务使战兵十枝、与车兵十枝相当
○四十五年议准、京营城守十一营中、量併神枢第三营之兵、分入十营之内。共车战、城守、三十营、以遵
钦定三十营之制。其城守、每营俱限二千名。不足之数、催行清军衙门勾补。官多兵少、其千把总冗员、行总协巡视等官、选别去留
○隆庆元年议准、行各巡按御史、著落清军官、从实勾军解部。先补战兵。次及车兵。又次及城守。每营、务足三千
○五年议准、行总协戎政大臣、查殫忠、效义、二营旧规。将官舍餘丁、从宜收补操军
○万历元年议准、将改
昭陵、及掣去守卫者、各营於分属卫所官舍军餘内召补。一体收粮入操
○八年题准、三营正兵缺伍、照摘牌事例选补。每月一次、送部覆验、收粮操练
○九年议准、解到新军、即时收伍。但有旧军应役、即係冒顶、责治革退。不得将新军发回听继、以滋奸弊
凡考阅。洪武中、令京营士马之数、按月开报
○景泰三年、令营操军士、有纳贿买閒者、御史访察、兵部委官分行点视。赴操过限三箇月者、军发边卫、官降三级、终身守边
○天顺八年、差给事中御史各一员、巡察各营上操军士
○成化三年、令各营官军粮册、每三年、兵部委官同科道官清查。凡军士有事故者、每季委官查勘。三箇月一开报。操官在逃者、每月类参
○十九年题准、今后给事中御史、点闸官军照旧明白赴营、抽队摘点。如有不到、追究下落。干碍坐营把总等官、指实参奏
○弘治六年奏准、兵部提督官、会同该营总兵官、通将各营号头、照依军政事例、从公考选。年力精壮、谋勇可取者、存留管事。老病、贪婪、误事害军者、黜退差操。另於听缺、并随伍官员内推补。以后仍五年一次会考
○十一年题准、点闸京营科道官、一年一换。不许别项推委
○十七年题准、各营号头把总等官、有将操军拨送权门私役、五名以上、降一级。二十名以上、降二级。若至五十名以上、降三级、仍调外卫。识字旗军人役、改拨边卫充军
○正德六年、以春秋初操、二次阅视太密。奏准每三年一次、兵部奏请举行
○嘉靖元年奏准、三年一次、会官考验团营官军弓马武艺。察其平昔贤否、分别等第、奏请去留
○四年、令点营科道、并验军委官、备查团营官军、每营务足一万之数。今后凡有兴作、不许擅便奏讨。坐营号头把总等官、仍要加意抚恤。有私自影射、及额外役占、俱退出原伍差操。违犯者、科道官指实参奏、从重究治
○二十八年议准、三大营官员、除三千营随
驾执事、五军营内围子手。神机营内五千下、各係上直。其餘把总等官、五军营三十九员、革一十二员。神机营五十六员、革一十四员。以后坐营官缺、兵部推举、或将见在别营官员事务简者、量為兼领。其把总官员、查照旧例、每军二百五十名、方设一员。如遇员缺、提督文臣、会同该营提督、巡视科道等官、选补。俱务在得人、不必拘泥原额
</div>
    <div class="pagination">
<a href="大明会典_page460.html">上一页</a><span>...</span><a href="大明会典_page456.html">456</a><a href="大明会典_page457.html">457</a><a href="大明会典_page458.html">458</a><a href="大明会典_page459.html">459</a><a href="大明会典_page460.html">460</a><span class="current-page">461</span><a href="大明会典_page462.html">462</a><a href="大明会典_page463.html">463</a><a href="大明会典_page464.html">464</a><a href="大明会典_page465.html">465</a><a href="大明会典_page466.html">466</a><span>...</span><a href="大明会典_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
