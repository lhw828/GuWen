<!DOCTYPE html>
<html>
<head>
    <meta charset="UTF-8">
    <title>续通志 - 第 1052 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1052 页/共 1359 页</h1>
    <div class="content">　　彻尔杨珠济达氏曾祖塔沁为马步军都元帅从太祖定中原以功封徐邳二州因家于徐彻尔幼孤母富察氏教以读书至元十八年世 
祖召见悦之俾侍左右时有所咨访从征东北还因言大军所过民不胜扰宜加振给帝从之赖以存活者众擢利用监二十三年奉使江南省 
风俗访遣逸时行省理财力急卖所在学田以价输官彻尔止之二十四年分中书为尚书省僧格为相引用党与钩考天下钱粮凡昔权臣阿 
哈玛特积年负逋举以中书失征奏诛二参政行省乘风督责尤峻主无所偿则责及亲戚或逮邻党自裁及死死狱者以百数中外骚动廷臣 
莫敢言彻尔乃具呈僧格奸贪误国害民状帝怒谓其毁诋大臣命左右批其颊彻尔辩愈力帝大悟即命往籍其家得珍宝如内藏之半僧格 
既诛诸枉系者始得释复奉旨往江南籍僧格姻党江浙省臣乌玛喇默哷实都王济湖广省臣约苏穆尔等皆弃市天下快之进拜御史中丞 
俄升福建行省平章政事汀漳剧盗欧狗久不平引兵征之所过秋毫无犯有降者则慰遣之他栅闻之悉款附未几欧狗为其党缚致于军枭 
首以徇胁从者不戮一人汀漳平三十一年帝不豫彻尔驰还京师帝崩与诸王大臣其定策迎立成宗大德元年拜江南诸道行台御史大夫 
寻改江浙行省平章政事江浙税粮甲天下平江嘉兴湖州三郡当江浙什六七而其地极下水锺为震泽由吴松江入海岁久淤塞泛溢为患 
朝廷命疏导之彻尔董其役凡四阅月毕工九年 【按宰相年表大德十年二月至十月彻尔为中书平章政事与本传不符今考姚燧所撰 
神道碑亦作九年则年表误也】 召入为平章政事十月卒追封徐国公谥忠肃至治二年追封武宁王谥正宪子多尔济江浙省右丞

　　△博果密

　　博果密一名时用字用臣世为哈喇部大人康里即汉高车国也祖哈哩巴尝事克哷王汗王汗灭即弃家从骑西北驰去太祖遣使招之 
去莫知所之子十人皆为太祖所虏雅克章最幼太祖以赐庄圣皇后后怜而育之遣侍世祖于藩邸长从征伐有功世祖威名日盛宪宗将伐 
宋命以居守雅克章曰主上素有疑志今乘舆远涉危地殿下以皇弟独处安全可乎世祖然之因请从南征宪宗喜即分兵命趋鄂州而自将 
攻蜀之钓鱼山令额哷布格居守宪宗崩雅克章统世祖留部觉额哷布格有异志奉皇后策引而南与世祖会于上都世祖即位雅克章未及 
大用而卒博果密其仲子也 【姚燧撰神道碑作元子】 命给事裕宗东宫师事太子赞善王恂恂从北征乃受学于国子祭酒许衡日记数 
千言衡称以为有公辅器世祖尝欲观国子所书字博果密年十六书贞观政要数十事以进帝知其寓规谏意嘉叹久之至元十三年与同舍 
生坚通塔塔图噜等上疏厯陈前代崇儒兴学之效请先于大都弘阐国学本人伦明物理然后续立郡县之学求以化民成俗奏入帝览之喜 
十四年授利用少监十五年出为燕南河北道提刑按察副使帝遣通事托克托护送西僧往作佛事还过真定棰驿吏几死诉之按察使不敢 
问博果密受其状以僧下狱托克托直欲出僧辞气倔强博果密令去其冠庭下责以不职托克托逃归以闻帝曰博果密素刚正必尔辈犯法 
故也继而燕南奏至帝曰我固知之十九年升提刑按察使二十一年召参议中书省事时榷茶转运使卢世荣阿附宣政使僧格言能用巳则 
国赋可十倍于旧帝以问博果密对曰自昔聚敛之臣如桑弘羊字文融之徒操利术以惑时君始者莫不谓之忠及其罪稔恶着国与民俱困 
虽悔何及帝不听以世荣为右丞博果密遂辞参议不拜二十二年世荣以罪被诛擢吏部尚书时方籍没阿哈玛特家其奴张伞扎尔等罪当 
死谬言阿哈玛特家赀隐寄者多如尽得之可资国用遂句考捕系连及无辜京师骚动帝命丞相安图集六部长贰官询问其事博果密曰是 
奴为阿哈玛特心腹爪牙死有余罪岂可复受诳嫁祸善良耶急诛此徒则怨谤自息丞相以其言入奏帝悟命博果密鞫之具得其实伞扎尔 
等伏诛捕系者尽释之二十三年改工部尚书迁刑部河东按察使阿哈玛特以赀财谄媚权贵贷钱于官约偿羊马至则抑取部民所产以输 
事觉遣使按治皆不伏及博果密往治得其不法事会大同民饥博果密以便宜发仓廪振之阿哈玛特所善幸臣奏博果密擅发军储又锻炼 
阿哈玛特使自诬服帝曰使行发粟以活吾民乃其职也何罪之有命移其狱至京师审视阿哈玛特竟伏诛托克托呼求钦察之为人奴者增 
益其军而多取编民中书佥省王遇验其籍改正之托克托呼遂奏遇有不臣语帝怒欲斩之博果密谏止遇得不死二十四年僧格奏立尚书 
省诬杀参政杨居宽郭佑博果密争之不得僧格深忌之因其退食责以不坐曹理务欲加之罪遂以疾免二十七年拜翰林学士承旨知制诰 
兼修国史二十八年彻尔等劾奏僧格罪状帝问博果密具以实对帝大惊乃决意诛之罢尚书省复以六部归中书欲用博果密为丞相博果 
密曰朝廷勋旧齿爵居臣右者尚多今不次用臣无以服众帝曰然则孰可对曰太子詹事鄂勒哲可曩籍没阿哈玛特家其赂遣近臣皆有簿 
籍唯无鄂勒哲名又尝言僧格为相必败国事今果如其言是以知其可也乃拜鄂勒哲右丞相博果密平章政事王师征交趾失利复谋大举 
博果密曰岛夷诡诈天威临之宁不震惧兽穷则噬势使之然今其子日燇袭位若遣使谕以祸福彼能悔过则不烦兵而下矣帝如之于是交 
趾感惧遣其伪昭明王等诣阙谢罪 【按张立道传载此事在二十年其上表谢罪者则阮代之何维岩二臣也与本传互异】 敏珠尔丹请 
复立尚书省专领右三部博果密庭责之事遂寝或劝征琉球及赋江南包银皆谏止之僧格党人尼雅斯拉鼎等既诛帝以实都长于理财欲 
释不杀博果密力争之不从日中凡七奏卒正其罪或言京师蒙古人宜与汉人间处以制不虞博果密曰新民乍迁犹未能居若复纷更必致 
失业乃图写国中贵人宅第巳与民居犬牙相制之状上之而止有谮鄂勒哲徇私者帝以问博果密对曰鄂勒哲与臣俱待罪中书设如所言 
岂得专行宜使面质明示责降言者果屈帝每顾侍臣称苏珠克展之能博果密问其故帝曰彼事宪宗常阴资朕财用博果密曰是所谓为人 
臣怀二心者今有以内府财物私结亲王陛下以为若何帝急挥以手曰卿止朕失言三十一年 【原文作三十年今依世祖纪补】 帝大渐 
与御史大夫伊噜诺延太傅巴延并受遗诏留禁中遂定大策其后发引升祔请谥南郊皆博果密领之成宗即位躬揽庶政听断明果廷议大 
事多采博果密之言太后亦以博果密先朝旧臣礼貌甚至河东守臣献嘉禾大臣欲奏以为瑞博果密曰无益于民何足为瑞遂罢遣之西僧 
为佛事请释罪人祈福犯法者皆赂之以求免有杀主杀夫者西僧请被以帝后御服乘黄犊出宫门释之云可得福博果密曰人伦者王政之 
本风化之原岂可容其乱法如是帝责丞相曰朕戒汝无使博果密知今闻其言朕甚愧之因使人谓之卿且休矣朕今从卿言然自是以为故 
事有奴告主者主被诛诏即以其主所居官与之博果密言若此必大坏天下之风俗使人情愈薄无复上下之分矣帝悟追废前命执政奏以 
为陕西行省平章政事 【按续通鉴云博果密为中书平章得与顾命丞相鄂勒哲以其年位在下深忌之又云丞相以下多与议论不合奏 
以为陕西行省平章政事本传乃鄂勒哲传俱未载附识于此】 太后谓帝曰博果密朝廷正人先皇帝所付托岂可出之于外帝复留之竟以 
与同列多异议称疾不出元贞二年拜昭文馆大学士平章军国重事辞曰是职也国朝惟史天泽尝为之臣何功敢当此制去重字大德二年 
命行中丞事三年兼领侍仪司事有因父官受贿赂御史必欲归罪其大博果密曰风纪之司以宣政化励风俗为先若使子证父何以兴孝枢 
密臣受人玉带征赃不叙御史言罚太轻博果密曰大臣若加笞辱非刑不上大夫之义人称其平恕四年卒武宗特赠鲁国公谥文贞子和和 
陕西行省平章政事库库自有传

　　△鄂勒哲

　　鄂勒哲图卜布延氏祖图萨从太祖起朔方平诸部太宗伐金命太弟睿宗由陕右进师以击其不备图萨为先锋破金兵于杨翟金亡从 
攻兴元阆利诸州拜都元帅取宋成都斩其将陈隆之赐食邑六百户父锡津宿卫禁中掌御膳 【按锡津封秦益国公谥忠献制见元文类 
】 中统初从世祖北征四年拜中书丞相与诸儒臣论定朝制鄂勒哲以大臣子选为裕宗王府僚属裕宗为皇太子署詹事长入参谋议出掌 
环卫甚器重之裕宗薨成宗以皇孙抚军北方鄂勒哲两从入北至元二十八年僧格伏诛世祖咨问廷臣特拜中书右丞相既入相革僧格弊 
政请自中统初积岁逋负之钱粟悉蠲免之民赖其惠三十一年世祖崩鄂勒哲受遗诏合成戚大臣之议启皇太后迎成宗即位诏谕中外建 
议加上祖宗尊谥庙号致养皇太后示天下为人子之礼元贞以来朝廷恪守成宪诏书屡下散财发粟不惜巨万以颁赐百姓大德四年加太 
傅录军国重事位望益崇而处于安静不急于功利故吏民守职乐业世称贤相云七年卒追封兴元王谥忠宪

　　△鄂尔根萨里

　　鄂尔根萨里辉和尔人祖阿勒台萨里精佛氏学生奇塔特萨里袭先业通经律论业既成师名之曰万全至元十二年入为释教都总统 
拜统制使卒子三人鄂尔根萨里其中子也以子字为全民幼聪慧受业于国师帕克斯巴既通其学且解诸国语世祖闻其材俾习中国之学 
于是经史百家及阴阳厯数图纬方技之说皆通习之后事裕宗入宿卫深见器重至元十二年有西域僧自言能知天象译者皆莫能通其说 
帝诏鄂尔根萨里与论难僧大屈服帝悦令宿卫内朝会有江南人言宋宗室反者命遣使捕至阙下使巳发鄂尔根萨里入谏曰若果反郡县 
何以不知言者不出郡县而言之阙庭必其仇也帝悟召使者还械系言者下郡治之言者立伏果以尝贷钱不从诬之自是命日侍左右二十 
一年擢左侍仪奉御劝帝治天下必用儒术帝嘉纳之遣使求贤置集贤馆以待之命为集贤学士兼太史院事士之应诏者尽命馆谷之凡饮 
食供帐车服之盛皆喜过望有官于宣徽院者欲阴败其事盛陈所给廪饩于内前帝过而问焉对曰此一士之日给也帝怒曰汝欲使朕见而 
损乎十倍此以待天下士犹恐不至况欲损之谁肯至者鄂尔根萨里又请立国子监置博士弟子员宜优其廪饩使学者日盛从之二十四年 
立尚书省僧格用事诏鄂尔根萨里与同视事固辞不许授尚书右丞继拜平章政事僧格为政暴横且进其党与鄂尔根萨里数切诤之久与 
乖刺惟以廉正自持僧格奏立征理司理天下逋欠使者相望于道所在囹圄皆满无敢言者会地震北京鄂尔根萨里请罢之以塞天变诏下 
百姓皆庆未几僧格败以连坐亦籍其产后知其无罪诏还之 【按世祖纪至元二十八年正月僧格罢二月始罢征理司本传所载恐失其 
实续通鉴云尚书省臣僧格及鄂尔根萨里以罪免所以深贬之也】 二十八年乞罢政事并免太史院使诏以为集贤大学士司天刘监丞言 
其在太史院时数言国家灾祥事大不敬请下吏治帝大怒以为诽谤大臣当抵罪鄂尔根萨里力争之乃得释三十年复领太史院事明年帝 
崩成宗在边裕宗太后命为书趣成宗入正大位又命率翰林集贤礼官备礼册命明年加守司徒集贤院使领太史院事初裕宗即位世祖欲 
定皇太子以问鄂尔根萨里即以成宗对成宗及裕宗皇后皆莫之知也数召鄂尔根萨里不往成宗抚军北边帝遣奉皇太子宝于成宗乃一 
至其邸及即位语鄂尔根萨里曰朕在潜邸谁不愿事朕者惟卿虽召不至今乃知卿真得大臣体自是召对不名赐坐视诸侯王等大德三年 
复拜中书平章政事十一年卒延佑四年追封赵国公谥文定祖阿勒台萨里谥端愿父奇塔特萨里谥通敏追封赵国公子三人长岳柱

　　岳柱

　　 岳柱

　　岳柱字止所一字兼山幼颖悟有远识既长日记千言年十八从丞相达实密备宿卫出入禁中至大元年授集贤学士即以荐贤举能为 
事皇庆元年升湖广道宣慰使日接见儒生询求民瘼至顺二年累迁至江西等处行中书省平章政事时有诬告富民负永宁王官帑者中书 
遣使诸路征之使至江西岳柱曰事涉诬罔不可奉命僚佐重违宰臣意岳柱曰民惟邦本伤本以敛怨亦非宰相福也令使者以此意复命时 
雅克特穆尔为丞相闻言感悟命刑部诘治得诬罔状桂阳州民张思进等啸聚二千余众州县不能治广东宣慰司请发兵捕之岳柱坚持不 
可遣千户王英往谕以祸福贼曰致我为非者两巡检司耳我等何敢有异心谕其众皆使复业一方以宁三年迁河南江北等处行中书省平 
章政事旋以军事至扬州得疾明年冬卒岳柱嗜经史自天文医药之书无不究极度量弘扩有欺之者括不为意子三人长布达次额森次仁 
寿皆以仕显

　　钦定续通志卷四百六十九

　　●钦定续通志卷四百七十　列传二百七十
</div>
    <div class="pagination">
<a href="续通志_page1051.html">上一页</a><span>...</span><a href="续通志_page1047.html">1047</a><a href="续通志_page1048.html">1048</a><a href="续通志_page1049.html">1049</a><a href="续通志_page1050.html">1050</a><a href="续通志_page1051.html">1051</a><span class="current-page">1052</span><a href="续通志_page1053.html">1053</a><a href="续通志_page1054.html">1054</a><a href="续通志_page1055.html">1055</a><a href="续通志_page1056.html">1056</a><a href="续通志_page1057.html">1057</a><span>...</span><a href="续通志_page1053.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
