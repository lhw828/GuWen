<!DOCTYPE html>
<html>
<head>
    <meta charset="UTF-8">
    <title>清朝通典 - 第 35 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 35 页/共 61 页</h1>
    <div class="content">　　献俘
　　受俘
　　马政【马祭附】
　　日月食救护【直省附】

　　?亲征

　　（臣）等谨按杜典载周礼天子将出征类宜造禡并祭所过山川各条皆属亲征之礼历代亦未能具举也伏惟我朝武烈奋扬薄海震迭太祖高皇帝亲履行阵职肇迹拓统太宗文皇帝征明征服朝鲜圣祖仁皇帝荡平朔漠皆亲统六师用彰挞伐殊勋伟烈载在实录方略昭示万年兹敬稽亲征之礼着于会典者如告天及祭堂子皆类祭遗意告太庙告社稷即所谓宜于社而造于祢也至列纛行礼是为禡祭又遣祭道路之神而所过名山大川咸遣官致祭如礼及凯旋而告至受成仪悉备焉谨次第纂纪如左
　　崇德元年十二月太宗文皇帝亲统大军往征朝鲜先期告天告庙颁行军律令谕朝鲜官民人等在城在野倾心归服者即同内地臣民乃分兵为左右翼右翼兵由东京大路至浑河排列左翼兵由抚顺大路排列圣驾出抚近门设卤簿吹螺奏乐恭谒堂子行三跪九拜礼复于堂子外建立八纛吹螺奏乐行三跪九拜礼毕遂启行大军直抵南汉城西驻营朝鲜降服二年正月太宗文皇帝率从征王贝勒大臣等班师朝鲜国王率羣臣出王城十里外跪送太宗文皇帝下马升座该王率羣臣行三跪九叩礼赐国王侍坐于御座之侧赐茶国王起谢毕遣大臣二人送还国谕亲王等各宜严束士卒毋得杀降扰民太宗文皇帝乃于军中率诸王贝子羣臣以班师祭旗纛行礼沿途各地方官率众远迎跪候圣驾过随大军后至驻营处赐各官遥坐遣大臣赐酒次日驾发时地方官员进献牛米等物率军民道旁跪送留盛京郑亲王等于赍奏贺表后豫至盛京城二十里外除道设黄幄在盛京王贝子文武羣臣及土默特鄂尔多斯蒙古呼尔哈部长等皆前期祇俟圣驾将临离营五里许跪迎道左候过随行太宗文皇帝入黄幄升座王等率众排班赞礼官赞王等奉表跪进国史院大学士接表跪宣毕王等率众行三跪九叩礼乃大燕燕毕起行至盛京日恭谒堂子行礼由怀远门入还清宁宫
　　康熙三十五年二月圣祖仁皇帝以厄鲁特噶尔丹悖天虐众侵掠喀尔喀诸部落宜乘时翦灭辑宁疆圉遣发大兵分道并进躬统六师由中道声罪致讨令钦天臣择吉启行前期三日分遣官祇告天地宗庙社稷太岁颁行军律令至日遣官致祭道路火炮之神銮仪卫陈卤簿自午门至堂子不从征王贝勒贝子公等于午门前齐集候圣驾出跪接随行从征王贝勒贝子公等于外金水桥齐集候过随往行礼八旗鸣蒙古画角军士每旗四名八旗吹海螺护军每旗二十五名排列于堂子街门外八旗护军火器营护军参领各八人咸蟒袍补服持纛排列于堂子内门之外至吉时圣祖仁皇帝出宫午门鸣钟不作乐至御河桥鸣角吹螺进堂子街门螺角止礼部堂官恭导就位行三跪九拜礼诸王大臣侍卫等按依序立随行礼礼毕螺角齐鸣礼部堂官恭导至内门外致礼于旗纛之神毕螺角止卤簿自堂子设至郭外圣驾出照常作乐由安定门街出德胜门八旗护军分翼陈列先列鸟鎗护军次鸟鎗骁骑出征皇子王等旗纛护卫各于本旗护军之中排列其各旗鸟鎗护军之下列满洲炮兵次汉军炮兵次汉军火器营兵圣驾出郭三举炮圣祖仁皇帝至陈兵处官兵皆于马上俯伏候过方起其不随征王以下有顶带文武官以上咸蟒袍补服过大军排列之前分翼跪送并令八旗官兵肃清道路严禁仆从马匹喧杂之声候圣驾过官兵各整队伍相随进发至驻营处前锋军过御营前驻札为二营八旗军及骁骑列为十六营火器营兵随炮兵丁炮手棉甲兵列为四营部院堂司官员笔帖式等列为一营左翼察哈尔兵列为二营绿旗兵各为一营御营网城内建刁斗设巡警二十一处每处以旗员一人内府护军及执事人十名守卫网城三门每门以护军及执事人十名守卫外营安设巡警八处每处以旗员一人侍卫銮仪卫官执事人共十名守卫外营四门共以护军执事人四十名守卫马匹牧场于镶黄等三旗每旗以旗员一人侍卫銮仪卫官执事人共三十名守之大军分两路出口并分翼牧马前路牧马路左必留路右以待后路之牧所过城池村舍严禁驰骋骚扰辎重出口皆按序结队而行至居庸关及独石口并遣官祭山川之神师次青城雨雪交作至驻营处圣祖仁皇帝御雨具伫立旷野竢军士结营毕始入行营各营举炊然后进膳复赐网城内账房食物柴炭以给重车后至者驻跸噶尔图遇雨雪遣大学士致祭风雨山川之神风止雪霁自出卡伦后无水之地甘泉涌出不毛之土丰草茂生因复遣大学士祭告风雨暨城外山河川泽之神凡军中斥哨望圣驾亲行巡察申定军伍常御旌门令诸将士乘骑徐进以次简阅至西巴台遣使赍敕往谕噶尔丹大军进至库库车尔前遣去使臣还奏得噶尔丹所在实音躬率前锋兵进发次八旗前锋兵次绿旗兵居鹿角之中次左右翼八旗汉军火炮鸟鎗兵次八旗满州兵马上驮载大炮其鹿角后头队兵前列各旗内鸟鎗护军次列护军次列鸟鎗骁骑二队兵亦照前队排列两翼援兵每旗子母炮令满州鸟鎗骁骑兼管此后三旗内大臣侍卫等率黄龙大纛行皇子诸王等各在纛前行内务府兵执事人等部院官及蒙古兵皆按行噶尔丹知圣驾亲临登北孟纳尔山望见六师惊遁圣驾至克噜伦可时己窜去数日尽弃铠甲器械庐帐老弱于涂命大学士祭河神复率前军追至拖诺分兵平北大将军追蹑五月圣祖仁皇帝自克哷和朔统军回銮内外诸王大臣文武各官于行宫东门跪奏厄鲁特震惊天威望风逃窜大功已成请行庆贺礼奉旨朕预料噶尔丹必遁已密谕西路大兵截其归路信息不久即至姑竢之圣驾驻跸拖陵抚远大将军奏报祇遵庙算大破贼于昭莫多之地捷音至圣祖仁皇帝出行营南门外设香案率皇子诸王及蒙古王台吉等谢天行三跪九拜礼入行营大学士等进贺捷表文皇子在黄幔城内内外王公文武各官在黄幔城外三跪九叩行庆贺礼至锡喇布哩图前留牧卡伦之蒙古王等恭迎圣驾在行宫前三跪九叩行庆贺礼喀尔喀扎萨克等及众台吉之妻并携所属男妇齐集行宫东门跪奏噶尔丹恃其强悍虔刘我辈己极今皇帝从天而降灭此凶寇救我喀尔喀通国之患恭谢皇帝再造之恩恳请仰瞻天颜奏入命以次引入黄幔城进见众皆叩首齐呼万岁赐茶出复遣官赐燕并赉银币衣服有差自后每日王贝勒台吉等来迎行庆贺礼于行宫外燕赉皆同其有名喇嘛及王贝勒母福晋等挈羣来迎贡献驼马牛羊无算圣驾行时罗拜道旁络绎不绝附近众扎萨克及牧场蒙古率妻子迎献酒浆酥酪者沿途环拥命以所献分颁皇子诸王大臣侍卫凡执事以及仆从均得沾溉六月在京皇子诸王大臣等奉表称贺圣驾至独石口城中居民及二三百里居民列香案欢呼叩首是日在京皇子诸王大臣来迎驻跸怀来县时地方稍旱驾甫至即沛甘霖百姓踊跃跪叩驾发清河设卤簿在京皇子王公文武羣臣咸蟒袍补服于郭外五里道旁跪迎八旗护军骁骑步军近京绅士商民耆老男妇焚香悬采扶携跪迎命前驱勿警跸环集者数万人欢声雷动圣驾由德胜门入卤簿大驾自土城关设至堂子遵旨停排旗纛画角作乐前导礼部堂官恭导诣堂子就拜位行三跪九拜礼礼成卤簿大驾自堂子设至午门圣祖仁皇帝还宫是年九月噶尔丹败遁后收集散亡复图侵掠大将军报至圣祖仁皇帝亲巡北边经理机务谕朕出塞试鹰当减从而往诸色人等不得告请从行部院官照秋围例从少点出钦天监择定军行日期左翼于十七日起程右翼于十八日起程至十九日圣祖仁皇帝驾发京城十月至白塔向归化城设卤簿该副都统等率官兵来迎老少男妇皆执香拥集路旁跪接其城中大喇嘛等率其属排列旛幢作乐迎拜圣驾于南关驻营四方来朝之蒙古王与福晋等及兵民喇嘛各进献驼马牛羊食物自归化城驻跸赫图尔根之南前西路战胜之右卫官兵皆至圣祖仁皇帝亲临赐食引官兵皆令近前坐徧赐之虽仆从无遗次日复赐官兵衣银食物坐马遣诸皇子至右卫军营重赐茶酒又彻御膳分赐官兵十一月至湖滩河朔渡河幸鄂尔多斯地是时河水未冻独于渡处数里结为坚冰车马坦行驻营时该王贝勒贝子公及其母福晋等悉来朝觐贡献驼马诸物自是圣驾由河岸而行厄鲁特人来降旨络绎不绝噶尔丹知部由溃散遣使纳欵复颁敕谕遣使赍往招抚乃自栋斯垓统军回銮十二月圣驾由德胜门进神武门还宫三十六年二月圣祖仁皇帝三举北征仍分两路出师圣驾巡晋及秦就近调遣二月初六日启行陈设卤簿由神武门出德胜门经过地方凡遇帝王陵寝先贤坟墓名山大川皆遣官致祭驻跸保德州遣官祭黄河之神圣驾至横城复遣大学士祭黄河之神遣皇子祭故将军之有功疆圉者其前次宁夏阵亡官兵照例遣官奠醊口外王贝勒台吉等先传谕旨止其请安进贡各地方大员止许单身至黄河两岸迎接其余兵丁止于进城地方排列迎接免其披执时哈密己擒逆子俘送军前青海八台吉恳请来朝厄鲁特之部长幸桑等皆纳欵求降朔漠荡平圣祖仁皇帝以六师大捷于行营外设香案率皇子诸王文武羣臣谢天行三跪九拜礼毕回行营羣臣在外行庆贺礼班师由边外凯旋外藩蒙古王贝勒贝子公台吉等及其母福晋夫人等率众进献迎贺者所至无虚日圣驾至清河大设卤簿皇子王公在京文武百官咸蟒袍补服出郭外跪迎道旁八旗护军骁骑步军及京城附近绅士农贾耆老设香案沿门结彩各执香跪迎圣驾由德胜门入诣堂子行礼毕由午门还宫礼部奏请举行庆典遣官祇祭天地宗庙社稷永陵福陵昭陵暂安奉殿孝陵皇后陵寝及太岁旗纛炮神岳镇海渎帝王陵寝先师阙里钦天监诹吉日御殿受贺皇子王公文武百官进表庆贺直省文武官员咸恭进庆贺表文是日颁诏天下复允羣臣所请宣付史馆编集平定朔漠方略御笔勒铭磨崖刻石于察罕齐老拖诺昭莫多及狼居胥山并建碑太学垂文纪勋昭示万世仪具大清通礼

　　?命将出征

　　（臣）等谨按杜典有命将出征一条今仍其例敬考大清会典所载命将出征各条及乾隆十四年谕藏经略印一大将军将军印各七于皇史宬遇有应有具奏请给蒇事仍旧收贮以示昭信宣武之道其仪制汇具于篇
　　崇德元年太宗文皇帝命多罗武英郡王贝勒贝子等率诸大臣官兵出征蒙古亲临送出抚近门设卤簿诣堂子行礼又于堂子外列护军八纛行三跪九拜礼毕亲送至演武场诫谕遣行是年命和硕睿亲王和硕豫亲王贝勒贝子公大臣等率大军出征蒙古分两翼前后启行至日上亲率出师诸王贝勒贝子大臣出抚近门谒堂子吹螺鸣角行三跪九拜礼外列八纛复吹螺行礼毕上亲送出师诸王等至演武场上升御座召诸王贝勒贝子大臣等近前诫谕诸王等率兵声炮三启行圣驾入地载门还宫
　　顺治元年世祖章皇帝命摄政和硕睿亲王多尔衮代统大军往定中原授奉命大将军印锡以御用纛葢一切便宜从事前期诣堂子奏乐行礼又陈列八纛行礼毕大军声炮启行是年命和硕英亲王为靖远大将军往征流寇赐之以敕是日卤簿大驾全设于午门外设御座张黄幄于皇极门丹陛上以所颁敕印陈设檐下东旁黄案上王以下文武各官咸盛服齐集候圣驾出众皆跪世祖章皇帝御门升座大将军率出征官员皆进诣拜位跪内院大臣奉满洲蒙古汉字三体敕书次第宣毕奉敕印授大将军王及出征各官行三跪九叩礼毕退启行世祖章皇帝还宫众跪候圣驾过皆退五年命都统为征南大将军统兵征讨西赐之以敕是年又命固山贝子为平西大将军讨陕西叛回赐敕均如元年仪十三年定命大将军出征礼诸王贝勒贝子公于出师前一日将例赏衣服马匹弓刀等物于午门前颁给领赏毕出征护军校骁骑校等官以上诣御前谕行师方畧赐燕及出师日出征各官咸征服候于午门外是日卤簿全设不出征诸王贝勒贝子公咸朝服集太和殿丹陛上文武各官咸朝服集太和殿丹墀内分班序立颁给大将军敕印设于太和殿内东旁黄案上候圣驾御殿大将军近前跪领敕印毕率出征官弁行三跪九叩礼礼成赐茶遣行
　　康熙十三年正月命多罗顺承郡王为宁南靖寇大将军帅师之湖广都统为安西将军帅师之四川是日卤簿大驾照常陈设出征王及各官咸征服齐集午门外王以下文武各官咸蟒袍补服于常朝处分翼齐集内阁大臣设所颁敕印于太和殿外东旁黄案上鸿胪寺官引王贝勒贝子公等至太和殿丹陛上文武各官在丹墀内分翼序立次引出征王至丹陛上各官至丹墀内仪仗末序立礼部堂官奏请御殿升座出征王及各官跪大学士奉敕印授王王跪受转授从征内阁官行三跪九叩礼毕鸿胪寺官引王贝勒贝子公等进太和殿内都统以下营总以上在丹陛上参领等官在八旗班员分翼序立赐茶毕御中和殿卤簿大驾向堂子排设出征王及诸王贝勒等在金水桥文武各官在午门外常朝处贝子公镇国将军都统尚书等官及出征辅国将军都统护军统领副都统在长安左门外均分翼序立礼部堂官奏请恭诣堂子行礼王以下各官候圣驾至跪送出征王及诸王贝勒都统尚书等官出征副都统以上各官咸随至堂子礼部堂官恭导就位行礼王公大臣咸依次序立圣祖仁皇帝行三跪九拜礼王等均随行礼兴次吹螺于兵部所设纛前行三跪九拜礼圣驾出乐作进长安左门至天安门外桥前卤簿大驾向内陈设乐暂止圣驾出长安右门外送行出征王以下副都统以上咸佩弓矢上马随行至驻马处出征王疾马趋过启行圣驾还宫乐作午门外齐集各官跪迎候过皆退出征王及各官行至列兵处礼部预设祖帐光禄寺备茶内大臣礼兵二部堂官奉茶饮毕鸿胪寺官导引望阙谢恩礼行启行是年八月命王贝勒为大将军将军领兵出征湖广不诣堂子行礼不亲送大将军等出午门遣亲王内大臣出长安右门往送余仪皆同十月命和硕简亲王为扬威大将军帅师之江宁和硕安亲王为定远平寇大将军帅师之广东圣祖仁皇帝御太和殿赐以敕印诣堂子行礼拜纛还出长安右门送之行十四年三月命多罗信郡王为抚远大将军大学士为副将军往征察哈尔布尔尼二十九年命和硕裕亲王为抚远大将军以皇子为副圣祖仁皇帝御太和门大学士二人一奉敕一奉印授王王跪受毕圣驾出东直门视大将军王等启行三十五年命领侍卫内大臣安北将军伯为抚远大将军统西路大兵出征厄鲁特噶尔丹令先自归化城乘驿速赴京师至日大颁燕赉圣祖仁皇帝御太和门升座内大臣大学士等列坐两旁其出兵运米大臣官员按旗分坐于金水桥北之左绿旗提督总兵官等坐于金水桥北之右护军参领护军校护军等亦分左右按旗坐于桥南効力官员鸟鎗骁骑火器营兵炮手等依次坐于午门外作乐陈百戏命大将军进至御座前亲赐以巵酒大将军跪受退至阶叩首饮都统大臣等均以次进前亲赐巵酒副都统等亦近前侍卫赐酒自参领以下护军校以上皆十人一班进至阶上跪饮又命部院内务府大臣及侍卫等徧视众军士饮毕赐与燕大臣等御用蟒币有差其官员及护军等赐币有差营兵炮手等均赐布毕大将军率众官兵进前谢敕印令自京复赴归化城择吉启行五十七年圣祖仁皇帝命将进剿策妥阿喇布坦大兵起程前期设卤簿率出征之王等以下咸征服其不出征之王公以下俱蟒袍补服以从圣祖仁皇帝亲诣堂子行礼次鸣角拜纛礼成还宫是日抚远大将军王率兵起程命内阁大臣颁给大将军敕印于太和殿其出征之王贝子公等以下咸征服齐集太和殿前其不出征之王贝勒贝子公并二品以上大臣等咸蟒袍补服齐集午门外大将军上殿跪受敕印谢恩行礼毕随敕印出午门乘骑出天安门由德胜门前往诸王贝勒贝子公等并二品以上大臣送至列兵处大将军望阙谢恩毕肃队启行
　　雍正七年定命将出师之前日遣官行告庙礼启行之日遣官祇告奉先殿其祝文均由翰林院撰拟又定命将出师授大将军敕印拜纛仪又定命使赍送敕印大将军于军中恭送仪先期内阁将应行开列大臣恭请钦命正使一人副使一人赍送敕印诹吉遣往是日卤簿大驾全设正使副使咸征衣王以下文武各官咸蟒袍补服齐集内阁设颁给敕印于太和殿内东旁黄案上鸿胪寺官引王以下公以上至太和殿丹陛上文武各官在丹墀内序立次引赍送敕印官于丹墀卤簿下序立礼部堂官奏请御殿鸿胪寺官引赍送敕印正使副使至拜位行三跪九叩礼毕引至丹陛上北面跪大学士二人一奉敕授正使一奉印授副使次第恭受讫兴恭奉敕印由左阶降圣驾还宫敕印将至军中大将军恭受行礼如仪 【 详见通礼】 九年命抚远大将军出征准噶尔以内阁学士随印遣中书翰林院笔帖式等随征临行世宗宪皇帝遣官祇告奉先殿又遣官祭纛于德胜门
　　乾隆十三年命大学士忠勇公傅恒为经畧统领大兵征讨金川择吉于十一月初三日出师前期赐食于瀛台十月二十七日授敕印经畧大学士跪受出征大臣官员咸蟒袍补服行礼出师之日仍征衣随皇帝先诣堂子鸣角吹螺行礼次祭纛毕驾至长安左门外御黄幄升座亲赐经畧巵酒遂启行出阜成门至设祖帐处钦命大学士率侍卫等为经畧及出征大臣官员奉茶饮毕望阙谢恩如仪十四年定命将之仪三一曰授敕印经畧大将军出师皇帝临轩王公文武百官朝服侍班颁给敕印于太和殿经畧大将军率随征诸将于丹陛上跪受敕印行礼如仪二曰祓社经畧大将军出师先期祇告奉先殿启行之日皇帝亲率经畧大将军诸王贝勒贝子及随征诸将诣堂子行礼鸣角吹螺祭纛于门三曰祖道经畧大将军启行銮舆亲饯于长安门外赐巵酒属櫜鞬乘马文武大臣承诏送至郊外有司具祖帐及燕礼部兵部堂官奉经畧大将军茶望阙谢恩乃行 【 凡经畧与大将军并设者礼同后仿此】又定徂征之仪二一曰整旅经畧大将军前队应列上赐军械次令箭十二次敕印护敕印官内阁学士一人随行经畧大将军骑后建大纛参赞大臣及户部司官一人兵部司官一人刑部司官一人记室官四人内阁中书二人翰林院笔帖式二人及侍卫等均随纛行若蒙古地方并用理藩院官一人次标旗十二大队军旅殿一曰守土官相见经畧大将军所过地方守土官将军督抚蟒袍补服出郭迎候文官司道以下咸蟒袍补服武官总兵以下咸披执率弁兵列阵跪道迎接提督副都统近前问安经畧大将军升官厅正坐将军督抚旁坐文官司道以下武官提督副都统以下行庭参礼至启行时将军督抚以下各官候送如前仪又定专阃之仪三一日封章拜诏凡封奏记室官恭奉奏函安设帐中所设案上经畧大将军行三跪及九叩礼毕兵部官恭奉奏函由中道出授台站官赍驰若诏书至营经畧大将军出营恭候兵部官接受黄箧安设帐中所设案上经畧大将军行三跪九叩礼受箧启阅一曰升帐接属凡军营设大幕议事时经畧大将军正坐参赞大臣及一品官咸佥坐有问则起立参赞出入经畧大将军起立不迎送提镇等官禀事由传宣官转达令入则引进令坐则向上佥坐每月吉及逢五逢十常参之期参赞大臣等官入幕按品列坐待茶凡参赞大臣一品大臣于营门内下马余官于营门外下马一曰简阅凡简阅营伍经畧大将军启行守营各大臣及官兵离营里许候送头队赍敕印前行十二标旗随后周巡各提镇等官屯营处所每至一营官兵皆离营一里外整队列阵迎候经畧大将军阅过提镇等率所属官兵随行离本汛乃止

　　?凯旋郊劳

　　（臣）等谨按国朝定制凡出征有功凯旋至京师命廷臣以茶酒出郭迎劳其有擒贼灭寇立勋尤大者皇帝亲行郊劳并令成功将领行抱膝跪见礼以示优异典礼至为崇巨兹敬稽国史所载次第详着于篇
　　崇德元年和硕睿亲王豫亲王贝勒贝子等征蒙古大兵凯旋太宗文皇帝率王贝勒贝子公等及文武各官出城十里外迎劳其出征王贝勒贝子公大臣等至以次排列设八纛吹螺作乐太宗文皇帝率众拜天行三跪九拜礼毕御黄幄升座出征王贝勒等跪进献捷表文大学士接表奉至御前跪读毕行三跪九叩礼谕出征王贝勒大臣等近前行礼王等以次趋至御前一跪三叩毕赐坐王贝勒近御座右坐贝子公大臣等及有功将士皆序次在右坐大设燕上亲赐出征王及贝勒贝子公大臣等酒燕毕谢恩及至京上躬率凯旋王贝勒贝子公大臣等谒堂子行三跪九拜礼成圣驾还宫众皆退
　　顺治二年定国大将军和硕豫亲王自江南班师还京世祖章皇帝出正阳门于南苑北迎劳陈设大纛十作乐率诸王贝勒文武百官拜天行三跪九拜礼毕御黄幄诸王列侍左右大将军和硕豫亲王及出师王贝勒各官朝见行三跪九叩礼和硕豫亲王起近前跪行谒见礼投诚诸王亦行礼分坐赐茶毕还宫十三年定王贝勒贝子公大臣等凯旋遣王贝勒贝子公等一人或大臣出城迎劳礼部备茶酒同往到京次日在京王以下各官咸朝服齐集凯旋将军等各具盛服御殿行三跪九叩礼复以次诣御前行礼毕赐燕凡兵丁曾在阵前先登効力者均令与燕于各该管官后序立
　　康熙元年抚远大将军多罗信郡王等征灭察哈尔班师凯旋圣祖仁皇帝率王公大臣迎劳于南苑之大红门至京圣祖仁皇帝率王公大臣及凯旋王大臣等诣堂子行礼还宫十九年三月圣祖仁皇帝以定远平寇大将军和硕安亲王自湖广凯旋命议定郊劳礼仪届日上率在京诸王公满汉大臣出郊迎劳驻跸芦沟桥次日上自驻跸所率诸王大臣等迎凯旋大军于二十里外大军既至率出迎诸王大臣及凯旋王大臣官员等拜天毕御黄幄大将军和硕安亲王率凯旋将士行礼次投诚将军杜兴珠行礼诏王近前亲起抱见命近御座左侧坐诸大臣依次列坐其行闲効力军士亦依次列坐赐茶毕还宫九月大将军和硕康亲王自福建凯旋圣祖仁皇帝出郊迎劳仪同二十年十月圣祖仁皇帝以云南报捷诣太皇太后皇太后宫奏闻行礼王以下文武各官集干清门行庆贺礼圣祖仁皇帝诣孝陵躬行昭告是年十二月滇逆荡平遣官祇告天地太庙社稷二十一年定远平寇大将军贝子征南大将军都统等自云南凯旋圣祖仁皇帝亲至芦沟桥迎劳是日卤簿大驾全设王等常服于常朝处齐集都统满大学士尚书子副都统侍郎男等官以上常服于长安右门内齐集文武各官朝服于午门外齐集礼部堂官奏闻鸣钟作乐王以下文武各官咸于各齐集处跪候驾过王以下侍郎男以上随行圣驾由长安右门出宣武门汉大学士尚书侍郎等官预赴行宫咸蟒袍补服圣驾至跪迎至芦沟桥行宫驻跸次日黎明礼部堂官奏请升舆王大臣侍卫咸蟒袍补服齐集行宫前随行圣驾至红柱处鸣角吹螺鸿胪寺官引凯旋大将军各官于红柱内跪汉大学士尚书侍郎等官于红柱外跪候过礼部堂官恭导诣纛前立圣祖仁皇帝率王以下各官凯旋大将军以下各官拜天行三跪九拜礼毕御黄幄升座螺角止鸿胪寺官引王公百官于各翼幄下序立引凯旋大将军及各官排班行三跪九叩礼毕赐坐各行一跪一叩礼大将军及各官于各翼班首坐其有功兵丁在各官班后坐赐茶毕谢恩礼部堂官奏礼成圣驾出黄幄吹螺候过螺止回銮乐作午门外齐集各官跪候圣驾还宫乐止众皆退三十五年抚远大将军伯大破厄鲁特噶尔丹于昭莫多之地凯旋后留驻斥堠是岁冬巡狩至鄂尔多斯有旨着大将军伯自军中乘驿前来将至命皇子往迎圣驾出黄幔城大将军伯趋进跪请圣安乃召入黄幔城赐坐赐茶遂扈从于湖滩河朔之南赐大将军伯御佩櫜鞬弓矢复遣还军
　　雍正二年平定青海世宗宪皇帝御殿受贺如仪
　　乾隆十四年平定金川经略大学士忠勇公傅恒凯旋还京皇上命王公大臣迎劳经畧于阜成门外至日御殿王公文武百官朝服侍班经略大学士忠勇公率凯旋诸臣咸朝服至丹陛上谢恩行三跪九叩礼翼日赐经畧及出征大臣官员将士燕于瀛台颁赏有差王大臣等奏请御殿受贺奉旨统于恭上皇太后徽号举行是年议准凯旋礼一曰告成之仪经畧大将军奏凯功成应祭告天地庙社陵寝释奠于先师孔子勒碑太学并命儒臣辑平定方畧以垂奕禩一曰劳师之仪经畧大将军克捷师旋将入城应遣廷臣出郊迎劳上临轩经畧大将军还朝率凯文武诸臣咸朝服于丹陛上谢恩行礼恭缴敕印如受敕仪翼日赐燕经畧大将军及凯旋大臣官员将士咸与燕王公满汉大臣陪燕礼成经畧大将军及随征大臣并官弁等所立功勋由兵部考核议叙爵赏各有差二十五年平定回部定边将军武毅谋勇公兆惠等凯旋回京皇上驻跸黄新庄亲行郊劳是日法驾卤簿全设在京王公民公侯伯大学士尚书都统子侍郎副都统男等官预至郊劳处分翼排班候随行礼满汉三品以下文武官员咸蟒袍补服于行宫前齐集设黄幄御座于郊劳处正中南向两翼设青幕各八东西向筑台于黄幄正南台上设凯旋纛于左右设拜褥于台上正中设下马红柱东西各一乐部设铙歌乐于台左右设凯歌乐于御道左右设鸣螺军士按翼于台左右届时礼部堂官奏请上御龙袍衮服乘舆出行宫三品以下满汉文武官员跪送驾至郊劳处军士鸣螺铙歌乐作鸿胪寺官引将军及从征大臣官员兵丁咸甲冑于红柱外跪驾至恭请圣安上于铺椶荐处降舆礼部堂官恭导上升台上拜位立鸿胪寺官引将军从征大臣及从征官员在西班引王公满汉大学士文武大臣在东班咸向上立上拜天行三跪九拜礼将军及王公以下各官均随行礼毕礼部堂官恭导上御黄幄升座鸿胪寺官引王公满汉大臣于东班幕下排立引将军及从征大臣官员兵丁排班行三跪九叩礼毕候旨将军大臣行抱见礼鸿胪寺官引将军大臣等于西班青幕下立次引回部人等排班行三跪九叩礼毕赐坐凯旋将军大臣官及回部人等在西班青幕下坐有功兵丁各随后坐王公满汉大臣在东班青幕下坐各行一跪一叩礼赐茶各于坐次跪行一叩礼礼部堂官奏礼成上出黄幄乘骑铙歌鸣螺咸止马上凯歌乐作奏鬯皇威之章在卤簿前行凯歌乐随驾左右行至黄新庄宫门外排立将军王公满汉文武大臣及从征官员咸从三品以下满汉文武官员于行宫前跪迎如初仪驾还行宫凯旋歌止众皆退四十一年四月平定两金川将军诚谋英勇公阿桂等凯旋恭遇皇上巡幸山左诣阙里告成回銮行郊劳礼奉谕朕于本月二十七日由黄新庄行宫御龙袍衮服乘十六人金漆亮轿用骑驾卤簿导至郊劳台其大骂卤簿即于郊劳处排设所有随从之王公大臣俱穿蟒袍补褂礼成后仍乘十六人金漆亮轿骑驾卤簿乃铙歌乐导至行宫用膳更行衣随从大臣官员及凯旋之将军大臣官员等亦俱更换行衣随从朕由行宫乘八人轿至赵兴店头分尖营换车所有二分尖营着移设于广宁门关厢外其骑驾卤簿即先赴彼处豫备朕至二分尖营后仍乘八人轿用骑驾卤簿导行进宫大驾卤簿宫内无庸再设是日凯旋定西将军副将军等及随征大臣官员兵丁俱甲冑跪迎上登坛拜天行三跪九拜礼将军等及王公以下各官俱随行礼上御黄幄将军等及王公以下各官行礼毕将军等趋进御座前行抱见礼上慰劳有差赐坐赐茶礼成驾还行宫凡凯旋仪具大清通礼

　　?受降

　　天聪七年孔有德耿仲明率部下自皮岛航海来归太宗文皇帝赏马二千余匹陆续接应并备设供帐令暂驻东京休息从容来见勿致劳顿既至预设黄幄于浑河岸太宗文皇帝升黄幄御座孔有德耿仲明率各官以次序立二人行朝见礼毕复近御座前叩头抱膝见次各官行三跪九叩礼乃大燕以金巵酌酒亲赐之燕毕各赐蟒袍貂裘鞍马弓矢等物封孔有德为都元帅耿仲明为总兵官
　　崇德元年大封诸王时封孔有德为恭顺王耿仲明为怀顺王二年太宗文皇帝命致书切责朝鲜国王并赍敕文往谕朝鲜国车服罪请降于是礼臣择汉江东岸筑坛设黄幄圣驾出御营奏乐渡江登坛设卤簿如常仪朝鲜国王率文武羣臣步行来朝遣官一人迎于一里外引至仪仗下太宗文皇帝降座率朝鲜国王及羣臣对天行三跪九拜礼还座该王率羣臣伏地请罪行三跪九叩礼毕命该王班次坐于左翼和硕亲王之上朝鲜王长子坐于左翼贝勒之下次子三子坐于右翼贝勒之下乃赐燕尽还其俘赐该王王妃及三子大臣貂裘等物率众谢恩毕圣驾还御营
　　康熙三十五年圣祖仁皇帝驻跸中拖陵抚远大将军费扬古奏报剿灭噶尔丹于昭莫多之地遂命安插厄鲁特降人于边外谕驻扎归化城安亲王等着往阿巴该西喇穆楞之斥堠于大兵进斥堠之前暂行驻扎如有厄鲁特溃散逃窜来投降者令其收受又谕归化城留大臣一人受厄鲁特降人完其夫妇给其衣食如有厄鲁特降人兮上人下人各给以白金皮衣有差是年厄鲁特降人丹巴哈什哈等一百六十口及大将军送到伊家人一百六十一口均令于张家口外居住其所需衣服衾褥着于张家口司官处支领噶尔丹降人憨都等二百四十三口一同暂居张家口外应给口粮仍以张家口仓中所贮米计口颁发又安郡王解到降人厄鲁特绰克图巴图尔唐古特宰桑等所属弓箭手一百十有八人喇嘛四人妇女童穉五十四人奉旨着给绰克图巴图尔唐古特宰桑茶饭衣食带此两人赴安郡王所令酌发此次降人于厄鲁特内配以蒙古兵收服厄鲁特之离散者其厄鲁特降人家口着善为防护还至张家口外与丹巴哈什哈等一同安插沿途给伊等行粮驻札后照常给以口粮三十六年灭噶尔丹有阿喇卜坦等率部众归降谕以德意并加奖赏
　　乾隆十四年经畧大学士忠勇公傅恒平定金川番首莎罗奔等乞命投诚泥首请罪经畧奉诏受降遣官番众于军门外除道设坛铺陈供帐至时经畧升帐出征大臣等同至营门莎罗奔等率众喇嘛及头人番众跪迎皆服鲜衣举香作乐至经畧帐下俯伏经畧责以抗拒之罪示以朝廷如天好生之恩皆泥首伏辜畏威怀德经畧遂大书灵布驰告京师是年定受降之仪凡克捷受降军营应飞章入告得旨允降乃大书露布传示中外筑受降坛于大营之左坛方南向坛以南百步许树大旗书奉诏纳降字降者至兵部官率引立旗下经畧大将军出营鼓吹声炮参赞大臣及各官皆随行兵部官命降者于受降旗旁北向跪匐伏候经畧大将军登坛鼓吹声炮参赞大臣及一品大臣分翼佥坐队伍将领等官分两旁肃立其余官校兵丁分班排列兵部官引降者抵坛前匐伏经畧大将军宣谕德意讫酌加赏赉军门鼓吹降者泥首叩谢而退仪具大清通礼

　　?献俘

　　雍正二年命将讨平青海解送俘囚至京师择日献俘于太庙社稷
　　乾隆十四年议定献俘之仪凡出师克捷如雍正二年平定青海之礼以俘献于太庙社稷二十年六月擒获叛逆巴朗孟克特穆尔并雍正年间叛逃之罗卜藏丹津献俘于太庙社稷悉如雍正二年之礼十月平定准噶尔擒获达瓦齐献俘行礼亦如之仪具大清通礼

　　?受俘

　　康熙三十六年王师大捷哈密擒厄鲁特噶尔丹之子色布腾巴尔珠尔俘献于驻跸之神木县圣祖仁皇帝御行营一等侍卫学士以下诸臣侍立解俘将校引色布腾巴尔珠尔入伏地不敢仰视遂遣送京师遵旨拘禁于理藩院仍支给食物旋奉旨赦而不诛四十年宥释授以一等侍卫给之妻室
　　雍正二年平定青海世宗宪皇帝御午门受俘是年定献俘次日行受俘礼仪注
　　乾隆十四年定出师克捷于献俘次日行受俘礼均如雍正二年之仪二十年六月擒获巴朗孟克特穆尔罗卜藏丹津以俘来献皇上御午门受俘悉如雍正二年议定之礼有赦而不杀者奉旨释缚交理藩院十月平定准噶尔擒获达瓦齐皇上御午门受俘行礼宥罪仪与二十年同二十五年正月平定回部函霍集占之首以献皇上御午门受俘馘四十一年四月平定两金川生擒逆酋索诺木等七人并函送逆酋僧格桑首级献于阙下皇上御午门行受俘礼是年奉谕礼部等所奏二十八日受俘仪注将军等应入百官班内在午门前行礼但将军等于郊劳及凯燕两次俱有行礼之处受俘时将军及自军营回京之在御前干清门行走者俱着扈从登午门楼不必入班行礼止须令福康安带领押俘将校等在午门前行礼其仪注具大清通礼

　　（臣）等谨按杜典有天子诸侯大射乡射一条葢据周礼射仪自天子以至卿大夫制咸备焉顾自汉以后其礼久废间有举行如唐开元礼宋史礼志明集礼所载大射仪亦徒效其仪节而于游艺观德之实意均未有当恭惟我列圣家法相承世守满洲旧制肄勤尚射太宗文皇帝垂谕煌煌皇上立碑箭亭鑴示子孙典至巨也意良深也圣祖仁皇帝神勇天锡于行围阅武之时每御天弧发无不中一日内射兔三百一十八凡外藩之随侍者咸相视慑服以为自来神射所未有又命大臣侍卫等更番校射按第行赏垂为定制我皇上法祖肄武每幸木兰行围御箭射中虎豹熊罴应弦即仆者无日无之记注所书不可胜数岁时命射亲御弧矢俾万众观瞻知所效法常于大西门集近侍诸臣校射上连发二十矢中十有九是葢出圣德之绪余而多能天纵神明独擅超绝万古矣至若侍卫官员每年随围必先期集射抡其能中鹄首优给路费又巡幸所至阅射颁赏并定十五善射之制皆于习勤示惠之中寓序贤选能之意视古射礼为益精矣又岂在虚文缛节之末哉谨阐载大畧其前典所有大射乡射诸仪从删节焉

　　?马政【马祭附】

　　（臣）等谨按杜典有马政一门旁注马祭附其所述马政祇周礼夏官数条而以隋唐马祭附后凡历代之沿革得失均未及焉伏考我朝马政之善为从古所未有如上都达布逊诺尔达里纲爱大凌河各牧场则上驷院掌之张家口外左右两翼各牧场则太仆寺掌之加以分给蒙古诸部落滋牧者其数共二十万有奇岁有孳生随时增额至于满汉各营及各省驿递塘站皆月给马干银各就所在分饲其数亦二十万有奇均资实用凡皆以时损益立定科条详见兵典兹不具缀谨仿杜典之例敬稽钦定大清会典首载上驷院所掌内外诸厩以供御用者政悉具焉葢即周官校人所谓王马及十有二闲之制也次太仆寺所掌诸牧场均齐赏罚之政亦即所谓趣马赞正良马之制也次附以禂马之礼又即甸祝之掌所谓为马祷无疾者也以杜典条制相合故仍其名焉
　　国朝定制设上驷院掌在京内厩外厩及边外各牧场之政内厩设于皇城凡御马厩一副马厩一俱随时增减无定额仗马厩一马三十匹川马厩一无定额公马厩五马各二百匹驾车马骡厩二马各五十匹骡各五十匹其应差马三十匹附各厩驼百匹附公马五厩外厩设于南苑御马内马 【备御马之选及充皇子乘骑】厩六无定额其应差巡羣马附各厩各三十匹■〈氵展〉河公马厩一马二百匹凡御马中有不驯者汰入公马厩上乘御马阙以内厩御马补内厩御马阙以外厩御马补外厩御马阙简内马之良者奏补仗马及祭神受厘四色马阙行取大凌河良马充补川马阙行崇文门税务驾车骡阙行户部转行左右翼税各监督买补驾车马阙以公马补公差及应差马阙汇数行各牧羣总管取补京城各厩每年于四月朔以公马四百匹就草张家口外限九月望回厩见一月奏遣侍卫二人率厩长厩副经理出入南苑六厩内巡羣马即于南苑就草出入期如之内厩驼以五十臣就草上都出入期亦如之内扎萨克蒙古王贝勒贝子公台吉及喀尔喀厄鲁特青海朝鲜等处岁贡马驼由理藩院具奏送上驷院行知掌试御马大臣侍卫会同选者交理藩院给还入选者行广储司如例给赏驼发内厩马发南苑六厩牧养又喀尔喀哲卜尊丹巴胡图克图岁贡马驼陕西岷州卫二十四寺番僧岁贡马均由理藩院咨送发各厩刍秣应管之大臣率本院侍卫诣厩验试验御马内马公马之属列其等次以闻乾隆二十二以后哈萨克巴达克山爱乌罕诸部先后遣使贡马其尤者则御定囍名余皆分入各厩每日供直以内厩御马四匹齐其毛色具鞍辔列于院门外驻跸圆明园以六匹预备如前每岁秋狝预于春月驱马至喀喇河屯牧养备用圣驾启銮日以十马备上乘御由掌御马大臣奏请于御马内马中简其尤良者以从其需用驾车马公马及橐驼之数附疏以闻由院奏遣卿及侍卫各一人掌御马侍卫一人沿途监视支放刍菽凡扈从之尚茶尚膳各执事官役及内监所乘之马由所司行院如数以公马拨给回日缴院如不足具数行兵部以八旗官马拨给遇皇子公行拨给官役应乘公马如之每岁四孟月敬神各用青白马二敬毕交会计司变价皇子分封初祭神荐以马婚礼以马充赏公主下嫁给马生子弥月以马充赏设太仆寺掌左右两翼牧场之政左翼四旗牧场在张家口外东北一百四十里拉拉尼敦井右翼四旗牧场在张家口外西北三百十里齐齐尔罕河各该翼骒马骟马游放其中彼此各有定界不得侵越亦不许私自垦种定为牧课骒马羣每三年均齐时比原额滋生多者有赏少及缺额者有罚骟马羣均齐时倒毙少者有赏倒毙多者有罚其马驹内得调习驯良者进御厩备用禂马之礼顺治年间定每岁春秋二季祷马于神第一日早以绛帛系御马鬣尾凡七十匹 【干四年减定三十匹】 晚以青帛送大凌河骟马羣系三十匹次日早以绛帛晚以青帛送大凌河牝马羣系绛帛者千三百匹青帛者二百七十六匹

　　?日月食救护【直省附】

　　（臣）等谨按杜典以合朔伐鼓入军礼葢以古者救日月太仆赞鼓实夏官之属也今大清会典所载日月食救护仪并用伐鼓谨从此例载于军礼之后并以直省救护仪附焉
　　顺治三年定日月食救护仪日食前期由礼部具题在京文武各官均赴礼部救护分行直省各官均于本衙门救护
　　康熙元年定月食于太常寺衙门救护十四年定日月食归钦天监职掌前期钦天监推算分秒时刻奏闻礼部分行直省各官均于本衙门救护至期礼部遣司官一人前往观象台督同钦天监官测验所食分秒仍令钦天监奏覆是年定日食集礼部衙门救护仪又定月食集太常寺救护仪六十年议定闰六月初一日日食钦天监推得京师盛京朝鲜日食四分五分余者救护其日食二三分者皆不颁行六十一年奏定本年十一月十五日月食凡无执事之九卿詹事科道等官咸素服前往太常寺行三跪九叩礼不作乐仍击金鼓救护
　　雍正十三年奏定本年九月初一日日食各官素服赴礼部救护如仪
　　乾隆二年奏定日月薄蚀官员齐集祗跪救护所以谨天戒严对越也但自初亏以迄复圆为时久暂不等每见应齐集各官多有因不能久跪推托事故不能齐集者或有年老衰病跪久委顿不能支持者又或徙倚蹲踞有碍观瞻事关典礼岂容亵越请将吏户兵刑工五部分为五班及文武各衙门亦各分配班次附于五部每班令礼部堂官一人领班祇跪礼部都察院监礼等及鸿胪寺赞礼官等官亦轮流更换初亏复圆行礼时五班官员咸就班行礼初亏行礼后五班官员内除年老不能久跪者退立外余均轮替其更替之人暂退祇候勿使讙哗笑语其祇跪官员务必整齐严肃敬谨从事倘有托故不到及怠玩失仪者监礼官即纠参照例议处庶齐集各官无不祗畏恪恭始终无怠七年四月十五日月食二分一秒照康熙六十年之例均不颁行又议定救护日月食止击鼓鸣金毋庸作乐十一年谕月朔之期朝臣例具补服若值日食仍具补服殊非敬畏之意嗣后月朔如遇日食皆常服永着为例十三年礼部奏准月食为月入地复印件体失光故各省见食分秒皆同日食为月体掩日日距地远月距地近人在地面有东西南北之殊故各省见食分秒各异旧例月食三分以上按各省见食时刻颁行日食三分以上按各省见食分秒时刻颁行不及三分者均不颁行但日体光盛人难仰窥月体光清人所共覩或遇轻云薄雾日色亦有淡时若食在三分以内不预行传知恐观者致生骇异请嗣后凡遇日月交食无论一分以下及二分三分皆由钦天监前期五月具题请旨敕部通行直省盛京各衙门并朝鲜国一体钦遵三分以上者救护不及三分者不行救护仍绘图进呈十四年谕凡日月交食授时者原可推算而得旧制交食分秒时刻颁行各省不及一分者不行救护后定为三分以上方行救护又经礼部奏定不见食省分并不及三分者皆不行知夫不先期行知则二三分者原可见食将至反生疑骇不以为灵台失占即为有司怠事非所以克谨天戒也嗣后仍循曩制一分以上者即令救护前期五月具题请旨无论见食不见食省分皆颁行其不见食省分不必救护三十七年礼部议奏嗣后遇有救护典礼各部院满汉堂官照常齐集外如该衙门堂官俱有兼管行走之处不克一体入班仍须酌以司官一员前赴行礼以符体制其该司官等并请责令各该堂官确查除有差使外所有每司满汉官员届期均严饬齐集不得仅以四五人或二三人充数倘有概入直本署及托别项事故者严加参处四十七年七月谕礼部具题本年八月十五日京师月食百官朝服齐集太常寺行救护礼一本虽系照例具题但日月薄蚀究非经行常度向来朕遇此等事皆于宫中素服拈香行救护礼百官齐集救护亦应素服将事以合奏鼓之义嗣后如遇日月食当应穿朝服之朝亦着用素服行礼着为令仪大清通礼

　　（臣）等谨按杜典军礼之末有傩一条虽索室驱疫本周官旧制而近代皆不行之今考大清会典亦未载时傩之制谨从删去

　　皇朝通典卷五十九

　　●皇朝通典卷六十

　　礼二十

　　○礼二十

　　宾

　　△宾

　　（臣）等谨按杜典宾礼七篇一曰诸侯朝觐二曰诸侯遣使来聘三曰天子遣使迎劳四曰三恪二王后五曰天子朝位六曰执贽七曰信节所录皆经传旧文杜佑自谓三代而下并无其礼是也臣等采唐以后至明代续为宾礼凡昔所有而后所无者巳于各篇目下申明其说矣兹恭纂皇朝礼典凡朝仪朝位已登之嘉礼至若职贡诸国盖即周礼所称九州岛以外谓之蕃国者实大行人所掌宾客之属大清通礼以系之宾礼今谨从此例纂为外国朝贡及敕封外国二篇并稽大清会典为信节馆饩二篇一以存其旧目一以补其阙文凡皆宾礼之属也他如三恪二王后篇目虽已从删仍恭录御制诗篇以彰圣朝之盛德而执贽一篇则改为王公百官相见礼类附于后

　　外国朝贡
　　敕封外国
　　信节
　　馆饩
　　御制诗篇
　　王公百官相见礼

　　?外国朝贡

　　（臣）等谨按越裳献雉西旅贡獒古称外蕃之国各以宝贵为贽是也洪惟国朝自列圣以来声教诞敷恩威遐鬯衣冠玉帛万国攸同我皇上念服属外臣日以增扩尝敕所司绘为皇清职贡图以诏方来由是缵武策勋西陲大功载蒇而蒙瀛二万余里悉入版图有若爱乌罕巴达克山之属远至贡驹安集延痕都斯坦之伦偕来辑瑞又土尔扈特归自穷边凡蒙古之族无不隶于臣仆其内附之事并详具边防典中兹以徼外山海诸国来朝入贡属于礼部职掌者恩礼隆洽仪典光昭敬稽大清会典参以职贡图所述纂为外国朝贡篇云
　　崇德二年定朝鲜每年进贡一次并圣节元旦冬至三大节为四贡同进年贡方物黄金百两白金千两苎布二百疋各色棉绸四百疋各色木棉布四千四百疋龙纹席二花席二十鹿皮百水獭皮四百豹皮百四十有二青黍皮三百佩刀十大小纸五千卷米百石万寿圣节礼物各色苎布三十疋各色棉绸七十疋龙纹席二花席六十豹皮十水獭皮二十白棉纸二千卷厚油纸十部元旦冬至二节减棉绸三十疋及水獭皮油纸二种皇后千秋节苎布三十疋棉绸三十疋花席三十元旦冬至节加螺钿梳丞一具又定凡朝鲜国来使有职衔称君者俟朝员行礼毕引入殿内坐于右翼辅国公之下是年赐朝鲜国王裘帽及鞍马一疋貂皮百有二十银百两正副使各鞍马一疋貂皮五十朝鞾一双银五十两书状官押物官貂皮银鞾从人银布各有差三年朝鲜国王恭进庆贺方物苎布六十疋棉绸七十疋龙纹席二花席四十五豹皮五白绵纸二千卷又进谢恩方物如之又陈奏方物减苎布二十疋花席五加水獭皮二十青黍皮三十笔百枝墨五十笏恭进皇后苎布二十疋棉绸二十疋花席二十
　　顺治元年定外国朝贡以方物为凭该督抚察验的实方准具题入贡又定贡使到京所贡方物会同馆报部提督该管司官赴馆察验拨役管领由部奏闻贡物交进内务府象交銮仪卫马交上驷院刀及鹿皮青黍皮等交武备院五年赐朝鲜国王世子鞍马貂冠貂裘狐裘罗袍段袍朝鞾通事外郎貂皮银有差十一年琉球国世子尚质遣陪臣进贡庆贺方物金饰佩刀银饰佩刀金酒缾银酒缾泥金画屏泥金扇泥银扇旧布苎布红花胡椒苏木又恭进二年一次正贡方物马十疋螺壳三千硫黄药二千六百斤是年赐琉球国王蟒段二采段六蓝段三素段闪段各二锦三绸罗纱各四王妃采段四糚段闪段各一蓝段锦段各二罗纱各四正使采段表里各四闪段一罗二绸纱各四副使采段表里各三蓝段一罗绸纱各二从者采段表里各二蓝段绸罗纱各一通事从人段绸纱布银各有差十三年荷兰国王恭进御前方物镶金铁甲镀金马鞍镶金刀剑乌铳琉药袋镶银千里镜玻璃镜八角大镜珊瑚珊瑚珠琥珀琥珀珠哆罗绒哔叽段西洋布花被面大毡毛缨丁香番木蔻五色番花桂皮檀香恭进皇后方物玻璃镜玳瑁匣玻璃匣乌木饰人物匣珊瑚珠琥珀珠琥珀哆啰绒哔叽段西洋布白倭段花毡花被面玻璃杯花石合白石画蔷薇露是年谕荷兰国慕义输诚航海修贡念其道路险远着八年一次来朝赐荷兰国王大蟒段糚段倭段各二花段八闪缎帽段蓝段青段各四绫纺丝罗各十银三百两使臣二人每人大蟒段糚段倭段各一花段六蓝段三绫纺丝绢各四银百两标官糚段倭段蓝段各一花段三绫纺丝绢各二银五十两通事从人段绸绢银各有差十八年安南国王黎维禔奉表投诚入贡方物金香炉花缾银盆沉香速香紫降香白木香黑线香白绢犀角象牙赐国王及来使银段等物照琉球国例赏给又安南出兵助剿海寇加赐国王大蟒段糚段锦段各二采段表里各十有二银五百两是年恩诏有外藩王公福晋夫人加恩赐一款赐朝鲜国王大蟒段糚段补段片金段倭段各二帽段闪段蓝段青段各五各色段十洋段十王妃大蟒段糚段锦段倭殷闪段帽段素段各二大段彭段各三蓝段二纺丝纱各四又定朝鲜国遣陪臣庆贺谢恩及有事陈奏各进贡方物赐来使及从人与元旦节同若附正贡同来统于正贡之赐非正贡而数事并来者总赐一次
　　康熙元年定朝鲜国每年进贡太皇太后皇太后二大节及遇庆贺谢恩陈奏进贡方物均与进贡皇后礼同二年安定南贡期三年一次三年定外国慕化来贡方物照其所进收受不拘旧例是年琉球国王尚质谢敕封恩进贡方物金饰佩刀银饰佩刀漆柄大刀漆杆枪漆盔甲泥金画屏泥金扇泥银扇画扇红铜胡椒丝棉土苎布蕉布赐琉球国王蟒段二采段四蓝段青段闪段锦段绸罗纱各二正使采段表里各四罗四鞾一双采段三副使采段表里各四罗三鞾一双从者采段表里各二布四通事从人段布有差安南入贡礼部查奏照会典少熏衣香及纸扇二种奉旨宽免赐安南国王大蟒段糚段倭段闪段锦段各二采段表里各十使臣每人段表里各五纱罗各一绢七鞾一双通事行人从人段纱罗绢绸布各有差荷兰国王遣陪臣助克金门厦门赐银千两大蟒段糚段锦段各四采段表里各二十四又赐国王银二千两大蟒段糚段倭段锦段闪段片金段各五采段表里各三十五遣礼部笔帖式赍往同该督给付国人带回四年琉球国王补进庆贺贡物与顺治十一年同贡船在梅花港口遭风漂失贡物免其补进暹罗国王遣陪臣入贡御前方物龙涎香西洋闪段象牙胡椒螣黄荳蔻速香乌木大枫子金银香苏木孔雀六足龟凡十有三种皇后前方物并同各减半赐暹逻国王段纱罗各六织金段纱罗各四王妃各减二正副使及通事从人采段绢布各有差是年定暹罗贡期三年一次五年琉球国王补贡四年方物奉旨琉球国王补进漂失贡物具见恭顺但前己有旨免进仍着发还六年琉球国王进常贡方物加红铜五百斤螺钿漆盘十荷兰国王进贡方物大马鞍辔具镶金镶银铳起花金刀哆啰呢哔叽段哔叽纱荷兰绒大花段荷兰五色大花段大紫色金段红银段大珊瑚珠五色绒毯五色毛毯西洋五色花布西洋白细布西洋小白布西洋大白布西洋五色花布褥大玻璃镜玻璃镶镫荷兰地图小车大西洋白小牛大琥珀丁香白胡椒大檀香大象牙琉璃器皿一箱给赏照顺治十三年例加赐国王大蟒段糚段倭段片金段闪段帽段蓝段素段各一花段绫纺丝各四绢二正使蟒段大段各一七年安南国入贡乞将三年一贡之例改为六年一次得旨允行七年暹罗国入贡给赏与四年同八年琉球国入贡于常贡外加贡红铜千斤丝烟百匣螺钿茶锺十具九年西洋国王阿丰肃遣陪臣奉表入贡方物国王画像金刚石饰金剑金珀书箱珊瑚树珊瑚珠琥珀珠伽枬香哆啰绒象牙犀角乳香苏合油丁香金银乳香花露花幔花毡凡十有七种赐西洋国王大蟒段糚段倭段各三闪段五片金段一花段十帽段蓝段青段各五绫纺丝各十有四罗十绢二银二百两使臣大蟒段一糚段倭段二帽段一花段六蓝段三绫纺丝各四绢二银百两护贡官从人段绸绫绢银各有差十年琉球国世子尚贞入贡于常贡外加贡鬃烟番纸蕉布十二年谕暹罗国航海远来抒诚进贡其虫蛀短少等物免令补进嗣后各国皆照此例十七年西洋国贡狮子照九年例赏外加赐国王大蟒段糚段倭段片金段闪段帽段蓝段青段各一花段二绫纺丝各四绸二贡使以下各加赏有差二十年奉旨琉球国进贡方物以后祗令贡琉黄海螺壳红铜其马匹丝烟螺钿器皿均免进贡二十一年圣祖仁皇帝恭谒祖陵朝鲜国王遣陪臣至盛京迎接进贡方物豹皮鹿皮水獭皮青黍皮倭剑金鳆八带鱼大口鱼海参海带菜红蛤浮椒白蜜柏子银杏黄栗柿又使封尚贞为琉球国王御书中山世土四字赐之二十三年尚贞谢恩进贡方物与康熙二年同又以特赐御书加贡金鹤一对二十四年定琉球国王原赏段二十今加三十安南国王原赏段三十今加二十暹罗国王原赏段三十四今加十六各表里五十二十五年以荷兰国王感被皇仁请更八年一贡之期改为五年一次并减定嗣后进贡方物珊瑚琥珀哆啰绒织金毯哔叽段自鸣钟镜马丁香檀香冰片鸟枪火石余均免贡赐国王及正使均照六年加赏例副使以下各照例赏给有差二十七年琉球国以陪臣子弟入监读书于常贡外加贡围屏纸三千张嫩蕉布五十疋是年奉旨琉球国航海入贡途远劳烦海螺壳嗣后免进三十一年奉旨朝鲜世笃悃忱克殚恭顺近复输应军需捐进鸟鎗一千甚属可嘉年贡内黄金百两及蓝青红木棉嗣后永着停止是年琉球国以免常贡海螺壳补进白刚锡千觔三十七年朝鲜国王为平粜及赏给米谷恭进谢恩礼物奉旨为平粜谢恩礼物发回为赏给米壳所进谢恩礼物准收三十九年谕朝鲜国王因送回飘溺人民赏赐谢恩其礼物不必收嗣后此等奏谢着停其进贡四十七年暹罗国入贡方物外加贡物九件其副贡船加贡驯象二金丝猴二赐国王王妃及贡使均如例其副贡人四名照从人例赏给五十一年谕朝鲜国慎守封圻恪循仪度四十余年来未尝稍懈朕用嘉美将该国贡典屡加裁减至于甚轻今贡物内白金千两红豹皮百四十二张犹恐艰于备办嗣后将二项永停贡献五十五年奉旨安南路远解送贡物甚属劳苦嗣后犀角象牙免其进贡金香炉花瓶银杯准折作金银五十六年谕朝鲜国王李焞安静奉法人民爱戴四十余年伊国中享太平之福未有如此之久者朕甚嘉之览礼部奏请王因病目来购空青朕闻王疾深为轸念即于行在特简正副使赍空青往赐此系格外之恩凡一应礼节使臣到时令王不必拘于成例随处可以相见并传谕知之安南国王嗣子黎维祹以谕旨轸念该国路远免其解送重物请遣陪臣谢恩照例准其进贡之年进表五十九年暹罗国王遣陪臣恭奉金叶表文入贡方物加进驯犀二西洋金段二大西洋阔宋锦一西洋国遣使臣斐拉理奉表来朝是日设表案于畅春园殿阶下正中圣祖仁皇帝御殿升殿礼部鸿胪寺官引贡使奉表陈案上退行三跪九叩礼仍诣案前奉表由殿左门外左陛膝行至宝座旁恭进圣祖仁皇帝受表转授接表大臣贡使兴仍由左陛降出左门于阶下行三跪九叩礼入殿赐坐赐茶毕谢恩退
　　雍正元年谕朝鲜国自归顺我朝恪共藩职列圣以来屡次施恩减免贡物今所贡或尚有可减者着确议具奏礼部遵旨议奏朝鲜贡物明时有金银器皿人参马匹苎布棉紬等数十种我太宗文皇帝崇德二年免本年常贡之半五年免贡米九千包世祖章皇帝时凡金银器皿人参马匹概与停免圣祖仁皇帝康熙三十二年免黄金百两青红蓝木棉布六百疋五十一年免白金千两红豹皮百四十二视明时贡物己免过半今惟年贡内可减去青黍皮三百水獭皮百木棉布八百疋白棉纸二千卷余贡如常从之是年朝鲜国王以庆贺入贡特赐周易折中朱子全书各一部及松花石砚法琅器皿笔墨等物二年琉球国王恭进庆贺方物金银饰佩刀金银瓶泥金画屏扇围屏纸红铜白刚锡蕉布夏布恭进皇后金银粉匣扇蕉布夏布特赐国王御书辑瑞球阳四字内库段二十松花石砚玉器磁器法琅器等物安南国王庆贺谢恩恭进方物均如常贡特赐国王御书日南世祚四字古文渊鉴佩文韵府渊鉴类函各一部内库段二十匹松花石砚玉器甆器法琅器等物暹逻国运米至广附进彀种果树洋鹿猎犬等物特赐国王各色段二十松花石砚玉器甆器法琅器等物差礼部司官赍送广东交该抚付船长领回三年安南国王遣陪臣入贡奉旨召见西洋意达里亚国教化王伯纳第多遣使奉表进贡方物厚福水绿玻璃凤壶各色玻璃鼻烟壶玻璃碁盘碁子哩阿期波罗杯蜜蜡杯小杯小缾小刀柄法琅小圆牌银累丝连座船四轮船缾花大小花盘小花缾小漏盘小铜日晷水晶满室红镫咖什伦鼻烟罐葢杯绿石鼻烟合带头片各宝鼻烟壶玩器圆球素珠实地银花盘花匣小罐素鼻烟合花砂漏镶宝石花线花画皮画皮扇面画绣花纸盘花纸盘花石铁花盆巴尔萨木油阿噶达片番银笔里金规矩镶牙片玛瑙刀柄鼻烟壶珠各色石鞭头小石合珊瑚珠香枕囊火漆石印纽火漆八宝显微镜火镜照字镜大红羽段周天球鼻烟凡六十种奉敕览王奏并进方物具见悃诚我圣祖仁皇帝怙冒万方无远弗届龙驭升遐中外臣民悲思永慕朕纂承大统勉思绍述前徽教化王远行陈奏感先帝之垂恩祝朕躬之衍庆周详恳至辞意虔恭披阅之下朕心嘉慰使臣远来朕己加礼优待至于西洋寓居中国之人朕以万物一体为怀时教其谨饬安静果能慎守法度行止无愆朕自推恩抚恤兹因使臣归国特颁斯敕并赐糚段锦段大段六十疋次段四十疋王其受领悉朕惓惓之意又特赐国王貂皮人参各色糚段锦段大段次段洋漆器甆器芽茶纸墨绢扇等物四年琉球国王尚敬遣使谢赐御书恩恭进金鹤二嵌螺钿黑漆盘椀各三十彩屏二扇二百纸万张青花蕉布白花焦布素花旧布各五十疋其正使紫巾官召见奉谕琉球国王因朕颁赐御书匾额及采段玉器等件特遣使臣进表谢恩贡献仪物具见悃诚朕加惠远藩不受贡物但既航海远来不忍令其带回本国向来朝鲜国王进献礼物若不收受有交送内务府存留准作年贡之例今琉球国王所贡礼物准作三年一次正贡特赐国王内段端砚玉器法琅器玻璃器甆器并加赏正使紫巾官银段等物五年奉谕朝鲜年贡之例每年贡米百石朕念该国路途遥远运送非易着减去稻米三十石糯米三十石每年贡糯米四十石足供祭祀之用永着为例西洋博尔都噶国王若望遣使麦德乐等具表庆贺恭请圣安仪与五十九年同进贡方物大珊瑚宝石素珠金法琅合金镶咖什伦缾蜜蜡合玛瑙合银镶伽什伦合蓝石合银镀金镶玳瑁合银镀金镶云母合各品药露五十缾金丝段金银丝段金花段洋段大红羽段大红哆啰呢洋制银柄武器洋刀长剑短剑镀银花火器自来火长枪手枪鼻烟葛巴依瓦油圣多默巴尔萨木油壁露巴尔萨木油伯肋西里巴尔萨木油各品衣香巴斯第里葡萄红露酒葡萄黄露酒白葡萄酒红葡萄酒伽什伦各色法琅乌木镶青石桌面镶黄石桌面乌木镶各色石花条桌织成远视画凡四十一种赐国王大蟒段糚段倭段各六片金段四闪段蓝花段蓝段帽段素段各八绫纺丝各二十二罗十三绢七贡使以下段紬纺丝绢银有差又特赐国王人参内段甆器洋漆器荔枝酒芽茶纸墨绢镫扇香囊等物来使亦加赐有差苏禄国王毋汉末毋拉律林遣使奉表入贡方物珍珠玳瑁描金花布金头牙萨白幼洋布苏山竹布燕窝龙头花刀夹花标枪满花番刀藤席猿凡十有二种奉谕苏禄国向来未通职贡今该国王输诚向化遣使远来进贡方物奏辞恳切具见悃诚其有应行议奏之处着大学士九卿详议寻大学士等遵旨议奏苏禄国入贡照东南海外安南琉球荷兰暹罗诸国初次纳贡之例赏给特赐国王玉器甆器等物正副吏加赏内段银两有差七年谕据福建巡抚奏称琉球国中山王尚敬差耳目官毛鸿基等进贡方物照例进港安插馆驿朕以琉球历来恪守臣节不失贡期而地处重洋之外使臣远涉风涛深可轸念是以令其四年进贡方物准作六年正贡其六年应进表文俟八年进贡一同恭进所以宽其朝贡之期与海邦休息之意也今该国王以未接部文仍按期遣使实因未知朕之明旨并非有违成例且其船己经进港行李己安顿馆驿宁可以不合例而却之使空往返于洪涛巨浪中乎着照例准其入贡该抚委官伴送来京一应廪饩舟楫悉遵二年例从厚办给又谕六年进贡准作八年正贡君若八年贡物己经遣使起程即准作十年进贡是年琉球国陪臣入贡来京恭遇圣驾升殿俟百官行礼毕引至丹墀西行三跪九叩礼毕于右翼众官之末赐坐赐茶又特赐国王内段玉砚松花石砚玉器玻璃器法琅器甆器及使臣银段等物朝鲜国差陪臣骊川君李增谢恩来京未遇升殿世宗宪皇帝御干清宫宝座礼部堂官一人引来使随带通事一人由干清宫右门入至丹墀西行三跪九叩礼毕引入干清宫右门赐坐于右翼大臣之末赐茶来使叩头饮讫世宗宪皇帝慰问来使跪聆毕引出至干清门外谢恩齐集之大臣咸补服议政大臣及应齐集大臣均入内大臣班列坐豹尾班侍卫随进扈卫不赐茶在圆明园召见于正大光明殿仪同又谕嗣后朝鲜差来陪臣有职衔称君者遇升殿之日照常赐茶如未遇升殿着礼部于使臣起程之前奏闻令其便殿进见赐茶遣回又奉旨嗣后凡属谢恩表章皆着与三大节表一同赍奏不必特遣使臣永着为例又谕朕臣礼部具题颁赐朝鲜国王仪物本内开载赏赐银百两又貂皮折银百五十两朕思赏赐之例既已开载貂皮何以又折为银至于赏银百两亦应用仪物以示朕优重藩王之意尔等酌议具奏礼部遵旨议定赏貂皮一百不必折价至赏给国王银百两改为内库糚段四疋云段王疋永着为例又陈奏伊国贼党谋逆遣兵缉获奉旨嘉奖特赐国王段三十二绫八康熙字典性理精义诗经传说汇纂音韵阐微各一部赏该国兵丁银万两暹罗国王遣陪臣朗微述申黎呼等赍金叶表文入贡御前方物驯象龙涎香幼鐉石冰片沈香犀角孔雀尾翠鸟皮象牙速香安息香紫降香荳蔻螣黄胡椒大枫子乌木荜拨紫梗桂皮儿茶皮樟脑硫黄檀香树胶香织金头白袈裟桃红袈裟幼花布阔幼花布织金头白幼布阔红布花幼幔大荷兰毡冰片油蔷薇露皇后前方物不进象余物各减半又加进宝剑仗剑金地交枝柳条版带礼部遵旨议定嗣后免贡速香安息香胡椒紫梗红白裟裟白幼布幼花布阔幼花布花布幔等物是年暹逻国来使共四人奉旨着大贡使于同来贡使内选一人令二人进见特赐国王御书天南乐国四字内段二十玉器法琅器松花石砚玻璃器甆器等物八年安南国遣陪臣进四年七年正贡又谢赐御书书籍段币宝玉器皿恭进礼物加进金龙黄纸二百张玳瑁笔百枝斑石砚二方土墨二包南掌国苏玛喇萨提位既孙差头目叭猛花等奉销金缅字蒲叶表文一道贡驯象二礼部奏南掌国通事刁猛虽通汉语语言蹇涩奏对时不能明晰有伴送贡使之把总康天赐熟悉南掌国言语令其随贡使进见其颁赏照苏禄国初次例又特赐国王玻璃器甆瓶糚段大段人参等物正副使银段有差是年定南掌国五年一次入贡九年琉球国入贡奉旨十年贡物即准作十二年正贡十一年不必遣使前来是年以琉球陪臣子弟入监读书学成归国国王加进谢恩礼物嫩蕉布百疋围屏纸五千张
　　乾隆元年暹罗国入贡方物加进金段二花幔一荷兰毡一照康熙六十一年加赐之例赏给又贡使呈称国王衷曲恳忻转奏乞邀恩眷颁赐蟒龙大袍一二袭奉旨暹罗远处海洋抒诚纳贡除照定例赏给外着特赏蟒段四端又礼部议奏暹罗国陪臣朗三立哇提等四人入贡来京或召见大贡使一人或四人或令其选一人同大贡使二人进见或停其进见奉旨皆令进见又奏言旧例朝鲜来吏有称君者坐于左翼辅国公之下随班赐茶至琉球安南等国差来陪臣若系该国王兄弟世子来朝应如朝鲜称君之例若寻常贡使等召见其议政大臣齐集赐坐赐茶之处应行停止从之二年谕朝鲜国王为请封世子进献礼物若仍来使赍回未免徒滋往返着暂留收贮准作来年正贡是年琉球国入贡庆贺方物与雍正二年同四年琉球国入贡特赐国王永祚瀛壖四字并谕琉球远隔重洋不必专遣使臣谢恩俟正贡之年一同奏谢六年琉球国谢赐御书恩恭进仪物与雍正四年同奉旨准作七年正贡其进到七年正贡准作九年正贡九年应进表文照例遣使恭进八年苏禄国入贡请复三年一贡之例奉旨着仍遵雍正五年所颁敕谕酌俟五年之外一修岁献之旨行又谕南掌国贡象旧例以五年为期朕思该国僻处天末远道致贡未免烦劳着改为十年一贡是年皇上恭谒盛京祖陵朝鲜国王遣陪臣迎接进贡方物与康熙二十一年同特赐御书式表东藩四字并弓矢貂皮鞍马糚段大段等物正使以下银段有差十四年暹罗国王遣陪臣朗呵派哌提等奉金叶表文入贡御前方物象二龙涎香犀角沉香土璇石象牙紫降香大枫子荳蔻螣黄乌木胡椒花桂皮■〈木盏〉朴齿舌皮樟脑檀香硫黄苏木上冰片冰片油翠毛孔雀尾红布幔贺南毡皇后前不贡象余物各减半又附洋船贡到黑熊鬬鸡金丝猿等物使臣朗呵派哌提等奉表来京恭遇圣驾巡狩于启銮日礼部满堂官引来使等四人并通事一人至圆明园宫门外行三跪九叩礼恩赏物件于宫门前赏给随至王公百官处送驾排班之末跪候瞻仰特赐国王御书炎服屏藩四字蟒段片金段糚段闪段各二锦段四色各段八玉器玛瑙器法琅炉缾松花石砚玻璃器甆器等物十六年缅甸国遣陪臣希里觉填奉表入贡御前方物毡段四缅布十有二驯象八皇太后前驯象二奉谕缅甸越在荒裔自前明嘉靖后职贡不通兹复专遣陪臣赍表阙廷向化奉琛具昭忱悃向来南掌等国入贡筵燕赏赉均照各国贡使之礼所有缅甸贡使到京一应接待事宜亦应照各国例以示绥怀寻礼部奏言缅甸国使臣等奉表来京恭遇升殿己经行礼应照例停其进见从之赐国王蟒段锦段各六闪段八青蓝采段蓝段素段紬罗纱各十王妃织金段织金纱织金罗各四段纱罗各六贡使以下采段绢布有差加赐国王御书瑞辑西琛四字青白玉器玻璃器甆器松花石砚法琅炉缾内库段贡使银段等物十八年暹罗国使臣郎损吞派沛等奉表来京恭遇驾幸南苑即令使臣道旁瞻仰照例停其进见特赐国王人参段锦玉器玛瑙器法琅器铜暖砚玻璃器甆器等物又西洋国使臣巴哲格等奉表来京皇上御干清宫宝座礼部堂官率领在京居住西洋人一人引来使进见仪与雍正五年同赏给如例加赐国王龙段糚段线段绫纺丝罗绢册页玛瑙玉器法琅器漆器甆器紫檀木器画绢香袋香饼纸墨扇茶等物正使糚段花段线段玉器法琅器漆器甆器画绢纸墨扇茶等物又五月初一日于圆明园赐国王纱葛香囊香串宫扇药锭等物正副使以下纱葛香囊宫物等物各有差十九年皇上恭谒祖陵朝鲜国遣陪臣至盛京迎接恭进仪物与八年同苏禄国入贡珍珠花藤席玳瑁燕窝花刀花枪花标瓜鸦钟咾哮丁香跂踏竹布龙涎春赏给国王与雍正五年同二十六年南掌国入贡庆贺皇太后七旬万寿恩赏该国王及贡使等与雍正八年同二十八年苏禄国入贡珍珠玳瑁燕窝剑标枪吹筒藤席洋布花布竹布丁香鹦鹉等物赏赐与十九年同三十二年琉球国恭进谢恩方物金鹤盔甲马鞍金银饰佩刀漆饰镀金佩刀衮刀枪金彩画屏扇丝绵练蕉布纹蕉布土苎布红铜白刚锡等物赏赐如雍正二年例三十六年南掌国入贡庆贺皇太后八旬万寿恩赏该国王糚段倭段蟒段锦段大段红绿猩猩毡片五色绢五色纸人参玻璃器甆器等物贡使以下银段有差其贡使先蒙召至热河筵宴入于侍郎班次特赏贡使蟒段四先目段各二又于西直门接驾赏贡使段三貂皮四先目段各二貂皮各二四十三年皇上恭谒祖陵朝鲜国遣陪臣迎驾恭进方物与十九年同特赐御书东藩绳美四字安南庆贺平定金州恭进方物照例内少金龟漆扇二件多速香十斤礼部奏明奉旨凡外国进贡正贡方物自不可短少若因庆贺陈奏谢恩等事加贡间有短少与例不符者毋庸计较是年安南国将窜越匪犯解送进关奉旨于正赏外加赏国王蟒段糚段倭段锦段各一闪段一表段二四十五年朝鲜国王遣使至热河庆贺万寿加赏国王段十八正副使以下银段有差又进谢恩随表方物特赏国王鞍马表段糚段云段紬豹皮等物先是奉旨朝鲜陈谢表章所有随表贡物概行停止是年该国王遣使谢恩仍贡方物奉旨收受饬嗣后毋庸再进四十六年安南国遣陪臣谢恩入贡方物奉旨着礼部堂官带至热河瞻觐特赏国王蟒段倭段闪段锦段各二正副使以下银段有差南掌国入贡驯象进蒲叶表文恭祝皇上万寿恩赏该国王与三十六年同暹罗国先为缅匪所破至是国人郑昭报雠复土国王无后吏民推昭为国长遣使入贡象二沉香龙涎香金刚钻西洋毯孔雀尾翠皮象牙犀角降香檀香白胶香樟脑荜拨白蔻螣黄大枫子乌木桂皮甘蜜皮苏木等物外又有备贡奉旨收象一只犀角一担其象牙等物准其在广东省自行变价并压鎗货物一体免税又于例赏外特赏国长蟒段锦段各二闪段片金段各一八丝段四玉器玛瑙器各一松花白砚二法琅器十三甆器一百有四四十七年正月初九日紫光阁筵燕朝鲜使臣奉旨入燕赏正使锦三漳绒三八丝段五丝段各五大荷包二小荷包八酒锺一副使锦漳绒各一八丝段五丝段各三大荷包二小荷包四酒锺一琉球南掌二国使臣并入燕恩赏与朝鲜同十五日正大光明殿赐宴观灯朝鲜使臣等献诗恩赏八丝段各一绢笺各二卷笔各一匣墨各一匣十六日赐朝鲜琉球南掌三国使臣于山高水长看烟火恩赏正使锦各一八丝段各二副使锦各一八丝段各一二月谕安南国王黎维■〈礻端〉前因盘获逃犯周贵遣使押送人关赏给段疋等物赍奏陈谢并备具方物附表进呈念其专使远来不令赍回即准留充正贡以示优恤今据两广总督巴延三奏该国王复行具表奏称接奉恩旨准将此次谢恩仪物充作正贡下方葵藿无以将忱恳将此次奉进方物仍为谢仪洎四十八年岁贡之期钦遵常例奉贡等语具见该国王恭顺悃忱深可嘉尚若复仍行却还转无以达该国述职输诚之意所有此次随表方物该部即行收受其四十八年应进正贡着减常年所进贡物之半至嗣后该国王遇有陈谢章奏一概无庸备物随表呈进以副朕柔惠远人至意并令该督巴边三传知该国王遵谕行四十八年正月初五日紫光阁筵燕十二日山高水长筵燕朝鲜使臣献诗恩赏与四十七年同九月皇上恭谒祖陵朝鲜国王先期遣陪臣在盛京迎驾修贡与四十三年同特赏国王御制诗一章玉如意一柄德符心矩一帖正副使以下银段有差又恩燕使臣赏正副使各纸笔墨砚糚段中段等物有差十二月除夕保和殿筵燕朝鲜琉球各谢恩进贡正副使臣俱赐入燕赏给燕桌四十九年正月初九日赐中正殿筵燕恩赏朝鲜琉球使臣与四十八年紫光阁燕同十四日赐中正殿看烟火十五日赐保和殿筵燕中正殿看烟火朝鲜琉球使臣并同三月安南国王遣陪臣谢恩入贡恭遇圣驾南巡陪臣等于江宁省城外接驾钦命题作诗恩赏段各一纸笔墨各一分特赐国王御书南交屏翰四字御制古稀说又加赏蟒段倭段等物赐使臣筵燕于江宁将军衙门八月使臣进京赴热河瞻觐奉旨作诗恭进赏五丝大段三匹笔墨各三匣纸大小六轴特赐国王御制诗一章瑞芝如意一柄蟒段闪段章段锦段各一又赏陪臣三员各色段及羊皮袄镶如意鼻烟壶荷包牙签甆器蜜浸荔枝茶膏茶饼鲜果等物九月特命朝鲜国王酌派年在六十以上陪臣二三人充正副使来京预新正千叟燕盛典十一月礼部奏接准朝鲜国王咨称遵旨将陪臣年六十以上者专差进贺正副使即日登程进京入燕奉旨加恩特赐朝鲜国王澄泥仿唐石渠砚一方梅花玉版笺花笺花绢仿澄心堂纸各二十张徽墨二十锭湖笔二十枝即交贡使祗领并谕该国王毋庸具表谢恩以示体恤远邦至意五十年正月干清宫赐千叟燕朝鲜正使陪臣李徽之副使陪臣姜世晃并预燕赋诗恩赏有加二月恭遇皇上临新建辟雍讲学陪臣等并随班观礼奉谕朝鲜国于藩封中臣服最久每遇万寿元旦冬至年节俱备方物呈进朕鉴其忱悃俱令该衙门收存仍优加赏赉此外遇有奏贺奏谢及陈奏等事亦均有随表贡物向例皆称不收受准为下次正贡并经降旨令于寻常陈奏事件不必再具贡物而该国王仍前备进以致备抵之物辗转存积在该国王恪守成规固属恭顺之道但存积日久转相抵算且仍有余出者非朕厚往薄来体恤属国之意也所有朝鲜国历年留存各物竟着该衙门悉行收受仍按照原物从优加赏嗣后该国于每岁正贡及如千叟燕等类特举旷典自应照旧备物呈进朕亦必收受厚加赏赉此外凡遇寻常奏贺奏谢陈奏等事祗须备具表文其随表贡物该国王务仰体朕意恪遵谕旨概行停止毋事多仪以副朕柔惠远邦以实不以文之至意该部即行文该国王知之凡朝贡之仪悉具大清通礼

　　?敕封外国

　　（臣）等谨按遣使诣蕃始见于唐开元礼其后惟元代有遣使高丽安南之事明集礼亦着有遣使诣蕃之仪顾外方间有徕宾而属籍不皆世守册封之典亦未数见举行也我朝自太宗文皇帝征服朝鲜勒石三田渡以纪恩德由是岁修职贡藩封世守永効忠诚洎世祖章皇帝一统中外而山海诸邦梯航毕集若琉球若安南尤先奉表请封百数十年以来朝使所临恪循仪典恭顺倍加其它荒远阻绝之区输诚向化者颁敕嘉奖即授来使赍回凡册府所书不可胜数谨就大清会典所载汇着于篇
　　崇德二年朝鲜国王李倧举国归附敕封为朝鲜国王赐龟纽金印给诰命封王妻为王妃子为世袭顺治六年遣正副使赍诏敕往封朝鲜国世子李淏为朝鲜国王妻为王妃赐国王黑狐皮裘一黑貂皮百鞍马一大蟒段四大段四团补段四小蟒段糚段锦段石青段各一王妃大蟒段糚段锦段倭段闪段帽段青段石青段各二大段彭段各三纺丝纱各四付封使赍往八年琉球国差陪臣赍表及通事到京颁敕一通谕该国将明季敕印缴换即令差官赍回十一年琉球国世子尚质遣陪臣缴到明季敕印特颁诏敕各一道及镀金驼纽银印一颗遣正副使往封琉球国世子尚质为中山王是年定往封琉球国王开列内阁典籍中书舍人翰林院读讲编检六科给事中礼部郎中员外郎主事行人司行人恭候钦点正副使各给蟒段朝麒麟补服十六年遣使赍诏敕往封朝鲜国世子李棩为朝鲜国王是年定往封朝鲜国王开列内大臣散秩大臣一等侍卫满内阁学士翰林院掌院学士礼部侍郎恭候钦点正副使各一人十八年安南国王黎维禔奉表投诚照琉球国例颁敕一道令来使赍回本国
　　康熙三年以荷兰国王助兵克取厦门金门颁敕谕二道褒奖是年礼部秦言安南国世子黎维禧请封得旨俟该国王缴送明季敕印再行议奏五年安南国世子黎维禧缴到明季敕印特遣正副使赍敕及铸给镀金驼纽银印往封黎维禧为安南国王又定往封安南国王开列正副使及给蟒段朝衣麒麟补服悉照出使琉球之例十二年暹罗国请封给与敕书并镀金驼纽银印贡使于午门外祗领并行令该国王恭迎各如仪十四年遣正副使赍诏敕封朝鲜国世子李焞为朝鲜国王妻为王妃二十一年遣使赍敕封琉球国世子尚贞为中山王赐国王蟒段闪段青段各二石青采段蓝采段锦段各三纱罗绸各四王妃石青采段蓝采段蓝段青段各二糚段闪段各一纱罗各四特赐国王御书中山世土四字二十二年敕封安南国世子黎维正为安南国王以旧印模糊并换给新铸驼纽镀金银印赐国王御书忠孝守邦四字三十六年谕朝鲜国奏称正妃无子请将侧室所生之子李昀封为世子应准其所请赐物照例由户部支取遣正副使臣赍敕往封赐世子织金段四段纱罗各四里各四四十二年定朝鲜国王继室照例封为王妃其诰命及赐封王妃礼物均与封嫡妃同五十七年琉球国王世曾孙尚敬具奏自四十八年中山王尚贞薨逝世子尚纯早世世孙尚益权署国事未及请封亦薨今遣耳目官正议大夫等请封袭王爵奉旨琉球国世守臣节忠诚可嘉准该国王世曾孙尚敬所请敕赐承袭琉球国中山王遣使行敕封礼五十八年遣使赍敕封安南国世子黎维祹为安南国王五十九年遣使赍敕封朝鲜国世子李昀为朝鲜国王是年朝鲜故王妃奏请世子原配追赠王妃继室封王妃颁赐诰命从之六十一年朝鲜国王奏请其弟李昑为世弟部议与例不符得旨照所请行遣使赍敕往封其弟李昑为世弟赐世弟织金段四段纱罗各四里各四
　　雍正二年遣使敕封朝鲜国王世弟李昑为朝鲜国王妻为王妃二年朝鲜国王请封侧室所生之子为世子得旨建立世子该王必再三斟酌始恳切具呈着照所请行遣使赍敕往封其子李緈为朝鲜国王世子是年西洋教化王入贡颁敕一道付来使赍回五年西洋博尔都噶国入贡颁敕一道付来使赍回是年苏禄国入贡奉谕苏禄国向来未通职贡今该国王输诚向化遣使远来进贡方物奏辞恳切具见悃忱其有应行议奏之处着大学士九卿详议寻大学士等遵旨议奏苏禄国入贡照东南海外安南琉球荷兰暹罗诸国初次奉表纳贡之例钦赐敕谕一道给赐该国王即令来使赍奉还国从之七年暹罗国入贡颁敕一道付来使赍回八年南掌国入贡钦颁敕谕照苏禄国初次纳贡之例十一年遣使敕封安南国世子黎维祜为安南国王
</div>
    <div class="pagination">
<a href="清朝通典_page34.html">上一页</a><span>...</span><a href="清朝通典_page30.html">30</a><a href="清朝通典_page31.html">31</a><a href="清朝通典_page32.html">32</a><a href="清朝通典_page33.html">33</a><a href="清朝通典_page34.html">34</a><span class="current-page">35</span><a href="清朝通典_page36.html">36</a><a href="清朝通典_page37.html">37</a><a href="清朝通典_page38.html">38</a><a href="清朝通典_page39.html">39</a><a href="清朝通典_page40.html">40</a><span>...</span><a href="清朝通典_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
