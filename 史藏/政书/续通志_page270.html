<!DOCTYPE html>
<html>
<head>
    <meta charset="UTF-8">
    <title>续通志 - 第 270 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 270 页/共 1359 页</h1>
    <div class="content">　　金二舞

　　仁丰道洽之舞　功成治定之舞
　　（臣）等谨按右舞名熙宗皇统间所定也海陵贞元中改曰保大定功之舞万国来同之舞世宗大定十一年又有四海会同之舞则系 
武舞名其文舞名独轶

　　元二舞

　　武定文绥之舞　内平外成之舞
　　（臣）等谨按内平外成之舞第一成象灭旺汗二成象破西夏三成象克金四成象收西域定河南五成象取西蜀平南诏六成象臣高 
丽服交趾成宗大德中定右二舞用之宗庙而于郊祀改曰崇德之舞定功之舞葢酌用前代旧名也

　　明二舞

　　文德之舞　武功之舞
　　（臣）等谨按宋初二舞曰文德武功明初亦然惟其容节可观故其称名至质后改文舞曰车书会同武舞曰平定天下曰抚安四夷其 
势渐趋文饰永乐时又有表正万邦之舞天命有德之舞凡宴飨诸舞间进夸大备焉殊不知文武二舞厯代相沿葢袭韶箭大武之旧不容有 
增益以乱其列各庙异舞及随事异舞其失不过繁文若立新舞以参二舞其流至于失序此去质崇文之弊也

　　钦定续通志卷一百二十九

　　●钦定续通志卷一百三十　职官略一

　　职官畧 【一】

　　（臣）等谨按郑志职官畧本杜典而删润之以唐六典为准溯前古三代秦汉以来设官之制存其累代相因者而于后世所不置者则 
阙焉粤惟帝王设官分职因时制宜不相沿袭自云鸟纪官五鸠九扈之职因事更名虞之四岳九官夏之道人官师主夫啬人陶正车正殷之 
六大五官六府六工名爵递更典司亦异记曰有虞氏官五十夏后氏官百殷二百盖官制若是其不相沿也即以周官考之六官分治为周公 
致太平之书而春秋传所载王朝列国诸官如周有御士尉氏鲁有左宰周人晋有执秩元尉齐有舟鲛祈望宋郑皆有褚师以及楚之莫敖右 
尹箴尹芉尹秦之不更庶长皆为周礼所无因时创置在一代之中已不能无变更矣而况秦汉以后九寺三省之分设州部军府之轻重代有 
增损或仿周官或仍秦制或创新名繁简异宜裁并异制必不能据周官汉百官志以强配魏晋南北朝之设官亦必不能据唐六典以傅会周 
秦之分职但以宋代建官率因唐旧故郑志原本杜典详于近而畧于古亦著作之体宜尔也考唐自肃宗至德以德藩镇日重名器渐紊五代 
事多草创至宋神宗元丰闲更定官制犹存六典之遗意然损益多寡不必尽合于唐矣至如辽之北面官金初建国之贝勒等官元之侍正府 
中政院内宰司承徽寺经正监明之督理侍郎协理戎政总理抚治诸职皆前所未有而各为创置者也宋以中书舍人与翰林学士分典制诰 
谓之两制而明之两房舍人为内阁之属宗正寺旧列于诸卿而明之宗人府居文职之首主事旧为令史至明则与郎中员外郎同为六部郎 
官巡检在宋为边徼典军之要职而元明则属于州县宋之安抚司宣抚司元之宣慰司多领以大臣统理军民总辖郡县而明则授诸土官此 
前后名实之不相因也其余内外之迁移班秩之崇卑委任之繁省五朝制度彼此互殊视唐以前为尤甚夫郑志之述唐官制祗取近代章程 
备当时法鉴未尝以六典为至当不可易之圭臬则后之述官制者又奚必一一傅会六典勉强以求合哉且如殿阁大学士自明以来为宰辅 
之任而唐六典则无之太尉司徒司空古称三公近代久不复置中书门下唐宋谓之政府至明仅存舍人给事中而已枢密院始于五代权在 
宰相之右宋与宰相称两府辽金元皆为重任至明乃革畧举其大端已难强以相附此亦如封建郡县古今异宜必欲举春秋侯国之封域以 
配合唐之十道宋之二十三路明之两京十三布政司多见其拘而鲜通矣兹续修职官畧始自唐中叶讫于元明上下八百余年沿革不同自 
毋庸更袭六典之旧惟是建官列职一代有一代之规模若专据近代以溯往古则凡宋辽金元之官明代所不设者皆阙而不载又未免挂漏 
之病今参酌古今取其大畧相因者区而别之曰唐五代宋官制曰辽官制曰金元官制曰明官制次第列陈不紊不漏其中或名称虽异而职 
守相因或名目似同而崇卑攸别并详加案语以通古今之邮以存通史之例若一代所剙置后世无相同者亦按时代增入以存当日之掌故 
其禄秩官品各门仍依郑志之例总其大纲载于序官之后焉

　　唐五代宋官制上

　　○唐五代宋官制上

　　唐以六典设官三省九寺六军十六卫诸司一代无所更易肃宗至德以后国有重事辄以宰相兼领其官崇儒学则为集贤大学士理财 
用则兼盐铁转运使治军旅则领行营都统至太微宫使太清宫使皆为荣宠之任又增置枢密院使掌内外表奏传宣出纳其时方镇之有功 
者多加平章事至僖宗光启间率加司徒司空藩镇之重极于唐末非复六典之旧矣五代多仍唐制以同中书门下平章事为宰相昭文馆大 
学士集贤殿大学士监修国史皆以宰相分领之其三省六曹诸司则因而不改惟梁改枢密院为崇政院亲信大臣知院事后唐复为枢密院 
领自宰相凡军国机务兵防边备之政悉领焉至总理诸司则归诸宣徽院经治财赋则责之三司使职任之重亚于枢密然五代典章散佚三 
公赴上不备其仪而藩镇多领三省长官及三公三师之职其信任惟六军马步都指挥使左右控鹤都指挥使复有龙捷左右军虎捷左右军 
左右厢都指挥使随时更名得亲近者即为重任后又置端明殿学士掌四方章奏佐枢密使所未逮亦因时而立制也宋初参用唐五代之制 
尚书门下并列于外别置中书禁中为政事堂与枢密对掌大政天下财赋内庭诸司中外筦库悉隶三司台省寺监官无定员无专职皆出入 
分莅庶务故三省六曹二十四司类以他官主判其官人受授之别则有官有职有差遣官以寓禄秩叙位着职以待文学之选而别为差遣以 
治内外之事其次又有阶勋爵邑以分差等外官则惩唐以后藩镇之专恣颇用文臣知州事复设通判以贰之凡一品以下谓之文武官未尝 
参者谓之京官枢密宣徽三司使副学士诸司而下谓之内职殿前都校以下谓之军职外官则有亲民厘务二等而监军巡警皆比亲民之任 
焉神宗熙寍末始命馆阁校唐六典元丰三年以摹本赐羣臣乃置局中书命官详定遂肇新官制省台寺监领空名者一切罢去而易之以阶 
及详定所上寄禄格明堂礼成即用新制迁秩而省台寺监之名各还所职矣五年省台寺监法成六年尚书新省成帝亲临幸召六曹长贰以 
下询以职事因诫敕焉哲宗元佑以后二府不分班奏事枢密加置签书户部则不令右曹专典常平而总于其长起居郎舍人则通记起居馆 
阁则增置校勘黄本稍更元丰之制高宗南渡复讨论元丰故事而加润色然政尚权宜如御营使国用使诸职宰相执政并有兼官因事刱名 
殊非经久诸部或长贰不并置或并郎曹使相兼之唯吏部户部不省不并后乃稍为增置继又增馆阁之员广环卫之官厘正庶务盖自元丰 
定制以后屡议增损然于大而分政任事之臣微而筦库监局之官便于时政者沿袭不革犹存六典之遗也
　　（臣）等谨按唐六典设官之先后与夫内外诸司之职掌详见郑志欧阳修五代史不志职官其散见于纪传者参考五代会要诸书畧 
存梗槩惟宋史职官志以唐典为本于宋时增设之官依类分见条理整齐今据宋代官制以上朔唐至德以后及五代之设官沿革俾前后相 
通且不使增置各官有所阙畧焉其官秩次第亦以宋史为叙

　　三师
　　三公
　　三孤
　　门下省
　　中书省
　　尚书省
　　枢密院
　　宣徽院
　　三司
　　翰林学士院
　　东宫官
　　吏部
　　户部
　　礼部
　　兵部
　　刑部
　　工部

　　△三师

　　太师太傅太保 【唐制三师不常置至德以后太傅太保多为藩镇勋臣及宰辅优礼之官唯太师不轻授五代仍唐制宋初为宰相亲 
王使相加官其特拜者不预政事赴上于尚书省徽宗政和三年以太师太傅太保为三公】

　　△三公

　　太尉司徒司空 【唐制三公非有大功者不授五多为藩镇加官及赠官宋初仍唐制其特拜者赴上仪与三师同凡除授则自司徒迁 
太保自太傅迁太尉政和三年罢太尉司徒司空不置】

　　△三孤
</div>
    <div class="pagination">
<a href="续通志_page269.html">上一页</a><span>...</span><a href="续通志_page265.html">265</a><a href="续通志_page266.html">266</a><a href="续通志_page267.html">267</a><a href="续通志_page268.html">268</a><a href="续通志_page269.html">269</a><span class="current-page">270</span><a href="续通志_page271.html">271</a><a href="续通志_page272.html">272</a><a href="续通志_page273.html">273</a><a href="续通志_page274.html">274</a><a href="续通志_page275.html">275</a><span>...</span><a href="续通志_page271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
