<!DOCTYPE html>
<html>
<head>
    <meta charset="UTF-8">
    <title>续通志 - 第 199 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 199 页/共 1359 页</h1>
    <div class="content">
　　古以星记日月之行唐虞时分四象而已亦谓之四陆至周人言十二次二十八星始详左氏春秋梓慎曰元枵虚中也裨灶以婺女为元 
枵之维首据是递之星次之大致可考尔雅释天寿星角亢也大辰房心尾也大火谓之大辰析木之津 【按今尔雅作析木谓之津据左传 
国语星次名析木之津谓字乃讹舛衍文】 箕斗之间汉津也星纪斗牵牛也元枵虚也颛顼之虚虚也北陆虚也娵觜之口营室东壁也降娄 
奎娄也大梁昴也西陆昴也柳鹑火也尔雅所未举者实沈参也鹑首东井舆鬼也鹑尾轸也元枵一曰天鼋娵訾之口一曰豕韦东陆苍龙七 
宿为寿星大火析木之津三次北陆元武七宿为星纪元枵娵訾之口三次西方白虎七宿为降娄大梁实沈三次南方朱鸟七宿为鹑首鹑火 
鹑尾三次宋书祖冲之曰臣以为辰极居中而列曜贞观羣象殊体而阴阳区别故羽介咸陈则水火有位苍素齐设则东西可准非以日之所 
在定其名号也次随星名义合宿体分至虽迁而厥位不改
　　（臣）等谨按曲礼言前朱鸟而后元武左青龙而右白虎此列宿之四象春秋传有日在北陆及西陆朝觌之文是四象又即为四陆尔 
雅虽曰北陆虚也西陆昴也寔言陆则兼该三次故举中一宿以见七宿天既动体随时不同何以有东西南北之定方据尧典日中星鸟以殷 
仲春鸟在南则苍龙在东白虎在公元武在北象各七宿或见或否因其时之定位命为南北东西移时则不同厯数千年则仲春初昏亦不同 
然则分四象始自羲和可知周冬至白在牵牛为星纪之中则斗值星纪之初用是为十二次纪首故曰星纪唐虞冬至日在虚乃元枵正中元 
以来冬至日在箕乃析木之津正中不首斗牵牛也然则十二次之名始自周人可知汉费直刘歆蔡邕诸人未识岁差各以节气日所在宿度 
分十二次之界故刘蔡并云日至其初为节气至其中为中气晋虞喜始立岁差法而祖冲之尤论之详后此推步家虽知星次不随日躔推移 
然其十二次之界不过损益汉志及月令章句为之咸非定论星次起于周人则当取春秋传元枵虚中及婺女为元枵之维首二语就黄道均 
分其界庶几不大远于古耳
　　（臣）等又按二十八宿乃星之当黄道者日行黄道虽借星以纪日躔当分黄道自为黄道列宿自为列宿黄道以冬至为最南夏至为 
最北春秋分为南北之中列宿则唐虞时虚在最南元以来箕在最南分至由于南北中一定之限十二次专以星辰为限不论黄道之南北中 
也

　　○星象

　　尔雅释天略举星名至史记天官书而大备其传葢出于周秦之际晋以后志天文者往往与之殊致转相祖述浸失其本言星象宜权舆 
于此中官天极星其一明者太一常居也旁三星三公或曰子属后句四星末大星正妃余三星后宫之属也环之匡卫十二星藩臣皆曰紫官 
前列直斗口三星隋北端锐若见若不曰阴德或曰天一紫宫左三星曰天枪右五星曰天棓后六星绝汉抵营室曰阁道北斗七星杓携龙角 
衡殷南斗魁枕参首斗魁戴匡六星曰文昌宫一曰上将二曰次将三曰贵相四曰司命五曰司中六曰司禄在斗魁中贵人之牢魁下六星两 
两相比者名曰三台柄辅星 【案柄字从前汉志增入据史汉两文于北斗七星下俱言与北斗相近之星文昌三台诸星则近斗魁者也招 
摇二星则近斗杓者也辅星是与北斗第六星相近者史汉于辅星下俱有占验之语其云明近者谓其与斗柄相近也今既删去占验则辅星 
二字不能与上下文相附故从汉志增入柄字杓柄二文义无差别但杓据斗前言之柄据杓旁言之为异】 杓端有两星一内为矛招摇一外 
为盾天锋有句圜十五星属杓曰贱人之牢东官苍龙房心心为明堂大星天王前后星子属房为府曰天驷其阴右骖旁有两星曰钤北一星 
曰牵东北曲十二星曰旗旗中四星曰天市中六星曰市楼房南众星曰骑官左角李右角将大角者天王帝廷其两旁各有三星鼎足句之曰 
摄提摄提者直斗杓所指以建时节故曰摄提格亢为疏庙其南北两大星曰南门氐为天根尾为九子箕为敖客南官朱鸟权衡衡太微三光 
之廷匡卫十二星潘臣西将东相南四星执法中端门门左右掖门门内六星诸侯其内五星五帝坐后聚十五星蔚然曰郎位旁一星将位也 
廷藩西有隋星四曰少微士大夫 【案少微祗四星正义云少微四星在太微南北列第一星处士也第二星议士也第三星博士也第四星 
大夫也是其明证史记误四作五系传写之讹今从汉志改正】 权轩辕轩辕黄龙体前大星女主象旁小星御者后宫属东井为水事其西曲 
星曰钺钺北北河南南河两河天阙间为关梁舆鬼鬼祠事中白者为质柳为鸟注七星颈为员官张嗉为厨翼为羽翮轸为车其旁有一小星 
曰长沙轸南众星曰天库库有五车西官咸池曰天五潢五潢五帝车舍水中有三柱奎曰封豕为沟渎娄为聚众胃为天仓其南众星曰廥积 
昴曰旄头毕曰■〈罒干〉车其大星旁小星为附耳昴毕间为天街其阴阴国阳阳国参为白虎三星直者是为衡石下有三星锐曰伐其外 
四星左右肩股也小三星隅置曰觜觿为虎首其南有四星曰天厕厕下一星曰天矢其西有句曲九星三处罗一曰天旗二曰天苑三曰九斿 
其东有大星曰狼下有四星曰弧直狼狼北地有大星曰南极老人北官元武虚危危为葢屋虚为哭泣之事其南有众星曰羽林天军军西为 
垒或曰钺旁有一大星曰北落危东六星两两相比曰司空营室为清庙曰离宫阁道汉中四星曰天驷旁一星曰王良旁有八星绝汉曰天潢 
天潢旁江星杵曰四星在危南河鼓东匏瓜南斗为庙其北建星建星者旗也牵牛为牺牲其北河鼓 【案尔雅何鼓谓之牵牛注今荆楚人 
呼牵牛星为檐鼓檐者荷也是郭读何为荷释文云何郭胡可反又胡多反是何字有两读　檐鼓之义则荷何本系一字而河又从何而变但 
史汉明分牵牛河鼓为二星尔雅所云何鼓谓牵牛在河鼓之下如荷此河鼓者然义原本一致也今仍从史汉作河】 河鼓大星上将左右左 
右将婺女其北织女织女天女孙也紫官房心权衡咸池虚危列宿部星此天之五官坐位也为经不移徙大小有差阔狭有常水火金木填星 
此五星者天之五佐为纬见伏有时所过行嬴缩有度
　　（臣）等谨按世所传甘石星经出于后人伪托其积古以来由略而详者天官书集其大成篇内云汉之为天数者星则唐都气则王朔 
占岁则魏鲜又自序云谈为太史公太史公学天官于唐都然则迁述天官即所谓唐都分其天部者也虽兼存占气占岁之说而以星为本汉 
书天文志称经星常宿中外官凡百一十八名积数七百八十二中外官者中官及东南西北合而五谓之五官坐位索隐云案天文有五官官 
者星官也星座有尊卑若人之官曹列位故曰天官由是言之今本史记乃作中宫东宫南宫西宫北宫皆官字传写之讹索隐于中官下引春 
秋元命苞云官之言宣也于紫宫下引云命苞云宫之言中也今索隐中官并注并讹作宫
　　（臣）等又按天官书言下见象远过后人述作其中涉及占变者今并削去又篇内言五官坐位不移徙大小有差阔狭有常可谓得其 
寔矣复有心宿不欲直老人见王良策马等占皆占星家妄生附会古以列宿部星为恒星又谓之经星终古如斯初无变动至若星之右旋以 
成岁差乃浑体全转而座位相距之度分不改
　　（臣）等又按恒星右旋循黄道而宗黄极其在赤道内外距北极远近古今不同而在黄道内外距黄极远近千古如一隋书天文志言 
贾逵张衡蔡邕王蕃陆绩皆以北极纽星为枢是不动处祖暅以仪准候不动处在纽星之末犹一度有余宋史载沈括浑仪议曰臣考验极星 
更三月而后知天中不动处远极星三度有余梅文鼎恒星纪要云极星祖暅时离不动处一度沈括时遽离三度奇至郭太史时仍三度奇今 
以其仪器考之则宋时离不动处正在二度左右耳祖氏虽云离一度余若其真度恐未及一度此专论近北极纽星古今去北极不同其余列 
宿部星古今距北极不同仿此
　　（臣）等又按晋书天文志引张衡云中外之官常明者百有二十四可名者三百二十为星二千五百微星之数葢万有一千五百二十 
又言后太史令陈卓总甘石巫咸三家所著星图大凡二百八十三官千四百六十四星以为定纪郑志录步天歌于晋书以后星名略备其分 
三垣二十八宿在天官书紫微垣为中官天市垣与苍龙七宿为东官太微垣与朱鸟七宿为南官白虎七宿为西官元武七宿为北官天官书 
出于唐都晋以后天文志咸本之三国时吴太史令陈卓所有增出星名已详郑志兹不复赘

　　○黄道宿度

　　后汉志称在天成度在厯成日居以列宿终于四七此天度之所由起以日循黄道右旋一昼夜所过谓之一度凡三百六十五日小余不 
及四分日之一右旋一周古推步家约计大致定为岁周三百六十五日四分日之一因以命度定为天周之度永元四年左中郎将贾逵论曰 
臣前上傅安等用黄道度日月弦望多近史官一以赤道度之不与日月同于今法弦望至差一日已上辄奏以为变至以为日却缩退行于黄 
道日得行度不为变愿请太史官日月宿簿及星度课与待诏星象考校奏可臣谨按前对言冬至日去极百一十五度夏至日去极六十七度 
春秋分日去极九十一度赤道者为中天非日月道而以遥准度日月失其实行故也如安言问典星待诏姚崇井毕等十二人皆曰星图有规 
法日月寔从黄道官无其器不知施行按甘露二年大司农中丞耿寿昌奏以图仪度日月行考验天运状日月至牵牛东井日过度月行十五 
度至娄角日行一度月行十三度赤道使然此前世所共知也如言黄道有验合天日无前却弦望不差一日比用赤道密近宜施用十五年七 
月甲辰诏书造太史铜仪以角为十三度亢十氐十六房五心五尾十八箕十斗二十四四分度之一牵牛七须女十一虗十危十六营室十八 
东壁十奎十七娄十二胃十五昴十二毕十六觜三参八东井三十舆鬼四柳十四星七张十七翼十九轸十八凡三百六十五度四分度之一 
冬至日在斗十九度四分度之一
　　（臣）等谨按天本无度因日躔以起度度也者行而过之之名故曰循黄道一昼夜所过即为一度黄道斜交于赤道日躔自南敛北自 
北发南寒暑往来而成岁者黄道事也辨方位计辰刻者赤道事也日右旋三百六十五日有奇于黄道一周谓之岁周因分天为三百六十五 
度有奇谓之天周是度法本宜施之于黄道不宜施之于赤道而汉元封七年大中大夫公孙卿壶遂太史令司马迁与侍郎尊大典星射姓等 
定东西立晷仪下漏刻以追二十八宿相距于四方徒有赤道宿度无黄道宿度前汉志角十二亢九氐十五房五心五尾十八箕十一斗二十 
六牛八女十二虚十危十七营室十六壁九奎十六娄十二胃十四昴十一毕十六觜二参九井三十三鬼四柳十五星七张十八翼十八轸十 
七此列宿相距乃从赤道测其度数下至唐初相承不改开元中诏梁令瓒作黄道游仪测知毕觜参及舆鬼四宿赤道宿度与旧不同毕十七 
觜一参十鬼三宋皇佑以后屡有更改元新制浑仪测用二线角十二度十分亢九度二十分氐十六度三十分房五度六十分心六度五十分 
尾十九度十分箕十度四十分斗二十五度二十分牛七度二十分女十一度三十五分虚八度九十五分太危十五度四十分室十七度三十 
分壁八度六十分奎十六度六十分娄十一度八十分胃十五度六十分昴十一度三十分毕十七度四十分觜五分参十一度十分井三十三 
度三十分鬼二度二十分柳十三度三十分星六度三十分张十七度二十五分翼十八度七十五分轸十七度三十分考觜参二宿汉定为觜 
三参九唐为觜一参十元则觜仅百分度之五参十一度百分度之十明崇祯元年测改参前觜后葢列宿循黄道右旋以成岁差其黄道度分 
有定而从赤道视之近二至者度间必阔赤道当浑圆之中围周髀算经谓之中衡冬至谓之外衡夏至谓之内衡其左旋皆准赤道平行以成 
规法外内衡小于中衡则其应乎赤道也外内衡度狭中衡度阔黄道亦浑圆之中围而势斜侧当其与二至近黄道以阔度应其狭度故在黄 
道一度在赤道必过乎一度近二分则斜侧之势乃显故在黄道一度在赤道必不及一度汉耿寿昌所谓考验天运状日月至牵牛东井日过 
度月行十五度时牵牛近冬至东井近夏至故也赤道宿度因岁差而古今异致向之平者今值乎斜侧向之侧者今转移近平体势殊观不惟 
觜西距星从赤道视之转而在参西距星之东鬼西距星亦可转而在柳西距星之东皆将前后异位而不得不各改距星始合黄道前后之定 
序故宿度惟以黄道为主而赤道可不论况赤道以正时刻非以正节气无取乎日躔宿度也然汉以来皆先测赤道乃用勾股弧矢之术推算 
以知黄道测算有疏密故史志载黄道宿度亦古今不同
　　（臣）等又按前汉未有黄道宿度日月行黄道而以赤道度遥准之宜其差谬后汉永元十五年始定黄道宿度而唐以后岁差之说行 
损岁余益天周乃以列宿右移之数为日躔不足之数虚增之为天度元至元中定岁周三百六十五日二十四分二十五秒天周三百六十五 
度二十五分七十五秒岁差一分五十秒虚增此一分五十秒者入各宿试据冬至论之日行最南测影最长始得为冬至倘日躔不足一分五 
十秒必待其更行一分五十秒然后为最南岂日行非最南测影非最长可截去不足之数谓之冬至是岁岁冬至皆非日南至矣此由不知寒 
暑之故专属黄道论南北不论东西也岁差之数不定故史志所载天周亦不定又唐书天文志云旧图奎误距以西大星今复距西南大星张 
中央四星为朱鸟嗉外二星为翼比距以翼而不距以膺今复以膺为距此古今距星之有更易黄道宿度千古不变其不同之故有三测算疏 
</div>
    <div class="pagination">
<a href="续通志_page198.html">上一页</a><span>...</span><a href="续通志_page194.html">194</a><a href="续通志_page195.html">195</a><a href="续通志_page196.html">196</a><a href="续通志_page197.html">197</a><a href="续通志_page198.html">198</a><span class="current-page">199</span><a href="续通志_page200.html">200</a><a href="续通志_page201.html">201</a><a href="续通志_page202.html">202</a><a href="续通志_page203.html">203</a><a href="续通志_page204.html">204</a><span>...</span><a href="续通志_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
