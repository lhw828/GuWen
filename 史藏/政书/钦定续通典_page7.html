<!DOCTYPE html>
<html>
<head>
    <meta charset="UTF-8">
    <title>钦定续通典 - 第 7 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 7 页/共 77 页</h1>
    <div class="content">　　歴代官制要畧【官数　官品　设官沿革　封爵三公　宰相　三老五更　禄秩】
　　官数
　　宋二万四千员
　　辽官数无考【案辽史百官志所纪官属如北南院官名约一百一十有竒北面官官名约一千五百有竒南面官官名约八百有竒苐纪衔名不载员额至所载六部职名总目只书某人曽任某职以实之葢修辽史时已难尽考矣】
　　金一万九千七百员【章宗泰和七年在位者四万七千余员较大定时多三倍】元一万六千四百二十五员
　　明二万四千六百八十三员【内官一千九百七十四员外官二万二千七百九员】
　　官品
　　唐自一品至九品又置勲官九品【已详通典】其勲品自正四品起各分上下【正四品上曰正议大夫正四品下曰通议大夫从四品上曰太中大夫从四品下曰中大夫正五品上曰中散大夫正五品下曰朝议大夫从五品上曰朝请大夫从五品下曰朝散大夫正六品上曰朝议郎正六品下曰承议从六品上曰奉议郎从六品下曰通直郎正七品上曰朝请郎正七品下曰宣徳郎从七品上曰朝散郎从七品下曰宣义郎正八品上曰给事郎正八品下曰征事郎从八品上曰承奉郎从八品下曰承务郎正九品上曰儒林郎正九品下曰登仕郎从九品上曰文林郎从九品下曰将仕郎】
　　宋自一品至九品各有正从凡十八品铨法分流内流外【流内所铨视其出身其流外出官之法共三十七条】文阶三十有七【元丰时止二十四阶政和时始定三十七阶】武阶五十有二封爵十二勲十二
　　辽官品无考【案辽史百官志北面官率用本部族人至有以太子亲王用事者南面官兼使汉人为之衔名采用唐制北南面皆有长贰以率其属但品秩之崇卑资格之陞转失传久矣】
　　金自一品至九品各有正从凡十八品文阶四十有二武职一二品皆用文资正三品以下阶与文资同勲十二
　　元自一品以至九品各有正从凡十八品文阶四十有二【外司天散官各有十四阶内侍散官各有十四阶太医散官各有十五阶教坊散官各有十五阶】武阶三十有四勲十等
　　明自一品至九品各有正从凡十八品不及九品曰未入流文阶四十有二【以歴考为差】武阶三十文勲十等武勲十二等
　　设官沿革
　　唐集贤院大学士　通元院【即武徳时太史局肃宗乾元元年改通元院置主簿等官】行营都元帅　行营都都统
　　梁崇政院【唐为枢宻院梁改崇政院后又为枢宻院】
　　宋枢宻使【枢宻之名始于唐代宗任宦者置内极宻使掌机宻文书如汉中书谒者令是也若内中处分则令内枢宻使宣付中书门下施行其权任已侔宰相矣五代置枢宻使宋亦因之】三司使【职在总国计应贡赋秦为治粟内使汉改为大农令魏为司农梁为卿后魏加大】观察使【唐置宋因之】承宣使　防御使【唐置宋因之】练使【唐置宋因之】宣徽院【辽金元因之】大学士　参知政事【职掌体制降宰相一等具宰相篇】左右谕徳【转导储阐者天圣宁建储时置辽明因之】都副承防【五代时有承防副承防以诸衞将军充太宗太平兴国中以杨守一充都承防都承防自守一始也】检详【检详之职古无之神宗熙宁四年诏以编修经武要畧官四人王存陈伺陈奉世苏液检详枢宻院诸房文字礼□视中书检正官】编修官【编修官古无之仁宗庆厯四年史馆王洙承防单士宁编修例册编修之名自此始】崇政殿説书【古无此官仁宗景祐元年命贾昌朝赵希言王宗道杨安国并为崇政殿説书日轮二员只】开封府牧尹【为畿甸民牧汉为京兆尹唐亦为京兆尹】制置使　经畧安抚使　走马承受【古无是官职在有边警则驰驿上闻】抚谕使【高宗建炎时以金兵退后人情未安以路文廸等为抚谕使后诸路皆置】都副钤辖【宋初以朝官及诸司使以上充或一州或一路或两路三路亦有无都字者仁宗嘉祐中诏内臣为钤辖都监逐路止置一员初不常置成都大府帅臣苐带兵马钤辖两武臣之为钤辖者与均礼】兵马都监【宋兵马都监有路分掌本路禁旅屯戌边防训练之政令以肃清所部建炎三年以要郡守臣带本路兵马都监武臣一员充副都监绍兴三年罢守臣兼兵职而副都监如故州都监则以大小使充掌本城屯驻兵甲训练差使之事在城巡检资浅者为监押或杂用文臣其后止用武臣】路分都监　客省引进使副使　宣抚使【英宗治平时以枢宻院签事郭逵宣抚陜西后韩绛即以宣抚使拜相仍领使事建炎时以宰相出为宣抚或加处置二字入衔绍兴后或以武臣充之】
　　辽大裕悦　北南枢宻院　北南大王院　总知军国事　知国事　门下省【辽南面设门下省金初亦设海陵正隆时废元不设】符寳郎【辽南面符宝司属门下省其官有符宝郎金设符宝郎四员掌御宝及金银等牌属殿前都防检司元世祖至元初立符寳局后改典瑞监明为尚寳司】大特哩衮【治皇族之政教宋为宗正寺卿元为大宗正明为宗人令】伊勒希巴【以治刑狱宋为刑部金元明亦为刑部】多啰伦穆腾【宋为礼部金元明亦为礼部】大林牙院【辽北面有大林牙院掌文翰之事南面有翰林院掌天子文翰之事金元明俱止有翰林院】大详衮【辽有大详衮司与大将军并官曰大详衮曰都监曰将军曰小将军曰军校曰队师】防军司徒　衞军司徒【皆大详衮所属】御帐官　着帐官　大横帐详衮司【掌九帐皇族之事有详衮太师太保司空郎君知事等官】便宜从事　都副部署【掌行在行宫之政令有都部署副部署判官等官】审计院【掌钱谷出入之政】转运司【辽设金元因之】
　　金镇抚弹压官【宣宗贞祐元年九月设京城镇抚弹压官置招贤所】益政院【哀宗正大元年诏设益政院于内廷置説书官二人】机察官【哀宗天兴二年设蔡州四隅机察官】审官院【有知院同知审官院事等官掌奏駮除授失当事如御史台明为六科给事中】衞尉司【有中衞尉等官掌宫中诸务及扈从仪仗】行中书省【贞祐二年置行省于陜西元从之制行中书省凡十秩掌国庶务统郡县镇边鄙与都省为表里】惠民司　四方馆使　警巡院使【平理狱讼警察别部设于诸京者】中都都麴司使副使【酒醋税宋为监税】提举讥察使　文思署【隶于少府监官】绫锦院【置于真定平阳太原河间怀州掌织造织染等事皆属于工部】明安　穆昆　诸乣详衮【守戍边堡】
　　元中政院【供奉中官之事】都防【顺帝至正时置镇北庭都防府于畏吾境以托克托穆尔等领其事秩从二品辽金皆无此官明亦不设惟世宗幸承天以郭勲为都防大将军】提刑按察使【元初立提刑按察司四道曰山东山西道曰山北东西道曰河东陜西道曰河北河南道明因之】经畧使【辽金不设至正时命经畧使问民疾苦明不专设有兵事则暂敕行事】行枢宻院【唐制内枢宻五代及宋皆置枢宻世祖中统时置行枢宻院掌征伐事还则罢】行院【中统时置行院为一方一事而设事已则罢】左右翼屯田万户府【经理斡端别十八里回环汉军及新附之军】行御史台【至元中设于各道品秩同内台】制国用使【至元时立掌国用经制悉统千户兵工二部】都总制庸田司使【至正时置总理军民屯田事以重臣为之】水军元帅府【至正时置】艺文监【文宗天厯时置专以国语敷译儒书及儒书之宜校讐者俾兼治之】侍正府【有侍正同知佥府等官掌内廷近侍之事】储政院【天厯二年改詹事院为储政院】左右都威衞使司【以侍衞亲军为之设以防衞宫禁】内宰司【有内宰司丞等官掌内府饮膳之事】内史府【至元时置有内史中尉司马谘议等官为王府掾属】长信寺【古无此官成宗大徳时置长信寺领大鄂尔多齐哩克昆诸事】长秋寺【仁宗皇庆时置掌武宗五鄂尔多户口钱粮营缮诸事】承徽寺【英宗至治时立掌达尔玛实哩皇后位下钱粮营缮等事】长宁寺【至治时立掌苏喀巴拉皇后位下户口钱粮营缮等事】宁徽寺【天厯时置隶班布尔实皇后位下】长庆寺【泰定时立掌成宗鄂尔多及常岁管办□失房子行幸集赛台人等衣粮之事】武备寺【至元时置掌缮治戎器兼典受给】尚乗寺【至元时置掌御马及羣牧事】利用监【至元时置掌出纳皮货衣物之事】章佩监【武宗至大时置掌御用带服】经正监【掌营盘纳鉢及标拨投下草地有词讼则治之】尚供总管府【掌守防行宫及游猎供需之事】云需总管府【掌守防行宫及行营供办之事】徽政院【世祖至元三十一年太子裕宗薨以詹事院钱粮选法工役悉归太后位下改为徽政院以掌之顺帝元统时依太皇后故事复为皇太后置设立官属三百六十有六人】都总裁【至正三年诏修辽金宋三史以右丞相托克托为都总裁平章特穆尔达宝右丞贺惟一中丞张起严翰林学士欧阳元侍御史吕思诚翰林侍讲学士掲傒斯为总裁官】大禧宗禋院【掌禋享之礼】大抚军院【至元二十七年皇太子总天下军马置大橅军院】大都督分府【至正十八年立】明内阁大学士【太祖洪武时革去中书省仿宋制置殿阁学士以翰林等宫参预机务成祖永乐时始名内阁班在六部之上】都察院左右都御史　左右副都御史左右佥都御史　总督　提督仓场　督饷侍郎
　　督理钱法侍郎【皆隶户部】总督京营戎政【世宗嘉靖时置】巡抚　操江　巡按　巡江　巡视京营　提学　巡仓　巡库巡视光禄　巡青　恤军　监课　清军　刷卷
　　巡盐　巡河　巡闗　巡茶　印马　屯田　捕盗【皆御史差】协理京营戎政【嘉靖时命兵部尚书刘天和辍部务另给闗防专理戎政】翰林院庶吉士【洪武时置掌制诰史册文翰之事无定员】五经博士【皆以先圣先贤后裔为之】行人司司正司副　锦衣衞指挥使【洪武时置职掌缉捕刑狱之事及卤簿仪仗扈从宿衞等职】镇抚司【永乐时置治诏狱】府尹　府丞【应天顺天两府】少詹事　苑马寺正卿　少卿　行太仆寺正卿　少卿布政司【明置承宣布政使司初为行中书省或分中书省六部尚书往往出为参知政事参政入】
　　【为尚书】左右参政　左右参议　按察司副使　佥事盐运同知　五军都督府　留守司　宣慰司　宣抚司　安抚司　挂印将军　总兵　副总兵　参将游击　守备　备倭　把总
　　封爵
　　唐王【正一品】嗣王郡王国公【从一品】开国郡公【正二品】开国县公【从二品】开国县侯【从三品】开国县伯【正四品】开国县子【正五品】开国县男【从五品凡上皇兄弟皇子皆封国为亲王皇太子子为郡王亲王之子承嫡者为嗣王诸子为郡公以恩进者封郡王袭郡王嗣王者封国公案通典封爵内载唐国王郡王国公郡公开国郡公县公开国县侯伯子凡九等今考史所载畧异或系天宝后更定而史不传其年月因并详之】
　　五代多沿唐制其时封王及郡王国公者为多【梁李仁福封朔方王葛从周封陈留郡王高万兴封渤海郡王冯行袭封长乐郡王后唐封张全义为齐王晋桑维翰封魏国公周高行周封齐王】
　　宋王嗣王郡王国公郡公开国公开国郡公开国县公开国侯开国伯开国子开国男十二等【兄弟封国为亲王亲王嫡子为嗣王宗室近亲封郡王或封郡公其开国公侯伯子男皆随食邑二千户以上封公一千户以上封侯七百户以上封伯五百戸以上封子三百戸以上封男】
　　辽封爵无考【案百官志载辽制属国属部官大者拟王封小者准部使而爵之差等不载焉及考皇子表雅斯哈封太平王廸里封冀王隆祐封郑王挞鲁封燕国王布古台封栁城郡王侯古封混同郡王考诸臣列传韩延徽封鲁国公韩徳枢封赵国公赵延夀封魏王室昉封郑国公萧相封兰陵郡王耶律实鲁封韩王都噜封漆水郡王耶律休格封宋国公萨巴封武宁郡王萧阿噜封兰陵县公独侯伯子男鲜见岂是时王公以外即无封爵抑史之失传与】
　　金王郡王国公郡公郡侯郡伯【旧曰县伯承安二年改】县子县男凡八等食邑王万户实封一千户郡王五千户实封五百户国公三千户实封三百户郡公二千户实封二百户郡侯一千户实封一百户郡伯七百户县子五百户县男三百户皆无实封
　　元王郡王国公郡公郡侯郡伯县子县男凡八等【内郡侯有正二品从三品之分郡伯有正四品从四品之分】惟郡王国公时有除拜余则止于封赠用之
　　明公侯伯凡三等【封功臣及外戚皆有流有世功臣则给鐡劵封号四等曰开国辅运推诚曰奉天靖难推诚曰奉天翊运推诚曰奉天翊衞推诚武臣曰宣力武臣文臣曰守正文臣】岁禄以功为差已封而又有功则进爵増禄【案明史职官志封爵只有公侯伯三等较前代封爵为独少惟驸马都尉在伯上考列传载徐达封中山王常遇春封开平王李文忠封岐阳王邓愈封宁河王汤和封东瓯王沐英封黔寜王皆卒后追封者诸王世表凡宗支嫡分藩于外者皆王号考功臣世表又有旴县子王清罗山县子王凤显定逺县子姜润梁县子石明等十二人当涂县男王恺丹阳县男孙炎合肥县男徐明五河县男王理等十人皆从征死事者此系明初追赠所封故洪武后即不防见自建文至崇祯凡功臣外戚以及恩幸所得封者惟金忠以外藩归附封忠勇王而其外皆公侯伯焉故史所载封爵止此三等】
　　三公
　　唐亲王拜三公者不亲事祭祀阙则摄【唐以太尉司徒司空为三公已详杜佑通典】三师自代宗广徳以后始以授宰相勲臣及藩镇【唐以太师太傅太保为三师】
　　五代时不常置
　　宋以太师太傅太保为三师太尉司徒司空为三公辽以裕悦为三公复置南面官以太师太傅太保为三师太尉司徒司空为三公【案辽史百官志载裕悦坐而论议以象公师其叙大裕悦府则云无职掌位在百僚之上辽之尊官犹南面之有三公又载南面朝官三师府有太师太傅太保三公府有太尉司徒司空是裕悦为国制之崇秩而三师三公则既得燕代十六州以后采用唐制而设者也】金以太师太傅太保为三师太尉司徒司空为三公元以太师太傅太保为三公
　　明以太师太傅太保为三公少师少傅少保为三孤
　　宰相
　　唐肃宗至徳以后宰相率领他职【如用兵时则加节度使衔崇儒学则为大学士急财用则为盐鐡转运使又其甚则为延资库使至于国史太清宫之类史所称品类颇多】梁以门下侍郎及中书侍郎同中书门下平章事为宰相
　　后唐晋汉并因其旧后唐复有行台左丞相右丞相周以中书令及中书侍郎同中书门下平章事为宰相宋以三公及同平章事为宰相左右仆射亦为宰相后又改左右仆射为左右丞相亲王枢宻使留守节度使有兼侍中中书令同平章事者皆谓之使相不预政事非宰相也
　　辽有北宰相府左右宰相南宰相府左右宰相南面官有东京中京南京左右宰相左右平章政事
　　金以尚书令左丞相右丞相平章政事为宰相
　　元以中书令左丞相右丞相平章政事为宰相
　　明初有左右相国【洪武元年改为左右丞相】平章政事左右丞参知政事等官属中书省以掌庶政后革中书省置殿阁大学士列六部之上遂为相职
　　三老五更
　　三老五更自唐至宋辽金元明皆无
　　禄秩
　　唐自天寳十四载兵兴后权臣増领诸使月给厚俸比开元制禄数倍【制禄法已详杜佑通典】至徳初以用物不足内外官不给料钱郡府县官给半禄
　　五代时官制不常文臣多兼武职或权领诸使禄亦无定制
　　宋自仁宗嘉祐时始着禄令宰相而下至岳渎庙主簿凡四十一等熙宁已前无所损益元丰一新官制职事官职钱以寄禄官高下分行守试三等大率官以禄令为准而在京官司供给之数皆并为职钱如大夫为郎官既请大夫奉复给郎官职钱视嘉祐时赋禄为优至徽宗崇宁间蔡京秉政吴居厚张康国軰于奉钱职钱外复増供给食料等钱如京仆射奉外又请司空奉其余傔从钱米并支本色余执政皆然视元丰时増倍矣南渡之初兵兴费绌宰执禄奉权损半支给其后内外官有添支料钱职事官有职食厨食钱职纂修者有折食钱在京厘务官有添支钱添支米选人使臣职田不及者有茶汤钱其余禄粟傔人悉还畴昔有宋制禄之法先后凡三变其奉数职田详见后禄秩篇中
　　辽圣宗统和四十六年四月诏罢民输官奉给自内帑金百官奉给正一品钱粟自三百贯石至二百二十贯石有差麴米麦各五十称石至三十五称石有差【春秋衣罗绫绢疋绵两及职田详后禄秩篇下仿此】从一品钱粟二百贯石至一百八十贯石有差麴米麦各三十称石至二十五称石有差正二品钱粟一百五十贯石麴米麦各二十二称石从二品钱粟一百四十贯石至一百二十贯石有差麴米麦各二十称石至十八称石有差正三品钱粟一百贯石至七十贯石有差麴米麦各十六称石至十二称石有差从三品钱粟六十贯石麴米麦各十四称石至十称石有差正四品钱粟五十贯石至四十五贯石有差麴米麦各十二称石至八称石有差从四品钱粟四十八贯石至四十贯石有差麴米麦各十称石至七称石有差【明安无麴米麦】正五品钱粟三十五贯石至三十贯石有差麴米麦各八称石至六称石有差从五品钱粟三十贯石至二十贯石有差麴米麦各六称石至四称石有差【穆昆无麴米麦】正六品钱粟二十五贯石至二十贯石有差或麦五石或麴米麦各三称石从六品钱粟二十二贯石麦五石正七品钱粟二十二贯石至一十八贯石有差或麦四石或麴米麦各二称石从七品钱粟一十八贯石至一十五贯石有差麴米麦各二称石一称石有差正八品钱粟一十五贯石至一十贯石有差或麦三石或麴米麦各一称石或无从八品钱粟一十三贯石或麦三石二石有差或麴米麦各一称石正九品钱粟或同从八品或一十二贯石至一十贯石有差或麴米麦各一称石或麦二石至一石有差从九品钱粟一十二贯石至七贯石有差麦二石一石有差
　　元世祖至元二十二年定百官奉例各品又分差等从一品有六定五定之差正二品有四定二十五两四定一十五两之差从二品分三等四定及三定三十五两三定二十五两正三品分三等三定二十五两三定一十五两及三定从三品分三等三定及二定三十五两二定二十五两正四品分三等二定二十五两二定一十五两及二定从四品分三等二定及一定四十五两一定四十两正五品已下皆二等正五品一定四十两一定三十两从五品一定三十两一定二十两正六品一定二十两一定一十五两从六品一定一十五两一定一十两正七品一定一十两一定五两从七品一定五两及一定正八品一定及四十五两从八品四十五两及四十两正九品四十两及三十五两从九品三十五两其米数畧备后禄秩篇中
　　明正一品月俸米八十七石从一品至正三品递减十三石至三十五石从三品二十六石正四品二十四石从四品二十一石正五品十六石从五品十四石正六品十石从六品八石正七品至从九品递减五斗至五石而止






　　钦定续通典卷二十三
<史部,政书类,通制之属,钦定续通典>
　　钦定四库全书
　　钦定续通典卷二十四
　　职官
　　【臣】等谨案杜佑通典官制要略篇宰相已后禄秩已前有三老五更一条而于此卷三公总叙条前复专设三老五更之目卷中所载事迹略同大约前叙其人后明其礼今考自唐以后此礼不行无可缀辑故于前卷仍存其目而此从删省衍复也三公总叙【四辅二大附】
　　唐肃宗至徳后三师不常置多为藩镇勲臣宰臣优礼之官三公亦不常置五代三公三师不常置多以畀藩镇及赠官宋以太师太傅太保为三师太尉司徒司空为三公为宰相亲王使相加官其特拜者不预政事辽以大裕悦为三公惟有大功徳者始得除授焉其制南面官置三师府有太师太傅太保少师少傅少保三公府有太尉司徒司空金三师有太师太傅太保师范一人仪刑四海三公有太尉司徒司空论道经邦燮理隂阳元三公有太师太傅太保各一人特赐银印以道燮隂阳经邦国示尊崇也太宗即位始建三公至世祖之世其职常缺仅置太保一员至成宗武宗时三公并建无虚位明三公有太师太傅太保三孤有少师少傅少保掌佐天子经邦宏化其职至重无定员无专授建文永乐间罢公孤官仁宗复设宣宗宣徳三年敕太师英国公张辅少师吏部尚书蹇义少傅兵部尚书华葢殿大学士杨士竒少保兼太子少傅户部尚书夏原吉各辍所领侍左右咨访政事公孤之官几于专授自此以后公孤但存虚衔为勲戚文武大臣加官赠官而文臣无生授者惟洪武九年四月増置四辅官告太庙以王本杜祐龚斆为春官杜斆赵民望吴源为夏官兼太子宾客秋冬官缺以本等摄之一月内分司上中下三旬位列公侯都督之次宠任特专后虽改罢其制亦异于前代焉
　　太师
　　太师古官唐昭宗干宁元年以李克用守太师唐制以太师师范一人仪刑四海其职至重终唐之世拜是官者惟克用一人
　　梁太师不常置末帝龙徳时加韦震太师
　　后唐太师不常置庄宗同光初拜张全义太师明宗天成中赠霍彦威太师
　　晋以太师为赠官出帝开运中赠乌震为太师
　　周亦以太师为赠官世宗显徳中赠王进为太师宋以太师为异数赵普以开国元勲拜太师文彦博以累朝耆徳拜太师曽公亮除守司空检校太师神宗元丰三年以曹佾检校太师徽宗大观二年蔡京为太师政和二年九月诏以太师太傅太保古三公之官今为三师古无此称合依三代为三公宣和末蔡京童贯郑绅皆拜太师光宗绍熙初史浩为太师自后韩侂胄史弥逺贾似道皆至太师焉
　　辽大裕悦如南面之有三公太祖以约尼氏裕悦受禅终辽之世以裕悦得重名者三人耶律赫噜乌哲仁先谓之三裕悦南面官太师穆宗应厯三年有太师唐古特
　　金三师府置太师一员可考者共十一人乌雅宗强宗贤宗磐宗干宗弼张浩塔延温屯思忠图克坦克宁图克坦恭赫舍哩执中追赠者六人宗杰宗敏宗雄宗望达春图克坦贞
　　元太师最为尊崇太祖十二年以国王置太师一员自后其职常缺
　　明太师其秩最尊大祖洪武三年授李善长太师宣宗宣徳三年授张辅为太师以后加至太师者朱永张懋张鹤龄徐光祚郭勋朱希忠张居正
　　太傅
　　太傅古官唐太傅不常置至徳以前未有拜是官者文宗太和三年以王智兴为太傅九年以李载义守太傅昭宗光化元年以韩建守太傅
　　五代以太傅为赠官梁太祖赠刘捍为太傅后唐明宗长兴中赠赵光逄为太傅闵帝应顺中赠周知裕为太傅晋高祖天福中赠杨思权为太傅周太祖广顺中赠赵莹为太傅
　　宋初以王旦为太傅任宰相者二十年徽宗宣和末拜太傅者四人王黼燕王侯越王偲郓王楷南渡后拜张俊韩世忠为太傅以武臣之有大勲业而特拜焉以后杨沂中吴璘并为太傅
　　辽大裕悦拟太傅南面朝官则太宗防同元年命冯道守太傅弥文耶律杨六亦为太傅
　　金三师府置太傅一员其可考者二人宗本萧仲恭元初三公之位或置或不置太祖本纪有太傅额特明初拜徐达太傅以其开国元勲而特命焉蓝玉亦领太傅其后世宗嘉靖二年以张居正拜太傅郭勋由太子太傅加太傅
　　太保
　　太保古官唐太保不常置至徳以前未有是官代宗广徳元年以仆固懐恩为太保宪宗元和七年杜佑罢宰相后以太保致仕文宗太和四年以平章事李载义守太保僖宗中和三年以建王震守太保光启三年以宰臣韦昭度为太保
　　梁以太保为赠官末帝贞明中赠马嗣勲太保
　　后唐太保不常置天成中以赵光逄为太保
　　晋太保不常置开运中以刘煦为太保
　　宋制凡除拜必自司徒迁太保元丰八年以曹佾守太保至宣和末除拜者蔡攸肃王枢仪王防绍熙初嗣秀王亦为太保
　　辽大裕悦拟太保南面官太宗防同元年刘煦守太保金三师府太保一员可考者五人宗隽宗翰宗固宗昻李石
　　元三公不常置世祖时只置太保一人
　　明初赠常遇春太保郭勋先加太保朱希忠由太子太傅加太保大同总兵官周尚文亦加太保
　　太宰
　　太宰于殷为六太唐及五代皆无是官至宋徽宗政和中设改左仆射为太宰【钦宗靖康元年诏依元丰旧制仍改为左仆射】辽金元明无之
　　太尉
　　太尉秦官唐制非有大功者不授是官肃宗至徳二载以广平郡王俶为太尉上元二年加李光弼太尉代宗广徳二年加郭子仪太尉大厯八年加田承嗣为太尉徳宗建中二年朱泚为太尉贞元三年以李晟为太尉武宗防昌四年以宰臣李徳裕守太尉
　　梁太尉不常置贞明中加牛存节太尉亦为赠官王景仁曽赠太尉
　　后唐以太尉为赠官明宗赠孔循王师范为太尉晋开运中加冯道为太尉阎寳为检校太尉亦为赠官天福中赠房知温刘审交为太尉
　　宋初制在位久近或已任司空司徒者则拜太尉故太傅王旦司徒吕夷简各任宰相二十年始得以太尉致仕又文彦博以定防功除守太尉大观元年蔡京为太尉至政和二年九月诏以太尉系秦主兵之任非三公之官罢之乃定为武阶之首秩在节度使上秩正一品高宗建炎三年刘光世始以检校太保除太尉自后或以检校三少或以节度使不带检校皆继进太尉则进使相竟为除授之序
　　辽南面朝官有太尉太宗天显元年除授太尉赵思温金三公府置太尉一员秩正一品其可考者五人沃棱梧桐完顔匡裴满达布萨师恭追赠者二人承晖富察鼎夀
　　元初三公三师之职常缺史载太尉之属或置或不置或开府或不开府仁宗延祐五年御史上言比年名爵滥冒太尉等官接迹于朝前奉诏裁罢中外莫不忻悦近闻礼部奉防铸太尉等印二十有九诚恐载在史册贻诮将来请将阀阈贵重勲业昭著者留存一二余并革去制曰可可见仁宗以后较中统至元时多置矣明制三师三孤内无太尉【三公三孤详见前】故生受者既无此职追赠者亦无此衔
　　司徒
</div>
    <div class="pagination">
<a href="钦定续通典_page6.html">上一页</a><span>...</span><a href="钦定续通典_page2.html">2</a><a href="钦定续通典_page3.html">3</a><a href="钦定续通典_page4.html">4</a><a href="钦定续通典_page5.html">5</a><a href="钦定续通典_page6.html">6</a><span class="current-page">7</span><a href="钦定续通典_page8.html">8</a><a href="钦定续通典_page9.html">9</a><a href="钦定续通典_page10.html">10</a><a href="钦定续通典_page11.html">11</a><a href="钦定续通典_page12.html">12</a><span>...</span><a href="钦定续通典_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
