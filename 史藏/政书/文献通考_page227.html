<!DOCTYPE html>
<html>
<head>
    <meta charset="UTF-8">
    <title>文献通考 - 第 227 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 227 页/共 334 页</h1>
    <div class="content">    周平园序略曰：公志气强，学问博，其文章赡而不失之泛，严而不失之拘，议论驰骋於数千百载之上，而究极利害於四方万里之远。其为歌诗，慷慨忧时而比兴存焉。他文闳辩该贯，直欲措诸事业，所谓援古证今，黼黻其辞，特馀事耳。
    ※《浮山集》十六卷
    陈氏曰：左朝请大夫江都仲并弥性撰。绍兴壬子进士，晚丞光禄寺，得知蕲州。并尝ヘ湖，籍中有所ツ，为作生朝青词，好事传诵之，遂漏露，坐谪官。其训词略曰：“尔为渎侮之词，曾不知畏天，其知畏吾法乎？”吾乡前辈能道其事如此。
    周平园序略曰：弥性自少卓荦不群，潜心问学，力排王氏一偏之说，惟六艺、孔、孟是师，笔势翩翩，俊声籍甚。古律如王良、造父驭骏马，驾轻车，有轶绝尘之势。其赓险韵，如茧抽丝，印印泥，愈出愈新。《送妹》长篇，孝友慈爱，溢於言外，殆欲上规风、雅。其四六叙事，虽闳肆而关键甚密，对属虽切，而非骈俪所能拘，最後《蕲州谢上表》，以古文就今体，自成一家。杂著题跋，清雅可爱，复以馀力出入释氏，游戏歌词，无不过人。
    ※《小鬼集》十二卷《续集》三卷
    陈氏曰：直秘阁眉山任尽言元受撰。元符谏官伯雨之孙，绍兴从臣申先之子。甲科。仕为太常寺主簿，终於闽宪。
    杨诚斋序，谓其诗文孤峭而有风棱，雄健而有英骨，忠慨而有义气。盖将与唐之贞元、元和，本朝之庆历、元诸公并辔而先，终非近世陈陈相因，累累随行之作也。
    ※《拙斋集》二十二卷
    陈氏曰：校书郎侯官林之奇少颖撰。之奇学於吕氏本中，而太史祖谦学於之奇。其登第当绍兴辛未，年已四十。未几，即入馆，方乡用，而得末疾。
    ※《霜杰集》三十卷
    陈氏曰：德兴董颖仲达撰。绍兴初人。从汪彦章、徐师川游。章为作序。
    ※《妙峰集》四十卷
    陈氏曰：中书舍人福清林述中撰。元符三年甲科。苗、刘之变，在西掖不失节，思陵嘉之。终龙图直学士。
    ※《贸阝峰真隐漫录》五十卷
    陈氏曰：丞相文惠公四明史浩直翁撰。
    ※《讠令痴符》二十卷
    陈氏曰：御史临海李庚子长撰“讠令”之义，鬻也。市人鬻物於市，夸号之，曰“讠令”。此三字本出《颜氏家训》，以讥无才思而流布鬼拙者。以名其集，示谦也。庚，乙丑进士，以汤鹏举荐辟入台，家藏书甚富。
    ※《梯集》二十五卷
    陈氏曰：中书舍人资川赵逵庄叔撰。辛未大魁。有气节。四十一岁卒。
    ※《海陵集》三十二卷
    陈氏曰：同知密院海陵周麟之茂振撰。乙丑进士，戊辰词科。既执政，被命使虏亮，辞行，得罪去。
    ※《胡献简词垣草》四卷
    陈氏曰：礼部尚书会稽胡沂周伯撰。
    ※《介庵集》十卷
    陈氏曰：左司郎官赵彦端德庄撰。乾、淳名士也，尝宰馀干。赵忠定其邑人，初冠多士，德庄在朝，往谒谢，德庄语之曰：“谨勿以一魁先置中。”可谓名言。
    ●卷二百四十 经籍考六十七
    ○集（别集）
    ※《石湖集》一百三十六卷
    陈氏曰：参政吴郡范成大至能撰。初以起居郎使虏，附奏受书事，抗虏於其殿陛，归时益被上眷，以至柄用。石湖，在太湖之滨，姑苏台之下，去城十馀里，面湖为堂，号镜天阁。又一堂扁“石湖”二字，阜陵宸翰也。今日就荒毁，更数年，恐无复遗迹矣。一再过之，为之慨然。
    诚斋序其集曰：公训诰具西汉之尔雅，赋篇有杜牧之之刻深，骚辞得楚人之幽远，序山水则柳子厚，序任侠则太史迁，至於大篇决流，短章敛芒，缛而不酿，缩而不，清新妩媚，奄有鲍、谢，奔逸隽伟，穷追太白，求其只字之陈陈，一唱之呜呜，而不可得也。今四海内诗人不过三四，而公皆过之，无不及者。予於诗，岂敢以千里畏人者，而於公独敛衽焉。
    ※《周益公集》二百卷《年谱》一卷《附录》一卷
    陈氏曰：丞相文忠益公庐陵周必大子充撰。一字弘道。其家既刊《六一集》，故此集编次，一切视其凡目，其有《奉诏录》、《亲征录》、《龙飞录》、《思陵录》，凡十一卷。以其多及时事，言未刊，人莫之见，郑子敬守吉募工人印得之。余在莆田，借录为全书，然漫其数十处。益公自号平园叟。
    後村刘氏曰：平园晚作益自磨砺，然散语终是洗涤词科气习不尽，惟所撰《林艾轩志铭》极简严，有古意。
    ※《渭南集》三十卷《晁南诗稿》、《续稿》八十七卷
    陈氏曰：华文阁待制山阴陆游务观撰。左丞佃之孙。绍兴末召对，赐出身。隆兴初，为密院编修官。乡用矣，坐漏泄省中语，阜陵以为反覆，斥远之。後以夔ヘ入蜀，益自放肆，不护细行，自号放翁。在蜀九年乃归。晚由严陵召为南宫舍人，将内禅，周益公荐其直北门，上终不用。及韩氏用事，游既挂冠久矣，有幼子，泽不逮，为胄作《南园记》，起为大蓬，遂以次对，再致仕。嘉定庚午，年八十六而终。游才甚高，幼为曾吉父所赏识，诗为中兴之冠，他文亦佳，而诗最富，至万馀篇，古今未有，故文与诗别行。渭南者，封渭南县伯。
    ※《复斋制表》二卷
    陈氏曰：刑部侍郎王嘉叟撰。初寮安中之孙，绍兴、乾道名士也，陆放翁与之厚善。
    ※《盘洲集》八十卷
    陈氏曰：丞相文惠公鄱阳洪适景伯撰。忠宣之长子。方奉使时，文惠甫十三岁，後与其弟遵同中壬戌宏博科。本名造，後改焉。又三年乙丑，弟迈继之，世号“三洪”。其自淮东总领入为太常少卿，一年而入右府，又半年而拜相，然在位仅三阅月，为林安宅所攻而去。尝一帅越，居十六年而终。
    ※《小隐集》七十卷
    陈氏曰：枢密文安公洪遵景严撰。其进用最先於兄弟，而得年不永，薨於淳熙元年。
    ※《野处类稿》二卷
    陈氏曰：翰林学士文敏公洪迈景卢撰。其全集未见。
    ※《诚斋集》一百三十三卷
    陈氏曰：宝谟阁学士文节公庐陵杨万里廷秀撰。当淳熙末为大蓬，论思陵配享不合去。及韩胄用事，召之，卒不至。自次对，迁至学士。闻开禧出师，不食而死。自作《江湖集序》曰：“予少作有诗千馀篇，至绍兴壬午，皆焚之，大概江西体也。今所存曰《江湖集》者，盖学后山及半山及唐人者也。”
    《荆溪集序》：予之诗始学江西诸君子，既又学后山五字律，既又学半山老人七字绝句，晚乃学绝句於唐人。学之愈力，作之愈寡，尝与林谦之屡叹之。谦之云：“择之之精，得之之艰，又欲作之之不寡乎？”之官荆溪，尝以告曰，作诗忽若有寤。於是辞谢唐人及王、陈江西诸君子，皆不敢学，而後欣如也。
    《南海集序》：予好为诗。初好之，既而厌之。绍兴壬午，予诗始变，予乃喜，既而又厌之。至乾道庚寅，诗又变，淳熙丁酉，诗又变。时假守毗陵，友人尤延之云予诗“每变每进”。今老矣，未知能变否？能变矣，未知能进否？
    ※《程文简集》二十卷
    陈氏曰：吏部尚书新安程大昌泰之撰。每卷分上下，其实四十卷也。博学长於考究，著述甚多，皆传於世。
    ※《樵隐集》十五卷
    陈氏曰：信安毛平仲撰。礼部尚书友之子。负才傲世，仕止州ヘ。与尤遂初厚善，临终以书别之，嘱以志墓。延之既为铭，又序其集。
    ※《梁溪集》五十卷
    陈氏曰：礼部尚书锡山尤袤延之撰。家有遂初堂，藏书为近世冠。
    ※《郑景望集》三十卷
    陈氏曰：宗正少卿永嘉郑伯熊景望撰。
    ※《归愚翁集》二十六卷
    陈氏曰：秀州判官郑伯英景元撰。近世永嘉学者推二郑。伯熊，绍兴乙丑进士。自隆兴初为馆职、王府、东宫官至少司成宗正，卿用矣，每小不合辄乞去，卒於建宁守。伯英，癸未甲科第四人。以亲养，三十年不调，竟不出。二人皆豪杰之士也。
    水心叶氏序曰：余尝叹章、蔡氏擅事，秦桧终成之，更五六十年，闭塞经史，灭绝理义，天下以佞谀鄙浅成俗，岂惟圣贤之常道隐，民彝并丧矣。於斯时也，士能以古人源流，前辈出处，终始执守，慨然力行，为後生率，非杰特起者乎？吾永嘉二郑公是已。盖长曰伯熊字景望，季曰伯英字景元。大郑公恂恂，少而德成，经为人师，深厚悃忄，无一指不本於仁义，无一言而不关於廊庙；而景元俊健果决，论事愤发，思得其志，则必欲尽洗绍圣以来弊政，复还祖宗之旧，非随时默默苟为禄仕者也。景望徇道寂寞，视退如进，官至宗正少卿而止。初，景元中进士第第四人，少卿喜而笑曰：“子一日先我矣。”然既任秀州判官，遂以亲辞，终其身二十馀年不复仕，朝廷亦卒不徵用。何者？诸公贵人知其才大气刚，中心畏之，方以其自重不浪出无能害已为幸，而不暇以废格科目摧折名士为已责故也。岂不悲哉！自二郑公後，儒豪接踵，而永嘉与为多，然皆兄事景元。方其家居，得朋友通共有无，并坐接席，不知岁月迁改，自谓如华胥至乐。故其讲习见闻尤精，而片辞半简必独出肺腑，不规仿众作也。夫孔翠鸾凤，矜其华采，顾影自耀，为世珍惜，是既然矣。若夫蛟龙之兴雨，则雷电皆至，ЩЪ百里，岂区区然露小技、细巧而足哉！余惧览者未察，因次其本末如左。
    ※《晦庵集》一百卷《紫阳年谱》三卷
    陈氏曰：侍讲文公新安朱熹元晦撰。年谱，李方子公晦所述，其门人也。
    勉斋黄氏曰：周、程、张、邵之书，所以继孔、孟道统之传，历时未久，微言大义，郁而不彰，为之裒集发明，而後得以盛行於世。《太极》、《先天图》，精微广博，不可涯，为之解剥条画，而後天地本原，圣贤蕴奥，不至於泯没。程、张门人祖述其学，所得有浅深，所见有疏密，先生既为之区别，以悉取其所长，至或识见小偏，流於异端者，亦必研穷剖析，而不没其所短。南轩张公、东莱吕公同出其时，先生以其志同道合，乐与之友。至或见识少异，亦必讲磨辩难，以一其归。至若求道而过者，病传注诵习之烦，以为不立文字，可以识心见性，不假修为，可以造道人德，守虚灵之识，而昧天理之真，借儒者之言，以文佛老之说，学者利其简便，诋訾圣贤，捐弃经典，猖狂叫呶，侧僻固陋，自以为悟。立论愈下者，则又崇奖汉、唐，比附三代，以便其计功谋利之私。二说并立，高者陷於空无，下者溺於卑陋，其害岂浅浅哉！先生力排之，俾不至乱吾道以惑天下。於是学者靡然向之。先生教人以《大学》、《论》、《孟》、《中庸》为入道之序，而後及诸经。以为不先乎《大学》，则无以提纲挈领而尽《论》、《孟》之精微；不参之以《论》、《孟》，则无以融会贯通而极《中庸》之旨趣；然不会其极於《中庸》，则又何以建立大本，经纶大经，而读天下之书，论天下之事哉？其於读书也，又必使之辨其音释，正其章句，玩其辞，求其意，研精覃思，以究其所难知，平心易气，以听其所自得。然为巳务实，辨别义利，“毋自欺、谨其独”之戒，未尝不三致意焉。盖亦欲学者穷理反身而持之以敬也。从游之士，迭诵所习以质其疑，意有未谕，则委曲告之而未尝倦，问有未切，则反复戒之而未尝隐，务学笃则喜见於言，进道难则忧形於色。讲论经典，商略古今，率至夜半，虽疾病支离，至诸生问辨，则脱然沈こ之去体，一日不讲学，则惕然常以为忧。抠衣而来，远自川蜀，文词之传，流及海外，至於夷虏，亦知慕其道，窃问其起居。穷乡晚出，家蓄其书，私淑诸人者，不可胜数。先生既没，学者传其书，信其道者益众，亦足以见理义之感於人者深矣！继往圣将微之绪，启前贤未发之机，辨诸儒之得失，辟异端之讹缪，明天理，正人心，事业之大，又孰有加於此者？至若天文地志，律历兵机，亦皆洞究渊微。文词字画，骚人才士疲精竭神，尝病其难至；先生未尝用意，而亦皆动中规绳，可为世法。是非资禀之异，学行之笃，安能事事物物各当其理，各造其极哉？学修而道立，德成而行尊，见之事业者又如此。秦、汉以来迂儒曲学，既皆不足以望其藩墙，而近代诸儒，有志乎孔、孟、周、程之学者，亦岂能以造其阃域哉？呜呼！是殆天所以相斯文焉！笃生哲人，以大斯道之传也。
    ※《习庵集》十二卷
    陈氏曰：户部侍郎曾逮仲躬撰。文清公几之子。
    ※《东莱吕太史集》十五卷《别集》十六卷《外集》五卷《附录》三卷
    陈氏曰：著作郎东莱吕祖谦伯恭撰。其弟祖俭编录。凡家范、尺牍之类，编之《别集》；策问、宏词、程文之类，总之《外集》；年谱、遗事，则见《附录》。太史，曾文清外孙。隆兴癸未，锁厅甲科，宏词亦入等。仕未达，得末疾，奉祠，年才四十五。卒於淳熙辛丑。平生著述皆略举端绪，未有成书者，学者惜之。
    ※《大愚叟集》十一卷
    陈氏曰：太府寺丞吕祖俭子约撰。祖谦弟也。庆元初上封事，论救祭酒李祥，谪高安以没。寓居大愚寺，故以名集。
    ※《千岩择稿》七卷《外编》三卷《续编》四卷
    陈氏曰：知峡州三山萧德藻东夫撰。尝宰乌程，後遂家焉。杨诚斋序其集曰：近世诗人若范石湖之清新，尤梁溪之平淡，陆放翁之敷腴，萧千岩之工致，皆余所畏也。
    ※《济溪老人遗稿》一卷
    陈氏曰：通判明州济源李迎彦将撰。永嘉周浮先生之婿，与先大父为襟袂。集中有《送先君子赴戊子秋试》诗，首句“籍甚人言《易》已东”，盖先君治《易》故也。集序周益公作。
    ※《溯庵集》四十卷
    陈氏曰：新津任渊子渊撰。绍兴乙丑，类试第一人。仕至潼川宪。尝注山谷、后山诗，行於世。新津有天社山，故称天社任渊。
    ※《方舟集》五十卷《後集》二十卷
    陈氏曰：资阳李石知几撰。石有盛名於蜀，少尝客苏符尚书家。绍兴末为学官，乾道中为郎，历麾节，皆以论罢。赵丞相雄，其乡人也，素不善石，石以是晚益困。其自序云：“宋鲁仓，今犹古也。”
    ※《归愚集》二十卷
    陈氏曰：吏部侍郎葛立方常之撰。胜仲之子，丞相必阝之父也。以郎官摄西掖，忤秦相得罪。更化召用，言者又以为附会沈该，罢去，遂不复起。
    ※《绮川集》十五卷
    陈氏曰：太常寺主簿归安倪文举撰。绍兴八年进士。齐斋之父。
    ※《象山集》二十八卷《外集》四卷
    陈氏曰：知荆门军金陆九渊子静撰。与其兄九龄子寿，乾、淳名士也。象山贵，结茅其上，与士友讲学。山形如象，故名。
    朱子《答项平父书》曰：大抵子思以来，教人之法，惟以尊德性、道问学，为用力之要。今子静所说，专是尊德性，而熹平日所论，是问学上多了。所以为彼学者，多持守可观，而看得义理，全不子细，又别说一种杜撰道理遮盖，不肯放下。而熹自觉虽於义理上不敢乱说，於紧要为已为人者，多不得力。今当返身用力，去短集长，庶不堕一偏耳。
    又《答孙敬甫书》曰：陆氏之学，在近年一种浮浅颇僻议论中，固自卓然，非其俦匹，其徒博习，亦有能修其身，能治其家，以施之政事之者。但其宗旨本自禅学中来，不可掩讳。当时若只如晁文元、陈忠肃诸人，分明招认，著实受用，亦自有得力处，不必如此隐讳遮藏，改名换姓，欲以欺人而人不可欺，徒以自欺而自陷於不诚之域也。然在吾辈，须知其如此而勿为所惑。若於吾学果有所见，则彼之言钉钉胶粘一切假合处，自然解拆破散，收拾不来矣。切勿与辨，以启其纷不逊之论，而反为卞庄子所乘也。少时喜读禅学文字，见杲老《与张侍郎书》云：“左右既得此{列巾}柄，入手便可改头换面，用儒家言语，说向士夫接引後来学者。”（其意大略如此，不能尽记其语。）後见张公经解文字，一用此策，但其遮藏不密，线索漏处多，故读者一见，便知其所自来，难以纯自於儒者。若近年，则其为术益精，为说浸巧，抛闪出没，顷刻万变而几不可辩矣。然自明者观之，亦见其徒尔自劳而卒不足以欺人也。但杲老之书，近见藏中印本无此语，疑是其徒已知此陋而阴削去之。近得江西一後生书，有两语云：“瞑目扼腕而指本心，奋髯切齿而谈端绪。”此亦甚中其乡学之病也。
    洁斋袁氏集序曰：先生自始知学，讲求大道，不得弗措，久而浸明，又久而大明。此心此理，贯通融会，美在其中，不劳外索，揭诸当世，曰学问之要，得其本心而已。心之本真，未尝不善，有不善者，非其初然也。孟子尝言之矣：“向为身死而不受，今为宫室之美、妻妾之奉、所识穷乏得我而为之，此之谓失其本心。”其言昭晰如是，而学者不能深信，谓道为隐而不知其著，谓道为邈而不知其近，求之愈过，道愈湮郁，至先生始大发之，如指迷途，如药久病，迷者悟，病者愈，不越於日用之，而本心在是矣。学者亲承师训，向也望圣贤，若千万里之隔；乃今知与我同本，培之溉之，皆足以敷荣茂遂，岂不深可庆哉？呜呼！先生之惠後学弘矣！先生之言，率由中出，上而启沃君心，下而切磨同志，又下而开晓黎庶，及其他杂然著述，皆此心也。儒、释之所以分，义、利之所以别，剖析至精，如辨白黑，遏俗学之横流，援天下於既溺，吾道之统盟，不在兹乎？
    ※《林艾轩集》二十卷
    工部侍郎林光朝撰。後村刘氏序略曰：以言语文字行世，非先生意也。先生乾、淳大儒，国人师之。朱文公於当世之学，有异同，惟於先生加敬。然先生学力既深，下笔简严，高处逼《檀弓》、《梁》，平处犹与韩并驱。在当时，片简只字，人已贵重；今其存者，如岣嵝之碑，岐阳之鼓矣。先生殁六十年，微言散轶。复斋陈公某所序者，仅十之二三，外孙方之泰讨求裒拾，汇为二十卷，勤於李汉、赵德矣。
    ※《施正宪集》六十七卷《外集》三卷
    陈氏曰：知枢密院广信施师点圣与撰。其在政府六年，上眷未衰，慨然勇退，引去不可回，识者壮其决。赵南塘汝谈，其婿也，为序其集而传之。
    ※《斋类稿》八卷
    陈氏曰：奉新袁去华宣卿撰。绍兴乙丑进士。改官知石首县而卒。善为歌词，尝赋《长沙定王台》，见称於张安国，为书之。
    ※《梅溪集》三十二卷《续集》五卷
    陈氏曰：詹事乐清王十朋龟龄撰。丁丑大魁。立朝刚正。刘珙作序。
    刘氏集序略曰：公始以诸生对策廷中，一日数万言。被遇太上皇帝，亲擢冠多士，取其言行之。及佐诸侯，人册府，事今上於初潜，又皆以忠言直节有所裨补，上亦雅敬信之。登极之初，即召以为侍御史，纳用其说。公知上意，以必复土疆，必雪雠耻为己任。其所言者，莫非修德行政，任贤讨军之实，而於分别邪正之际，尤致意焉。平居无所嗜好，顾喜为诗，浑厚质直，恳恻条畅，如其为人。不为浮靡之文，论事取极已意，然其规模宏阔，骨骼开张，出入变化，俊伟神速，世之尽力於文字者，往往反不能及。其他片言半简，虽或出於脱口肆笔之馀，亦无不以仁义忠孝为归，而皆出於肺腑之诚，然非有所勉强慕亻效而为之也。盖其所禀於天者，纯乎阳德刚明之气，是以其心光明正大，舒畅洞达，无所隐蔽，而见於事业文章，一皆如此。海内有志之士，闻其名，诵其言，观其行，而得其心，无不敛衽心服。至於小人，虽以一时趋向之殊，或敢巧为谤诋，然其极口不过以为迂阔近名，不切时务，至其大节之伟然者，则不能有以毫点污也。
    ※《酒隐集》三卷
    陈氏曰：宣州司理赵育去病撰。其父鼎臣承之，号竹隐畸士也。
    ※《四六类稿》三十卷
    陈氏曰：起居郎建安熊克予复撰。皆四六应用之文也，亦无过人者。克以王丞相季海荐，骤用。王时在枢府，赵温叔当国，莫知其所从来，颇疑其由径，沮之。上意向之，不能回也。
    ※《拙杂著》三十卷《外集》四卷
    陈氏曰：工部侍郎东平赵老渭师撰。门下侍郎野之侄。以妇翁欧阳懋待制泽入任，从范石湖使虏，虞丞相并父亦荐之，遂擢用，知临安。坐殿司招兵事，谪饶州。
    ※《双溪集》二十卷
</div>
    <div class="pagination">
<a href="文献通考_page226.html">上一页</a><span>...</span><a href="文献通考_page222.html">222</a><a href="文献通考_page223.html">223</a><a href="文献通考_page224.html">224</a><a href="文献通考_page225.html">225</a><a href="文献通考_page226.html">226</a><span class="current-page">227</span><a href="文献通考_page228.html">228</a><a href="文献通考_page229.html">229</a><a href="文献通考_page230.html">230</a><a href="文献通考_page231.html">231</a><a href="文献通考_page232.html">232</a><span>...</span><a href="文献通考_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
