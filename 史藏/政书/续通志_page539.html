<!DOCTYPE html>
<html>
<head>
    <meta charset="UTF-8">
    <title>续通志 - 第 539 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 539 页/共 1359 页</h1>
    <div class="content">
　　钦定续通志卷二百三十

　　●钦定续通志卷二百三十一　列传三十一

　　列传

　　唐 【三十一】

　　○唐三十一

　　魏知古　　　卢怀慎 【奂】 　　李元纮　　杜暹 【鸿渐】 　　张九龄 【仲方】 　韩休 【滉皋泂】

　　魏知古
　　庐怀慎
　　李元纮
　　杜暹
　　张九龄
　　韩休

　　△魏知古

　　魏知古深州陆泽人方直有雅才擢进士第以著作郎修国史累迁卫尉少卿检校相王府司马神龙初为吏部侍郎以母丧解服除为晋 
州刺史睿宗立以故属拜黄门侍郎兼修国史会造金仙玉真观虽盛夏工程严促知古谏曰臣闻古之君人必时视人之所勤人勤于力则功 
筑罕人勤于财则贡赋少人勤于食则百事废故曰不作无益害有益又曰罔咈百姓以从已之欲礼季夏之月树木方盛无有斩伐不可以兴 
土功今为公主造观将以树功祈福而地皆百姓所宅卒然迫逼令其转徙扶老携幼剔椽发瓦呼嗟道路乖人事违天时起无用之作崇不急 
之务羣心震摇众口藉藉陛下为人父母欲何以安之且国有简册君举必记言动之微可不慎欤愿下明诏顺人欲除功役收之桑榆其失不 
远不纳复上疏言今风教颓替日甚一日府藏空屈人力劳敝营作无涯吏员寖增诸司试补员外检校官已赢二千太府之帛为殚太仓之米 
不支臣前请停金仙玉真讫亦未止前水后旱五谷不立繇兹向春必甚饥馑陛下欲何方以赈之又突厥于中国为患日久其人非可以礼义 
诚信约也虽遣使请婚恐豺狼之心弱则顺伏强则骄逆月满骑肥乘中国饥虚讲亲际会窥犯亭鄣复何以防之帝嘉其直以左散骑常侍同 
中书门下三品玄宗在春宫又兼左庶子先天元年为侍中从猎渭川献诗以讽手制褒答明年封梁国公窦怀贞等诡谋乱国知古密发其奸 
怀贞诛赐封二百户玄宗恨前赏薄手敕更加百户是冬诏知东都吏部选事以称职闻优诏赐衣一副自是恩意尤渥由黄门监改紫微令 【 
宰相表失载】 与姚元崇不协除工部尚书罢政事开元三年卒年六十九宋璟闻而叹曰叔向古遗直子产古遗爱兼之者其魏公乎赠幽州 
都督谥曰忠所荐洹水令吕太一蒲州司功参军齐澣右内率骑曹参军柳泽密县尉宋遥左补阙袁晖右补阙封希颜伊阙尉陈希烈皆有闻 
于时文宗太和二年求其曾孙处讷授湘阳尉与魏征裴冕后擢任之

　　△庐怀慎

　　庐怀慎其先范阳着姓祖悊仕为灵昌令遂为县人怀慎童丱时父友韩思彦见之叹曰此儿器不可量及长第进士厯监察御史神龙中 
迁侍御史中宗谒武后上阳宫后诏帝十日一朝怀慎谏曰昔汉高帝五日一朝太公于栎阳宫以起布衣登皇极子有天下尊归于父故行此 
耳今陛下守文继统何所取法况应天去提象纔二里所骑不得成列车不得方轨于此屡出万有一犯属车之尘虽罪之何及臣愚谓宜遵内 
朝以奉温凊无烦出入不省迁右御史台中丞上疏陈时政曰臣窃见比来州牧上佐及两畿县令多者一二岁少者三五月遽即迁除不论课 
最使人皆争求冒进不顾廉耻尚何暇为陛下宣风化恤人瘼哉人知吏之不久不率其教吏知迁之不遥不究其力偷处爵位以养资望虽明 
主有勤劳天下之意然侥幸路启上下相蒙共为苟且而已汉宣帝综核名实兴治致化黄霸良二千石也加秩赐金就旌其能终不使迁前代 
之美政也臣请都督刺史上佐畿令任未四考不得迁除察其治效尤异者或赐车裘或加禄秩或降使临问玺书慰勉须公卿阙则擢之以励 
能者其不职或贪暴者免归田里以明圣朝赏罚之信又窃见今京诸司员外官所在委积多者数十余倍近古以来未之有也奉廪之费岁巨 
亿万徒竭府藏岂致治意哉方今仓库空虚民力敝极河渭漕挽不给京师公私耗损不可胜计况边隅未静兵革犹兴一旦水旱成灾租税减 
入军国急务何以济之臣请诸司员外官有才能器识堪为州牧县令及上佐者并加迁擢使宣力四方责以治状有老病若不任职者一废省 
之使贤不肖较然殊贯此济时之切务也又窃见内外官有赇饷狼籍鞫按非虚刑宪已极者虽坐流黜旋复旧资还为牧宰或江淮岭碛粗示 
惩贬夫以犯罪之吏牧遐方是谓屈法惠奸恤近遗远凡左降之人鲜能省过必怀自弃长恶滋深则小州远郡蛮陬夷落何负圣化而独受其 
弊政乎况边徼之地夷夏杂处凭险恃远易扰难安官非其才凌虐侵剥小则黎庶流亡大则起为盗贼由此言之不可用凡才而况于猾吏乎 
臣请内外官犯赃论废者并削迹簪裾不数十年不赐齿录疏奏不报迁黄门侍郎赐爵渔阳县伯与魏知古分领东都选开元元年进同紫微 
黄门平章事三年改黄门监 【通鉴作二年】 辥王舅王仙童暴百姓宪司按得其罪有诏紫微黄门覆实怀慎与姚崇执奏仙童罪状明甚 
若御史可疑则它人何可信由是狱决怀慎自以才不及崇故事皆推而不专时议为伴食宰相四年兼吏部尚书以疾乞骸骨许之卒赠荆州 
大都督谥曰文成遗言荐宋璟李杰李朝隐卢从愿帝悼之怀慎清俭不营产服器无金玉文绮之饰虽贵而妻子犹寒饥所得禄赐予故人亲 
戚随散辄尽赴东都掌选奉身之具止一布囊既属疾宋璟卢从愿候之见敝箦单藉门不施箔会风雨至举席自障日晏设食蒸豆两器菜数 
桮而巳临别执二人手曰帝求治切然享国久稍倦于勤将有憸人乘闲而进矣公第志之及治丧家无留储帝时将幸东都四门博士张星上 
言怀慎忠清以直道始终不加优锡无以劝善乃下赐其家物百段米粟二百斛帝后还京因校猎鄠杜间望怀慎家环堵庳陋以缣帛赐之值 
怀慎大祥为罢猎经其墓碑表未立停跸临视泫然流涕诏官为立碑令中书侍郎苏颋为之文帝自书子奂奕

　　庐奂

　　 庐奂

　　奂早修整为吏有清白称厯御史中丞出为陕州刺史开元二十四年帝西还次陕嘉其美政题赞于听事曰专城之重分陕之雄亦既利 
物内存匪躬斯为国宝不坠家风寻召为兵部侍郎天宝初为南海太守南海水陆都会物产瓌怪前守刘巨麟彭杲皆以赃败故以奂代之污 
吏敛手中人之市舶者亦不敢干其法远俗为安时谓自开元后四十年治广有清节者宋璟李朝隐奂三人而已终尚书右丞奕见忠义传

　　△李元纮

　　李元纮字大纲其先滑州人后世占京兆万年本姓丙氏曾祖粲仕隋为屯卫大将军炀帝使督京师之西二十四郡盗贼善抚循能得士 
心高祖与之厚及兵入关以众归授宗正卿应国公赐姓李后为左监门大将军以其老听乘马按视宫禁八十余卒谥曰明祖宽高宗时为太 
常卿陇西公父道广武后时为汴州刺史有善政突厥契丹寇河北议发河南兵击之百姓震扰道广悉心抚定人无离散迁殿中监同凤阁鸾 
台平章事封金城侯卒赠秦州都督谥曰成元纮早修谨仕为雍州司户参军时太平公主势震天下百司顺望风指尝与僧寺争碾硙元纮断 
还僧寺长史窦怀贞大惊趣改之元纮大署判后曰南山可移此判不可动怀贞不能夺改好时令迁润州司马以办治得名开元初为万年令 
赋役称平擢京兆少尹诏决三辅渠时王主权家皆旁渠立硙潴堨争利元纮敕吏尽毁之分溉渠下田民赖其恩三迁吏部侍郎会户部杨玚 
白知慎坐支调失宜贬刺史帝求可代者公卿多荐元纮帝欲擢为尚书宰相以资薄乃为户部侍郎条陈利害及时政得失帝才之谓可丞辅 
赐衣一称绢二百疋明乍遂拜中书侍郎同中书门下平章事封清水县男元纮当国务浚涯检抑奔竞夸进者惮之五月五日宴武成殿赐羣 
臣袭衣特以紫服金鱼锡元纮及萧嵩羣臣无与比是时废京师职田议者欲置屯田元纮曰军国不同中外异制若人闲无役地弃不垦以闲 
人耕弃地省馈运实军粮于是有屯田其为益多矣今百官所废职田散在诸县弗可聚也百姓私田皆力自耕不可取也若置屯即当公私相 
易调发丁夫调役则业废于家免庸则赋阙于国内地为屯古未有也恐得不补失徒为烦费遂止初左庶子吴兢为史官譔唐书及唐春秋未 
成以丧解后上书请毕其功诏许就集贤院成书张说致仕诏在家修史元纮因言国史记人君善恶王政损益褒贬所系前圣尤重今国之大 
典分散不一且太宗别置史馆禁中所以秘严之也请敕说等以书就馆参会譔录诏可后与杜暹不协数辨争帝前帝不怿皆罢之以元纮为 
曹州刺史徙蒲州引疾去后以户部尚书致仕复起为太子詹事卒赠太子少傅谥曰文忠元纮再世宰相有清节当国累年未尝改治第宅僮 
马敝弱得封物赒给亲族宋璟尝叹曰李公引宋遥之美黜刘晃之贪为国相家无留储虽季文子之德何以加之

　　△杜暹

　　杜暹濮州濮阳人父承志武后时为监察御史怀州刺史李文暕为人所告诏承志推验无实文暕宗室近属也卒得罪承志坐贬为方义 
令迁天官员外郎见罗织狱兴移疾去卒于家自高祖至暹五世同居暹尤恭谨事继母孝擢明经第补婺州参军秩满归吏以纸万番赆之暹 
为受百番众叹曰昔清吏受一大钱何异哉为郑尉复以清节显华州司马杨孚公直士也每咨重暹会孚迁大理正暹适以累当坐孚曰使若 
人得罪众安劝乎以状言执政繇是擢大理评事开元四年以监察御史覆屯碛西会安西副都护郭虔瓘与西突厥可汗阿吏那献镇守使刘 
遐庆更相讼诏暹即按暹入突骑施帐究索左验虏以金遗暹暹固辞左右曰公使绝域不可失戎心乃受焉阴埋幕下已出境乃移文令收取 
之突厥大惊度碛追之不及去迁给事中以母丧解会安西都护张孝嵩迁太原尹或言暹往使安西虏伏其清今犹慕思乃夺服拜黄门侍郎 
兼安西副大都护明年于阗王尉迟朓约突厥诸国叛暹觉其谋发兵讨斩之支党悉诛更立君长于阗遂安以功加光禄大夫守边四年 【 
按暹以开元十二年三月起为安西都护十四年九月入相首尾仅三年耳新旧书皆云在边四年疑误】 抚戎练士能自勤励为夷夏所乐十 
四年召同中书门下平章事遣中使往迎谒见赐绢二百马一匹第一区与李元纮不相得罢为荆州都督长史厯魏州刺史太原尹帝幸北都 
进户部尚书许扈跸还复东幸以暹为京留守暹率当番卫士缮修三宫增城浚池督役不少懈帝闻嘉之数赐书褒劳进礼部尚书封魏县侯 
二十八年卒赠尚书右丞相太常谥曰贞肃右司员外郎刘同升等以暹行忠孝谥有未尽博士裴总谓暹往以墨衰受命安西虽勤劳于国不 
得尽孝其子列诉帝更敕有司考定卒谥贞孝暹友爱抚异母弟昱甚厚其为人少学术当朝议论时失浅薄然能以公清勤约自将自弱冠誓 
</div>
    <div class="pagination">
<a href="续通志_page538.html">上一页</a><span>...</span><a href="续通志_page534.html">534</a><a href="续通志_page535.html">535</a><a href="续通志_page536.html">536</a><a href="续通志_page537.html">537</a><a href="续通志_page538.html">538</a><span class="current-page">539</span><a href="续通志_page540.html">540</a><a href="续通志_page541.html">541</a><a href="续通志_page542.html">542</a><a href="续通志_page543.html">543</a><a href="续通志_page544.html">544</a><span>...</span><a href="续通志_page540.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
