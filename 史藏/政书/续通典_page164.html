<!DOCTYPE html>
<html>
<head>
    <meta charset="UTF-8">
    <title>续通典 - 第 164 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 164 页/共 410 页</h1>
    <div class="content">
　　明

　　宋

　　宋皇太子冠仪尝行于大中祥符之八年徽宗亲制冠礼沿革十一卷命礼仪局仿以编次其仪前期奏告天地宗庙社稷诣陵宫观殿中监帅尚舍张设垂拱文德殿门之内设香案殿下螭陛间又为房于东朵殿大晟展宫架乐于横街南太常设太子冠席东阶上东宫官位于后设褥位陈服于席南东领北上远游冠簪导衮冕簪导同箱在服南设罍洗阼阶东罍在洗东篚在洗西实巾一加勺羃光禄设醴席西阶上南面实侧尊在席南又设馔于席加羃执事者并公服立罍洗酒馔之所九旒冕远游冠折上巾各一匴奉礼郎三人执以侍于东阶之东西面北上设典仪位于宫架东北赞者二人在南西向礼直官通事舍人太常博士引太子诣朵殿东房皇帝乘辇驻垂拱殿百官起居如月朔视朝仪左辅版奏中严内外符宝郎奉宝先出左辅奏外办皇帝服通天冠绛纱袍诣文德殿帘卷大乐正令撞黄钟之钟右五钟皆应殿上鸣鞭皇帝出西阁乘辇协律郎俛伏跪举麾兴工鼓柷奏干安之乐殿上扇合礼直官太常博士引礼仪使导皇帝出降辇即座帘卷扇开鞭鸣乐止炉烟升符宝郎奉宝陈于御座左右礼直官通事舍人太常博士引掌冠赞冠者入门肃安之乐作至位乐止典仪曰再拜在位者皆再拜左辅诣御座前承制降东阶诣掌冠者前西向称有制典仪赞在位官再拜讫宣制曰皇太子冠命卿等行礼掌冠赞冠者再拜讫文臣侍从官武臣节度使以上升殿东西立应行礼官诣东阶下立东宫官入诣太子东房次礼直官等引太子内侍二人夹侍东宫官后从钦安之乐作即席西向坐乐止引掌冠赞冠者以次诣罍洗所乐作搢笏盥帨讫出笏升乐止执折上巾者升掌冠者降一等受之右执项左执前进皇太子席前北向立祝曰咨尔元子肇冠于咋筮日择宾德成礼具于万斯年承天之祜乃跪冠顺安之乐作掌冠者兴 【席南北面立后准此】 赞冠者进席前北面跪正冠兴立于掌冠者之后太子兴内侍跪进服服讫乐止掌冠者揖太子复坐礼直官等引掌冠者降诣罍洗如上仪赞冠者进席前北向跪脱折上巾置于匴兴内侍跪受兴置于席执远游冠者升掌冠者降二等受之右执项左执前进太子席前北向立祝曰爰即令辰申加玄服崇学以让三善皆得副子一人受天百福乃跪冠懿安之乐作掌冠者兴赞冠者进跪簪结纮兴太子兴内侍跪进服服讫乐止掌冠者揖太子复坐降诣罍洗及赞冠者跪脱远游冠并如上仪执衮冕者升掌冠者降三等受之右执项左执前进太子席前北向立祝曰三加弥尊国本以正无疆惟休有室大竞懋昭厥德保兹永命乃跪冠成安之乐作掌冠者兴赞冠者如上仪跪簪结纮内侍进服服讫乐止礼直官等引太子降自东阶乐作由西阶升即醴席南向坐乐止又引掌冠者诣罍洗乐作盥帨讫升西阶乐止赞冠者跪取爵内侍注酒掌冠者受爵跪进太子席前北向立祝曰旨酒嘉荐有飶其香拜受祭之以定尔祥令德寿岂日进无疆太子搢圭跪受爵正安之乐作饮讫奠爵执圭大官令设馔席前太子搢圭食讫乐止执圭兴大官令彻馔爵礼直官等引自西阶诣东房易朝服降立横街南北向东宫官复位西向太子初行乐作至位乐止礼直官等引掌冠赞冠者诣前西向掌冠者少退字之曰始生而名为实之宾既冠而字以益厥文永受保之承天之庆奉敕字某太常博士请再拜太子再拜讫搢笏舞蹈再拜奏圣躬万福又再拜左辅承旨降自东阶诣太子前西向宣曰有敕太子再拜宣敕曰事亲以孝接下以仁远佞近义禄贤使能古训是式大猷是经宣讫太子再拜讫礼直官等引太子前俯伏跪奏称臣虽不敏敢不祇奉奏讫兴复位再拜讫引出殿门乐作出门乐止侍立官并降复位典仪曰拜赞者承传在位者皆再拜礼仪使奏礼毕鸣鞭大乐正令撞蕤宾之钟左五钟皆应干安之乐作皇帝降坐左辅奏解严放仗在位官皆再拜退太子入内朝见皇后如宫中仪乃择日谒太庙别庙宿斋于本宫质明服远游冠朱明衣乘金辂至庙改服衮冕执圭行礼群臣称贺皇帝赐酒三行

　　皇子冠前期择日奏告景灵宫太常设皇子冠席文德殿东阶上稍北东向设褥席陈服于席南东领北上九旒冕服七梁进贤冠服折上巾公服七梁冠簪导九旒冕簪导同箱在服南设罍洗酒馔旒冕冠巾及执事者并如皇太子仪其日质明皇帝通天冠绛纱袍御文德殿皇子自东房出内侍二人夹侍王府官从恭安之乐作即席南向坐乐止掌冠者进折上巾北向跪冠修安之乐作赞冠者进北向跪正冠皇子兴内侍跪进服讫乐止掌冠者揖皇子复坐以爵跪进祝曰酒醴和旨笾豆静嘉授尔玄服兄弟具来永言保之降福孔皆皇子搢笏跪受爵翼安之乐作饮讫大官令进馔讫再加七梁冠进安之乐作掌冠者进爵祝曰宾赞既成肴核惟旅申加厥服礼仪有序允观厥成承天之祜皇子跪受爵辅安之乐作大官奉馔三加九旒冕广安之乐作掌冠者进爵祝曰旨酒嘉栗甘荐令芳三加尔服眉寿无疆永承天休俾炽而昌皇子跪受爵贤安之乐作大官奉馔馔彻皇子降易朝服立横街南北向掌冠者字之曰岁日云吉威仪孔时昭告厥字君子攸宜顺尔成德永受保之奉敕字某皇子再拜舞蹈又再拜奏圣躬万福又再拜左辅宣敕戒曰好礼乐善服儒讲艺蕃我王室友于兄弟不溢不骄唯以守之皇子再拜进前俯伏跪称臣虽不敏敢不祇奉俯伏兴复位再拜出殿上侍立官并降复位再拜放仗明日百僚诣东上合门贺 【真宗大中祥符八年十二月戊寅承天节群臣上寿是日皇子庆国公加冠司天言日辉珥直抱气戊子集贤校理晏殊上皇子冠礼赋诏奖之】

　　明

　　明太祖洪武元年定皇太子冠礼前期太史监卜日工部制衮冕远游冠折上巾服翰林院撰祝文祝辞礼部具仪注中书省承制命某官为宾某官赞既卜日遣官祭告天地宗庙前一日内使监令陈御座香案于奉天殿设皇太子次于殿东房宾赞次于午门外质明执事官设罍洗于东阶设皇太子冠席于殿上东南西向设醴席于西阶上南向张帷幄于东序内设裖席于帷中又张帷于序外御用监陈服于帷内东领北上衮服九章远游冠绛纱袍折上巾缁纚犀簪在服南栉又在南司尊实醴于侧尊加勺羃设于醴席之南设坫于尊东置二爵进馔者实馔设于尊北诸执事者各立其所鼓三严文武官入皇帝服通天冠绛纱袍升座如常仪宾赞就位乐作四拜兴乐止侍仪司跪承制降自东阶诣宾前称有敕宾赞及在位官皆跪宣制曰皇太子冠命卿等行礼皆俯伏兴四拜文武侍从班俱就殿内位宾赞执事官诣东阶下位东宫官及太常博士诣殿前东房导皇太子入就冠席内侍二人夹侍东宫官后从乐作即席西南向乐止宾赞以次诣罍洗乐作搢笏盥帨讫出笏乐止升自西阶执事者奉折上巾进宾降一等受之右执项左执前进太子席前北向祝毕跪冠乐作宾兴席南北面立赞冠者进席前北面跪正冠兴立于宾后内侍跪进服皇太子兴服讫乐止宾揖皇太子复坐宾赞降诣罍洗讫赞进前跪脱折止巾置于箱兴以授内侍执事者奉远游冠进宾降二等受之乐作进冠如前仪赞进前北向跪簪结纮兴立于宾后内侍跪进服服讫乐止宾揖皇太子复坐宾赞又降诣罍洗讫赞进前跪脱远游冠置于箱以授内侍执事者奉衮冕进宾降三等受之乐作进冠如前仪毕赞进前北面跪簪结纮内侍跪进服服讫乐止太常博士导皇太子降自东阶乐作由西阶升即醴席南向坐乐止宾诣罍洗乐作盥帨讫乐止赞冠者取爵盥爵帨爵诣司尊所酌醴授宾宾受爵跪进于皇太子祝毕皇太子搢圭跪受爵乐作饮讫奠爵执圭进馔者奉馔于前皇太子搢圭食讫执圭兴乐止执事官彻爵与馔太常博士导皇太子降自西阶至殿东房易朝服诣丹墀拜位北向东宫官属各复拜位宾赞诣皇太子位稍东西向宾少进字之辞曰奉敕字某皇太子再拜跪听宣敕复再拜兴进御前跪奏曰臣不敏敢不祇承奏毕复位侍立官并降殿复位四拜礼毕皇帝兴乐作还宫乐止内给事导皇太子入内殿见皇后如正旦仪百官以次出明日谒庙如时享礼又明日百官朝服诣奉天殿称贺退易公服诣东宫称贺锡宴宪宗成化十四年续定皇太子冠礼前期一日遣官具特牲告庙行一献礼锦衣卫设幕次于文华殿东序鸿胪寺设节案香案冠席醴席光禄寺设盥洗司尊所内侍张帷幄陈袍服皮弁服衮服圭带舄等物置帷中案上具翼善冠皮弁九旒冕置于东阶之南案上质明皇帝御奉天殿传制遣官持节行礼皇太子迎于文华殿门外乐作持节官持节入置于案退乐止礼部官导皇太子诣香案前乐作四拜乐止鸿胪寺鸣赞赞行初加冠礼内侍奉翼善冠宾降阶一等受之祝曰吉月合辰乃加玄服懋敬是承永介景福乐作宾跪进冠兴赞者跪正冠乐止礼部官启易服皇太子入幄易袍服出礼部官启复坐鸣赞赞行再加冠礼内侍奉皮弁宾降阶二等受之祝曰冠礼申举以成令德敬慎威仪惟民之式乐作内侍释翼善冠宾跪进皮弁赞者跪正皮弁乐止礼部官启易服皇子入幄易皮弁服舄出礼部官启复坐鸣赞赞行三加冠礼内侍奉冕旒宾降阶三等受之祝曰章服咸加饬敬有虔永固皇图于千万年乐作内侍释皮弁冠宾跪进冕旒赞者跪簪结纮乐止礼部官启易服皇太子入幄易衮服出礼部官启复坐鸣赞赞行醮礼皇太子诣醴席乐作即坐乐止光禄寺官举醴案乐作赞酌醴授宾宾执爵诣席前立乐止祝曰旨酒孔馨嘉荐再芳受天之福万世其昌宾跪进爵皇太子搢圭受爵置于案教坊司作乐奏喜千春之曲次启进酒皇太子举爵饮讫奠爵于案乐止光禄寺官进馔乐作至案乐止馔讫出圭彻案宾赞复位鸣赞赞受敕戒皇太子降阶乐作至拜位乐止宣敕戒官诣皇太子前稍东西向曰有制皇太子跪宣敕戒曰孝事君亲友于兄弟亲贤爱民居仁由义毋怠毋骄茂隆万世乐作四拜兴乐止持节官捧出节乐作皇太子送节至殿门外还东序内侍导还宫乐止宾赞等官持节复命余如旧仪是日皇太子诣皇太后皇帝皇后前谢俱行五拜三叩头礼用乐 【又明会典载当日皇太子具冕服谒祭奉先殿诣太皇太后皇太后及皇后前谢】 明日皇帝及皇太子受群臣贺如仪 【神宗万历中礼部尚书冯琦言旧制皇太子冠设冠席醴席于文华殿内今文华殿为皇帝临御遗官之地则皇太子冠席醴席应移于殿东序又亲王冠旧设席于皇极门之东庑今皇太子移席于殿东序则亲王应移席于殿西序从之】

　　皇子冠礼初加进网巾祝词曰兹惟吉日冠以成人克敦孝友福禄来臻再加进翼善冠祝词曰冠礼斯举实由成德敬慎威仪维民之则三加进衮冕祝词曰冠至三加命服用章敬神事上永固藩邦酌醴祝曰旨酒嘉荐载芬载芳受兹介福百世其昌敕戒词曰孝于君亲友于兄弟亲贤爱民率由礼仪毋溢毋骄永保富贵其陈设执事及传制谒谢并如皇太子仪 【旧礼皇子冠之明日百官称贺毕诣王府行礼宪宗成化二十三年皇子冠之次日各诣奉天门东庑序立百官常服四拜】 成祖永乐中命皇太子嫡长子为皇太孙冠于华盖殿其仪与皇太子同

　　△士大夫冠【宋　明】

　　宋

　　明

　　宋

　　宋品官冠子仪将冠主人诹日择宾告于祢庙戒宾而宿之质明执事者设洗于东阶东南陈服于房东领北上平冕金镀鍮石棱角簪素罗素裙蔽膝白绶中单绯白罗大带金镀铜华带绯罗履袜二梁冠朝服金镀银棱角簪银立笔绯罗大袖白纱中单皁襈白罗方心曲领绯罗蔽膝绯白罗大带银褐绶勒帛金镀铜束带佩方膝练鹊锦绫青丝网鍮石环折上巾公服巾总二梁冠平冕笄组纮实于篚平冕二梁冠折上巾各一箱执以待于西隅南面东上主人公服立东阶下西面兄弟各服其服立洗东西面北上将冠者立房中南面宾赞立外门之外设主人位于东阶上西面宾赞位于西阶上东面主人揖宾升就位赞冠者盥升立于房中设冠位于主人东北西面将冠者出房南面赞冠者奠巾总于席南端还即席坐设巾总宾降主人从降宾既盥揖逊升主人复初位宾即冠者席前跪正巾兴降西阶一等执折上巾者升授宾宾右手执项左手执前进揖冠者席前东向立祝曰粤倠初冠考礼之称正尔容体顺尔辞令尽革童心永膺大庆乃跪冠兴复位赞冠者跪正折上巾冠者兴宾揖冠者适房服 【折上巾服】 初房南面立宾主俱兴宾揖冠者即席坐赞冠者跪脱折上巾设笄宾降主人从降宾既盥揖逊升即冠者席前跪正巾兴降西阶二等执二梁冠者升授宾宾右手执项左手执前进冠者席前东向立祝曰载契载龟载加尔服尔既顺序毋曰欲速自天申之申以百福乃跪冠兴复位赞冠者结纮冠者兴宾揖冠者适房服 【二梁冠服】 出房南面立宾主俱兴宾揖冠者即席坐赞冠者跪脱二梁冠设笄宾降主人从降宾既盥揖逊升宾即冠者席前跪正巾兴降西阶三等执平冕者升东面授宾宾右手执项左手执前进冠者席前东向立祝曰授时之吉迎天之休抗以高明掖其进修三加弥尊百禄是遒乃跪冠兴复位赞冠者结纮冠者兴宾揖冠者适房服 【平冕服】 出房南面立宾主俱兴执事者彻折上巾二梁冠席于房布席西阶上南面设酒馔如常仪赞冠者以酒注于爵宾揖冠者即席南面立宾受爵进席前北向立祝曰旨酒既嘉载肴斯阜既曰克家亦惟继祖孝友慈祥受天之祜冠者席西拜受爵宾答拜赞冠者荐馔冠者即座饮食讫降席再拜宾答拜易服拜父父为起入拜母母为起宾降当西序东面立主人降当东序西面立冠者出立于西阶东南面宾少进字之曰卜筮云吉礼仪孔明爰字尔德嘉尔有成字曰伯某甫 【仲叔季惟其所当】 冠者曰某虽不敏敢不祇奉宾出主人请礼从者宾辞主人固请宾乃就次如别仪冠者庙见及见诸父诸兄姑姊如常仪冠讫主人释服改席揖宾及赞冠者即席众宾皆兴执事者奉币酬宾会讫宾主俱兴主人再拜宾答拜宾出主人送于门外 【司马光曰古者二十而冠将责为人子为人弟为人臣为人少者之行于其人故其礼不可不重也近世人情轻薄生子犹饮乳巳加巾帽有官者或为制公服而弄之过十岁犹总角者鲜矣彼责以四者之行岂能知之故往往自幼至长愚騃如一由不知成人之道也古者惟称二十而冠然世俗之敝不可猝变若敦厚好古之君子俟其子年十五以上能通孝经论语麤知礼义然后冠之斯为美矣又家礼载嫡子三加皆祝而冠又祝而酌又祝而字庶子三加既加然后酌而祝之又祝而字其即席而冠也嫡子西面庶子南面】

　　明

　　明太祖洪武元年定品官冠礼之制始加缁布冠再加近贤冠三加爵弁其仪前期择日主者告于家庙乃筮宾前二日戒宾及赞冠者明日设次于大门外之右南向至日夙兴设洗于阼阶东南东西当东溜六品以下当东荣南北以堂深罍水在洗东加勺羃篚在洗西南肆实巾一于篚加羃设席于东房西牖下陈服于席东领北上莞筵四藻席四在南侧尊甒醴在服北加勺羃设坫在尊北四品以下设篚无坫馔陈于坫北设洗于东房止北罍在洗西篚在洗东北肆实以巾质明宾赞至门外掌次者引之次宾赞公服诸行事者各服其服就位冠各一笥各一人执之侍于西阶之西东面北上设主席于阼阶上西面设宾席于西阶东面冠者席于主者东北西面主者公服立于阼阶下当序西面诸亲公服立于罍洗东南西面北上尊者在别室傧者公服立于门内道东北面冠者双童髻空顶帻双玉导彩褶锦绅乌皮履六品以下导不以玉立于房中南面主者赞冠者公服立于房内户东西面宾及赞冠者出次立于门西东面北上傧者进受命出立门东西面曰敢请事宾曰某子有嘉礼命某执事傧者入告主者迎宾于大门外之东西面再拜宾答拜主者揖赞冠者报揖又揖宾宾报揖主者入宾赞次入及内门至阶主者请升宾三辞乃升主者自阼阶立于席东西向宾自西阶立于席西东向宾赞冠者及庭盥于洗升自西阶入于东房立于主赞冠者之南西面主赞冠者导冠者立于房外之西南面宾赞冠者取纚栉朁跪奠于筵南端退立于席北少东西面宾揖冠者冠者进升席西向坐宾赞冠者进筵前东面跪脱双童髻栉毕设纚兴复位立宾降至罍洗盥讫诣西阶主者立于席后西面宾立于西阶上东面执缁布冠者升宾降一等受之右执项左执前进冠者筵前东向立祝用士礼祝词祝毕跪冠兴复位宾赞冠者进筵前东面跪结缨兴复位冠者兴宾揖之适房宾主皆坐冠者衣青衣素裳出户西南面立宾主俱兴宾揖冠者冠者进升席西向坐宾赞冠者跪脱缁布冠栉毕设纚宾进进贤冠立祝如初加礼祝毕跪冠兴复位宾赞冠者跪设簪结缨兴复位冠者适房易绛纱服出升席宾赞冠者跪脱进贤冠栉毕设纚宾进爵弁立祝如再加礼宾赞冠者设簪结缨如前冠者适房着爵弁之服出主赞冠者彻纚栉簪箱及筵入于房又设筵于室户西南向冠者出房户西南面立主赞洗觯于房酌醴出南面立宾揖冠者就筵西南面立受醴进冠者筵前北面立祝毕冠者拜受觯宾复西阶上答拜执馔者进馔于筵冠者左执觯右执脯祭于笾豆间赞者取胏一以授冠者奠觯于荐西以祭冠者坐取觯祭醴奠觯再拜宾答拜冠者执觯兴宾主俱坐冠者升筵跪奠觯于荐东兴进北面跪取脯降自西阶入见母进奠脯于席前退再拜出母不在则使人受脯于西阶下初冠者入见母宾主俱兴宾降当西序东面立主者降东序西面立冠者出立于西阶东南面宾少进字之辞同士礼冠者再拜跪曰某不敏夙夜祇承宾出主者送于内门外西向请礼从者宾就次主者入初宾出冠者东面见诸亲诸亲拜之冠者答拜冠者西向拜宾赞宾赞亦答拜见诸尊于别室亦如之宾主既释服入醴席一献讫宾与众宾出次立于门东西面主者出揖宾宾报揖主者先入宾及众宾从之至阶宾立于西阶上主者立于东阶上众宾立西阶下主者授币篚于宾赞复位还阼阶上北面拜送宾赞降自西阶主者送宾于大门外西面再拜而入孤子则诸父诸兄戒宾冠之日主者紒而迎宾冠于阼阶下其仪亦如之明日庙见冠者朝服入庙南门中庭道西北面再拜出

　　△庶人冠【宋　明】

　　（臣）等谨按古冠礼之存者唯士礼后世皆推而用之故杜佑作礼典缘代历叙所载甚详独无庶人冠礼至宋政和始定其制有明之初诏定冠礼自天子以至于庶人纤悉备具虽时俗鲜有行之者然载之礼官存为典故亦一代之制也爰列载于左

　　宋

　　明

　　宋

　　宋庶人子冠仪将冠主人诹日择宾告于祢为位于厅事南面主人北面再拜乃告曰某子某年若干矣卜以某甲子冠吉乃速宾某以始卒冠事庶几临之谨告前期主人戒宾曰某日将冠于子某首愿吾子莅之宾许诺其日夙兴张帷为房于厅事之东陈服其中东领北上酒馔在服北帽一折上巾一陈于西阶之西为宾主位如常仪为冠者席于主人东少北西向将冠者待于房主人迎宾入冠者出主人曰敢劳吾子宾揖将冠者即席坐执帽者升宾降受之进冠者席前东向立祝曰令月吉日始加首服弃尔幼志茂尔成德俾寿而臧以介多福乃跪加帽兴复位宾揖冠者适房易服出即冠席复仕宾跪脱帽执折上巾者升宾降受之进冠者席前东向立祝曰吉月令辰申加尔服钦尔威仪柔嘉维则寿考不忘以终厥德乃跪冠兴复位宾揖冠者适房执事者彻冠席为醴席于西阶南向宾揖冠者即醴席西向立宾受琖进席前北向立祝曰尔酒既醑尔肴既旅拜受祭之自求多祜冠者席西拜受宾答拜执事者荐馔冠者坐饮食讫再拜宾答拜冠者兴离席立于东阶之西南向宾少进字之曰尔服既庄尔仪既备兄弟偕止爰告尔字永保受之令德是似冠者拜宾答拜冠者庙见如常仪拜父母诸父群从之尊者主人飨宾宾出主人送于门外 【案宋政和五礼新仪庶人冠二加又考宋史舆服志附载庶人冠礼初加缁布冠深衣大带纳履再加帽子皁衫革带系鞵三加幞头公服革带纳鞾则是三加也与政和礼互异或亦因时改定姑备志之】

　　明

　　明制庶人冠礼凡男子年十五至二十皆可冠将冠筮日筮宾戒宾俱如品官仪是日夙兴张幄为房于厅事东皆盛服设盥于阼阶下东南陈服于房中西牖下席二在南酒在服北次幞头巾帽反盛以盘三人捧之立于堂下西阶之西南向东上主人立于阼阶下诸亲立于盥东傧者立于门外以俟宾冠者双紒袍勒帛素履待于房宾至主人出迎揖而入坐定冠者出于房执事者请行事宾之赞者取栉总篦幧头置于席南宾揖冠者即席西向坐赞者为之栉合紒施总加幧头宾降主亦降立于阼阶下宾盥主人揖让升自西阶复位执事者进巾宾降一等受之诣冠者席前东向祝词同品官祝讫跪着巾兴复位冠者兴宾揖之入房易服深衣大带出就冠席宾盥如初执事者进帽宾降二等受之进祝跪冠讫兴复位揖冠者入房易服襕衫要带出就冠席宾盥如初执事者进幞头宾降三等受之进祝跪冠讫兴复位揖冠者入房易公服出执事者彻冠席设醴席于西阶南向赞者酌醴出房立于冠者之南宾揖冠者即席西向立宾受醴诣席前北面祝冠者拜受宾答拜执事者进馔冠者即席坐饮食讫再拜宾答拜冠者离席立于西阶之东南向宾字之如品官词冠者拜宾答拜冠者拜父母父母为之起拜诸父之尊者遂出见乡先生及父之执友先生执友皆答拜宾退主人请礼宾宾辞固请乃入设酒馔宾退主人酬宾赞有以币礼毕主人以冠者见于祠堂再拜出

　　△女笄【宋　明】

　　（臣）等谨按杜典女笄祇载周制今唐以后各正史及六典会要诸书唯宋则独有公主笄礼此外无闻焉他如各代服饰之制有未嫁巳嫁之分者与周制许嫁笄而字之意相符亦并载之

　　宋

　　明

　　宋

　　宋制公主笄礼年十五虽未议下嫁亦笄笄之日设香案于殿庭设冠席于东房坐东向西设醴席于西阶上坐西向东设席位于冠席南西向其裙背大袖长裙褕翟之衣各设于椸冠笄冠朵九翚四凤冠各置于盘蒙以帕首饰随之陈于服椸之南执事者三人掌之栉总置于东房内执事宫嫔盛服旁立俟乐作奏请皇帝升御座乐止提举官奏曰公主行笄礼乐作赞者引公主入东房次行尊者为之总髻毕出即席西向坐次引掌冠者东房西向立执事奉冠笄以进掌冠者进前一步受之进公主席前北向立乐止祝曰令月吉日始加元服弃尔幼志顺尔成德寿考绵鸿以介景福祝毕乐作东向冠之冠毕席南北向立赞冠者为之正冠施首饰毕揖公主适房乐止执事者奉裙背入服毕乐作公主就醴席掌冠者揖公主坐赞冠者执酒器执事者酌酒授于掌冠者执酒北向立乐止祝曰酒醴和旨笾豆静嘉授尔玄服兄弟具来与国同休降福孔皆祝毕乐作进酒公主饮毕赞冠者受酒器执事者奉馔食讫彻馔复引公主至冠席坐乐止赞冠者至席前赞冠者脱冠置于盘执事者彻去乐作执事者奉冠以进掌冠者进前二步受之进公主席前北向立乐止祝曰吉日令辰乃申尔服饰以威仪淑谨尔德眉寿永年享受遐福祝毕乐作东向冠之冠毕席南北向立赞冠者为之正冠施首饰毕揖公主适房乐止执事者奉大袖长裙入服毕乐作公主至醴席掌冠者揖公主坐赞冠者执酒器执事者酌酒授于掌冠者执酒北向立乐止祝曰宾赞既成殽核唯旅申加尔服礼仪有序允观尔成承天之祜祝毕乐作进酒公主饮毕赞冠者受酒器执事者奉馔食讫彻毕复引公主至冠席坐乐作赞冠者至席前赞冠者脱冠置于盘执事者彻去乐作执事者奉九翚四凤冠以进掌冠者进前三步受之进公主席前向北而立乐止祝曰以岁之吉以月之令三加尔服保兹永命以终厥德受天之庆祝毕乐作东向冠之冠毕席南北向立赞冠者为之正冠施首饰毕揖公主适房乐止执事者奉褕翟之衣入服毕乐作公主至醴席掌冠者揖公主坐赞冠者执酒器执事者酌酒授于掌冠者执酒北向立乐止祝曰旨酒嘉荐有飶其香咸加尔服眉寿无疆永承天休俾炽而昌祝毕乐作进酒公主饮毕赞冠者受酒器执事者奉馔食讫彻馔复引公主至席位立乐止掌冠诣前相对致辞曰岁日具吉威仪孔时昭告厥字令德攸宜表尔淑美永保受之可字曰某祝讫乐作掌冠者退引公主至君父之前乐止再拜起居谢恩再拜少俟提举进御坐前承旨讫公主再拜提举乃宣训词曰事亲以孝接下以慈和柔正顺恭俭谦仪不溢不骄毋诐毋欺古训是式尔其守之宣讫公主再拜前奏曰儿虽不敏敢不祇承归位再拜见后母之礼如之礼毕公主复坐皇后称贺次妃嫔称贺次掌冠赞冠者谢恩次提举众内臣称贺其余班次称贺并依例程礼毕乐作驾兴乐止其士庶之家女子在室者止用冠子背子妇人则假髻大衣长裙 

　　明

　　明制士庶之家女子在室者作三小髻金钗珠头■〈髟上巾下〉窄袖背子妇人则用礼服

　　钦定续通典卷五十五 

●钦定续通典卷五十六　礼十二

　

　　嘉礼二

　　○嘉礼二

　　冕

　　通天冠宋　辽　金　元　明

　　远游冠宋　辽　金　元　明

　　进贤冠宋　辽　金　元　明

　　獬豸冠宋　辽　金　元

　　翼善冠辽　元　明

　　武弁元　明

　　帻辽　元　明

　　帽宋　辽　金　元　明

　　巾宋　辽　金　元　明

　　幞头宋　辽　元　明

　　簪戴宋

　　重戴宋

　　钹笠元

　　△冕【宋　辽　金　元　明】
</div>
    <div class="pagination">
<a href="续通典_page163.html">上一页</a><span>...</span><a href="续通典_page159.html">159</a><a href="续通典_page160.html">160</a><a href="续通典_page161.html">161</a><a href="续通典_page162.html">162</a><a href="续通典_page163.html">163</a><span class="current-page">164</span><a href="续通典_page165.html">165</a><a href="续通典_page166.html">166</a><a href="续通典_page167.html">167</a><a href="续通典_page168.html">168</a><a href="续通典_page169.html">169</a><span>...</span><a href="续通典_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
