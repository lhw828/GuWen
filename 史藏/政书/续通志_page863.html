<!DOCTYPE html>
<html>
<head>
    <meta charset="UTF-8">
    <title>续通志 - 第 863 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 863 页/共 1359 页</h1>
    <div class="content">两山对峙地险扼光世据之敌至败去擢侍卫马军都虞候金再攻汴光世入援闻范致虚传檄诸路中引兵会之会有诏止勤王兵光世以为 
宜速进不可以诏示众既而闻京城事遂别道趋虢至济州谒康王命为五军都提举王即皇帝位命省视陵寝寻为提举御营使司一行事务 
行在都巡检使斩山东贼李昱迁奉国军节度使平镇江叛兵改滁濠太平州无为军江寍府制置使讨张遇于池州遇见官军不整越湖出官 
军后官军乱光世几被执王德救之得免遇循江而上光世整兵追至江州断其后军破之遇复东下又追击于江寍二年以功加检校少保命 
讨李成光世以王德为先锋大败之再战皆捷成遁执其谋主陶子思加检校少傅帝在扬州金骑掩至天长光世迎敌未至而军溃帝仓卒渡 
江命光世为行在五军制置使屯镇江府控扼江口寻加检校太保殿前都指挥使苗刘为乱素惮光世张浚在平江驰书谕以勤王光世不从 
吕颐浩遣使至镇江说之乃引兵会于丹阳兵进光世以选卒为游击仍分军殿后遇苗翊马柔吉军于临平与韩世忠等破之至行在迁太尉 
御营副使光世遣王德助乔仲福追傅至崇安县尽降其众傅仅以身免逆将范琼被执张浚使光世抚定其众又招贼靳赛降之命光世为江 
东宣抚使守太平及池州受杜充节制光世言受充节制有不可者六帝怒光世始受命隆佑太后在南昌命光世移屯江州为屏蔽既至日置 
酒高会金人自黄州渡江凡三日无知之者比金人至遂遁自信州引兵至南康郦琼围固始县光世遣人招降之又遣王德擒妖贼王念经于 
信州充御前巡卫军都统制召赴行在授浙西安抚大使知镇江府光世言安抚控制一路若但守镇江则他郡有警不可离任望别除守臣光 
世专充安抚使从便置司时光世虑金人必过江故预择便地帝觉之止许增辟通判右谏议大夫黎确疏其择便求佚帝释不问加寍武军节 
度使开府仪同三司以遣之光世乞便宜行事不许时韩世忠张俊兼领浙西制置使光世复言本路兵火之余不任三处需求遂罢世忠俊兼 
领时金兵留淮东光世颇畏其锋楚州被围已百日帝手札趣光世援楚者五竟不行但遣王德郦琼将轻兵以出时奏杀获而已楚州破命光 
世节制诸镇力守通泰完颜昌屯承楚光世知其众思归欲携贰之乃铸金银铜三色钱文曰招纳信宝获敌不杀令持钱文示其徒有欲归者 
扣江执钱为信归者不绝因剙奇兵赤心两军昌遂拔砦去绍兴元年金人渡淮真扬皆阙守命光世兼淮南京东路宣抚使置司扬州措置屯 
田迄不行张俊讨李成又命光世分兵往舒蕲捣其巢穴光世以江北盗未平为辞命兼淮南宣抚使领真扬通承楚州涟水军郭仲威谋据淮 
南以通刘豫光世遣王德擒之并其众范宗尹言光世军多冗费请汰其罢软者帝因作手书与之淮北人多归附者命光世兼海泗宣抚使以 
安辑之五湖捕鱼人夏寍聚众千余掠人为食郭仲威余党出没淮南邵青据通州光世皆招降之光世请铸淮东宣抚使印给钱粮增将吏皆 
从其请仍给镇江府常州江阴军苗米三十七万斛为军中一岁费二年复命移屯扬州时至镇江视师光世不奉诏八朝言邻寇有疑或致生 
事愿仍领浙西为根本计右司谏方孟卿劾之乞召宰执与议使之必往光世犹以乏粮为辞光世之来以缯帛方物为献帝命分赐六宫中丞 
沈与求以为不可命还之吕颐浩奏光世军月费二千万缗乞差官考核诏御史江跻度支胡蒙至军点校终不得实帝方倚其成功寻诏两漕 
臣措置镇江酒税务又省织御服局七百万缗以助之加寍武寍国军节度使光世奏部将乔仲福靳赛防江有劳诏进一官给事中程瑀言光 
世兵未渡江金人或渡淮江浙必震光世方遣人按行宜兴湖洑之间以备退保诏以章示之光世迁延如故三年命光世与韩世忠易镇同召 
赴阙授检校太傅江东宣抚使世忠既至镇江城下奸人入城焚府库光世擒之皆云世忠所遣世忠屯登云门光世引兵出惧其扼已改途趋 
白鹭店世忠遣兵袭其后光世以闻帝遣使和解仍书贾复寇恂传赐之命为江东淮西宣抚使置司池州刘豫将王彦光扬兵淮上有渡江意 
光世扼马家渡遣郦琼屯无为军为濠庐援贼乃退光世奏鄜延李佾充合门祗候言者论其涉私罢之金人刘豫入侵时光世张俊韩世忠权 
相敌且持私隙帝遣侍御史魏矼王军中谕以灭怨报国光世乃移书二帅二帅皆复书致情光世始移军太平以援世忠金兵退光世入觐迁 
少保请以所置淮东田易淮西田给事中晏敦复言其扰民而止又请并封其三妾为孺人南渡后诸大将封妾自此始会改神武军为行营护 
军以光世所部称左护军刘豫筑龙城以窥淮西光世遣王师晟破之加保静军节度使遂领三镇张浚抚淮上诸屯刘豫挟金人分道入侵命 
光世屯庐州以招北军与韩世忠张俊鼎立杨沂中将精卒为后距刘猊驱乡民伪为金兵布淮境光世奏庐难守欲还太平浚命吕祉驰往军 
中督师光世已舍庐州退浚遣人厉其众曰若有一人渡江即斩以徇光世不得已驻兵与沂中相应遣王德郦琼领兵自安丰出谢步遇金将 
三战皆败之张浚入对言光世骄惰不战不可为大将请罢之帝命与赵鼎议遂迁护国镇安保静军节度使右司谏陈公辅劾其不守庐州张 
浚言其沈酣酒色不恤国事乞赐罢斥光世亦引疾请罢军政又献所余金谷于朝拜少师充万寿观使奉朝请封荣国公赐甲第一区以兵归 
都督府初光世麾下多降盗素无纪律至是督府命吕祉节制其军郦琼杀祉驱诸军降刘豫九年用讲和恩赐号和众辅国功臣进封雍国公 
陕西宣抚使弟光远疏其短中丞勾龙如渊再论光世不可遣而止十年金人围顺昌拜太保为三京招抚处置使以援刘锜光世请李显忠为 
前军都统又请王德自隶德不愿受其节制显忠行至宿泗军多溃进至和州秦桧主罢兵召还光世入见为万寿观使改封杨国公卒年五十 
四赠太师官其子孙甥侄十四人谥武僖干道八年追封安城郡王开禧元年追封鄜王光世在诸将中最先进律身不严驭军无法不肯为国 
任事建炎初结内侍康履以自固又蚤解兵柄与时浮沈不为秦桧所忌故能窃宠荣以终其身方之韩岳不逮远矣

　　△王渊

　　王渊字几道熙州人后徙环州善骑射应募击夏国屡有功累迁熙河兰湟路第三将部将权知巩州寍远砦诸羌入寇经略司讨之表渊 
总领岷山蕃兵将兴师城泽州羌悉众来争渊奋击大破之追至邈川城移同总领湟州蕃兵将兼知临宗砦坐法免宣和三年刘延庆讨方腊 
以渊为先锋贼将据钱塘势张甚渊谕裨将韩世忠逆战而伪遁自以强弩伏数百步外贼追之伏弩卒发逐北至淳安贼据帮源峒遂围而平 
之授合门宣赞舍人权京畿提举保甲兼权提点刑狱公事继从延庆攻契丹护饷道战败为敌所获已而逃归犹以出塞迁武功大夫果州团 
练使又从杨惟忠辛兴宗破羣盗高托山等迁拱卫大夫寍州观察使靖康元年为真定府总管就迁都统制吴湛据赵州叛渊讨平之金人攻 
汴京范讷统勤王兵以渊为先锋寻以所部归康王府明年张邦昌僭立康王如济州命渊以三千人入卫宗庙渊至汴都以朝服见邦昌纳谒 
曰参冢宰相公邦昌始易紫袍延之政事堂渊恸哭宣教康王即皇帝位渊与杨惟忠韩世忠以河北兵刘光世以陕西兵张俊苗傅等以帅府 
及降羣盗兵皆在行朝不相统一始置御营司以渊为都统制扈从累月不释甲帝如扬州授龙神卫四厢都指挥使寻改捧日天武四厢都指 
挥使进保大军承宣使时羣盗蠭起以渊为制置使平杭贼提兵四出所向皆捷平军贼赵万于镇江诛杭贼陈通于杭州降张遇于杨子桥期 
年羣盗略尽迁向德军节度使建炎三年二月金人攻扬州帝仓卒渡江渊从至镇江专管江上海船诸将所部皆不能济刘光世见帝泣诉渊 
忿其言斩江北都巡检皇甫佐以自解自是渊失诸将心帝欲留镇江以援江北羣臣亦固请渊独言镇江止可捍一面若金人自通州渡江以 
据姑苏将若之何不如钱塘有重江之险议遂决命渊守姑苏言戎器全缺兵匠甚少乞括民匠营缮寻自平江赴行在拜签书枢密院事仍兼 
都统制命下诸将籍籍帝闻之乃命免奏事签书仍解都统制以慰众心先是统制官苗傅自负世将以渊骤用颇觖望刘正彦尝招巨盗丁进 
亦以赏薄怨渊而内侍康履颇用事及渊入枢府傅正彦以其由宦官荐愈不平俟渊入朝伏兵杀之并杀康履遂成明受之变渊时年五十三 
渊为将轻财好义家无宿储每言朝廷官人以爵禄足代耕若事锥刀曷若为商贾邪然多杀降人深交内侍故及于祸赠开府仪同三司累加 
少保官其子孙八人绍兴四年又官二人干道六年谥襄愍子倚

　　△解元

　　解元字善长保安军德清砦人疏眉俊目猿臂善骑射起行伍为清涧都虞候建炎三年隶大将韩世忠麾下擢偏将世忠出下邳闻金兵 
大至士皆骇愕元领二十骑擒其生口知敌动息俄逢骑数百身自陷阵横刺敌将坠马余皆遁去授合门宣赞舍人苗刘之变从世忠讨之战 
于临平贼遁追擒于浦城四年三月金人攻浙西世忠治兵京口邀其归路以海舰横截大江金人出小舟数十以长钩扳鉴元在别舸跃入敌 
舟以短兵击杀数十人擒其千户授忠州团练使统制前军继从讨闽寇范汝为转讨湖外诸盗时刘忠据白面山凭险筑垒世忠讨之贼因山 
设望楼从高瞰下以兵守之屯壮锐于四山视其指呼而出战元单骑涉水薄贼砦周览其形势归告世忠曰若夺据其望楼则技穷矣世忠然 
之遣元率兵五百长戟居中翼以弓矢自下趋高贼众莫支乃据望楼立赤帜大军并进夹击之贼遂平改相州观察使绍兴四年金人伪齐合 
兵入侵世忠自镇江趋扬州命元屯承州元度金人将至城下遣百人伏要路百人伏岳庙自以四百人伏路隅令曰俟金人过我当先出掩之 
伏要路者视我麾旗则立帜以待金人必自岳庙走伏者背出又决河岸遏其归路金人果走城下伏发金人进退无路乃走岳庙元追之获百 
四十八人止遗二人时城中兵不满三千金万户黑头虎直造城下约降元匿其兵以微服出伪若降者金人稍懈俄伏发擒黑头虎未几金兵 
四集元战却之追北数十里金人赴水死者甚众改同州观察使六年从世忠出下邳以数百骑破敌伏兵授保顺军承宣使十年略地淮阳至 
刘令庄骑纔三百当敌骑数千元挥戈大呼众争奋敌披靡俄而救至后部疑惧元回顾曰我在此若等无虑众乃安转战自辰至午敌退成列 
而还加龙神卫四厢都指挥使明年世忠罢兵柄以元为镇江府驻札御前诸军都统制以统其众又明年进侍卫亲军马步军都虞候寻授信 
保军节度使卒年五十四赠检校少保

　　△曲端

　　曲端字正甫镇戎人父涣任左班殿直战死端三岁授三班借职警敏知书善属文长于兵略厯秦凤路队将泾原路通安砦兵马监押权 
泾原路第三将夏人入寇泾原帅司调统制李庠与端捍御庠驻兵栢林堡斥堠不谨为夏人所薄端力战败之整军还夏人再入寇西安州怀 
德军相继陷没镇戎当敌要冲无守将经略使席贡疾栢林功奏端知镇戎军兼经略使统制官建炎元年金罗索攻陕西入长安凤翔关陇大 
震端时治兵泾原招流兵溃卒所过人供粮秸道不拾遗金游骑入境端遣副将吴玠据清溪岭与战大破之端乘其退遂下兵秦州而义兵已 
复长安凤翔统领官刘希亮自凤翔归端斩之以集英殿修撰知延安府王庶为龙图阁待制节制陕西六路军马遂授端吉州团练使充节制 
司都统制端雅不欲属庶及金人复攻陕西庶召端会雍耀间端托辞不行庶无如之何则檄责勒端还旧任遣陕西节制司将官贺师范趋耀 
别将王宗尹趋白水且令原庆出师为援三帅各遣偏将刘世忠寇鯶来与师范会庶欲往耀督战已行会庞世才兵至邠端中悔以状白庶言 
已赴军前庶乃止师范轻敌不戒卒遇敌于八公原战死二将各引去端遂得泾原兵柄既而金人谍知端庶不协并兵攻鄜延时端尽统泾原 
精兵驻淳化庶日移文趋其进又遣使十数辈往说端端不听庶知事急又遣属官鱼涛督师端阳许而实无行意权转运判官张彬为端随军 
应副问师期端曰兵不满万不幸而败则金骑长驱无陕西矣不如荡其巢穴攻其必救乃遣吴玠攻华州拔之端自引兵趋耀之同官复迂路 
由邠之三水与玠会襄乐金攻延安急庶收散亡往援知凤翔府王■〈王燮〉亦将所部赴之比庶至甘泉而延安已陷庶无所归以军付■ 
〈王燮〉自将百骑与官属驰赴襄乐劳军庶犹以节制望端欲倚以自副端弥不平端号令素严入壁者虽贵不敢驰庶至端令每门减其从 
骑之半及帐下仅数骑而已端犹虚中军以居庶庶坐帐中端先以戎服趋于庭既而与张彬及走马承受公事高中立同见帐中良久端声色 
俱厉问庶延安失守状欲即军中杀庶夺其兵夜走寍州见陕西抚谕使谢亮请诛庶亮曰使事有指今以人臣擅诛于外是跋扈也公为则自 
为端意阻复归军明日庶见端为言已自劾待罪端拘縻其官属夺其节制使印庶乃得去王■〈王燮〉将两军在庆阳端召之■〈王燮〉 
不应会有告■〈王燮〉过邠军士劫掠者端怒命统制官张中孚率兵召■〈王燮〉至庆阳■〈王燮〉已去遽遣兵要之不及初叛贼史 
斌围兴元不克引兵还关中义兵统领张宗谔诱斌如长安而散其众欲徐图之端遣吴玠袭斌擒之而自袭杀宗谔三年迁康州防御使泾原 
路经略安抚使时延安新破端不欲去泾原乃以知泾州郭浩权鄜延经略司公事自谢亮归朝廷闻端欲斩王庶疑有叛意以御营司提举召 
端端疑不行议者喧言端反端无以自明会张浚宣抚川陕入辨以百口明端不反浚自收揽英杰以端在陕西屡与敌角欲仗其威声承制筑 
坛拜端为威武大将军宣州观察使宣抚处置使司都统制知渭州浚虽用端然未测端意遣张彬以招填禁军为名诣渭州察之彬见端问曰 
罗索以孤军深入吾境我合诸路攻之不难万一尼雅满并兵而来何以待之端曰彼将士精锐且因粮于我我常为客彼常为主今当反之按 
兵据险时出偏师以扰其耕获彼不得耕必取粮河东则我为主彼为客不一二年必自困毙乃可图也万一轻举后忧方大彬以端言复命浚 
不主端说四年春金人攻环庆端遣吴玠等拒于彭原店端自将屯宜禄玠先胜既而金军复振玠大败端退屯泾州金乘胜焚邠州而去 【 
</div>
    <div class="pagination">
<a href="续通志_page862.html">上一页</a><span>...</span><a href="续通志_page858.html">858</a><a href="续通志_page859.html">859</a><a href="续通志_page860.html">860</a><a href="续通志_page861.html">861</a><a href="续通志_page862.html">862</a><span class="current-page">863</span><a href="续通志_page864.html">864</a><a href="续通志_page865.html">865</a><a href="续通志_page866.html">866</a><a href="续通志_page867.html">867</a><a href="续通志_page868.html">868</a><span>...</span><a href="续通志_page864.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
