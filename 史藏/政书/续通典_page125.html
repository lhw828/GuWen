<!DOCTYPE html>
<html>
<head>
    <meta charset="UTF-8">
    <title>续通典 - 第 125 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 125 页/共 410 页</h1>
    <div class="content">
　　计议官宋初置建炎四年罢御营使司并归枢密院为机速房随司减罢属官别置干办官四人诏并改为计议官绍兴十一年罢之辽金元皆不设

　　编修官宋初置无定员多以本院官兼之熙宁绍圣之间随事而置绍兴初乃定置二人辽不设金置知法二人掌检断各司取法之事职与编修官略同元亦不设客省使元置大使二人副使二人属枢密院

　　断事官元置掌处决军府之岳讼至元元年始置断事官二人八年增置二人十九年又增一人二十年又增一人大德十年又增四人仁宗皇庆元年省罢二人后定置八人所属经历一人隶枢密院

　　钦定续通典卷二十六 

●钦定续通典卷二十七　职官五

　

　　尚书下

　　○尚书下

　　吏部尚书侍郎　郎中　员外郎　司封郎中　员外郎　司勋郎中　员外郎　考功郎中　员外郎　主事附

　　户部尚书侍郎　郎中　员外郎　度支郎中　员外郎　金部郎中　员外郎　仓部郎中　员外郎　主事附

　　礼部尚书侍郎　郎中　员外郎　祠部郎中　员外郎　膳部郎中　员外郎　主客郎中　员外郎　主事附

　　兵部尚书侍郎　郎中　员外郎　职方郎中　员外郎　驾部郎中　员外郎　库部郎中　员外郎　主事附

　　刑部尚书侍郎　郎中　员外郎　都官郎中　员外郎　比部郎中　员外郎　司门郎中　员外郎　主事附

　　工部尚书侍郎　郎中　员外郎　屯田郎中　员外郎　虞部郎中　员外郎　水部郎中　员外郎　主事附

　　△吏部尚书【侍郎　郎中　员外郎　司封郎中　员外郎　司勋郎中　员外郎　考功郎中　员外郎　主事附】

　　唐

　　宋

　　辽

　　金

　　元

　　明

　　唐

　　唐肃宗至德二载仍改文部曰吏部尚书一人　侍郎二人为尚书之贰掌文选勋封考课之政以三铨之法官天下之材以身言书判德行才用劳效较其优劣而定其留放为之注拟其属有四曰吏部曰司封曰司勋曰考功各有郎中员外郎掌其事 【自肃代兵兴官员冗滥铨法日淆德宗建中时太常寺协律郎沈既济建言近世爵禄失之者久请五品以上及群司长官宰臣进叙吏部得参议焉六品以下或僚佐之属听州府辟用则铨择之法委于四方结奏之成归于吏部使接名伪命之徒菲才薄行之人下诏之曰随声而废通大数十去八九矣帝善其言而不能用是时吏部数岁一集选人文簿纷杂吏得因缘为奸士至蹉跌或十年不得官而阙员亦累岁不补陆贽为相乃惩其弊命吏部内外员三分之计阙集人岁以为常】 　郎中二人掌文官阶品朝给禄赐给告身假使一人掌选补流外官　员外郎二人一人判南曹皆为尚书侍郎之贰　司封郎中一人　员外郎一人掌封命朝会赐予之级　司勋郎中一人　员外郎二人掌官吏勋级　考功郎中一人　员外郎一人掌文武百官功过善恶之考法及其形状若死而传于史官谥于太常则以其行状质其当否其欲铭于碑者则会百官议其宜述者以闻报其家

　　宋

　　宋制吏部尚书一人掌文武官吏选试拟注资任迁叙荫补考课之政封爵策勋赏罚殿最之法 【尚书共掌二选曰尚书左选曰尚书右选文臣京朝官以上及职任非中书省除授者左选掌之武臣升朝官以上及职任非枢密院除授者右选掌之太宗至道二年置判部事二人以带职或无职京朝官充哲宗元佑初置权尚书序在试尚书之下时吏部资望重于他部说在历代尚书篇孝宗干道九年叶颙权吏部尚书召对便殿赐坐赐茶帝因言吏部条例朕置一通在禁中卿当以何者为先对曰以公忠为先又苏颂前后掌天官四选每选人改官关升磨勘吏故为稽滞颂敕吏云某官缘官事当会某处合用某例时称其明允】 　侍郎一人为尚书之贰 【侍郎共掌二选曰侍郎左选曰侍郎右选自初任至幕职州县官左选掌之自副制以上至从义郎右选掌之元佑初置权侍郎如未历给事中中书舍人及待制以上者带权字禄赐比谏议大夫】 　郎中四人　员外郎四人分尚左尚右侍左侍右参掌选事而公治之旧主判二人以朝官充元丰官制行置郎中员外郎凡郎官并用知府资序以上人充未及郎中员外郎 【高宗建炎四年诏权摄添差郎官吏部郎官掌选事其职不轻授初神宗熙宁中刘述为待御史十一年不奏课帝知其久次授吏部郎中胡铨亦以奏对称旨迁尚书左郎】 　司封郎中一人　员外郎一人掌官封叙赠承袭之事凡三师三公以下至升朝官褒赠祖考母妻亲王郡王内外命妇以下保任宗属封爵诸亲皆因其位叙而为之等凡宗室当赐名训具钞拟官凡庶姓孔氏柴氏折氏后应承袭者辨其嫡庶旧制司封判事一人初以无职事朝官充凡封爵之制一出于中书本司但掌定谥先期戒本部赴集而已元丰官制行始置郎中员外郎实行本司事　司勋郎中一人　员外郎一人掌勋赏之事孝宗隆兴元年省并以司封郎中兼领淳熙元年复以司农寺丞范仲苞兼司勋未几改除复省　考功郎中一人员外郎一人掌文武官选叙磨勘资任考课之政令凡命官随所隶迁以其职事具法于历给之于其属州若司岁书其功过应升迁授者验历按法而叙进之有负殿则正其罪罚以七事考监司以四善三最考守令凡应谥者覆大常所定行状报尚书省集议以闻 【哲宗绍圣四年河东提刑司徐君平奏乞凡将集议前三日持考功状遍示当议之官使先紬绎而后集于都堂以询之庶几有所见者得以自申以称朝廷博谋尽下之意诏从之】 旧制判司事一人以带职朝官或无职事朝官充元丰官制行置郎中员外郎实行本司事

　　辽

　　辽北面官有南枢密院掌文铨视吏部而部族丁赋之政亦与焉南面官吏部有尚书侍郎郎中员外郎

　　金

　　金吏部尚书一人掌文武选授勋封考课出给制诰之政以才行劳效比仕者之能否以行止文册贴黄簿制各阙之机要正七品以上以名上省听制授从七品以下每至季月则循资格而拟注自八品以下则奏以下则否　侍郎一人为尚书之贰　郎中二人一人掌文武选流外迁用官吏差使行止名簿封爵制诰一人掌勋级酬赏承袭用荫循迁致仕考课议谥之事　员外郎分判曹务及参议事所掌与郎中同 【凡内外官之政绩所历之资考更代之期去就之故秩满皆备陈于解由据以定能否又撮解由之要于铨拟时读之谓之铨头又会历任铨头而书于行止簿以资考功过章宗泰和四年定考课法准唐令作四善十七最之制而迁叙之】

　　元

　　元吏部尚书三人掌天下官吏选授之政令凡职官铨综之典吏员调补之格勋寺爵邑之制考课殿最之法悉以任之世祖中统元年以吏户礼为左三部尚书二人至元元年以吏礼自为一部尚书三人三年复为左三部五年又合为吏礼部尚书仍二人七年始专立吏部尚书一人八年仍为吏礼部尚书一人十三年又专立吏部尚书增至七人十九年减为二人二十八年增尚书为三人遂为定制 【皇庆延佑中由进士入官者仅百之一由吏致位显要者常十之九泰定帝欲以中书参议傅岩起为吏部尚书御史韩镛上言吏部掌天下铨衡岩起于法不可用诏从之】 　侍郎二人为尚书之贰中统元年设左三部侍郎二人至元元年以吏礼自为一部侍郎仍二人五年又合为吏礼部侍郎一人七年专立吏部侍郎一人八年仍合为吏礼部侍郎一人十三年专立吏部侍郎三人十九年定侍郎为一人遂为永制　郎中二人　员外郎二人中统元年设左三部郎中四人员外郎六人五年合为吏礼部郎中员外郎各一人七年专置吏部郎中二人员外郎二人十三年员外郎置四人十九年裁置郎中一人员外郎二人二十三年定郎中员外郎各二人遂为永制　考功郎中一人　员外郎一人元初无是职顺帝至正元年巴延等奏请置吏部考功郎官诏从之

　　明

　　明吏部尚书一人掌天下官吏选授勋封考课之政令以甄别人才赞天子治盖古冢宰之职洪武元年始设六部部设尚书隶中书省六年部设尚书二人十三年罢中书省仿周官六卿之制升六部秩各设尚书一人而吏部视五部为特重 【明制吏部表率百僚进退庶官铨衡重地不轻制授信任特专宣宗宣德中蹇义为吏部尚书有除官不得善地诉其不公者帝皆斥之王翱为吏部尚书严考察公铨注抑奔竞社请寄一时任使并称得人上进退大臣时召翱面询可否宪宗成化中李裕拜冢宰裕感上知遇精白思报每大选先二日于后堂设一木榻上书皇天鉴之与二侍郎傍坐文选司官前立以缺员与选人一一第资格可否注牍至期引奏填牓更无舛错故庶官皆得其人孝宗弘治中召王恕拜吏部尚书言官谓恕老而贤不当劳以繁剧宜用之内阁备顾问帝曰朕用蹇义王直故事官恕吏部谋议无所不听从何必内阁恕在吏部访海内之士随器荐用马文升迁冢宰明年当大计帝面论之曰天下觐吏毕集卿其用心采访以彰黜陟文升顿首曰陛下图治若此宗社福也敢不仰承乃令中贵人掖之下阶自是汰不职者二千余人世宗嘉靖中唐龙为吏部尚书兼论资望殊劳异能疏远必用中才不得越次以进有所用舍聚同僚共谋众议合然后署疏以请】 　侍郎二人为尚书之贰惠帝建文中改六部尚书为正一品设左右侍中位侍郎上永乐时悉复旧制 【吏部侍郎为重任嘉靖时侍郎缺出廷臣以应补者上帝不用谕欲得老成持法者以南京兵部侍郎欧阳铎上乃用之铎佐吏部不携家曰吾敢家此官哉】 　文选郎中一人　员外郎一人洪武二十九年置文选郎官即前代之吏部郎中也掌官吏班秩迁升改调之事以赞尚书凡选法有六咸登资簿厘其流品平其铨注而序迁之　主事一人职掌与郎中员外郎同 【按各部郎官终明之世增省不一兹特载其初设者明制选郎职任最重英宗大顺中黄孔昭为都水员外郎郎署无故例不得改调以孔昭贤特奏改文选郎中孔昭持法最慎汲汲以人才为虑凡询访有所得必书于册往往随地量才各得其用嘉靖中屠楷历文选郎中凡职官繁简人才贤不肖咸书之于册以高下其任先节行后才艺抑奔竞奖廉能每注选因才授职权势请托抗论不从侍郎霍韬见其自任始不能平久而益信且服之及出部遗以所服寓传衣之意侍郎张邦奇署部事楷久任当迁邦奇奏留之曰四十年来无此文选云】 　验封郎中一人　员外郎一人　主事一人验封即古司封之职掌封爵袭荫褒赠吏算之事　稽勋郎中一人　员外郎一人　主事一人稽勋即古司勋之职掌勋级名籍丧养之事　考功郎中一人　员外郎一人　主事一人掌官吏考课之事　南京吏部尚书一人 【自成祖初建北京分置六部及定都后以南京官属移之北仁宗洪熙元年复置六部官属于南京其时或称行在以别南京或去行在字加南京字以别北京说在尚书省篇】 　右侍郎一人侍郎自弘治后始专设右神宗万历三年俱革十一年复设熹宗天启中每部添设侍郎一人庄烈帝又除之　文选郎中一人　主事一人　验封郎中一人　稽勋郎中一人　考功郎中一人　主事一人凡南京官六年考察考功掌之不由北吏部

　　△户部尚书【侍郎　郎中　员外郎　度支郎中　员外郎　金部郎中　员外郎　仓部郎中　员外郎　主事附】

　　唐

　　宋

　　辽

　　金

　　明

　　唐

　　唐制户部尚书一人掌天下土地人民钱谷之政赋贡之差以佐邦治 【元宗开元以后赋法渐坏代宗广德中始以亩定税敛以夏秋德宗建中时杨炎作两税法置两税司以总之复遣黜陟使按比诸道已改贞观时租庸调之法矣】 　侍郎二人为尚书之贰　郎中二人　员外郎二人掌户口土田赋役贡献蠲免优复婚婣继嗣之事以男女之黄小中丁老为之帐籍以永业口分园宅均其土田以租庸调敛其物以九等定天下之户以佐尚书侍郎 【自宪宗元和以后兵兴悉厚敛以馈饷令诸道节度观察调费取于所治州不足则取于所属州而属州送使之余因其上供者皆输户部至会昌咸通末而制度日更矣】 　度支郎中一人　员外郎一人掌天下租赋物产丰约之宜水陆道途之利岁计而支调之以近及远与中书门下议定乃奏至德时率以诸行郎官分判钱谷会昌二年着令以本行郎官分判钱谷时以财赋之任最重故李绅以中书侍郎同门下平章事判度支郑肃卢商皆以中书侍郎同门下平章事判度支自此以后判度支悉归宰臣焉　金部郎中一人　员外郎一人掌天下库藏出纳权衡度量之数建中时罢盐铁等使天下钱谷皆归金部中书门下拣两司郎官准格式调掌 【元和时复制置盐铁诸使】 　仓部郎中一人员外郎一人掌天下库储出纳租税禄粮仓廪之事以木契百合诸司出给之数以义仓常平仓备凶年平谷价

　　宋

　　宋户部尚书一人掌军国用度以周知其出入盈虚之数凡州县废置户口登耗则稽其版籍若贡赋征税敛散移用则会其数而颁其政令焉太祖建隆时以天下财计归之三司本部无职掌止置判部事一人以两制以上充元丰官制行始并归户部建炎兵兴尝以知枢密院张悫提领措置户部财用后迁中书侍郎仍兼之五年复以参知政事孟庾提领措置后罢专委户部孝宗淳熙十年诏左藏南库拨隶户部 【自罢三司后寺监兼理财用元佑元年司马光奏言户部尚书宜兼领左右曹而旧散在五曹寺监者宜并归户部则利权归一乃诏尚书省立法李常为户部尚书作元佑会稽录三十卷韩忠彦为户部尚书因会稽录初成入狭而用广因言敛财节用遂裁冗费置局于户部】 　侍郎二人为尚书之贰建炎时止除长贰各一员绍兴四年诏置户部侍郎二员通治左右曹自此相承不改 【侍郎分左右曹右曹侍郎兼水利元佑五年主议者执开河减水之策户部侍郎苏辙上疏谏曰臣为右曹户部休戚计在此河若复缄默谁当言者惟断在圣心尽罢其议】 　郎中二人　员外郎二人分左右曹各治其事建炎三年诏省并郎曹惟户部以职事繁剧不并仍各置一员绍兴中专置提举帐司总天下帐状以户部左曹郎官兼之右曹岁具常平钱物总数每秋季具册以闻初置三管左右曹总称户部郎官绍兴七年阎彦昭以太府寺丞兼左曹郎官绍兴三十二年徐康正除左曹郎官自是相承不改是年又诏户部事有可疑难裁决者许长贰与众郎官聚议文字皆令连书有定议然后付本曹行遣　度支郎中一人　员外郎一人掌计度军国之用量贡赋税租之入以为出凡军需边备会其盈虚而通其有无岁终则会诸路财用出入之数奏于上而以其副申尚书省干道三年置会稽都籍度支掌之　金部郎中一人　员外郎一人掌天下给纳泉币计其岁之所输归于受藏之府以待邦国之用　仓部郎中一人　员外郎一人掌国之仓庾储积及其给授之事元佑元年省郎官一员后复置建炎三年罢司农事以所司皆归仓部

　　辽

　　辽北面官有北南大王二院掌部族军民之政视户部南面官有户部尚书侍郎郎中员外郎并同吏部

　　金

　　金户部尚书一人掌土田财赋之事 【世宗大定以后重理财官是时命伊喇道为户部尚书帝曰朕初即位卿为户部员外郎闻孳孳为善进卿郎中果有可称及贰京尹亦能善治户部经理国用卿其勉之道顿首谢又马琪拜户部尚书帝称之曰琪不肯欺官亦不肯害民真可用也泰和中高汝砺拜户部尚书时钞法不能流转汝砺随事上言多所更定帝皆从其议民甚便之】 　侍郎二人为尚书之贰章宗泰和七年减一人承安二年复置二人　郎中二人海陵天德二年置五人泰和中省一人又增至四人宣宗贞佑四年增至八人五年减至六人后定为二人一人掌户籍物力婚婣继嗣田宅财产盐铁酒曲香茶矾锡丹粉坑冶榷场市易等事一人掌度支国用俸禄恩赐钱帛宝货贡赋租税府库仓廪积贮权衡度量法式给授职田拘收官物并照磨计帐等事　员外郎三人佐郎中分掌曹事泰和中置二人后增一人贞佑四年增置八人五年减四人后定为三人元户部尚书三人掌天下户口钱粮田土之政令凡田赋出纳之经金弊转通之法府藏委积之实物货贵贱之直敛财准驳之法悉以任之中统元年以吏户礼为左三部尚书二人至元元年特置户部尚书三人三年复为左三部五年复分为户部尚书一人十三年增置尚书一人二十三年定为二人明年增二人成宗大德五年减一人　侍郎二人为尚书之贰中统元年设左三部侍郎二人至元元年特立户部侍郎四人七年始立六部员额定侍郎二人 【至元中杨湜拜户部侍郎兼交钞提举时用壬子旧籍定民赋役之高下湜言贫富不常岁久浸易其可以昔时之籍而定今之赋役哉廷议善之俾第其轻重人以为平】 　郎中二人　员外郎三人中统元年设左三部郎中四人员外郎六人至元元年特立户部郎中四人员外郎三人十九年郎中员外郎俱增至四员大德五年定郎中二人员外郎三人 【时户部条例繁剧桂山为户部郎中老成练达刚介不阿部务繁剧剖决不遗】

　　明

　　明户部尚书一人掌天下户口田赋之政令稽版籍岁会赋役实征之数以下所司天子耕耤则尚书进耒耜统属十三司凡所司各掌其分省之事兼领所分两京直隶贡赋及诸卫所禄俸边镇粮饷并仓场盐课钞关之事 【时财计皆归户部别无司监分领嘉靖时尚书缺出廷臣上议言司徒乃国计大臣总领财赋得人实难惟梁材操心廉直终始不渝且综理既闲出纳有执实人才之望帝乃用之】 　侍郎二人为尚书之贰 【洪武时郁新为户部侍郎每奏事廷中帝问以天下地理阴阳户口漕运之数民间利害无巨细皆响应无所遗谬谢琏升户部侍郎会尚书杨公致政琏独主部事夙夜勤劳厘奸别蠹创便宜六事为经久可继之规端正严直最有大臣风度】 　总督仓场尚书一人掌督在京及通州等处仓场粮储洪武时置军储仓二十所各设官司其事永乐中迁都北京置京仓及通州诸仓以户部司员经理之宣德五年始命李昶为户部尚书专督其事后或不置尚书专置侍郎一人理之嘉靖十五年又命兼督西苑农事　督饷侍郎一人始于万历四十七年至崇祯间有督辽饷寇饷宣大饷增设至三四人　督理钱法侍郎一人天启五年增置　浙江司郎中一人　员外郎一人　主事二人掌理一省财赋之事 【带管在京羽林右留守左龙虎应天龙骧义勇右康陵七卫及神机营】 　江西司郎中一人　员外郎一人　主事二人掌理一省财赋之事 【带管在京旗手金吾前金吾后金吾左济阳五卫】 　湖广司郎中一人　员外郎一人　主事二人掌理一省财赋之事 【带管国子监教坊司在京羽林前通州和阳豹韬永陵昭陵六卫及兴都留守同】 　福建司郎中一人员外郎一人　主事一人掌理一省财赋之事 【带管顺天府在京燕山左武骧右武骧右骁骑左虎贲右留守后武城中茂林八卫五军巡捕勇士四卫各营及北直隶永平保定河间真定顺德广平大名七府延庆保安二州大宁都司万全都司并北直所辖各卫所山口永盈通济各仓】 　山东司郎中一人　员外郎一人　主事二人掌理一省财赋之事 【带管在京锦衣大宁中大宁前三卫及辽东都司两浙两淮长芦河东山东福建各盐运司四川广东海北云南黑盐井白盐井安宁五井各盐课提举司陕西灵州盐课司江西南赣盐税】 　山西司郎中一人　员外郎一人　主事二人掌理一省财赋之事 【带管在京燕山前镇南兴武永清左永清右五卫及宣府大同山西各镇】 　河南司郎中一人　员外郎一人　主事二人掌理一省财赋之事 【带管在京府军前燕山右大兴左裕陵四卫牧马千户所及北直隶潼关卫蒲州千户所】 　陕西司郎中一人　员外郎一人　主事二人掌理一省财赋之事 【带管宗人府五军都督府六部都察院通政司大理寺詹事府翰林院太仆寺鸿胪寺尚宝司六科中书舍人行人司钦天监太医院五城兵马司京卫武学文思院皮作局在京留守右长陵献陵景陵四卫神枢随侍二营及延绥宁夏甘肃固原各镇】 　四川司郎中一人　员外郎一人　主事二人掌理一省财赋之事 【带管在京府军后金吾右腾骧左腾骧右武德神策忠义后武功中武功左武功右彭城十一卫及应天府南京四十九卫南直隶安庆苏州松江常州镇江徽州宁国池州太平庐州凤阳淮安扬州十三府徐滁和广德四州中都留守司并南京直隶所辖各卫所】 　广东司郎中一人　员外郎一人　主事二人掌理一省财赋之事 【带管在京羽林左留守中鹰扬神武左义勇前义勇后六卫蕃牧奠靖二千户所】 　广西司郎中一人　员外郎一人　主事二人掌理一省财赋之事 【带管太常寺光禄寺神乐观牺牲所司牲司太仓银库内府十库在京沈阳左沈阳右留守前宽河蔚州左五卫及二十三马房仓各象房牛房仓京府各草场】 　云南司郎中一人　员外郎一人　主事二人掌理一省财赋之事 【带管在京府军府军左府军右虎贲左忠义右忠义前泰陵七卫及大军仓皇城四门仓并在外临清德州徐州淮安天津各仓】 　贵州司郎中一人　员外郎一人　主事二人掌理一省财赋之事 【带管上林苑监宝仓提举司都税司正阳门张家湾各宣课司德胜门安定门各税课司崇文门分司在京济州会州富峪三卫及蓟州永平密云昌平易州各镇临清浒墅九江淮安北新扬州河西务各钞关】 　南京户部尚书一人　右侍郎一人　总督粮储侍郎一人加都御史衔　浙江司郎中一人　员外郎一人　主事一人　江西司郎中一人　员外郎一人　主事一人　湖广司郎中一人　员外郎一人　主事一人　广东司郎中一人　员外郎一人　主事二人穆宗隆庆三年裁革一人　广西司郎中一人　员外郎一人隆庆中裁革　主事二人　福建司郎中一人　员外郎一人　主事一人　山西司郎中一人　员外郎一人嘉靖三十七年裁革　主事二人　陕西司郎中一人　员外郎一人嘉靖三十七年裁革　主事一人　云南司郎中一人　员外郎一人隆庆中裁革　主事二人　山东司郎中一人　主事一人　河南司郎中一人　主事一人　四川司郎中一人　主事一人　贵州司郎中一人　主事一人

　　△礼部尚书【侍郎　郎中　员外郎　祠部郎中　员外郎　膳部郎中　员外郎　主客郎中　员外郎　主事附】
</div>
    <div class="pagination">
<a href="续通典_page124.html">上一页</a><span>...</span><a href="续通典_page120.html">120</a><a href="续通典_page121.html">121</a><a href="续通典_page122.html">122</a><a href="续通典_page123.html">123</a><a href="续通典_page124.html">124</a><span class="current-page">125</span><a href="续通典_page126.html">126</a><a href="续通典_page127.html">127</a><a href="续通典_page128.html">128</a><a href="续通典_page129.html">129</a><a href="续通典_page130.html">130</a><span>...</span><a href="续通典_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
