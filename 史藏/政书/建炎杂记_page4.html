<!DOCTYPE html>
<html>
<head>
    <meta charset="UTF-8">
    <title>建炎杂记 - 第 4 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎杂记 - 第 4 页/共 20 页</h1>
    <div class="content">　　【人文　财用　军旅　风俗　蓄积　法禁　陈诤荐举　科举　学校　爵禄　教化　命令　赏罚狱讼　税赋　农田　边备　礼制　铨选　马政令任官　监司守奉天　奉祖宗祭祀　任相　任将驭邉人荒政】请令侍从两省讲读官进故事日于前项政事
　　条目内选择一事为题先叙前代帝王施行得失而证以祖宗故事事体所宜断以已意候其进入编为一书如一句而讲一事则再加今日之事体一嵗之间便有三四十事不过二年朝廷之大政讲究毕矣疏奏从之已而学士髙文虎炳如又以二十事上之如前请【稽古　勤政　威断　卹刑　惠民　久任　文章考课　选吏　救　宗庙　宗室　兵制　奉亲厯法　钱帛　漕运茶盐　常平　义仓】
　　何自然论荐举
　　赵子直秉政引用所知多自外径除馆学者何自然为中执法以其废壊夀皇成法尝上疏言之【元年六月己邜】已而有防除甲科及经擢用人外须歴知县有政绩者诸司荐举乃得除职命下自然复言若此用人也有二一则其人政事虽无可述而有势力可宛转移书遍嘱鼎力进奏二则诸司之中茍有强有力者为之主张则他司莫敢违拒寒畯之士无繇可进请诏诸司取实有政绩者连衔以闻仍闗御史台照防若有不公许本台觉察从之【元年十一月庚戌】自然虽有是言然终不能革嘉泰初察院邓有龙复奏言自庆元三年至六年在外被荐者无虑千余人其间或乏亷声而举充亷吏或素昧平生而举充所知或不能文而举可备著述至于庙堂亦无以处之愿诏中外臣僚自今有人则可荐无人亦可阙倘所荐非人当择其尤者而觉察以闻疏奏从之【元年七月丙戌】然亦未尝有觉察者
　　监司郡守至官交割库金
　　孝宗淳熈中常有诏守臣满任以见管钱物交后政或次官收讫申戸部置籍代者限一月核实以闻着为令【九年正月乙亥】时蜀人有为总计及典方面者坐过例馈送各数万缗皆停官【九年正月戊子三月乙未】
　　郡守铨量
　　故事诸道守臣皆临遣淳熈末上以岭南蜀道遥逺始诏川广知州军见居川广合阙到半年前奏事人及系见阙去处并令诣本路转运司禀事仰漕臣精加铨量人才委堪任使非昏缪老病之人确实报明申尚书省【十年十月庚子】然诸道罕尝举行绍熈末言者论漕司之权比制司之为轻而责亦不若制司之重权轻则不敢多有所废黜责轻则不暇详于顾计州县不治职此之由请一付之制司权重则虽废黜之多而有所不惮责重则顾计利害之深而不敢茍且如此则昏老疾病之人不得冐居而州县无不治矣赵子直始为政遂白行之【五年十月辛邜】其后行之数年议者不以为当嘉泰元年五月十有一日并赴阙朝辞防知台州郭公燮等数人代者皆过满帅臣刘仲洪因请于朝仍复令制司铨量免奏事焉大抵川陜道逺守臣奏事者多以为劳若帅臣公心一意而无请托喜怒予夺之私则铨量为得
　　嘉泰奏荐
　　嘉泰言者以官冗恩滥请恩娶宗女授官者仍旧法终身止任一子【乾道二年六月集议止任一子九年改不作非泛】两府师相不得以郊恩奏门客文学归正官不许添差极边初官不许求辟大臣丁忧解官遇覃恩不许迁秩着为令从之【元年八月己邜】
　　建炎至嘉泰申严赃吏之禁
　　自祖宗开基首严赃吏之禁重者辄弃市真宗以后稍从寛贷然亦终身不用建炎二年春髙宗复诏赃罪明白者不许堂除及亲民差遣犯枉法自盗罪至死者籍其赀【二月辛未】四年秋诏自今犯赃免死者杖脊流配【八月戊子】是冬湖口令孙咸坐赃黜连州上谓辅臣曰祖宗时赃吏有例杖于朝堂者黜而特配者尚为寛典【十一月壬子】绍兴四年秀州黄大本遂决刺焉然髙宗性仁厚但行之数人而止七年秋永嘉令李处亷贷死籍其赀自是为例【九月丙戌】二十六年秋处守邹栩犯赃当死栩邹忠公子也上见其狱蹙额久之曰既赃罪不可贷乃编置吉州【九月癸丑】隆兴二年秋统制官魏尚者盗用所部军食为钱三千缗狱具孝宗谕汤丞相曰故事当直决汤相曰尚武人不足深责愿陛下三令五申上勉存之【九月己丑】遂降诏禁止【十月乙丑】其后广西提刑石享义抵罪始刺配焉淳熈五年上既申保任京官连坐之罚十年夏又诏自今自盗枉法赃罪至死者籍赀决配不以秩位之髙下形势之轻重朕将一槩施行【六月戊戌】遂命监司帅臣嵗举部内亷吏一二人具实迹来上令中书籍记无则阙之【六月己未】然亦未尝有决刺者庆元元年倪正父为吏部侍郎建言今之达官贵人赃以万计监司台谏按法不过放罢前之行遣既不究实后之辨雪遂得有辞请自今以贪墨闻者虽未欲送狱根勘亦合差官究实惩治庻几大赃治而小赃惩【八月己丑】其后亦不克举行嘉泰二年冬言者又论臣僚赃累钜万且载章疏投闲数月便得祠禄请自今皆须二年【十一月庚午】虽有是言然台谏所论或得于风闻朝廷察其诬未尝不扙拭也若究实惩治则赌者无幸免而枉者可以复直矣旧以绢计赃者千三百为一疋后增至二千绍兴三年髙宗以绢直髙特下诏增一千【九月】乾道六年复诏权以四千为一疋【三月甲戌】迄今遂为定制
　　近嵗堂部用阙
　　渡江以来员多阙少中外乆患之绍兴末寺监丞簿学官大理司直枢宻院编修官始皆有待次者乾道五年秋孝宗遂命皆与添差一次自今须见阙乃得除【近嵗以来东南郡守率皆待月两闻五六年蜀中亦三四年由是朝士罕肯丐外而势要之人多攘阙者】淳熈十三年诏自今存留州郡十五阙止差一政令中书籍记以待执事官外补庆元元年又增为三十阙非职事官补外毋得陈乞然庙堂牵于丐请率多借用嘉泰二年夏言者请以嘉兴府处台衢严信池袁抚江潮漳泰温徽州十五阙令中书再行注籍专待职事官请外如有经营留阙之人令给舍缴驳台谏论奏从之【四月辛邜】今监司帅臣亦有待阙者今年辛焕炳知防州待除何侍郎异阙而侍左选人用六年阙侍右小使臣用五年半阙云【小使臣初用五年二月戊申吏部请用季阙庆元六年閠六月半阙许之】
　　嘉泰禁私史
　　顷秦丞相既和议始有私史之禁时李文简焘尝以此重得罪秦相死遂弛语言律近嵗私史益多郡国皆録本人竞传之嘉泰二年春言者因奏禁私史且请取李文简续通鉴长编王季平东都事畧熊子复九朝通畧李柄丁未録及家语传等书下史官考订或有禆于公议乞即存留不许刋行其余悉皆禁絶违者坐之【二月甲午】文简所着长编凡九十余卷孝宗甚重之季平子复皆尝上其书除职迁官仍史馆内以父任监行在都盐食乾道八年夏上其所编丁未録二百卷自治平四年至靖康元年诏特改京官【六月戊戌】付国史院然纪载无法学者弗称焉其秋商人载十六车私书持子复中兴小厯九朝通略等书欲渡淮盱眙军以闻遂命诸道帅宪司察郡邑书坊所鬻书凡事干国体者悉令毁弃【七月戊申】中兴小厯者自建炎初而至绍兴之季书虽已成久未尝进御然其书徃徃疎畧多抵牾非古良史之比也






　　建炎杂记甲集卷六
　　钦定四库全书
　　建炎杂记甲集卷七
　　宋　李心传　撰
　　时事
　　张魏公诛范琼
　　范琼者山东人靖康初斡里雅布入寇琼以万人勤王拜京城都廵检使二帝北狩张邦昌僣立琼实与其谋以此迁神龙衙四厢都指挥使髙宗即位释其罪以为御营平寇前将军明年冬俾将兵北伐琼至平敌方盛遂自淮西间道移江东日以声色自奉又转而之江西苖刘既诛吕安老为谏官首奏其罪且有取琼之防时陈待制戬为监察御史奉诏召琼入朝琼陈兵以待剥人以惧之陈不为动徐谓琼曰将军不见苖刘之事乎愿熟计之乃引兵趋行在既至未肻释兵因奏乞贷管军左言等朋附苖刘之罪又言招盗贼十九万人皆愿听臣节制上骇而怒于是吕忠穆为相张忠献在枢宻忠献奏琼大逆不道罪恶贯盈今释不诛他日必有王敦苏峻之患上许之吕公奏曰臣与琼旧有嫌不敢独任其事愿付张浚刘彦冲彦冲时权枢宻院检校忠献退召彦冲谋之夜鎻吏于府中使为榜劄敕书皆备明日朝退乃遣神武右军都统制张浚以千人渡江若捕他盗者使其带甲以来因召御营副使刘光世及琼赴都堂计事琼从兵溢途巷意气自如食已忠献等相顾未发彦冲坐庑下恐事觉遽取写敕黄昬诣前揖琼下谓曰有敕将军可诣大理置对琼眙愕失措彦冲已掲榜疏其罪状于省门浚使光世出抚其众曰所诛者止琼耳若等固天子自将之兵也众投刄曰诺即分其兵神武五军械琼送棘寺后五日有诏赐死中外快之先是国威不立诸大将多偃蹇不恭及琼就诛始知有国法矣
　　处州义役【徳兴义役】
　　乾道中范文穆成大知处州言松阳县民输金买田以助役戸为三千三百畆有竒按此役次以名闻官不烦差科可至一二十年者请命诸县通行之事下戸部看详葢江浙民久病差役催科徃徃破家竭产用是良民畏惮后争讼嚣然故文穆以为言然事未下也及文穆为中书舍人复言处州六邑义役已成可以风示四方美化请命守臣胡沂以其规约来上从之【乾道七年正月】淳熈初知州事陈孺还朝乃言民间贫富不均今止据成规差役争讼不已请依旧法以物力资次差募事常平司【三年二月】已而用言者请命郡太守务在其必行有能率先量与推赏【六年正月】又言请有罚以禁其沮败【六年二月】许之于是知常州李结请捐官田予民以充其义役自于两浙为始乃先以本州未经佃户官田二十余万畆均给义役事下版曹给舍义役乃命结措置以闻【六年正月】而卒不能行久之庆之布衣上书申言义役事甚详【八年十二月】诏知州事季翔修义役事翔因请民田百畆毋问其官民并僧道皆出田二畆以助保正长官为置坫基簿而子孙毋得觊觎此法一成可为数百年之利也上许焉然官民僧道既出丁役钱又取其田以助其役者是谓再役也或有议者乃举一人经御史台诉其扰【十年六月】翔不以为然其执政王鲁公等皆是翔请时蒋尚书继周为右正言因力论其扰民请罢翔令两浙见行十五年冬十月也先是我先君子为饶州徳兴宰奉诏举行义役事乃令民以田之多寡而为役之久近如多者役二年少者不过役三月又自三等以上各户赋输皆与之期不以委之保正至则随手给钞即赍民一钱用是税节赋时以后为耻而保正长官之役亦为之争先而所不辞也邑人绘先君之象祠焉太府寺丞浮梁程宏图为之记今有二十年矣其义役规约故在当有能举行之者云


　　建炎杂记甲集卷七
　　钦定四库全书
　　建炎杂记甲集卷八
　　宋　李心传　撰
　　杂事
　　宇文肃愍死事
　　建炎初宇文枢宻虚中应诏使北金人留之后以为枢宻使绍兴中虚中隂结中原忠义欲竢金主郊天日举事而使朝廷应之先以蜡书来上秦桧用事遽缴其书遗金人高宗不知之也防虚中事亦自泄金族其家株连死者甚广淳熈中孝宗念其忠死始赠开府仪同三司諡肃愍且为置后其孙绍节令为右司郎中【缴还蜡书諡议云尓而或谓未必然且自露耳】
　　何文缜建元帅议
　　靖康中何文缜初相金再犯京师康王在河北文缜请以帛书拜王为大元帅渊圣可之文缜既北去降御墨于其家绍兴中文缜之弟榘持诣秦丞相乞进于朝秦方主和恶闻其事抑不奏秦桧死榘知万州乃申建康乞防申王府御笔所在秦氏取而还之淳熈十二年洪端明领史院请下隆州索其书编于中兴日厯榘子令修通判印州事以闻诏付史馆迁令修一秩知印州云
　　朝士投匦免知在
　　故事臣民投匦上书者皆从检院押出召保乃许自便绍兴三年秋地震求直言太常少卿唐恕应诏上封事检院官以故例待之辛阁学炳时为台端言有乖礼意请行在职事厘务官上封事者并实封牒送检皷院投进不在召保知在逐便之限从之
　　大臣夺情服縿
　　故事大臣夺情者服造光帻縿紫袍皂角帯道君恶之政和末始议以入公官不应变服遂以吉服朝然居家犹防服也绍兴初朱藏一起复右仆射请所服太常遂援政和近事为请而居第则縿服去佩焉议者不以为是
　　赵元镇用伊川门人
　　赵元镇初相喜用伊川门下士当时轻薄者遂有伊川三魂之目谓元镇为尊魂王侍郎居正为强魂以其多忿也谓杨山为还魂以其身死而道犹行也时山初亡朱内翰震言扵朝因赙甚厚故有还魂之目焉
　　郑亨仲欲并掌利权
　　建炎中张魏公为宣抚处置使节制川陜京湖十三路便宜黜陟魏公既罢其后去便宜犹于兵民财无所不总故其权常重若财赋旧以都转运使领之然大抵皆宣抚司绍兴中秦桧既与郑亨仲有间十五年十一月始命赵侍郎不弃以大府少卿为四川宣抚司总领官盖隂夺其柄亨仲不悟也赵入疆移文宣抚司用平牒亨仲见之愕而怒久之始悟其不已也十八年宣抚司罢又改为总领四川财赋钱粮盖自为一司迄今不改然自辛已用兵后凡文臣执政官为宣抚使则总领官用申状受约束武臣为宣抚使则抗礼平焉
　　节度使以军礼见宣抚
　　绍兴中郑亨仲为川陜宣抚副使大防诸将于阆州时呉武顺璘杨襄毅政郭防毅浩皆以节度使来防亨仲坐堂上吏賛客亨仲遽兴日髙犹不出既而政先执挺谒亨仲乃受之寻与璘浩循堦以客礼见盖璘时以右防军都统制驻武兴浩以枢宻院都统制驻汉隂而政在汉中实宣抚使都统制故也十八年始有防并称某州驻劄御前诸军都统然诣宣威府悉趋庭焉论者以郑为得体
　　虞并父长者
　　虞并父丞相仕未达尝调官临安携所着新唐书以干秦丞相书未上防其同舟者窃得本以献秦并父知之乃更以他书为贽已而窃书者先去疑并父必怨已遇士大夫辄诋之并父还知渠州过夔沈守约丞相为帅问并父以同舟之为人并父称其美守约屡诘之并父不变守约曰是人毁君不容口君母为过情并父曰渠所长甚多但差好骂耳守约太息称其长者未防守约入参大政白召并父为秘书丞以至大用云
　　陈鲁公镇物
　　绍兴末金海陵炀王临江中外戄惧朝士多遣家为避难计时陈鲁公为左相独镇之以静人心少安一日邉郡羽书来上趣召辅臣公独后至中使屡趣之陈行愈益缓上尝夜出手札欲防百官浮海避金公对中使取御札焚之当是时都人将遁去赖陈不为摇动都人乃止北敌退独公乃与黄通一老家属在城中
　　张魏公荐士
　　隆兴初张忠献公再入为右相上注意甚厚使公条奏人才可用者公奏虞雍公【允文】陈魏公【俊卿】汪端明【应辰】王詹事【十朋】张尚书【阑】可备执政刘观文【珙】王阁学【大寳】杜殿院【起莘】宜即召还胡资政【铨】可备风宪张舎人【孝祥】可付事任冯提刑【时行】冯少卿【方】可备近臣朝士中林侍郎【栗】王侍郎【秬】莫少卿【冲】可任台谏皆一时选也时刘王杜三人皆以论事去国故公请召之其后悉为名臣终孝宗朝不显用者数人而已
　　赵温叔使北
　　赵温叔为舎人使北还入见上问朕何如葛王温叔奏曰臣观葛王望之不似人君规模气象不及陛下万一中原不日可复也臣敢再拜贺上大恱
　　韩子师折金使
　　淳熈中金人有举进士第一者【记其姓名不审】奉使来贺正旦自负其辩颇凌慢主人时人韩彦古子师馆伴一日金使自谓其廷试赋云屯一百万骑日射三十六熊之句以为警防子师遽曰一百万骑仅能得三十六熊何其尠也金使惘然熊射侯也韩不学妄以为熊罴之熊故金使猝无以应然自是辞色颇恭时人亦多韩之敏防
　　蘓文忠赠官
　　乾道末蘓文忠特赠太师世或不知其所以盖仁宗时蘓仪甫尝为翰林学士元祐中以其子容贵赠太师始仪甫尝防金山题诗曰僧依玉鉴光中住人在金鳌背上行至是蜀僧寳印住金山摘其诗名轩为玉鉴又嘱张安国大书而刻之张防云此诗翰林学士赠太师蘓公所赋也碑成僧摹以遗大珰甘升一日上过其直庐外望见索观之意以为文忠也时文忠曽孙季真为给事中他日上更书文忠诗以赐又识其末曰故赠太师蘓轼诗季真拜受赐疑之前白曰先臣绍兴初尝赠资政殿学士未尝赠太师今防圣防乞自朝廷行下上愕曰朕记赠太师久矣季真不敢白间为执政言之执政囙奏以为言上始喻金山寺诗乃蘓绅也因即曰如轼名徳昭著亦当赠太师扵是降防施行然上实雅敬文忠居常称子瞻或东坡舎人草制有曰人传元祐之学家有眉山之书盖词头无所慿故但为好语尔
　　保任京官连坐
　　保任京官犯赃连坐旧制也然近嵗未有举行者淳熈初钱师魏参知政事防其所举者以贿败上疏自劾诏特防三官吏部因以他举官名闻皆坐降秩绍熈初赵温叔所举以赃抵罪用故事当削三秩而温叔时为使相若降三秩则应落衮钺为银青光禄大夫朝廷难之扵是自卫国公降封益川郡公削其食户二千而已其后周洪道连坐亦自益国公降封荥阳郡公盖用温叔例【益大国视郡公为三资卫国故并削封户】
　　张敬夫遗表
　　张敬夫帅荆川庚子春疾甚数乞免不许将死自作遗表来上邸吏以庶寮不得上遗表却之上迄不见也其表曰再世防防一心报国大命至此厥路无由犹有微情不能自已伏望陛下亲君子逺小人信任絶一己之偏好恶公天下之见永清四海克巩丕图臣死之日犹生之年敬夫之不乱如此所谓古之遗忠矣敬夫卒之四日上闻知其疾病乃拜右文殿修撰奉祠敬夫始以父任为右承务郎平生未尝乞磨勘上知之其在广西特进二秩为承事郎故职虽髙终不得任子云
　　王瞻叔与王时亨争礼
　　自席大光后成都守臣率防四川大帅惟本路监司以管辖之故得就防所下马他路则不然为守者率侍从近臣故监司见者必止喝更乘小舆自侧门入绍兴末王时亨为守王瞻叔为转运副使将穿防吏以故事白止之瞻叔不平他日檄府以某日按见金谷簿书遂传呼入防据设防而坐谓典谒吏曰今日转运副使来检成都府公事非见制置使也时亨不能语
　　郡守越境省亲
　　故事守臣无得越境者王正仲守扬其亲居润才隔一水正仲因乞告省亲许之乾道中史丞相守绍兴援例省其母于四明明越属郡也淳熈末耿直之侍郎为四眀守其父年九十矣直之以亲病乞视未听直之用故事谒告归江隂省亲上特许之时有为湖广总领者其母老请用季春至湖州迎侍上亦许焉孝宗锡类之施每如此
　　奉祀汾隂寳
　　淳熈十四年春有士人聂愿者获一古印以皇帝驾奉祀汾隂之寳九字为文重十三两士愿以为真宗西祀所作时呉少保琚为淮东总领以五百千偿士愿取其寳献于朝诏蔵天章阁士愿以其寳生金所铸偿价未足诣御史府诉之蒋世修继周为中执法命有司覆实且言祖宗遗寳复归中禁纵使是铜亦当薄偿务重大体岂校细微事下工部将作监覆实验之果铜也乃诏士愿免罪【三月己未】按汾隂记封金匮用受命寳封石匮用天下同文寳不见于记载故朝论疑之卒不加赏云
　　陈子长筑绍熈堰
　　两淮土沃而多旷土人且耕且种不待耘耔而收其十倍浙民每于秋熟小舟载其家至淮上为淮民获田主仅收十五他皆为浙人得之以舟载所得而归有张拐腿者淮东土豪也其家嵗收谷七十万斛金亮入冦执得之问以江南虚实张不肯言亮脔其两股无余终不以告乃舎之后亮退师张亦不死淮民因谓之拐腿云绍熈末陈子长损之提举淮东常平以淮田多沮洳因筑堤数百里堰之得良田数百万顷事闻锡名绍熈堰子长除直秘阁淮东转运判官朝廷念淮民至切损其税










　　建炎杂记甲集卷八
<史部,政书类,通制之属,建炎杂记>
　　钦定四库全书
　　建炎杂记甲集卷九
　　宋　李心传　撰
　　故事
　　潜藩州建军府名
　　旧制天子即位尝以所领州镇自防御州而下皆陞军名若节镇州则建为府如英宗自齐州防御使登极升齐州为兴德军神宗自忠武军节度使建储升许州为昌府之类孝宗受禅以始封洪鼎宣建州旧有军额则建为隆兴常德宁国建宁府而劔州止升为晋安军【绍兴中始再升为隆庆府】盖用此制光宗自荣州刺史进封恭王今上自英国公出就傅后封嘉王四州皆为大郡然三州躐升为重庆英徳嘉定府而荣州至今不锡军名盖中书之误
　　百官转对
　　故事百官五日一转对绍兴六年十一月诏百官应转对而疾病者许封进文字更不引对其后秦相当国久恶闻人言扵是百官当对者多托疾不至十七年八月诏自今当对而在告者竢疾愈日上殿命吏部约束之然所对者不过大理寺官十余人姑应故事而已自孝宗临政垂意人才乾道淳熈间朝士抱才气者皆以得见上为喜而碌碌者颇以转对为忧然士大夫不为大臣所喜者徃徃竢其对班将至预徙他官至有立朝逾年而不得见上者盖轮其官而不轮其人此立法之
　　大臣赐书阁名
　　宣政间大臣赐书阁多得以御笔阁名若蔡京曰君臣庆防王黼曰得贤治定是也绍兴初髙宗以平江朱勔南园赐韩忠武题其赐书阁曰懋功后秦申王阁曰一徳格天赐和王阁曰风云庆防赐防稽王阁曰明良庆防云【皇甫坦赐书阁名绍兴焕文】
　　宰臣生拜太师
　　国朝自建隆至绍淳间宰臣生拜太师者五人尔赵韩王【普】文潞公【彦博】蔡鲁公【京】秦申公【桧】史防稽王【浩】惟蔡秦二人以相臣特拜其他皆还政加防
</div>
    <div class="pagination">
<a href="建炎杂记_page3.html">上一页</a><a href="建炎杂记.html">1</a><a href="建炎杂记_page2.html">2</a><a href="建炎杂记_page3.html">3</a><span class="current-page">4</span><a href="建炎杂记_page5.html">5</a><a href="建炎杂记_page6.html">6</a><a href="建炎杂记_page7.html">7</a><a href="建炎杂记_page8.html">8</a><a href="建炎杂记_page9.html">9</a><span>...</span><a href="建炎杂记_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
