<!DOCTYPE html>
<html>
<head>
    <meta charset="UTF-8">
    <title>续通志 - 第 1357 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1357 页/共 1359 页</h1>
    <div class="content">以为侵其地率众奄至知州事范白常击走之政和五年直州将王永寿汤延俊董承有等各以地内属诏以永寿地建寿宁军延俊承有地置 
延宁军未几皆废七年涂静时飞等州蛮复反茂州诏以孙羲叟节制绵茂军及中军将种友直等破之其酋旺烈等降宣和五年宕恭直诸部 
落入寇六年涂静蛮复犯茂州

　　○南平獠 

　　南平獠东距智州南属渝州西接南州北涪州多瘴疠山有毒草沙虱蝮虵其王姓朱氏号剑荔王唐贞观三年遣使内款以其地隶渝州 
有宁氏世为南平渠帅武德初宁长真以宁越郁林之地降高祖授长真钦州都督其族人合浦太守宁宣亦遣使来降未报而卒以其子纯为 
廉州刺史族人道明为南越州刺史六年长真来贡献昆州刺史沈逊融州刺史欧阳世普像州刺史秦元览亦来献高祖以道远劳人皆不受 
道明与高州首领冯暄谈殿据南越州反攻姜州宁纯以兵援之八年长真陷封山县昌州刺史庞孝恭掎击暄等走之明年道明为州人所杀 
未几长真死子据袭刺史冯暄谈殿阻兵相掠太宗遣散骑常侍韦叔谐等持节宣谕暄等与溪洞首领皆降南方遂定巴州山獠王多馨叛梁 
州都督庞玉枭其首又破余党符阳白石二县獠其后眉州獠反益州行台郭行方大破之未几又破洪雅二州獠是岁益州獠亦反贞观七年 
东西玉铜獠反以右屯卫大将军张士贵为龚州道行军总管平之十二年巫州獠叛夔州都督齐善行击破之钧州獠叛桂州都督张宝德讨 
平之明州山獠又叛交州都督李道年击走之是岁巴洋集壁四州山獠叛攻巴州遣右武候将军上官怀仁破之十四年罗窦诸獠叛以广州 
都督党仁宏为窦州道行军总管击之太宗再伐高丽雅邛眉三州獠相率叛诏发陇右峡兵二万以茂州都督张士贵为雅州道行军总管与 
右卫将军梁建方平之高宗初琰州獠叛梓州都督谢万岁等讨之万岁与谢法兴入洞招慰遇害显庆三年罗窦生獠酋领多胡桑率众内附 
上元未纳州獠叛寇故茂都掌二县诏黔州都督发兵击之大历二年桂州山獠叛贞元中嘉州绥山县婆笼川生獠首领甫枳兄弟诱生蛮为 
乱西州节度使韦皋斩之招其酋领勇于等出降獠自是不扰境戎泸闲有葛獠大中末叛立酋长始艾为王刺史刘成师诱降其党斩首领七 
十余人余众遁至东川节度使柳仲郢谕降之宋治平中熟夷李光吉梁秀等三族据渝州南平旧地数以其徒伪为生獠劫边民官军追捕辄 
遁去熙宁三年转运使孙固等谕以祸福因进兵平荡三族以其地赋民以宾化砦为隆化县隶涪州建荣懿扶欢两砦其外铜佛坝者隶渝州 
南川县朝廷因补其士人王才进充巡检委之控扼才进死部族无所统数出盗边命熊本讨平之建为南平军以渝州南川涪州隆化隶焉

　　○永昌蛮 

　　姚州境有永昌蛮古永昌郡地唐咸亨五年叛诏梁积寿为姚州道行军总管讨之武后长寿中大首领董期内属其西有扑子蛮望蛮及 
黑齿金齿银齿绣而绣脚雕题穿鼻长鬃栋锋羣蛮种类多不可记

　　钦定续通志卷六百三十九

　　●钦定续通志卷六百四十　四夷传六

　　四夷传 【六】 

　　南诏　　　　骠【迦罗婆提等】　　　　　缅甸　　西南溪峒诸蛮　　　　　　南丹州蛮　　抚水州蛮　　西原蛮　　　 
广源州蛮【甲峒蛮】　　黎峒　　　　环州蛮　　　室利佛逝　　名蔑【单单罗越】　　　　乌斯藏

　　南诏 
　　骠 【迦罗婆提等】  
　　缅甸 
　　西南溪峒诸蛮 
　　南丹州蛮 
　　抚水州蛮 
　　西原蛮 
　　广源州蛮 【甲峒蛮】  
　　黎峒 
　　环州蛮 
　　室利佛逝 
　　名蔑 【单单　罗越】  
　　乌斯藏 

　　○南诏 

　　南诏或曰鹤拓曰龙尾曰苴咩曰阳剑本哀牢夷后乌蛮别种也称王为诏其先有六诏曰蒙巂诏越析诏浪穹诏邆睒诏施浪诏蒙舍诏 
兵埒不能相君诸葛亮讨定之蒙舍称南诏取永昌姚州闲铁桥之南东距衅东南属交趾西摩伽陀西北与吐蕃接南女王西南骠北抵益州 
东北际黔巫都羊苴咩城别都曰善阐府其地祁鲜山之西多瘴地平草冬不枯自曲靖州至滇池人水耕食蚕以柘大和祁鲜而西人不蚕剖 
波罗树实状若絮纽缕而幅之昆明城诸并皆产盐长川诸山往往有金丽水多金麸越睒西产善马俗无贵贱皆耕不繇役王蒙氏父子以名 
相属自舍厖以来始有谱久可考舍厖生独逻亦曰细奴逻 【按旧唐书独逻作伽独庞以细水逻为伽独庞子未详孰是】 唐高宗时遣使 
朝武后时细奴逻子逻盛炎入朝传子炎合及弟盛逻皮生皮逻合开元时授特进封台登郡王诏赐皮逻合名归义时五诏微归义独强乃厚 
利啖剑南节度使王昱求合六诏为一制可归义已并羣蛮遂破吐蕃寖骄大又以破洱蛮功册云南王徙治大和城天宝七载归义死合罗凤 
袭初炎合未有子以合罗凤为嗣及生子还其宗而名承合遂不改鲜于仲通领剑南节度使卞忿少方略故事南诏尝与妻子谒都督过云南 
太守张虔陀私之多所求丐合罗凤不应虔陀诟靳之且阴表其罪由是反攻虔陀杀之取姚州及小夷州凡三十二明年仲通自将出戎巂州 
分二道进次曲靖合罗凤遣使谢罪辞不逊仲通怒囚使者进薄白厓城大败引还合罗凤遂北臣吐蕃吐蕃以为弟其俗谓弟钟故称赞普钟 
号东帝杨国忠以剑南节度当国乃调天下兵使侍御史李宓讨之宓败于大和城死者十八会安禄山反合罗凤因之取巂州会同军据清溪 
关以破越析枭于赠西而降寻传骠诸国寻传蛮者俗无丝纩跣履榛棘射豪猪生食之其西有裸蛮亦曰野蛮漫散山中大历十四年合罗凤 
立其孙异牟寻以嗣异牟寻有智数善抚众略知书既立悉众入寇与吐蕃并进陷城聚诏发禁卫及幽州军以援东川与山南兵合大败之异 
牟寻惧徙苴咩城更受吐蕃封为日东王然颇苦其征索贞元四年节度使韦皋遣谍遗书异牟寻吐蕃疑之因责其质子异牟寻愈怒后五年 
乃遣使诣成都愿竭诚归款天子皋护送使者京师德宗赐以诏书皋令其属崔佐时至羊苴咩城宣天子意异牟寻使其子合劝与佐时盟点 
苍山乃发兵攻吐蕃使者杀之刻金契以献遣曹长随佐时入朝异牟寻自将数万破吐蕃于神川俘其五王遣弟凑罗栋清平官尹仇宽等入 
献地图方物请复号南诏赐赉有加拜仇宽左散骑常侍封高溪郡王明年夏六月册毕牟寻为南诏王使还复遣清平官尹辅酋等来谢献方 
物异牟寻攻吐蕃复取昆明城以实盐池又破施蛮顺蛮并虏其王置白厓城因定磨些蛮隶昆山西衅故地破茫蛮掠弄栋蛮汉裳蛮以实云 
南十五年异牟寻谋击吐蕃吐蕃亦谋袭之异牟寻与皋相闻皋命将引弩士三千往助又以别将率数万人屯黎州及巂州为犄角吐蕃守城 
将多降会天寒遂引去十七年春又破吐蕃于是康黑衣大食等兵及吐蕃大酋皆降又合鬼主破吐蕃于泸西吐蕃君长乃欲悉师出西山剑 
山收巂州以绝南诏皋上言京右诸屯宜明斥候蚤敛田邠陇焚莱以待之异牟寻谓其声取巂州实窥云南请皋将督军进苴咩时吐蕃兵三 
万攻盐州诏皋深钞敌鄙分其势俄闻破麟州皋督诸将分道出与南诏会于是回鹘太原邠宁泾原军猎其北剑南东川山南兵震其东凤翔 
军当其西而蜀南诏兵深入克城七焚堡百五十所斩首万级获铠械十五万围昆明维州不能克乃班师是役也南诏攻其腹心俘获最多遣 
中人奖慰异牟寻比年献方物优礼之元和三年异牟寻死子寻合劝 【旧书作苴蒙阁】 立改赐元和印章明年死子劝龙晟 【旧书作 
龙蒙盛】 立十一年为弄栋节度王嵯巅所杀立其弟劝利长庆三年始赐印是岁死弟丰佑立 【按唐书蒙氏父子以名相属至丰佑慕中 
国不肯连父名】 穆宗使京兆少尹韦审规持节临册丰佑差使入谢太和三年嗟巅悉众掩邛戎巂三州陷之入成都掠子女工技数万引而 
南南诏自是工文织与中国埒明年上表请罪七年使者来朝开成会昌闲再至宣宗崩使者告哀时丰佑亦死坦绰酋龙自立恚朝廷不吊恤 
以草具进使者而遣遂僭称帝建元建极自号大礼国懿宗以其名近玄宗嫌讳绝朝贡乃陷播州咸通元年攻安南武州明年攻邕管杜悰当 
国请遣使示恩信并诏骠信以名嫌册命未可举必易名乃得封乃命左司郎中孟穆持节往会巂州陷穆不行自是频年入寇攻交州破安南 
陷犍为嘉州黎州围邛州击雅州进攻成都先是经略使李琢蔡京等前后奏罢戍兵李师望又请析邛蜀嘉眉黎雅巂七州为定边军建节度 
治邛州去成都才五舍巂州去邛乃千里缓急不相副又杀其使杨酋庆等而窦滂卢耽等继为帅皆非将才以故蜀罹害最酷讫懿宗世无宁 
岁十四年复寇蜀陷黎州遂攻雅州击定边军成都大震坦绰遣使者遗书节度使牛丛欲假道入朝请憩蜀王故殿丛还书责之坦绰至新津 
而还寇黔中会僖宗立遣金吾将军韩重持节往使俄攻黎州刺史黄景复击走之干符元年劫略巂雅闲破黎州入邛峡关掠成都诏高骈领 
西川节度使逐蛮至大度河斩酋长五十收邛峡关复取黎州南诏遁还遣使诣骈结好而踵出兵寇边骈斩其使宣言将百万众至龙尾城问 
罪先是天子数遣使至其境酋龙不拜骈以其俗尚浮屠法遣浮屠景仙摄使往酋龙与其下迎谒且拜乃盟而还遣官质子入朝乞盟骈结吐 
蕃为闲筑戎州马湖沐源川大度河三城列屯拒险科壮卒为平夷军南诏气夺酋龙恚发疽死伪谥景庄皇帝子法嗣改元贞明承智大同自 
号大封人法年少好畋猎国事颛决大臣干符四年遣使诣邕州节度使辛谠请修好诏使答报未几寇西川骈奏请与和亲右谏议大夫柳韬 
等谏遂寝蛮使再入朝议和亲而骈徙荆南持前请不置帝久未决南诏袭安南陷之都护曾衮奔邕府戍兵溃会西川节度使陈敬瑄申和亲 
议时卢携辅政与豆卢瑑皆厚骈乃谲说帝以宗室女为安化长公主许婚法遣宰相赵隆眉杨奇混段义宗来迎高骈上言三人皆南诏心腹 
宜止而鸩之蛮可图也帝从之隆眉等皆死中和元年复遣使来迎后二年又遣使来会黄巢平帝东还乃归其使法死伪谥圣明文武皇帝子 
舜化立建元中兴遣使款黎州修好昭宗不答后中国乱不复通先是有时傍矣川罗识二族通号入诏时傍为合罗凤徙置白厓城后与矣川 
罗识谋诣神川都督求自立为诏为合罗所杀矣川罗识奔神川都督送之罗些城此外五诏皆为南诏所灭唯千旁罗颠及矣川罗识子孙在 
吐蕃晋天福闲南诏段思平自立号大理国宋干德三年王全斌平蜀欲遂取滇进滇池图太祖鉴唐之祸以斧画大度河曰此外非吾有也由 
是不通中国熙宁九年大理国遣使入贡自后不常来亦不领于鸿胪政和五年广州观察使黄璘奏南诏大理国欲求入贡七年遣使来贡诏 
以其王段和誉为光禄大夫检校司空云南节度使上柱国大理国王朝廷以为璘功已而知桂州周穜劾璘诈冒得罪自是大理复不通中国 
闲一至黎州互市绍兴三年十月广西奏大理国求入贡及售马诏却之元宪宗二年命世祖征大理破之以刘时中为宣抚使与段氏同安辑 
大理诸蛮悉平

</div>
    <div class="pagination">
<a href="续通志_page1356.html">上一页</a><span>...</span><a href="续通志_page1352.html">1352</a><a href="续通志_page1353.html">1353</a><a href="续通志_page1354.html">1354</a><a href="续通志_page1355.html">1355</a><a href="续通志_page1356.html">1356</a><span class="current-page">1357</span><a href="续通志_page1358.html">1358</a><a href="续通志_page1359.html">1359</a><a href="续通志_page1358.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
