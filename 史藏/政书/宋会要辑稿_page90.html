<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 90 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 90 页/共 1125 页</h1>
    <div class="content">一、兵将官二十二员，并全装带甲。统制、统领官一十二员，各带弓箭，腰悬剑，手执骨朵侍立，免令射射。统制官五员，统领官七员，内一员兼本司都拨发官。将一十三员，各腰悬手刀，带弓箭，随队射射。四正将八员，副将二员，准备将一员，同准备将二员，本司拨发官一员。 
一、赴教官兵二千一百一十一人，并全装带甲。入阵一千九百九十七人，共五十六队：新人一千人，旧人八百七十七人，白旗子一百二十人。训练官五十一人，(弓箭(于)[手]各射凿子箭四只)腰悬手刀；教头九人；官兵一千九百三十七人。弓箭手三百六十七人，各射凿子箭四只，腰悬手刀；弩手三百人，各射凿子箭四只；枪手六百五十人；牌手二百五十人。各腰悬手刀。并执打草棒刀手 
      
二百五十人，白旗子、枪手一百二十人，各背手刀。金鼓角匠、门角旗等一百一十四人。 
一、诸色祗应六十人，各戎服，不带甲。打箭五十人，提辖、主行教阅文(学)[字]使臣一十人。 
一、应干合用军器、金鼓、旗帜、草垛等，至日将带入内教场下方阵营。俟圣驾升殿起居毕，先教四直阵，次教圆阵，并各趋战。次令弓弩手射射，各箭四只，内弓箭六十步立垛子，弩手一百步立垛子。弓箭手射绝，(次射绝)次射弩手。候打箭绝，族队排办放教。 
上宣谕阎仲云：「教练有方，器甲整肃，卿为朕宣力。」 
庆元元年十月四日，御笔：「朕嗣位之初，诸军人马未曾合教。三省、枢密院可照淳熙十六年体例，条具取旨。」既而复诏：「朕为在孝宗皇帝制内，不欲亲幸按阅，可择日宰执前去大教场内按视。合行事件令郭杲、刘超条具以闻。犒设依淳熙十六年例支给。」殿前都指挥使郭杲、主管侍卫步军司刘超条具到合行事件：「一、淳熙十六年大阅，殿、步司共窠差马步军二万五千人骑，在大教场内变阵教阅，其余于门里门外坊巷摆列。今宰执按视，除窠差入教驻队变阵外，更不摆列。一、两司应管军兵见行窠差入阵驻队摆列逐等人数，照应淳熙十六年体例，攒类均支犒赏。候见的实数目，即申明朝廷给降。一、至日，入教人马排齐，臣等先次入教场，于厅下左侧幕次前下马，官兵声喏毕，然后差官兵赴都堂请宰执。是日， 
      
自都堂乘马，至教场门外易马。一、按阅军马，理合整肃。除殿司提辖并当行教阅文字使臣、人吏及衙兵，量行将带，各给牌子照验，方许入教场门。所有宰执府等人从，三衙难以约拦，乞行下逐府干办，措置止约。内三省、枢密院除提点、承旨外，其余当职事人乞报下合入教场人数、职次、姓名。自余应百司官员，非得指挥并不敢放入教场。乞从朝廷重作施行，本司出榜，至日于教场门首引挂，庶几不致喧闹。一、若于大教场门首辨验牌子放入，缘地步窄狭，窃恐拥闹。今欲离教场门外里角权立门户，差人辨验，有牌号人方许放入。一、淳熙十六年将大教场南大亭子权拆去两廊，改作御亭，差班直五百人周围排立。今来止将亭子随宜钉设，更不拆去两廊，亦不差围亭子人兵。一、淳熙十六年申降指挥，差刽子一十人，带甲，执法刀于御亭前排立。今欲止差八人。一、至日，车马排齐，请宰执入教场升厅坐，臣等带甲执骨朵。唱喏讫，上厅，纳入教人马数，复下厅左侧幕次内弹压。令都拨发官逐旋差押教报覆，声金鼓，节次按阅。一、两司诸军统制、统领、将官，臣等并令部押军马入阵，随队声喏出入。一、门里营寨合出门排办军马，乞下临安府照节次大阅体例，将经由城门至日五更初开门，候军马拽绝，却行关闭，庶免迟误。一、乞照逐次例给歇泊假三日。」又言：「至日教毕，乞传 
      
圣旨喝赐犒赏，令官兵望阙谢恩。未审从朝廷差官喝犒，唯复差天使前来 臣等契勘旧例，谢恩先一喏、一拜、一呼，次一拜、一呼，次重呼一喏。伏见目今每遇驾出，其龊巷官兵是两拜两喏。见今免山呼，所有入教官兵谢恩，欲乞权照龊巷官兵体例，止两拜两喏。其谢宰执，止声一喏。至日天使到来，臣等乞差马军二百人骑，作四小队，前后迎接，庶几军营雄壮。」并从之。其犒赏，差中使一员，至日往教场传宣唱赐。 
十三日，诏：「将来大阅，应官兵随身器甲或有阙少损坏，令本军自与修治，不得辄令陪备及置办衣装。仰主帅预行约束，毋致违戾。」 
十五日，诏：「今次大阅，依淳熙十六年增支犒赏体例，仰郭杲、刘超公共照应合教等第则例，逐一均定增支。」 
二十八日，浙西安抚司言：「照对临安府拣中禁军，从淳熙十六年指挥，合于候潮门里西壁摆立。今来宰执按视，未审合与不合趁赴摆立，依例犒赏 」诏令随宜摆列，以备点阅，依淳熙十六年例犒设一次。 
二年七月十七日，御笔：「朕欲今冬亲幸茅滩大阅，应有合行事，令所司条具闻奏。」殿帅郭杲、步帅刘超言：「准指挥，今冬亲幸茅滩大阅，深虑潮水不时淹浸地面，若行修治，徒费工力，令别行踏逐稳当去处。臣等检照淳熙十年内亲幸龙山马院教场，东西长二百二十三步，南北阔一百九十二步。教阅日止用殿前司马军二千四百人骑教阵，六百人骑驻队，步军五千人御营周围排立，九百人金鼓角匠、执打门角旗 
      
等。其余殿(前)、步司马步军四万五千五百三十六人前引后从，及自嘉会门外接续摆列。其余人兵龊巷，并存留照顾营寨。臣等照得，龙山马院先来按阅日教得马军二千四百人骑，今若教马步军，约教得马军八百人骑、步军五千余人。淳熙十六年幸候潮门外大教场，东西长三百五步，南北阔二百九十五步，教阅日用殿、步司马步军一万二千四百人教阵，一万六百人驻队，四千四百余人御亭周围排立，及前引后从、金鼓角匠、白旗子等。其余二万二千六百余人自丽正门及沿江一带驻立。臣等照得大教场先按阅日，教得马军一千六百人骑，步军一万八百人。」于是改命幸候潮门大教场。 
十九日，御后殿。京镗奏：「十七日奉御笔，今冬亲幸茅滩大阅，仰见陛下优恤将士之意。但降指挥太早，恐沿江诸军亦有觊望，未可报行。」上曰：「前日德音，再支给口累重大钱，不曾及得三口、四口之家。军人有语：『若出军时，我等必不得免，如何支赐不行均给 』所以早降指挥，慰安军情。」 
二十二日，宰执进呈，京镗等奏：「御笔，今冬茅滩大阅，此举甚当。但近日军人颇以德音不例加赏赐为言，恐启其无厌之心。」上曰：「口累钱，军人果有语，以为今日止支口累重大之人，他日缓急，不成止差口累重大者 所以借此为名，支散一次。」镗等奏：「圣虑甚远。初间止于诞育皇子上取义，今此指挥却似太早，小人无知，必谓 
      
朝廷可以恐动。今御笔已出，难为中辍，乞止关报三衙；诸处行移及条具事件，却俟临期理会。」上甚然之。 
十月十七日，诏：大阅日，从驾官于驾马车前行马眉批：「车一作军。」。 
同日，诏：今次大阅，可依淳熙十六年增支犒赏体例，仰郭杲、刘超公共照应合教等第则例，逐一均定给降。一、殿前司诸军班，旧司应管人七万三千七百九十七人，钱三十八万二千七百三十六贯五佰文。一、马、步军司诸军，旧司应管人二万七千四百二人，钱一十二万七千九百八十一贯文。以上通计人一十万一千一百九十九人，犒赏钱五十一万七百一十七贯五佰文。诏令封桩下库支会子二十四万八千四百六十四贯六百文，封桩库支会子二十六万二千二百五十二贯九百文。 
二十五日，诏：「今来大阅，为天寒，恐出来太早，有劳人马及在路排列驻立。可令殿、步司量度诸寨远近，令恰好出寨，约天明毕办。其合起居，止令声喏。」 
二十九日，上幸候潮门外大教场大阅，臣僚及仪卫等并戎服扈从教场。皇帝登亭，宰执、侍从、知合、正任侍立。管军奏人马成列，诸军统制、统领、将佐等各就队伍拜呼万岁者三。乃奏马军分合，取旨发严。举白旗，声四鼓，变作方阵。次举皂旗，声一鼓，变作圆阵。次举青旗，声三鼓，变作曲阵。次举绯旗，声二鼓，变作直阵。次举黄旗，声五鼓，变作锐阵。次弩手射射，人马分东西两厢。次奏教绝，人马摆当头。次 
      
谢恩，从驾还内。先拽诸处摆列人马，次教场军马拽队。连三鼓，马军上马，步人撮起枪旗，一鼓一金拽行。其日，后殿入内官喝排立起居班次，从驾臣僚及应奉官等并戎服，着靴，擫带子。并如常日驾出起居仪。至候潮门外大教场内，皇帝归幄，入内官喝排立。先引知合门官已下、御带、环卫官并修注、宗室遥郡、簿书官、合班面幄殿立定。次管军一班侧立。次报引宗室、使相、执政官、侍从、正任相向立定。 门舍人、宣赞舍人已下、枢密院诸房、逐房副承旨、诸司祗应官一班，合门奏班齐，皇帝出幄，殿下鸣鞭，行门、禁卫等迎驾，自奏万福。皇帝坐，知合门官已下一班宣名奏万福讫。知合门官、御带、环卫官并修注、宗室遥郡并升幄殿侍立，余官幄殿阶下侍立。次管军一班宣名奏万福讫。分升幄殿，相向侍立。次诸军统制、统领官、将佐等就逐队伍，本军招拨起居。随拜三呼万岁。候教阅讫，如有恩旨，本军招拨谢恩毕，皇帝暂起归幄，更不鸣鞭。宰臣已下并退归幕次待班。俟仪鸾司设坐物讫，入内官喝排立。先引知合门官并御带、环卫官、修注、宗室遥郡、簿书官、合班面幄殿立定。次报引宰臣、使相、执政官、侍从、正任、管军一班相向立定。押行门报人齐，皇帝出幄，殿下鸣鞭，行门、禁卫等迎驾，自奏万福。皇帝坐，知 门舍人、宣赞舍人已下、枢密院诸房、逐房副承旨、诸司祗应官一班，合门官已下一班奏万福讫。当赐茶，知合升幄殿，承旨赐茶，余官先退，以俟从驾毕。御药传旨不拜，知合承旨应喏讫。舍人引宰臣 
      
已下一班面幄殿立定，知合传旨不拜，舍人应喏讫。舍人揖宰臣已下躬身，班首奏万福讫。舍人赞：「各就坐，不要拜」。赞「就坐」，直身立，分引升幄殿，席后相向立。舍人赞就坐，躬身应喏讫，直身立，就坐。茶至，赞「吃茶」，躬身应喏讫，直身立，就坐，接盏。吃茶毕，盏却付殿侍讫。分引宰臣以下降阶，面幄殿立定。御药传旨不拜，知合承旨应喏讫，揖宰臣已下躬身，赞「不要拜」，赞「各祗候」，直身立。分出应从驾臣僚，以俟从驾还内。 
嘉泰二年十一月五日，诏：「可于十二月中旬择日，朕亲幸大教场按阅诸军人马。应有合行事件，令有司条具，排办施行。」寻诏以十二月二十日按阅。 
十七日，诏：「将来大阅，应官兵随身器甲或有阙少损坏，令本军自与修治，不得辄令陪补及置办衣装。仰主帅预行约束，毋致违戾。」 
二十七日，诏：「今次大阅，可依庆元二年增支犒赏体例，仰郭倪、董世雄公共照应合教等第则例，逐一均定增支钱数，申尚书省给降。」殿前都虞候郭倪、侍卫步军都虞候兼权侍卫马军司职事董世雄照〔应〕庆元二年大阅犒赏等第则例；殿前司诸军班，旧司应〔管〕人七万七千三百八十五人，钱三十八万一千六百一十二贯文。马、步军司诸军，旧司应管人二万六千九百九十人，钱一十二万七千六百九十六贯文。通计一十万四千三百七十五人，犒赏钱五十万九千三百八贯文。诏令封桩下库支会子三十万贯，封桩库支会子二十万九千三百八贯，候教讫，即就教场内谢恩。 
开禧元年三月九日，诏殿、步司挽强弓弩手已宣押赴内殿射射，内第一 
      
等四人各与补转三资，第二等三十三人各与补转两资，第三等一百四十八人各与补转一资。令两司开具姓名申枢密院。 
      
陈植为江南西路安抚司将领天头原批：「此条无年月，原校云：当在绍熙前后。」「按：陈植系朱文公门人。」，言：「军中升加添进事艺，的在硬弓劲弩。有如弓弩手，百步取胜，(始)[使]敌人不敢轻进，而谓之长兵者是也。万一弓弩射不及远，致敌人冲突我阵之前，则与无矢同矣。今所在按拍，唯务持满为合格，殊不知不过垛者为不应法。既不应法，虽合格，复何所用 乞自今以往，弓手以六十步为额，弩手止以一百步为额，庶几弯拾有力，施放和易。按拍之时，必期于满镞，合于过垛应法。如是，则朝廷可以得寔效，而无滥赏矣。望以弓弩手降付有司，重别参校，择而行之。」诏令承旨司同殿前步军司看详。 
淳熙十六年，光宗即位，诏以十月内择日幸城南大教场大阅。 
绍熙二年，枢密院言：「殿、步司诸军弓箭手带甲，六十步，射一石二斗力，箭十二只，六箭中垛为本等。弩手带甲，一百步，射四石力，箭十二只，五箭中垛为本等。鎗手驻足举手撺刺，以四十窜并为本等。令各处主帅委统领官精加比较，本等外人升加最多人，每军五千五百人以上弓手取一十五名，弩手取一十五名，枪手取一十五名，保明解赴，主帅审寔胜负比较。殿、步军司就来春拍试一次，校副尉以下至白展至承信郎住拍 ，解密院取旨再试，各选取出等高强二名，特与补展两官资。其余元解到比试不中人，令各司每名犒设钱五贯，候将来衮同再试。如事艺一同，弓弩手令射远、射亲比较；枪手合格，至白：疑误。，军兵自长行展至副都头住拍。」诏从之。
 礼 宋会要辑稿 礼九 兵捷献俘 
      
兵捷献俘
      
太祖开宝四年二月十六日，南面行营都总管潘美上言：克复广州，擒伪主刘鋹。命有司撰定献俘之礼。 
五月一日，帝御明德门楼，所司陈列仗卫及马步诸军，分于天街左右。又设文武官位于楼前，如入合之仪，在京九品以上官、皇亲、诸亲、蕃客、诸州进奉使并陪位。又设献俘位于东西街之南，北向。又设献俘将校位于献俘位之前，以北为上，西向。有司率武士以帛系刘鋹等及其伪官，皆乘马持露布前引。露布墨书帛上。将校押入，自景风门次熏风门，并由东偏门入，皆于御路下行。至太庙西南门下马，入至南神门外，北向西上立，监押将校次南立。俟行告礼毕，于西南门出，乘马，又押至太社，如上仪。又押至明德楼南御路之西，下马立俟。皇帝将座，引至位。其日，文武常参官并常服，献俘将校戎服带刀。摄侍中孟仁操版奏请中严，百官就位定。献俘至，摄侍中孟玄珏版奏外办，所司承旨索扇，皇帝常服即御座，南向扇门。群臣合班，再拜舞蹈，三称万岁起居讫，分东西班序立。通事舍人引鋹就献俘位，将校等诣楼前拜舞起居讫。次引露布案诣楼前，北向宣付中书、门下，如宣制之仪。其文曰：「岭南道行营都总管潘美、副总管尹崇珂、都监朱宪等上尚书兵部：臣等闻，飞霜激电，上帝所以宣威；伐罪吊民，明王以之耀武。国家仰稽玄象，大启鸿基。将复三代之土疆，永泰万方之生聚。西平巴蜀，云雷敷润物之恩；南定衡湘，江汉鼓朝宗之浪。唯岭南之犷俗，独恃远以偷安。久背照临，罔遵声教。伪汉国主刘鋹性惟凶忍，识本庸愚。以虐害为化风，以诛戮为政事。置火床、铁刷之狱，人不聊生；设剉碓、汤镬之刑，古未曾有。恨刃锋之未快，用锯解以恣情。脔割刲屠，穷彼残害。一境告天而无路，生民何地以称冤!众心向明，如望皎日。我皇帝仁深恤隐，义切救焚。遂发干戈，拯其涂炭。臣等上凭神武，遥禀睿谋。举军未及于半年，乘胜连收于数郡。累逢战阵，无不扫除。刘鋹远惧倾危，寻差人使。初则称臣上表，具陈归化之心；后乃设诈藏奸，翻作欸兵之计。臣与将士等仰承睿旨，不敢逗遛，于正月二十七日已到栅口，去广南只及一程。刘鋹又频发佐僚，来往商议，渐无凭准，固欲淹延。兼于诸处收到新出伪命文牓，皆是会合逆党，拒敌王师。至二月四日，果遣其第保兴等部领举国军兵，并来决战。臣等愤其翻覆，认此狂迷。寻结阵以交锋，复挥戈而誓众。行营将士等感大君之抚御，咸愿竭忠；怒逆寇之拒张，争先效命。八十里枪旗竞进，数万人杀戮无遗。寻又分布师徒，径收贼垒。其刘鋹知 
      
城隍之必陷，将府库以自焚。烈焰连天，更甚昆岗之火；投戈散地，甘从涿野之诛。刘鋹则寻便活擒，广州则当时平定。其在州官吏、僧道、军人、百姓等乍除苛虐，咸遂生全，无不感帝力以沾襟，望皇都而稽首。此盖天威远被，宸算遐敷。平七十年不道之邦，救百万户倒悬之命。殊方既乂，长承日月之回光；鸿祚无疆，永荷乾坤之降佑。其刘鋹并伪命判六军十二卫刘保兴，太师潘崇彻，玉清宫使、右龙虎军观军容使、内太师龚澄枢澄：原作「承」，据《宋史》卷一二一《礼志》改。，列圣宫使、六军观军容使、内太师李托，内门使、骠骑大将军、内侍中薛崇誉等，朋助刘鋹，旅拒至擒，合同俘献。臣等幸陪戎事，倍乐圣功，无任快抃欢呼之至，谨奉露布以闻。」宣讫，通事舍人跪授中书门下，转授摄兵部尚书。次摄刑部尚书卢多逊进当楼前跪奏，请以所献俘付所司。帝召鋹于楼前，诘鋹翻覆之罪，鋹对曰：「臣年十六僭伪位，龚澄枢等皆先臣旧人，每事臣不得专。在国时，臣却是臣下，澄枢等却是国主。」对讫，伏地待罪。次召伪官内太师潘崇彻诘讫，立于东厢。次召伪官玉清宫使、左龙虎军观军容使龚澄枢，列圣宫使、六军观军容使李托，内门使、内侍中薛崇誉三人，立于楼前西厢，东向，摄大理卿高继申承制，押澄枢等斩于西市。其法场，据长安故事，并于子城西南隅独柳下。今如戮于梁门外，即合宜准令文，合步行，便以所系白练牵引至法场。斩讫，停泊经宿，所司即为埋瘗。如有亲故，一任收葬。如是世为国雠，即以函盛首级，纳于太社头库，即弃其尸。乃诏释鋹、缚，命卢多逊宣制曰：「汝残害远民，恣行弊政。及王师之问罪，倾臣节以来降。既露奸欺，自招覆灭，献俘请命，固合诛夷。就擒无舍罪之文，释缚示伸恩之典。宽尔以必死，赐尔以重生。宥其刑书，屈我国法。所得罪特放。」鋹拜舞称谢。次命合笏、器币、鞍勒马，咸服其服列谢于楼前。中书、门下文武官进前跪贺，侍中奏礼毕，放仗如仪。六月十八日，诏授鋹金紫光禄大夫、检校太保、右千牛卫大将军、员外郎置同正员，仍封恩赦侯，食邑二千户。 门使宣制，释伪官刘保兴等罪。自鋹而下，各赐袭衣、冠带、初，将定献俘之仪，吏部尚书张昭时以足疾致仕，帝遣近臣就家问其礼。昭以疾，口占以授使者，朝论服其该伓。 
八年十二月一日，升州行营都总管曹彬遣使驰骑上言：「十一月二十七日拔升州，擒伪国主李煜及伪官属百余人。」九年正月四日，曹彬遣使奉露布，以李煜及其子弟仲 、从镒、从谦、从度、从信、伪官属四十五人来 
      
献。帝御明德门楼，六军仗卫如式。煜等素服纱帽，列于楼前，俯伏待罪。遣合笏、锦 门使宣制释之，各赐袭衣、冠带、彩。先是有司上言，李煜至，献俘之礼请如刘鋹，帝以煜常奉正朔，非鋹之比，不欲暴扬其罪，诏露布寝而勿宣。其文曰：「行营马步军战棹都总管、宣徽南院使、义成军节度使臣曹彬等上尚书兵部：臣等闻，天道之生成庶类，不无雷电之威；圣君之统制万邦，须有干戈之役。所以表阴惨阳舒之义，彰吊民伐罪之功。我国家开万世之基，应千年之运，四海尽归于临照，八纮皆入于提封。西定巴邛，复五千里升平之地；南收岭表，除七十年僣伪之邦。巍巍而帝道弥光，赫赫而皇威远被。顷者因缘丧乱，分裂土疆，累朝皆遇于暗君，莫能开拓中夏。今逢于英主，无不扫除。惟彼江南，聿修臣礼，外示恭勤之貌，内怀奸诈之谋。况李煜比是騃童，固无远略。负君亲之煦育，信左右之奸邪。曾乖量力之心，但贮欺天之意。修葺城垒，欲为固守之谋；招纳叛亡，潜萌抵拒之计。我皇帝义深含垢，志在包荒，辍青琐之近臣，降紫泥之丹诏。曲示推恩之道，俾修入觐之仪。期暂诣于阙庭，庶尽销于疑间。示信特开于生路，执迷自履于危途。托疾不朝，坚心背顺。士庶咸怀于愤激，君亲曲为于优容。但矜孤孽之愚蒙，虑陷人民于涂炭，累宣明旨，庶俾自新。略无悛悟之心，转恣陆梁之性。事不获已，至于用兵。大江特创于长桥，锐旅寻围于逆垒。皇帝陛下尚垂恩宥，终欲保全，遣亲弟从鉴归回，降天书委曲抚谕，务从庇护，无所阙焉。终怀蛇豕之心，不体乾坤之造。送蜡书则勾连逆寇，肆凶徒则劫掠王民。劳我大军，驻踰周岁。既人神之共怒，复飞走以无门。貔貅竟效其先登，虮虱自悲于相吊。臣等于十一月二十七日齐驱战士，直取孤城。奸臣无漏于(纲)[网]中，李煜生禽于麾下。千里之氛霾顿息，万家之生聚寻安。其在城官吏、僧道、军人、百姓等久在偏方，困于虐政，喜逢荡定，皆遂舒苏。望天朝而无不涕洟，乐皇化而惟知鼓舞。有以见穹旻助顺，海岳知归。当圣朝临御之期，是文轨混同之日。卷甲而兵锋永戢，垂衣而帝祚无穷。臣等俱乏将材，谬司戎律。遥禀一人之睿略，幸成九伐之微劳。其江南国主煜并伪命臣僚既就生擒，合将献捷。臣等无任 时乐圣、庆快欢呼之至!谨奉露布以闻。八日，制授煜光禄大夫、检校太傅、右千牛卫上将军，仍封违命侯，食邑三千户。其男仲 为左千牛卫大将军，弟从镒为左领军卫大将军，从谦为右领军卫大将军，从度为左监门卫大将军，从信为右监门卫大将军，余 
      
各有差。 
太宗太平兴国四年七月三十日，刘继元至京师，诏告献太庙。前一日，所司各率其属陈设如常告庙之仪。至日未明，知庙卿清扫庙之内外。平明，博士引太尉就位，通事舍人引刘继元就西阶下东向立，应伪命官重行序立。赞者曰「再拜」，太尉再拜讫。博士引太尉诣罍洗，盥手，洗瓒爵讫，诣东阶解剑脱，升第一室，前进奠瓒、爵、副爵讫，再拜，又再拜讫。太祝进诣神座前，东向跪读祝文讫，再拜。通事舍人引继元及伪命官诣室前阶下，北向，重行立。舍人赞云：「皇帝亲征，收复河东，伪主刘继元及伪命官见。」赞者曰「再拜」，继元等再拜讫，退位。次至第二室、第三室、第四室、第五室，皆如第一室之仪。博士引太尉降自东陛，佩剑纳，复位立定。赞者曰「再拜」，太尉与继元等皆再拜讫，退。祝版焚于斋坊。帝于太原受继元降，既命以官，故不称俘。以上《国朝会要》。 
哲宗元佑二年八月二十八日，熙河兰会路经略司言：今月十九日岷州行营将(管)官种谊收复洮州，生擒西蕃大首领鬼章青宜结。宰臣率百官表贺于延和殿。十一月十一日，以鬼章入献于崇政殿，诘犯边状，以罪当诛死，听招其子及部属归附以自赎。 
徽宗宣和三年七月二十六日，江浙淮南等路宣抚使童贯等俘方腊以献。以上《续国朝会要》。余详见俘字。
 礼 宋会要辑稿 礼一○ 后妃庙 
     
宋会要辑稿 礼一○

后妃庙
太祖建隆三年四月十八日，制会稽郡夫人贺氏追册为皇后。二十五日，太常寺卿冯吉请上谥曰孝惠皇后。诏止就陵所置祠殿奉安神主，不行四时荐飨之礼，不设牙盘祭器，惟常食祭奠。 
干德元年十一月七日孝明皇后崩，始诏有司(仪)[议]置后庙，详定殿室之制，及孝惠、孝明二后先后之次。太常博士和岘议曰：「按唐睿宗追谥刘氏为肃明皇后，窦氏为昭成皇后，同于亲仁里立庙，名曰『仪坤』，四时飨祀，皆准太庙之礼。伏请孝惠、孝明共殿别室。恭惟孝明皇后早正位于内朝，实母仪于天下，伏请居于上室。孝惠皇后缘是追尊，元敕止就陵置祠殿，今祔别庙，宜居次室。仍依太庙例，以西为上。」从之。 
二月四日太常礼院言：「少府监移牒讨别庙神门立戟之制「讨」字下疑脱「论」字。。按《仪制令》，庙社每门二十四戟，但无别庙之制。今详别庙祀事，一准太庙，又周宣懿皇后别庙亦当立戟。望下少府监准令文近例修制。」从之。 
太宗太平兴国二年正月十三日，制越国夫人符氏、故夫人尹氏并追册为皇后，不行册礼。三月二十二日，太常寺卿张永锡请上越国夫人符氏谥曰懿德皇后，故夫人尹氏谥淑德皇后淑德：原作「二十二日」，据《宋史》卷二四二《后妃传》改。。诏可。五月十九日，祔飨于别庙。 
淳化元年四月二十六日，宗正少卿赵安易言：「懿德皇后列庙在淑德皇后之上，臣不测升降之因，乃是乱昭穆为逆祀。又孝惠皇后殿室未上宝册。」诏有司检详典礼。太常礼院言：「太平兴国初追册之时，按周世宗册正惠、宣懿之制，以宣懿居长秋之位，在正惠之上。太祖二后亦以孝明在孝惠之上。今二后俱是追崇，而懿德疏封越国，有内助之功。自来禘夆荐飨叙昭穆，并以孝惠、懿德、淑德三后列于祖姑之下，即未知懿德、淑德孰为昭，孰为穆。孝惠皇后建隆三年追册之时，礼院引礼例，请制宝册，朝旨不行册礼。况懿德、淑德亦准近制不行册礼。」诏悉仍旧，而罢安易之请。 
真宗至道元年四月二十八日，孝章皇后宋氏崩。三年二月二日，祔飨后庙。初，有司言：「孝章皇后爰在先朝，正位中壸，宜居上室。孝惠止是追崇，宜居其次。」诏孝章殿室宜在孝惠之下。是日不视朝，宰臣、文武百僚诣西上合门进名奉慰，退于后庙，立班奉迎。 
三年六月十三日，诏故莒国夫人潘氏追册为皇后，谥曰庄怀。十一月三日，祔神主于后庙。 
十二月五日，诏太宗贤妃李氏追上尊号为皇太后。十六日，太常礼院言：「准制，追尊贤妃为皇太后。按《周礼》春官大司乐之职：奏夷则，歌仲吕，以飨先妣。姜嫄是帝喾之妃、后稷之母，特立庙名曰閟宫。晋简文宣后既不配食，筑宫于外，岁时飨祭。唐先天初，始祔昭成、肃明二后于仪坤庙。又玄宗元献杨 
     
后立庙于太庙之西。稽于前文，咸有明据。伏请下宗正寺，于后庙内别建殿室三间，及东、西、南面神门各一，斋坊、神厨度地宜修建。」从之。 
咸平元年三月十二日，判太常礼院李宗讷等言：「伏见后庙，孝章次孝惠之室。窃以孝章皇后作嫔太祖，正位中宫；孝惠皇后生无尊称，没加盛礼。升降之际，理固无疑。且太宗之室不以淑德升祔，而懿德配食者，盖以懿德曾飨国封故也，况孝章母仪天下乎!欲望迁居孝惠之上。又伏见追尊故贤妃为元德皇太后，别建庙室。窃以淑德皇后亦在别庙，既同是帝母，而无『太』字。按唐穆宗三皇后除宣懿祔庙配飨，余正献、恭僖二太后并别立庙，仍各有『太』字。又开元初，太常议昭成皇太后，请不除『太』字，云：『入庙称后，义系于夫；在朝称太后，义(击)[系]于子。如谥册入陵，神主入庙，则当去太字。』按神主入庙之说，盖为祔飨太庙，以厌降之故，不当加『太』字，则圣朝文懿而下诸后是也。如别建庙室，不可但称皇后，则唐朝正宪、恭(喜)[僖]二太后是也。淑德皇后伏请亦加『太』字。既加之后，其室不可居孝惠、孝章之下，欲望迁就元德皇太后新庙，居第一室；以明德次之，仍迁庄怀又次之。」诏下都省集议。兵部尚书张齐贤等议曰：「窃以宗庙神灵，务乎安静，况孝惠作合之始，爰在初潜，逮事舅姑，躬执妇道，祔飨之礼，宜从后先。伏请仍旧为定。又汉因秦制，帝母称皇太后，祖母称太皇太后，适称皇后，历代行之尚矣。今检详去岁集议状，请升懿德皇后配飨，又请以淑德皇后准周正惠皇后礼例加『太』字，诏不加『太』字者。缘去岁诏下时元德皇太后未行追册。今册命已毕，望依宗讷等所请。」诏恭依。 
四月十五日，太常礼院言：「准诏，元德皇太后卜用庚子岁归祔陵寝。伏况已崇册命，犹处嫔宫，烝尝之际，典礼未行，荐飨之仪，岁时有缺， 寻旧典，未见明文。参详自今朔望诸节，四时荐新，并于攒所权立幄殿，遣内臣行礼。」诏恭依。 
三年三月三日，园陵礼仪使言：「元德皇太后神主祔庙，当行祔谒之礼。载稽前典，有所未定。伏以追荐尊称，奉加『太』字，崇建别庙，以备烝尝。况当禘夆之时，不预合食之列，飨庙之制与诸后不同。欲望将来神主还京，即诣本庙，迁祔庙室，荐献安神，更不行祔谒之礼。其日帝服缌麻，不视事，前后禁音乐各一日。每岁五飨、禘夆，飨本庙，如太庙仪。」诏恭依。 
四月八日，祔葬元德皇太后于永熙陵，有司请导神主祔庙，减园陵卤簿之半。诏勿减。十三日，虞主至京，百僚班迎，虞于故燕国大长公主第。二十日，神主入新庙，亲王、宰臣、百官行升祔之礼毕，诣西上合门进名奉慰。 
六月五日，太常礼院言：「准画日七月十日荐飨太庙，同日荐飨孝惠、孝章、淑德、庄怀皇后庙、元德皇太后庙。所有将 
     
来太(慰)[尉]读誓文日，合有列庙次第，望班定。」制诏以元德庙次孝惠等庙。 
景德四年四月十六日，皇后郭氏崩。六月二十一日，葬庄穆皇后。二十六日，虞主至京，群臣迎于顺天门外，安奉于琼林苑，行九虞之礼。七月三日，有司奉神主于琼林苑，谒太庙，祔飨于昭宪皇后。飨毕，祔别庙。帝不视朝，群臣诣合门奉慰。先是园陵礼仪使晁迥言：「干德中祔孝明、孝惠皇后于别庙，同殿异室，有司言孝明正位宫壸，宜居上，孝惠追号，次之，其庙室请准太庙，以西为上，诏从其议。今庄怀皇后虽先庙飨，本自追崇；庄穆皇后正位宫壸，母仪天下，其神主祔庙，望依礼例迁于上室。」从之。 
大中祥符三年十月一日，判宗正寺赵湘请以元德皇太后祔太宗庙室，帝曰：「此重事也，俟令礼官参议之。」 
四年三月二十六日，祀汾阴礼仪使王钦若言：「伏以礼成坤壤，感切大宫。罄归格之明诚，备奉先之茂典。伏惟元德皇太后母仪之重，祢庙攸同，虽摄事以致虔，未亲祠而展孝。比者恭伸既至，交举鸿仪，傥或六辔欸临，三牲斯荐，谅于历代，必有旧章。欲望车驾至京，躬谒元德皇太后庙。」诏中书门下与礼官定议以闻。中书门下奏议曰：「伏以为礼之经本于致孝，化民之道始于奉先。俾茂实之增新，自昌辰之焕发。伏惟元德皇太后储祥沙麓，协庆尧门，兵垂俗于(帮)[邦]家，门挺生于明圣。皇帝陛下祗祠坤载，追感母仪，暨临归格之辰，益载劬劳之德。枢臣建议，清问下临，思古道以奉遵，命攸司而博考。窃以乐奏夷则，允着《周官》；牲用太牢，具存《魏志》。至于回谒别庙，亦有旧章。伏望俟躬谢太庙礼毕，亲谢元德皇太后庙，如太庙之仪。所有孝惠诸后庙室，其日分命大臣致祭。」诏恭依。四月六日，帝诣太庙亲谒礼毕，后诣元德皇太后庙。自门降辇，步入酌献，如太庙之仪。又诏参知政事冯拯、赵安仁分告孝惠、孝章、淑德、庄穆、庄怀诸庙。初，详定所言：「元德皇太后庙设登歌，两省、御史台、供奉官及宗室防御使以上并班于庙内，余于外。其合命行事官，望以太庙摄事官充。」从之。诏太庙、元德皇后庙用犊，诸后庙亲享用犊，摄事用羊豕。 
六年十月二日，摄太尉王旦自中书省具黄麾(伏)[仗]奉元德皇后谥册宝告于太庙六室，礼毕复奉还中书。三日，旦奉谥册宝诣元德皇太后庙，翰林学士陈彭年读册文毕，宫闱令奉神主升辂。至太庙，知制诰路振改题神主，升祔太宗室。百官陪位。礼毕，诣合门拜表称贺。诏答之。帝作《庆先后升祔礼成》七言诗，赐近臣和。十日，礼仪院请毁元德皇太后旧殿石室，命丽洁封 ，来春取旨。 
干兴元年八月十六日，礼仪院上言：「庄穆皇后神主迁祔太庙，其庄怀皇后神主欲以其日告迁于庄穆皇后旧室。」从之。 
仁宗天圣八年 
     
九月六日，太常礼院言：「元德皇太后旧庙自升祔之后，于今空闲，在礼当毁。今缘孝惠等庙斋宫迫隘，欲望折去殿宇，广为斋厅。其石室什器、法物，按礼，祭服弊则焚之，祭器弊则埋之，皆不欲人亵之也。今请从焚埋。」诏宗正寺如所奏施行。 
明道二年五月三日，泰宁军节度使、同中书门下平章事钱惟演上言：「母以子贵，百代彝章；庙以亲升，前王盛则。庄懿皇太后辅佐先帝，诞育圣躬，德冠掖庭，功流宗社。陛下感深濡露，荐极尊名，既复寝园，将崇庙室。谨按唐武宗母韦太后以追尊升祔穆宗之室，皇朝孝明、孝章皇后并祔太祖之室，懿德、明德、元德皇后并祔太宗之室。今真宗一室止祔庄穆皇后，典礼未称。请俟园陵毕，以庄献、庄懿皇太后并祔真宗之室。」诏太常礼院详定以闻。 
六月二十六日，太常礼院言：「夏商以来，父昭子穆，皆有配座，每室一帝一后，礼之正义。至唐先天元年，始立仪坤庙祭昭成、肃明二皇后。开元四年，以昭成祔睿宗室，肃明犹祭仪坤庙。至十一年，始迁肃明祔于太庙，自是始有并祔之文。太祖受命，追尊四庙，每室止配一庙。太宗亦以孝明皇后配太祖室，孝惠、孝章皇后祀于别庙。真宗嗣位，诏有司议太宗配后，尝下尚书都省议，当以懿德皇后配；而宗正卿赵安易请配以淑德皇后。是时礼官以明德皇太后在万安宫，淑德、懿德二后生不及尊极之位，没升配飨，于人情未安，请虚配位。秘阁校理吴淑驳议，皆以为未允。时将追尊故贤妃为元德皇太后，因请以元德升配。帝复下议，群臣执议如初。因诏曰：『礼非天降地出，酌于人情。其以懿德皇后配。』及明德上僊，礼官援唐昭成、肃明并祔之请，以懿德、明德同祔太宗室，以先后为次。仍下尚书都省集议，而其议皆同，乃从之。大中祥符三年，判宗正寺赵湘复请升祔元德皇后，真宗诏礼官合议。至六年，宰臣王旦与群臣继请，然后从之，祔明德皇后之次。今惟演引唐武宗母韦太后升祔穆宗故事，请以庄献明肃及庄懿皇太后升祔真宗庙室。按穆宗之室惟以韦太后配，更无别后。又言孝明、孝章祔太祖室，其言非是。按太宗室未尝以孝章配。伏寻先帝以懿德配飨太宗，及明德太后园陵礼毕，遂得以神主升祔。元德太后自追尊后，群臣乞行升祔多矣，先帝慎重其事，凡十七年始克升配。今庄穆皇后着位长秋，祔食真宗，斯为正礼。庄献明肃皇太后母仪天下，若山陵礼毕，升祔于庙，即与明德例同。若从古礼，止应祀后庙。庄懿皇太后帝母之尊，与元德例同，若便从升祔，似非先帝慎重之意。况前代无同日并祔之比，其庄献明(皇)[肃]皇太后或祔真宗庙室，或祀后庙别殿，惟上裁之，非有司得议。」乃诏尚书都省与太常礼院更议，皆以谓 
     
懿德未尝正位中宫，升祔时议者颇有依违；惟明德作俪宸极，复正母仪，与懿德进不同时，在礼无所诎，祔之于次，犹谓谦冲，元德以帝母之尊，久居后庙，历十七年，始从合食。至于庄穆皇后位崇中壸，与懿德有异，已祔真宗庙室，自协一帝一后之文。庄献明肃皇太后辅政十年，庄懿皇太后诞育圣躬，皆功德莫与为比，退就后庙，未厌众心。按《周礼》大司乐职，『奏夷则，歌小吕，以飨先妣』者，姜嫄也，帝喾之妃、后稷之母，特立庙而祭，谓之閟宫。魏明帝追尊文昭皇后，别立寝庙。晋简文宣太后筑宫于外，而岁时飨祭之。宋文帝追尊章太后，立庙于太庙之西，以孝武昭太后、明帝宣太后同庙。梁武帝别立太祖太夫人庙，祭用天子礼。臣等谓宜太庙外别立新庙，以须山园毕，奉安二太后神主，同殿异室，岁时荐飨，一用太庙之仪。仍立别庙名，自为乐曲，以崇世飨。」诏恭依。 
七月三日，诏枢密院直学士程琳、内侍省副都知阎文应度地以闻。琳等言：得太庙北故宰臣王钦若旧宅地，可以崇建庙宇。从之。八月八日，诏庄献明肃、庄懿皇太后新修庙以奉慈为名。时诏冯元、宋(缓)[绶]撰名而命之。二十五日，琳等言：「修奉新庙了毕，据太乐令王文质状：宗庙宫县合排三十六架，缘新庙殿庭稍窄，如依景灵宫立二十架，又虑不合典礼；如别造长八尺宫架三十六架，即殿庭无妨。」从之。十月十日，神主至京师，百官班迎，权奉安皇仪殿。帝服靴袍，迎拜殿门外，亲导奉安，行虞祭之礼。十七日，帝行酌献礼毕，亲导神主载厌翟车出正阳门，奉辞，宰臣、百官具仪仗、鼓吹奉安奉慈庙。 
景佑二年三月五日，太常礼院言：「侍御史刘夔请去庄献明肃、庄懿皇太后所加『太』字，盖入庙称后系于夫，在朝称太系于子。然奉安别庙，准礼未应去太字。」帝以夔不练典故，诏本台谕之。十月十一日，后庙殿成，迁神主奉安，祭告四室。 
三年十一月六日，保庆太后上(迁)[僊]。翌日，诏以神主特祔奉慈庙。十七日，太常礼院言：「奉慈庙殿六间，庄献、庄懿室各二间，东西夹室旧藏尊号宝册，今请册宝止藏于本室，而分二间以奉安保庆太后神主。」从之。 
十二月十一日，诏庄惠太后祝册文并称孝子嗣皇帝臣御名。 
四年二月十四日，庄惠皇太后神主至京师，权安琼林苑。翌日，乘舆诣苑，行酌奠礼。十六日，祔于奉慈庙，百官班于庙前，礼毕，诣西上合门奉慰。 
庆历五年十月九日，奉章献明肃太后、章懿太后神主升祔真宗庙室。诏议具庙仪。 
七年七月二十一日，诏：「将来南郊，迁章惠皇太后神主祔于后庙，或亲诣奉慈庙行荐飨之礼。其令两制、太常礼院详定以闻。」翰林学士张方平言：「古者制礼，本于亲亲，而母以子贵，妇以夫贵。故天子之母虽不及贵，亦有追册 
     
之典。舍是二义，在礼无传。恭以章惠皇太后保佑圣躬，其德隆茂，先帝顾命，正位太妃，而陛下不忘慈爱之勤，特崇(宝)[保]庆之号。生荣以养，没隆以恩，肇祀别宫，允为称礼。其于孝惠、孝章、淑德、章怀皇后，义盖有殊，礼难同祔。章惠皇太后伏请仍旧飨奉慈庙，其南郊荐飨一如皇后庙之制。」诏：「将来飨奉慈庙，朕且亲行，此后遣宰臣摄事。」 
至和元年七月六日，太常礼院言：「奉诏参定以温成皇后旧宅立庙，及四时飨祀之制。检详国朝(考)[孝]惠皇后，太祖嫡配，止即陵所置祠殿，以安神主，四时惟设常馔，无荐飨之礼。今宜就葬所立祠殿，参酌孝惠故事施行，仍请题葬所曰温成园。」从之。二十日，太常礼院言：「今立温成皇后祠殿，而未见孝惠故事，请每行祭奠，止令本处内臣主之。」诏：孟飨特差知制诰、待制行礼，其制皆如后庙之例，牙盘食差减之。九月十日，诏：「温成皇后葬所称园陵，本庙祭器视皇后庙一室之数。」并从礼院所请。十月十六日，温成皇后神主入庙，帝不视事，宰臣率百官奉慰。 
</div>
    <div class="pagination">
<a href="宋会要辑稿_page89.html">上一页</a><span>...</span><a href="宋会要辑稿_page85.html">85</a><a href="宋会要辑稿_page86.html">86</a><a href="宋会要辑稿_page87.html">87</a><a href="宋会要辑稿_page88.html">88</a><a href="宋会要辑稿_page89.html">89</a><span class="current-page">90</span><a href="宋会要辑稿_page91.html">91</a><a href="宋会要辑稿_page92.html">92</a><a href="宋会要辑稿_page93.html">93</a><a href="宋会要辑稿_page94.html">94</a><a href="宋会要辑稿_page95.html">95</a><span>...</span><a href="宋会要辑稿_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
