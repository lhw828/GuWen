<!DOCTYPE html>
<html>
<head>
    <meta charset="UTF-8">
    <title>明会要 - 第 21 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会要 - 第 21 页/共 32 页</h1>
    <div class="content">东宫六傅，不列于詹事府，无定员，无专授。为勋戚文臣兼官、加官、赠官。(王圻《通考》。 )
洪武元年正月辛巳，以李善长兼太子少师，徐达兼太子少傅，常遇春兼太子少保。三年，礼部尚书陶凯请：选人专任东宫官，罢兼领，庶于辅导有所责成。帝谕以：“江充之事，可为明鉴，立法兼领，非无谓也。”(《职官志》。 )十九年，李景隆兼太子太傅。二十四年，傅友德兼太子太师。二十五年，冯胜兼太子太师，蓝玉兼太子太傅，常升、孙恪兼太子太保，詹徽兼太子少保，皆不闻有关掌，以虚名被之而已。(《山集》。 )
永乐二年四月，以姚广孝为太子少师。时上狩北京，广孝留辅太子。自是以后，东宫师、傅，终明世皆为虚衔。于太子辅导之职，无与也。(同上。 )
成化二十年十一月，中旨进吏部尚书尹为太子太傅。旧制：凡加大臣保、傅，皆赐敕授。而独以传奉得之。前此未有也。(《大政记》。 )○宰辅(元中书省。 )
丞相明初，设中书省，以李善长为右相国，徐达为左相国。吴元年，官制尚左。改善长为左，达为右。洪武元年，改善长左丞相，达右丞相，常遇春平章军国重事，傅通海、胡美、廖永忠、李伯升为平章政事，吴宏为左丞，王溥为右丞，赵庸、张、杨宪参知政事。九年，汰平章政事、参知政事。十三年正月，诛丞相胡惟庸，遂罢丞相。(《山集》。 )
四辅官：九月丙午，置四辅官，以耆儒王本、杜佑、龚、赵民望、吴源为夏官，秋、冬官缺，以本等摄之。位列都督之次。敕以协赞政事，均调四时。月分三旬，人各司之。以雨时若，验其称职与否。寻罢。(《通纪》。 )
大学士：十五年十一月丙午，初置大学士，以礼部尚书刘仲质为华盖殿大学士，检讨吴伯宗为武英殿大学士，翰林学士宋讷为文渊阁大学士，典籍吴沈为东阁大学士，使侍左右备顾问。又置文华殿大学士，召耆儒鲍恂、余诠、张长年等为之，以辅导太子。秩皆正五品。(《昭代典则》。 )
十八年三月，以翰林待诏朱善为文渊阁大学士。(《大政记》。 )
二十八年，敕谕群臣：国家罢丞相，设府、部、院、寺，以分理庶务，立法至为详善。以后嗣君，毋得议置丞相。臣下有奏请设立者，论以极刑。”当是时，以翰林、春坊详看诸司奏启，兼司平驳。大学士特侍左右，备顾问而已。
建文中，改大学士为学士。又改谨身殿为正心殿。设正心殿学士。
成祖即位，特简解缙、黄淮入直文渊阁；胡广、杨荣、杨士奇、金幼孜、胡俨同入直，预机务，谓之内阁。内阁之名及参预机务，自此始。(《三编》。 )然其时入内阁者，皆编检讲读之官，不置官属，不得专制诸司。诸司奏事，亦不得相关白。(已上《职官志》。 )
仁宗即位，以荣、士奇等皆东宫旧臣，乃进士奇为礼部侍郎兼华盖殿大学士，幼孜为户部侍郎兼文渊阁大学士，淮为通政使兼武英殿大学士，荣为太常卿兼谨身殿大学士，俱掌内制。未几，荣、士奇皆迁尚书，阁职渐崇。(《三编》。 )
永乐初，命编修等官，于文渊阁参预机务，谓之内阁，渐升大学士诸职。仁宗或加师、保及尚书、侍郎、卿，仍兼学士、大学士衔。自后因之，称内阁大学士。凡大学士加三师，则为一品；加尚书，二品；侍郎，三品；若未加升而止系大学士者，则仍正五品。(《词林典故》。 )
洪熙元年三月辛未朔，以光禄署丞权谨为文华殿大学士，无兼官，亦不预机务。谨去后，文华不设大学士。(《梦余录》。 )
宣宗屡幸内阁。中外章奏，宰相均用小票墨书，贴名疏面以进，谓之条旨。(《通典》。 )旧规，内阁皆出食于外。宣德时，始令置庖厨，会食中堂。
宣德以前，内阁与外九卿为平交，执礼持法，不相顾忌。宣德以后，三杨眷重，渐柄朝政英宗以九岁登极，凡事启太后。太后避专，令内阁议行。此票旨之所由始也。(已上《梦余录》。 )
明朝重冢宰。景泰以前，内阁未有兼吏部尚书者。吏部尚书入阁，自王文始。于时陈循则户部尚书，高则工部尚书。体统尊于三公，而内阁之望益隆。(《三编》、《质实》、王圻《通考》。 )
弘治四年，邱浚以礼部尚书入阁。王恕长六卿，位浚上，以故事，弗让也。浚不悦。明年二月，内宴，浚居恕上。其后由侍郎、詹事入阁者，班皆列六部尚书上矣。(《三编》。 )
内阁之职，同于古相者，以其主票拟也。旧制：红本至阁，首辅票拟。崇祯中，始用分票。首辅之权略分。(时御史倪元璐请分票，自后本下，即令中书分之。见《通典》。 )
崇祯八年，帝将增置阁臣，以翰林不习时务，思用他官参之。召廷臣数十人，各授一疏，令拟旨。遂擢张至发礼部左侍郎兼东阁大学士。自世宗朝许赞后，外僚入阁自至发始。(《至发传》。 )
给事中冯元飚上言：“政本大臣，居实避名，受功辞罪。平时养威自重，遇天下有事，辄曰：‘昭代本无相名，吾侪止供票拟。’上委之圣裁，下委之六部，持片语，丛百欺。夫中外之责，孰大于票拟？有汉、唐宰相之名，而更代天言；有国初顾问之荣，而兼隆位号。地亲势峻，言听志行。柄用专且重者莫如今日，犹可谢天下责哉？”(《冯元飚传》。 )
十一年，帝欲阁臣通知六部事，故每部简一人：首辅刘宇亮由吏部，程国祥、方逢年以礼，杨嗣昌以兵，蔡国用以工。刑部无人，以大理寺少卿范复粹代之。(《程国祥传》。 )
十六年，命左副都御史方岳贡，以本官兼东阁大学士。故事：阁臣无带都御史衔者。自岳贡始。(《方岳贡传》。 )○识量
成祖初，杨荣与解缙等七人同入阁。荣年少，最警敏。一日，宁夏报被围。帝示以奏。荣曰：“宁夏城坚，人皆习战。奏上已十余日，围解矣。”夜半，果奏围解。帝谓荣曰：“何料之审也？”江西盗起，遣使抚谕，而令都督韩观将兵继其后。贼就抚，奏至，帝欲赐敕劳观。荣曰：“计发奏时，观尚未至，不得论功。”帝益重之。永乐二十年，复下诏征阿噜台。或请调建文时江西所集民兵。帝问荣。荣对曰：“陛下许民复业且二十年。一旦复徵之，非示天下信。”从之。浙、闽山贼起，议发兵。成祖时在塞外，奏至，以示荣。荣曰：“愚民苦有司，不得已，相聚自保。兵出，将益聚不可解。遣使招徕，当不烦兵。”从之。盗果息。宣德元年，汉王高煦反。帝召荣定计。荣首请帝亲征，曰：“彼谓陛下新立，必不自行。今出不意以天威临之，事无不济。”帝从其计。(《杨荣传》。 )
永乐中，阿噜台归款，请得役属吐蕃诸部，求朝廷刻金作誓词，磨其金酒中，饮诸酋长以盟。众议欲许之。学士黄淮曰：“彼势分，则易制；一，则难图矣。”帝谓左右曰：“黄淮论事，如立高罔，无远不见。”(《黄淮传》。 )
永乐五年，广东布政使徐载岭南土物馈廷臣，或得其目籍以进。帝阅无杨士奇名，召问。对曰：“奇赴广时，群臣作诗文赠行。臣适病，弗预，以故独不及。今受否未可知，且物微，当无他意。”帝遽命毁籍。六年，帝北巡。士奇留辅太子。太子喜文辞，赞善王汝玉以诗法进。士奇曰：“殿下当留意《六经》，暇则观两汉诏令。诗小技，不足为也。”太子称善。仁宗即位，藩司、守、令来朝。尚书李庆建议，发军伍余马给有司，岁课其驹。士奇曰：“朝廷选贤授官，乃使牧马。是贵畜而贱士也。何以示天下后世？”帝许中旨罢之。时有上书颂太平者，帝以示诸大臣，皆以为然。士奇独曰：“陛下虽泽被天下，然流徙尚未归，疮痍尚书未复，民尚艰食。更休息数年，庶几太平可期。帝曰：“然。”因顾蹇义等曰：“朕待卿等以至诚望匡弼。惟士奇曾五上章，卿等独无一言。岂果朝无阙政，天下太平耶？”宣德元年，帝平高煦。师远，次单桥。陈山迎谒，请乘胜袭彰德，执赵王。杨荣力赞决。士奇曰：“太宗皇帝三子，今上惟两叔父，有罪者不可赦，其无罪者宜厚待之。疑则防之，使无虞而已。何遽加兵，伤皇祖在天意乎？”此远京，帝思士奇言，谓曰：“议者多言赵王事，奈何？”士奇曰：“赵最亲，陛下当保全之，毋惑群言。”帝曰：“吾欲封群臣章示王，令自处，何如？”士奇曰：“得一玺书更善。”于是发使奉书至赵，赵王大喜，泣曰：“吾生矣。”即上表谢罪，且献护卫。言者始息。帝谓士奇曰：“赵王所以全，卿力也。”交址数叛，屡发大军征讨，皆败殁。交址黎利遣人伪请立陈氏后。宣宗亦厌兵，欲许之。英国公张辅、尚书蹇义以下，皆言：“与之无名，徒示弱天下。”帝召士奇、荣谋。二人力言：“陛下恤民命以绥荒服，不为无名。汉弃珠崖，前史以为美谈，不为示弱。许之便。”寻命择使交址者，蹇义荐伏伯安口辨。士奇曰：“言不忠信，虽蛮貊之邦不可行。伯安小人，往且辱国。”帝是之，别遣使。七年，阁中惟士奇、荣、溥三人。荣遇事敢为；数从成祖北征，能知边将贤否，厄塞险易远近，敌情顺逆。然颇通馈遗，边将岁时致良马。帝颇知之，以问士奇。士奇力言：“荣晓畅边务，臣等不及。不宜以小眚介意。”帝笑曰：“荣尝短卿及原吉，卿乃为之地耶？”士奇曰：“愿陛下以曲容臣者，容荣。”帝意乃解。正统初，杨士奇言：“卫拉特渐强，将为边患，而边军缺马，恐不能御。请于附近太仆寺关领，西番贡马亦番给之。”士奇殁，未几，额森果入寇，有土木之难。识者思其言。(《杨士奇传》。 )
天顺元年，山东饥，发帑振不足，召徐有贞及李贤议。有贞谓：“颁振徒中饱。”贤曰：“虑中饱而不货，坐视民死，是因噎废食也。”遂命增银。保喇近塞猎。石亨言：“传国玺在彼，可掩而取。”帝色动。贤言：“衅不可启。玺不足宝。”事遂寝。贤尝言：“内帑余财不以恤荒济军，则人主必生侈心，而移之土木、祷祀、声色之用。”前后频请发帑赈货、恤边，不可胜计。石亨得罪，帝复问贤夺门事。贤曰：“迎驾则可，‘夺门’岂可示后？天位乃陛下固有，‘夺’即非顺。且尔时幸而成功耳。万一事机先露，亨等不足惜，不审置陛下何地？”帝悟曰：“然。”贤曰：“若景泰果不起，群臣表请陛下复位此辈虽欲升赏，以何为功？老臣耆旧依然在职，何至有杀戮降黜事，致干天象？《易》曰：‘开国承家，小人勿用。’正谓此也。”帝曰：“然。”诏：“自今章奏勿用‘夺门’字。”并议革冒功者四千余人。(《李贤传》。 )
岳正素豪迈，负气敢言。及为帝所拔擢，益感激思自效。掌钦天监侍郎汤序者，石亨党也。尝奏灾异，请尽去奸臣。帝问正。正言：“奸臣无指名，即求之，人人自危。且序卫浅，何足信也。”乃止。有僧为妖言，锦衣校逻得之，坐以谋反。中官牛玉请官逻者。正言“事纵得实，不过坐妖言律。逻者给赏而已，不宜官。”僧党数十人皆得免。或为匿名书，列曹吉祥罪状。吉祥怒，请出榜购之。帝使正撰榜格。正与吕原入见，曰：“为政有体。盗贼责兵部，奸宄责法司。岂有天子出榜购募者？且事，缓之则自露，急之则愈匿：此人情也。”帝是其言，不问。亨从子彪大同，献捷。下内阁问状。使者言：“捕斩无算，不能悉致，皆枭置林木间。”正按地图指诘之曰：“某地至某地，皆沙漠。汝枭置何所？”其人语塞。(《岳正传》。 )
天顺间，选庶吉士，命李贤尽用北人，南人必若彭时者方可。贤以语时。俄中官牛玉宣旨，时谓玉曰：“南人出时上者不少，何可抑之！”已选十五人，南六人与焉。门达构贤。帝惑之曰：“去贤，行专用时矣。”或传其语，时矍然曰：“李公有经济才，何可去！”因力直之，且曰：“去贤，时不得独留。”语闻，帝意乃解。成化四年，都御史项忠讨满俊，不利。朝廷命抚宁侯朱永，将京军赴援。彭时度军可无行，第令整旅以待。适忠以围石城驰疏至，帝遣中官偕白圭、程信至阁议。时曰：“贼四出攻掠，锋诚不可当。今入石城自保，我军围甚固，此困兽易禽耳！”信曰：“安知忠不退师？”时曰：’彼部分已定，何故退？且今出师何时到？”信曰：“来春。”时曰：“如此，益缓不及事。事成败，冬月决矣。”信忿，出危言曰：“忠若败，必斩一二人，然后出师。”众危之，问时何所见？曰：“观忠疏曲折，知其能。若闻别遣禁军，则退避不敢任，贼不可知矣。”时惟商辂然其言。至冬，贼果平。人乃大服。(《彭时传》。 )
成化三年，御史林诚诋商辂曾与易储，不宜用。辂力求罢。帝曰：“昔唐太宗用王圭、魏徵，朕今用辂，何不可？”乃下言者狱，欲加重谴。辂曰：“臣尝请优容言官。今论臣，反责之，如公论何？”帝悦，遂不问。仁寿太后庄户与民争田。帝欲徙民塞外。辂曰：“天子以天下为家，安用皇庄为？”事遂寝。万贵妃重辂名，出父像属为赞，遗金帛甚厚。辂力辞。使者告以妃意。辂曰：“非上命，不敢承也。”初，帝召见皇子，留宫中，而纪妃仍居西内。辂恐有他患，难显言，偕同官上疏曰：“皇子聪明岐嶷，国本攸系，重以贵妃保护，恩逾己出。但外议谓：皇子母因病别居，久不得见。宜移就近所，俾母子朝夕相接，而皇子仍藉抚育于贵妃。宗社幸甚。”由是纪妃迁永寿宫。(《商辂传》。 )
正德时，彭泽将西讨鄢本恕，问计杨廷和。廷和曰：“以君才，贼不足平。所戒者，班师早耳！”泽后破诛本恕等，即班师。余党复猬起不可制。泽既发复留，嗟曰：“杨公先见，吾不及此也。”(《廷和传》。 )武宗崩，太监谷大用、张永至阁，议所当立。廷和举《皇明祖训》示之，曰：“兄终弟及，谁能渎焉？兴献王长子，宪宗之孙，孝宗之从子，大行皇弟之从弟，序当立。”梁储、蒋冕、毛纪咸赞之，乃令中官入启皇太后，顷之，中官奉遗诏及太后懿旨，宣谕群臣，一如廷和请，乃遗官奉迎。廷和请于皇太后，传遗命，罢威武团营各边军，俱重赍散归镇。江彬知天下恶己，又见罢遣边兵，益内疑。其党劝彬反。彬未决，令许泰诣内阁，探意。廷和慰以温言，而密与冕、纪及太监温祥、魏彬、张永合谋捕之。魏彬入白太后。会神宁宫安兽吻，令江彬入祭。祭毕，张永留彬饭，故缓之。俄而逮旨下，彬被执。廷和总朝政者三十七日。及帝即位，廷和草登极诏，凡先朝蠹政，厘抉且尽。朝野皆称新天子神圣，且颂廷和功。(《通鉴辑览》。 )
正德二年，宸濠谋复护卫，辇白金钜万，遍赂朝贵。钱宁及兵部尚书陆完主之。大学士费宏入朝，完迎问曰：“宁王求护卫，可复乎？”宏曰：“不知当日革之者何故？”完曰：“今恐不能不予。”宏峻却之。及中官持奏至阁，宏极言不当予。诏卒予之。嘉靖时，大同兵变。张璁请讨之。宏曰：“讨而胜，玉石俱焚。不胜，彼将据城守，损威重多矣。莫若观变而徐图之。”事果旋定。(《费宏传》。 )
隆庆初，群小殴御史于午门，都御史王廷将纠之。大学士徐阶曰：“不得主名，劾何益？且虑彼先诬我。”乃使人以好语诱大，先录其主名。廷疏上，乃分别逮治有差。南京振武营屡哗。阶欲汰之，虑其据孝陵不可攻也，先令操江都御史唐继禄督江防兵驻陵旁，而徐下兵部分散之。事遂定。(《徐阶传》。 )
泰昌元年八月，刘一景入阁。九月朔，光宗崩。诸臣入临毕。一景诘皇长子所在？群奄不应。一景大声言：“谁敢匿新天子者？”东宫伴读王安入白选侍，绐曰：“第出即返。”遂挟皇长子趋出。一景与张惟贤掖升辇，至文华殿。群臣叩头呼万岁。事稍定，选侍趋还乾清。时选侍居乾清，一景曰：“乾清不可居，宜暂居慈庆。”皇长子心惮选侍，然之。一景语安曰：“主上冲年无母后。外廷有事，吾受过；宫中起居，公等不得辞责。”明日，周嘉谟及左光斗疏请移宫，时首辅方从哲徘徊其间，已又欲缓移宫。一景曰：“本朝故事：仁圣，嫡母也，移慈庆；慈圣，生母也，移慈宁。今何日，可姑缓耶？”初五日，偕同官请即日降旨，伫立宫门以俟。选侍不得已，移哕鸾宫。皇长子复还乾清，事始大定。(《刘一景传》。 )
天启二年，东事急。大学士孙承宗自请督师，至关。帝好察边情，时遣中官诣关门具事状奏报，名曰校事。及魏忠贤窃柄，遣其党刘朝等四十五人，赍甲仗、弓矢、白金、文绮，先后至山海关，颁赍将士，实觇军也。承宗疏言：“中使观兵，自古有戒。当水旱荒疲之后，将领罢边筹而事逢迎，士卒释戈甲而供使役，俱属未便。且山海一城，知中使将出，将士忧惧。即今命使已行，无容追议。恐后此创为事例，不可不慎也。”帝不省。(《三编》。 )
崇祯时，瑞王出封汉中，请食川盐。大学士钱龙锡言：“汉中食晋盐，而瑞藩独用川盐。恐奸徒借名私贩，莫敢讥察。”故事：纂修《实录》，分遣国学生采事迹于四方。龙锡言：“《实录》所需在邸报及诸司奏牍。遣使无益，徒滋扰。宜停罢。”乌撒土官安效良死，其妻改适沾闪土官安边，欲兼有乌撒。部议将听之。龙锡言：“效良有子其爵。立其爵以收乌撒，存亡继绝，于理为顺。安边淫乱，不可长也。”帝悉从之。(《钱龙锡传》。 )
时兵事孔棘，大学士成基命召对平台。帝言：“法纪废弛，宜力振刷。”基命曰：“治道去太甚。譬理乱丝，当觅其绪。骤纷更，益扰乱”帝曰；“慢则纠之以猛，何谓纷更？”其后温体仁益导帝以操切，天下遂大乱。(《成基命传》。 )
卷三十 职官二
◎忠谏
永乐时，储位未定。淇国公邱福言：“汉王有功宜立。”帝密问解缙。缙称：’皇长子仁孝，天下归心。”帝不应。缙又顿首曰：“好圣孙！”谓宣宗也。帝颔之。太子遂定。高煦由是深恨缙。会发兵讨安南，缙谏，不听，卒平之，置郡县；而太子既立，又时时失帝意。高煦宠益隆，礼秩逾嫡。缙又谏曰：“是启争也，不可。”帝怒，谓其离间骨月，恩礼{宀浸}衰，卒以此得祸。后高煦以叛诛；安南数反，置吏未久，复弃去；悉如缙言。(《解缙传》。 )
长沙妖人李法良反。仁宗方监国，命丰城侯李彬讨之。汉王忌太子有功，诡言彬不可用。黄淮曰：“彬老将，必能减贼。愿遣彬。”卒禽法良。又时有告党逆者，淮言于帝曰：“兴武末年，已有敕禁，不宜复理。”吏部追论：靖难兵起时，南人官北地，不即归附者，当编戍。淮曰：“如是，恐示人不广。”帝皆从之。(《黄淮传》。 )
永乐九年，帝还南京，召杨士奇问监国状。士奇以孝敬对，且曰：“殿下天资高，即有过，必知，知必改，存心爱人，决不负陛下托。”十二年，帝北征。士奇仍辅太子居守。汉王谮太子益急。帝还，以迎驾缓，尽徵东宫官黄淮等下狱。士奇后至，宥之，召问太子事。士奇顿首言：“太子孝敬如初。凡所稽迟，皆臣等罪。”帝意解。仁宗即位。蹇义、夏原吉奏事未退，帝望见士奇，谓二人曰：“新华盖学士来，必有谠言，试共听之。”士奇入，言：“恩诏减岁供。甫下二日，惜薪司传旨徵枣八十万筋，与前诏戾。”帝立命减其半。帝监国时，憾御史舒仲成；至是，欲罪之。士奇曰：“陛下即位，诏向忤旨者，皆得宥。若治仲成，则诏书不信，惧者众矣。如汉景帝之待卫绾，不亦可乎？”帝即罢弗治。或有言大理卿谦言事不密，降一官。士奇为白其罔，得复秩。又：大理少卿弋谦以言事得罪。士奇曰：“谦应诏陈言。若加之罪，则群臣自此结舌矣。”帝下敕引过。(《士奇传》。 )
杨荣论事激发，不能容人过；然遇人触帝怒，致不测，往往以微言导帝意，辄得解。夏原吉、李时勉之不死，都御史刘观之免戍边，皆赖其力。尝语人曰：“事君有礼，进谏有方。以悻直取祸，吾不为也。”(《杨荣传》。 )
天顺七年二月，空中有声。帝欲禳之，命李贤撰青词。贤言：“君不恤民，天下怨叛，厥有‘鼓妖’。”因请行宽恤之政。又请罢江南织造，清锦衣狱，止边臣贡献，停内外采贾。帝难之。贤执解数四，同列皆惧。贤退曰：“大臣当知无不言。可卷舌偷位耶？”宪宗即位。是年，日黯无光。贤偕同官上言：“日，君象。君德明，则日光盛。惟陛下敬以修身，正以御下，刚以断事，明以察微。持之不怠，则天变自弭，和气自至。”翼日，又言：“天时未和，由阴气太盛。自宣德至天顺间，选宫人太多；浣衣局没官妇女，愁怨尤甚；宜放还其家。”帝从之。中外欣悦。(《李贤传》。 )
岳正在内阁二十八日，遇事敢言，便殿论奏，至唾溅帝衣。有规以信而后谏者。慨然曰：“上顾我厚，惧无以报称。子乃以谏官处我耶？”(《岳正传》。 )
宪宗初，议上两宫尊号。中官夏时希同贵妃旨，言：“钱后久病，不当称太后。而贵妃，帝所生母，宜独上尊号。”李贤曰：“遗诏已定，何事多言？”彭时曰：“李公言，是也。朝廷所以服天下，在正纲常。若不尔，损圣德非小。”顷之，中官传贵妃旨曰：“子为皇帝，母当为太后。岂有无子而称太后者？宣德间，有故事。”贤色变，目时。时曰：“今日事，与宣德间不同。胡后表让位，退居别宫；故正统初，不加尊。今名分固在，安得为比？”中官曰：“如是，何不草让表？”时曰：“先帝存，未尝行。今谁敢草？若人臣阿意顺从，是万世罪人也。”中官厉声怵以危语。时拱手向天，曰：“太祖、太宗神灵在上，孰敢有二心？钱皇后无子，何所规利而为之争？不忍默者，欲全主上圣德耳！”成化四年，彗见三台。时等言：“外廷大政，固所当先。宫中根本，尤为至急。谚云：‘子出多母。’今嫔嫱众多，维熊无兆。必陛下爱有所专，而专宠者已过生育之期，故也。望均恩爱，为宗社大计。”时，帝专宠万贵妃，妃年已近四十，故云然。又言：“大臣黜陟，宜断自宸衷。不可悉委臣下，使大权帝落。”帝虽不能从，而心嘉其忠。五年冬，无雪。时疏言：“光禄寺采办，各城门抽分，掊克不堪。而献珍珠宝石者，倍估增直，渔竭帑藏。乞革其弊，以惠小民。”帝优诏褒纳。畿辅、山东、河南旱，请免夏税盐钞及大仆寺赔课马。京师米贵，请发仓储五十万石平粜。并从之。宁晋伯刘聚为从父太监永诚请谥，且乞祠额。帝特赐额曰：“褒功。”命内阁拟封谥。时等言：“即予永诚，将来守边内臣皆援此陈乞，是变祖宗法自今日始。臣等不敢奉诏。”乃寝。(《彭时传》。 )
中官汪直之督西广也，数兴大狱。商辂率同官条直十二罪，言：“由陛下委听断于直，直又寄耳目于群小，如韦瑛辈，皆自言承密旨，得专刑杀。擅作威福，贼虐善良。陛下若谓摘奸禁乱，法不得已；则前此数年，何以帖然无事？且曹钦之变，由逯杲刺事激成，可为惩鉴。自直用事，士大夫不安其职，商贾不安于途，庶民不安于业。若不亟去，天下安危未可知也。”帝愠曰：“用一内坚，何遽危天下？谁主此奏者？”命太监怀恩传旨诘责，厉甚。辂正色曰：“朝臣无大小，有罪皆请旨逮问；直擅抄没三品以上京官。大同、宣府、边城要害，守备俄顷不可缺；直一日械数人。南京祖宗根本地；留守大臣，直擅收捕。诸近侍在帝左右，直辄易置。直不去，天下安得无危？”会九卿项忠等亦劾直，遂罢西厂。(《商辂传》。 )
弘治八年，诏撰《三清乐章》。徐溥等言：“天至尊无对。汉祀五帝，儒者犹非之；况三清，乃道家妄说耳！一天之上，安得有三大帝？且以周柱下史李耳当其一，以人鬼列天神，矫诬甚矣。郊祀乐章，皆太祖所亲制。今使制为时俗词曲，以享神明，亵渎尤甚。臣等诵读儒书，邪说俚曲素所不习，不敢以非道事陛下。国家设文渊阁，命学士居之。诚欲其谟谋政事，讲论经史，培养本原，匡弼阙失。非欲其阿谀顺旨，惟言莫违也。今经筵早休，日讲久旷，异端乘间而入。此皆臣等无状，不足以启圣心，保初政。忧愧之至，无以自容。数月以来，奉中旨处分未当者，封还执奏，至再至三。愿陛下曲赐听从，俾臣等竭驽钝，少有裨益，非但乐章一事而已。”奏入，帝嘉纳之。十年二月，溥上疏，言：“旧制：内殿日再进奏。事重者，不时上闻。又尝面召儒臣，咨访政事。今奏事日止一次，朝参之外，不得一望天颜。章奏批答，不时断决。或稽留数月，或竟不施行。事多壅滞，有妨政体。近闻有以斋醮修练之说进者。宋徽宗崇道教，科仪符最盛，卒至乘舆播迁。金石之药，性多酷烈。唐宪宗信柳泌以陨身，其祸可鉴。陛下若亲近儒臣，明正道，行仁政；福详善庆，不召自至。何假妖妄之说？唐臣李绛有云：‘忧先於事，可以无忧。事至而忧，无益於事。’今虽承平无事。然工役繁兴，科敛百出，士马疲罢，闾阎困穷。愁叹之声，上干和气，致荧惑失度，太阳无光，天鸣地震。草木兴妖。四方奏报，殆无虚日。将来之患，灼然可忧。陛下高居九重，言官皆畏罪缄默。臣等若复不言，谁肯为陛下言者？”(《徐溥传》。 )
十四年，重建阙里庙成，遣大学士李东阳往祠。东阳还，疏言：“臣奉使遄行，适遇亢旱。天津一路，夏麦巳枯，秋禾未种。挽舟者无完衣。荷锄者有菜色。盗贼纵横，青州尤甚。南来人言：江南、浙东，流亡载道。户口消耗，军伍空虚。库无旬日之储，官缺累岁之俸。东南财赋所出，一岁之饥，已至於此。北地此窳，素无积聚，今秋再歉，何以堪之？事变之生，恐不可测；臣自非经过其地，则虽久处官曹，口理章疏，犹不得其详。况陛下高居九重之上耶？臣访之道路。皆言：冗食太众，国用无经，差役频烦，科派重叠。京城土木繁兴，供役军士，财力交殚，每遇班操，宁死不赴。势家巨族，田连郡县，犹请乞不巳。亲王之藩，供亿至二三十万。游手之徒，托名皇亲仆从，每於关津都会，大张市肆，网罗商税。国家建都於北，仰给东南，商贾惊散，大非细故。更有织造内官，纵群小掊击河官吏，莫不奔骇，鬻贩穷民，所在骚然。此又臣所目击者。夫闾阎之情，郡县不得而知也。郡县之情，庙堂不得而知也。庙堂之情，九重亦不得而知也。始於容隐，成於蒙蔽。容隐之端甚小，蒙蔽之祸甚深。臣在山东，伏闻陛下以灾异屡见，敕群臣尽言无哗。然诏旨频降，章疏毕陈，而事关内廷贵戚者，动为掣肘。累岁经时，俱见遏罢。诚恐今日所言，又为虚文。乞取从前内外条奏，详加采择，断在必行。”帝嘉叹，悉付所司。(《三编》。 )
弘治十一年冬，十月，清宁宫灾。刘健等言：“近年以来，灾异频仍，而清宁宫之灾为尤异。恐讲者或谓天道茫味，变不足畏，此乃慢天之说。或谓天下太平，患不足虑，此乃误国之言。或以斋醮祈祷为弭灾，此乃邪妄之说，适足以亵天。或以纵囚释罪为修德，此乃姑息之弊，适足以长恶；向来奸佞之人，每用此荧惑圣听，妨蠹圣政。大小臣僚被其胁制，畏罪避祸，箝口结舌。下情不达，上泽不宣。愁叹之声，仰干和气。灾异之积，正此之由，望特降纶音，戒谕臣工。痛加修省。广求直言，采择施行，以收人心，以回天意，实宗社生民之福。”(《三编》。 )十四年秋，帝以军兴缺饷，屡下廷议。刘健等言：“天下之财，其生有限。今光禄岁供，增数十倍。诸方织作，务为新巧。斋醮日费钜万。太仓所储，不足饷战士，而内府取入，动四五十万。宗藩贵戚之求土田、夺盐利者。亦数千万计。土木日兴，科敛不已，传奉亢官之俸薪，内府工匠之饩廪，岁增月积，无有穷期。财安得不匮？今陕西、辽东边患方殷，湖广、贵州军旅继动，不知何以应之？望陛下绝无益之费，躬行节俭，为中外倡。而令群臣得毕献其诚。讲求革弊之策。天下幸甚。”武宗即位。刘健等上言：“陛下登极诏出，中外欢呼，想望太平。今两月矣，未闻汰亢员几何。诏书所载，徒为空文。此阴阳所以失调，雨阳所以不若也。如监局、仓库、城门及四方守备内臣增置数倍。朝廷养军匠，费钜万计，仅足供其役使，宁可不汰？文武臣旷职偾事，虚糜廪禄者，宁可不黜？画史工匠滥授官职者，多至数百人。宁可不罢？内承运库，累成支银数百余万，初无文簿，司钥库贮钱数百万，未知有无，宁可不句校？至如纵内苑珍禽奇兽，放遣先朝宫人，皆新政所当先，而陛下悉牵制不行。何以慰四海之望？”(已上《刘传传》。 )正德元年，吏、户、兵三部及都察院各有疏言事，为宦官所挠，传示帝意，令阁臣调旨。健等不奉命，别拟以奏。帝不听。健等力谏，谓：“奸商坏乱盐政，武臣负罪玩法，北征将士无功授官，御用监书篆滥用匪人，皆宜痛抑。今陛下不信大臣，而信群小。欲以一二人私恩，坏百年旧制。臣等岂敢苟从。所拟四疏，谨以原拟封进”不报。居数日，又言：“此为盐法赏功诸事，极陈利害。拱俟数日，未奉玉音。若以臣等言是，宜赐施行。所言如非，即当斥责。乃留中不报，视之若无。政出多门，咎归臣等。宋儒朱熹有言：‘一日立乎其位，则一日业乎其官。一日不得乎其官，则一日不敢居乎其位。’伏乞圣明矜察，特赐退休。”帝优旨慰留之。(《三编》。 )六月庚午，健复上言：“近日以来，兔朝太多，奏事渐晚，游戏渐广。经筵日讲，直命停止。臣等愚昧，不知陛下宫中复有何事急於此者？夫滥赏妄费，非所以崇俭德。弹射钓猎，非所以养仁心。鹰犬狐兔，田野之物，不可育於朝廷。弓矢甲胄。战斗之象，不可施於宫禁。今圣学久旷，正人不亲。直言不闻，下情不达。而此数者杂交於前。臣不胜忧惧。(《刘健传》。 )
十三年，帝以大将军寿肃清边境，加封镇国公。梁储、毛纪上言：“‘公’虽贵，人臣耳！陛下承祖宗业，为天下君，奈何谬自贬损。既封‘国公’，则将授以诰券，追封三代；祖宗在天之灵亦肯如陛下贬损否？况铁券必有‘免死’之文，陛下寿福无疆，何以甘自菲薄，蒙此不祥之辞？名既不正，言自不顺。臣等断不敢阿意曲从，取他日戮身亡家之祸也。”不报。(《梁储传》。 )
嘉靖初，杨廷和议典献典礼，先後封还御批者四，执奏几三十疏。帝常忽忽有所恨。江左比岁不登，中官请遣官督织造。工部及给事御史言之，皆不听，趣内阁撰敕。廷和等不奉命，因极言民困财竭，请毋遗。帝趣愈急，且戒毋渎扰执拗。廷和力争，言：“臣等舆举朝大臣言官言之，不听。顾二三邪佞之言是听。陛下能独与二三邪佞共治祖宗天下哉？且陛下以织造为累朝旧例，不知洪武以来，何尝有之？创自成化、弘治耳！宪宗、孝宗爱民节财，美政非一；陛下不取法，独法其不美者，何也？即位一诏，中官之幸路绌塞殆尽，天下方传诵圣德。今忽有此，何以取信？”因请究拟旨者何人，疑有假御批以行其私者。帝为谢不审，俾戒所遗官毋纵肆而已，不能止也。(《杨廷和传》。 )
帝以四方灾异，敕群臣修省。费宏等因言：“陛下用度无节。工役不休。畿内土地，牛成庄田。内库收纳，要求逾倍。太仓无三年之积，而亢食日增。京营无十万之兵。而赴工不已。直臣得罪未见原，言官举职乃被诘。律所当行者，数经谳不诛。罪无可辨者，遽传旨获免。干和召怨，自非一端。”帝引咎褒答，然不能用也。(《费宏传》。 )
五年，世庙成，章圣皇太后欲谒见。帝询张璁、桂萼，俱援庙见礼，言：宜先见太庙、次谒世庙。大学士费宏、杨一清争之不得；石缶复上疏极谏，言：“陛下欲奉皇太后，谒见世庙。臣窃以为从令固孝，而孝有大於从令者。臣诚不敢阿谀以误君上。窃惟祖宗家法，后妃入宫，未有无故复出者。太庙尊严，非时享、袷祭，虽天子亦不轻入，况后妃乎？璁辈所引庙见之礼，今奉先殿是也。圣祖神宗行之百五十年，何至今日忽倡为异议？且阴阳有定位，不可侵越。陛下为天地百神之主，致母后无故入太庙，是坤行乾事，阴侵阳位，不可之大者也。”帝不听。(《石缶传》，《辑览》。 )
万历中，叶向高以宿望居相位，每事执争效忠，如：东宫讲筵，瑞王请婚，福王之国，补缺官，罢矿税。再三陈请，其言多格不用。所救正十二三而巳。尝疏言：“今天下必乱必危之道，盖有数端，而灾伤、寇盗、物怪人妖不与焉。廊庙空虚，一也；上下否隔，二也；士大夫好胜喜争，三也，多藏厚积必有悖出之衅，四也；风声气习日趋日下，不可挽回，五也。非陛下奋然振作，简任老成，布列朝署，取积年废弛政事。一举新之，恐宗社之忧，不在敌国外患，而在庙堂之上也。”帝不能用。又言：“今天下灾伤死亡，几辅、中州、齐、鲁流移载道；中外空虚，人才俱尽。罪不在他人，臣何可不去？且陛下欲用臣，则当行其言。今章奏不发，大僚不补，起废不行，留臣何益？”自是乞休疏六十余上，词极哀，始允其去。(《叶向高传》。 )
庄烈帝操切，温体仁以刻薄佐之，上下嚣然。大学士钱士升因撰四箴以献，大指谓：宽以御众，简以临下，虚以宅心，平以出政；其言深中时病。帝虽优旨报闻，意殊不怿。有武生李者，请括江南富户报名输官，行“首实籍没”之法。士升拟旨下刑部提问，帝不许。温体仁遂改轻拟。士升曰：“此乱本也，当以去就争之。”乃疏言：“郡邑有富民，固贫民衣食之源，未尝无益於国。《周礼》荒政十二，保富居一。今秦、晋、楚、豫巳无宁宇，独江南数郡稍安。此议一倡，无赖亡命相率而与富家为难，不驱天下之民胥为流寇不止。”疏入，帝报曰：“郎欲沽名，前疏巳足。”“前疏”谓四箴也。士升引罢乞归，允之。(《钱士升传》。 )
◎举贤
士奇雅善知人，好推毂寒士，所荐达有初未识面者。而于谦、周忱、况锺之属，皆用士奇荐，居官至一二十年，廉能冠天下。宣德七年。士奇请廷臣三品以上及二司官各举所知，备方面郡守选。报可。(《杨士奇传》。 )宣德三年，都御史刘观以贪被黜。杨士奇、杨荣荐通政使顾佐公廉有威，为京尹，欧清弊革。帝擢佐右都御史。佐视事，郎奏御史不法及老疾者三十二人。朝纲肃然。(《顾佐传》。 )
李贤务持大体，尤以惜人材、开言路为急。所荐引：年富、轩︼、耿九畴、王、李秉、程信、姚夔、崔恭、李绍等，皆为名臣。时劝帝延见，有所荐必先与吏、兵二部论定之。及入对，帝访文臣，请问王翱；武臣，请问马昂。故言无不行，而人不病其专。(《李贤传》。 )
万历初，张居正用李成梁镇辽，戚继光镇蓟门。成梁力战却敌，功多，至封伯；而继光守备甚设。居正皆右之，边境晏然。两广督抚殷正茂、凌云翼等亦数破贼有功。浙江兵民再作乱，用张佳允往抚即定。故世称居正知人。(已上《居正传》。 )
◎委任
永乐十一年，征卫拉恃，太孙侍行。帝命学士杨荣以间陈说经史，兼领尚宝事。凡宣诏、出令及旗志、符验，必得荣奏，乃发。十六年，命荣掌翰林院事，益见亲任。诸大臣多忌荣，欲疏之，共举为祭酒。帝曰：“吾固知其可，第求代荣者。”诸大臣乃不敢言。〓〓二十一年，复从出塞，军务悉委荣，昼夜见无时。帝时称“杨学士”，不名也。(《杨荣传》。 )
仁宗御西角门，阅廷臣制诰。顾金幼孜、杨荣、杨士奇三学士曰：“汝三人及蹇、夏二尚书，皆先帝旧臣。肤方倚以自辅。尝见前代入主恶闻直言。虽素所亲信亦畏成顺旨，缄默取容。贤良之臣言不见听，退而杜口。肤舆卿等当深用为戒。”因取五人诰词，亲增二语云：“勿谓崇高而难入，勿以有所从违而或怠。”(《金幼孜传》。 )
洪熙元年，建宏文阁，命学士杨溥掌阁事。帝亲授溥阁印，曰：“朕用卿左右，非止助益学问，亦欲广知民事，为治道辅。有所建白，封识以进。”宣宗即位，罢宏文阁，召溥入内阁。帝谓溥曰：“古君臣更相戒饬，用致太平。卿将何以辅朕？”对曰：“臣受国厚恩，安敢忘报。”帝曰：“直箴朕过，报朕多矣。”溥曰：“直言非难，能受直言为难。陛下既以命臣，臣敢不尽忠以告。”(《杨溥传》。 )
英宗即位，方九龄，军国大政关白太皇太后。太皇太后推心任士奇、荣、溥三人。有事，遣中使诣阁谘议，然後裁决。三人者亦自信，侃侃行意。士奇首谏，请：练士卒，严边防，设南京参赞机务大臣，分遗文武镇抚江西、湖广、河南、山东，罢侦事校尉。又请：以次蠲租税、慎刑狱、严艰百司。皆允行。正统之初，朝政清明。士奇等之力也。(《杨士奇传》。 )
天顺之世，李贤为首辅，吕原、彭时佐之。然贤委用最专。初，御史刘浚劾柳溥败军罪，触帝怒。贤言：“御史耳目官，不宜谴。”石亨谮贤曲护，帝{宀浸}疏贤，寻悟，待之如初。每独对，良久方出。遇事，必召问可否，或遣中官就问。宪宗即位，门达既窜，其党多投匿名书构贤。贤乞罢，有诏慰留。吴后废，言官请诛牛玉。语侵贤。又有造蜚语构贤者。帝命卫士宿贤家；护出入。(《李贤传》。 )
弘治末，刘健、谢迁、李东阳三人同心辅政，竭情尽虑，知无不言。初或有从、有不从，既乃益见信，所奏请无不纳，呼为“先生”而不名。每进见，帝辄屏左右。左右间从屏间窃听，但闻帝数数称善。诸进退文武大臣，厘饬屯田、盐、马诸政，健翊赞为多。(《刘健传》。 )
神宗初即位，慈圣太后训帝严，每切责之，且曰：“使张先生闻奈何；”万历六年，慈圣将还慈宁宫，谕居正曰：“我不能视皇帝朝夕，恐不若向者之向学勤政，有累先帝付托。先生有师保之责，舆诸臣异。其为我朝夕纳诲，以辅台德，用终先帝凭几之谊。”(《居正传》。 )
◎崇奖
永乐二年，立春日赐解缙等金绮衣，与尚书埒。缙等入谢。上曰：“代言之司，机密所系，且旦夕侍朕，裨益不在尚书下也。”(《解缙传》。 )
二十年，杨荣从出塞，军事悉令参决，赍予优渥。师还，劳将士，分四等赐宴。荣、幼孜皆列前席，受上赏。宣德元年，帝征高煦还。以杨荣决策功，受上赏，赐银章五，褒予甚至。(《杨荣传》。 )
洪熙元年，仁宗赐士奇玺书曰：“往者朕膺监国之命，卿侍左右，同心合德，徇国忘身。屡历艰虞，曾不易志。及朕嗣位以来，嘉谟入告，期予於治。正固不二，简在朕心。兹创制‘杨贞一’印赐卿。尚克交修，以成明良之业。”宣德五年，敕鸿胪寺：“士奇老有疾，趋朝或後，毋论奏。”(《士奇传》。 )
金幼孜进礼部尚书兼大学士。学士如故，并给三俸。(《幼孜传》。 )
命杨士奇兼兵部尚书，并食三禄。士奇辞尚书禄。(《士奇传》。 )
黄淮进少保，户部筒书兼大学士如故。(《黄淮传》。 )杨荣进工部尚书，食三禄。时士奇、淮皆辞尚书禄，荣、幼孜亦固辞。不允。(《杨国荣》。 )
嘉靖五年，召杨一清复入阁。帝以一清老臣，恩礼加渥，免常朝、日讲侍班、朔望朝参。令辰初始入阁视事，御书和章及金币牢醴之赐甚渥。所言边事、国计，大小无不倾听。(《杨一清传》。 )
六年，召谢迁复入阁。帝待迁愈厚，以天寒兔朝参，除夕赐御制诗。及以病告，则遗医赐药饵，光禄致酒饩。使者相望於道。(《谢迁传》。 )
世宗尝御平台，特赐大学士费宏御制七言一章，命辑倡和诗集，署其街曰：“内阁掌参机务辅导首臣。”其见尊礼，前此未有也。璁、萼滋害宏宠。萼言：“诗文小技，不足劳圣心。且使宏得冯宠灵，陵压朝士。”帝置不省。十四年，召宏复入阁。既至，使中使劳以上尊御馔，面谕曰：“舆卿别久，卿康健无恙。宜悉心辅导，称朕意。”宏顿首谢。自是眷遇益厚。(已上《费宏传》。 )
万历初。帝御平台，召张居正，奖谕之，赐金币及绣蟒斗牛服。自是，赐赍无虚日。帝虚已委居正，常赐居正札，称“元辅张少师先生”，待以师礼。六年三月，居正乞归葬父。帝锡“忠良”银印，如杨士奇、张孚敬例，得密封言事。戒次辅吕调阳等：“有大事，毋得专决，驰驿之江陵，听张先生处分。”(《居正传》。 )
◎宰辅杂录
初，太祖以事责丞相李善长。刘基言：“善长勋旧，能调诸将。”太祖曰：“是数欲害君，君乃为之地耶？吾行相君矣。”基顿首曰：“是如易柱，须得大木。若束小木为之。且立覆。”及善长罢，帝欲相杨宪。宪素善基。基力言不可，曰：“宪有相才，无相器。夫宰相者，持心如水，以义理为权衡，而己无与焉者也。宪则不然。”帝问汪广洋，曰：“褊浅殆甚於宪。”又问胡惟庸，曰：“譬之驾，惧其债辕也。”帝曰：“吾之相。诚无逾先生。”基曰：“臣疾恶太甚，又不耐繁剧，为之且孤上恩。天下何患无才，惟明主悉心求之，目前诸人，诚未见其可也。”後宪、广洋、惟庸皆败。(《刘基传》。 )
正统初，太皇太后命杨士奇、杨荣、杨溥议臣民章奏。三人同心辅政。士奇有学行，通达国体，荣谋而能断。溥有雅操，淳谨小心。每议事，士奇引古义，荣出一言决之。诸大臣争可否，或有违言，溥舍己从人，略无系吝。时论贤之，号三杨。(《三编》。 )
文渊阁在午门内之东，文华殿南，诸学士议政之所。学士每入，东西相对坐，无公坐。至李贤自吏部入，欲设公坐如部堂之仪。彭时不可，曰：“宣宗驾常幸此中坐，故至今不敢南面，”巳而英宗遗太监送孔子并四配像置阁中，贤乃止。东阁在左顺门，廊接史馆。虽有大学士官。其职在文渊阁，而司诰敕官多坐东阁，为侍从之长，故总谓之“阁老”。然不参预政务，非真相也。嘉靖末，内阁以两制官不文，始奏设翰林、史官分掌外制。若诏赦敕草之类，仍自阁臣；诸翰林不得舆。(已上王圻《通考》。 )
正统十三年，彭时进士第一，授修撰。明年成阝王监国，命同商辂入阁预机务。释褐逾年参大政，前此未有也。天顺元年，帝坐文华殿，召见彭时，曰：“汝非朕所擢状元乎？”时顿首。明日仍命入阁。阁臣自三杨後，进退礼甚轻，为帝所亲擢者，时兴岳正而巳。(《彭时传》。 )
天顺元年，薛致仕，帝谋代者，尚书王翱以修撰岳正荐，遂召见文华殿。正长身美须髯，帝遥见色喜。既登陛，问年几何？家安在？何年进士？正具以对。复大喜曰：“尔年正强仕，畿县人，又吾所取士。今用尔内阁，其尽力辅朕。”正顿首受命，趋出。会石亨、张︷遇之左顺门，愕然曰：“何自至此？”比入，帝曰：“朕今日自择一阁臣。”问为谁？帝曰：“岳正。”两人阳贺。帝曰：“但官小耳，当与吏部左侍郎兼学士。”两人曰：“陛下既得人，俟称职加秩未晚。”帝默然，遂命以原官入阁。(《岳正传》。 )
六年，吕原卒。帝问李贤谁可代者？曰：“柯潜可。”出告王翱，翱曰：“陈文以次当及，奈何抑之？”明日，贤入见，如翱言。文既入阁，数挠贤以自异，曰：“吾非若所荐也。”(《陈文传》。 )
弘治中，徐溥为首揆，刘健班在二。李东阳、谢迁继入阁，协心辅政。事有不可，辄共争之。巳而溥致仕去，凡纶音批答，裁决机宜，悉健舆东阳、迁三人。天下翕然称贤相，为之语曰：“李公谋，刘公断，谢公尤侃侃。(《三编》。 )
杨廷和入阁後，李东阳谓曰：“吾於文翰，颇有一日之长；若经济事，须归介夫。”及武宗之终，卒安社稷者，廷和力也。(《杨庭和传》。 )
世宗初，杨廷和方柄政。职方主事霍韬上言：“阁臣职参机务。今止票拟，而裁决归近习。辅臣失参赞之权，近习启干政之渐。自今章奏，请召大臣面决施行。讲官台谏班列左右。众议而公驳之。宰相得取善之名，内臣免招权之谤。”帝嘉纳之。(《霍韬传》。 )
御史曹嘉论大学士杨廷和，因言：“内阁柄太重。”给事中郑一鹏驳之曰：“太宗始立内阁，简解缙等商政事，至漏下数十刻始退。自陛下即位，大臣宣召有几？张锐、魏彬之狱、献帝追崇之议，未尝召廷和等面论。所拟旨。内多更定，未可谓专也。(《郑一鹏传》。 )
阁臣有不由馆选者：黄淮以中书舍人，杨士奇以齐王府审理副，张瑛以乡举，胡俨以桐城知县，金幼孜以给事中，权谨以光禄署丞，李贤以主事，王文、薛以御史，高以中书舍人，刘宇、曹元以知县，袁宗皇以长史，桂萼、霍韬以主事，夏言以给事中。(《春明梦余录》。 )
嘉靖中年，帝专事焚修，词臣率供奉青词，工者立超擢，卒至入阁。时谓李春芳、严讷、郭朴、袁炜为“青词宰相”(《袁炜传》。 )
万历二十九年，大学士沈鲤疏：“向例：内阁辅臣，辰入申出，办事阁中拟票旨，所得预闻者，独写票中书而已。其於诸司章奏，谁敢携之以出而越阁门一步者？後有辅臣患病，因将本发私寓拟票，遂相沿为常，一往一来，始不能无漏泄。夫公事而议於私室，大政而决於委巷，巳非朝廷之体；况机事不密而有害乎？且臣等亦因是有不能尽职者。中使街命守催，则不得从容审处，以竭其心思。寮友各自为寓，复不得相聚商摧，以资其谋断。故率有进呈旋即悔悟以为不当者。请复先朝旧规，发本阁中。公同拟票，以上尊朝廷之体，下塞窥伺之隙。”帝从之。(《春明梦余录》。 )
四十四年，遣内使至工部侍郎林如楚私寓宣敕旨，以奉御汪良德奏准修咸安宫也。辅臣言：“明旨传宣，定例必由内阁下科臣，然後发钞。若不由内阁，不由科发，不经会极门，不由接本官，突以二竖传宣於部臣之私寓，则从来未有之事。向来建议诸臣，以旨从中出，犹且虑之；况臣等竟不舆闻乎？”不省。(《三编》。 )
故事：阁中止首辅一人秉笔。天启四年。魏广微欲分韩广权，属魏忠贤传旨，谕广同寅协恭，而责次辅毋伴食。广抗疏乞休。(《韩广传》。 )
庄烈帝即位，以施凤来辈皆忠贤所用，不足倚。诏廷推阁臣，仿古枚卜典，召九卿科道入乾清官，贮名金瓯，焚香肃拜，以次采之。得钱龙锡、来宗道、杨景辰。辅臣以天下多故，请益一二人，复得黄道登、刘鸿训，并命入阁。(《三编》。 )
来宗道代李国普为首辅，事多诡随。编修倪元璐屡言时政。宗道笑曰：“渠何事多言，词林故事，止香茗耳？”时谓宗道为“清客宰相”。(《顾秉谦传》。 )
卷三十一 职官三
◎六部总(仍元官。 )
明初，置中书省，其属有四部，分治钱、礼仪、刑名、营造诸务。洪武元年八月丁丑，始置吏、户、礼、兵、刑、工六部，设尚书、侍郎、郎中、员外郎、主事，仍隶中书省。帝召六部尚书入见奉天殿，谕曰：“朕肇基江左，军务方股，官制未备。今以卿等分任六部。国家之事，总之者中书，分理者六部，至为要职。凡诸政务，宜竭心经理。或有乖违，患及天下，不可不慎。”
</div>
    <div class="pagination">
<a href="明会要_page20.html">上一页</a><span>...</span><a href="明会要_page16.html">16</a><a href="明会要_page17.html">17</a><a href="明会要_page18.html">18</a><a href="明会要_page19.html">19</a><a href="明会要_page20.html">20</a><span class="current-page">21</span><a href="明会要_page22.html">22</a><a href="明会要_page23.html">23</a><a href="明会要_page24.html">24</a><a href="明会要_page25.html">25</a><a href="明会要_page26.html">26</a><span>...</span><a href="明会要_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
