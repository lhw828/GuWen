<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 361 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 361 页/共 455 页</h1>
    <div class="content">　　海陵天徳二年正月尊嫡母图克坦氏为皇太后正隆六年八月弑之大定间諡曰哀及宗干降封辽王后亦追降为妃
　　又尊生母大氏为皇太后贞元元年四月崩諡曰慈宪大定七年降封太妃削諡号及宗干降封辽王追降大氏与顺妃李氏宁妃萧氏文妃图克坦氏俱为夫人金史后妃傅曰图克坦氏宗干正室无子次室李氏生郑王充大氏生三子长即海陵也大氏事图克坦甚谨相得欢甚海陵以其母嫡妾之分心常不安及弑熙宗图克坦见海陵不贺海陵衘之至天徳四年海陵迁中都独留图克坦于上京大氏常思念之贞元元年大氏临终谓海陵必迎致之三年迎至中都海陵外极恭顺太后以为诚然及谋伐宋谏止之海陵益不悦枢密使布萨师恭征契丹辞谒太后太后言涉江伐宋疲中国我尝谏止之不聴契丹事复如此奈何海陵意太后以充为子充四子皆成立恐师恭将兵在外太后或有异图乃使人弑太后并令杀太后同乳妹安图及郡君博索额噜温彻辰等自军中召师恭还杀之
　　章宗即位尊母图克坦氏为皇太后【显宗之妃】明昌二年崩諡曰孝懿
　　后妃传曰后父贞尚辽王宗干女梁国公主后生章宗明昌元年礼官议以五月奉上册宝后弗许帝屡为之请后曰世宗服未终遽衣锦绣佩珠玉于礼何安当俟服阕行之帝谕有司曰太后执意甚坚其待来年明昌二年正月崩
　　哀宗即位尊母皇后温都氏【本姓王氏赐姓温都氏】为皇太后天兴元年京城破后北迁不知所终
　　又尊生母元妃温都氏【即王皇后之女兄】为皇太后正大八年七月崩諡曰明恵
　　元成宗即位尊太母元妃伯竒音济齐鸿吉哩氏【裕宗之妃】为皇太后大徳四年崩諡曰裕圣皇后至大三年加諡徽仁
　　【臣】等谨按元史定宗纪与后妃传载太宗崩六皇后鼐玛锦氏称制摄国者五年定宗立朝政多出于后此岂非定宗所当尊为皇太后者乎定宗宪宗二朝本纪礼文未备无尊为太后之文惟宪宗二年正月纪有皇太后崩四字邵经邦简录以为此乃宪宗生母庄圣皇后缫勒噶塔纳竒唻氏也宪宗元年亦未尝有尊生母为皇太后之文皆无可详考又王圻续通考有世祖时尊后鸿吉哩氏为皇太后一条考世祖初年纪文并无此事且世祖与宪宗同母乃竒唻氏世祖之后二人则皆鸿吉哩氏王圻所载误甚故今所纂辑断自成宗朝始
　　成宗即位尊太母元妃伯蓝也怯赤吉剌氏【裕宗之妃】为皇太后大徳四年崩諡曰裕圣皇后至大三年加諡徽仁
　　武宗即位尊太母元妃塔济鸿吉哩氏为皇太后后为阿禅孙昆都特穆尔之女【顺宗之妃】至大三年上尊号曰仪天兴圣慈仁昭懿夀元仁宗延祐二年加上尊号曰全徳泰宁福庆英宗即位尊为太皇太后加上尊号曰徽文崇祐至治二年九月崩諡曰昭献元圣
　　【臣】等谨按昭献元圣皇后后妃传书至治三年二月崩纪作二年九月崩今考纪文至治二年十二月已有定諡太皇太后曰昭献元圣之文是纪是而传非矣
　　英宗即位尊母鸿吉哩氏为太后
　　【臣】等谨按此即仁宗庄懿慈圣皇后鸿吉哩氏也传曰英宗即位上尊号为皇太后至治二年崩考英宗纪延祐七年正月仁宗崩三月帝即位颁诏天下尊太后为太皇太后并无尊皇后为皇太后之语八月祔仁宗圣文钦孝皇帝庄懿慈圣皇后于太庙其明年始改为至治元年则传云至治二年崩之谬明矣表云延祐七年上尊諡与祔庙之事相符但传中备载即位时上皇太后尊号之册文皆是生前崇奉之语其至治二年上諡册中有云为天下母而养弗逮履天子位而报则丰则又似未曽身为皇太后者续通鉴纲目延祐七年七月既并书尊皇太后为太皇太后尊皇后为皇太后矣后止书太皇太后崩而皇太后崩失载邵逺平续简録载英宗嗣位尊为皇太后之册文与元史后妃传无异然后妃传止曰遣某官某奉册上尊号而已简録乃备书仪天兴圣慈仁昭懿夀元全徳泰宁福庆之尊号此乃仁宗延祐三年加上顺宗元妃为皇太后之号而英宗即位再加徽文崇祐尊为太皇太后者也其误滋甚王圻续通考不载此事当亦阙疑之意也苐思后果未曽为太后则必崩于仁宗朝而仁宗纪并未一书且后妃传所载尊为皇太后之册文语似可据意者仁宗崩时后犹未崩曽有尊为太后之事未几即崩距仁宗之崩不逺故于八月同袝太庙乎今据传文书之而存其疑以俟考焉
　　宁宗即位尊文宗皇后鸿吉哩氏为皇太后顺帝元统二年上尊号曰赞天开圣仁夀徽懿昭宣至元元年八月诏议加礼乃议尊皇太后为太皇太后加上尊号曰赞天开圣徽懿宣昭贞文慈祐储善衍庆福元六年六月撤文宗庙主诏去太皇太后尊号安置东安州寻崩续通鉴纲目曰至元二年尊为太皇太后许有壬谏以为非礼且言推恩之法近重而逺轻今尊皇太后为太皇太后是推而逺之乃反轻矣监察御史台哈布哈率同列上章言婶母不宜加徽称太后闻之怒欲杀言者既而怒解曰风宪有臣如此岂不能守祖宗之法乎命赐金币以旌其直至元元年诏曰永惟皇太后后其所生之子一以至公为心亲挈大宝畀予兄弟定策两朝功徳隆盛虽尝奉上尊号朕心犹为未尽命大臣特议加礼至六年六月诏曰叔婶布逹实哩恃其势不立明考之冡嗣而立孺稚之弟伊埒哲伯奄复不年诸王大臣以贤以长扶朕践位国之大政属不自遂者讵能枚举布逹实哩本朕之婶乃隂搆奸臣弗体朕意僣膺太皇太后之号迹其闺门之祸罪恶尤重削其鸿名徙东安州安置
　　明恵帝建文元年尊母妃吕氏【兴宗妃】为皇太后后夀州人太常卿本之女四年燕兵入太后随其子允熈居兴宗陵永乐元年复称皇嫂懿文太子妃
　　【臣】等谨按吕后为兴宗继妃兴宗元妃常氏开平王遇春女洪武十一年薨諡敬懿恵帝即位追尊孝康皇后成祖复降称为太子妃见兴宗传
　　宣宗即位尊母皇后张氏为皇太后英宗即位尊为太皇太后正统七年十月崩上尊諡曰诚孝恭肃明徳仁顺天启圣昭皇后
　　明史后妃传曰宣宗崩英宗方九嵗宫中讹言将召立襄王矣太后趣召诸大臣至乾清宫指太子泣曰此新天子也浮言乃息大臣请垂帘太后曰毋坏祖宗法第悉罢一切不急务时时朂帝向学委任股肱故终太后世王振不敢专大政
　　英宗即位尊母皇后孙氏为皇太后景帝时尊为上圣皇太后英宗复辟上徽号曰圣烈慈夀天顺六年九月崩上尊諡曰孝恭懿宪慈仁庄烈齐天配圣章皇后后妃传曰英宗在迤北太后数寄御寒衣裘及还南内数人省视石亨等谋夺门先密白太后许之
　　景帝即位尊母贤妃呉氏为皇太后英宗复辟复称宣庙贤妃成化中薨
　　宪宗即位尊母皇后钱氏为慈懿皇太后成化四年六月崩上尊諡曰孝庄献穆恵显仁恭天钦圣睿皇后钱皇后无子宪宗立上两宫徽号下廷臣议太监夏时希贵妃意欲独尊周贵妃为太后大学士李贤彭时持不可中官传贵妃防岂有无子而称太后者言徳间有故事彭时曰宣徳胡后上表让位故正统初不加尊今日事异安得为比贤亦极言之议遂定彭时以两宫同称则无别钱皇后请加二字以便称谓从之越数日中官覃包至内阁曰帝意固如是但廹于太后不敢自主非二公力争几误大事
　　又尊生母贵妃周氏为皇太后成化二十三年四月上徽号曰圣慈仁夀孝宗即位尊为太皇太后治十七年三月崩上尊諡曰孝肃贞顺康懿光烈辅天承圣睿皇后
　　孝宗即位尊母皇后王氏为皇太后至武宗即位尊为太皇太后正徳五年上尊号曰慈圣康夀十三年崩上尊諡曰孝贞庄懿恭靖仁慈钦天辅圣纯皇后
　　【臣】等谨按宪宗后胡氏以杖万贵妃而废后孝宗生于西宫后保抱惟谨及即位念后恩命服膳皆如母后礼此亦以皇太后之礼事之者也但未复尊号故不载
　　武宗即位尊母皇后张氏为皇太后正徳五年上尊号曰慈夀世宗入继称圣母加上尊号曰昭圣嘉靖三年加上康恵已改称皇伯母十五年复加恭安二十年崩諡曰孝康靖肃庄慈哲懿翊天赞圣敬皇后
　　【臣】等谨按皇伯母之称由于张璁继统不继嗣之説当时议礼之大案千载而下自有公评至张后有定防迎立之功而世宗事之日薄兴国太后诞节特勅朝贺燕赉而后诞免贺诸臣争者皆得罪其后推怨张氏坐太后弟延龄谋逆论死太后敝席藁以请亦不见聴延龄之罪终无确证即以待皇伯母之恩谊律之亦有愧多矣
　　世宗即位尊祖母邵氏【宪宗妃睿宗母】为皇太后嘉靖元年上尊号曰夀安十一月崩諡曰孝恵康肃温仁懿顺恊天祐圣皇太后七年改称太皇太后十五年改称皇后又尊生母蒋氏【睿宗妃】为兴国太后后大兴人父为玉田伯斆嘉靖三年上尊号曰本生章圣皇太后是年秋用张璁等言去本生号尊为圣母七年上尊号曰慈仁十五年加上康靖贞夀十七年崩上尊諡曰慈孝贞顺仁敬诚一安天诞圣献皇后
　　初议追尊礼礼臣咸谓宜考孝宗而称兴王为皇叔父妃为皇叔母不允进士张璁以继统不继嗣之説进命廷臣集议杨廷和等抗防力争皆不聴防妃至通州闻考孝宗恚曰安得以吾子为他人子留不进帝涕泣愿避位羣臣以慈夀太后命改称兴献后元年改称兴国太后三年乃上尊号称本生皇太后寻用张璁等言定称孝宗为皇伯考昭圣太后为皇伯母献皇帝为皇考章圣皇太后为圣母至九年明伦大典成颁示天下
　　神宗即位尊母皇后陈氏为仁圣皇太后万厯六年加上徽号曰贞懿十年再加康静二十四年崩諡曰孝安贞懿恭纯温恵佐天圣皇后
　　又尊生母贵妃李氏为慈圣皇太后万厯六年加上徽号曰宣文十年再加明肃二十九年加贞夀端献三十四年加恭熹四十三年崩上尊諡曰孝定贞纯钦仁端肃弼天祚圣皇太后
　　旧制天子立尊皇后为皇太后若有生母称太后者则加徽号以别之是时太监冯保欲媚贵妃因以并尊讽大学士张居正居正不能违也












　　钦定续文献通考卷二百
　　钦定四库全书
　　钦定续文献通考卷二百一
　　帝系考
　　后妃
　　宋理宗皇后谢氏讳道清天台人寳庆三年册为后【余见皇太后门】
　　度宗皇后全氏防稽人咸淳三年册为后【余见皇太后门】淑妃杨氏端宗之生母咸淳三年册封【余见皇太后门】
　　【臣】等谨按马端临考载至宁宗后韩氏妃杨氏而止【杨氏今详见皇太后门】今考宋史后妃传宁宗有曹美人理宗有贾贵妃【生周汉国公主】阎贵妃度宗有帝昺之母俞脩容史皆无传不可详考
　　辽太祖淳钦皇后萧氏【本为舒噜氏】讳平小字鄂尔多其先回鹘人后为契丹右大部人后父曰渊神册元年册号应天大明地皇后太祖崩称制摄军国事【余详见皇太后门】契丹国志曰太祖之崩后屡欲与身殉诸子泣后惟截其右腕置柩中朝野号为断腕太后
　　辽史后妃传曰辽因突厥称皇后曰哈屯国语谓之多尔吉尊称曰纳额黙盖以配后土而母之云后族唯伊苏济勒巴哩氏而世任其国事太祖慕汉髙皇帝故耶律俨称刘氏以伊苏济勒巴哩比萧相国遂为萧氏
　　外戚表曰契丹外戚其先曰二舒敏氏曰巴哩曰伊苏济勒至太祖娶舒噜氏舒噜本囬鹘诺苏之后大同元年以外戚小汉为汴州节度使赐姓曰萧翰以从中国之俗【国语解曰又有以汉字书曰萧以契丹字书曰纾穆噜】由是巴哩伊苏济勒舒噜三族皆为萧姓巴哩二房曰大父少父伊苏济勒亦二房曰大翁小翁世宗以国舅塔喇噶为国舅别部圣宗合巴哩伊苏济勒二国舅帐为一与别部为二
　　【臣】等谨按辽史后妃传肃祖后諡昭烈懿祖后諡庄敬元祖后諡简献徳祖后諡宣简皆萧氏宣简后见皇太后门肃懿元徳四祖帝号歴年内所不载不应独于后妃直从其最初而书之也故断自太祖后始
　　太宗靖安皇后萧氏小字温淳钦皇后弟舒噜之女初纳为妃生穆宗太宗即位立为皇后天显十年崩【太宗本纪云皇后崩于行在时太宗自将南伐】諡彰徳重熈中更谥靖安
　　王圻续通考曰按太宗天显八年七月行纳后礼此时靖安后犹在不知所纳何人将纪载有误也按契丹国志曰后涿州人为辽兴节度使萧延思之女太宗崩于镇城后时在国后崩与帝合葬所载与正史殊异惟生穆宗同则又非别是一后也附録备考
　　世宗懐节皇后萧氏小字苏克济淳钦皇后弟阿固齐之女帝为永康王时纳之生景宗天禄四年立为皇后五年察克作乱弑太后及帝后乗歩辇直诣察克请毕收殓明日遇害諡曰孝烈重熈中更諡懐节
　　妃甄氏后唐宫人世宗从太宗南征得之即位后立为皇后察克作乱遇害
　　【臣】等谨按甄氏曽为皇后传文书之矣考世宗本纪天禄四年册皇后萧氏明年九月即遇弑无册甄氏为后之文疑皇后二字当为某妃字之讹又考契丹国志世宗朝止载甄皇后一人甄后生六子长曰明纪【史作明扆】后为景帝世宗既登位册为皇后则又似甄氏实尝为后矣考正史景宗乃懐节皇后所生非甄氏所生皇子表甄氏生一子扎穆字呼喇济非景宗与志大异今附録之以备考
　　穆宗皇后萧氏内供奉翰林承防知璠之女帝居藩纳为妃后正位中宫
　　景宗睿知皇后萧氏讳绰小字燕燕北府宰相思温之女初选为贵妃寻册为皇后生圣宗【余详皇太后门】
　　契丹国志曰景宗后燕燕侍中守尚书萧守真之女【志言以后父封魏王绩纲目又以守真为守兴】或云北宰相思温之女按圣宗纪统和四年六月皇太妃诸王公主迎上岭表九月皇太妃以上纳后进衣服駞马以助防亲十二年诏皇太妃领西北路乌尔古等部兵【据萧达林传因夏人梗邉故讨之】十五年皇太妃献西邉防二十四年幽皇太妃呼纽于懐州二十五年赐死幽所皇太妃据名而论当是景宗之妃也后妃传不载故其姓氏事迹莫得而详焉又圣宗纪统和元年赵妃进助山陵费赵妃亦无可考
　　圣宗仁徳皇后萧氏小字菩萨格睿知皇后弟乌延之女防选入掖庭统和十九年册为齐天皇后生二子皆早卒开泰五年宫人讷木锦生兴宗后养为子圣宗崩纳木锦自立为皇太后迁后上京寻诬以罪弑之后妃传曰后养兴宗如己出纳木锦以兴宗侍之谨不悦圣宗崩防卫冯嘉努吉逊等希防诬告北府宰相萧珠卜国舅萧必塔谋逆诏令鞫治连及后兴宗闻之曰皇后侍先帝四十年抚育渺躬当为太后今不果反罪之可乎讷木锦不从迁于上京车驾春搜讷木锦虑帝懐鞠育思遣人加害
　　元妃萧氏小字讷木锦淳钦皇后弟阿固齐五世孙生兴宗【余详皇太后门】
　　契丹国志曰后父托果追封陈王【与史异】
　　【臣】等谨按后妃传止载圣宗仁徳钦哀二后钦哀于兴宗即位时由元妃尊为皇太后当圣宗时并未册为后也圣宗纪统和四年九月纳皇后萧氏十九年三月皇后萧氏以罪降为贵妃【公主表于圣宗女有云贵妃生者不言何氏岂即此耶】五月册萧氏为齐天皇后是齐天之前以罪降妃者别是一后而传中无有不可考又圣宗纪开泰旦年正月以马氏为丽仪耿氏淑仪尚寝白氏昭仪尚服李氏顺仪尚功艾氏芳仪孙氏和仪则宫中女官之制极为详僃马氏白氏李氏艾氏皆生女见公主表亦不可得而详考矣
　　兴宗仁懿皇后萧氏小字塔拉钦哀皇后弟大丞相孝穆之长女【契丹图志曰应州人】帝即位入宫生道宗重熈四年立为后二十三年号贞懿慈和文惠孝敬广爱崇圣皇后【余详皇太后门】
　　贵妃萧氏小字繖察驸马都尉必鲁之女兴宗即位立为皇后重熈初以罪降为贵妃
　　【臣】等谨按圣宗纪太平八年十一月诸族僃防亲帐十二月皇太子纳妃萧氏当即贵妃也兴宗纪景福元年七月谒神主帐时阿尔威萧氏始入宫亦命拜之当是仁懿后也据传文应是初立繖察为后重熈初降贬乃于重熈四年更立仁懿为后耳然本纪于重熈三年以前亦不载立后事
　　道宗宣懿皇后萧氏小字观音钦哀皇后弟枢密使惠之女重熈中纳为妃帝即位册为皇后清宁二年十一月上尊号曰懿徳皇后生太子濬太康元年十一月被诬赐死天祚帝干统初追諡宣懿
　　后妃传曰后好音乐伶官赵惟一侍左右宫婢单登教坊朱顶鹤诬后与惟一私诏耶律伊苏与张孝杰劾状因而实之族诛惟一赐后自尽
　　契丹国志曰道宗后平州人赠同平章事萧显然女生库济是为秦王名元吉道宗登位后正位宫中鲁王宗元之乱【即皇太叔重元清宁元年与其子尼噜古谋叛】道宗与同射猎【本纪是年七月如太子山】内外震恐未知音耗后勒兵镇帖中外甚有声称后崩
　　【臣】等谨按契丹国志所载后事与正史迥不相同考道宗止一子即太子濬并无秦王元吉其人者正史云天祚为太子濬子志云天祚为秦王元吉子以一人而位号与名字之不同如是殊不可解
　　惠妃萧氏小字塔斯驸马都尉黙之妺太康二年选入掖庭册为后八年降惠妃后贬为庶人幽于宜州天祚帝天庆六年召还封太皇太妃后二年奔黒顶山卒后妃传曰妃因伊苏誉之立为后居数嵗未见皇嗣后妺额特埒先嫁伊苏子苏页后以宜子言于帝离婚纳宫中八年皇孙延禧封梁王【防本纪是六年】降为妃【本纪亦在八年】徙干陵额特埒还其家顷之其母燕国夫人厌魅梁王伏诛贬庶人
　　【臣】等谨按道宗纪太康二年六月册皇后萧氏封其父祗侯郎君必埒哩为赵王叔西北路招讨使额哩页辽西郡王汉人行宫都部署驸马都尉黙桞城郡王则后为黙侄女传作妺所载不同又按后妃传似降妃不乆即有厌魅事而贬庶人也考大安二年书惠妃母燕国夫人库以厌魅事觉伏诛是年距太康八年已四年矣终道宗世本纪无贬为庶人之文直至天祚帝纪干统二年始书降惠妃为庶人纪传孰是孰非无由订正矣
　　天祚帝皇后萧氏小字图鲁拉大安三年入宫寻封燕国王妃干统初册为皇后女直乱从天祚西狩以疾崩【臣】等谨按契丹国志曰濵海王后萧氏平州人节度使萧和拉之女山金司之祸后并被擒纳罕纳为次室其后耶律伊都云中兵起乌克绅诛伊都并及于后所言与正史异
　　徳妃萧氏小字衮寿隆二年入宫封燕国王妃生子塔鲁干统三年改徳妃以柴册礼封塔鲁为燕国王加妃号賛翼王薨以哀戚卒
　　文妃萧氏小字色色国舅大父房之女【契丹国志作渤海大氏人】干统三年立为文妃生晋王额噜温以柴册加号承翼保大元年诬以谋立皇子晋王事赐死
　　元妃萧氏小字贵格燕国妃之妹册为元妃从天祚西狩以疾终
　　【臣】等谨按天祚帝长子赵王母赵昭容史无传不可考
　　又按义宗顺宗之妃皆追尊为皇后顺宗妃萧氏于天祚帝干统初追尊为贞顺皇后义宗端顺后已附见皇太后门
　　后妃传论曰辽以鞍马为家后妃徃徃长于射御军旅田猎未尝不从如应天之奋击室韦【太祖尝渡碛击党项黄头臭泊二室韦乗虚袭之后知勒兵以待大破之】承天之御戎澶渊【圣宗时澶渊之役承天太皇后亲御戎车指麾三军赏罚信明将士用命】仁懿之亲破重元【道宗时太叔重元与其子尼噜古谋反太后亲督卫士擒之】古所未有亦其俗也靖安无毁无誉齐天巧思乃奢侈之渐【尝以草莛为殿式宻付有司令造清风天祥八方三殿既成益宠异所乗车置龙首鸱尾餙以黄金又造九龙辂诸子车以白金为浮图各有巧思】宣懿度曲知音岂致诬蔑之阶乎文妃能歌诗讽諌而谓谋私其子非矣若简宪之艰危保孤【元祖为朗徳所害后婺居恐不免命四子往依隣家乃获安太祖生后以骨相异常惧有隂图害者鞫之别帐】懐节之从容就义虽烈丈夫何以过之钦哀狠桀贼杀嫡后而兴宗不能防闲其母惜哉
　　【臣】等谨按辽代后妃凡有传者皆已载入考皇子
　　表太祖四子宫人萧氏生其二太宗五子宫人萧氏生其三圣宗六子布威氏生其二姜氏生其一公主表景宗女有渤海妃生者圣宗女有止言贵妃生者不言何氏又有云萧氏生二女萧氏为国舅伊勒希巴房之女不言封号又有白氏李氏艾氏皆生女当即开泰二年封昭仪顺仪芳仪者也又景宗本纪保宁三年四月世宗妃卓琳及普格以厌魅赐死以上诸妃皆无传不可考故类志于此使不全冺没云
　　又按契丹国志止载太祖舒噜皇后太宗萧皇后世宗甄皇后穆宗萧皇后景宗萧皇后圣宗萧皇后兴宗萧皇后道宗萧皇后濵海王萧皇后文妃共十人较正史少其半与正史相叅多有异同虽纂述自当以正史为防然纲目所载辽诸帝事往往采叶氏书为多则其书未可尽废也今一以正
　　史为主而附载其同异以俟检焉
　　金太祖圣穆皇后唐古氏熈宗天防十三年追諡金史后妃传曰金代后不娶庶族甥舅之家有周姫齐姜之义国初诸妃皆无位号熈宗始有贵妃贤妃徳妃之号海陵滛嬖后宫寖多大定后宫简少明昌以后大僃内官制度诸妃视正一品比三夫人昭仪昭容昭媛修仪修容修媛充仪充容充媛视正二品比九嫔媫妤九人视正三品羙人九人视正四品才人九人视正五品比二十七世妇寳林二十七人视正六品御女二十七人视正七品采女二十七人视正八品比八十一御妻又有尚宫尚仪尚服尚食尚寝尚功皆内官也
　　光懿皇后费摩氏熈宗天防十三年追諡
　　钦宪皇后赫舍哩氏【余见太皇太后门】
　　宣献皇后布萨氏睿宗母也熈宗天防十三年追册徳妃世宗大定元年追諡
　　崇妃萧氏熈宗时封贵妃海陵天徳二年正月封元妃是月尊封太妃诬以隠恶杀之世宗大定十九年追封崇妃
　　后妃传曰海陵母大氏事萧氏甚谨海陵簒立尊大氏为皇太后毎有宴集太妃坐上坐大氏执妇礼海陵积不能平及杀宗义等诬太妃以隠恶杀之并杀所生子任王威赫大定十九年欲复太妃旧号下礼官议言前代称太妃者皆以子贵古者入称后繋夫在朝称太系子与今萧妃事不同恐不得称太止当追封妃号从之
　　【臣】等谨按崇妃萧氏传云熈宗时封贵妃考熈宗纪不载追封崇妃世宗纪文亦不载皆作史者畧之耳又按金始祖明懿皇后【完顔部人年六十余始嫁世祖】徳帝思皇后安帝节皇后献祖恭靖皇后昭祖威顺皇后图克坦氏景祖昭肃皇后唐古氏世祖简翼皇后纳喇氏肃宗宣靖皇后富察氏穆宗贞惠皇后乌库哩氏康宗敬僖皇后唐古氏史皆有传今准辽代例断自太祖时始
　　太宗钦仁皇后唐古氏【余见皇太后门】
　　熈宗悼平皇后费摩氏初封贵妃天眷元年立为皇后皇统元年册为慈明恭孝顺徳皇后九年杀之海陵簒立追諡为悼皇后大定间加諡悼平
　　后妃传曰后干预政事熈宗内不能平乆之积怒遂杀后而纳胙王常胜妃萨茂入宫继又杀徳妃乌库哩氏妃尔佳氏张氏费摩氏熈宗遇弑海陵欲收人心以后死无罪故追諡之
　　废帝海陵后图克坦氏初为岐国妃天徳二年封惠妃寻立为皇后海陵遇害归父母家大定十年卒
　　后妃传曰正隆六年海陵幸南京僃法驾与后及太子光英共载而入海陵伐宋后与光英居守海陵遇害图们额哩页杀光英于汴后至中都居于海陵母大氏故宫顷之世宗怜其无依诏归父母家于上京嵗赐钱二千贯奴婢皆给官廪
　　元妃大氏初封贵妃进惠妃贞元二年进姝妃正隆二年进元妃
</div>
    <div class="pagination">
<a href="钦定续文献通考_page360.html">上一页</a><span>...</span><a href="钦定续文献通考_page356.html">356</a><a href="钦定续文献通考_page357.html">357</a><a href="钦定续文献通考_page358.html">358</a><a href="钦定续文献通考_page359.html">359</a><a href="钦定续文献通考_page360.html">360</a><span class="current-page">361</span><a href="钦定续文献通考_page362.html">362</a><a href="钦定续文献通考_page363.html">363</a><a href="钦定续文献通考_page364.html">364</a><a href="钦定续文献通考_page365.html">365</a><a href="钦定续文献通考_page366.html">366</a><span>...</span><a href="钦定续文献通考_page362.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
