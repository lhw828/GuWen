<!DOCTYPE html>
<html>
<head>
    <meta charset="UTF-8">
    <title>钦定南巡盛典 - 第 19 页/共 190 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定南巡盛典 - 第 19 页/共 190 页</h1>
    <div class="content">


　　钦定四库全书
　　钦定南巡盛典卷五
　　天章【丁丑　浙江】
　　诗
　　入浙江境
　　轻舟晓日别吴门川路溪烟漾宴温栁叶青笼鸡犬社菜花黄入苎萝村连江顿觉民风异转壑都闗吾意存恩沛宁无需再沛畴咨大吏悉心论
　　赐闽浙縂督喀尔吉善
　　海疆泽国乆声腾坐镇宣风嘉汝能连率威仪今陶侃一家父子昔韩【喀尔吉善之子定长为贵州巡抚】行春恵化吾方揽作雨平章民乆称供顿何须事华饰山川韶秀此邦胜
　　赐浙江巡抚杨廷璋
　　监司经乆任自是悉民情要以能倡率宁惟贵洁清艰难九年蓄生聚五方盈饥溺吾心切勤哉抚恤诚
　　过嘉兴府城
　　接境金阊即秀水此丰彼歉理真无旋知大吏为屯泽肯使斯民叹向隅【前秋南省偏灾江浙接境江苏请赈之地颇广而浙省报灾独轻且全遗嘉郡因特命加赈】沟壑流离期普济闾阎气象幸微苏城乡辏僻从来异不获吾犹厪一夫
　　赐梁诗正
　　文章馆阁本仙曹何事江乡六载遨膝下乐兼林下乐南髙并北髙依然桥梓欣来觐不老春秋阅正豪成汝孝名娱爱日且饶山水得清陶
　　题烟雨楼
　　杨栁矶邉系画舟六年清跸重【去声】来游素称雨意复烟意漫数处州还沔州【名胜志烟雨楼有三一即此一在处州括山一在沔阳州】诗句全从画间得云山常在镜中留鸳湖依旧谁相识懒惰无心问野鸥
　　观钱陈羣书赵孟頫耕织圗诗屏题句
　　侍臣归老此居停烟雨楼中书素屏悉我重耕还重织岂其如画竟如铭深惟衣食求民瘼讵止湖山悦性灵无逸尔知曽染翰【勤政殿屏间无逸篇朕手书也】嘉兹金镜效张龄
　　和钱陈羣田园杂兴十首书以赐之
　　庸医望问覔形声气防三闾病岂成我令归田静调摄精神竟得复平生
　　怱怱过隙白驹催闻道家居七袠开跸路迎銮多旧侣就中颇喜此人来
　　村舍何妨门缚柴逃禅时有野僧来惟应恋阙心如炷辨色趋朝心未灰
　　前嵗灾鸿实劳赈赒南望首徒搔相逢为问民苏未巡狩宁因问栁桃
　　开年正可垦春畦更喜柔桑叶渐劝穑课蚕林下事岂能髙枕说闲归
　　武原舟放莫教迟【见陈羣诗】烟雨楼前烟雨微捡得石湖诗卅首一时赓韵与轩飞【陈羣诗本和范成大田园杂兴三十首之十也】
　　溪上风来料峭寒春衫也觉切肌单笑伊何故朝衣典乡俸从来志可寛【命如沈徳潜例在家食俸故戱及之】
　　世族钱塘嫡派钱御儿迁里是何年滮湖淼淼澄明水可养胸中一片天
　　溪云欲泮栁烟低栁外青帘飏影飞新压糟床春酒熟换沽可觧带腰围
　　炊黍何论莼与菘怡情桃李绘薫醲今来扈跸权教置可忘螭头珥笔供
　　石门道中作
　　水程卅里恵风柔迤逦由拳接秀州毎至横桥人更庶夹川欢喜迓龙舟
　　杏花红覆菜花黄间出芃芃绿麦长岸转川廻浑助喜为看芒穂报秋穰
　　徐行减从经城郭万骑奔驰亦底为到岸画舻还少待率知舟较马犹迟
　　溪亭水市夹横塘老防扶擕共觐光却喜陌桑才吐叶人家未至碍蚕忙
　　偶因建置考图经降县升州浪与名天下本来无事好石城荣辱岂闗情
　　至杭州行宫驻跸八韵
　　塘栖朝启跸寳庆午维舟策马武林入观民文教修湖山重到识衣食永图求曰庶诚堪喜思艰转益愁遇灾怜静待【乙亥秋嵗遭歉収杭人惟静俟赈防未尝以米价腾踊越分妄干】救急悉心谋旋转叨
　　鸿造欢欣迓六驺防
　　先期展义祝
　　嘏愿添筹即渐临明圣几闲拟畅逰
　　再依
　　皇祖巡幸杭州诗韵
　　前嵗灾鸿今稍安观民不为事游观余杭省治临行馆二月春风驻翠銮
　　温凊常承养
　　志乐湖山佳致悦心寛有来妇子多愉色应博
　　慈顔一笑欢
　　登吴山作
　　萝迳陟烟峦吴山畅大观平陵秦望秀近挹浙江澜逰目心因逺骋懐意戒盘闾阎殷朴地惟是厪饥寒
　　瑞石洞
　　天目东来走溟海龙飞鳯舞势竒骇呉山控江为最竒瑞石竒擅吴山最【叶】我昔未游今游初谽谺防真仙都拾级不辞百丈峻乗兴安用轻步舆兴亦不可穷竒亦曷有限徒因剏览一凭栏率费中人十家产
　　飞来石
　　飞来峯顶一拳石从彼飞来忽住此殊形诡态信翩景纯未得穷具理
　　再依
　　皇祖吴山诗韵
　　防罼重临明圣湖吴山先此陟云衢万家烟火滋繁庶足食足衣慎后圗
　　阅武
　　旭丽恵风轻广塲试阅兵百年偃虽可一日备须明气励熊罴旅勇轩组练晶诘戎伊古训讵敢诩升平
　　昭庆寺
　　钱塘门外古昭庆取便寻幽过野隄僧不叅禅修浄业佛无定相示全提法林自是忘忧所精舍堪称小隠栖而我民艰常满目岂能耽静对阇黎
　　题黄龙洞
　　欲揽栖霞峯取道黄龙洞云根殊峭蒨有泉出嵌孔云昔僧慧开卓锡处所涌因移吴兴名名此山巃嵸攀陟穷其幽竹树纷郁蓊千年紫藤花穂穂风吹动天池方半畆印月不可拢月即太古镜池即丹砂澒宜置忘世人邱索书数种不出户庭读奈予去倥偬
　　黄龙石佛
　　谁施月斧开山石相好荘严调御人倚壁恰看飞四柱真成一笠盖金身
　　紫云洞作
　　昔向画中读今从画里游是日颇暄热入洞凉风飕栖霞待举歩黄龙漫廻头非我屡耽咏率以记里邮
　　竹素园小憩
　　防马山隂廿里强延缘岭复达山阳亭看放鹤缅髙士祠过褒忠嘉鄂王却喜名园传翰墨亦饶幽趣足徜徉外湖宛与内湖接咫尺烟宫可泛航
　　诣圣因寺
　　皇祖神御殿行礼
　　明圣兹重揽
　　卷阿昔剏留敢云绳
　　祖武惟頼
　　诒【去声】孙谋家法勤宵旰民艰体豫逰一湖春水碧常共圣恩流
　　驻跸圣因行宫
　　问俗重临明圣湖白沙隄上果清殊髙峯南北呈双髻行馆招提别一区丽日和风春淡荡花香鸟语物昭苏
　　民心乐处吾同乐艳舞清歌亦底须
　　题西湖十景叠旧作韵
　　苏隄春晓
　　重来民气幸新苏灾后犹然念厪吾此是春巡第一义游隄宁为玩西湖
　　栁浪闻莺
　　虚传公子号金衣不见闻声绿树深我岂戴颙闲逸者双柑无复徃寻林
　　花港观鱼
　　玉泉空说鱼称锦【玉泉观鱼盖西湖新増十八景名也】蕉石还隣港号花【此处近丁家山又名蕉石鸣琴】名色任増新防缀跃潜终让旧风华
　　曲院风荷
　　嫩芷新蒲始漾风那看渌水植花红笑予却是拘名象杏雨桃霞岂不同
　　双峯挿云
　　南峯若仰比峯垂呼吸相通练色披入影澄波浑一合湖心亭上防心时
　　雷峯夕照
　　峯峯夕照都竒絶十景惟斯最擅名所惜堵波登未得付他髙矗晚霞横
　　三潭印月
　　塔影虽三月一轮是三是一是金身谁能识得金身幻可向潭前悟浄因
　　平湖秋月
　　绮榭纱疏虚碧油春蟾漪影恵风柔已看烟景清诸虑岂必秋轮始胜流
　　南屏晩钟
　　湖山四面画为屏合有钟声警众声唐宋至今诸物改霜天惟此未曾更
　　断桥残雪
　　断桥佳趣属三余春景澄观颇亦如积素明占芃麦好农民欢喜迓巡舆
</div>
    <div class="pagination">
<a href="钦定南巡盛典_page18.html">上一页</a><span>...</span><a href="钦定南巡盛典_page14.html">14</a><a href="钦定南巡盛典_page15.html">15</a><a href="钦定南巡盛典_page16.html">16</a><a href="钦定南巡盛典_page17.html">17</a><a href="钦定南巡盛典_page18.html">18</a><span class="current-page">19</span><a href="钦定南巡盛典_page20.html">20</a><a href="钦定南巡盛典_page21.html">21</a><a href="钦定南巡盛典_page22.html">22</a><a href="钦定南巡盛典_page23.html">23</a><a href="钦定南巡盛典_page24.html">24</a><span>...</span><a href="钦定南巡盛典_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
