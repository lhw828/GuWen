<!DOCTYPE html>
<html>
<head>
    <meta charset="UTF-8">
    <title>政和五礼新仪 - 第 49 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政和五礼新仪 - 第 49 页/共 72 页</h1>
    <div class="content">　　省馔
　　行事
　　时日
　　诸陵有司以元日冬至寒食节第二第三日上元节等前后各一日中元节前一日立春二月二日春社上已重午初伏七夕秋社中秋望日重阳下元节腊朔望各一日进献下宫
　　陈设
　　前一日都监常服帅其属辟宫寝门设神御座南向【永安陵设宣祖皇帝座当寝殿又设昭宪皇后座于其西永昌陵设太祖皇帝座当寝殿又设孝惠皇后座于其西孝明皇后座于其东孝章皇后座于孝惠皇后之西永熈陵设太宗皇帝座当寝殿又设淑徳皇后座于其西懿徳皇后座于其东明徳皇后座于淑徳皇后之西元徳皇后座于懿徳皇后之东永定陵设眞宗皇帝座当寝殿又设章懐皇后座于其西章穆皇后座于其东章献明肃皇后座于章懐皇后之西章懿皇后座于章穆皇后之东永昭陵设仁宗皇帝座当寝殿又设慈圣光献皇后座于其西永原陵设英宗皇帝座当寝殿又设宣仁圣烈皇后座于其西永裕陵设神宗皇帝座当寝殿又设钦圣宪肃皇后座于其西钦成皇后座于其东钦慈皇后座于钦圣宪肃皇后之西永防陵设哲宗皇帝座当寝殿俱南向】陈供奉之物于座前讫阖寝宫门进献日行事首设都监位于庭北向香火内侍位其后【焚献者仍设望燎位于门外都监南向香火内侍位其后惟永定陵都监先诣眞宗皇帝下宫陈设毕帅其属诣章惠皇后陵辟宫殿门升殿行扫于上降行扫除于下讫设神御座于殿上当中南面陈香案及供奉之物于座前讫辟宫殿门设行事望燎位同上仪永裕陵下宫惠恭皇后位陈设并如诸陵下宫之仪】
　　省馔
　　前进献一日都监常服阅馔物诣厨省镬视涤濯晡后帅其属临造神馔【若七夕中元节冬至日前一日造馔】
　　行事
　　进献日质明【若七夕中元节前一日即未后】都监以下常服帅其属辟寝宫门以俟陈设毕奉馔者各陈于外进馔者序入都监香火内侍入就位再拜升自东阶由殿后诣神御室卷帘褰帐都监诣香案前搢笏三上香执笏少退再拜【逐位再拜】诣每位神御前【永安陵诣宣祖皇帝次诣昭宪皇后永昌陵诣太祖皇帝次诣孝惠皇后孝明皇后孝章皇后永熈陵诣太宗皇帝次诣淑徳皇后懿徳皇后明徳皇后元徳皇后永定陵诣眞宗皇帝次诣章懐皇后章穆皇后章献明肃皇后章懿皇后永昭陵诣仁宗皇帝次诣慈圣光献皇后永原陵诣英宗皇帝次诣宣仁圣烈皇后永裕陵诣神宗皇帝次诣钦圣宪肃皇后钦成皇后钦慈皇后永防陵诣哲宗皇帝】搢笏进汤次进酒馔恭奠于座前执笏侍于侧【候进酒馔毕彻酒再酌酒进次味至少移故处并香火内侍供应】俟酌献毕进表【无即不进】少顷进茶讫彻馔洒熄香火下帏帘阖牖户俱降复位再拜以出【焚献香诣望燎位执燎】阖宫门乃退【若永定陵则都监先诣眞宗皇帝下宫行礼毕帅其属诣章惠皇后陵辟宫殿门以俟降设讫行礼并如上仪阖宫殿门讫退永裕陵则都监先诣神宗皇帝下宫行礼毕帅其属诣惠恭皇后位行礼并如上仪】


　　政和五礼新仪卷一百十八
　　钦定四库全书
　　政和五礼新仪卷一百十九
　　吉礼
　　荐新诸陵仪
　　时日
　　陈设
　　省馔
　　行事
　　时日
　　每月陵所遇有新物荐献下宫【孟春以韭菹茵陈卵仲春以水鳬茈季春以笋蒲白酪煮酒藕鲔鱼如鲔鱼阙代以鮹脯孟夏以含桃李茶麦仁豕仲夏以黍鶵鸡杏林禽季夏以菱芡道蓬孟秋以黍稷枣梨蒲萄仲秋以麻稻醴酒鹑季秋以白小豆兎栗榴梠桲孟冬以马山药仲冬以麞橘橙柑季冬以鱼酢仲春荐】
　　陈设
　　前荐新一日有司具新物诣陵所都监常服帅其属辟寝宫门设神御座如仪及陈供奉之物于座前讫阖宫门荐新日未行事前设都监位于庭北向香火内侍位其后【惟永定陵都监先诣真宗皇帝下宫陈设毕帅其属诣章懿皇后陵辟宫殿门升殿行扫除于上降行扫除于下讫设神御座于殿上当中南向陈香案及供奉之物于座前讫阖宫殿门设行事位如上仪】
　　省馔
　　前荐新一日都监常服阅荐物视涤溉应馔者诣厨省馔以时帅其属临造
　　行事
　　荐新日质明都监常服帅其属辟寝宫门以俟陈设毕奉荐物各陈于外序入都监香火内侍入就位拜升自东阶由殿后诣神御室卷帘褰帐都监诣香案前搢笏三上香执笏少退搢笏奉荐物恭置于神御前讫执笏诣香案前拜【逐位拜并香火内侍供应】侍于侧如食顷彻毕洒熄香火下帷帘阖牖户俱降复位拜阖寝宫门讫退【若永定陵则都监先诣眞宗皇帝下宫行礼毕帅其属诣章懿皇后陵辟宫殿门俟陈讫行礼并如上仪讫阖宫殿门乃退】
　　政和五礼新仪卷一百十九
　　钦定四库全书
　　政和五礼新仪卷一百二十
　　吉礼
　　皇帝视学酌献文宣王仪
　　陈设
　　酌献文宣王
　　视学
　　陈设
　　殿中监前期一日帅其属尚舎设皇帝御幄于庙殿之东南向仪鸾司设三公以下幕次于国子监门外稍东量地之宜至日御史防太常寺閤门设陪祠官班于殿下如月朔视庙之仪太常设祭器于文宣王神位前光禄实之左笾一【实以鹿脯】右豆一【实以鹿臡】爵一在笾豆前牺尊一在殿上前楹间【实以供内法酒】设香炉于神位前又设配享及从祀位每位各左笾一【实以鹿脯】右豆一【实以鹿臡】爵一在笾豆前共设象尊四【实以祠祭法酒】一设于殿上前楹东一设于前楹西其二分设于两庑阶北并加坫设太官令位于文宣王酌尊所北向
　　酌献文宣王
　　其日皇帝服鞾袍乗辇至国子监礼部祠部郎官太常寺本监并太学官学生奉迎于路左车驾由监门入降辇归幄礼直官太常博士太常卿立于幄前东向礼直官通事舎人引三公亲王使相执政官御史台閤门引尚书侍郎以下文武官各入诣殿下位阖门报班齐太常卿诣御幄前俛伏跪奏太常卿臣某言请皇帝行酌献之礼奏讫俯伏兴帘卷礼直官太常博士太常卿前导皇帝出幄升自东阶诣至圣文宣王神位前太常卿奏请皇帝跪又奏上香上香三上香侍臣执爵诣酒尊所太官令酌酒以授侍臣侍臣跪以爵进皇帝拜赞者曰拜在位官皆拜太常卿前导皇帝降自东阶归御幄降太常卿诣御幄前俛伏跪奏太常卿臣某言礼毕奏讫俛伏兴帘卷皇帝出幄乘辇赴太学如别仪礼部祠部郎官太常丞愽士及国子监太学官诣配享及从祀分奠如常仪
　　视学
　　尚舎局预设次于敦化堂后又设次于敦化堂上稍北当中南向内铺御座閤门设臣僚班于堂下如月朔视朝之仪及设宰臣以下从官次于中门之外皇帝于文宣王庙酌献礼毕乘辇幸太学入至敦化堂上降辇入次帘降更衣礼直官通事舎人引与讲官入就堂下北向位讲书执经官学士各立于堂下东西相向俟閤门报班齐皇帝出次升御座班首奏圣躬万福知东上閤门官诣御座前承防临阶西向宣曰升堂通事舍人赞再拜三公以下皆拜分左右升堂各就位后少立起居郎舎人左右侍立礼直官通事舎人引讲书及执经官就北向位班首奏圣躬万福知东上閤门官宣曰升堂舎人赞拜讲书及执经官拜由东西阶升堂立于御座左右讲书官在西东向执经官在东西向学生就北向位舎人赞拜在位者皆拜分立于东西两廊皆北上内侍进书案牙籖以经授执经官稍前进于案上舎人赞曰就坐宰臣以下并坐讲书官讲毕通事舎人曰可起羣臣皆起降阶东西相向立执经官降阶讲书官于御座前致辞讫降阶北向通事舎人赞拜讲书官再拜【如有宣答即再賛拜】次起居郎舎人归本班知东上閤门官宣坐赐茶通事舎人礼直官引三公以下各就位北向通事舎人賛拜三公以下拜讫升堂各立于后学生各就北向位通事舎人赞拜应在位者皆拜分立东西廊以北为上立定舎人賛曰各就坐上下皆就坐赐茶毕礼直官通事舎人引堂上官降阶就位通事舎人赞拜在位官皆拜礼直官通事舎人分引以出次学生就北向位通事舎人赞拜学生皆拜退讫【若有特防临时谢恩皇帝降座还次乘舆还内如来仪】

　　政和五礼新仪卷一百二十
　　钦定四库全书
　　政和五礼新仪卷一百二十一
　　吉礼
　　释奠文宣王仪
　　时日
　　斋戒
　　陈设
　　省馔
　　行事
　　时日
　　太常寺预于隔季以仲春上丁【仲秋上丁】释奠至圣文宣王闗太史局以其日报太常寺参酌讫具时日散告
　　斋戒
　　前释奠五日应行事执事官散斋三日治事如故宿于正寝不吊丧问疾作乐判书刑杀文书决罚罪人及与秽恶致斋二日【光禄少卿太官令斋一日】一日于本司【无本司者于太常斋舍质明至斋所】惟释奠事听行其余悉禁前一日质明并赴祠所官给酒馔释奠已斋而阙者通摄行事
　　陈设
　　前释奠三日仪鸾司设行事执事官次于祠所前一日光禄陈礼馔于殿之东南南向牵牲诣祠所太常设省馔位于礼馔之南三献官在南北向西上分奠官位于其后监察御史在西南向光禄少卿太乐令奉礼郎太祝太官令在东西向北上【凡奉礼郎以下位皆稍却】大晟设登歌之乐于殿上前楹间稍南北向释奠日丑前五刻礼直官赞者诸司职掌各服其服太常设币篚各于神位之左【币以白】祝版各于神位之右置于坫次设祭器皆借以席光禄实之【正位至圣文宣王配位兖国公顔回邹国公孟轲舒王王安石】每位各左十笾为三行以右为上【第一行干防在前干枣形盐鱼鱐次之第二行鹿脯在前榛实干桃次之第三行菱在前芡棃次之】右十豆为三行以左为上【第一行芹菹在前笋菹葵菹菁菹次之第二行韭菹在前鱼醢兎醢次之第三行豚拍在前鹿臡醓醢次之】爼二一在笾前【实以豕腥七体其载如羊】又爼六在豆右为三重以北为上【第一重一实以羊腥肠胃肺离肺一在上端刌肺三次之肠三胃三又次之一实以豕腥肤九横载第二重一实以羊熟肠胃肺一实以豕熟肤其载如腥第三重一实以羊熟十一体肩臂臑肫胳正脊一直脊一横脊一长脇一短脇一代脇一皆二骨以并肩臂臑在上端肫胳在下端脊脇在中一实以豕熟十一体其载如羊皆羊在左豕在右】簠二簋二在笾豆外二爼闲簠在左簋在右【簠实以稻粱粱在稻前簋实以黍稷稷在黍前】铏三在笾豆间【一在前二在后实以羮加芼滑】登二一在铏前【实以大羮】一在笾左【实以肝膋】槃一在铏后【实以毛血】设牺尊四象尊四为二重在殿前楹间北向西上牺尊在前皆有坫加勺幂为酌尊【牺尊一实明水为上尊余实泛齐代以供内法酒初献酌之象尊一实明水为上尊余实醴齐代以祠祭法酒亚终献酌之】又设太尊二在神位前【着尊一寔泛齐山尊一实醴齐各以一尊实明水】着尊二牺尊二象尊二壶尊六在殿下【太尊一实盎齐牺尊一实醴齐象尊一实沉齐各以一尊实明水壶尊三实酒三实三酒明水酒皆在上】俱北向西上加幂五齐三酒皆设而不酌借以席又设诸从祀位祭器每位各左二笾【栗在前鹿脯次之】右二豆【菁菹在前鹿臡次之】爼一在笾豆间【实以羊豕腥肉】簠一在笾南【实以稷】簋一在豆南【实以黍】爵一在笾豆之南两庑各设象尊二【实以祠祭法酒】太常设烛于神位前洗二于东阶之东【盥洗在东爵洗在西】罍在洗东加勺篚在洗西南肆实以巾【若爵洗之篚则又实以爵加坫】执罍篚者位于其后设揖位于南神门外三献官在西东向分奠官位于其后监察御史太乐令奉礼郎太柷太官令在东西向俱北上开瘗坎于殿西北壬地方深取足容物南出陛设望瘗位于坎之南如省馔之位【惟不设太官令位】又设三献官席位于殿下东阶之东西向北上分奠官位于其后监察御史太乐令位于殿下之南北向奉礼郎太祝太官令位其后俱西向光禄少卿席位于监察御史之东陪位生贠位其后俱北向西上又设监察御史位于殿上乐虡之北在西东向奉礼郎太祝在东西向北上大乐令于乐虡北太官令于酌尊所俱北向
　　省馔
　　前释奠一日行事执事官集初献斋所肄仪太祝习读祝文及视币次礼直官賛者分引行事执事官就省馔位【凡初献行事礼直官引馔官皆賛者引】立定礼直官賛揖所司省馔具毕礼直官賛省馔毕揖讫俱还斋所未后一刻太官令帅宰人以鸾刀割牲祝史以槃取毛血置于馔所遂烹牲晡后有司帅其属扫除殿之内外讫还斋所
　　行事
　　释奠日丑前五刻【行事春用丑时七刻秋用丑时一刻】初献以下并赴祠所就次太官令帅其属实馔具毕次引光禄少卿入就殿下席位北向立賛者曰再拜光禄少卿再拜升自东阶【凡行事执事官升降皆自东阶】防视礼馔毕次引监察御史升殿防阅陈设纠察不如仪者【凡防视及防阅皆先诣正位】次乐正帅工人升东阶各入就位光禄少卿还斋所余官各服祭服次引行事执事官诣南神门外揖位立定礼直官稍前賛有司谨具请賛揖次引大乐令先入就殿下席位北向立賛者曰再拜大乐令再拜升殿就位次引监察御史奉礼郎太祝太官令入就殿下席位北向立次引三献官入就殿下席位北向立礼直官稍前賛有司谨具请行事凝安之乐作三成止賛者曰再拜在位者皆再拜次引监察御史奉礼郎太祝太官令俱升殿各就位立定次引初献诣盥洗位同安之乐作【凡初献升降行止皆作同安之乐】至洗位北向立搢笏盥手帨手讫执笏升诣文宣王神位前北向立乐止明安之乐作搢笏跪次引奉礼郎进笏西向跪执事者以币授奉礼郎奉礼郎奉币授初献执笏兴先诣兖国公神位前北向立初献授币奠讫执笏俛伏兴少退再拜次诣邹国公神位次诣舒王位前奠币并如上仪乐止奉礼郎复位初献将降阶乐作复位乐止少顷引初献再诣盥洗位乐作至洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升诣正位酌尊所西向立乐止成安之乐作执事者以爵授初献搢笏执爵执尊者举幂太官令酌牺尊之泛齐讫先诣兖国公酌尊所北向立初献以爵授执事者执笏诣文宣王神位前北向立搢笏跪执事者以爵授初献初献执爵三祭酒奠爵执笏俛伏兴少立乐止次引太祝诣神位前东向搢笏跪读祝文读讫执笏先诣兖国公神位前南向立初献再拜次诣配位每位行礼并如上仪太官令复诣正位酌尊所太祝复位初献将降阶乐作复位乐止次引亚献诣盥洗位北向立搢笏盥手执笏诣爵洗位北向立搢笏洗爵拭爵以授执事者执笏升诣文宣王位酌尊所西向立成安之乐作执事者以爵授亚献亚献搢笏执爵执事者举幂太官令酌象尊之醴齐讫先诣兖国公位酌尊所北向立亚献以爵授执事者执笏升诣文宣王神位前北向立搢笏跪执事者以爵授亚献亚献执爵三祭酒奠爵执笏俛伏兴少退再拜次诣毎位行礼并如上仪乐止降复位次引终献诣洗升殿行礼并如亚献之仪降复位初亚献将升引分奠官诣洗盥手帨手讫分奠殿内及两庑诸神位搢笏跪执爵三祭酒奠爵执笏俛伏兴再拜分奠讫俱降复位礼直官曰赐胙賛者承传曰赐胙再拜在位者皆再拜送神凝安之乐作一成止次引三献官诣望位有司各诣神位前取币祝版置于坎次引监察御史太乐令奉礼郎太祝诣望瘗位立定礼直官曰可瘗寘土半坎【凡皆先省视讫乃】初献以下诣南神门外揖位立定礼直官賛礼毕揖讫退太官令帅其属彻礼馔监察御史诣殿上监视收彻乃退











　　政和五礼新仪卷一百二十一
　　钦定四库全书
　　政和五礼新仪卷一百二十二
　　吉礼
　　释奠武成王仪
　　时日
　　斋戒
　　陈设
　　省馔
　　行事
　　时日
　　太常寺预于隔季以仲春上戊【仲秋上戊】释奠昭烈武成王闗太史局太史局以其日报太常寺太常寺参酌讫具时日散告
　　斋戒
　　前释奠五日应行事执事官致斋三日治事如故宿于正寝不吊防问疾作乐判书刑杀文书决罚罪人及与秽恶致斋二日【光禄少卿太官令斋一日】一日于本司【无本司者于太常斋舍质明诣斋所】惟释奠事得行其余悉禁前一日质明并赴祠所官给酒馔释奠官已斋而阙者通摄行事
　　陈设
　　前释奠一日仪鸾司设行事执事官次于祠所前一日光禄牵牲诣祠所次陈礼馔于殿之东南南向太常设斋馔于位版礼馔之南三献官在南北向西上分奠官位于其后监察御史在西东向光禄卿大乐令奉礼郎太祝太官在东西向北上【凡奉礼郎以下位皆稍却】大晟设登歌之乐于殿上前楹间稍南北向释奠日丑前五刻礼直官赞者诸司职掌各服其服太常设币篚各于神位之左【币以白】祝版各于神位之右置于坫次设祭器皆借以席光禄实之正配位各左十笾为三行以左为上【第一行干防在前干枣形防鱼鱐次之第二行鹿脯在前榛实干桃次之第三行菱在前芡栗次之】右十豆为三行以左为上【第一行芹菹在前笋菹葵菹菁菹次之第二行韮在前鱼醢兎醢次之第三行防拍在前鹿臡醓醢次之】爼二一在笾前【实以羊腥七体两髀两肩两脇并脊两髀在两端两肩两胁次之脊在中】一在豆前【实以豕腥七体其载如羊】又设爼六在豆右为三重以北为上【第一重一实以羊腥肠胃肺离肺一在上端刌肺三次之肠三胃三又次之一实以豕腥肤九横载第二重一实以羊熟肠胃肺一实以豕熟肤其载如腥第三重一实以羊熟十一体肩臂臑肫胳正脊一直脊一横脊一长胁一短胁一代胁一皆二骨以并肩臂臑在上端肫胳在下端脊在中一实以豕熟十一体其载如羊皆羊在左豕在右】簠二簋二在笾豆外二爼间簠在左簋在右【簠实以稻粱粱在稻前簋实以黍稷稷在黍前】铏三在笾豆间【一在前二在后实以羮加芼滑】登二一在铏前【实以大羮】一在笾左【实以肝膋】槃一在铏后【实以毛血】设牺尊四象尊四为二重在殿上前楹闲北向西上牺尊在前皆有坫加勺幂为酌尊【牺尊一实明水为上尊余实泛齐代以祠祭法酒亚终献酌之】又设太尊二山尊二在神位前【太尊一实泛齐山尊一实醴齐各以一尊实明水】着尊二牺尊二象尊二壶尊六在殿下【着尊一实盎齐牺尊一实醍齐象尊一实沉齐各以一尊实明水壶尊三实酒三实三酒明水酒皆在上】俱北向西上加幂五齐三酒皆设而不酌借以席又设诸从祀位祭器每位各左二笾【栗在前鹿脯次之】右二豆【菁菹在前鹿臡次之】爼一在笾豆间【实以羊豕腥肉】簠一在笾南【实以稷】簋一在豆南【实以黍】爵一在笾豆之南两庑各设象尊二【实以祠祭法酒】太常设祝于神位前洗二于东阶之东【盥洗在东爵洗在西】罍在洗东加勺篚在西南肆实以巾【若爵洗之篚则又实以爵加坫】执罍篚者位于其后设揖位于南神门外三献官在西东向奉礼郎太祝太官令位其后俱西向光禄少卿席位于监察御史位之东本学陪位生员位其后俱北向西上又设监察御史位于殿上乐虡之北在西东向奉礼郎太祝在东西向北大乐令于乐虡北太官令于酌尊所俱北向
　　省馔
　　前释奠一日行事执事官集初献斋所肄仪太祝习读祝文及视币次礼直官賛者分引行事执事官就省馔位【凡初献行事礼直官引余官皆賛者引】立定礼直官賛揖所司省馔具毕礼直官賛省馔毕讫俱还斋所次引监察御史诣厨省镬视祭器濯涤及视牲充腯乃还斋所未后一刻太官令帅宰人以鸾刀割牲祝史以槃取毛血置于馔所遂烹牲晡后有司帅其属扫除殿之内外讫还斋所
　　行事
　　释奠日丑前五刻【行事春用丑时七刻秋用丑时一刻】初献以下并赴祠所就次太官令帅其属实馔具毕次引光禄少卿入就殿下席位北向立賛者曰再拜光禄少卿再拜升自东阶【凡行事执事官升降皆自东阶】防视馔礼毕次引监察御史升殿防阅陈设纠察不如仪者【凡防视及防阅皆先诣正位】光禄少卿还齐所余官各服祭服引行事执事官诣南神门外揖位立定礼直官賛揖次引大乐令先入就殿下席位北向賛者曰再拜大乐令再拜升殿就位次引监察御史奉礼郎太祝太官令入就殿下位北向立次引三献官入就殿下席位西向立礼直官稍前賛有司谨具请行事凝安之乐作三成止賛者曰再拜在位者皆再拜次引监察御史奉礼郎太祝太官令俱升殿各就位立定次引初献诣盥洗位同安之乐作【凡初献升降行止皆作同安之乐】至洗位北向立搢笏盥手帨手讫执笏升诣武成王位前北向立乐止明安之乐作搢笏跪次引奉礼郎进笏西向跪执事者以币授奉礼郎奉礼郎奉币授初献执笏兴先诣少傅留侯位前北向立初献受币奠讫执笏伏俛兴少退再拜次诣配位前行礼搢笏如上仪乐止奉礼郎复位初献将降阶乐作复位乐止少顷引初献再诣盥洗位乐作至洗位北向搢笏盥手帨手执笏诣爵洗位北向立搢笏洗爵以授执事者执笏升诣正位酌尊所西向立乐止成安之乐作执事者以爵授初献初献搢笏执爵执尊者举幂太官令酌牺尊之泛齐讫先诣少傅留侯酌尊所北向立初献以爵授执事者执笏诣武成王神位前北向立搢笏跪执事者以爵授初献初献执爵三祭酒奠爵执笏俛伏兴少立乐止次引太祝诣神位前东向搢笏跪读祝文读讫执笏兴先诣少傅留侯神位前南向立初献再拜次诣配位行礼并如上仪太官令复诣正位酌尊所太祝复位初献将降阶乐作复位乐止次引亚献诣盥洗位北向立搢笏盥手帨手执笏诣洗位北向搢笏洗爵拭爵以授执事者执笏升诣正位酌尊所西向立成安之乐作执事者以爵授亚献搢笏执爵执尊者举幂太官令酌象尊之醴齐讫先诣少傅留侯位酌尊所北向立亚献以爵授执事者执笏升诣武成王位前北向立搢笏跪执事者以爵授亚献亚献执爵三祭酒奠爵执笏俛伏兴少退再拜次诣少傅留侯神位前行礼并如上仪乐止降复位次引终献诣洗升殿行礼并如亚献之仪降复位初献将升引分奠官诣盥洗盥手帨手讫引诣殿内及两庑诸神位搢笏跪执爵三祭酒奠爵执笏俛伏兴再拜在位者皆再拜送神疑安之乐作一成止次引三献官分奠官诣望瘗位有司各诣神位前取币祝版置于坎次引监察御史大乐令奉礼郎太祝诣望瘗位立定礼直官曰可瘗寘土半坎【凡瘗皆先省视讫乃瘗】初献以下诣南神门外揖位立定礼直官賛礼毕揖讫退太官令帅其属彻礼馔监察御史诣殿上监视收彻讫乃退

　　政和五礼新仪卷一百二十二
　　钦定四库全书
　　政和五礼新仪卷一百二十三
　　吉礼
</div>
    <div class="pagination">
<a href="政和五礼新仪_page48.html">上一页</a><span>...</span><a href="政和五礼新仪_page44.html">44</a><a href="政和五礼新仪_page45.html">45</a><a href="政和五礼新仪_page46.html">46</a><a href="政和五礼新仪_page47.html">47</a><a href="政和五礼新仪_page48.html">48</a><span class="current-page">49</span><a href="政和五礼新仪_page50.html">50</a><a href="政和五礼新仪_page51.html">51</a><a href="政和五礼新仪_page52.html">52</a><a href="政和五礼新仪_page53.html">53</a><a href="政和五礼新仪_page54.html">54</a><span>...</span><a href="政和五礼新仪_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
