<!DOCTYPE html>
<html>
<head>
    <meta charset="UTF-8">
    <title>续通志 - 第 750 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 750 页/共 1359 页</h1>
    <div class="content">门率兵击贼贼小郄以官军壁两傍使民出汲复以渠泥覆积草贼望见以为水有余督居民乘城力战贼死伤者众随解去以功迁都官员外 
郎徙知莱州叶清臣举材堪将帅召对改知邢州擢提点河东路刑狱范仲淹欧阳修复言其鸷武有谋略除合门使固辞进工部郎中知凤翔 
府累迁光禄卿知潞晋二州以老疾权判西京御史台寻卒

　　△齐廓

　　齐廓字公辟越州会稽人举进士第自梧州推官累迁太常博士知审刑详议官提点荆湖南路刑狱潭州鞫系囚七人为强盗当论死廓 
讯得其状非强付州使劾正乃悉免死平阳县自马氏时税民丁钱岁输银三万八千两民生子至壮不敢束发廓奏蠲除之厯三司度支开封 
府判官出为江淮西南转运使时初兼按察同时奉使者竞为苛刻邀声名独廓奉法如平时积官光禄卿直秘阁以疾分司南京改秘书监卒 
廓宽柔恭谨人犯之不校弟唐为吉州司理参军博览强记尝举贤良方正对策入等越州蒋堂奏廓及唐父母垂老穷居乡里二子委而之官 
唐复久不归省于是罢唐令归侍养廓方使湖南虽置不问然士论薄之

　　△郑骧

　　郑骧字士龙河南人登进士第更庆汝郑秦州推官改秘书省著作郎知垣曲县康继英辟佥书卫州判官事刘从德代继英又表骧有善 
状进一官累迁三司度支判官建言蜀人引江水溉田率有禁岁旱利不均宜弛其禁又言京西旱旧禁粟无出国门可且勿禁庆历中与鱼周 
询刺陕西民兵十余万除陕西转运按察使兼三门发运使加直史馆河北转运使入为度支副使河决德州入王纪口议欲徙州诏骧往视之 
还言州不当徙已而州果无患又为河北转运使王则反讨平之除天章阁待制知凤翔府先是皇甫泌夏安期皆为转运使泌先谪去安期后 
至不及赏骧固辞不受愿推功与二人复为河北都转运使累迁尚书工部郎中以疾知华州卒

　　△王臻

　　王臻字及之颍州汝阴人始就学能文辞曾致尧知寿州有诗名臻以文数十篇往见致尧览之叹曰颍汝固多奇士举进士第为大理评 
事厯知舒城会昌县通判徐定二州以殿中丞知兖州特迁监察御史中使就营景灵宫太极观臻佐助工费有劳迁殿中侍御史擢淮南转运 
副使时发运司建议浚淮南漕渠废诸堰臻言扬州召伯堰实谢安为之人思其功以比召伯不可废也浚渠亦无所益召为三司度支判官而 
发运司卒浚渠以通漕臻坐前异议降监察御史知睦州道复官徙福州闽人欲报仇或先食野葛而后趋仇家求鬬即死其处以诬仇人臻辨 
察格鬬状被诬者往往释去俗为少变又民间数以火讹相惊悉捕首恶罪之民乃定仁宗即位累擢龙图阁待制权知开封府迁尚书工部郎 
中奸人伪为皇城司刺事卒吓良民以取赇臻购得其主名黥窜三十余人都下肃然以右谏议大夫权御史中丞建言三司开封府诸曹参军 
及赤县丞尉率用贵游子弟骄惰不习事请易以孤寒登第更仕宦书考无过者为之又言在京百司吏人入官皆如长定格归司三年皆允其 
奏未几卒臻刚严善决事所至有风迹云

　　△鱼周询

　　鱼周询字裕之开封雍邱人早孤好学举进士中第为大理评事厯知南华分宜静海三县迁太常博士通判汉州城中夜有火部众捄之 
植剑于前曰攘一物者斩火止民无所失以尚书屯田员外郎知真州厯知蔡州陕西用兵科敛烦数命安抚京西路又使陕西刺民兵进起居 
舍人知谏院固辞乃以尚书户部员外郎兼侍御史知杂事为三司盐铁副使时渭州城水洛尹洙郑戬争未决诏周询与都转运使程戡相利 
害周询是戬议遂城之累迁右谏议大夫权御史中丞庆厯八年手诏近臣访天下之务周询上言略曰陛下患西陲御备天下绎骚趋募兵士 
急调军食虽常赋有增而经用不足臣以为生灵重困于兹为剧速宜经度以纾匮乏愿委安抚使与本路守边掌计臣僚同议裁减冗兵节抑 
浮费去武臣之庸懦出守宰之贪残通盐商之利改钱币之法宣布德泽劝勉农桑则公有羡财私有余力矣陛下患承平寖久仕进多门政滥 
员多縻费廪禄臣以为国家于制举进士明经之外复有任子流外之补负瑕衅服舆台者亦寘班列愿特诏进士先取策论诸科兼通经义中 
第解褐无令过多其文武班奏荐并流外出官者权停五七年自然名器不滥奔竞衰息矣陛下患牧守之职罕闻奏最臣闻汉宣帝勉励二千 
石其有治效者增秩赐金或爵至关内侯公卿缺则以次用之故良吏为盛愿诏两府大臣选委两制台谏官参举如两任通判可充知州军京 
朝官依次除补若治状尤异即升省府提转其常例入知州者一切停罢则进擢得人牧守重矣陛下患将帅之任艰于称职臣闻晏子荐司马 
穰苴曰文能附众武能威敌是知将帅之材非文武兼备则不可为愿择名臣选举深博有谋知兵练武之士不限资级试以边任如祖宗朝任 
郭进李汉超辈阃外之事俾得专之无以谤谗轻有迁徙使其足以取重则安有不称职之忧乎陛下患西北多故边情罔测献奇谲空言者多 
陈悠久实效者少臣伏见国家偃革止戈踰四十载而守边多任庸人不严武备因循姑息为敌所窥愿陛下特议减三路兵马之驽冗者以纾 
经费以息科敛然后选将帅择偏裨使戢肃骄兵饬利戎器识山川形胜用兵奇正虽二边异时侵轶恃吾有以待之庶几无患矣时执政及近 
臣所对多疏阔仁宗颇嘉周询详敏知恩州张得一诛坐失举出知成德军未行卒帝嗟悼之特赠尚书工部侍郎周询性和易闻见该洽明吏 
事在安州时园吏见大蛇垂阑楯即视之乃周询醉而假寐世传其异

　　△贾黯

　　贾黯字直孺邓州穰人 【按东都事略作南阳人】 擢进士第一起家将作监丞通判襄州还为秘书省著作佐郎直集贤院迁左正言 
黯自以年少遭遇备位谏官果于言事首论韩琦富弼范冲淹可大用杜枢覆张彦方狱将驳正忤执政意执政以他罪绌枢黯言枢无罪且旨 
从中出不因臣下弹奏恐自此贵幸近习言一得入则将阴肆谗毁害及善良不可不察时言者或论事亡状辄戒励穷诘黯奏谏官御史迹既 
疏远未尝预闻时政不免采于传闻一有失言而诘难沮辱随之非所以开广言路请如唐太宗用王珪魏征故事每执政奏事听谏官一人随 
入执政又患言事官旅进论议上前不肯止乃诏凡欲合班上殿者皆禀中书俟旨黯论以为今得进见言事者独谏官御史若然言路将壅陛 
下不得闻外事矣请如故便皆弗许侬智高反余靖知桂州杨畋安抚广南东西路皆许便宜行事黯言二人临事指踪不一则下将无所适从 
又靖专节制西路若贼东向则非靖所统无以使众不若并付靖经制两路从之皇佑四年同修起居注徙判盐铁句院迁左司谏建言天下复 
置义仓下其说诸路而论者不一黯亦反复辨析卒不果行宰相刘沆请中外荐举陈乞一切以诏令从事每用例论者以为非便黯奏罢之狄 
青除枢密副使黯言国初武臣宿将扶建大业平定列国有忠勋者不可胜数然未有以卒伍登帷幄不报会灵观灾又言当罢营缮赦守卫者 
罪以示儆惧修省之意擢知制诰初仁宗视事退御迩英阁召侍臣讲读修起居注官独先出黯言君臣访对动关政体史臣不得预闻请并召 
侍经筵许之初迩英延义二阁讲读官自有记注至是乃罢焉直龙图阁钱延年擢天章阁待制黯当命辞即诋延年不才不宜污侍从封词目 
还中书命遂寝判吏部流内铨益州推官乘泽父留乡里死三年矣泽为弗知者而调京师既觉而去黯奏劾废终身徙襄州父疾且亟请徙郡 
及解官就养不报乃弃官去而御史吴中复等劾黯辄委州印挠朝廷法黜知郢州未及任父卒服除句当三班院为翰林学士唐介等坐言陈 
升之不当柄用皆外补黯奏介等敢言请宽之以疾请郡改侍读学士知邓州未行疾愈复以为翰林学士知审官院累迁尚书左司郎中权知 
开封府两军狱囚岁瘐死者众而吏不任其责黯言吏或怠于视囚饥渴疾病因以致死请岁计死者多少而赏罚之御史中丞王畴与其属陈 
经吕诲传尧俞谏官司马光龚鼎臣王陶皆言黯刚愎自任赦书下府罪应释者反重刑之罢为同提举在京诸司库务英宗即位迁中书舍人 
受诏撰仁宗实录权知审刑院为羣牧使时封拜皇子并除检校太傅黯言太师太傅太保是为三师天子之所师法子为父师于义不可请自 
今皇子及宗室属卑者皆毋兼师傅官随其迁序改授三公下两制议请如黯奏而中书亦谓自唐以来亲王无兼师傅者国朝以三师三公皆 
虚名故因而授之宜正其失诏可迁给事中权御史中丞未几以吕诲知杂事诲尝弹奏黯逡巡引避黯言尝荐诲为御史知其方正谨厚一时 
公言非有嫌怨愿终与其事诲乃就职时帝初即位王广渊周孟阳以藩邸之旧数召对黯言俊乂满朝未有一被召者独亲近一二旧人示天 
下以不广请如太宗故事召侍从馆阁之臣以备顾问帝尝从容谓黯曰朕欲用人少可任者黯对天下未尝乏人顾所用如何尔退而上五事 
一知人之明二养育以渐三材不求备四以类荐举五择取自代后与两制合议请以濮王为皇伯执政弗从数诣中书争论既病求出以翰林 
侍读学士知陈州未行卒年四十四口占遗奏数百言犹以濮王议为请赠尚书礼部侍郎黯修洁自喜在朝数言事或从或否人称其介直 【 
按东都事略云黯初登第还南阳时范仲淹知邓州黯诸仲淹求教仲淹曰君不忧不显惟不欺二字可终身行之黯拜其言后黯每以语人曰 
吾得于范公不欺二字平生用之不尽也此介直之称所由来矣】

　　△李京

　　李京字伯升赵州人进士中第厯平定军判官冀州推官改大理寺丞知魏县奉法严正吏不便欲以奇中京遂相率遁去监司果议以苛 
刻斥京知府任布曰如此适堕吏计中京赖以免徙永昌县通判赵州以王拱辰荐迁监察御史时太史言日当食不食羣臣皆贺京上疏曰陛 
下精意感格日当食而阴云蔽亏虽荧惑退舍桑谷并枯无以异也然臣窃有疑者自宝元初定襄地震坏城郭覆庐舍十年不巳岂非西北二 
边有窥中国之意乎今孟夏雷未发声岂非号令不信乎愿陛下饬边备慎出命以厌祸于未形又尚美人弃外馆多年比闻复召入臣虑假媚 
道以为蛊惑宜亟绝之苗继宗嫔御子弟乃缘恩私为府界提点宜割帷薄之爱重名器之分庶几不累圣政仁宗嘉纳授右正言数上书论事 
宰相贾昌朝不悦京尝属侍御史吴鼎臣荐推直官李实鼎臣希昌朝意告中丞高若讷若讷为鼎臣上京简谪京太常博士监鄂州税既至引 
令狐峘钱徽事言臣为御史谏官首尾五年凡六上章四亲对自陈疾故恳求外补臣之出处粗有本末会推直官李实岁将满因简鼎臣宜留 
实补御史鼎臣亦谓议协公望不意逾两月乃诬臣与实为朋党臣与实僚友鼎臣乡曲之旧惟陛下察之未几卒官诏录其子谌为郊社斋郎  
【按宋史此下有吴鼎臣附传无事迹足录今从删】

　　△吕景初 【马遵】

　　吕景初字冲之开封酸枣人以父荫试秘书省校书郎举进士厯汝州推官改著作佐郎知夏阳县佥书河南府判官通判并州高若讷荐 
为殿中侍御史张贵妃薨有司请依荆王故事辍视朝五日或欲更增日听上裁乃增至七日景初言妃一品当辍朝三日礼官希旨使恩礼过 
荆王不可以示天下妃既追册为皇后又诏立忌景初力争乃罢时兵冗用度乏景初疏奏当祖宗时四方割据中国纔百余州民力未完耕植 
未广然用度充足者兵少故也而所征皆克自数十年来用数倍之民所向必败以此知兵在精不在众望诏中书枢密院议罢诏补而汰冗滥 
又言坐而论道者三公也愿陛下于辅臣侍从台谏之列择其忠信通治道者屡诏而数访之幸甚又与言事御史马遵吴中复奏弹梁适与刘 
宗孟连姻而宗孟与冀州富人共商贩下开封府劾治所言不实皆坐谪景初通判江寍府徙知衡州复召还台嘉佑初大雨水景初曰此阴盛 
阳微之诫也疏请择宗子之贤者问安侍膳宫中以消奸萌或尹京典郡为夹辅之势时狄青为枢密使得士卒心议者忧其为变景初奏称天 
象谪见妖人讹言权臣有虚声为兵众所附中外为之恟恟此机会之际间不容发葢以未立皇子社稷有此大忧惟陛下蚤为之计则人心不 
</div>
    <div class="pagination">
<a href="续通志_page749.html">上一页</a><span>...</span><a href="续通志_page745.html">745</a><a href="续通志_page746.html">746</a><a href="续通志_page747.html">747</a><a href="续通志_page748.html">748</a><a href="续通志_page749.html">749</a><span class="current-page">750</span><a href="续通志_page751.html">751</a><a href="续通志_page752.html">752</a><a href="续通志_page753.html">753</a><a href="续通志_page754.html">754</a><a href="续通志_page755.html">755</a><span>...</span><a href="续通志_page751.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
