<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 723 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 723 页/共 1125 页
  </h1>
  <div class="content">
   可数。广东则广、潮二州，西南静江皆号多士，时有请嘱。所差试官，必须遴选，以绝外议。至于他处，但须邻郡，或隔一二州差往，庶几道里稍近，可以赍办行李，饥食渴饮，不致乏绝丧身之患。乞下两路漕司照应施行。」从之。 
二十六日，监察御史倪千里言：「朝廷取士，莫重于大比。士子求仕，莫重于始进。近岁士夫徇私而坏法，士子冒试而犯法，盖不一试。且如漕试，弃乡井而贯他郡，背父祖而冒同宗，货鬻成风，廉耻扫地。近者俞廷臣之请重保官之员，皆谓漕牒之弊虽未尽革，较之曩岁，已免泛滥。至于国子设科以(侍)[待]公卿大夫子弟，谓其承父兄之训，识政事之体，故优其选，而伪冒尤为可怪。前举补试，有许其姓者，托本寺法官名为族属，两冒就牒，攘夺同经之额，具见台谏章疏。此其事之败露者，其它踪迹诡秘，漏网佚罚，使胄子之才不获自见，即非类不检之士，并缘窃取，士心愤嫉。臣照贡举条令，国子所牒已有定制，秋试在即，若不申敕，窃恐旧习未悛。或假托宗枝，或迁就服属，旁招广引，复成伪滥。乞下臣此章，戒敕朝士各守成法，无得妄陈服属，多牒人数。揭榜审劾，如有伪冒，定与驳放，牒官、保官并行弹奏。庶几法行自近，士心胥服。【贴黄】窃见诸路漕赋，若江东西、湖南北、福建、广南等处，率多惟势是视，惟巧是图。臣尝分教汉东，亲闻湖北漕闱第一场经义及赋破题，次日传录在外，有写 
      
出全篇者。若试官则预知某士系某官所牒，某官子弟系某经应举，或惮其势，或谓其吻，或受其宛转，或惑其虚誉，必与寻取，取媚上官，为进身计，使寒畯白同殿举，一黜三年，殊可悯恤。本台体访弹奏外，乞下诸路漕司备牒试院，须管从公考校，不得循习故态，私行选取。」从之。 
七月二十三日，臣僚言：「国家设科举以网罗天下士，比年奸弊滋甚，有司去取未如人意。夫差官考校，逐州对号，以防请嘱。今富室子弟先期计会漕胥，密知考官姓字，要之于路，潜行贿赂，预买题目，暗为记号，侥幸中选。铜臭得志，而真材老于岩穴矣。此考官鬻解之弊。举人所试经赋论策，各有所长，如三场停均，方在取数。今或头场经赋偶合主司之意，先入为主，则论策一切不问。亦有但取破题，而终篇不暇考究，论策未尝过目。此专取头场之弊。逐州解额，经赋多寡不同，而考官治经者或不工于赋，习声律者多于经旨未能深究。今漕司差官，拘于员数，艰于通融，彼既各有所偏，谁肯自处于不能 求其通情从公商确，难矣!此考官执己见之弊。主文命题，去取当以古注正义为的。庶几持论平正，人无异议。今所见不同，各聘臆说，徒启后进穿凿之私，而老成博学，弃而不录。此举子求异立说之弊。乃者换易试卷，猾吏与富室表里，或拆换卷头，或暗毁真卷，奸弊百出。此曹但知货贿可贪，不知士子得失利害。凡此数 
      
端，皆科举深弊。今秋闱在目，乞下礼部，遍牒贡闱，密切体访，革鬻解之弊，严通考之法，考官则通融考校，勿执偏见，出题去取须以古注正义为的。仍检察吏胥换易卷子，严为关防，如是则真材硕能在选中矣。」从之。 
八月七日，臣僚言：「窃见诸州考校，正额之外，待补多不留意，或于落卷中取以充数。经义但看冒头，诗赋仅阅一二韵，论策全不过目。其尤无状者，只点检无杂犯，便寘选中，出院辞州，亟为遁计。士子怨嗟，在在有之。今试期虽近，以待补为重者，不过两浙、江东西、福建等路。亟行申饬，尚可以及。乞(今)[令]礼部速牒诸州，严责考官，精择正解之外，待补卷子亦加精考，并要分明批抹，与选者批文理何处优长，黜落者批文理何处纰缪，卷首具考官职位。开院后，将所取草卷解发运司点检，如有卤莽，定加责罚。其卷子多试官少去处，量展日子，毋惜小费，庶几试官留意选择，不敢循习忽略。」从之。 
十二月十五日，臣僚言：「比年省试差官，有前期恳免不愿就者。公道不明，人莫不亲其亲，子其子，趋宽畏狭，情所不免。自避亲别试，取人至窄，朝士宜为试官者，规避求免，临期无官可差。或以干堂到部充数，外官视朝士，等级有差，惟务顺承，不敢可否。臣尝熟思，士不乐于别院者，就试人少也。使试者众而取亦众，何避之有 今莫若尽拨诸路漕司新旧发解碍格不碍格之士而别试之。盖凡取解 
      
之优，自太学及胄子外，则有诸路漕试尔。以天子之教养与公卿之子弟，于法宜优。而四方游士非其亲故，夤缘请托，侥幸于二十人之中者，所得已多。臣尝略计，前与诸路运司取数几四百人，参以旧请漕举还试该免解者亦不下百余，以数百人之场屋，取放之榜，视昔大为有间。然后以大院避亲者归别院，而别院避亲者归大院，将见就试与考试者两得其便，无复求避矣。今既减大院人数，而增别院试，合于大院参详，及点检试卷官内分拨二三员，添别院考校。仍展拓位次，所有试中前三名，乞依四川类省试例，与授教官，庶几无偏重之患。窃见近制差台谏一员同知贡举，既不预考校，而贡院一行事，又使知举裁处，恐心力不能两用。乞自今贡院内外事务，皆决于同知举台谏，使得一意检柅吏奸，关防弊幸。其三知举专主去取，勿以他事为累，庶几各举其职。」诏令礼部看详申尚书省。 
二十九日，臣僚言：「恭惟国家三岁大比，经义考讲学之源流，诗赋观词章之润色，论以见评议古今，策以试潦通时务。真材实能，虽非纸上语所能尽得，使其参求互考，详观精择，则胸中抱负，大略可见矣。旧制，点检试卷官批高下，参详覆考，供纳知举，欲使三场互考，不以一人之见为去取、一场所作定得失。除知举出房卷子，余发赴过落司类筭分数，同者以本经高下次第排比。累举以来，虽差参详 
      
官一员掌过落司，然卷子未尝经由，得失取决于一时。精力有限，卷数实繁，类聚之时，决择不暇，得此遗彼，升况随异。间有掣肘，不容致力。谓如知举三房，甲批一场可取，而两场在乙、丙房钓取不到，遂致平沉。或占吝不发，两俱失之，至有一场可采，两场批下，而叨预选抡者。有专主本经，而论策不称，亦得备数。或两场虽优，本经稍怯者，不在见取之列。此无他，视过落司为文具，舍分数而不用也。夫三场取士，不独取一日之长；分房互考，不欲局一人之见。立法之意，非不详密，奈何循习而不察。乞下礼部，将来省试考校，除出房卷子，其余尽付过落司，类聚三场纽筭分数取放，更欲加详委官覆筭。」从之。 
七年正月六日，监察御史倪千里言：「治道以人才为急，人才以培养为先。先朝苏轼有言：仁宗皇帝搜揽天下豪杰，不可胜数，既自以为股肱心膂以致太平，又留以为子孙百年之用。猗欤盛哉!列圣相承，世为家法。中兴以来，培养封殖又且百年。高宗以宽厚得士，然未尝不量材授任；孝宗以精明得士，然未尝不远览广求。既能任用于翕受之余，又复储养于器使之后，犹作室之木，养之于拱把，取之于成材者也。且夫场屋人才之所自出，而礼闱引试，嫉士如仇，主文举子，互(誊)[腾]口舌。渊源正论，类加憎恶；迎合时文，必见收取。或一二字之不合，便谓道学者流，尽行黜落。奏号有日，额数不充，窘迫 
      
无策，妄取塞数。此人才之坏于场屋者也。今省闱在近，宜加申敕，革假手怀挟之弊，择实学多闻之士，识见取渊源，议论必醇正，毋循故事，视为虚文。乞下臣此章，风示多士。如板行监学所选经义赋格，每经凡十数篇，赋余百篇，不过士子从来所尝观览，间有古义一二，亦非必欲模效句法，蹈袭绪余。而远方之士不知有司姑借是以为可法之文，初不以为文之可法者专在是，乃区区诵习，惟务掇拾土苴，窃取形似，投有司之好尚，意见局而不广，议论拘而不通，文义卑弱而不振，古作源流之益远。他日或致见黜，又以为主司之过。夫多文为富，各随所长，期通诸理，粹然一出于正。前辈之文可效可师，何止一家 不必尽泥此十数之作也。培养人才之道，无越于师。」从之。 
二十四日，礼部言：「湖北转运司据鄂州申学生郑次侨等八十三名状：照得礼部颁降《韵略》内指挥，凡诗赋落韵，系犯不考式。今来本州岛所申解额第四名宋倬赋压官韵『有』字，系合于上声四十四有内，照音释文理压韵。其宋倬第六韵内，『诏劝农桑，及乎令守』，其『守令』字系去声，四十九宥韵内收载，释云『诸侯为天子守土曰守』，即与上声有字韵内守『守义理』不同，委实落韵，合在不考之列。乞补申朝廷，依贡举条制施行。州司已将宋倬解牒寄收军资库，及将次侨等录白到宋倬落韵赋粘连在前，备申转运司，乞施行。一、据鄂州 
      
本州岛揭榜，倬叨预名。续据江夏郑次侨等妄状，诉倬第六韵押『守』字为落韵。蒙本州岛备申运司，仍将解帖拘收军资库，至今日久，蒙行下给付。窃缘倬当来所押『守』字，于《礼部韵》及考质经史并古文时文皆有据。其郑次侨等诬玷之意，止缘今岁科举，蒲圻士人合状经使台陈诉江夏积年私号之弊，蒙行下禁戢，公意既伸，下邑士子遂获联名预荐，郑次侨等抱此不平，所以妄词。念倬灯窗勤苦，仅获一举。今去试期逼迫，若不哀鸣，必是趁赴省试不及。乞送鄂州日下 乡贡进士宋倬状：伏(结)[给]解帖与倬赴部投试。本司寻送鄂州教授契勘。据教授锺兴伏乞备申礼部，下监学详议『令守』字合与不合于上声通押，仍乞备两词告示宋倬，径自赴部陈乞施行。本司除已备词告示宋倬外，礼部连送国子监聚议。」既而国子监言：「据太学博士陈与行等申，照得《礼部韵》『守』字于上去声内皆有，其上声『守』字无注，去声『守』字在狩字下，注云『诸侯为天子守土曰守』，即令守也。今宋倬赋押官韵有字，并押『令守』，即系去声韵内，委是落韵不合格。」本部再送监更切契勘诣实，国子监再行契勘，依贡举条式，宋倬诗赋委是落韵不合格，合行驳放，乞施行。诏依礼部所申驳放。 
三月二十二日，刑部尚书曾从龙、礼部侍郎范之柔、刑部侍郎刘爚言：「窃惟国家以进士一科网罗天下之英隽，义以观其通经，赋以观其博古，论以观其识，策以观其才。异时谋王断国，皆由此选。臣等滥司文衡，加意考核，期得真才实能，为明时用。而场屋循习，文气不振，比来滋甚。其间学问深醇，文词雅建者固不 
      
乏人，然晨星相望，稀 寥落，盖亦绝无而仅有也。大抵学不务根柢，辞不尚体要，有蹈袭古作至二三百言者，有终篇雷同仅易数字者，涉猎未精，论议 陋，缀缉虽繁，气象萎薾。若此之类，虽黜而不取，然恐四方士子习为故常，未能丕变。乞下此章，风厉中等之士，仍令礼部每遇大比，申饬漕司遴选考官，俾精去取。澄源正本，莫切于斯。」从之。 
二十四日，国子监言：「太学补试数内，太学生阙二百四十七人，从嘉定四年七月三日指挥，拨十五名充蜀中待补入学之数。其余二百三十二人系诸路赴补试士人，合使(关)[阙]额。」先是嘉定四年七月，国子正张方言：「蜀去天日，邈焉万里，士非贡于类省，无路观上国之光。而三岁大比，州郡漕司例放待补，徒为虚设，挟才抱艺者岂不愿奋于贤士之关，特以困于僻远，不能自至。间有至者，不过一二使作人之意，不 于海宇，臣甚(借)[惜]之。朝廷念蜀士之远，取士有类省，选吏有外铨，独于布韦始进，可不示其恩意哉 莫若每举于太学阙额内分拨二三十人，于蜀中类省之后，合六十州待补之士，中选者令径入太学。其于学额所占不多，使远方之士常达于王都，作兴士心，所补不细。乞付有司施行。」礼部言：「国子博士楼观等看详，待补之法，所以录贡举之遗，作成于天子之学也。蜀中三岁大比，州郡漕司例取待补人数。蜀去行都万里，士之一试，得失未可必，是以中待补者多不克试，几成虚设。张方所陈允当，今议每举拨太学阙额一十五名，充蜀中待补试中太学之数。」诏从其请。至是补试，本监申请举行。 
二十五日，诏榷货务监官照左藏库官，许依厘务官牒试。既而以监行在榷货务都茶场宋济、唐仁杰言各系升朝官经作县人，乞援左藏库监官奚士逊等，照旧法依厘务官放行牒试，从其请也。 
四月七日，诏合门祗候职任与职事官事体相类，与放行牒试。既而以乡贡进士邢渤等言：「堂叔镆见任合门祗候，杂压在太、武学博士二令之上，与职事官一同。凡编入杂压，系入职制之官。今太、武学博士二令既以职 
      
事官牒本宗试，而合门祗候未得比类牒试。渤等粗习举业，岂不觊援胄子之例，仰副作成教养之意。乞比职事官放行牒试。」从其请也。 
五月二日，监察御史黄序言：「士莫难乎其始进。三岁大比，献贤能之书而亲策之，公卿大夫皆此焉出。然趋愈下，则大为之防，当自今始。进士唱名之三日，期集于别试所，有旨赐之餐钱。进士前三人得自择同升之彦而分职，由紏弹牒表而下，数在绍兴纔四十人，淳熙至八十人，绍(兴)[熙]乃过百人，开禧逾二百人，前岁虽少损，犹百八十九人。夫进士通榜不过四五百人，职其间者几半，期集所非有大利，而头钻竞趋，何哉 意为异日请托之地，下省小录口腹之须。比年胪唱甫彻，请嘱交驰，于是略其当差，滥其不当差者。今廷对有日，乞下此章于进士期集所，合差职事，当先甲科省试上十名，太学上舍生、诸州路类试首选及名望之士，酌绍兴、淳熙之数而取衷焉，亦涵养士风之一端也。」从之。 
九月四日，通判临安府孔元忠言：「准差监类试所门兼撰号，检会试卷封弥打号，母头既同，从来以千字文排去。其间相类，可以添改，如乃可为及，王可为玉，白可为百，止可为正，心可为必，比可为此，旦可为且，壁可为璧，乂可为又，中可为甲之类，共一百五十四字。万一或出奸弊，甲能文，乙不能文，或有(清)[请]嘱，将甲乙两卷及字、玉字中选字号，却以乃字、王字试卷添一笔持出，有司仓猝，但见草卷真卷一同，不假以文比对，便行开拆，何缘 
      
辩白 岂不为试者之不幸。乞下封弥所，不许重行施用。并下礼部国子监契勘。」既而礼部言：「国子博士曾焕等看详，孔元忠点检得字画相类，不合兼用，所乞委是允当。如遇试场，即合遵守施行。」从之。 
八年九月二十八日，殿中侍御史黄序言：「窃惟国家设科目以取士，惟进士得人为盛。故于三岁大比，每加详焉。然世变愈下，奸弊愈滋，四蜀为甚。盖蜀号多士，邈在一方，为主司者不胜其弊。嗜利者卖号于多货之室，嗜进者纳号于势要之门，分卷不至本房，则宛转旁搜于比邻已黜之文，或出他房，则回护揩改。其批凿或差在所事上官之乡，或差在同官所居之郡，皆得以行其私，岂不负国求贤之意。臣尝采蜀中舆论，则四路漕试、诸州解试、四川类省试，皆有私取之弊，而廷对之士则有行役之弊。夫漕试之有别院，所以待举子与试官之有妨嫌者也。今闻四路漕试于正试院内夹截数间为别院，同门出入，三日试罢，往还无间。故父兄为正院试官，而子弟别院预荐，每举有之。而一路有出身合差人，亦自可数。前期于漕司计会暗号，转相授受，期于必中，此漕试之弊也。诸州解试有监试一员，或通判、幕职官，在法不预考校，而寡廉鲜耻之徒先受计嘱，以其所私转恳考官，必为历诸房搜寻，委蛇曲折，无不遂意，而试官又有鬻号私取之风，此诸〔州〕解试之弊也。四川之类省试，朝家幸惠遐方之士，别院之设，所以待举子之有妨嫌者也。凡有亲嫌，宜试别院。 
      
今闻帘外官亲戚则以有妨嫌而送入别院，帘内官亲戚反为无嫌而标作避房，前后以私中选者，非帘内官之亲则其馆客，皆以避房待之。虽杂以他卷，然卷数既少，尤易辨认。又如蜀士中类试前名及居廷试鼎甲，适当见任度其必预考校，莫不先有所祷，累举物论不平，此类省试之弊也。至若类试仲秋之末，揭榜季秋之杪，而夔利路越半月始得见榜。故廷对之去，行役万里，不易办集。登舟率在穷冬，既为舟人所邀，又苦津务之阻，所过至飞瓦石，挟弓矢，伤其舟楫。每举必有数辈殒于非命，此又廷试在道之弊也。乞下四川运司，于正试院之侧更置别院，令试官不得与大院相通。其所部选差监试，责其觉察考校，不得私检誊卷，旁搜暗号。所有考中卷子，聚厅会考，定其去留，监试不得干预。乞下四川制置司，今后类省试，凡举人有妨嫌者，不许分帘内外，皆于别院就试，不得避房。如(下)[不]愿就别院，仰寄举以俟后科。更下制司及诸路运司，搜访场屋之弊，痛加更革，精选文学德行廉洁之士以充考校。有合廷试之人，委自制司下逐州津发催促，于岁前起离，约束沿江税务，仰实时通放。待士之意详尽，而孟夏之朔尚未入国门者，更不赐对。庶几临轩不在盛夏之时，亦可革迁延之弊。」【贴黄】窃见行在每岁类试，大法止取一二人，以待评事之阙。而四川亦有此一科，凡应试者于法令皆非素 
      
习，中选者率是私取，士矣类能言之，名器之滥，诚可太息。乞下四川，大法试今后住罢，庶惬公论。」从之。以上《宁宗会要》。
嘉定九年三月二日，臣僚言：「宾兴之礼非不重，州郡视为具文；贡举之制非不详，有司未尝加意。臣择其甚者言之，一曰考官阙少，二曰誊录卤莽。今若于逐州人数多处增差考官，省、解试、铨试、太学公舍等试，先期选择楷书人拨入贡院。其誊录册纸，增价买办，不至薄烂。官司所费，亦自不多，使士子积三年之勤，角一日之技，文艺优长，必可预选，无复枉黜幸中之弊。」从之。 
六月三日，监察御史李楠言：「迩者场屋之文，根本之学浅而务为剽袭，纯实之意少而类多浮靡。簧鼓诪张，自曰至计，初无谋国之忠；险躁诡激，胥动浮言，宁有爱君之诚 文弊极矣。考之甚简，用之太遽，秋赋春闱，一挂名其间，取青释褐，易于探囊。视古人官于论定之后，爵于任官之余，益又相远。上以虚文求实才，下以一日之长决去取，终身富贵，乌可以文章为小技，不思所以作新之乎 转移阖辟，顾上之人何如耳。先朝景德中，李迪、贾边省试，迪以赋落韵、边以论命意与注疏异，皆不中选。时王文正公旦为相，谓落韵出不意，立异则务为穿凿，遂收迪黜边。张方平知贡举，建言比来文格各出新意，相胜为奇，以怪诞讹讪为高，以流荡猥烦为赡。且谓『策试有置所问，妄肆胸臆，条陈他事』。今日之弊，何以异此。乞下臣 
      
此章，布宣中外，俾学者知所趋向，考官知所去取，一以王旦、张方平为心。凡属辞尚体要，论事不怪迂，名之必可言，言之必可行，有关治体，益风化者，擢寘选中。庶几一洗陋习，少振颓俗。」从之。 
九月二十七日，臣僚言：「窃惟国家设科取士，得人之盛，视古无愧。近年条制寖宽，士气日卑。上之人务兼容为宽德，不加检核之严；下之人以苟进为得计，益萌侥幸之望。况由秋试，选之春官，苟不加精核于其始，则何以考察于其终乎!夫挟书有禁，旧制也。今郡至棘闱，日未及中，残编散帙，盈于阶戺。甚者以经史纂辑成类，或赋论全篇，刊为小本，以便场屋。巧于传录者既以幸得，而真有问学者未免见遗。代名有禁，旧制也。今不在计偕者，或擅就省试，(切)[窃]贡籍，久故之名为假手之地。部胥书铺， 比为奸，撺名纳卷，入场代笔，趋利者多，冒法日众。乞申明戒敕，严挟书之禁。凡免举试人，于本贯勘会，召保官批书给据保明。有游学在京不能归者，召朝士委保，庶几一扫旧弊。」从之。既而礼部言：「臣僚奏，凡免举就试人，各于本贯州军召保官一员，批书给据保明。本部照得今去试期不远，若遵申请，再下诸路州军重别保明，切恐诸州军申发后时，其士人起离在道，却使复回陈乞，必致迂回，赴省不及。今照臣僚所请，且与今举收试，俟将来嘉定十二年免举省试人，却照今次指挥遵守施行。」从之。 
十年正月九日，臣僚言：「科场之弊不一，有司之见不同。国家三岁取士，盖将网罗英俊，以资他日之用也。苟条约不明，弊幸百出，好恶各异，去取不精，关系岂不大哉。夫巡铺以 
      
察怀挟，今八厢容情，略不之问，披卷阅帙而挟书无惮。排案以防传义，今吏胥受赇，巧为地道，同廊并坐，而传写尤便。分差誊录，许令雇债，所书草卷，至不可读。有司拘限，率多卤莽，给使厮役，不令整肃，乞觅纷哗，扰乱文思。士子迫于晷刻，宁不窘困 虞。法令明禁，讵可不申饬之乎 初考以点检为名，盖点检程序，别白优劣，而上于覆考。覆考以参详为职，盖参订辞义精详工拙，以上于知举。至于知举，则取舍方定。今初考批卷人各不同，谨畏分守者虽遇杰作，未敢过予，率意任情者偶有所合，径批优分。虽知举参详，或升或驳，而过落攒分之际，合数而总计之，得失不能不差矣。其它如挟专门之学者，自是所见取舍不合于公论，喜穿凿之论者不顾经意，权衡莫当于人心，使辛勤实学者有不遇之孍。乞下礼部，候将来锁院者，备送试闱，严切关防怀挟排案等弊，誊录书手必令官司先验字画，封臂押送贡院，门官覆试，然后押入。如不谙书写，亟行退换。初考批分，必从知举先集考官议其去取高下，所批字号分数，务适其当。过落司如遇初考分数，方于参详、知举，许当职官缴申试厅，公共予夺。庶几弊幸稍革，真才不遗。」从之。 
二十八日，臣僚言：「臣闻一法立，一弊生，禁防已密而奸幸复出。防禁之外，苟不逆折其萌，则奸弊愈滋，法制不足恃矣。议者谓省闱之弊，视数举之前为特甚。怀挟之未 
      
革，巡视之处文，排案之作弊，传义之纷纷，此其弊晓然易见。日来多有冒名入场之人，颇骇人听。如甲系正名赴省，乙乃冒名入场，方州士子纷揉错杂，书铺莫辨，安然入试，略无顾忌。十年之前，安得此弊 预榜之后，独有参验字踪真伪，非不严也。曾不知奸弊之生，出人意外。场屋制备卷，以防正卷之阙失。今乃预买备卷，冒名出试，则以场中之文，令正身誊上。及至中榜，计赂吏胥，抽换场中之卷，虽一二千缗亦不惮费。吏辈为地，何计不遂。则比字踪之设，不足恃矣。备卷条印、通印卷首，以防拆换。此曹多是买下，或于帘前妄请，潜地袖与正身誊写。帘前纷陈之备卷，何所稽考 此弊之尤者，非怀挟、传义之比。乞下礼部，自今省试，只许监中印士人正卷。所有备卷，只许白卷纳入省场，令监试专差官监印，计数封起。引试之日，有请备卷，必逐名监给抄上姓名乡贯，以为后日稽考。私买滥请之弊，仍令巡按等人巡缉。有正卷又请备卷，冒名入场人，必罚无恕，庶几伪冒可革。」从之。 
三月二十七日，礼部尚书黄畴若等言：「猥以庸虚，叨司贡举，窃伏思念。恭惟祖宗隆平，垂意多士，选举具严，尝面命从臣，精求艺实。又赖有司澄清浇薄，至景德二年之诏，则曰：『属词未成于师资，专经莫晓于章句，攘窃古人之作，怀藏所习之书，假手成文，遥口授义，士人之干录，岂其然乎!』于是着为章程，不得移易坐次，怀 
      
挟册书，掖出试闱，仍严殿举之令。绍兴二十六年之诏则曰：『近年以来，士风寖薄，违至礼闱，不遵规矩。挟书代笔，传义继烛，种种欺弊，靡所不为。夫出礼则丽于法，按察紏劾，务在必行。』圣圣相承，重规迭矩，谨言如此，夫岂乐为是禁防哉 盖冒滥不去，则才艺莫伸。比年场屋日宽，玩习成弊。有勤问学知畏者，入无所挟，则窘一时之偶遗；工剽袭慢令者，怀藏既多，则掩众人之不及。臣等入院之初，检举条制申省，恭承给降黄榜，士子翕然知改。引试凡十有七日，一二未悛，不逃紏摘。其余廊庑肃然，人自罄竭。旧来试毕，掷册满前，今兹浃旬，庭下如扫。是知先庚后甲，己日乃孚，亦何 验之速也。然申严之初，近者固已知，远则未必知。人之常情，始知所畏，久未必畏。乞下此章，播告中外。今省试甫毕，令士子各务进修，崇尚实学，无怀旧习，以革诞谩。自今科举，申敕有司，断依贡举条制，庶几人知乡方，皆务力学。」从之。 
十二月二十七日，臣僚言：「窃见祖宗祧庙之讳，试闱多用命题，甚失陛下恭事祖宗之意。乞凡试官于出题之际，并不许犯。若举子程文，只依旧法。」从之。 
十二年六月二十六日，监察御史张次贤言：「立法贵于守法。夫三岁取士，国之成法，于法之中特优其选，国子是也，岂私于公卿大夫子弟哉!盖以亲父兄之训，识政事之体，讲闻素熟，选而举之，惟恐不宽。为公卿大夫士者，体朝廷之美 
      
意，守一定之成法可也。苟或挟私徇情，旁枝别族，夤缘攀附，何以示公 窃考绍兴间文武职事官，本宗同居五服内，居异大功亲厘务官，文臣京官，武臣朝官，本宗同居小功亲，并许赴监取应。庆元间，职事官许牒子、孙、亲兄弟、兄弟之子，厘务官牒本宗同居大功。前后因革，虽若小异，优是选者 于此见也。然惧牒之不实，有牒官欺隐、保官不实伪冒殿举驳放之罪。方牒之初，长官核实。入试之际，卷首书系某官某亲。揭榜之日，名下书牒官服属。既得之后，不许归宗。防闲非不严密，申明戒敕，屡勤奏请，诚以法意既优，人情幸得，旁蹊曲径，冒而求之，亦何足怪。独惜夫廪稍上国，垂绅朝行，不顾廉耻，隳坏成法，岂非权势相临，货贿相悦乎!职事官牒止小功，法也，或以缌麻为小功；厘务官牒止大功，法也，或以小功为大功。此犹冒法之微。至于服外为服内，以侄为弟、侄孙为侄，强就服属，紊乱昭穆。甚而隔州隔路，平生踪迹风马不及，苟同其姓，一旦梯援，遂或嫡派。成法虽存，略不顾恤，则幸门一开，上行下效，冒滥相煽，以至漕牒姑姨满里，同宗纷纷，售伪者势所必致。今公道彰明，国维振饬，未必有前者之虑，私忧过计。切谓名以国子进士者，朝廷以为公卿大夫士之裔，使寒素之士不得侪其列，其待之异矣。正宜廉耻相先，扶(槙)[植]公道，讵容狃于旧习，或肆伪冒，有负优厚之本意。乞下臣此章，戒敕朝 
      
士，毋徇人情，紊国法，痛革假托宗枝、迁就服属之弊，一正廉隅，各安命义。或丽于法，当照绍兴指挥，必行无恕。」从之。 
七月二十六日，诏步军司中军统制时暂权照管侍卫马步军司事务黄之颖，令礼部特与放行牒试。先是以都省言，黄之颖乞牒子侄监试。据礼部备国子监申，虽未有行过体例，缘之颖目今管干马步军职事，即与其它小使臣任军将官事体不同，合议施行。故有是命。 
九月二十七日，国子司业王棐言：「科举取士，自唐以来，盖数百年。鸿儒名士，社稷之臣，由此涂出。方其应试也，杂来泛取，滥得幸中，不知其几。故我艺祖常难其选，兴学校，专师儒，欲教而后用，养而后取之。盖乡举里选，其法既废，兼采誉望，有司犹得以执其权。自糊名誊录之法密，则一于言语文字工拙而已。法行既久，未易骤变。来者愈多，有司考校，精神有限，去取苟且，则并其言语文字择之不精，毋怪乎人才之愈下。南渡以来，嘉尚正学，中间诸老先生虽所得源委不能尽同，究析义理，昭若日星。士子手抄口诵，讲疑问难，上者有深造自得之功，下者不失为规矩准绳之士。权臣误国，立为标榜，痛禁绝之，以《中庸》、《大学》为讳，所趋者惟时文，前后相袭，陈腐愈甚。夫积渐于数十年之久，其说之方行，大坏于数年之间，其论几熄。更化以来，崇奖虽至，丕变未能。故体贴愈精，字面虽新而不贯于义理；华藻愈盛，浮言虽多而不本于义理。务为纤巧而气益卑，更相蹈袭而见益下。臣谓当此大比，戒谕 
      
考官，悉心选取，必据经考古，浑厚典实，理致深纯，辨析该通，出于胸臆，有气 者，理胜文简为上，文繁理寡为下。秋闱既精，上之春官，进之天庭，为异时天下之用，岂云小补。」从之。 
二十八日，右谏议大夫李楠言：「自昔取士必由学校，后世变为可举，尚谓学而后仕也。厥今之弊，曰传义，曰挟书，曰见烛，未若代笔，最失本意。盖科举以其业儒能文而后设，棘闱之防，门关之禁，监试有官，巡逻有人，堤防伺察，虑其有弊。今赂贿公行，代笔中选，十常二三。秋试已毕，省闱在望，乞检照科举条法，申严行下，重立赏格，如有代笔，许人告首。仍下州县，预令通知。」【贴黄】臣窃见丙子举，奏请州郡召保给据，前赴省试。续以试期迫近，权就礼部检元解帖给据就试，而贪婪无藉之徒，乃用情解已死姓名投状，或用弟兄亲戚同乡姓名脱漏给据，专为假手试讫，委而弃之。乞下所属，照指挥就各州保明给据赴省。如违，定不收试。此革代笔之一端。至有门外假手递槁入院，或内外通同交卷历子，先上姓名，旋将见成卷子传入填纳，或封弥之初，私置别本记其名号，计嘱吏人涂改，以图必取。乞立罪赏严戒巡逻官吏，其令人代试及代人试者，从条科罪。如有行赇，计赃重作施行。从之。 
十二月九日，臣僚言：「考校差官，力有所限，居有不安，讵能运我精神，校人优劣。岁当大比，试于春官，知举主文衡，参详审当否，至于 
      
考校去取之责，实繇点检试卷官，每举例选二十员，莫非文艺器识。试越一日，分房考卷，自朝抵夜，一月甫能竣事。脱有病者，又难分考。莫若就点检官内添一二员，俾我能胜文，文不我窘，所谓力有限者此也。贡院地势卑下，春阳地气上腾，非有板居，恐为湿气所袭。有司已铺一半，莫若铺足，俾四体展布，一意文字，所谓身有不安者焉可诬也。乞下臣此章，详加讨论，亟赐施行。」都省照得，近来宗子到省人数倍于常举，其点检试卷官，若仍旧止差二十员，窃虑考校不精，合议施行。诏更添置点检试卷官二员，专一考校宗子试卷。 
二十二日，臣僚言：「场屋弊极，法禁当严。请言秋试一二，复以省闱当谨者陈之。近甸今岁贡闱，词赋过韵，寘之前列，小义错缪，处之魁选，有以杜预《左氏》之序出为传题，卤莽可知。甚者身不入场，榜出高中，词讼未已。浙漕类试，其弊尤多，或名贯年代一同而纳两卷，或次场夹赋卷而同纳，或二名贯虽异祖，父名讳年甲则同。别试之所，盖避亲嫌，漕闱合避二百六十余人，类以孤经牒还大院，别院所试仅二十人，安有孤经若是之众 借曰避考校，宁保其无嘱托 别院考毕，仍归大院同考，别院之设，特具文尔。试卷封弥所用涂注印记，而誊录所为无后梢发还封弥，不止一二，岂非吏贴，辄毁其卷。近者败获涂改，皆此类也。近郡若此，四方可知。精选详择，所藉甄别，特省 
      
试尔。八厢伺察，以防挟书、代笔。比年玩习，锁试之前，富室势家结约入试，包藏所携，首为奇留。试题一出，密令检阅，蝇书满庭，莫之惮也。(郡)[群]聚假手，八厢所合巡视；顶名入试，书铺所当认识。嘱托既行，皆不之问。传义以线从地引入，饮食公然传入，弹圆随水注入，机巧百出。封弥誊录，弊幸尤多。监官贴书，不许相见，正心传泄正心：疑有脱误。，公然往来。封弥既毕，拨过誊录，号簿付之吏手，姓名皆得而知，岂容不关防哉。夫群天下之士试之礼闱，彼抱实学正欲自见，而圣时望于得人，奸欺冒滥，材能湮郁，岂选举之意。乞谕大臣，严为措置，巡视八厢、书铺知情故纵，重寘于法。封弥誊录，乞差朝士二员机察。引试之日，令临安府多差厢官，四围巡逻，签厅官提督，如有捕获，准条推赏，因事败露，亦议责罚。注水之地，引试之日，厢官监视，卯时注入。入场之后，不许注水。照得贡举制，举人怀挟殿四举，有官人(衡)[冲]替，注令人为人同，非不至严，士子类多挟书，堆积盈满，条制荡然。今秋宗子解试，有怀文入场，所出之题，一人有十二篇，已用其一，余以惠人，悉皆预榜，真才黜落，莫不惋愤。多器以计得，固自不可，况清官要职皆由此选。今来省闱，深虑循习，乞以臣此章，严行禁止，专委监试措置，搜逻违犯之人，必罚无赦。巡铺八厢不行觉察，取旨责罚。」从之。 
二十六日，右谏议大夫李楠言：「恭闻高宗因辅臣进呈殿试升降格，尝 
      
曰：『初召考官，以鲠正居上，谀佞居下，此以示朕好恶。凡士人须自其初进，便当别其忠佞，庶可冀其有为。』大哉圣谟，诚选举之良法。近世科举，亦古人明试以言之意，顾以乏才为叹，何耶 是非人才之罪也。欲正六律音，必委善知乐；欲得千里骏，责之善相马。今欲得硕大英伟、忠谅鲠正之人以为世用，则必选择中正而不颇，识超而详练，气刚而肃恭，充以学问该通，付以较艺之责，庶乎其可矣。然更有千虑一得之见，甲戌省闱，臣备数点检试卷，以撤棘日浅，考官焚膏继晷，顷刻不暇，得无点检稍缓乎 乞比常限略展三日，量增日用，使考官精详，编次去取，不其美欤。」从之。 
十三年正月二十二日，殿中侍御史胡卫言：「照得知贡举一员，同知贡举二员，皆择禁从近臣，儒学时望，又以台谏参之。嘉泰间，谓司谏司考校不无迎合，乞专紏察，而于议题去取高下勿预焉，即增置同知贡举一员。但更制之后，所差台谏，既无卷子可考，至于贡闱弊幸，如怀挟、假手之类合措置关防者，玩愒其间，仅与三知举通签文书而已。盖不司考校，不应谓同知举，既专紏察，不应不正监试之名。今科举之法，诸州解试，别院省试，皆有监试官，安得省试大院独无监试 今宣锁在即，乞将台谏同知贡举一员改作监试，其校文之官有勤惰不一者察之，执事之吏有内外容奸者紏之，凡贡闱事不属考校去取者悉听于 
      
监试，然后名正言顺，责有所归。且使知举免亲琐务，专意文衡，诚非小补。」从之。 
四月二十七日，刑部员外郎徐瑄、监六部门张国均、大理评事郭正己言：「窃见贡举莫重于省试，利害关系莫重于封弥。往岁常闻掇换卷首，深为切齿，然未若今身履而目见。若以竣事不复条陈，则此弊无可革之时矣。谨条列于后。一、换易(眷)[卷]首，皆是部监点吏与书铺通同封弥所作弊，中间务欲景弊，临时于百司抽差吏贴，虽是生 ，可免掇换。所谓书铺与部监吏交通，此两窠人常在帘里，弊根无由可除。且如卷缝长条背印之设，正防此弊。而条印不印卷身，多印家状，亦有不及缝者，亦有全不印至封弥处者，又有封弥后写奉试及作文处全无正面缝印者，公然掇换。乞下部委郎官一二员监印背，须管印至封弥后第一第二缝背面齐全，仍要锁院前一日印绝，不得于贡院用印。候引试日，榜示帘前，如无印缝，许即陈乞补印。仍逐卷用主行人印记。如仍前简漏，重行断降，有情弊，送狱根治。一、封弥所置号簿纳卷，书姓名三代注籍稽考，日前付之吏手，至拆榜全不用及，只将草卷对真卷拆取，号簿遂为虚设，掇换窜易，皆无所考。乞监封弥卷首院门官衔内，添专拘号簿，封锁卧内，直候台官拆榜，赍置知举前，将真卷对簿，见姓名三代同，然后书榜。仍于卷身第二幅纸角添写字号，以备参对，可革掇换。一、掇 
      
换之弊，亦有未试前先将(直)[真]本白卷寄封弥誊录吏贴收藏，入试却请备卷。吏贴受嘱，专俟钓卷全篇誊上，其元纳备卷却行毁匿，遂无稽考。乞合备卷之时，先具姓名报封弥所，于簿内明注第几场系请备卷，候拆榜如系真卷，不系备卷，即行根究。一、封弥所交到试卷，实时封印送誊录所，间有漏印，打回印押，亦有不印押而誊录作弊私拆，衮同已誊者发还封弥所，临时两处相推，无从稽考，或掇换，或漏泄。乞就封弥誊录所官内，各以一员专点印押出入，如漏印押，限刻内发回补足，如迟留一时，已交入誊录所收管，不许以漏印为词打回，及已誊毕，发回封弥点检。如擅拆封限，刻内申试厅追入根究。一、誊录书手动是三百余人，例系县科吏贴转雇，游手混杂其间，亦有士人流落，衮同抄写。书铺等受嘱为地，比至誊录，拣作文合格者掇换卷首，仿效字迹书写。奉试某经之后不过一二行止，非精字画决不能分真伪，掇换卷首，委难关防。乞科差之际，下逐县结罪，每五人为一保觉察，不许容流落士人混杂解府，先委通判察视封臂，并委誊录官伺察，如有作弊，并将同甲一例送狱。一、书铺纳卷多不依式，或卷身行数奉试字外只写第一道字，幅纸尽绝，其作文处已入第二幅，又粘缝占寸许，合掌连粘，亦为揭起再粘之地。并合榜示士人，如有欺弊，帘前自陈改正，违者封弥出别项架阁。如 
      
系取中，辨验稍涉掇换，取旨驳放。一、书铺无非熟于奸弊之人，凡富室经营，未有不由书铺。设有官吏公心，弊亦难绝。乞于未纳试卷之前，约束书铺，三人结保，如一名造弊，并三名决配籍没。乞严赐施行，专为省试约束，札付礼部，候将来省试年分，预期捡举。」既而礼部〔言〕：「今遵指挥条具：一、试卷用印漏落，致有换易卷首事。照得书铺收接试卷，停积在家，亦有士人指留，不肯投纳，直候锁院，将白卷发入。但院内人力不敷，致有条缝印漏落。今次省试，增免解二三千人，委是繁冗，非唯换易，亦恐书铺举人通同夹带，不该试人乘此为奸，实难稽考。今欲立限，试卷仰锁院前三日投纳，限外并不收接。乞下部遍牒诸路州军，晓谕士人知委。如书铺收藏，不即投纳，送狱根究。一、封弥所置号簿，乞差监封弥院门官， 牒内添『拘号簿』字，从本部牒封弥所，照指挥施行。一、请备卷报封弥所事，乞下本部关贡举窠，照指挥施行。一、封弥所发送卷子付誊录所漏印事，乞从本部牒封弥誊录所，遵指挥施行。一、誊录所书手，不许着流落士人混杂事。照得嘉定十五年指挥，今后应锁院收试誊录人，务要惯习书写，晓文义正身充应，札付礼部扁牒外，合取指挥施行。一、约束书铺，牓示士人，试卷依式界行，如不依式，帘前改正事，乞从本部严示士人，书铺依式界行粘缝。如违，重作施行。一、约束书铺，三人结保，如一名造弊，并三名同罪，乞从本部告报施行。」从之。 
五月二十五日，臣僚言：「臣闻古者教胄子之意不存于后世，而仅存者国子诸试尔。皇家优国子之选，待士大夫厚矣。傥易宗而紊姓，委法以 情，是上之待下者厚，下之自处者薄，其可乎 今岁监试终场八百四十余人，方之前二举，数逾一部。夫济济周行，员不加益，所牒乃多寡辽绝，何也 比岁尝有痛革假托迁就之请，近者复有申明保官批书之令，但玩弛已久，宽严不常，奉行具文，拔本塞源，必有其道。照得牒试伪冒最甚者，一曰武臣，二曰外朝 
      
士。武臣非必冒于货贿，皆以利鬻，力量既轻，怵于权势，有不容不从者。泉、福多士之乡，每举所牒，率占上游，或道里隔涉，实牒本宗，而转以售人者甚众。乞下臣此章，风厉中外，俾之存不欺之心，遵至公之宪。凡冒滥中选者，札下牒官，照指挥许之自陈，虽已批书，并限五日申省，矜其循习，咸与惟新。自今不悛，却乞加严绍兴颁降，凡牒官保官重行镌罢，受牒人殿举。至于武臣，只牒武举，试外宗丞簿、粮料、榷货等官，牒子及孙。盖武举趋之者少，子孙难于迁就，如是则事为之制，曲为之防，又以辅法令之所不及也。」从之。 
九月二十八日，殿中侍御史胡卫言：「臣闻河洛由文兴，六经由文起，虽天地之自然，而与时高下，则理乱兴衰所关，不可不察也。典坟诰誓，尚矣。汉唐之隆，皆足以自成一代之制。皇朝承五季陵夷之后，士气卑弱，二三圣人作而新之，朝廷之上号大手笔，如杨亿、王元之虽尚拘昆体，而场屋间王曾试《有物混成赋》，识者即以公辅期之。自后欧阳修、尹洙专以古文相尚，天下竞为模楷，于是〔文〕风一变，遂跨于唐矣。熙宁以来，凡典章号令，若王安石之造意平雅，苏轼之发语纯明，体律之至，弗可及已。譬犹蓺木，在扶质以立干，不止于垂条而结叶也。程颢、程颐又以洙泗之源流兴于伊洛间，士之所趋，一归于正，于是文风再变，遂越于汉矣。南渡之后，视草代言之任，间有作者。大抵属对精 
      
密，加之温丽，而其弊至以颂上之辞为谄下之语。近在淳熙，惟文祖嘉尚正学，粤有洪儒，所传益粹，熏陶渐染，一时学者皆根柢乎义理，发明乎章句，文风三变，几至于道。而权奸不学，疾视善类，明立标榜，痛禁绝之，以务学为迂，以谈道为讳，纰略短浅，未之能革。奈何听其所趋逾下，不有以濯磨而作成之邪 乞明诏四方，一新文体，俾小大试闱，自今以往，精于取士。其有六经之背于章旨，词赋之乏讽咏，议论之昧于趋向，荅策之专于套类，芟夷蕴崇，望而屏去，则真才实学或得于词语之间，而制诰王言亦必翦浮剔冗，谕理垂训，斯为得体。将见斯文之盛，贯于上下，郁郁乎无愧成周之治矣。」从之。 
十四年五月二十八日，诏令礼部行下诸路转运司并诸州军，遵依淳熙四年七月五日元降指挥，每解试终场人，以百人取三人，充待补人数。既而以都省言：「检会淳熙四年指挥，科举年分，诸州将解发不到试卷，每百人取三人赴补试。又淳熙十年指挥，解试终场人，以百人取六人充待补。其取放既优，反滋弊滥，以致臣僚有废待补之请，欲从州县校定。今若不依旧制，无以重待补之选。」故有是诏。
十五年二月十二日，礼部言：「秘书郎何淡奏，祖宗之制，诸科举人问大义十道，能以本经注疏对，加以文辞润色发明者为上，或不指明义理，但引注疏备者次之，若引注疏及六分者为粗。其不识本义，或连引他经，文意乖戾，章句断绝者为下。夫经本注疏则学有源流，文先义理则士有器识。世之所谓时文者，亦非不知注疏之 
      
当考，义理之当精，然束于命题之短长，沮于立说之关(健)[键]，穿凿为奇，牵合为工，反以经旨为难拘，先儒为难从。为主司者，但见循习之文多，可命之题少，于是强裂句读，出其所不拟，专务断章，试其所难通。在我已先离绝旨意，破碎经文，何以责其尽合于大义。无怪乎举所得类多新进，坐失老成之才也。乞及科诏之将颁，预下有司，命题不许断章，许出关题，惟意所择，不必尽拘每举句之多寡，求其字之对类，惟务明纲领而识体要，则学有本原，文不浮靡。至于诗赋命题，不拘经传子史，惟体要之当先，毋怪僻以求异同。论策参考理致兼通，以道义淑人心，器识取人才，则士习美而风俗厚矣。」后批送部看详。既而礼部送国子监，据国子博士锺震等聚议：「所陈考校命题事，其取士不为无补。但经义关题一节，庆元四年指挥许于本经摘两段合为一题，又令尽出全题，或三篇之中欲合一题，听从有司之便。后缘外州场屋命题，多是牵合字面求对，更不考究经旨。如以『在璇玑玉衡以齐七政』合『七旬有苗格』之类，但合七字，更无义理，岂不有碍经旨 所以关题自嘉泰元年后不曾再出。今来奏请以全题有限，自后场屋若间题关题，理亦可行。」从之。 
《文献通考》：新进士旧有期集，渡江后置局于贡院，特旨赐之餐钱，集英殿赐第之三日赴焉。上三人得自择同升之彦，分职有差。朝谢后拜黄甲，其仪设褥于堂上，东西相向，皆再拜已，择榜中年长者一人，状元拜之，复择最少者一人拜状元，所以侈宠灵，重好〔会〕，明长少也。又数日赴国子监，谒谢先圣先师，用释奠礼，遂赐闻喜宴。侍从已上及知举官、馆职皆(愿)[预]焉。 
《文献通考》文武杂试：高宗建炎元年，追复祖宗故事，于科举之外，有文武杰特者试而官之。时郡国荐士四人，适至，命中书省各试策一道。何烈对策，依廷试礼称臣，上以其寒远，一体推恩。既而有言其 者，于是降充末名，补下州文学。考官汪藻等皆坐黜，而军中便宜借补者众。诏内有武勇之人，委诸道提刑、安抚司依弓马所格法比试，合格人赴御营使司审试，拟定名目上大省部，给进 
      
武、进义校尉两等文帖换授。既而上言者云，立功之人色目不一，或输家财助国，或赍蜡弹冒险阻，或以进以献策，今率试以弓马，而旧补授至升朝官大使臣者例得校尉，未为允惬，宜令借补文臣试兵书战策以为殿最，余并验实，免试注官。 
东莱吕氏曰：取士科目，自夏商以前不见于经，其可见者至周始有。自周后数千载，凡其间废置沿革轻重，就所偏者看，皆自可考。然而考论须见得所以废置因革轻重之所以然，以大略观之，大抵向前重，向后愈轻。且如《周礼》以乡三物教民，谓之宾兴。只看宾之一字，当时盖甚尊事。详考前一段，他时一个本度未数，精详具备，固不必说。只看他宾兴之三年大比，献贤能之书于王，王拜受之，登于天府，内史贰之，如此其重。及至后世，如饮墨水，如夺席脱容力，如棘围，如糊名，若防奸盗然，为士者须深思其故。何故古如此重，后世如此轻 须当深究之。三代之时，士一 进修之至，惟上之人自求之，故如此重。又须看当时之于士，待之甚重，而考之则甚详。后世待之既轻，考之又略。且如《王制》论乡秀士升于司徒曰选士，《司徒》又论其士之秀者而升之学曰俊士，然后方免其徭役，《大乐正》又论造士之秀者升诸司马曰进士，这里方可受爵禄。司马政官也，以其可使从政也。凡经四级，然后始可从政，然犹未也。司马又辨论官材，论其贤者，以告于王，而定其论，论定而然后官之，任官然后爵之，待其位定，始与之以禄。一人之身，未入仕之前，凡经四级，已入仕之后，凡经三级，经七级然后始得禄，其考之之详如此。成周之时，见得官爵皆天位天禄，不敢轻授。至后世与之甚遽，全以文字高下为进退，盖有以一日之长而决取中身之富贵者。当时考之甚详如此，然论其大略，汉、唐以来，大抵自重而渐轻，自缓而渐速。由汉以来，虽不能如三代拜受之礼，然犹州长身劝为之驾，虽以当时号为谄(敢)[谀]如公孙洪者，犹是乡人劝勉而来，未尝自进。到得后来，唐始令投牒自进，而士始渐轻，此所谓自重而渐轻。自汉至唐，进士登第者尚未释褐，或是为人所论荐，或再应皆中，或藩方辟举，然后始得释褐。至本朝，始放进士及第即放释褐，此所谓自缓而渐速。科目虽多，其间历代常行自有数，自汉至隋以前，惟孝廉与秀才常行。自隋、唐至本朝，惟进士、明经常行。至熙宁后，王荆公用事，改取士之法，自是进士独存，明经始废，熙宁四年，明经科废罢。此其大略可见。其次便是制科，制科却历代常行不废。汉则因事而举，六朝亦间举，至唐及本朝亦未常废。到得熙宁间，王荆公得政，孔文仲对策议新法，制科始罢。至元佑初又再复，得两三举。至绍圣初章惇为相，欲行荆公法，又再罢。景德四年，帝曰：「比设此科，欲求才识。若但考文义，苟有济时之用，安得知 今 
      
策问宜用经义，参之时务。」熙宁二年，贤良孔文仲考入第三等，诏毁薄时政，不足收录，告示发付本任。天圣八年，茂才富弼。景佑二年，体用吴育。景佑六年，贤良苏辙、苏轼。大抵三代之时，不专是语言文章，至汉以来，则有所谓射策对策，是时已成科举之习。虽然，尚理会经义，又与时议。到隋炀帝之时，风俗浮华，始有进士之科，方有律赋。自唐以来，孝廉秀士之科尚在，但只是明经、进士二科盛，而秀、孝衰。是时有记问者则得(者则得)明经，有辞藻者则得进士。当时南北未分，两边各自设科。既分之后，后周进士未设，尚自理会秀孝二科。是时南人高南师，北人高北师，各守家法，莫之能定。当时主司有欲优劣之者，反为所难。隋炀帝时，风俗浮华，进士科始立。至唐初间，进士、明经都重。及至中叶以后，则进士重而明经轻。盖当唐之时，文华之士多了，故如此。到得本朝，待遇不同。进士之科往往皆为将相，皆极通显；至明经之科，不过为学究之类。当时之人为之语曰：焚香取进士，嗔目待明经。才设进士试时，便设香案，有拜跪之礼；才到明经试时，则设棘监守，惟恐他传义。当时进士却有帖经之制，他文士都不屑去记这传义，于是有赎帖。才是进士科试帖经，不知是或作一篇文，或作一赋，便可赎帖经。及至熙宁间，荆公罢词赋，帖经墨义并归进士一科。齐鲁河朔之士，往往守先儒训诂，质厚不能为文辞。所以自进士科一并之后，榜出多是南人预选，北人预者极少。自哲庙以后，立齐鲁河朔五路之制，凡是北人皆别考，然后取人南北始均。庆历中，范文正公、富公、韩魏公执政，欲先试论策，使工文辞者言古今治乱，简其程序，使得以逞，问以大义，使不专记诵，自是古文渐复。一年而三公皆罢政，此制遂停。王文正公为相，南省试进士，当仁不让于师论。时边让、李迪皆有名场屋，及榜出，二人不与。试官取其文观之，李以落韵，边以师为众，与注疏(论)[异]，特奏令御试。王文公以为落韵者不审尔，若舍注疏而立说，不可许，遂取李(出)[黜]边。前辈之守注疏如此严。至王荆公始以注疏不可用，作《三经说》，令天下非从三经者不预选。罢词赋，又以《春秋》有三传难通，罢之。至元佑间，始复词赋，增《春秋》。又至绍圣，章惇执政，欲复介甫法，遂复罢词赋，去《春秋》。后来至钦宗，又始复元佑制。 
大抵须是有乡举里选底风俗，然后方行得乡举里选之制。所以杨绾复乡举里选，未几停罢，缘是未有这风俗。今已为士，须思所以为风俗者何由 又须深察三代之所以(后)[厚]而后世之所以薄者何故 则亦庶乎复古。二十二日，礼部言：「直秘阁知潼川府魏了翁申：据潼川府学教授费洸状，窃见学校课试士人程文，内有 
      
犯祧庙讳字，先准嘉定十年指挥，祖宗祧庙之讳，试闱多用命题，甚知恭事祖宗之意。乞降旨，凡试官出题，并不许犯。若举子程文，只依旧法。已行遵守外，照得祧庙讳字收入《韵略》，公私行用日久，朝廷用之制诰，臣僚用之章奏，士大夫用之名字，考官用之题目，举人用之程文，相承已(孰)[熟]。今来上项指挥止是不得出题，若举子程文只依旧法，举人为见不得出题，故亦私相避忌，亦有更不回避。考官往往过于谨畏，以为不可出题，故亦不敢取放，或舍长取短，不称朝廷取士之意。(乞意)乞备坐旧法及新颁指挥，行下本学，晓谕士人，得以遵守。科举在近，仍备牒试院，分明晓谕，庶免疑惑。本府照得州县间委有此弊，缘元降指挥，考官不得出题，举人只依旧法。考官举人元是一体，今来避就之间，似有抵牾。兼旧法二字，举人或有不能遍知。若止从本府举行，终是未允众论。乞下国子监看详，明降指挥，于四川解试前行下，以凭晓谕。庶几考官举人议论归一，不致互有疑惑，枉被黜落。」送礼部看详。既而礼部送国子监看详：「据国子博士锺震等聚议，检照《礼部韵略》文书式内，该载名讳，如顺祖、翼祖祧讳，即不合回避，各于《韵略》内收入讫。后因本监申审僖、宣二庙祧讳合与不合除去，礼部行下，照应昨来翼祖祧庙体例，寻即于上声筱字韵并平声登欣字韵收入讫。后因臣僚奏祧庙之讳不许试官出题，若举子程文只依旧法。其所谓旧法者，即文书式内该载不合回避之文。且本监申审之后，已于韵内收入，则举子临文不须回避分明。只缘外州试官惑于不许出题一句，是以举人亦被黜落，致令潼川府有前项申请。今看详合照元降指挥，其祧庙之讳，举子不须回避，却照新制试官不许出题行
  </div>
  <div class="pagination">
   <a href="宋会要辑稿_page722.html">
    上一页
   </a>
   <span>
    ...
   </span>
   <a href="宋会要辑稿_page718.html">
    718
   </a>
   <a href="宋会要辑稿_page719.html">
    719
   </a>
   <a href="宋会要辑稿_page720.html">
    720
   </a>
   <a href="宋会要辑稿_page721.html">
    721
   </a>
   <a href="宋会要辑稿_page722.html">
    722
   </a>
   <span class="current-page">
    723
   </span>
   <a href="宋会要辑稿_page724.html">
    724
   </a>
   <a href="宋会要辑稿_page725.html">
    725
   </a>
   <a href="宋会要辑稿_page726.html">
    726
   </a>
   <a href="宋会要辑稿_page727.html">
    727
   </a>
   <a href="宋会要辑稿_page728.html">
    728
   </a>
   <span>
    ...
   </span>
   <a href="宋会要辑稿_page724.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
