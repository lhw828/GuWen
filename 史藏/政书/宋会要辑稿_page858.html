<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 858 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 858 页/共 1125 页
  </h1>
  <div class="content">
   四月，诏曰：「枢衡之地，慎密为先。如闻近日以来有漏禁中语于外者，其令中书门下取旨。制敕院沿堂五员委不漏泄及听探公事，逐人结罪状，违者劾罪奏裁。自今除守阙人外，并须着宽衫出(人)[入]，不得入茶坊酒肆。」 
三年十月，诏中书五房各置主事一人。 
大中祥符五年三月，以堂后官、太常博士刘明恕提点五房公事，赐钱三十万。 
六年二月，堂后官、太常博士 
      
刘明恕等言：「自来大酺庆节，枢密院副承旨已下至大理寺法直官皆预。臣等各有正官，望比来以闻此句疑有误。。」宰臣王旦等曰：「此辈若预宴会，有所不便。或特赐酒食，亦系圣恩。」真宗曰：「朕记御书御药院待诏、祗候已下亦尝赐与。」遂遣中使赐明恕之下钱三十千，羊五口，酒十瓶，令赐酺日取便聚会。 
七年四月，枢密使王钦若等曰：「本院小吏以奉祀礼成，援中书堂后官、直省官例求恩泽。」帝以问宰臣，王旦等曰：「堂后官本选士流经科者，十年无遗阙，改官为通判，盖先朝旧制也。若由流外守职至堂后官，即无此例。直省官南郊例得七人出职，昨纔出行首二人为供奉官，亦定例也。大凡中书、枢密院体例各异，至如密院副承旨出为诸司副使，若转至都承旨，即便为大将军。以至主事以下，有特加俸钱及十千者。中书人吏所加不过两三千，以是不可比类。盖中书堂后官开宝九年以后多是优转，咸平以来惟有抑损。」帝然之。 
天禧元年六月，诏：「提点中书制敕院五房公事刘明恕自今遇庆节大礼许依枢密都副承旨例进奉上寿，仍赴宴会。」 
二年三月，诏制敕院人吏自今庶事谨密，各务廉介，仍令提点官常切觉察。 
三年十二月，以供备库使郭怀(王)[玉]为金部员外郎，提点中书五房公事。 
仁宗天圣二年四月，宰臣言见阙堂后官一人，诏吏部铨于选人内拣有出身、好人材书札、历任无过犯人赴中书试验公事。自是多如此例，皆即授京官充职；有由五房序迁者，初命检校员外郎，经恩乃迁京官充职。 
七年十二月，诏：「自今中书转补录事以上职名更不依名次，并择廉慎有行止、明晓公事者充填。仍召近上职名二人委保，如犯正法枉赃罪，并当连坐。」 
景佑元年五月八日，以堂后官、国子博士刘克昌为虞部员外郎、与通判，中书主事周日宣为堂后官。仍诏自今堂后官转至员外郎与外任差遣，提点五房公事三年与替。 
十月十一日，诏：「今后提点五房并堂后官额八人，选人及主事内中停抽取。」 
庆历五年三月二十六日，诏：「五房提点堂后官、枢密院诸房副承旨、主事、令史而下，自今毋得与臣僚往还。」从谏官钱明逸之请也。
皇佑二年五月八日，诏：「中书堂后官自今毋得佩鱼，若士人选授至提点五房者许之。」 
十二月十一日，中书门下言：「诸房人吏稽违案(谍)[牒]者，自来量行罚典，终未革心。欲籍其(民)[名]氏，以轻重为差。其罚数及情重，取旨行(点)[遣]。」从之。 
至和元年十一月四日，诏言：「今中书堂后官迁至提点五房公事，不论有无出身有无：原作「无有」，据文意改。，听佩鱼。」旧制：自选人入为堂后官，转至五房提点，始得佩鱼。五房提点吕惟和非选人入，(提)[援]司天监五官正例求佩鱼，特许之。 
嘉佑四年十二月，诏沿堂五房院私名人自今以一百二十人为额。 
八年十月 
      
十九日，中书门下言：「旧制：堂后官至员外郎依旧供职，至景佑初，令至员外郎与外任。缘堂后官未作提点，皆不愿出，遂以所当转官为子孙求恩泽，至今为例。今欲转至员外郎者令依旧供职，更不许求恩泽。所有五房提点例虽次补，亦合择材。今后如任内职事修举，年满日即依旧推恩任用；如弛慢不职，即不候年满，止与堂除知州出外。」从之。 
神宗熙宁三年十一月十七日，中书门下条例所删定堂吏保引、〔补〕试、赏罚条约，堂后官一经南郊，主事两经南郊，录(书)[事]、主书、守当官三经南郊，各许保引(第)[弟]侄或有服外亲一人充制敕院私名，仍不许换充沿堂五院。其守阙守当官每阙十人以上，迁差臣僚引试本房公事三件。中选者于元房祗应。主事以下遇迁补，各不出本房。自前补免守阙之人，虽年小未参，今来除及二十岁者，许依旧祗应。余别作一项，依名次上簿，候年及十六岁，别具引状投名。堂后官以下不得将添到(科)[料]钱及诸般酬奖陈乞改换骨肉额外守阙以上名目。主事以上除依条保引私名外，不得援例保引骨肉充额外守阙以上名目。逐房检正厅置功过簿一扇，手分点检得差错公事，候改正上簿。三次升一名。手分稽迟差错，事理轻者且与上簿罚直，三犯降一名，守当官降两名。两降及事重取旨。手分有功过者，将上簿次数及事轻重比类，对行除折。堂后官以下有劳绩，并随轻重酬奖。正名主书监(即)[印]及一年，与守阙录事请受。守当官使印一年，(侯)[候]入生事房，许指射优便房分一次。凡转补录事以上，并不依名次选择。(绿)[录]事三人以下结一保，内有犯枉法赃及出诈伪文字者，当同罪。提点五房公事如上名堂后官不堪补转，即于已次堂后官选充。遇南郊许奏子孙恩泽一次，与太庙斋郎。满三年出职，与堂除知州军差遣。如特旨再任，并与支赐出职后许乞儿孙家便差遣一次。虽年未满，弛慢不职者，送审官院，与合入差遣。自主事以下除堂后官及一年，与转京官。选人补充者，即转合入京官后，依年限磨勘。转京官后及五年，愿出职，与通判差遣。十年以上转官，与知州军，仍并堂除。主事五年及录事、主书、守当官遇郊礼，并许三人乞出外官。堂后官以下不得力者，堂后官以本官送审官院，与合入差遣；主事以下自陈者，头名内殿崇班，正名东头供奉官，守阙西头供奉官；录事头名左侍禁，次名并守阙并右侍禁；主书、守阙主书并右班殿直；守当官奉职，守阙守当官下班殿侍。三班差使初出职人许指射优便差遣，即因体量不得力者，并降一资出职。因过犯除外官者，不得再叙中书职名。堂后官以下犯事至勒停以上合该叙用者，除已有正官者依正官叙法，未有正官堂后官比供奉官，主事 
      
比侍禁，录事比令录，主事守当(之)官比判司、簿尉，守阙比尚书省令史。凡身亡，支赐堂后官五十千，主事三十千，录事、主书、守当官二十千。仍乞一名已试中人量添请受，或引私名一人。堂后官父母死若葬事，赐钱五十千。乞假出外，许带所破人马。其旧条更不行用。诏并施行。于是中书守当官时忱等坐陈新定条不当，乞出外官。忱为(守)[首]，勒停，(除)[余]第降资。先是，王安石白上：「吏人旧有升名转资之法，可以劝能抑不能。今有劳，止增俸，则不能者莫肯自强，能者亦无以劝而怠无以：原作「以无」，据文意改正。。」上曰：「近密院亦罢此法，乃止为无故陈乞者多，诚是不当罢。有陈乞，但不许可也。」故命立是法。往时守当官有阙，尝差近臣考试。其后遂罢，而止以恩赏陈乞保引，以故滥进者益众。又旧虽有试法，而但取笔札、人才。及是更法，乃试以公事，而主事以上皆取能而不以次补，于是吏莫不竞劝而知习法令矣。
是月，看详编修条例所又言条例：原作「例条」，今改正。：「堂后官每经南郊许保引有服内外亲属一人(统)[充]制敕院私名堂后官：原作「后堂官」，今改正。，其主事两经，录事、主书及正名守当官三经，亦许保引一人，并须寔年十六岁以上，不曾在别处守职，行止无踰滥，不曾犯刑责人。仍召命官或近上职掌二人委保，各随状领赴都检正厅，集检正官呈验人才书札，堪任习学公事，即佥书保状，引诣聚厅处公参讫，批状送房收系。仍下中书省给帖。补充私名，便送所乞房分，祗应书写及习学行遣，每日依例亲书印历。候到院二周年以上，遇有阙，即许就试。若未愿就试者，亦听。如三试不中，勾落姓名。如别以南郊合保人数再保入院者，亦听，即不得将入院年深及累经呈试别乞优试，或直乞守阙等恩泽。以上如保引年未及格人，许以寔年投状，且与上簿，仍先给文帖，候年及格，即别具保状呈验。公参讫，令入院习学。其习学人并与破食。」从之。 
八年七月十二日，以中书堂后官兼提点五房。 
九年正月十七日，中书门下言：「中书主事已下三年一次与试刑法官同试刑法，第一等升一资，第二等升四名，第三等升两名。内无名可升，候有正官，比附减年磨勘。余并比附试刑法官条例施行。」从之。 
十一月六日，中书门下言：「勘会诸房文字自(主)[生]事房承受，分配诸房行遣以至进发，皆有日限条约。自今欲令(主)[生]事房依限分配文字与诸房手分。内有推托，画时经(主)[生]事房定夺。依前不伏，亦限当日内赴提点五房公事再定。如不移前定移：疑当作「依」。，上过犯簿，欠数多者当行降名。其(主)[生]事房分配不当，亦行上簿。」从之。 
沿堂五院行首一人五院：原作「院五」，据文意改正。，副行首二人，通引官十一人，堂门官七人，直〔省〕官十一人，承旨官五人，驱使官二十人，并如旧例。淳化二年，改承旨官为发敕官，亲王、枢密使并相给驱使官二人，节度使兼相给一人。中书引从旧只抽 
      
金吾从人，干德三年平西川，得伪枢密院大程官二十人，以给中书，因仍其名。开宝三年八月，以语音难晓，命于宣徽院对易二十人赴中书。太平兴国六年，置副将虞候各一人。淳化二年四月，增额至四十人。至道元年，增副都头一人。大中祥(苻)[符]二年，又增正都头一人。 
元丰二年六月二十八日，中书言：「刑房奏断公案，分在京、京东、京西、陕西、河北五房，逐房用例轻重不一。乞以在京刑房文字分入诸房，选用录事以下四人，专检详断例。」从之。 
七月十三日，诏：「中书四方诏狱及根治事皆逾年淹系，未能结正。宜令诸房具出据轻重缓急，随事立限，约以稽违刑名，逐房置簿勾考，违者具姓名取旨。」 
八月七日，诏诸修敕式局看详合厘正朝廷与有司相照立法事，委检正中书户部毕仲衍编修。 
十二日，中书言：「应朝旨置狱究治事，欲委审刑院、刑部、主簿(管)[官]勾当。特旨立限者，及一季未奏，下所属催促。无故稽留若行移迂缓并所属(下)[不]催举，并劾奏，责刑房季终点检。」从之。 
三年正月八日，诏：「池州司法参军、监中书制敕库孙谔坐失察吏人，漏落进呈条贯，与外任合入差遣。自今制敕库监官依旧堂后官兼，勿差外官。」 
十月二十二日，诏自今中书堂后官并带赐绯鱼袋，余依旧制。 
十一月八日，侍御史知杂事何正臣言：「中书吏王冕、马永锡不当扶宰臣王珪升慈圣光献太后神御殿阶。」诏王冕、马永锡各罚铜八斤。 
四年十一月二十六日，诏：「中书、枢密院吏止分隶三省，毋拨入六曹。如有剩数，并额外存留。转补、请受及诸恩例并如故。」 
二十七日，中书言：「录事孟述古编排诸房文字，得英宗藩邸转官文字六件。」诏送天章阁。 
五年七月二十七日，诏：「自今外取堂后官供职及五期，乃听出职。」 
六年二月二日，诏：「三省吏书功过，委给事中、中书舍人、尚书左右司依旧比较。」 
十月七日，诏：「中书舍人蔡卞领吏、兵(部)[房]，蔡京领户、刑房，王震领礼、工房。如有妨碍文字，送别房行之。」 
七年二月二十九日，诏门下、中书外省立三省、枢密院吏不通转额法。 
五月二十七日，赐绫锦院营御厨营地，修三省六房院。初，三省吏自言：「枢密院昨置五房院，主事以下集居，公私以为便。三省总中外之事，理宜谨密。乞于旧城内(制)[置]官舍，以备缓急付受行遣。」诏置三省六房院，令吏集居。至是以营地赐之，后不果置。 
七月二十七日，诏：「三省吏行遣断绝差赐银〔绢〕，着为令。」 
八年八月二十四日，门下中书后省言：「诏详定三省吏禄并增给，请厘为一法。今来所定并旧劳绩，已得添料钱，自随身分并时服官马合依旧外，其应外取拨到并额内人，并从今来新定则例，其兼领因事别给并旧来请受并罢。即应权若领两房职名同，唯许从一多给。」从之。 
九月十八日，诏中书 
      
省增置录事二人。 
哲宗元佑元年二月六日，诏：「三省元丰八年九月十八日后来增置职级，逐省从上各留录事、都事两(二)[人]，后永为定例，更不得增置。其以次合递迁之人依旧外，余并罢。」 
四月二十二日，三省言：「三省录事以下以劳应添料钱者，累至十贯止。」从之。 
十月十三日，试给事中胡宗愈等言：「准尚书省札子，右司谏王岩叟言：『三省胥吏岁累优秩，日给肉食，月享厚禄，寒暑有服，出入乘官马，使令得营卒，郊礼沾赐赉，又许引有服亲为吏，如士大夫任子无以异，而曾不限年，得禄尤早。其供职事，则月一之间或仅逾两旬，一日之间常不满半日。点检诸司文字差错，乃是职分当然，何至字字论功，日日计赏，或升名次，或(检)[减]磨勘，或添料钱，或支银绢或去：原作「去或」，据上下文意改。。又每遇朝廷举动事，曾行一纸文书，则复妄叙劳能，别希恩泽。望抑侥幸以除蠹，绝姑息以戢奸，弃近例，禁换法，复讲治平以前条格。』诏令给事中、中书舍人、左右司郎官裁定以闻。臣等按治平以前诸房(缘)[录]事陈乞件数不多，近年酬奖，乃有岁转官者。其它因事陈乞回授等率多如请，比治平前委是过厚。今将治平以前及熙宁后来条例，看详参酌到合行裁定事。」从之。 
三年，诏省、台、寺、监、诸司人吏四分减一。 
四年十一月二日，诏：「三省录事、都事并依条陈试选人，或取法官，逐省各一员。其初取人外，仍用合销减员阙取填。」 
六年五月二十五日，三省言：「受圣旨并御批手诏，并画制房分将承受簿点阅名件，职级常行点检，具无漏落状，于次月二十日已前门下省送杂务房，中书省送催驱房，尚书省送知杂房类聚，本月内关送时政记房。如有漏落，本房并职级量事大小，等第理过。」从之。 
绍圣二年八月二日，尚书省言：「本省欲自令史至书令内吏选差一名，充点检诸房文字。」从之。 
二十二日，诏依元丰年修置三省六房院。 
三年，守阙守当官门下、中书省各以百人、尚书省百五十人为额。 
四年，增减三省都事、录事等吏员，并依元丰七年额。 
元符元年十月十九日，诏：「三省守阙守当官出职，依枢密院守阙贴房出职法施行。」 
徽宗大观二年九月十三日，三省契勘：「中书省系取旨之地，所管最为机要，日逐所得圣旨御批及本省言遣文字等自来多不置籍言：疑误。，无以拘考。契勘近虽比仿尚书省置簿，祗是抄上尚书省送到文字，殊未详备，今参酌，重别措置下项：一、点检房、催驱房共置诸房受事文字都簿，吏部、户、礼房共一面部：疑误。，兵、刑、工、知杂、制敕房共一面。令诸房次日将承受文简关送，选差守阙四人专管勾抄上限，实时还房计会，诸房每日勾销。仍将圣旨御批取送舍人敕库等及判，候类聚进呈讫收知。退报尚书文字，逐项各别置簿，抄工勾销。已上所置簿，并季易。日结书押 
      
本房舍人，旬押侍郎。仍将未绝文字抄上。其守阙每月依旧支食钱三贯，许兼诸房。一房如抄转簿书勾销不至差错稽滞，(侯)[候]对读守阙有阙，依名次选差填阙。诸房收索文字，合依条限举催。经隔月日，举催不到，即具出呈覆。如诸房失行举催，委催驱房点检。诸房未绝文字，欲令催驱房每月终经舍人于都簿内点检抽摘。点检限一日还房，令催驱房每月终将尚书省送到上中旬未下文字单子别录一本，限五日逐一朱书销凿，却送尚书省照会。内未了者录凿未了因依。诸房发放文字发历，每月令催驱房抽摘点检所发日限，仍于承受官司量行取索承受月日照验。其所取文字，并限一日送还。催驱房旧来职事并依旧。如催驱房职事不举，失行催促检点，及有灭裂违慢，并委点检房具出，呈覆施行。催驱房并就点检房专切驱磨诸房文字，限同点检房点检稽违呈覆。其催驱房手分添息赏已有立定条贯外，所有诸房非泛月给食钱减半。都簿合用纸数，每月下纸笔库支破。」从之。 
政和三年闰四月十九日，诏自今三省吏人出职不得同任一州守倅。 
六年六月十二日，新湖南转运副使聂(三)[山]奏：「三省都录事在元丰法不得过朝请大夫，比年有用特恩至中奉大夫者。遇春、秋内宴，其位乃在左、右史、侍御史、左、右司郎官之上。左右司宰属，侍御史弹治不法，左右史日侍清光，其选高矣，而都录事位其上焉，无乃未正乎。乞特改正。其寄(录)[禄]官虽高，亦宜在左、右司之下，庶几隆杀有别，而名分正。」诏：「三省都录已转奉直大夫以上，依朝请大夫班。自今特恩转奉直大夫，令出职。」 
二十七日，臣僚言：「三省人吏其间迁补转官、差遣俸给之类非元丰旧制者，其大弊有十：滥员猥多，而置额外官以处之，一也。已碍止法，而或转行，或增俸，二也。未应授官，而特补文阶，三也。恩泽合授有官有服亲，而听授白身，四也。增奉给或别旁，或各历，或请于左藏库，或请于榷货务，首尾不相照验，无以稽考，每月所请数百千，五也。未应赐章服而改章服，未应得封(赐)[赠]而封赠，六也。或预射佳郡，先理资任；或已授大州，却免朝辞，七也。或以一身而兼他房之事，或未试中而超都录之职，八也。或因详驳乞赏，或以使印为劳，其间换授、保引、比换、支赐岁无虚时，九也。尝有旨，三省未入额都录、枢密院未出职副承旨以下不得转寄禄官，各务遵守。元丰官制，委御史台弹奏，犯人勒停，永不收叙。今公然违戾，再有干请，视圣旨为虚文，十也。乞三省、密院人吏非元丰官制所载之法一切罢去，及续降创添俸(录)[禄]，别无请给，兼房行遣之类并依元丰法。如或违戾，乞重行窜殛。」诏：「并依元丰官制改正。自今有犯，委台谏弹劾。失觉察，与陈乞人并以违制论。 
      
主司亦如之。」 
宣和四年十一月十九日，诏：「应等第户见充色役者不得充三省(司)[私]名，已授名人与改正。」 
钦宗靖康元年十月二十二日，诏：「三省吏人应用转官恩赏回授有服亲改官旨挥勿行。其已用过改之人悉从厘正，如敢呈乞者，并窜海岛。」 
高宗建(文)[炎]元年六月十八日，诏：「三省人吏转官，依祖宗法，止朝(清)[请]大夫以上者寄资，候出官收使。其有恩例未该收使者，许回授。枢密院人吏依此施行。」 
七月二十四日，诏：「应三省人吏出职，合任知州者并先任通判一次，与理知州资序。」 
二年九月一日，诏：「靖康以后三省不应发出职人吏，并于正额名目上许收使所得转一资旨挥出职，余额外资级每一资与作转一官并使，仍令吏部改正。建炎以后准此。」先是，臣僚言：「三省吏人自崇、观以来，朋附怀奸，溢额补阙，至有法当出职，积年不去。逮建炎之初，乃阴求自便，悉补外官。欲乞断自靖康二年正月以后，令吏部具三省出职不应去人数特赐旨挥。」后吏部具到不应格出职人邢尧臣等，故有是诏。 
三年四月二十六日，诏：「三省额外人入仕及十二年，许减残年出职，枢密院同。及五年以上者，比拟减残年人对展磨勘，以十二年为限。额外出职人每资与展一官，依建康二年九月一日指挥施行。」后左、右司具到资级：守阙守当官合出职进武副尉，额外守当官承信郎、额外书令史承节郎、额外令史保义郎、额外主事成忠郎、额外都录事忠翊郎，并依每资与转一官旨挥施行。」 
二十九日，中书门下省言：「已降旨挥，中书门下省并为一省。其中书省正额录事、主事、书令史、守当官共四十二人，门下省正额录事、主事、令史、书令史、守当官共四十六人，两省正额守阙各一百人。左、右司拟定正额，欲依(租)[祖]额，以八十九人为额。守阙欲权存留一百五十人，中书省六分，门下省四分。」从之。绍兴元年四月三日，旨挥重别裁定，止将上件人数分房掌事，即无减损。今措置下项：一、正额录事十二人：头名二人充点检，选差点检文字二人，吏房左选兼班簿房一人，吏房右选一人，户房一人，礼房一人，兵房一人，刑上房兼制敕库一人，刑下房兼制敕库一人，工房兼章奏房一人。一、正额主事七人：吏房左选兼班簿房一人，右选兼知杂房一人，户房一人，吏房一人，兵房兼工房、章奏房一人，刑上房一人，刑下房一人。一、正额令史十六人，书令史二十二人：以上二名充监印，吏房左选兼班簿房差工五人，右选兼知杂房差工四名，户房四人，礼房三人，兵房四人，刑上房四人，刑下房四人，工房兼催班房三人，章奏房二人，催驱房一人，班簿房一人，知杂房一人。一、正额守当官三十二人、开拆房兼书令(吏)[史]二人，使印二人，章奏房五人，主管簿书二十 
      
三人，吏房左选二人，右选二人，户房二人，礼房二人，兵房二人，刑上房二人，刑下房二人，上房二人，知杂房二人，班簿房二人，催驱房三人。」 
三十日，尚书省言：「尚书省都事已下，祖宗以来自有定额，分掌职官，上下相维，几察关报，皆有着令。昨自(正)[政]和后来，权名增额，保引泛滥，职事不举，成法隳废，因循积习久矣。措置今遵用祖宗定立旧额，除已冗滥已：疑误。，随宜措置。」从之。其措置下项：祖宗旧额都事七人，头名充点检诸房文字，余六名分呈六房文字。主事六人，分押六房文字。令史十四人，第一、第二名监印，第三名开拆房点检，以下充诸房行遣人。书令史三十一人，并充诸房行遣，系两经试中人。守当官十六人，主管簿书，通差行遣文字，系一经试中人。今行在见管人数，守阙守当官一百五十人，充抄写。左、右司拟定正额人，欲依祖宗旧额，以七十四人为额。其守阙权留一百五十人，自试中守当官至都事正额共七十四人。今用正额均定下项：头名都事一名，充点检诸房文字。吏、户、礼、兵、刑、工房都事各一名，主事各一名，点检文字三人，于试中令史已上人内选差。监印房二人，开拆房点检一人，催驱左省房三人。诸房行遣人：吏房左选六人，吏房右选五人。依左、右司贴定，添一名作六人。奏抄吏房三人，户上房六人，户下房六人，礼房五人，兵房五人，刑上房四人，刑下房四人，工房四人，案抄刑房三人，知杂房二人。已上计七十四人。开拆房发放文书六人，旧系合差额内守阙。内降房四人，今差额内守阙。诸房守阙旧额一百五十人，均充诸房抄写。左、右司拟定点检三人，欲差二人，余一名差充吏房行遣文字。诸房人额内有交替及渡江未到并见阙未曾收试名阙，许于见权人内，从提点点检司本房职级公共选有行止、谙知行遣次第人，时暂存留差权，候正人到及试到人日罢。如涉不公，许人论诉，仍不得越两等。诸房裁减立定人额，除令系见阙一名方许差一名填阙，即不得登带泛滥，增添人数。仍据今来额，令户部籍定，批勘请给如数外，妄冒批勘，从本部觉察，计赃加二等科罪。仍许诸色人告，赏钱三百贯。下项房分，并系事简，今随宜(并)[并]罢，更不差人。写敕房并入吏房，发递房并入开拆房，班簿房罢，封桩户房并入户房，御史刑房并入刑房，催驱六(丰)[曹]房并入六房。制敕库房系外取法司三人，依旧。案抄刑房系断天下狱案，旧系取试中刑法文臣充都事，欲依旧法。诸房权手分除今来立定人额外，余并罢权。若愿出职者，依已降旨挥出职。诸房遇有正阙，除案钞刑房都事外取法官外，余阙于本省守阙守当官内依旧法拣试收补。祖宗旧法，保引亲属须两经试中书令史、令(人)[史]三遇大礼，主事两遇大礼， 
      
都事一遇大礼，许保引有服亲一名，欲遵依祖宗旧法。其非泛恩赏，所得保引已收使经试中人，并依已降旨挥令出职外，其年代不及，未收使保引恩例并更不收使，今后更不许兑换。其守阙守当官遇有阙，权书令史该遇大礼，不在保引之限。已上非泛恩赏，虽正额人亦不许陈乞保引。左、右司拟定此八项，欲并依所乞施行。试中守当官、书令史已上该遇渊圣皇帝登宝位书令史：原作「书史令」，今改正。、今上皇帝登宝位，依故例合保引亲属各一名。内守当官止于该恩日见充行遣人，仍经一遇大礼，方许保引。左、右司拟定，即未委寔。欲乞旨挥，令制敕库房检点，如非祖宗故制，自不合引用。」并从之。 
四年六月四日，诏：「御营使司并归枢密院，为机速房，就差御营使司人吏充机速房人吏。余候边事稍息，取旨施行。」 
九日，尚书省言：「三省、枢密院人吏自祖宗朝缘系掌行政事，出职恩例特优，而请谒漏露之禁亦严。盖朝廷之上，政令所出之地，理当严密。如六曹百司等处，吏部系掌行官员差注酬奖，户部系主管钱谷、出给文历，所系事体亦自不轻。访闻逐处人吏等自军兴以来，全不畏惮，或私相请托，或公受贿赂，乞觅钱物，种种弊端，不可 举。今来若(下)[不]痛革，为害不细。除已差人密行捕缉觉察。如有三省、枢密院人吏漏泄朝廷未下有司政事、差除之类，及受请托贿赂，私相看谒，六曹百司等处，因公事受乞钱物等事，即仰子细根逐犯人所居，具姓名密报，送所司根究，依条施行外，窃虑未知上件措置，尚有抵犯。理合检会条法，申严晓告。」从之，仍诏三省、枢密院、六曹，令尚书省出榜，百司等处令六曹随所隶出榜，并于门首晓谕。 
绍兴元年二月十六日，诏：「三省监印使并依大观、政和条(今)[令]置历，日具名件数目单子，经由职级勘寔书押，付印司收掌。每日结计件数，不许辄印空纸。仍令本房守阙及贴房赍赴官印房用印，即不得令人承代。如违，并取旨重行责罚。」三省言：「勘会三省、枢密院、六曹印记所系非轻，关防未严，往往预印空纸，引惹偷盗，理须约束。检中书门下省令，监印差上名令史二人。旧中书制敕院条，使印差守当官二人。尚书省监押依条差头名、第二名令史，使印合差头名、第二名守当官。枢密院监印差头名、第二名、第三名令史、第一名守阙主事，知印差正名守阙、贴房各一名。取到六曹状，大观尚书六曹通用令，诸用印日轮令史一名，兼尚书左、右选，通轮主事一名，(尚)[常]切检察。政和令，诸文书应印者置历纪其事目，乞依旧制施行。」故有是诏。 
三月四日，三省、枢密院言：「诸房系主行朝廷政事，自祖宗以来，严漏泄之刑、出谒之禁，条制关防，莫不尽备。在逐省则有制敕院，密院则有宣旨院，以禁外人，不得辄入。在外则置六房五 
      
居院，列为居第，使递相觉察，以绝请谒。内外严密，无容漏露。自巡幸以来，所至州郡，省院人吏往往散处，或与外人居，虽交结漏露，有犯自有典刑上「有」字疑误。，终难几察。除三省、枢密院、制敕、宣旨院昨已措置遵依旧法外，今来契勘越州禹迹等宽阔，计屋宇六百余间，可以擗截，理宜体仿旧法措置。」从之。 
十三日，诏：「自今后三省有正官都录事用磨勘并收使酬奖转官，每年通共不得展过两官，其今日已前已展过两官人与免改正。」先是，都省札子：「勘会三省有正官都录事，先降指挥每年不得展过两官。后来宣和七年明申旨挥，收使非次酬奖展官，与磨勘各异，许计在磨勘之外用。缘磨勘改展，亦是收使，旧得酬奖减年，即与展官恩例一同，理难分作事理各异，每岁许改转四官。」故有是诏。
五月四日，中书门下省言：「三省诸房遇有恩赏，点检、监印三分之二，催驱房减半，并系旧法。所有后来附带房分，系一时创行，陈乞旨挥，理合充罢。」诏：「除点检、催驱、印房依旧条外，其余附房并带一房恩赏指挥更不施行。」 
六月二十四日，都省言：「左、右司勘会诸房文字拥并，比之去岁增及数倍。自宰相分厅呈禀，至未时尚未尽绝。其间有所陈已降旨挥，或已在有司定夺勘当，已下外路取会保明，或以告示，难以「以」下恐有脱漏。，虽累经与决，又须再行呈禀，请笔施行，致行遣重复，间有抵牾。(为)[谓]如整会有格法酬奖及词状，未经所属与决，并非朝廷令行事务，并应系收知前送文字，亦须一 逐件呈覆，显是虚占日力，妨废朝廷机务。已告报诸房职级同提点点检，各条具本房行遣简当，不致污枉重复事件，及依旧例，具合入收知前送单子文字、合付曹部施行事目类聚，送左、右司详审。如别无窒碍，悠久可行，即日申禀，令诸房遵守施行。」从之。尚书省具到细务事目：吏房：一、应官司保明到官员到任、任满赏、陈乞覃恩、封赠、磨勘、转官、大礼奏荐并致仕、遗表恩泽，在外官员到任，除监司、知、通外，其余官及官员依格酬奖、小大使臣并选人已上乞致仕、内除敦武、修武郎有战功人并京官至奉议郎曾任郎官以上。应官司奏举官员，升陟任使。一、诸州保奏到官员去失付身、告敕、印纸等并大礼加恩，应官司申奏，乞不收使已举文状，州军申奏到有无里居不仕人，官员理会重迭转官。户房：一、诸路已起并入门纲解。一、应干有格法旨挥酬奖。一、官司申请支降钱粮等，已有旨挥支降。一、诸部乞展限勘当文字。一、诸色人陈诉，官司申请，事已施行，再有后状催促。一、诸官司已知禀、已施行，合呈知文字。礼房：一、进士依定例理年、理举、合推恩。一、神祠灵应赐庙额并加封。一、僧、道整会去失度牒等。一、州军具到童行等埋瘗遗骸，乞给度牒等。已上如系外路申到， 
      
并前送。一、朔望遥拜。一、太庙应祭享行礼毕。一、太庙并攒宫平安。一、知禀状等。已上所属官司申到，并呈知。兵房：一、枢密院已行事，关到照会文字。一、杀获徭贼，乞依条推赏。一、吏部等处缴到付身，依已降旨挥合行毁抹。一、诸处保明到有格法赏。一、诸官员申乞依条并破白直。一、诸处军人依条排连。一、兵部人吏依条递迁。一、兵部人吏递迁，缴到试卷，乞行覆考。一、诸军务申到已受纳军器数。一、吏部等处申到乞展限勘当文字。一、已行文状，诸处再行申到。一、诸州军申奏平安。刑房：一、诸官司申乞展限文字，及候取会圆备日勘当，约法看详定夺等文字。一、诸州申奏到无吃菜事魔及无平反刑狱。一、刑部、大理寺具到已未断事因状案。一、刑部旬具到已未结绝公事。一、御史台察、刑寺等处行遣文字违法灭裂，迂枉留滞，失错不当。一、应陈乞给使减年与官司私名补副尉。一、应官司申到已依旨挥施行事。一、大理寺自申因由。一、诸处缴到依旨挥合毁抹文字。工房：一、诸处申到依赦除放过坑冶炉户少欠官钱数目。一、诸路提刑司申诸州小作院比附到年额军器、合造工程数目。一、诸处申到诸州用常平钱买到铁见在数。一、应所辖军兵依条迁展。一、诸处申到请事理请：疑误。，本省已行遣了当，又再申到一般文字。一、应所隶去处工匠依条展补。一、诸处申到官员依条已摽拨职田数。一、造

(般)[船]场监官、诸路都作院、造(器军)[军器]、铸钱司监官任满，依条推赏。一、诸路都作院监官任内修补军器、指教工匠，收及全工，依条推赏。一、诸处申到监堰闸任满依条推赏，诸色人告获藏货易筋角，诸盐事官司在任催煎盐，坑冶司在任创置坑冶，及在任所收金、银、铜、锡，及任内亲获私炼铜锡，或买卖不入官，诸色人告发金、银、铜、锡、铅坑冶户自备钱本，采炼金银锡等，依条赏。奏钞吏房：一、钞内漏坐条法及来历因依等，合贴改。案钞刑房：一、官员官员：原作「员官」，据上下文意改正。、诸色人犯公罪杖笞，情法相当，不该取旨断遣情犯事因案状。一、台察、百司行遣违慢灭裂，迂枉住滞，断公罪杖笞，情法相当，不该取旨断遣案状。开拆房，契勘本房自来官员保奏、升陟、改官、封赠、荫补、致仕、恩泽及诸处申奏保明依条获贼赏、僧道试经披剃及官员等罪犯事因，依条法等事，及诸房已降指挥并已行事，合作常程细务，依自来体例，一面付部施行看详。尚书省具到前项细务事目，虽例(细)经都省，既有格法，并于条例合付下或批送(公)[六]曹施行事，欲令逐房依前项事理及绍兴元年六月二十四日札子付送施行。如逐房具到事目内有干诸房，即互相参照，一体行遣。所有合呈请判笔，既系细务，并有格法，合依两省细务事具单子，轮日呈覆宰执。中书门下省诸房具到细务事。 
      
吏房左选：一、文臣展官，敕黄下吏部，吏部申拟前衔，后拟上尚书省请笔，送中书省。今欲除告命词给告外，(余)[余]令尚书省一面出给付身。一、诸处举辟文臣差遣，未经审量等，便送本省取索。若有违碍，请笔退。今欲令尚书省并取索完备，方得送中。一、尚书省、枢密院关子如已押宰相内，止是呈知，并已行文字及吏部奏钞内有小节不圆，合行贴改，自来系付宰相厅请笔。今欲于宰相厅轮日请笔。吏房右选：一、吏部勘当文字有不曾指定事节送中，往往请笔退尚。欲今后须令曹部指定，方得送中。一、诸军都虞候换授前班之人，自来据枢密院关子取索，拟敕项行录黄，送尚书省施行。其枢密院亦关尚书省，系一事请笔送中。今欲更不送中。一、使臣陈乞差遣，累降旨挥，并归吏部铨注。欲令尚书省今后一面送部告示，更不送中。一、使臣除转，本省已降旨挥敕黄下吏部，拟定前衔，后拟申尚书省，再请笔送中。除合命词给告外，欲令尚书一面出给付身，更不送中。一、使臣陈乞差遣有不曾取索，有未经参部审量、便行送中，本省再请笔取索，有违碍文，须请笔退尚。欲今后先取索。如无违碍，方得送中。一、使臣陈乞知州军并钤辖之类，系合属枢密院差除，尚书省却行送中，本省再请笔送枢密院。欲今后应合系枢密院窠阙，并送枢密院。户房：一、臣僚上言财赋等利害，已奉圣旨，令曹部勘当。若本部勘当得已有条法及难行事件，即是别无取旨事。欲令尚书省批送施行。一、应收知判连文字，欲于宰执轮日请笔。一、应合立定刑名及断罪约束文字，欲于检正处拟定，请参政笔，送制敕库，令法司检条，参酌拟定，呈宰相请笔。一、应都省批送勘当文字，曹部等处多是不圆及不指定事节，便行送中，却致请笔退尚。欲文字完备，指定可行事件，各系合该取旨，方得送中。礼房：一、自来诸司官乞铸印文字，欲令所属曹部并拟定篆文，申尚书省，免致行遣迂枉。一、尚书省、枢密院(昭)[照]会关子已系宰相佥押，自来逐件再请笔。欲于宰执厅轮日请笔。兵房：一、应赏功，除官员重迭官资送本省再降旨挥改正外，欲将姓名差错令尚书省照验付身，别行换给，及送所属改正。一、尚书省等处关到照会无可施行事，欲于宰执厅轮日请笔。刑上房：一、诸处送到先经呈覆及书押，宰相互关照应，无可施行，合呈知并已行文字，呈知请知尚书省奏知，并尚关照会文字，已行奏状，已降指挥，申状又到，合请已行文字。欲望宰执厅轮日请笔。未经宰相呈押者，如谓刑部大理寺申。断绝之类，并类聚，每月单具事目，呈宰相请笔。一、诸路申奏百姓等合取旨公案，如有一般体例，并令刑部依条具抄上省。如体例大同小异，欲令参酌增损具钞。 
      
一、应合检具文字，欲于宰执厅轮日请笔取索，候圆备，赴宰相厅呈覆。刑下房：一、百姓犯罪，情法与例一同者，自来合坐例具钞。今却有似此狱案，尚有坐例上中取旨。欲令刑部比例拟抄施行。一、应官司申到奏无平反过刑狱文字，欲更不送中。一、应官员已得旨转官，吏部拟申，乞给付身，除合命词送中外，余给付身人欲更不送中，一面勘验，出给付身。一、应合呈知文字，欲于宰执厅轮日请笔。一、应使臣重迭效用八资上所得资级，比例合作减年者，欲乞行下吏部，开坐前后所得旨挥因依，合得若干减年具抄。工房：一、工部遇有所属官申到添修工作及百工百贯并创造及三三十贯已上，合取裁，余听从本部审量，行下造作。一、应诸官司修盖舍屋，合支钱若不及百工百贯并创造不及三十贯，欲令尚书省依详定一司敕令所条册施行。一、内降房付到、尚书房付到、尚书省奏知及关到照会文字，欲于宰执厅轮日请笔。知杂房承受生事内画一，往往随事分关诸房，显是重迭请笔。欲(令)[今]后随头行遣，不得分关诸房。一、已降旨挥行讫文字，尚书省关到还司关子，并已经宰相佥书，欲于宰执厅轮日请笔判知。一、自来告报已得判笔，须遍呈押宰执。其尚书省告(孰)[报]得笔，系押都司。欲今后应告报已得判笔，遍呈诸厅讫，依尚书省例，押检正告报。一、勘会令史以下请假，依旧例押点检录事。其录事、主事依条合(级)[给]假并疾病量给假之类，遍呈押宰执。欲除令史已下依旧例外，今后止呈押参政。一、入仕守阙赴省公参，自来赴宰相厅请笔，告报房分遍(里)[呈]押告报，欲今后赴宰相厅请笔，遍呈讫，押检正告报。一、本省叙陈年劳，依条出职之人，自来判取取索完备，再赴厅呈禀。欲今后先于参政厅请笔，取索完备，于宰相厅呈禀。一、诸房应合呈知事，并具单子轮日呈宰执，欲依条房供具到事理施行。三省、枢密院赏(工)[功]房具到细务：一、诸路州军申奏到官兵(士)[土]豪因金人立功或捕盗有劳之类，无法功赏，见送所属监司帅臣覆寔。欲今后令诸路州军并具寔立功 ，一面经申所属帅臣监司覆寔，申奏推赏。保明不寔，重行典宪。一、兵官呈乞情愿不使去失或借补官资，乞将见存真命资级敦减收使，见系本房佥贴请笔，送看详官。欲今后直送看详官拟定呈覆。一、词状陈诉事已经告示，欲除今状所诉词与告(状)示未当，合别行勘会外，若与前状一同，别无词理，并具单子，前送有司检点已批下事理，再行告示。一、川陕投下文字、功德疏，例系拟转一官资级。川陕官兵换付身文字，见今本房佥贴请笔，送看详官。欲今后(真)[直]送看详官参详可否，拟定呈覆。一、京畿、京东、河(溯)[朔]守御赏，靖康年勤王赏，方腊赏，李允文并闾勍淮
  </div>
  <div class="pagination">
   <a href="宋会要辑稿_page857.html">
    上一页
   </a>
   <span>
    ...
   </span>
   <a href="宋会要辑稿_page853.html">
    853
   </a>
   <a href="宋会要辑稿_page854.html">
    854
   </a>
   <a href="宋会要辑稿_page855.html">
    855
   </a>
   <a href="宋会要辑稿_page856.html">
    856
   </a>
   <a href="宋会要辑稿_page857.html">
    857
   </a>
   <span class="current-page">
    858
   </span>
   <a href="宋会要辑稿_page859.html">
    859
   </a>
   <a href="宋会要辑稿_page860.html">
    860
   </a>
   <a href="宋会要辑稿_page861.html">
    861
   </a>
   <a href="宋会要辑稿_page862.html">
    862
   </a>
   <a href="宋会要辑稿_page863.html">
    863
   </a>
   <span>
    ...
   </span>
   <a href="宋会要辑稿_page859.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
