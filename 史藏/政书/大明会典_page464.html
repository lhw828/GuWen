<!DOCTYPE html>
<html>
<head>
    <meta charset="UTF-8">
    <title>大明会典 - 第 464 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 464 页/共 713 页</h1>
    <div class="content">前后哨二员
额定官军一万一十八员名。马五千六百四十一匹、今见在三千四百六十匹
凡京城巡捕。正统八年题准、南城兵马委官、督同火甲、於南海子外巡捕
○成化四年、以京城内外多盗、令锦衣卫指挥一员、同巡城御史专一提督五城兵马、并巡捕官校挨拏
○二十一年奏准、团营摘拨精壮马队官军二百员名、随同官校、併力拏贼
○弘治元年、令三千营选委指挥千百户四员、各管领精壮马军三十名、於京城外高密店、义井儿、良乡、清河、四处地方驻札、隄备盗贼。一年更替
○又令锦衣卫委官十五员、并旗手等十五卫委官各一员、选带旗军各二十名、分定地方、相兼缉捕巡警
○二年、添拨郑村坝巡补有马官军三十名
○又题准、巡捕官军、各给团牌、以便夜巡
○三年、令上直卫分共十五卫、各拨官军二十一员名、分派五城空閒寺观十五处、驻札捕盗
○七年奏准、於团营摘拨官军三十名、委官一员、管领、於弘仁桥巡捕
○十五年、奏设巡捕把总都指挥一员、提督高密店等七处地方。每处仍委千百户各一员、以半年更替
○十八年奏准、团营提督官、於十二营内、每季轮拨马军一百二十名、选委千百户各一员管领、於
长安东西二门、天师菴草厂、大慈恩寺等处巡逻。听兵部主事、并巡城御史点闸
○正德三年、添设巡捕把总指挥一员、与原设把总、分管京城外地方。一员管东北、一员管西南。一年更替
○七年、令京城巡捕把总指挥二员、一月更替
○十年议准、京城内外巡捕官军。城内东西二路、把总官二员、委官八员、各分管地方。每委官一员、马军四十九名、步军五十名、共军七百九十二名、马四百匹。城外东北西南二路、把总官二员、每员领有马官军五十员名、照旧海巡。分管官七员、每员马军一百六十名、共军一千一百二十名、马一千一百二十匹
○十六年奏准、添拨团营有马军二千员名、责付原委四路把总指挥、相兼原领官军、於该管地方巡逻缉捕。仍推都指挥一员、充参将、请
敕提督。巡城御史、同兵部委官、不时点闸
○嘉靖元年题准、添设城外巡捕把总指挥一员、及添拨官军一千员名。城内分东边、西边。城外分西南、东南、东北、共把总指挥五员。官军五千餘名。南至海子、北至居庸关、西至芦沟桥、东至通州、分投巡捕。又於内拣选精锐五百员名、立為尖哨。加给行粮、每名、月大、米四斗五升、月小、米四斗三升五合。俱自置盔甲什物。遇警调用
○七年题准、
天地坛巡捕官军、止於墙外巡逻。其坛内、令本坛巡风员役巡看、不许容留外人
○十一年议准、通州张家湾一路。锦衣卫每季择委的当谨慎官校、缉捕盗贼、姦细、妖言、及机密重情。不许干预词讼、嘱託公事、及比较打卯、用强夺功。违者听该地方抚按巡仓等官、指实参奏拏问。若缉获贼犯、即便拏送分守、或州卫官处、鞠审明白、解送该卫施行
○又题准、巡捕官军五日换班、於宣武门外操演。有倒死马匹者、先於太僕寺领马、其该追桩头银两、候年终追完送太僕寺
○又题准、巡捕官军每二员名、共给雨帽毡衫一副。上班披带巡逻。下班交付接班之人
○十三年题准、令在京巡捕参将、将尖哨一百名、分作两班。听兵部差遣、爪探声息。其餘尽数点齐、照巡捕所管地方、分為七路、每十裡、设置塘马二匹、军一名、十日一替。具呈兵部、各路定委提调官二员稽察。每年六月初旬、分拨摆塘、待十月初旬掣放。如有非时警报、兵部票传摆设、不拘定期
○十五年奏准、於尖哨官军内、定拨精锐四百员名、就委原管尖哨把总千户、添委指挥一员、分為两班、在於城内武艺库驻札。不分寒暑於阜城门外、苜蓿空地、轮日常川操练。遇警分调
○二十一年、添设巡捕官军五千员名
○三十一年题准、兵部札委司官一员、监同巡捕参将、在民兵教场内、操练巡捕官军
○三十五年题准、兵部札委司官一员、督同巡捕参将、在工部铁厂、将巡捕官军常川操练
○三十七年题准、添提督巡捕参将一员。革去原管主事、著兵科给事中一员查点
○四十二年题准、以后巡捕营事务、不必另差给事中、兵部札委司官一员专理。其巡捕官军倒损马匹、併听京营科道参奏
○又题准、巡捕官军马匹、折支料草银两、把总官造册、提督覈实、听兵部管理巡捕郎中查覈、径赴巡视太仓科道掛号、往户部关领、京营科道、不必掛号
○又议令巡捕军士、照三大营事例、老弱不堪者、许令的亲儿男弟姪、径自送部、復验收伍、摘牌更替
○四十三年题准、巡捕营新抽操军三千名、仍令督捕郎中、公同提督查出、与同别军分為两班。上班夜巡。下班操练。如仍前役占、听郎中併科道参究。但有地方失盗、该管把总即报兵部督捕郎中、仍登记文簿、以便稽考。如果失事数多、将提督官一併参究
○万历元年题准、巡捕营尖哨务足原数、不许掣动。内有行粮尖哨一千二百名、定為一等、黑夜巡逻、白昼驻守。无行粮尖哨一千八百名、定為一等、照旧下夜。凡有马匹、先儘尖哨、不许走把军士谋领。其巡军下夜、与各衙门看库等杂差、俱要更换、以均劳苦。如有恋差一年以上者、即开除名粮
○三年题准、太僕寺拨马四百匹、给巡捕官军。巡捕军缺、参将每月终呈职方司、转行各卫所掌印官、许将本军户下兄弟子姪、年力精壮者、赴部告补。如本户无人、以别户丁多军餘顶补。通听督捕郎中勘结明实、发营当差
○又议准、行令提督官定拟责任、将该营四至、会同邻境官司、画地分区、设立界牌、永為遵守。交界五裡之外、遇有盗贼生发、仍协同策应擒捕、不得坐视
○又令巡军拏获盗贼、该营审取赃証真实、兵部并京营科道覆审的确、批发该城兵马司、备录批词、将贼併赃送法司问理。巡军听其即回地方巡逻、不必拘留待对。居民被盗、当时喊叫、官军不与缉拏者、方许具告。听提督官比併把总严限缉拏。如过三日后告者不准。凡犯夜之人、听巡军拏送提督发落
○十二年题准、凡京城内外、遇有盗贼窃发。自卯至申、责成兵马司。属巡城御史参究。自酉至寅、责成巡捕营。属巡视科道参究。但遇失事之时、立刻申报。不许迟延隐蔽。贼情重大、仍要协力捕剿。毋以昼夜推諉。应缉盗贼、查自何官捕获各论功叙录

在外

凡各府州县巡捕。弘治五年题准、通州、涿州、徐州、河间、分守守备官、及武清卫捕盗官、遇该朝覲会试之年、统领附近卫所京操下班马军、分班巡捕
○十六年奏准、四川各州县添设判官、主簿、各一员捕盗
○正德六年奏准、添设江西赣州、南安、瑞州、广信、四府、福建汀、漳、二府、湖广郧阳、武昌、岳州、衡州、永州、五府、陜西汉中府、四川保寧、重庆、夔州、三府、及两广各府、捕盗通判各一员
○十二年、添设山东青州府捕盗通判
○十四年、添设福建福州府捕盗通判
○十五年、议革湖广衡州府捕盗通判、以抚民通判管理
○十六年、添设云南大理府捕盗通判
○嘉靖三年、令河南彰德、卫辉、二府管马通判、怀庆河南、二府协管府事通判、各兼管巡捕
○十一年、添设真定府巡捕同知一员
○二十七年、添设福建南靖、詔安、二县巡捕主簿各一员
○三十四年题准、令浙江等处、南北直隶抚按等官、严行各该司府等官、遇有盗贼生发、一面设法缉捕。一面悬示赏格。除曾经杀人、放火、奸淫妇女、真正强贼、不贷外。其同上盗而未曾分赃、虽分有微赃而不曾同盗、与夫胁。从妄攀之人、俱免本罪、果能捕获贼首送官者、仍加陞赏
○隆庆五年题准、各巡抚都御史、严督各官守备、如遇地方盗贼生发、即便追剿擒捕、务期得获。每年终、稽查各官下强贼起数、分别大伙、零贼、有无杀人放火、并已获未获数目、定拟殿最、另各举剌
○万历四年题准、令各省抚按衙门、以后凡遇盗贼窃发、不论打劫官府、抢夺商民、事情大者、不时奏闻。次则近者照旧一月一报、远者季终一报、岁终类报。俱要一面具奏。一面严督官兵上紧缉拏。如有疏怠隐匿、听兵部该科参究
○又令兵备官以詰戎弭盗為职。今后但係该管地方失事、俱要一体论罚

赏罚★厂卫缉捕附☆

凡巡捕。洪武二年令、凡常人捕获强盗一名、窃盗二名、各赏银二十两。强盗五名以上、窃盗十名以上、各与一官。名数不及、折算赏银。应捕人不在此限
○宣德元年令、擒获强盗、赏钞二千贯。為首官旗军校、陞一级。民匠人等、免差役一年
○二年令、凡军官於所辖地方擒获强盗、即係应捕人员、不准陞赏。若不係该管地方、及公差在外擒获者、指挥、四名以上、千户、卫镇抚、三名以上、百户、所镇抚、二名以上、照例陞赏。旗校军民匠役等。不限地方
○弘治元年令、巡捕官军能擒白昼骑马劫财强盗、照依沿边、杀贼事例、一名陞署一级
○又令、有能缉知强贼、报官拏获、不分官员军民捨餘人等、照例陞赏。同伙贼伴出首、免罪、还将贼犯家财量赏
○二年令、捕获出境妖人、搆结夷人、谋為不轨者、為首陞二级、為从陞一级。应捕人役、若贼眾势兇、登时擒获三名者、為首陞一级、為从给赏。或被伤害、子孙陞实授一级、世袭。若非应捕、能登时并三月以里缉获者、量陞一级、月久者给赏。凡因捕盗已陞者、后再有功、止照例给赏。违例乞陞保陞者、许科道劾治
凡在京巡捕。成化二年令、缉获妖言、提督官陞一级、官校给赏
○十四年令、缉捕妖言者、量行给赏、不陞
○十九年令、官校捕盗官兵百名以上、提督官陞一级
○弘治十年令、捕盗至四百名以上者、提督官陞一级
○嘉靖十一年议准、人从不分应捕不应捕人员、果係兇恶强盗聚至百人以上。有能临阵擒斩、登时捉获三名以上、為首者、准陞一级。其非应捕人员、果能三月以里、缉获真犯三名者、為首量陞一级、不赏。為从、併不及数、与缉获妖言贼人者、每名赏银五两、至十名而止、同获均分。拏贼已陞、后有功次、止照前给赏。每陞不过十名。给赏不拘名数。巡捕把总等官、仍照旧例给赏。若係平时缉捕强盗、数虽不多、曾经杀伤人、及拒捕、并劫财、每贼名下、分有赃物、估值银三两者、每名赏银五两。赃多、照前分数、递加至五十两而止。其所得赃物不及者、照前分数、递减至二两而止。若係拏获积年剧贼者、不分赃物多寡、仍赏银十两。买夺占為已功、希求陞赏者、不拘应捕与不应捕人员、俱不准给赏。其地方失事、各该应捕官员、即要从实呈报兵部、及提督官、该城御史、附记、责限缉捕。限外不获、该管地方委官把总、该城兵马、锦衣卫西司房委官、一次二次记过。三次听提督官、并巡视御史参奏。本部按簿查明、奏请提问
○又议准、巡捕官军人等、但有拏获强盗、先送提督官处、审係赃仗明白、方许送部、转送法司收问。若所获本係窃盗、妄作强盗、意图报功。查发得出、从重究治
○三十七年题准、每年动支太僕寺马价银三百两、寄武库司收贮、遇有巡捕官军捉获盗贼、量给充赏
○隆庆元年题准、京城内外失事、巡捕把总等官、听京营科道、会同兵部委官、各坊兵马指挥、听巡城御史、各量失事轻重、参究治罪、严限挨拏。左右参将照旧例。若贼明火持仗、一月内连劫三次以上者、径自参提。其提督、并正兵马、俱候年终听京营科道、并巡城御史、分别功罪、各令奖举参治
○万历元年题准、巡捕官军阵前对敌、擒获强盗一名者、為首赏银三两、為从赏银二两。缉获一名、量赏其半。胁从者、每人赏红布一疋、花一枝。阵亡、视对敌為首加倍、被获、视缉获為首者、各给恤。参将把总等官、比照厂卫缉获强贼事例、类议陞赏
○二年题准、京城内外地方、但有盗贼生发、城内三五名以上、城外十名以上、劫财伤人者、该管把总兵马官员、即时擒获者、准免究、仍与论功。比照厂卫事例、一体叙录。若有疏虞、先行住俸。拏获一半以上、方准开支。二十名以上、全数脱逃者、住俸、限三箇月以里、拏获一半以上、姑免参治。过限不获、罚俸三箇月、仍令戴罪拏贼。若三十名以上、不分擒拏在逃、参治革任
○十一年议准、京城内外、但有强盗得财伤人者、巡捕把总兵马等官、即时擒获、免罪、仍论功叙录。若有脱逃、俱即住俸。限三箇月以里、拏获一半以上者、姑准开俸。过限不获、各罚俸三箇月。仍总计一年之内、除尽数拏获、及拏获一半免罪者、不计外。城内积至五起、城外十起以上、俱问罪、降一级、文官仍调外用
凡在外巡捕、成化二十一年奏准、各处抚按等官、遇有报到贼情、即行都布按三司、分巡、分守、及掌印官、严督捕盗官兵人等缉捕。如有隐蔽贼情、不行开报、事发之日、应提问者、就便拏问应参奏者、奏请拏问。内係一次二次不报者、住俸挨捕。三次不报者、戴罪挨捕。至四次以上不报者、不分军民职官、俱监候奏请降等叙用
○又奏准、各处盗贼生发、事干城池、衙门、杀官、劫库、劫狱、并积至百人以上者、限一月以里、不报听镇守、巡抚、巡按官、将分巡、分守、守备、及府、州、县、卫、所、巡司、掌印巡捕官、住俸。戴罪挨拏尽绝、照旧支俸管事。半年不获者、俱听巡按御史提问。三司掌印官、照依常例发落。其餘每一起、将州县守御千户所、巡司掌印巡捕官、并专一地方守备等项、及府卫巡捕官、降一级。每二起、府卫掌印官、降一级。每三起、分巡、分守官、降一级。俱调边远去处
○弘治十三年奏准、凡在外官库被盗、银至一千两以上、一箇月不获、经该衙门、并巡捕官、俱各住俸。半年不获、提问。被盗二三次者、奏请降调。其该道分巡分守官、参奏罚治。不及前数者、俱照常发落。库子儘其财產、均追陪偿、候真赃得获、照数给还。若各官妄拏平人、逼认盗赃追陪者、亦问罪降调
○十六年议准、通行山东、河南、江西、南北直隶等处、官兵人等、果有对敌就阵、擒斩有名剧贼一名颗者、照依边方事例、陞一级、世袭。其擒斩随从强贼三名颗、并阵亡者、亦陞一级、世袭。如不係对敌。止是缉捕三名者、陞一级、不准世袭。不及三名者、给赏。不係应捕人员、亦一体陞级。领军把总等官。部下擒斩有名剧贼五名颗以上者、照依边方事例、陞实授一级。部下擒斩从贼七十名颗以上者、陞署一级。五百名颗以上、陞实授一级
○嘉靖三十九年题准、各省布按二司、守巡、并兵备、府、州、县等官、若纵容盗贼、不行擒捕、十名以上、州县掌印巡捕官、住俸戴罪。五十名以上、降俸一级、立功自赎。百名以上、并将守巡兵备官参奏处治。今后所属地方、果有强盗聚至十人以上、兇恶显著。曾经对敌、当阵生擒二名、及斩首二颗者、准陞一级。不愿陞者、赏银三十两。若不係临阵、止係缉捕者、每名颗赏银十两。拏获窃盗一名者、赏银五两。伙内能自相擒斩者、免其本罪、仍一体陞赏。经管官员、酌量叙录。应赏银两、先儘赃银、不敷之数。於无碍银两动支
○四十一年题准、凡沿边、沿海、及腹里、府州县与卫所同住一城者、及卫所自住一城者、若遇大虏、及盗贼生发、攻围不能固守。或弃城逃走、或开门延贼、致贼进入、杀虏男妇三千人以上、烧毁官民房屋者、卫所掌印官、与专一捕盗官、俱比照守边将帅失陷城寨者律、斩。其府州县掌印官、及捕盗官、与卫所同住一城者、不能竭力协守、俱起送吏部、降一级别用。其餘府州县不分各边、腹里、原无设有卫所、但有专城之责者、若有前项失事、掌印捕盗官、俱比照牧民官激变良民、因而失陷城池律、斩。其自来不曾建立城池、与虽设有城池、被盗潜踪隐跡、设计越城、进入劫盗、事出不测、虽有前项失事、俱不得比用此律。守巡兵备、止於参究治罪。量事情轻重、临时奏请定夺
○隆庆六年题准、捕盗条格。各州县掌印巡捕官、有盗至十名者、降一级。二十名者、降二级。三十名者、罢其官。各兵备、及该道官所属、有盗合至五十名者、降一级。七十名者、降二级。百名以上者、罢其官。抚按官、有隐匿不行参奏者、听兵部都察院及科道参奏重治。若果地方有盗、即行申报上司、就便捕灭。上司官若闻地方有盗、即拨兵马就便捕灭者、免究仍录叙其捕盗之功、量多寡為陞赏
○万历元年、令以后各该巡捕兵备官、遇有强贼生发、虽不係本管地方、有能协力捕获者、该部纪录擢用。贼情重者、仍行给赏。该管地方官、加等治罪
○二年议准、州县但係无有城池去处、仓库被他境贼盗潜来打劫。不论贼名多寡、掌印巡捕官、俱住俸戴罪缉捕。过限不获、从抚按衙门提问、降一级、调边远用。兵备、及守巡驻札该道、俱照不及降用。有城池州县、仓库、狱囚被劫。掌印巡捕官、俱问罪、降二级、调边远用。兵备、及守巡驻札该道、俱降一级、调用。州县与卫所、及守备官同城、其守备、及卫所掌印操捕官、与有司一体问罪、降级。若卫所仓库被劫、专以卫所掌印操捕官问罪、降级。係本处啸聚之盗所劫、自守巡兵备、与军卫有司、俱加一等。隐匿不报者、加二等
○又议准、但强盗劫掠仓库狱囚、重大事情。不分有无杀人、俱各先行具奏。限三箇月以里捕获。如窃盗盗库、及监收人等侵盗库银、止照律例问罪、不必具奏。其本处啸聚之贼、必须著有姓名、不能访拏、既行劫掠、仍聚不散、及拏获之日、果係本管贼人数多、方坐前罪
○六年议准、城外民家被盗、各该府州县卫所掌印巡捕官、及守备守巡等官、俱照成化二十一年例、分别起数降调。城内各加一等。如果强盗於禁城杀人、方行参奏
○又议准、盗贼行劫、有司军卫员役登时具报、以失盗之日為始、过三日不报者、以隐匿论。府州县掌印官、及抚按司道、以各申文到日為始、每一日以一百裡為限、计程违三日之外、以隐匿论
○十一年议准、府州县係有城池、及设有卫所、被贼打劫仓库狱囚、或杀死职官、或聚至百人以上者、抚按官就将各掌印操捕等官、先行参奏住俸、戴罪缉捕。限半半以里尽数拏获、免罪。如过限拏获未尽、再限三箇月尽获、亦准免罪。若全无拏获、及再限内不能尽数拏获者、不分军卫有司、俱问罪降二级。文官送部、武官仍於本卫所、各调用。卫所失事、止坐卫所掌印操捕等官。兵备守巡、并守备官、驻札本城者、降一级调用。不係驻札处所、止调用。若自来不曾设有城池者、掌印巡捕等官、止降一级。兵备守巡守备等官、分别罚治。沿边沿海、及腹里府州县、与卫所同住一城、及卫所自住一城者、若遇大虏、及盗贼生发、攻围不行固守、而輒弃去、及守备不设、被贼攻陷城池、劫杀焚烧者、卫所掌印、与捕盗官、俱比照守边将帅夫陷城池者律、斩府州县掌印、并捕盗官、与卫所同住一城、及设有守备、驻札本城者、俱比照守边将帅被贼侵入境内、掳掠人民律、发边远充军。其兵备守巡官驻札本城者、罢职為民。若非驻札处所、兵备守巡、及守备官、俱降三级、调用。若府州县原无设有卫所、但有专城之责者、不分边腹、遇前项失事、掌印捕盗官、照前比律处斩。兵备守巡官、亦照前罢职降调。其有两县同住一城、及府州县佐贰首领、但分有守城信地、各以贼从所管城分进入坐罪。若无城池、与虽有城池、被贼潜踪隐跡、设计越城、进入劫盗、随即逃散、不係失陷者、止以失盗论、俱不得引用此例。各处民间被贼打劫、即时擒获者、不分城内城外、各掌印巡捕等官、俱免罪。一月之外不获、通行住俸。候拏获一半以上、方准开支。若中间能获别起、及别府州县真正强盗、及各越狱重囚、亦准抵数。但不许将照捕名数、朦朧捉拏、以图抵饰。仍通计一年之内、除尽数拏获、及拏获一半以上免罪者、不计外。城内积至五起城外、及无城去处、至十起以上、不分军卫有司、掌印巡捕等官、参究问罪、俱降一级、文官送部、武官於本卫所、各调用。兵备守巡官、分别罚治。凡强盗打劫、各该有司军卫员役、不分事情轻重、务要登时从实申报。如有隐匿者、抚按官即将各该员役、应提问者提问。应参奏者就便参奏。酌量情罪、议拟上请、不许容隐。其抚按官遇有报到、若係杀官、劫库、劫狱、并聚至百人以上、或啸聚不散、及城内打劫至杀人者、即行奏报。其民间被劫、事情稍轻者、类入岁报册内、年终具奏。俱不许容隐。违者听部院该科参奏重治
○又题准、各处民间被盗打劫即时擒获者、不分城内城外、各掌印巡捕等官、俱免罪。一月之外不获、通行住俸。候拏获一半以上、方准开支。城内积至五起、城外、及无城去处、至十起以上、不分军卫有司掌印巡捕等官、参究问罪、俱降一级。文官送部、武官於本卫所、各调用。凡强盗打劫、有司军卫、俱要登时从实申报。隐匿者、听抚按官参拟降罚
○又令各军屯与有司交错去处、照坐落地方、属兵备官管辖。遇重大贼情、併力逐捕。如有失事、该巡捕军官、亦听兵备参呈抚按衙门提究。各省直但有军屯者、俱照此例
凡东厂锦衣卫缉捕。嘉靖二十七年题准、行令厂卫、每年终将各项获功职役姓名、劳绩缘由、首从的数、备造文册、用印鈐盖、开送兵部、附簿登记。候至三年类奏、下部查对相同、仍行法司覈实。应陞应赏、遵照格例议拟覆奏。其提督官酌量陞赏、取自
上裁。间有奇功异绩、优录出一时
特恩者、毋輒援引陈乞。该卫镇抚司、鞠问各项罪犯、事完具奏、止开获功人员的确首从名数、用备查考。毋輒议及陞赏
○又例、厂卫访获私造偽印、硃符、路引、镇抚司问明、止照例给赏、不许乞陞
○四十二年题准、厂卫缉访、止属风闻、待法司成狱、方许纪功。每当类奏、该部同厂卫会题、仍
敕兵刑二部勘对明白、请
旨陞赏
○隆庆元年题准、如有缉获真正奸细、及妖言者、不许私自讯考。径送刑部、多方审究。果有的据、备取招由奏请。係奸细者、照例陞级。係妖言者、事大量陞、事小量赏。其餘子杀父母之类自有亲族具告、法司受理、旗校人等不许罗织无辜、希图陞赏
</div>
    <div class="pagination">
<a href="大明会典_page463.html">上一页</a><span>...</span><a href="大明会典_page459.html">459</a><a href="大明会典_page460.html">460</a><a href="大明会典_page461.html">461</a><a href="大明会典_page462.html">462</a><a href="大明会典_page463.html">463</a><span class="current-page">464</span><a href="大明会典_page465.html">465</a><a href="大明会典_page466.html">466</a><a href="大明会典_page467.html">467</a><a href="大明会典_page468.html">468</a><a href="大明会典_page469.html">469</a><span>...</span><a href="大明会典_page465.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
