<!DOCTYPE html>
<html>
<head>
    <meta charset="UTF-8">
    <title>文献通考 - 第 314 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 314 页/共 334 页</h1>
    <div class="content">    史记，魏襄王十三年，魏有女子化为丈夫。京房《易传》曰：“女子化为丈夫，兹谓阴昌，贱人为王；丈夫化为女子，兹谓阴胜，厥咎亡。”一曰，男化为女，宫刑滥也（如淳曰：“宫刑之行大滥也。”）；女化男，妇政行也。
    赧王三十一年，齐有人当阙而哭者，求之不得，去则闻其声。时燕昭王伐齐，齐王出奔，为楚将淖齿所弑。史记秦始皇帝二十六年，有大人长五丈，足履六尺，皆夷狄服，凡十二人，见於临洮（师古曰：“陇西之县也。音吐高反。”）。天戒若曰，勿大为夷狄之行，将受其祸。是岁，始皇初并六国，反喜以为瑞，销天下兵器，作金人十二以象之。遂自贤圣，燔《诗》、《书》，亢儒士；奢淫暴虐，务欲广地；南戍五岭，北筑长城以备胡越（师古曰：“五岭，解在《张耳陈馀传》。”），堑山填谷，西起临洮，东至辽东，径数千里。故大人见於临洮，明祸乱之起。後十四年而秦亡，亡自戍卒陈胜发。
    秦始皇三十六年，郑客从关东来，至华阴，望见素车白马从华山上下，知其非人，道住止而待之。遂至，持璧与客曰：“为我遗氵高池君（长安西北有氵高池，君则池神也。江神告之）。”因言“今年祖龙死（祖，始也。龙，人君象。谓始皇也）。”忽不见。客奉璧，始皇使御史视之，即二十八年过江所湛璧也，默然良久，曰：“山鬼不过知一岁事也。”
    汉高祖为亭长，送徒骊山，被酒，夜经泽中，有大蛇当径，乃拔剑斩蛇。後人来至蛇所，有一老妪夜哭，人问之，曰：“吾子，白帝子也，化为蛇，当道，今者赤帝子斩之，故哭。”人以妪为不诚，欲苦之，妪因忽不见。後人告高祖，高祖心独喜，自负。诸从者日益畏之。景帝二年九月，胶东下密人年七十馀，生角，角有毛。时胶东、胶西、济南、齐四王有举兵反谋，谋由吴王濞起，连楚、赵凡七国。下密，县居四齐之中；角，兵象，上乡者也；老人，吴王象也；年七十，七国象也。天戒若曰，人不当生角，犹诸侯不当举兵以乡京师也；祸从老人生，七国俱败云。京房《易传》曰：“冢宰专政，厥妖人生角。”  武帝征和元年，上居建章宫，见一男子带剑入中龙华门，疑其异人，命收之。男子捐剑走，逐之弗获。上怒，斩门候。冬十一月，发三辅骑士大搜上林，闭长安城门索，十一日乃解。巫蛊始起。  哀帝建平中，豫章有男子化为女子，嫁为人妇，生一子。长安陈凤言此阳变为阴，将亡继嗣，自相生之象。一曰，嫁为人妇生一子者，将复一世乃绝。  哀帝建平四年四月，山阳方与女子田无啬生子（师古曰：“方与者，山阳之县也。女子姓田，名无啬。方与音房豫。”）。先未生二月，儿啼腹中，及生，不举，葬之陌上，三日，人过闻啼声，母掘收养。  平帝元始元年二月，朔方广牧女子赵春病死（师古曰：“广牧，朔方之县也。姓赵，名春。”），敛棺积六日（师古曰：“敛音力赡反。棺音工唤反。”），出在棺外，自言见夫死父，曰：“年二十七，不当死。”太守谭以闻。京房《易传》曰：“‘父之蛊，有子，考无咎（韦昭曰：“蛊，事也。子能正父之事，是为有子，故考不为咎累。”师古曰：“《易》、《蛊卦》初六爻辞也。”）。’子三年不改父道，思慕不皇，亦重见先人之非（师古曰：“言久有不善之事，当速改之，若唯思慕而已，无所变易，是重显先人之非也。一曰，三年之内，但思慕而已，不暇见父之非，故不改也。重音直用反。”），不则为私，厥妖人死复生。”一曰，至阴为阳，下人为上。六月，长安女子有生儿，两头异颈面相乡，四臂共胸俱前乡（师古曰：“乡读曰乡。”），尻上有目长二寸所。京房《易传》曰：“‘睽孤，见豕负涂（师古曰：“《易》、《睽卦》上九爻辞也。睽孤，乖刺之意也。涂，泥也。睽音苦携反。”）’，厥妖人生两头。下相攘善，妖亦同。人若六畜首目在下，兹谓亡上，正将变更。凡妖之作，以谴失正，各象其类。二首，下不一也；足多，所任邪也；足少，下不胜任，或不任下也。凡下体生於上，不敬也；上体生於下，渎也；生非其类，淫乱也；人生而大，上速成也；生而能言，好虚也。群妖推此类，不改乃成凶也。”
    王莽始建国二年，甄丰子寻坐伪作符命诛，党与死者数百人。寻手理有“天子”字，莽解其臂入视之，曰：“此一大子也，或一六子也。六者，戮也。明寻父子当戮死也。”  是岁，池阳县有小人景，长尺馀，或乘车马，或步行，操持万物，大小多相称（车马及物皆称人之形。），三日止。  天凤四年，连率韩博上言：“有奇士，长丈，大十围，来至臣府，曰欲奋击胡虏。谓巨毋霸，出於蓬莱东南，五城西北昭如海濒（昭如，海名也）。轺车不能载，三马不能胜。即日以大车四马，建虎旗，载霸诣阙。霸卧则枕鼓，以铁箸食。乞迎之於道，京师门户不容者，开高大之，以视百蛮。”
    後汉灵帝建宁三年春，河内妇食夫，河南夫食妇（臣昭曰：“以夫之尊，在河之阳，而阴承体卑，吞食尊阳，将非君道昏弱，无居刚之德，遂为阴细之人所能消毁乎？夫为家之主，而乃自食正内之人。时宋皇后将立，而灵帝一听阉宦，无所厝心，宋后终废。天戒若曰，徒随嬖竖之意，夫啖其妻乎？”）。  二年，雒阳上西门外女子生儿，两头，异肩共胸，俱前向，以为不祥，堕地弃之。自此之後，朝廷乱，政在私门，上下无别，二头之象。後董卓弑太后，被以不孝之名，放废天子，後复害之。汉元以来，祸莫逾此。四年，魏郡男子张博送铁卢诣太官，博上书室殿山居屋後宫禁，落屋ん呼。上收缚考问，辞“忽不自觉知（臣昭曰：“魏人入宫，既夺汉之徵，至後宫而ん呼，终亦祸废母后。”）。”中平元年六月壬申，雒阳男子刘仓居上西门外，妻生男，两头共身。  灵帝时，江夏黄氏之母，浴而化为鼋，入於深渊，其後时出见。初浴簪一银钗，及见，犹  在其首（臣昭曰：“黄者，代汉之色。女人，臣妾之体。化为鼋，鼋者元也。入於深渊，水实制火。夫君德尊阳，利见九五，飞在於天，乃备光盛。俯等龟鼋，有愧潜跃；首从戴钗，卑弱未尽。”）。献帝初平中，长沙有人姓桓氏，死，棺敛月馀，其母闻棺中声，发之，遂生。占曰：“至阴为阳，下人为上。”其後曹公由庶士起。  建安四年二月，武陵充县女子李娥，年六十馀，物故，其家以杉木敛，墓於城外数里上，己十四日，有行者闻冢中有声，便语其家。其家往视闻声，便发出，遂活。七年，越有男子化为女子。时周群上言，哀帝时亦有此异，将有易代之事。至二十五年，献帝封於山阳。建安中，女子生男，两头共身。
    魏文帝黄初初，清河宋士宗母化为鳖，入水。  明帝太和三年，曹休部曲邱奚农女死复生。时有开周世冢，得殉葬女子，数日而有气，数月而能言，郭太后爱养之。又，太原人发冢破棺，棺中有一生妇人，问其本事，不知也。视其墓木，可三十岁。按京房《易传》曰：“至阴为阳，下人为上。”宣帝起之象也。汉平帝、献帝并有此异，占以为王莽、曹操之证。  青龙元年，并州刺史毕轨送汉故渡辽将军范明友鲜卑奴，年三百五十岁，而言品饮食如常人。奴云：“霍显，光後小妻。明友妻，光前妻女。”时京邑有一人，失其姓名，食啖兼十许人，遂肥不能动。其父曾作远方长吏，官徒送彼县，令故义传供食之，一二年中，一乡辄为之俭。  三年中，寿春农民妻自言为天神所下，命为登女。当营卫帝室，蠲邪纳福。饮人以水，及以洗创，或多愈者。於是立馆後宫，下诏称扬，甚见优宠。及景初二年，帝疾，饮水无验，以致大渐，於是斩焉。  元帝咸宁二年八月，襄武县言，有大人见，长三丈馀，迹长三尺二寸，白，著黄巾、黄单衣，拄杖，呼王始语曰：“今当太平。”晋寻代魏。
    吴孙休时，乌程人有得困病，及瘥，能以乡言者，言於此而闻於彼。自其所听之，不觉其声之大也。自远听之，如人对言，不觉声之自远来也。声之所往，随其所向，远者所过十数里。其邻人有责息於外，历年不还，乃假之使为责让，惧以祸福。负物者以为鬼神，即颠倒畀之，其人亦自不知所以然也。
    按此事《晋史》置之言不从条下，然此妖异也，故今移置之人こ门云。
    孙休永安四年，安吴氏陈焦死七日复生，穿冢出。干宝曰：“此与汉宣帝同事。乌程侯皓承废故之家，得位之祥也。”孙皓宝鼎元年，丹阳宣骞母，时年八十，因浴化为鼋。兄弟闭户卫之，掘堂上作一大坎，实水其中。鼋入坎游戏，一二日恒延颈外望，伺户小开，便轮转自跃，入於远潭，遂不复还。此与汉灵帝时黄氏母事同。吴亡之象也。
    晋武帝泰始五年，元城人年七十，生角。殆赵王伦篡乱之象也。  咸宁二年十二月，琅邪人颜畿病死，棺敛已久，家人咸梦畿谓己曰：“我当复生，可急开棺。”遂出之。渐能饮食屈伸视瞻，不能行语。二年复死。京房《易传》曰：“至阴为阳，下人为上，厥妖人死复生。”其後刘、石僭逆，遂亡晋室，下为上之应也。  惠帝元康中，安丰有女子周世宁，八岁，渐化为男子，至十七八而气性成。京房《易传》曰：“女子化为丈夫，兹谓阴昌，贱人为王。”此亦刘、石覆荡天下之妖也。  元康中，梁国女子许嫁，己受礼聘，寻而其夫戍长安，经年不归。女家更以人，女不乐行，其父母逼强，不得巳去，寻病亡。後其夫还，问其女所在，其家具说之。其夫迳至女墓，不胜哀情，便发冢开棺，女遂活，因与归家。後婿闻知，诣官争之，所在不能决。秘书郎王导议曰：“此是非常事，不得以常理断之，宜还前夫。”朝廷从其议。  惠帝世，杜锡家葬，而婢误不得出。後十年，开冢葬，而婢尚生。始如瞑，有顷渐觉。问之，自谓再宿尔。初，婢之理年十五六，及开冢更生，犹十五六也，嫁之有子。
    光熙元年，会稽谢真生子，头大而有，两（之石反）反向上，有男女两体。生便作丈夫声，经一日死。此皇之不极，下人伐上之こ，於是诸王有僭乱之象也。惠帝之世，京洛有人兼男女体，亦能两用人道，而性尤淫，此乱气所生。自咸宁、太康之後，男宠大兴，甚於女色，士大夫莫不尚之，天下相仿亻效，或至夫妇离绝，多生怨旷。故男女气乱，而妖形之作也。  怀帝永嘉元年，吴郡吴县万祥婢生子，鸟头，两足马蹄，一手，无毛，尾黄色，大如枕。此亦人妖，乱之象也。  五年五月，χ罕令严根妓产一龙，一女，一鹅。京房《易传》曰：“人生他物，非人所见者，皆为天下大兵。”是时，帝承惠皇之後，四海沸腾，寻而陷於平阳，为逆胡所害，此其徵也。愍帝建兴四年，新蔡县吏任侨妻产二女，腹与心相合，自以上，脐以下，各分。此盖天下未一之妖也。时内史吕会上言：“按《瑞应图》，异根同体谓之连理，异亩同颖谓之嘉禾。草木之异，犹以为瑞，今二人同心，《易》称‘二人同心，其利断金’。盖四海同心之瑞也。”时皆哂之。俄而四海分崩，帝亦沦没。  元帝太兴初，有女子其阴在腹，当脐下，自中国来至江东，其性淫而不产。又有女子阴在首，渡在扬州，性亦淫。京房《易传》曰：“人生子，阴在首，天下大乱；在腹，天下有事；在背，天下无後。”於时王敦据上流，将欲为乱，是其徵。  三年十二月，尚书驺谢平妻生女，堕地濞濞（匹备反）有声，须臾便死。鼻目皆在顶上，面处如项，口有齿，都连为一，胸如鳖，手足爪如鸟爪，皆下勾。此亦“人生他物，非人所见者”。後二年，有石头之败。明帝太宁二年七月，丹阳江宁侯纪妻死，经三日复生。成帝咸康五年四月，下邳民王和侨居暨（居未反）阳，息女可年二十，自云上天来还，得徵瑞印绶，当母天下。晋陵太守以为妖，收付狱。至十一月，有人持柘（之夜反）杖绛衣诣止车门，口列为圣人使求见天子。门候受辞，辞称姓吕名赐，其言王和女可右足下有七星，星皆有毛，长七寸，天今命可为天下母。奏闻，即伏诛，并下晋陵诛可。  康帝建元二年十月，卫将军营督过望所领兵陈渎女台，有文在其足，曰“天下之母”，灸之愈明。京都讠宣讠华，有司收系以闻。俄自建康县狱亡去。明年，帝崩，献后临朝，此其祥也。  孝武帝宁康初，南郡州陵女唐氏渐化为丈夫。  安帝义熙七年，无锡人赵未年八岁，一旦暴长八尺，髭须（上即移反，下相俞反）蔚（音尉）然，三日而死。义熙中，东阳人莫氏生女不养，埋之数日，於土中啼，取养遂活。义熙末，豫章吴平人有二阳道、重累生。
    恭帝元熙元年，建安人阳道无头，正平，本下作女人形体。
    刘聪子约死，一指犹暖，遂不殡殓。及苏，言见元海於不周山，经五日，而遂复从至昆仑山，三日而复返於不周，见诸王公卿将相死者悉在，宫室甚壮丽，号曰蒙珠离国。元海谓约曰：“东北有遮须夷国，无主久，待汝父为之。汝父後三年当来，来後国中大乱相杀害，居家死亡略尽，但可永明辈十数人在耳。汝宜还，後年当来，见汝不久。”约拜辞而回，道过一国曰猗尼渠馀国，引约入宫，与约皮囊一枚，曰：“为吾遗汉皇帝。”约辞而归，谓约曰：“刘郎後年来必见过，当以小女妻之。”约归，置皮囊於机上。俄而苏，使左右机上取皮囊开视之，有一方白玉，题文曰：“猗尼渠馀国天王敬信遮须夷国天王，岁在摄提，当相见也。”驰使呈聪，聪曰：“若审如此，吾不惧死也。”及聪死，与此玉并葬焉。苻健时，新平有长人见，语百姓张靖曰：“苻氏应天受命，今当太平，外面者归中而安泰。”问姓名，弗答，俄而不见。新平令以闻，健以为妖，下靖狱。会大雨霖，河、渭溢，浦津监寇登得一屐於河，长七尺三寸，人迹称之，指长尺馀，文深一寸。健叹曰：“覆载之中何所不有，张靖所见定不虚也。”乃赦之。
    宋明帝泰豫元年正月丁巳，巨人迹见西池冰上。
    梁武帝时，海中浮鹄山，去馀姚岸可千馀里，上有女人年三百岁，有女官道士四五百人，年并出百，但在山学道。遣使献红席，帝方扌舍身时，其使至，云此草常有红鸟居下，故以为名。观其图状，则鸾鸟也。时又有男子不知何许人，於大众中自割身以饲饥鸟，血流遍体，而颜色不变。又沙门智泉铁钩挂体，以燃千灯，一日一夜，端坐不动。  太清元年，丹阳有莫氏妻，生男，眼在顶上，大如两岁儿。堕地而言曰：“儿是旱疫鬼，不得住。”母曰：“汝当令我得过。”疫鬼曰：“有上官，何得自由。母可急作绛帽，故当无忧。”母不暇作帽。以绛系．自是旱疫者二年。扬、徐、兖、豫尤甚。莫氏乡邻，多以绛免，他土效之无验。晁文大宝二年，京口人於藏儿，年五岁，登城西南角大楼，打鼓作《长江擂》。鼓，兵象也。时侯景乱江南。元帝承圣元年十二月，天门山获野人，出山三日而死。
    陈武帝永定三年，有人长三丈，见罗浮山，通身洁白，衣服楚丽。京房《易传》曰：“长人见，亡。”後二岁，帝崩。  後主为太子时，有妇人突入东宫而大言曰：“毕国主。”後主立而祚终之应也。  至德三年八月，建康人家婢死，埋之九日而更生。有牧牛人闻而出之。  祯明二年，有神自称老子，游於都下，与人对语而不见形，言吉凶多验，得酒辄之，经三四年乃去。有船下，忽闻人言曰：“明年乱。”视之，得死婴儿，长三尺而无头，明年陈亡。
    後魏太武大延元年，有鄙妇人持方寸玉印诣潞县侯孙家，既而亡去，莫知所在。印有三字，为龙鸟之形，要妙奇巧，不类人迹，文曰“旱疫平”。
    後齐文宣天保中，临漳有妇人产子，二头共体。是後政由奸佞，上下无别，两头之应也。  武成河清四年，有神见於後园万寿堂前山穴中，其体壮大，不辨其面，两齿绝白，长出於唇，帝直宿嫔御已下七百人咸见焉。帝又梦之。  後主武平五年，大旱，晋阳得死魃，长二尺，面顶各二目。帝闻之，使刻木为其形以献。
    後周武帝保定三年，有人产子，男阴在背上如尾，两足指如兽爪。阴不当生於背而生者，阴阳反覆，君臣颠倒之象也。人足不当有爪而有者，将致攫人之变也。时晋公护专政，征伐自己，阴怀篡逆。帝诛之。  武帝时，有强练者，佯狂，持一瓢至晋荡公护门而击破之，曰：“身尚可，子苦矣。”时护专政，因朝太后，帝击杀之。发兵捕其诸子，皆备楚毒而死。强练又行乞於市，人或遗之粟麦，辄以无底受之，因大笑曰：“盛空。”未几，周灭，高祖移都，长安城为墟矣。
    隋高祖开皇六年，霍州有老翁化为猛兽。  七年，相州有桑门变为蛇，尾绕树而自抽，长二丈许。  仁寿四年，有人长数丈，见於应门，其迹长四尺五寸。其年帝崩。
    炀帝大业元年，雁门人房回安，母年百岁，额上生角，长二寸。《洪范五行传》曰：“妇人，阴象也。角，兵象也。下反上之应。”是後天下果大乱，阴戎围帝於雁门。四年，雁门宋谷村有妇人生一肉卵，大如斗，埋之。後数日，所埋处雾尽合，从地雷震而上，视之洞穴，失卵所在。六年，赵郡李来王家，有婢产一物，大如卵。  七年正月朔旦，有盗衣白练裙襦，手持香花，自称弥勒佛出世，入建国门，夺卫士仗，将为乱。齐王氵遇而斩之。後三年，杨元感作乱，引兵围洛阳，战败乃伏诛。八年，有澄公者，若狂人，於东都大叫唱贼。帝闻而恶之。明年，元感作乱，举兵围洛阳。至十二年，澄公又大叫贼。李密逼东都，孟让烧丰东都而去。  九年，帝在高阳。唐县人宋子贤，善为幻术。每夜，楼上有光明，能变作佛形，自称弥勒出世。又悬大镜於堂上，纸素上画为为兽及人形。有人来礼谒者，转侧其镜，遣观来生形像。或映见纸上他形，子贤辄告云：“此罪业也，当更礼念。”又令礼谒，乃转人形京之。远近惑信，日数百千人。遂潜谋作乱，将为无遮佛会，因举兵，欲袭击乘舆。事泄，鹰扬郎将以兵捕之。夜至其所，绕其所居，但见火坑，兵不敢进。郎将曰：“此地素无坑，止妖妄耳。”及进，无复火矣。遂擒斩之，并坐其党与千馀家。其後复有桑门向海明，於扶风自称弥勒佛出世，潜谋逆乱。人有归心者，辄获吉梦。由是人皆惑之，三辅之士，翕然称为大圣。因举兵反，众至数万。官军击破之。京房《易飞候》曰：“妖言动众者，兹谓不信。路无人行。不出三年，起兵。”自是天下大乱，路无人行。
    唐高祖武德四年，太原尼志觉死，十日而苏。太宗贞观十九年，卫州人刘道安头生肉角，隐见不常，因以惑众，伏诛。角，兵象；肉，不可以触者。高宗永徽六年，淄州高苑民吴威妻、嘉州民辛道护妻皆一产四男。凡物反常则为妖，亦阴气盛则母道壮也。  显庆三年，普州有人化为虎。虎，猛噬而不仁。仪凤三年四月，泾州献二小儿，连心异体。初，鹑觚县卫士胡万年妻吴生一男一女，其胸相连，馀各异体，乃析之，则皆死；又产，复然，俱男也，遂育之，至是四岁，以献於朝。永隆元年，长安获女魃，长尺有二寸，其状怪异。诗曰：“旱魃为虐，如忄炎如焚。”是岁秋，不雨，至於明年正月。  二年九月，万年县女子刘凝静衣白衣，从者数人，升太史令厅，问比有何灾异，令执之以闻。是夜，彗星见。太史司天文、历候，王者所以奉若天道、恭授民时者，非女子所当问。  武后载初中，涪州民范端化为虎。  神功元年二月庚子，有人走入端门，又入则天门，至通天宫，阍及仗卫不之觉。时来俊臣婢产肉块如二升器，剖之有赤虫，须臾化为蜂，螫人而去。久视二年正月，成州有大人迹见。长安中，郴州左史因病化为虎，欲食其嫂，擒之，乃人也，虽未全化，而虎毛生矣。  睿宗太极元年，狂人段万谦潜入承天门，登太极殿，升御床，自称天子，且言：“我李安国也，人相我年三十二当为天子。”  元宗开元二十三年四月，冀州献长人李家宠，八尺有五寸。代宗大历十年二月，昭应妇人张产一男二女。  德宗贞元八年正月丁亥，许州人李狗儿持杖上含元殿击栏槛，伏诛。  十年四月，恒州有巨人迹见。  十五年正月戊申，狂人刘忠诣银台，称白起令上表，天下有火灾。  十七年十一月，翰林待诏戴少平死十有六日而苏。是岁，宣州南陵县丞李嶷死，己殡三十日而苏。  宪宗元和二年，商州洪崖治役夫将化为虎，众以水沃之，不果化。  穆宗长庆四年三月，民徐忠信潜入浴堂门。  敬宗宝历二年十二月，延州人贺文妻一产四男。  文宗太和二年十月，狂人刘德广入含元殿。  懿宗咸通七年，渭州有人生角寸许。占曰：“天下有兵。”  十三年四月，太原晋阳民家有婴儿，两头异颈，四手联足。此天下不一之妖。是岁，民皇甫及年十四，暴长七尺，馀长啜大嚼，三倍如初，岁馀死。  僖宗乾符六年秋，蜀郡妇人尹生子首如豕，目在腋下。占曰：“君失道。”  光启元年，隰州温泉民家有死者，既葬且半月，行人闻声呼地下，其家发之，则复生，岁馀乃死。  二年春，凤翔县女子未龀化为丈夫，旬日而死。京房《易传》曰：“兹谓阴昌，贼人为王。”  昭宗大顺元年六月，资州兵王全义妻如孕，觉物渐下入股，至足大拇，痛甚，拆而生珠如弹丸，渐长大如杯。天二年五月，颍州汝阴民彭文妻一产三男。
    蜀王建元年，巨人见青城山。
    南汉刘钅长时，南海民妻生子，两首四臂。
    宋自太祖建隆元年至真宗天禧四年，郡县上言民妻产三男者凡一百九，产四男者凡三，产一男三女者二，产二男一女者一。  太祖建隆三年，齐州、晋州大旱，民家多生魃。  太宗太平兴国九年，扬州扬子县民妻生男，毛被体半寸馀，面长，顶高，鸢肩，眉毫粗密，近际有毛两道，软长眼，微紫唇，红厚耳鼻，大类胡僧。至三岁，画图以献。  晁化元年八月，汾州悉达院僧智严头生角，可长三寸。  真宗天禧四年七月，衡州耒阳县民张中妻产三男，其一额有白痣方寸馀，上生白。  仁宗天圣至英宗治平，妇人生四男者二，生三男者四十四，生二男一女者一。说者曰：“天下安宁，人民蕃息之验也。”
    神宗熙宁元年，距元丰七年，郡邑民家生三男者八十四，生四男者一，二男一女者一。  元丰八年至哲宗元符二年，生三男者十八，生四男者二，三男一女者一。元符三年至钦宗靖康，生三男者十九，四男者一。  徽宗宣和六年，都城有卖青果男子，孕而诞子，蓐母不能收，易七人，始免而逃去。又有酒肆号丰乐楼，酒保朱氏子之妻，可四十馀，楚州人，忽生髭，长仅六七寸，蔬秀而美，宛然一男子，特诏度为女道士。  高宗绍兴三年，建康府桐林湾人产儿，肉角有齿。角，兵象；肉，不可以触者。是岁，人多产鳞毛，皆人こ也。  二十年八月，洋州真符县民家一产三男。  孝宗隆兴元年，建康民流寓行都产子，二首具羽毛之形。  乾道五年，衡、湘有人化为虎者。与《唐志》显庆三年人こ同占。馀杭县民妇产子。青而毛，二肉角，又有二家妇产子，毛角亦如之，皆连体两面相乡（乡与乡同）。三家才相去一二里，こ气同所锺也。又潮州城西妇孕过期产儿，如指大，五体皆具者百馀，蠕蠕能动。人こ之异也。  晁熙十年，鄱阳南乡民产子，两肘各有二臂，长十五岁，每斗则六臂并运。  十三年，行都有人死十四日复生。十一月辛未，邓家巷民妇产肉块三，其一直目而横口。  十四年六月，临安府浦头民产子，生而能言，四日，暴长四尺。光宗绍熙元年，平江府昆山县石工采石而山摧，工压焉。三年六月，他工采石邻山，闻其声呼，相应答如平生。报其家，凿石出之，见其妻，喜曰：“久闭乍风，肌如裂。”俄顷，声微噤不语，化为石人，貌如生。宁宗庆元元年，饶州乐平民产子，人体，有尾。永州民产儿，首有角，腋有肉翅。  二年七月，隆兴府进贤县民产子亦如之，而面有三目。嘉定元年四月，镇江後军妻生子，一身二首四臂。《晋志》谓中原分裂，应此人こ也。後数年，金人失中原。
    ●卷三百九 物异考十五
    ○诗异
    《春秋左氏传》：晋献公时，童谣曰：“丙之晨，龙尾伏辰，衤匀服振振，取虢之（师古曰：“徒歌曰谣。衤匀服，黑衣。振振，初服之貌也。衤匀音均，又音弋春反。振只人反。”）。鹑之贲贲，天策享享，火中成军，虢公其（师古曰：“贲音奔。享音吐敦反，又音敦。，古奔字。”）。”是时虢为小国，介夏阳之厄，怙虞国之助（师古曰：“介，隔也。”），抗衡於晋，有炕阳之节，失臣下之心。晋献伐之，问於卜偃曰：“吾其济乎（师古曰：“卜偃，晋大夫主卜者。”）？”偃以童谣对曰：“克之。十月朔丙子旦，日在尾，月在策，鹑火中，必此时也。”冬十二月丙子朔，晋师灭虢，虢公鬼周。周十二月，夏十月也。言天者以夏正。史记晋惠公时童谣曰：“恭太子更葬兮，後十四年，晋亦不昌，昌乃在其兄。”是时惠公赖秦力而立，立而背秦，内杀二大夫（师古曰：“谓里克、丕郑。”），国人不说（师古曰：“说读曰悦。”）。及更葬其兄恭太子申生而不敬，故诗妖作也。後与秦战，为秦所获，立十四年而死。晋人绝之，更立其兄重耳，是为文公，遂伯诸侯（师古曰：“伯读曰霸。”）。《左氏传》文、成之世童谣曰：“鸲之鹆之，公出辱之（师古曰：“鸲音劬。鹆音欲。”）。”鸲鹆之羽，公在外野，往馈之马（师古曰：“馈亦饣鬼字。”）鸲鹆朱朱，公在乾侯（臣瓒曰：“乾侯，在魏郡斥邱县。”师古曰：“朱朱，跳行貌也。朱音诛，乾音干。”），徵褰与襦（师古曰：“徵，求也。褰，也。言公出外求襦之服。”）。鸲鹆之巢，远哉摇摇（师古曰：“摇摇，不安之貌。”），父丧劳，宋父以骄（师古曰：“父读曰甫。甫者，男子之通号，故云甫、宋甫也。言昭公欲去季氏，不遂而出，故曰丧劳。定公无德於下，坐致君位，故曰以骄。”）鸲鹆鸲鹆，往歌来哭（师古曰：“谓昭公生时出奔，死乃以丧归之。”）。”至昭公时，有鸲鹆来巢。公攻季氏，败，出奔齐，居外野，次乾侯。八年，死于外，归葬鲁。昭公名。公子宋立，是为定公。
    汉元帝时童谣曰：“井水溢，灭灶烟，灌玉堂，流金门。”至成帝建始二年三月戊子，北宫中井泉稍上，溢出南流，象春秋时先有鸲鹆之谣，而後有来巢之验。井水，阴也；灶烟，阳也；玉堂、金门，至尊之居，象阴盛而灭阳，窃有宫室之应也。王莽生於元帝初元四年，至成帝封侯，为三公辅政，因以篡位。成帝时童谣曰：“燕燕尾涎涎（师古曰：“涎涎，光泽貌，音徒见反。”），张公子，时相见。木门仓琅根，燕飞来，啄皇孙，皇孙死，燕啄矢。”其後帝为微行出游，常与富平侯张放俱称富平侯家人，过河阳主作乐，见舞者赵飞燕而幸之，故曰燕燕尾涎涎，美好貌也。张公子谓富平侯也。木门仓琅根，谓宫铜锾，（师古曰：“门之铺首及铜锾也。铜色青，故曰仓琅。铺首衔，故谓之根。锾读与环同。”）言将尊贵也。後遂立为皇后。弟昭仪贼害後宫皇子，卒皆伏辜，所谓“燕飞来，啄皇孙，皇孙死，燕啄矢”者也。成帝时歌谣又曰：“邪径败良田，谗口乱善人。桂树华不实，黄爵巢其颠。古为人所羡，今为人所怜。”桂，赤色，汉家象。华不实，无继嗣也。王莽自谓黄，象黄爵巢其颠也。
    王莽末，天水童谣曰：“出吴门，望缇群。见一蹇人，言欲上天。令天可上，地上安得民！”时隗嚣初起兵於天水，後意稍广，欲为天子，遂破灭。嚣少病蹇。吴门，冀郭门名也。缇群，山名也。
    後汉更始时，南阳有童谣曰：“谐不谐，在赤眉。得不得，在河北。”是时更始在长安，世祖为大司马平定河北。後更始为赤眉所杀，世祖自河北兴。世祖建武元年，帝先在长安时同舍生︹华自关中奉《赤伏符》，曰“刘秀发兵捕不道，四夷集龙斗野，四七之际火为主（四七，二十八年也。自高祖至光武初起，合二百二十八年，即四七之际也。汉火德，故火为主也）。”群臣奏以为受命之符。光武乃命有司设坛场，以六月己未即皇帝位於高阝，改高阝为高邑。建武六年，蜀有童谣曰：“黄牛白腹，五铢当复。”是时公孙述僭号於蜀，时人窃言王莽称黄，述欲继之，故称白；五铢，汉家货，明当复也。述遂诛灭。顺帝之末，京都童谣曰：“直如弦，死道边。曲如钩，反封侯。”按顺帝即世，孝质短祚，大将军梁冀贪树疏幼，久专国柄。太尉李固以清河王年长有德，欲立之。冀白太后，策免固而立桓帝。固是月幽毙於狱，暴尸道路，而胡广、赵戒、袁汤俱封侯云。桓帝初，天下童谣曰：“小麦青青大麦枯，谁当获者妇与姑。丈夫何在西击胡，吏买马，君具车，请为诸君鼓咙胡。”按元嘉中凉州诸羌俱反，大为民害。命将出众，每战常负，中国益发甲卒，麦多委弃，但有妇女收获。吏买马，君具车者，言调发重及有秩者也。请为诸君鼓咙胡者，不敢公言，私咽语。桓帝之初，京都童谣曰：“城上乌，尾毕逋。父为吏，子为徒。一徒死，百乘车。车班班，入河。河姹女工数钱，以钱为室金为堂。石上慊慊舂黄粱，梁下有悬鼓，我欲击之丞卿怒。”按此皆谓为政贪也。城上乌，尾毕逋者，处高利独食，不与下共，谓人主多聚敛也。父为吏，子为徒者，言蛮夷将畔逆，父既为军吏，其子又为卒徒往击之也。一徒死，百乘车者，言前一人往讨胡既死矣，後又遣百乘车往（臣昭曰：“志家此释岂未尽乎？往徒一死，何用百乘？其後验意为灵帝作。此言一徒，似斥桓帝，帝贵任群阉，参委机政，左右前後莫非刑人，有同囚徒之长，故言寄一徒也。且又弟则废黜，身无嗣，魁然单独，非一而何？百乘车者，乃国之君。解犊後徵，王膺斯数，继以班班，尤得以类焉。”）。车班班，入河者，言上将崩，乘舆班班入河迎灵帝也（应劭释此句云：“徵灵帝者，轮班拥节入河也。”）。河姹女工数钱（一本作“妖女”），以钱为室金为堂者，灵帝既立，其母永乐太后好聚金以为堂也。石上慊慊舂黄粱者，言永乐虽积金钱，慊慊常苦不足，使人舂黄梁而食之。粱下有悬鼓，我欲击之丞卿怒者，言永乐主教灵帝，使卖官受钱，所禄非其人，天下忠笃之士怨望欲，击悬鼓以求见，丞卿主鼓者，亦复谄顺，怒而止我也。桓帝之初，京都童谣曰：“游平卖印自有平，不辟豪贤及大姓。”按到延熹之末，邓皇后以谴自杀，乃以窦贵人代之，其父名武字游平，拜城门校尉。及太后摄政，为大将军，与太傅陈蕃合心戮力，惟德是建，印绶所加，咸得其人，豪贤大姓，皆绝望矣。桓帝之末，京都童谣曰：“茅田一顷中有井，四方纤纤不可整。嚼复嚼，今年尚可後年铙（《风俗通》作“讠尧”）。”按《易》曰：“拔茅茹以其汇，征吉。”茅喻群贤也。井者，法也。时中常侍管霸等专作威福，禁锢党人。茅田一顷者，言群贤众多也。中有井者，言虽厄穷，不失法度也。四方纤纤不可整者言，奸慝大炽，不可整理。嚼复嚼者，京都饮酒相强之辞。言肉食者鄙，不恤王政，徒耽宴饮歌呼而已也。今年尚可者，言但禁锢。後年铙者，陈、窦被诛，天下大坏。桓帝之末，京都童谣曰：“白盖小车何延延。河来合谐，河来合谐。”按解犊亭属饶阳河县。居无几，桓帝崩，使者与解犊侯皆白盖车从河来。延延，众貌也。灵帝之末，京都童谣曰：“侯非侯，王非王，千乘万骑上北芒。”按到中平六年，史侯登蹑至尊，献帝未有爵号，为中常侍段等数十人所执，公卿百官皆随其後，到河上，乃得来还。此为非侯非王上北芒者也（《英雄记》曰：“京都谣歌咸言‘河腊丛进’，献帝腊月生也。《风俗通》曰：‘乌腊乌腊。’”按逆民董卓滔天虐民，穷凶极恶，关东举兵欲共诛之，转相顾望，莫肯先进，处处停兵数十万，若乌腊虫，相随横取之矣）。灵帝中平中，京都歌曰：“承乐世董逃，游四郭董逃，蒙天恩董逃，带金紫董逃，行谢恩董逃，整车骑董逃，垂欲发董逃，与中辞董逃，出西门董逃，瞻宫殿董逃，望京城董逃，日夜绝董逃，心摧伤董逃（杨孚《卓传》曰：“卓改为董安”）。”按“董”谓董卓也，言虽跋扈，纵其残暴，终归逃窜，至於灭族也（《风俗通》曰：“卓以董逃之歌主为己发，大禁绝之，死者千数。”灵帝之末，礼乐崩坏，赏刑失中，毁誉无验，竞饰伪服，以荡典制，远近翕然，咸名後生放声者为时人。有识者窃言：旧曰世人，次曰俗人，今更曰时人，此天促其期也。其无几，天下大坏也。）献帝践祚之初，京都童谣曰：“千里草，何青青。十日卜，不得生。”按“千里草”为董，“十日卜”为卓。凡别字之体，皆从上起，左右离合，无有从下发端者也。今二字如此者，天意若曰，卓自下摩上，以臣陵君也。“青青”者，暴盛之貌也。“不得生”者，亦旋破亡（献帝初童谣曰：“燕南垂，赵北际，中央不合大如砺，唯有此中可避世。”公孙瓒以为易地当之，遂徙镇焉，乃修城积，以待天下之变。建安二年，袁绍攻瓒，大败，缢其姊妹妻子，引火自焚。绍兵趣登台斩之。初，瓒破黄巾，杀刘虞，乘胜南下，侵据齐地，雄威大振，而不能开廓远图，欲以坚城观时，坐听围戮，斯亦自易地而去世也）。建安初，荆州童谣曰：“八九年始欲衰，至十三年无孑遗。”言自中兴以来，荆州无破乱，及刘表为牧，又丰乐，至此逮八九年。当始衰者，谓刘表衰当死，诸将并零落也。十三年无孑遗者，言十三年表又当死，民当移诸冀州也（干宝《搜神记》曰：“是时华容有女子忽啼呼云：‘有大丧！’言语过差，县以为妖言，系狱百馀日，忽於狱中哭曰：‘刘荆州今日死’。华容去州数日，即遣马吏验视，表果死。县乃出之。续又歌吟曰：‘不意李立为贵人’。後无几，曹公平荆州，以涿郡李立，字建贤，为荆州刺吏。”）。
    魏明帝太和中，京师歌《兜铃曹子》，其唱曰：“其奈汝曹何。”此诗妖也。其後曹爽见诛，曹氏遂衰。景初初，童谣曰：“阿公阿公驾马车，不意阿公东渡河，阿公来还当奈何！”及宣帝辽东归，至白屋，当还镇长安。会帝疾笃，急召之，乃乘追锋车东渡河，终如童谣之言。齐王嘉平中，有谣曰：“白马素车西南驰，其谁乘者朱虎骑。”朱虎者，楚王小字也。王凌、令狐愚闻此谣，谋立彪。事发，凌等伏诛，彪赐死。
    吴孙亮初，童谣曰：“吁汝恪，何若若，芦苇单衣蔑钩络，於何相求常子阁。”常子阁者，反语石子冈也。钩络，钩带也。及诸葛恪死，果以苇席裹身，蔑束其腰，投石子冈。後听恪故吏收敛，求之此冈云。孙亮初，公安有白鼍（徒何反）鸣，童谣曰：“白鼍鸣，龟背平。南郡城中可长生，守死不去义无成。”南郡城可长生者，有急，易以逃也。明年，诸葛恪败，弟融镇公安，亦见袭。融刮（古刹反）金印龟服之而死。鼍有鳞介，甲兵之象，又白祥也。孙休永安二年，将守质子群聚嬉戏，有异小儿忽来言曰：“三公锄，司马如。”又曰：“我非人，荧惑星也。”言毕上，仰视若曳一疋练，有顷没。干宝曰：“後四年而蜀亡，六年而魏废，二十一年而吴平。”於是九服归晋。魏与吴、蜀并灭国，三公锄，司马如之谓也。孙皓遣使者祭石印山下妖祠，使者因以丹书岩曰：“楚九州渚，吴九州都。扬州士，作天子。四世治，太平矣。”皓闻之，意益张，曰：“从太皇帝至朕四世，太平之主非朕复谁！”恣虐逾甚，寻以降亡，近诗妖也。孙皓天纪中，童谣曰：“阿童复阿童，衔刀游渡江。不畏岸上兽，但畏水中龙。”武帝闻之，加王龙骧将军。及征吴，江西众军无过者，而王先定秣陵。
    晋武帝太康元年平吴後，江南童谣曰：“局缩肉，数横目，中国当败吴当复。”又曰：“宫门柱，且莫朽，吴当复，在三十年後。”又曰：“鸡鸣不拊（音抚）翼，吴复不用力。”於时吴人皆谓在孙氏子孙，故窃发为乱者相继。按“横目”者四字，自吴亡至元帝兴几四十年，元帝兴於江东，皆如童谣之言焉。元帝懦（乃乱反，本作“儒”）而少断，局缩肉者，有所斥也。太康末，京洛为《折杨柳》之歌，其曲始有兵革苦辛之辞，终以擒获斩截之事。是时三杨贵盛而被族灭，太后废黜，幽死中宫，折杨柳之应也。惠帝永熙中，河内温县有人如狂，造书曰：“光光文长，大戟为墙。毒药虽行，戟还自伤。”又曰：“两火没地，哀哉秋兰。归形街邮，终为人叹。”及杨骏居内府，以戟为卫，死时又为戟所害伤。杨后被废，贾后绝其膳八日而崩，葬街邮亭北，百姓哀之也。两火，武帝讳；兰，杨后字也。其时又有童谣曰：“二月末，三月初，荆笔杨板行诏书，宫中大马几作驴。”此时杨骏专权，楚王用事，故言“荆笔杨板”。二人不诛，则君臣礼悖，故云“几作驴”。元康中，京、洛童谣曰：“南风起，吹白沙，遥望鲁国何嵯（昨何反）峨（五歌反），千岁髑髅（独娄二音）生齿牙。”又曰：“城东马子莫咙（卢红反）匈（音凶），比至来年缠汝。”南风，贾后字也。白，晋行也。沙门，太子小名也。鲁，贾谧国也。言贾后将与谧为乱，以危太子，而赵王因衅咀（慈吕反）嚼（在爵反）豪贤，以成篡夺，不得其死之应也。元康中，天下商农通著大鄣（诸良反）日，时童谣曰：“屠（音涂）苏鄣日覆两耳，当见瞎（许辖反）儿作天子。”及赵王伦篡位，其目实眇焉。赵王伦既篡，洛中童谣曰：“兽从北来鼻头汗，龙从南来登城看，水从西来河灌灌。”数月而齐王、成都、河义兵同会诛伦。按成都西藩而在邺，故曰“兽从北来”；齐东藩而在许，故曰“龙从南来”；河水源而在关中，故曰“水从西来”。齐留辅政，居於宫西，又有无君心，故言“登城看”也。泰安中，童谣曰：“五马游渡江，一马化为龙。”後中原大乱，宗藩多绝，唯琅邪、汝南、西阳、南顿、彭城同至江东，而元帝嗣统矣。
    司马越还洛，有童谣曰：“洛中大鼠长尺二，若不早去大狗至。”及苟将破汲桑，又谣曰：“元超兄弟大落度，上桑打椹为苟作。”由是越恶，夺其兖州，隙难遂构焉。愍帝初，有童谣曰：“天子何在豆田中。”至建兴四年，帝降刘曜，在城东豆田壁中。建兴中，江南谣歌曰：“訇（呼宏反）如白坑破，合集持作С（音武）。扬州破换败，吴兴覆瓿（音部）<娄瓦>（卢斗反）”按“白”者晋行，坑器有口，属瓮，瓦瓮质刚，亦金之类也。“訇如白坑破”者，言二都倾覆，王室大坏也。“合集持作С”者，元帝鸠集遗馀，以主社稷，未能克复中原，但偏王江南，故其谕也。及石头之事，六军大溃，兵人钞掠京邑，爰及二宫。其後三年，钱凤复攻京邑，阻水而守，相持月馀日，焚烧城邑，井堙（音因）木刊矣。凤等败退，沈充将其党还吴兴，官军踵之，蹈藉郡县。充父子授首，党与诛者以百数。所谓“扬州破换败，吴兴覆瓿<娄瓦>”，瓿<娄瓦>，瓦器，又小於С也。明帝太宁初，童谣曰：“恻恻力力，放马山侧。大马死，小马饿，高山崩，石自破。”及明帝崩，成帝幼，为苏峻所逼，迁於石头，御膳不足。此大“马死，小马饿”也。高山，峻也，又言峻寻死。石，峻弟苏石也。峻死後，石据石头，寻为诸公所破，复是崩山石破之应也。成帝之末，又有童谣曰：“（苦盍反）何隆隆，驾车八梓宫。”少日而宫车晏驾。咸康二年十二月，河北谣云：“麦入土，杀石武”。後如谣言。
    庾亮初镇武昌，出至石头，百姓於岸上歌曰：“庾公上武昌，翩翩如飞鸟。庾公还扬州，白马牵旒。”又曰：“庾公初上时，翩翩如飞乌。庾公还扬州，白马牵旒苏。”後连徵不入，及薨於镇，以丧还都葬，皆如谣言。
    穆帝升平中，童儿辈忽歌於道曰《阿子闻》，曲终辄云：“阿子汝闻不？”无几而帝崩，太后哭之曰：“阿子汝闻不？”升平未，俗忽作《廉歌》，有扈谦者闻之曰：“廉者，临也。歌云‘白门廉，宫庭廉’，内外悉临，国家其大讳乎？”少时而穆帝晏驾。哀帝隆和初，童谣曰：“升平不满斗，隆和那得久！桓公入石头，陛下徒跣走。”朝廷闻而恶之，改年曰兴宁。人复歌曰：“虽复改兴宁，亦复无聊生。”哀帝寻崩，升平五年，而穆帝崩。不满斗，升平不至十年也。海西公太和中，百姓歌曰：“青青御路杨，白马紫游缰。汝非皇太子，那得甘露浆。”识者曰：“白者，金行。马者，国族。紫为夺正之色，明以紫朱也。”海西公寻废，其三子并非海西公之子，缢（一赐反）以马缰（君良反）。死之明日，南方献甘露焉。太和末，童谣曰：“犁牛耕御路，白门种小麦。”及海西公被废，百姓耕其门以种小麦，遂如谣言。海西公初生皇子，百姓歌云：“凤凰生一雏，天下莫不喜。本言是马驹，今定成龙子。”其歌甚美，其旨甚微。海西公不男，使左右向龙与内侍接，生子以为己子。
    桓石民为荆州，镇上明，百姓忽歌曰《黄昙（音覃）子》，曲中又曰：“黄昙英，扬州大佛来上明。”顷之而桓石民死，王忱（氏林反）为荆州。黄昙子乃是王忱字也。忱小字佛大，是“大佛来上明”也。
    孝武帝太元末，京口谣曰：“黄雌鸡，莫作雄父啼。一旦去毛衣，衣被拉飒（上卢合反，下苏合反）栖。”寻而王恭起兵诛王国宝，旋为刘牢之所败，故言“拉飒栖”也。
    会稽王道子於东府造土山，名曰灵秀山。无几而孙恩作乱，再践会稽。会稽，道子所封。灵秀，恩之字也。
    庾楷镇历阳，百姓歌曰：“重罗黎，重罗黎，使君南上无还时。”後楷南奔。殷仲堪在荆州，童谣曰：“芒笼目，绳缚腹。殷当败，桓当复。”未几而仲堪败，桓元遂有荆州。
    王恭镇京口，举兵诛王国宝，百姓谣云：“昔年食白饭，今年食麦孚（音孚）。天公诛谪汝，教汝捻（乃叶反）咙喉。咙喉喝（於介反，嘶声）复喝，京口败复败。”识者曰：“昔年食白饭，言得志也。今年食麦孚，孚粗秽，其精已去，明将败也，天公将加谴谪而诛之也。捻咙喉，气不通，死之祥也。败复败，丁宁之辞也。”恭寻死，京都又大行疾，而喉并喝焉。王恭在京口，百姓忽云：“黄头小儿欲作贼，阿公在城，下指缚得。”又云：“黄头小人欲作乱，赖得金刀作蕃。”黄字上恭字头也，小人恭字下也，寻如谣言者焉。
    安帝隆安中，百姓忽作《懊》（上鸟浩反，下奴浩反）之歌，其曲曰：“草生可揽结，女儿可揽撷。”寻而桓元篡位，义旗以三月二日埽定京都，诛之。元之宫女及逆党之家子女妓妾悉为军赏，东及欧、越，北流淮、泗，皆人有所获。故言时则草可结，事则女可撷也。
    桓元既篡，童谣曰：“草生及马腹，乌啄（丁角反）桓元目。”及元败，走至江陵，时正五月中，诛如其期焉。安帝义熙初，童谣曰：“官家养芦化为荻（徒历反），芦生不止自成积。”其时官养卢龙，宠以金紫，奉以名州，养之极也。而龙不能怀我好音，举兵内伐，遂成雠敌也。“芦生不止自成积”，及卢龙之败，斩伐其党，犹如草木以成积也。
    卢龙据广州，人为之谣曰：“芦生漫漫竟天半。”後拥上流数州之地，内逼京辇，应“天半”之言。义熙三年，小儿相逢於道，辄举其两手曰“卢健健”，次曰“斗叹斗叹”，末曰“翁年老翁年老”。当时莫知所谓，其後卢龙内逼，舟舰（胡黯反）盖川，“健健”之谓也。既至查浦，屡克期欲与官斗，“斗叹”之应也。“翁年老”，群公有期颐之庆，知妖逆之徒自然消殄也。其时复有谣言曰：“卢橙橙（直耕反）逐水流，东风忽如起，那得入石头！”卢龙果败，不得入石头也。
    苻生时，长安谣曰：“东海大鱼化为龙，男便为王女为公，问在何所洛门东。”生诛其侍中、太师鱼遵及其子孙。後苻坚杀生而代之，坚封东海，时为龙骧将军，第在洛门东。苻坚初，童谣曰：“阿坚牵连三十年，後若欲败时，当在江湖边。”及坚在位凡三十年，败於淝水，是其应也。又谣语云：“河水清复清，苻诏死新城。”及坚为姚苌所杀，死於新城。复谣歌云：“鱼羊田斗当灭秦。”识者以为“鱼羊，鲜也；田斗，卑也，坚自号秦，言灭之者鲜卑也。”其群臣谏坚，令尽诛鲜卑，不从。及淮南败还，初为慕容冲所攻，卒为姚苌所杀。
    梁武帝天监三年六月八日，武帝讲於重殿，沙门志公忽然歌乐，须臾悲泣，因赋五言诗：“乐哉三十馀，悲哉五十里。但看八十三，子地ビ灾起。佞臣作欺妄，贼臣灭君子。若不信吾语，龙时侯贼起。且至马中，衔悲不见喜。”梁自天监至於大同，三十馀年，江表无事。至太清二年，台城陷，帝享国四十八年，所言“五十里”也。太清元年八月十三，而侯景自悬瓠来降，在丹阳之北，子地。帝惑朱异之言以纳景。景之作乱，始自戊辰之岁。至午年，帝忧崩。十年四月八日，志公於大会中又作诗曰：“兀尾狗子始著狂，欲死不死人伤，须臾之自灭亡。患在汝阴死三湘，横尸一旦无人藏”。侯景小字狗子。初自悬瓠来降，悬瓠则古之汝南也。巴陵南有地名三湘，即景奔败之所。天监中，茅山隐士陶弘景为五言诗曰：“夷甫任散诞，平叔坐谈空。不意昭阳殿，忽作单于宫。”及大同之季，公卿唯以谈元为务。夷甫、平叔，朝贤也。侯景作乱，遂居昭阳殿。大同中，童谣曰：“青丝白马寿阳来。”其後侯景破丹阳，乘白马，以青丝为羁勒。梁末童谣云：“可怜巴马子，一日行千里。不见马上郎，但见黄尘起。黄尘人衣，皂荚相料理。”及僧辨灭，群臣以谣言奏闻，曰：“僧辨本乘巴马以击侯景，马上郎，王字也。尘谓陈也。”而不解“皂荚”之谓。既而陈灭於隋，说者谓江东谓羊角为皂荚，隋氏姓杨，杨，羊也，言终灭於隋云。
    陈初有童谣曰：“黄斑青骢马，发自寿阳。来时冬气末，去日春风始。”其後陈主果为韩擒虎所败，擒本名擒虎，“黄斑”之谓也。破建康之始，复乘青骢马，往反时节皆相应。时江南盛歌王献之《桃叶》之词曰：“桃叶复桃叶，度江不用楫，但度无所苦，我自迎接汝。”晋王伐陈之始，置营桃叶山下，及韩擒虎渡江，大将任蛮奴至新林以导北军之应。後主造齐观，国人歌之曰：“齐观，寇来无际畔。”功未毕而为隋师所虏。祯明初，後主作新歌，词甚哀怨，令後宫美人习而歌之。其辞曰：“玉树後庭花，花开不复久。”时人以歌谶，此其不久兆也。後主在东宫时，有妇人突入唱曰“毕国主”。有鸟一足，集其殿庭，以嘴画地成文，曰：“独足上高台盛草变为灰，欲知我家处，朱门当水开”。解者以为独足者盖指後主独行无众，盛草言荒秽，隋承火运，草得火而灰。及至京师，与家属馆於都水台，所谓上高台当水也。其言皆验。
    东魏孝静武定中，有童谣云：“百尺高竿摧折，水里燃灯澄灭。”高者，齐姓也。澄，文襄名。五年，神武崩，摧折之应。七年，文襄遇盗所害，澄灭之徵也。
    北齐神武始移都於邺，时有童谣云：“可怜青雀子，飞入邺城里。作窠犹未成，举头失乡里。寄书与妇母，好看新妇子。”魏孝静帝，清河王之子也。后则神武之女。邺都宫室未备，即逢禅代，作窠未成之效也。孝静寻崩，文宣以后为太原长公主，降於杨。时娄后尚在，故言寄书与妇母。新妇子者，斥后也。文宣天保中，陆法和入国，书其屋壁曰：“十年天子为尚可，百日天子急如火，周年天子迭代坐。”时文宣帝享国十年而崩，废帝嗣立百馀日，用替厥位，孝昭即位一年而崩。此其效也。又童谣曰：“一束藁，两头然，河边历飞上天。”藁然两头，於文为高。“河边历”为水边洋，指文宣明也。後主武平元年，童谣曰：“狐截尾，你欲除我我除你。”其年四月，陇东王胡长仁谋遣刺客杀和士开，事露，反为士开所谮死。二年，童谣曰：“和士开，七月三十日，将你向南台。”小儿唱讫，一时拍手云：“杀。”至七月二十五日，御史中丞、琅邪王俨执士开，送於南台而斩之。是岁，又有童谣曰：“七月刈禾伤早，九月吃糕正好。十月洗荡饭瓮，十一月出赵老。”七月士开被诛，九月琅邪王遇害，十一月赵彦深出为西兖州刺史。武平末，童谣曰：“黄花势欲落，清樽但满酌。”时穆后母子淫僻，干预朝政，时人患之。穆后小字黄花，寻逢齐亡，欲落之应也。邺中又有童谣曰：“金作扫帚玉作杷，净扫殿屋迎西家”。未几，周师入邺。
    後周初有童谣曰：“白杨树头金鸡鸣，氐有阿舅无外甥。”静帝隋氏之甥，既逊位而崩，诸舅强盛。宣帝与宫人夜中连臂蹋蹀而歌曰：“自知身命促，把烛夜行游。”帝即位二年而崩。
    隋文帝开皇十年，高祖幸并州，宴秦孝王及王子相。帝为四言诗曰：“红颜讵几，玉貌须臾。一朝花落，白难除。明年後岁，谁有谁无。”明年而子相卒，十八年而秦孝王薨。炀帝大业十一年，帝自京师如东都，至长乐宫，饮酒大醉，因赋五言诗，其卒章句曰：“徒有归飞心，无复因风力。”令美人再三吟咏，帝泣下г襟，侍御者莫不欷。帝因幸江都，复作五言诗曰：“求归不得去，真成遭个春。鸟声争劝酒，梅花笑杀人。”帝以三月被弑，即遭春之应也。是年盗贼蜂起，道路隔绝，帝惧，遂无还心。帝复梦二竖子歌曰：“住亦死，去亦死，未若乘船度江水。”由是筑宫丹阳，将居焉，功未就而帝被杀。大业中，童谣曰：“桃李子，鸿鹄绕阳山，宛转花林里。莫浪语，谁道许。”其後李密坐杨元感之逆，为吏所拘，在路逃叛，潜结群盗，自阳城山而来，袭破洛口仓，後复屯兵苑内。莫浪语，密也。宇文化及自号许国，寻亦破灭。谁道许者，盖惊疑之辞也。
    唐窦建德未败时，有谣曰：“豆入牛口，势不得久。”太宗贞观十四年，交河道行军大总管侯君集伐高昌。先是其国中有童谣曰：“高昌兵马如霜雪，汉家兵马如日月，日月照霜雪，回首自消灭。”高宗永徽後，民歌《武媚娘曲》。永徽末，里歌有《桑条韦也》、《女时韦也》乐。龙朔中，时人饮酒令曰：“子母相去离，连台拗倒。”俗谓杯盘为子母，又名盘为台。又里歌有《突厥盐》。高宗自调露中欲封嵩山，属突厥叛而止；後又欲封，以吐蕃入寇遂停。时童谣曰：“嵩山凡几层，不畏登不得，但恐不得登。三度徵兵马，傍道打腾腾。”调露初，京城民谣有“侧堂堂，桡堂堂”之言。太常丞李嗣真曰：“侧者，不正；桡者，不安。自隋以来乐府有《堂堂曲》，再言堂者，唐再受命之象。”永淳元年七月，东都大雨，人多殍踣。先是童谣曰：“新禾不入箱，新麦不入场，迨及八九日，狗吠空垣墙。”永淳後，民歌曰：“杨柳漫头驼。武后垂拱後，东都有《契儿歌》，皆淫艳之词。契，张易之小字也。如意初，里歌曰：“黄獐黄獐草里藏，弯弓射尔伤。”其後，王孝杰败於黄獐谷。中宗神龙以後，民谣曰：“山南乌鹊窠，山北金骆驼，镰柯不凿孔，斧子不施柯。”山南，唐也。乌鹊窠者，人居寡也。山北，胡也。金骆驼者，虏获而重载也。安乐公主於洛州造安乐寺，童谣曰：“可怜安乐寺，了了树头悬。”景龙中，民谣曰：“黄犊子挽纟引断，两足踏地鞋<麻需>断，城南黄犊子韦。”又有《阿纬娘歌》。时又谣曰：“可怜圣善寺，身著绿毛衣，牵来河里饮，踏杀鲤鱼儿。”元宗在潞州，有童谣曰：“羊头山北作朝堂。”天宝中，有术士李遐周於元都观院庑为诗曰：“燕市人皆去，函关马不归，人逢山下鬼，环上系罗衣。”而人皆不悟，近诗妖也。又禄山未反时，童谣曰：“燕燕飞上天，天上女儿铺白毡，毡上有千钱。”时幽州有谣曰：“旧来夸戴竿，今日不堪看，但看五月里，清水河边见契丹。”德宗时，或为诗曰：“此水连泾水，双眸血满川，青牛逐朱虎，方号太平年。”近诗妖也。朱Г未败前两月，有童谣曰：“一只著，两头朱，五六月，化为蛆。”宪宗元和初，童谣曰：“打麦打麦三三三。”乃转身曰：“舞了也。”宣宗大中末，京师小儿叠布渍水，纽之向日，谓之曰“拔晕”。懿宗咸通七年，童谣曰：“草青青，被严霜，鹊始後，看颠狂。”十四年，成都童谣曰：“咸通癸巳，出无所之，蛇去马来，道路稍开，头无片瓦，地有残灰。”是岁，岁阴在巳，明年在午。巳，蛇也；午，马也。僖宗时，童谣曰：“金色虾蟆争弩眼，翻曹州天下反。”乾符六年，童谣曰：“八月无霜寒草青，将军骑马出空城，汉家天下西巡狩，犹向江东更索兵。”中和初，童谣曰：“黄巢走，泰山东，死在翁家翁。”
    宋仁宗皇中，广源蛮酋侬智高反，陷邕州时，谣言曰：“农家种，籴家收”。後宣徽使狄青讨平之。高宗绍兴中，鼎、沣剧盗，夏诚、刘衡二寨据险不可破，二盗有口占，末云：“除是飞过洞庭湖。”後卒为岳飞所破。二年，李纲帅长沙，道过建宁，有僧宗本题於邑治之壁曰：“东烧西烧，日月七七。”後数日，江西盗李敦仁入竟，焚其邑，乃七月七日也。二十五年春，秦喜谒告建康，游茅山，题诗，版揭於华阳观梁。是晚视之，其侧隐隐有白字可识，末云：“荣华富贵三春梦，颜色馨香一土堆。”是冬，桧死。孝宗淳熙中，河决入汴梁，宋为之语曰：“黄河灾，天水来。”天水，国姓也。遗黎以为恢复之兆。时淮西竞歌汪秀才曲，曰：“骑驴渡江，过江不得。”又为犭舞以和之。後舒城狂生汪格谋不轨，州兵入其家，缚之。其子拒杀，聚恶少数千为乱，声言渡江。事平，格亦伏诛。七年正月，行都馀杭门外墙壁有诗，其言颇涉怪，後廉得主名，杖遣之。主管城北厢刘君暨以失察异言，坐削秩，其诗不录。十四年，都城市井歌曰：“汝亦不来我家，我亦不来汝家。”流傅四方，莫详其指，过绍熙二三年，其事始应於两宫。晁熙末，上以恢复之占访莎衣道人何者，何授以歌词，末云：“胡孙死，闹啾啾，也须还我一百州。”後金酋葛王死，其孙立不以序，诸酋争立内乱，志士以抚机为惜。光宗绍熙三年，都城市井有取程颐《语录》语杂以秽亵，盛行於市，朝廷知而禁之。後三年，伪学之祸乃作。宁宗庆元四年三月甲辰，有邮置诗谣达御前者，上谕宰臣究其事，诗亦不录。嘉泰四年，越人盛歌《铁弹子白塔湖曲》。是冬，有盗金十一者，号“铁弹子”，聚众剽掠，不可制。贼党稍平，谬传其斗死白塔湖中，帅臣以闻。後覆出，获之诸暨县，始就﹃。开禧二年，鄂州民谣：“塞上将军少，城南从事多，宣威不可问，恢复竟如何。”时权臣开边，鄂为宣抚使置司，多辟亲故幕宾，聚城南为酣纵云。嘉定三年，都城井作歌词，末皆曰“东君去後花无主”，朝廷恶而禁之。未几，景献太子薨。
    ●卷三百十 物异考十六
    ○讹言
    汉成帝建始三年十月丁未，京师相惊，言大水至。渭水上小女陈持弓年九岁（师古曰：“上，地名也。音斯。”），走入横城门，入未央宫尚方掖门，殿门门内诸卫户者莫见，至句盾禁中而觉得（师古曰：“句盾，少府之署。觉得，事觉而见执得也。”）。民以水相惊者，阴气盛也。小女而入宫殿中者，下人将因女宠宫室之象也。名曰持弓，有似周家弧之祥。《易》曰：“弧矢之利，以威天下（师古曰：“《下系》之辞也。”）。”是时，帝母王太后弟凤始为上将，秉国政，天知其後将威天下而入宫室，故象先见也。其後，王氏兄弟父子五侯秉权，至莽卒篡天下，盖陈氏之後云。京房《易传》曰：“妖言动众，兹谓不信，路将亡人，司马死。”  成帝绥和二年八月庚申，郑通里男子王褒（师古曰：“郑县之通里。”）衣绛衣小冠，带剑之北司马门、殿东门（师古曰：“入北司马门，大入殿之东门也。”），上前殿，入非常室中（如淳曰：“殿上室名。”），解帷组结佩之（师古曰：“组，绶类，所以系帷，又垂以为饰也。佩带之。”），招前殿署长业等曰：“天帝令我居此。”业等收缚栲问，褒故公车大谁卒（应劭曰：“在司马殿门掌ん呵者也。”服虔曰：“卫士之师也，著樊哙冠。”师古曰：“大谁者，主问非常之人，云姓名是谁也。而应氏乃以ん讠华为义，云大ん呵，不当厥理。後之学者辄改此书‘谁’字为‘ん’，违本文矣。大谁本以谁何称，因用名官，有大谁长。今此卒者，长所领士卒也。”），病狂易师（古曰：“谓病狂而变易其常也。”），不自知入宫状，下狱死。是时王莽为大司马，哀帝即位，莽乞骸骨就第，天知其必不退，故因是而见象也。姓名章服甚明，径上前殿路寝，入室取组而佩之，称天帝命，然时人莫察。後莽就国，天下冤之，哀帝徵莽还京师。明年帝崩，莽复大司马，因是而篡国。  哀帝建平四年正月，民惊走，持或取一枚（如淳曰：“取，麻也。”师古曰：“，禾旱也，音工老反。取音邹，又则久反。”），转相付与，曰行诏筹。道中相过逢多至千数，或被徒践（师古曰：“徒践，谓徒跣也。”），或夜折关，或逾墙入，或乘车骑奔驰，以置驿传行，经历郡国二十六，至京师。其夏，京师郡国民聚会里巷阡陌，设张博具（师古曰：“博戏之具。”），歌舞祠西王母。又传书曰：“母告百姓，佩此书者不死。不信我言，视门枢下，当有白（师古曰：“枢，门扇所由开闭者也，音昌于反。”）。”至秋止。是时帝祖母傅太后骄，与政事（师古曰：“与读曰豫。”），故杜邺对曰：“《春秋》灾异，以指象为言语。筹，所以纪数。民，阴，水类也。水以东流为顺走，而西行，反类逆上。象数度放溢，妄以相予，违忤民之心也。西王母，妇人之称。傅奕，男子之事。於街巷阡陌，明离内（师古曰：“，门撅也，音鱼列反。”），与疆外（师古曰：“与读曰豫。”）。临事盘乐，亢阳之意。白，衰年之象，体尊性弱，难理易乱。门，人之所由；枢，其要也。居人之所由，制持其要也。其明甚著。今外家丁、傅并侍帷幄，布於列位，有罪恶者不坐辜罚，亡功能者毕受官爵。皇甫、三桓，诗人所刺，《春秋》所讥，亡以甚此（师古曰：“皇甫，周卿士之字也。周后嬖宠，而处职位，诗刺之。事见《小雅》、《十月之交》篇。”）。指象昭昭，以觉圣朝，奈何不应！”後哀帝崩，成帝母王太后临朝，王莽为大司马，诛灭丁、傅。一曰丁、傅所乱者小，此异乃王太后、莽之应云。
    按《讹言》惟《唐史》、《志》置之《诗妖》之後，诸史皆无之，惟错见於《言不从》及《人こ》条下，今撮取其语言之妖异，类世俗所谓语谶者，立《讹言》一门云。
    王莽始建国元年，长安狂女子碧呼道中（碧，女子名也），曰：“高皇帝大怒，趣归我国。不者，九月必杀汝！”莽收捕杀之。  二年十一月，立国将军建奏：“今月癸酉，不知何一男子遮臣建车前，自称‘汉氏刘子舆，成帝下妻子也（下妻犹小妻）。刘氏当复，趣空宫（趣音促）。’收系男子，即常安姓武字仲。大逆无道，请论如法。”  天凤元年，民讹言黄龙堕死黄山宫中，百姓奔走往观者有万数。莽恶之（师古曰：“莽自谓黄德，故恶此妖。”）捕系问语所从起，不能得。
    後汉安帝永初元年十一月，民讹言相惊，司隶、并、冀州民人流移。时邓太后专政。妇人以顺为道，夫死从子，今专主王事，此不从而僭也。  灵帝熹平二年六月，雒阳民讹言虎贲寺东壁中有黄人，形容须眉良是，观者数万，省中悉，道路断绝。到中平元年二月，张角兄弟起兵冀州，自号“黄天”，三十六方，四面出师，将帅星布，吏士外属，因其疲饣委，幸而胜之。  光和元年五月壬午，有人白衣欲入德阳门，辞“我梁伯夏，教上殿为天子”。中黄门桓贤等呼门吏仆射，欲收缚，须臾还走，求索不得，不知姓名。蔡邕以为类成帝时男子王褒入宫事，以往况今，将有狂狡之人欲为王氏之谋，其事不成。其後张角称“黄天”作乱，竟破坏。应劭曰：“《尚书》、《春秋左传》，伯益佐禹治水，封於梁。<风>叔安有裔子曰董父，帝舜赐姓董氏。董氏之祖，与梁同焉。其後董卓自外入，废帝杀后。梁本安定，而卓陇西人，俱凉州也。”袁山松曰：“张角一时狡乱，不足致此大异，斯乃曹氏灭汉之证。”梁即魏地之名，伯夏明於中夏，非溥天之称。  後主嗣位，谯周曰：“先主讳备，其训具也；後主讳禅，其训授也。若言刘己具矣，当授与人，甚於晋穆侯、汉灵帝命子之祥也。”蜀果亡。
    魏齐王嘉平初，东郡有讹言，云白马河出妖马，夜过官牧边鸣呼，众马皆应，明日言其迹，大如斛，行数里，还入河。楚王彪本封白马，兖州刺史令狐愚与王凌谋共立之，事泄俱死。
    晋惠帝永宁初，齐王ぁ唱义兵，诛乱逆，乘舆反正。忽有妇人诣大司马门求寄产，门者诘之，妇曰：“我截脐便去耳。”其後，ぁ果斩戮。  永宁元年十二月甲子，有白头公入齐王ぁ大司马府，大呼曰：“有大兵起，不出甲子旬。”ぁ杀之。明年十二月戊辰，ぁ败，即甲子旬也。  泰安元年四月癸酉，有人自龙门入殿前，北面再拜曰：“我当作中书监。”即收斩之。干宝以为“禁庭尊秘之处，今贱人迳入，而门殿不觉者，宫室将虚，而下人逾上之妖也。”是後帝北迁邺，又迁长安，宫阙遂空焉。元帝永昌元年，大将军王敦下据姑孰。百姓讹言虫病，食人大孔，数日入腹，入腹则死。疗之有方，当得白犬胆以为药。自淮、泗遂及京都，数日之，百姓惊扰，人人皆自云己得虫病。又云，始在外时，当烧铁以灼之。於是翕然，被烧灼者十七八矣。而白犬暴贵，至相请夺，其价十倍。或有自云能行烧铁灼者，赁灼百姓，日得五六万，惫而後己。四五日渐静。说曰：“夫裸虫人类，而人为之主。今云虫食人，言本同臭类而相残贼也。自下而上，明其逆也。必入腹者，言害由中出不由外也。犬有守卫之性，白者金色，而胆，用武之主也。帝王之运，王霸会於戊，戌主用兵。金者晋行，火烧铁以疗疾者，必去其类而来火与金合德，共除虫害也。”按中兴之际，大将军本以腹心受伊、吕之任，而元帝末年，遂攻京邑，明帝谅ウ，又有异谋。是以下逆上，腹心内烂也。及钱凤、沈充等逆兵四合，而为王师所挫，逾月而不能济水。北中郎刘遐及淮陵内史苏峻率淮、泗之众以救朝廷，故其谣言首作於淮、泗也。朝廷卒以弱制强，罪人授首，是用白犬胆可救之效也。  海西公时，庾四五年中喜为挽歌，自摇大铃为倡，使左右齐和。又宴会，辄令倡伎作新安人歌舞离别之辞，其声悲切。时人怪之，後亦果败。  孝武帝太元中，小儿以两铁相打於土中，名曰“斗族”。後王国宝、王孝伯一姓之中，自相攻击也。
    桓元初改年为大亨，遐迩ん（音喧）言曰“二月了”，故义谋以仲春发也。元篡立，又改年为建始，以与赵王伦同，又易永始，永始复是王莽受封之年也。
    苻坚时，有人於明光殿大呼曰：“甲申乙酉，鱼羊食人，悲哉无复遗。”坚命执之，俄而不见。秘书监朱肜等因请诛鲜卑，坚不从也。
    宋明帝时，讹言东城天子出。其後建安王休仁镇东府，帝惧，杀休仁，而常闭东府不居。明帝又屡幸，改“代”作“伐”，以厌王气。又使子安成王代之。及苍梧王败，安成王代立，咸言为验。术数者推之，齐高祖旧居武进东城里，东城之言，其在此也。
    齐武帝时，文惠太子立楼馆於锺山下，号曰“东田”，太子屡游幸之。“东田”反语为“颠童”也。武帝又於青溪立宫，号曰“旧宫”，反之“穷厩”也。至郁林王，果以轻狡而至於穷。又武帝时，小史姓皇名太子，武帝曰：“皇太子非名之谓。”於是移点於外，易名犬子。处士何点曰：“太子者，天地之所悬，三才之所系，今化而为犬，不得立矣。”既立文惠太子薨，郁林、海陵相继废黜，此其验也。文惠太子与才人共赋七言诗，句後辄云“愁和帝”。至东昏以暴虐殒，南康王宝融即位，禅於梁，以弑殒，谥和帝，其言乃验焉。
    梁武帝天监十三年六月，都下讹言有伥伥取人肝肺及血，以饴天狗。百姓大惧，二旬而止。  大通五年十二月，都下讹言天子取人肝以饴天狗，大小相警，日晚便闭门持杖，数月乃止。
      武陵王纪僭帝位，建元曰天正，永丰侯萧曰：“王不克矣。昔桓元年号大亨，有识者以为‘二月了’，而元之败实在仲春。今曰天正，正之为文‘一止’，其能久乎！”果一年而败。
    陈後主时，诸省官人多称“省主”，北齐末亦有此称。识者以为主将见省之兆，未几国亡。
    北齐文宣帝时，太子殷当冠，诏令邢子才为制字。子才字之曰正道。帝曰：“正，一止也。吾儿其替乎？”子才请改，帝不许，曰：“天也。”後卒为常山王所废杀。  武成河清三年，晋阳讹言有鬼兵，百姓竞击铜铁以捍之。  後主武平七年，为周师所败，走至邺，自称太上皇，传位太子恒，改元隆化。时人离合其字曰“降死”。竟降周而死。
    周武帝改元为宣政，梁主萧岿离合其字为“宇文亡日”。其年六月，帝崩。
    隋文帝开皇初，梁主萧琮改元广运。江陵父老相谓曰：“运之为字，军走也。吾君当为军所走乎？”後琮朝京师被拘留不反，梁国遂废。  文帝名皇太子曰勇，晋王曰英，秦王曰俊，蜀王曰秀。开皇初，有人上书言：“勇者一夫之用，又千人之秀为英，万人之秀为俊。斯乃布衣之美称，非帝王之嘉名也。”帝不省。时人呼杨姓多为嬴者，或言於上曰：“杨英反为嬴殃。”帝不怿，遽改之。其後勇、俊、秀皆被废黜，炀帝终失天下，为杨氏之殃。  炀帝改元大业，识者恶之，曰：“於字离合为‘大苦来’也。”寻而天下丧乱，率土遭荼炭之酷。
    唐太宗贞观十七年七月，民讹言官遣伥伥杀人，以祭天狗。云其来也，身衣狗皮，铁爪，每於ウ中取人心肝而去。於是更相震怖，每夜惊扰，皆引弓剑自防，无兵器者剡竹为之，郊外不敢独行。太宗恶之，令通夜开诸坊门，宣旨慰谕，月馀乃止。武后时，民饮酒讴歌，曲终而不尽者，谓之“族盐”。  元宗开元二十七年十月，改作东都明堂，讹言官取小儿埋明堂下，以为厌胜。村野儿童藏於山谷，都城骚然，或言兵至。元宗恶之，遣使慰谕，久之乃止。  天宝三载二月辛亥，有星如月，坠於东南，坠後有声，京师讹言官遣伥伥捕人，取肝以祭天狗，人颇恐惧，畿内尤甚。遣使安谕之。与贞观十七年占同。  天宝後，诗人多为忧苦流寓之思，及寄兴於江湖僧寺，而乐曲亦多以边地为名，有《伊州》、《甘州》、《凉州》等，至其曲遍繁声，皆谓之“入破”。又有《胡旋舞》，本出康居，以旋转便捷为巧，时又尚之。破者，盖破碎云。  德宗建中三年秋，江、淮讹言有毛人食其心，人情大恐。朱Г既僭号，名其旧第曰潜龙宫，移内府珍货实之。占者以为《易》称“潜龙勿用”，此败祥也。文宗太和九年，京师讹言郑注为上合金丹，生取小儿心肝，密旨捕小儿无算。往往阴相告曰：“某处失几儿矣。”方士言金丹可致神仙，盖诞妄不经之语，或信而服之，则发热多死，如其所云。捕小儿，无辜者，取其心肝，将有杀戮象。  刘从谏未死时，潞州有狂人折腰於市曰：“石雄七千人至矣。”从谏捕斩之。  懿宗咸通十四年秋，成都讹言有犭夷母鬼夜入人家，民皆恐，夜则聚坐。或曰某家见鬼，眼晃然如灯焰，民益惧。黄巢未入京师时，都人以黄米及黑豆屑蒸食之，谓之“黄贼打黑贼”。  僖宗时，里巷斗者激怒，言：“任见右厢天子。”
    晋高祖天福中，两浙儿童聚戏，率以“赵”字为语助，如言“得”，曰“赵得”；“可”，曰“赵可”。自是一国之人语言，无不以“赵”字兼之者。及晋末，赵延寿贵盛，浙人谓必应谶。後延寿为北虏所絷，而谣言益盛，洎太祖受禅，始悟焉。  天福末，宣州太平县掘地得石，记云：“天子冀州人。”时李景据江表，名子曰冀，欲当之。及太祖开统，方悟冀州赵地也。  出帝开运末，宋州宋城县有异僧，常挟弹持铜丸走榛莽中如飞，指其地曰：“不二十年当有帝王由此建号。”
    後周太祖广顺初，江南伏龟山圯，得石函，长二尺，广八寸，中有铁铭，云：“维天监十四年秋八月，葬宝公於是。”铭背有引曰：“宝公尝为此偈，大书於版，白巾幂之。人欲读者，必施数钱乃得，读讫即幂之。是时，名臣陆亻垂、王筠、姚察而下皆莫知其旨。或问之，云在五百年後。至卒，乃铸其偈同葬焉。”铭曰：“莫问江南事，江南自有凭。乘鸡登宝位，跨犬出金陵。子建司南位，安仁秉夜灯。东邻家道阙，随虎遇明兴。”其字皆小篆，体势完具，徐铉、徐锴、韩熙载皆不能解。及煜归朝，好事者云：“煜以丁酉年生，辛酉年袭位，即鸡也；开宝八年甲戌，江南国灭，是跨犬也；当王师围其城，而曹彬营其南，是子建司南位也；潘美营其北，是安仁秉夜灯也；其後太平兴国戊寅岁，淮海王钱ㄈ举国入觐，即东邻也；家道阙者，意无钱也；随虎，戊寅年也。”  世宗显德六年二月癸巳，有一人敝衣冠阑入中书，升政事堂，据床而坐。堂吏叱之曰：“何人遣尔至此？”其人曰：“宋州官家教我来此。”吏具白其事於宰臣，宰臣密令遣之，寻不知所。其年六月十九日，世宗崩。明年正月四日，大宋受命。
    荆南高从诲凿池於山亭下，得石匣，长尺馀，扃甚固。从诲神之，屏左右，焚香启匣，中得石，有文云：“此去遇龙即歇。”及建隆中，从诲孙继冲入朝，改镇徐州。“龙”、“隆”音相近。
    宋太祖建隆中，京师士庶及乐工、少年竞唱歌曰《五来子》，声调清逸，遍於里巷。自建隆至开宝，凡平荆、湖、川、广、江南五国，而中原混一矣。时西川孟昶赋敛无度，射利之家配率尤甚，既乏缗钱，唯仰在质物，乃竞书简扎揭於门曰：“今召主收赎。”又每岁除日，命翰林为词题桃符，正旦置寝门左右。末年，学士辛寅逊撰词，昶以其非工，自命笔题云：“新年纳馀庆，嘉节号长春。”昶以其年正月十一日降王师，即命吕馀庆知成都府，而“长春”乃太祖诞圣节名也。“召”与“赵”，“赎”与“蜀”同音。开宝初，广南刘钅长令民家置贮水桶，号“防火大桶”。又钅长末年，童谣曰：“羊头二四，白天雨至。”後王师以辛未年二月四日擒钅长，识者以为国家以火德王，房为宋分；羊，未神也；雨者，王师如时雨之义也；“防”“与”、“桶”与“统”同音。  太宗太平兴国中，京师童儿以木雕合子，中有窍，藏掖下，蹙之有声，号为“掖底闹。”後卢多逊有罪投荒，人以为谶，其在肘掖而干国典也。  雍熙中，京师人破竹为细缕，以五色纸为胡蝶，缀其杪，两两相对，手之，递相飞触，谓之斗胡蝶。其後，河、朔频岁用兵。  真宗天禧二年五月，西京民讹言有物如乌帽，夜飞入人家，又变为犬狼状。攫人。民多恐骇，每夕重闭深处，至持兵器驱逐者。六月乙巳，传及京师，云能食人，里巷聚族环坐，叫噪达曙，军营中尤甚，而实无状，意其妖人所为。有诏严捕，得数辈，讯之皆非。  仁宗皇五年正月戊午，狄青败侬智高於归仁铺。初，谣言“农家种，籴家收”。至是，智高果为青所破。  徽宗政和七年，诏修神保观。俗所谓“二郎神”者，京师人素畏之，自春及夏，倾城男女负土以献，揭榜通衢，云某人献土；又有饰形作鬼使，巡门催纳土者。或谓蔡京曰：“献土纳土，非佳语也。”後数日，有旨禁绝。  宣和六年，御楼观灯，时开封尹设次以弹压於西观下，上从六宫於其上，以观天府之断决者，帘幕深密，下无由知。众中忽有人跃出，墨色布衣，若寺僧童行状，以手画帘，出指斥语。执於观下，上怒甚，令中使传旨治之。掠乱下，又加炮烙，询其谁何，略不一语，亦无痛楚之状。又断其足筋，俄施刀脔，血肉狼籍。上大不悦，为罢一夕之忄，竟不得其何人，付狱尽之。七年八月，有都城东门外鬻菜夫至宣德门下，忽若迷罔，释荷担向门戟手，出悖詈语，且曰：“太祖皇帝、神宗皇帝使我来道，尚宜速改也。”逻卒捕之，下开封狱，一夕方省，则不知向之所为者，乃於狱中尽之。高宗建炎二年十一月，驻跸扬州，郊祀後数日，有狂人具衣冠，执香炉，携绛囊，拜於行宫门外，自言：“天遣我为官家儿。”书於囊纸，刻於右臂，皆是语。鞫之，不得姓名，上以其狂，释不问。明年二月，金虏犯维扬。三月，有明受之变。绍兴元年四月庚辰，阆州有狂僧哭於郡谯门曰：“今日佛下世。”且言且哭，实隆太后上仙日云。阆距行都万里，逾月而遗诏至。十二月，越州连有火。後民讹言相惊，十六日当再有火。枢密院以军法禁之，乃定。  孝宗淳熙十四年正月，绍兴府有狂人突入恩平郡王第，升堂践王座曰：“我太上皇孙，来报讣音。”鞫讯，终不语。是冬，高宗晏驾。明年八月，王薨。  光宗绍熙元年三月，行都市人夜以杀相惊奔迸者，久乃定。与《汉志》永初民相惊同占。二年十二月庚寅昧爽，成都府有人服入帐门，大呼阃帅京镗姓名。後八年，镗薨相位，盖庆元六年。前五日，光宗晏驾。後四日，皇子冲温王薨。时慈懿皇后梓宫在殡。  宁宗庆元六年十月，琼州讹言妖星流堕民舍郭七家，声如雷。通守曾丰、琼山县令移文往复，民獠惊喧。後皆坐绌。  嘉泰二年六月，故循王张俊家火。後旬日，市井讹言相惊，有绛衣妇人为火殃下坠，都民皆徙避，昼夜不遑宁处。此讹言也，禁之，後亦不火。
    ○服妖
    《春秋左氏传》闵公二年，晋献公使太子申生出师，公衣之偏衣（谓左右异色，其半象公之服），佩之金（半环曰，以金为之）。狐突叹曰：“时，事之徵也；衣，身之章也；佩，衷之旗也（旗，表也。衣所以明贵贱，佩所以表中心）。故敬其事，则命以始（赏以春夏）；服其身，则衣之纯（壹其色）；用其衷，则佩之度（佩玉者，君子之常服）。今命以时卒，其事也（卒，尽也。，闭也。谓十二月尽时也）；衣以ζ服，远其躬也（ζ，杂色，谓偏衣也）；佩以金，弃其衷也。服以远之，时以之，ζ凉冬杀，金寒离，胡可恃也（凉，薄也。ζ色不能纯，故曰薄也。冬主杀气，金行在西，是谓之寒。形半，故曰离）！”梁馀子养曰：“帅师者，受命於庙，受於社，有常服矣（御军常服则韦弁）。弗获而ζ，命可知也。死而不孝，不如逃之。”扌留夷曰：“ζ奇无常，金不复，君有心矣（奇，奇怪非常意。复，反也。金犹决，去不复反意也。有心，言有害太子之心也。复，扶目反）。”後四年，申生以谗自杀。近服妖也。  郑子臧好聚鹬冠（鹬，今翠鸟也），郑文公恶之，使盗杀之。刘向以为近服妖也。
    汉昭帝时，昌邑王贺遣中大夫之长安，多治仄注冠（应劭曰：“今法冠是也。”李奇曰：“一曰高山冠，本齐冠也，谒者服之。”师古曰：“仄，古侧字也。谓之侧注者，言形侧立而下注也。蔡邕云高九寸，铁为卷，非法冠及高山也。卷音去权反。”），以赐大臣，又以冠奴。刘向以为近服妖也。时王贺狂悖（师古曰：“悖，惑也。音布内反。”），闻天子不豫（师古曰：“言有疾不悦豫也。《周书 顾命》曰：‘王有疾，不豫。’”），弋猎驰骋如故，与驺奴宰人游居娱戏，骄慢不敬（师古曰：“驺，厩御也。宰人，主膳者也。娱，乐也。戏音喜。”）。冠者尊服，奴者贱人，贺无故好作非常之冠，暴尊象也。以冠奴者，当自至尊坠至贱也（师古曰：“坠，随也。音直类反。”）。其後帝崩，无子，汉大臣徵贺为嗣。即位，狂乱无道，缚戮谏者夏侯胜等。於是大臣白皇太后，废贺为庶人。贺为王时，又见大白狗冠方山冠而无尾（邓展曰：“方山冠以五采为之，乐舞人所服。”），此服妖，亦犬也。贺以问郎中令龚遂，遂曰：“此天戒，言在仄者尽冠狗也（师古曰：”言王左右侍侧之人不识礼义，若狗而著冠者耳。冠音工唤反。其下亦同。“）。去之则存，不去则亡矣。”贺既废数年，宣帝封之为列侯，复有罪，死不得置後，又犬无尾之效也。京房《易传》曰：“行不顺，厥咎人奴冠，天下乱，辟无（如淳曰：“辟，君也。，子也。”师古曰：“辟音壁。读曰嫡。”），妾子拜（如淳曰：“无子故也。”）。”又曰：“君不正，臣欲篡，厥妖狗冠出朝门。”  成帝鸿嘉、永始之，好为微行出游，选从期门郎有材力者及私奴客，多至十馀，少五六人，皆白衣袒帻（师古曰：“袒帻，不加上冠。”），带持弓剑。或乘小车，御者在茵上（苏林曰：“茵，车上蓐也。御者错乱，更在茵上坐也。”师古曰：“车小，故御者不得回避，而在天子茵上也。茵音因。”），或皆骑，出入市里郊野，远至旁县。大臣车骑将军王音及刘向等数以切谏。谷永谏曰：“陛下弃万乘之至尊，乐家人之贱事；离深宫之固，挺身独与小人晨夜相随，乌集醉饱吏民之家，乱服共坐，溷肴亡别。典门户奉宿卫之臣执干戈卫空宫，公卿百僚不知陛下所在，积数年矣。”
    後汉更始诸将军过雒阳者数十辈，皆帻而衣妇人衣绣拥{髟屈}。时智者见之，以为服之不衷，身之灾也，乃奔入边郡避之。是服妖也。其後更始为赤眉所杀。桓帝元嘉中，京都妇女作愁眉、啼妆、堕马髻、折腰步、龋齿笑。所谓愁眉者，细而曲折。啼妆者，薄拭目下，若啼处。堕马髻者，作一边（《梁冀别传》曰：“冀妇女又有不聊生髻。”）。折腰步者，足不在体下。龋齿笑者，若齿痛，乐不欣欣。始自大将军梁冀家所为，京都翕然，诸夏皆仿效。此近服妖也。梁冀二世上将，婚媾王室，大作威福，将危社稷。天戒若曰，兵马将往收捕，妇女忧愁，眉啼泣，吏卒掣顿，折其腰脊，令髻倾邪，虽强语笑，无复气味也。到延熹二年，举宗诛夷。  延熹中，梁冀诛後，京都帻颜短耳长，短上长下。时中常侍单超、左、徐璜、具瑗、唐衡在帝左右，纵其奸慝。海内愠曰：“一将军死，五将军出。”家有数侯，子弟列布州郡，宾客杂袭腾翥，上短下长，与梁冀同占。到其八年，桓帝因日蚀之变，乃拜故司徒韩寅为司隶校尉，以次诛Θ，京都正清。（臣昭按：“本传，寅诛左贬具瑗，虽克折奸首，群阉相蒙，京都未为正清。”）  延熹中，京都长者皆著木屐，妇女始嫁，至作漆画五采为系。此服妖也。到九年，党事始发，传黄门北寺，临时惶惑，不能信天任命，多有逃走不就考者，九族拘系，及所过历，长少妇女皆被桎梏，应木屐之象也。灵帝建宁中，京都长者皆以苇方笥为妆具，下士尽然。时有识者窃言：“苇方笥，郡国谳箧也；今珍用之，此天下人皆当有罪谳於理官也。”到光和三年癸丑赦令诏书，吏民依党禁锢者赦除之，有不见文，他以类比疑者谳。於是诸有党郡皆谳廷尉，人名悉入方笥中。  灵帝好胡服、胡帐、胡床、胡坐、胡饭、胡箜篌、胡笛、胡舞，京都贵戚皆竞为之。此服妖也。其後董卓多拥胡兵，填塞街衢，虏掠宫掖，发掘园陵。灵帝於宫中西园驾四白驴，躬自操辔，驱驰周旋，以为大乐。於是公卿贵戚转相放效，至乘辎以为骑从，互相侵夺，贾与马齐。案《易》曰：“时乘六龙以御天行天。”者莫若龙，行地者莫如马。《诗》曰：“四牡癸癸，载是常服。”檀车煌煌，四牡彭彭。“夫驴乃服重致远，上下山谷，野人之所用耳，何有帝王君子而骖服之乎！迟钝之畜，而今贵之。天意若曰，国且大乱，贤愚倒植，凡执政者皆如驴也。其後董卓陵虐王室，多援边人以充本朝，胡夷异种，跨蹈中国。熹平中，省内冠狗带绶，以为笑乐。有一狗突出，走入司徒府门，或见之者，莫不惊怪（《袁山松书》曰：“光和四年，又於西园弄狗以配人也。”）。京房《易传》曰：“君不正，臣欲篡，厥妖狗冠出。”後灵帝宠用群小，又於西园卖官。天戒若曰，在位多非其人，如狗而冠也。  灵帝数游戏於西园中，令後宫采女为客舍主人，身为商贾服。行至舍，采女下酒食，因共饮食以为戏乐。此服妖也。其後天下大乱（《风俗通》曰：“时京师宾婚嘉会，皆作《魁》，酒酣之後，续以挽歌。”《魁儡》，丧家之乐。挽歌，执绋相偶和之者。天戒若曰，国家当急殄悴，诸贵乐皆死亡也。自灵帝崩後，京师坏灭，户有兼尸，虫而相食，《魁》挽歌，斯之效也。）  献帝建安中，男子之衣，好为长躬而下甚短，女子好为长裙而上甚短。时益州从事莫嗣以为服妖，是阳无下而阴无上也，天下未欲平也。後还，遂大乱。
    魏武帝以天下凶荒，资财匮乏，始拟古皮弁，裁缣帛为白合（苦洽反），以易旧服。傅元曰：“白乃军容，非国容也。”干宝以为“缟素，凶丧之象也。”名之为合，毁辱之言也。盖革代之後，劫杀之妖也。  明帝日著绣帽，披缥（敷绍反）纨半袖，常以见直臣杨阜，阜谏曰：“此礼何法服邪？”帝默然。盖近服妖也。夫缥，非礼之色，亵（音薛）服尚不以红紫，况接臣下乎？人主亲御非法之章，所谓自作孽不可禳也。帝既不享永年，身没而禄去王室，後嗣不终，遂亡天下。  景初元年，发铜铸为巨人二，号曰“翁仲”，置之司马门外。按古长人见，为国亡。长狄见临洮，为秦亡之祸。始皇不悟，反以为嘉祥，铜铸人以象之。魏法亡国之器，而於义竟无取焉。盖服妖也。尚书何晏好服妇人之服，傅元曰：“此服妖也。夫衣裳之制，所以定上下殊内外也。《大雅》云‘元衮赤舄，钩膺镂’。歌其文也。《小雅》云‘有严有翼，共武之服。’咏其武也。若内外不殊，王制失叙，服妖既作，身随之亡。末喜冠男子之冠，桀亡天下；何晏服妇人之服，亦亡其家。其咎均也。”
    吴妇人修容者，急束其而靡刂（音靡）角过於耳，盖其俗自操束太急，而廉隅失中之谓也。故吴之风俗，相驱以急，言论弹射，以刻薄相尚。  孙休後，衣服之制，上长下短。又积领五六，而裳居一二。千宝曰：“上饶奢，下俭逼，上有馀下不足之妖也。”至孙皓，果奢暴恣情於上，而百姓困於下，卒以亡国。
    晋武帝泰始初，衣服上俭下丰，著衣者皆厌衤要（一宵反）。此君衰弱，臣放纵，下掩上之象也。至元康末，妇人出两裆，加乎交领之上，此内出外也。为车乘者，苟贵轻细，又数变易其形，皆以白蔑为纯，盖古丧车之遗象也。夫乘者，君子之器。盖君子立心无恒，事不崇实也。干宝以为晋之祸徵也。及惠帝践祚，权制在於宠臣，下掩上之应也。至永嘉末，六宫才人，流冗没於戎狄，内出外之应也。及天下挠乱，宰辅方伯，多负其任，又数改易，不崇实之应也。  泰始之後，中国相尚用胡床、貊（音陌），及为羌煮、貊炙。贵人富室，必畜其器，吉亨嘉会，皆以为先。  太康中，又以毡为百（与帕同，莫格反。《方言》：“帕头，头也。南楚、江淮之曰帕头，自关以西，秦、晋之郊曰络头。”《字书》：“帕，头巾者也。，自消反。”）头及络带口。百姓相戏曰，中国必为胡所破。夫毡毳（此芮反）产於胡，而天下以为百头、带身、口，胡既三制之矣，能无败乎！至元康中，氐、羌互反，永嘉後，刘、石遂篡中都，自後四夷迭据华土，是服妖之应也。  初作屐者，妇人头圆，男子头方，圆者顺之义，所以别男女也。至太康初，妇人屐乃头方，与男无别。此贾后专妒之徵也。  太康中，天下为《晋世宁》之舞，手接杯盘而反覆之，歌曰“晋世宁，舞杯盘”。识者曰：“夫乐生人心，所以观事也。今按杯盘於手上而反覆之，至危之事也。杯盘者，酒食之器，而名曰《晋世宁》，言晋世之士苟偷於酒食之，而知不及远，晋世之宁犹杯盘之在手也。”  惠帝元康中，妇人之饰有五兵佩，又以金银玳瑁之属为斧钺戈戟，以当笄。干宝以为“男女之别，国之大节，故服物异等，贽币不同。今妇人而以兵器为饰，此妇人妖之甚者，於是遂有贾后之事。”终亡天下。是时妇人结者既成，以缯急束其环，名曰撷（胡结反）子。始自中宫，天下化之。其後贾后废害太子之应也。  元康中，天下始相亻效为乌杖以柱掖，其後稍施其镦（徒猥切），住则植之。夫木，东方之行，金之臣也。杖者扶体之器，乌其头者，尤便用也。必旁柱掖者，旁救之象也。施其金，住则植之，言因为金能孤立也。及怀愍之世，王室多故，而此中都丧败，元帝以藩臣树德东方，维持天下，柱掖之应也。至社稷无主，海内归之，遂承天命，建都江外，独立之应也。  元康、泰安之，江、淮之域有败ハ（音脚）自聚於道，多者至四五十量，人或散投坑谷，明日视之，复如故。或云，见狸衔聚之。干宝以为“夫ハ者，人之贱服，处於劳辱，黔庶之象也。败者，疲敝之象。道者，四方往来，所以交通王命也。今败ハ聚於道者，象黔庶罢病，将相聚为乱，以绝王命也”。泰安中，发壬午兵，百姓怨叛。江夏张昌倡乱，荆、楚从之如流。於是革兵岁起，服妖也。  初，魏造白合，横缝其前以别後，名之曰“颜”，俗传行之。至永嘉之，稍去其缝，名“无颜合”。而妇人束，其缓弥甚，之坚不能自立，被於额，目出而已。无颜者，愧之言也。覆额者，惭之貌也。其缓弥甚者，言天下亡礼与义，放纵情性，及其终极，至於大耻也。永嘉之後，二帝不反，天下鬼焉。  孝怀帝永嘉中，士大夫竞服生缣单衣。识者指之曰：“此则古者む衰（音崔），诸侯所以服天子也。今无故服之，殆有应乎！”其後遂有胡贼之乱，帝遇害焉。元帝太兴中，兵士以绛囊缚。识者曰：“者在首，为乾，君道也。囊者坤，臣道也。今以朱囊缚，臣道上侵君之象也。”於是王敦陵上焉。
    旧为羽扇柄者，刻木象其骨形，列羽用十，取全数也。自中兴初，王敦南征，始改为长柄，下出可捉，而减其羽用八。识者尤之曰：“夫羽扇，翼之名也。创为长柄者，将执其柄以制羽翼也。改十为八者，将未备夺己备也。此殆敦之擅权以制朝廷之柄，又将以无德之材欲窃非据也。”是时，为衣者又上短，带才至於掖，著帽者又以带缚项。下逼上，上无地也。为者直幅为口，无杀，下大之象。寻而王敦谋逆，再攻京师。海西嗣位，忘设豹尾。天戒若曰，夫豹尾，仪服之主，大人所以豹变也。而海西豹变之日，非所宜忘而忘之。非主社稷之人，故忘其豹尾，示不终也。寻而被废焉。  孝武太元中，人不复著肖（七遥反）头。天戒若曰，头者元首，肖者助元首为仪饰者也。今忽废之，若人君独立无辅佐，以至危亡也。至安帝，桓元乃篡位焉。  旧为屐者，齿皆达扁（扶然反）上，名曰“露卯”。太元中，忽不彻，名曰“阴卯”。识者以为卯，谋也，必有阴谋之事。至烈宗末，骠骑参军袁悦之始揽构内外，隆安中遂谋诈相倾，以致大乱。太元中，公主妇女必缓鬓倾髻，以为盛饰。用{髟皮}（皮义反）既多，不可恒戴，乃先於木及笼上装之，名曰“假髻”，或名“假头”。至於贫家，不能自办，自号“无头”，就人借头。遂布天下，亦服妖也。无几时，孝武晏驾而天下骚动，刑戮无数，多丧其元，至於大殓（力验反），皆刻木及蜡或缚菰草为头，是假头之应云。
    桓元篡立，殿上施绛帐，镂黄金为颜，四角金龙衔五色羽葆（音保）流苏。群下相谓曰：“颇类而（音而）车。”寻而元败，此服之妖也。
    晋末皆冠小而衣裳博大，风流相放，舆台成俗。识者曰：“上小而下大，此禅代之象也。”寻而宋受终焉。
    齐武帝永明中，百姓忽著破後帽，始自建业，流於四远，贵贱翕然服之。此服妖也。帽自萧谌之家，其流遂远，天意若曰，武穆文昭皆当灭，而谌亦诛死之效焉。又时以燕支为朱衣，朝士皆服之，及明帝以宗子入篡，此又夺朱之效也。时又多以生纱为帽，半其裙而折之，号曰“倚劝”。先是，人问语好云“扰攘建武”，至是朝士劝进，实为忽遽，“倚劝”“扰攘”之言验。  东昏时百姓皆著下屋白纱帽，而反裙覆顶。东昏曰：“裙应在下，今更在上，不祥。”命断之。於是百姓皆反裙向下，此服妖也。帽者首之所寄，今而向下，天意若曰，元首方为猥贱乎。东昏又令左右作逐鹿帽，形甚窄狭。後果有逐鹿之事。东昏宫里又作散叛，反髻根向後，百姓争学之，及东昏狂惑，天下散叛矣。东昏又与群小别立帽，骞其口而舒两翅，名曰“凤度三桥”。裙向後，总而结之，名曰“反缚黄丽”。东昏与刀敕之徒亲自著之，皆用金宝，凿以璧。又作著调帽，镂以金玉，以孔翠。此皆天意。梁武帝旧宅在三桥，而“凤度”之名，凤翔之验也。“黄丽”者“黄离”，为日而反缚之，东昏戮死之应也。“调”者，梁武帝至都而风俗和调。  先是，百姓及朝士，皆以方帛填，名曰“假两”。此又服妖。假非正名也，储两而假之，明不得真也。东昏诛，其子废为庶人，假两之意也。
    北齐娄后卧疾，寝衣无故自举，俄而后崩。  文宣帝末年，衣锦绮，傅粉黛，数为胡服，微行市里。粉黛者，妇人之饰，阳为阴事，君变为臣之象也。及帝崩，太子嗣位，被废为济南王。又齐氏出自阴山，胡服者，将反初服也。锦采非帝王之法服，微服者布衣之事，齐亡之效也。後主好令宫人以白越布折额，状如ヮ帼；又为白盖。此二者，丧祸之服也。後主果为周武帝所灭，父子同时被害。武平时，後主於苑内作贫儿村，亲衣褴缕之服而行乞其，以为笑乐。多令人服乌衣，以相执缚。後主果为周所败，被虏於长安而死，妃后穷困，至以卖烛为业。又妇人皆翦剔以著假髻，而危邪之状如飞鸟，至於南面，则髻心正西。始自宫内为之，被於四远。天意若曰，元首翦落，危则当走西也。又为刀子者，刃皆狭细，名曰尽势。游童戏者，好以两手持绳，拂地而上跳，且喝曰“高末”。高末之言，盖高氏运祚之末也。
    後周静帝大象元年，服冕二十四旒，车服旗鼓，皆以二十四为节。侍卫之官，服五色，杂以红紫。令天下车以大木为轮，不施辐。朝士不得佩绶，妇人墨妆黄眉。又造下帐，如送终之具，令五皇后各居其一，实宗庙祭器於前，帝亲读版而祭之。又将五辂载妇人，身率左右步从。又倒悬鸡及碎瓦於车上，观其作声，以为笑乐。皆服妖也。帝寻暴崩，而政由於隋，周之法度，皆悉改易。
    隋文帝开皇中，房陵王勇之在东宫，及宜阳公王世积家，妇人所服领巾制同槊幡军帜。妇人为阴，臣象也，而服兵帜，臣有兵祸之应矣。勇竟废而遇害，世积坐伏诛。
    唐初，宫人乘马者，依周旧仪，著幂罗，全身障蔽，永徽後，乃用帷帽，施裙及颈，颇为浅露，至神龙末，幂罗始绝，皆妇人预事之象。太尉长孙无忌以乌羊毛为浑脱毡帽，人多效之，谓之“赵公浑脱”。近服妖也。  高宗尝内宴，太平公主紫衫、玉带、皂罗折上巾，具纷砺七事，歌舞於帝前，帝与武后笑曰：“女子不可为武官，何为此装束？”近服妖也。  武后时，嬖臣张易之为母臧作七宝帐，有鱼龙鸾凤之形，仍为象床、犀簟。安乐公主使尚方合百鸟毛织二裙，正视为一色，傍视为一色，日中为一色，影中为一色，而百鸟之状皆见，以其一献韦后。公主又以百兽毛为鞯面，韦后则集鸟毛为之，皆具其鸟兽状，工费巨万。公主初出降，益州献单丝碧罗笼裙，缕金为花鸟，细如丝，大如黍米，眼鼻觜甲皆备，了视者方见之。皆服妖也。自作毛裙，贵臣富家多效之，江、岭奇禽异兽毛羽采之殆尽。韦后妹尝为豹头枕以辟邪，白泽枕以辟魅，伏熊枕以宜男，亦服妖也。中宗景龙二年十一月，郊祀，韦后为亚献，以妇人为斋娘，以祭祀之服执事。近服妖也。中宗赐宰臣宗楚客等巾子样，其制高而踣，即帝在藩邸时冠也，故时人号“英王踣”。踣，颠仆也。  元宗开元二十五年正月，道士尹为谏议大夫，衣道士服视事。亦服妖也。天宝初，贵族及士民好为胡服胡帽，妇人则簪步摇钗，衿袖窄小。杨贵妃常以假鬓为首饰，而好服黄裙。近服妖也。时人为之语曰：“义髻抛河里，黄裙逐水流。”  宪宗元和末，妇人为圆鬟椎髻，不设鬓饰，不施朱粉，惟以乌膏注唇，状似悲啼者。圆鬟者，上不自树也；悲啼者，忧恤象也。  文宗时，吴、越织高头草履，纤如绫，前代所无。履，下物也，织草为之，又非正服，而被以文饰，盖阴邪茸泰侈之象。僖宗乾符五年，雒阳人为帽，皆冠军士所冠者。又内臣有刻木象头以裹幞头，百官效之，工门如市，度木斫之曰：“此斫尚书头，此斫将军头，此斫军容头。”近服妖也。  僖宗时，内人束极急，及在成都，蜀妇人效之，时谓为“囚髻”。
    唐末，京都妇人梳以两鬓抱面，状如椎髻，时谓之“抛家髻”。又世俗尚以琉璃为钗钏。近服妖也。抛家、流离，皆播迁之兆云。  昭宗时，十六宅诸王以华侈相尚，巾帻各自为制度，都人效之，则曰：“为我作某王头。”识者以为不祥。
    蜀王衍晚年，俗竞为小帽，仅覆其顶，亻免首即堕，谓之“危脑帽”。衍以为不祥，禁之。而衍好戴大帽，每微服出游，民以大帽识之，因令国中皆戴大帽。又好裹尖巾，其状如锥。而後宫皆戴金莲花冠，衣道士服，酒酣，免冠，其髻ヮ然，更施朱粉，号“醉妆”，国人皆效之。
    宋太祖建隆初，时当蜀孟昶末年，妇女竞治为高髻，号“朝天髻”。未几，昶入朝京师。江南李煜末年，有卫士秦友登寿昌堂榻，覆其鞋而坐，讯之，风狂不寤。识者云：“鞋，友履也。其李氏将覆於此地而为秦所有乎？‘履’与‘李’、‘友’与‘有’同音，赵与秦同祖。”  又煜宫中盛雨水染浅碧为衣，号“天水碧”。未几，为王师所克，士女至京师犹有服者。天水，国姓之望也。  太宗淳化三年，京师里巷妇人竞翦黑光纸团靥，又装镂鱼腮中骨，号“鱼媚子”以饰面。或曰，黑，水行；鱼，水族，皆阴类也。面为六阳之首，阴侵於阳，将有灾。明年，京师秋冬积雨，衢路水深数尺。真宗景德四年春，京城小儿裂裳为小旗系竿首，相对挥。兵斗之象也。是岁，宜州卒陈进为乱，出师讨平之。高宗绍兴二十一年，行都豪贵竞为小青盖，饰赤油火珠於盖之尊，出都门外，传呼於道。国朝以火德兴，赤，火祥也。又珠者，乘舆服御饰升龙用焉，臣庶以加於小盖，近服妖，亦僭咎也。又都为戏，加篦巾，披卧辣，执{滕}鞭，群吹鹧鸪笛，拨葫芦琴，效胡乐胡舞，长跪献酒。时狄患仅定，上念境土未复，将用夏变夷，命有司禁止之。与汉灵帝时胡舞、唐天宝胡服同占，皆服妖也。二十三年，士庶家竞以胎鹿皮制妇人冠，山民采捕胎鹿无遗（九月庚子，言者以暴殄伤仁，遂申严景捕鹿之禁）。  绍兴初，去宣和未远，妇人服饰尚集翠羽为之。与《唐志》百鸟毛织裙同占。二十七年，交趾贡翠羽数百，上命焚之通衢（至是始立法亦禁之）。  光宗绍熙元年，里巷妇人初以琉璃钗为首饰。《唐志》，琉璃钗钏有流离之兆，亦服妖也。後连年有饥流之厄。
    ○射妖
    周宣王杀杜伯而无辜。後三年，王会诸侯，田於圃，日中起於道左，衣朱衣冠，操朱弓矢，射王，中心折脊而崩。
    庄公十八年“秋，有蜮”。刘向以为蜮生南越。越地多妇人，男女同川，淫女为主，乱气所生，故圣人名之曰蜮。蜮犹惑也。在水旁，能射人，射人有处，甚者至死（以气射人也）。南方谓之短弧（即射工也，亦呼水弩），近射妖，死亡之象也。时庄公将娶齐之淫女，故蜮生。後女淫於二叔（叔牙，庆父），两子见弑，夫人亦诛。刘歆以为蜮盛暑所生，非自越来也。京房《易传》曰：“忠臣进善君不试（试，用也），厥妖国生蜮  。”哀公时，有隼集陈廷而死，苦矢贯之（苦，木名，堪为箭），石（，镞也），长尺有咫。陈闵公使人问仲尼，对曰：“隼之来也远矣！昔武王克商，通道百蛮，使各以方物来贡，肃慎贡苦矢（肃慎，东北夷。），石长尺有咫。先王分异姓以远方职。使毋亡服（服，事也。），故分陈以肃慎矢。”试求之故府，果得之。刘向以为隼近黑祥，贪暴类也；矢贯之，近射妖也；死於廷，国亡表也。象陈毛乱，不服事周，而行贪暴，将致远夷之祸，为所灭也。其後，陈卒为楚所灭。
</div>
    <div class="pagination">
<a href="文献通考_page313.html">上一页</a><span>...</span><a href="文献通考_page309.html">309</a><a href="文献通考_page310.html">310</a><a href="文献通考_page311.html">311</a><a href="文献通考_page312.html">312</a><a href="文献通考_page313.html">313</a><span class="current-page">314</span><a href="文献通考_page315.html">315</a><a href="文献通考_page316.html">316</a><a href="文献通考_page317.html">317</a><a href="文献通考_page318.html">318</a><a href="文献通考_page319.html">319</a><span>...</span><a href="文献通考_page315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
