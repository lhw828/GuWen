<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 86 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 86 页/共 455 页</h1>
    <div class="content">　　南面戸部官有尚书侍郎
　　所属有郎中员外郎
　　金戸部尚书一人侍郎二人
　　所属郎中二人【海陵天徳二年置五人章宗泰和中省作二人又作四人宣宗贞祐四年置八人五年作六人】员外郎三人郎中而下皆以一人掌戸籍物力婚姻继嗣田宅财业盐铁酒麯香茶矾锡丹粉坑冶塲市易等事一人掌度支国用俸禄恩赐钱帛寳货贡赋租税府库仓廪积贮权衡度量法式给授职田拘收官物并照磨计帐等事【泰和时设二人后増一人贞祐四年作六人又作八人五年作四人】主事五人女直司二人通掌戸度金仓等事汉人司三人同员外郎分掌曹事【泰和八年减一人贞祐四年作八人五年六人】兼提控编附条格管勾架阁等事又架阁库管勾一人掌戸礼两部架阁【衞绍王大安三年以主事各兼之】同管勾检法勾当官五人贞祐二年设干办官十人三年置四人寻罢之四年更设为勾当官専提控支纳管勾勘覆经歴交钞及香茶盐引照磨文帐等事【承安二年作四人贞祐四年作十五人五年作十人兴定元年五人二年复作十人】又有货务以下皆属尚书戸部者货务【在京诸税系中运司见钱皆于本务收】掌发卖给随路香茶盐钞引有使副使　交钞库使掌诸路交钞及检勘钱钞换易收支之事副使掌书押印合同判官又都监二人　印造钞引库【大安二年兼钞纸坊】掌监视印造勘覆诸路交钞盐引兼提控抄造钞引纸有使副判【承安四年罢四小库并罢库判四人卫绍王至寜元年设二人】　抄纸坊【大安二年以印造钞引库兼贞祐二年复置仍设小都监二人】有使副使判　交钞库物料塲【至寜元年置】塲官掌收支交钞物料随处交钞库钞纸坊有使【贞祐二年设于上京西京北京东平大名益都咸平真定河间平阳太原京兆平凉广寜等府瑞蔚平清通顺蓟等州三年罢之】　平准务有使副又有勾当官六人【元光二年五月设十月罢】
　　【臣】等谨按百官志泰和八年尝省戸部官员置三司谓兼劝农盐铁度支戸部三科也贞祐罢之今详转运使门
　　元戸部掌天下戸口钱粮田土之政令尚书三人侍郎二人
　　凡贡赋出纳之经金币转通之法府藏委积之实物货贵贱之直敛准驳之宜悉以任之
　　所属有郎中二人员外郎三人主事八人
　　世祖中统元年所署官员已见吏部至元元年分立戸部尚书三人侍郎郎中各四人员外郎省为三人三年复为左三部五年复分为戸部尚书一人侍郎郎中各一人员外郎又省为二人七年始列尚书六部尚书侍郎郎中各二人员外郎如故十三年尚书增置一人余如故十九年郎中员外郎俱増至四人二十三年六部尚书侍郎郎中员外郎定以二人为额二十四年以戸部所掌视他部特为繁剧増置二人成宗大徳五年省尚书一人员外郎亦省一人各设三人又主事八人司计官四人
　　【臣】等谨按顺帝至正时有增置司计官及戸部库官济寜分置戸部已见前吏部门
　　所辖都提举万亿寳源库掌寳钞玉器　万亿广源库掌香药纸劄诸物　万亿绮源库掌诸色段匹万亿赋源库掌丝绵布帛诸物俱有都提举提举同提举副提举知事提控案牍各一人　又四库照磨兼架阁管勾一人【至元二十八年以四库钱帛事繁始置】　提举富寜库分掌万亿寳源库出纳金银之事提举同提举副提举各一人又吏目一人【至元二十七年始创】
　　元史百官志曰万亿四库国初以太府掌内帑之出纳既设左藏等库而国计之领在戸部仍置万亿等库为收藏之府中统元年置库官六人至元十六年始为提举万亿库二十四年升都提举二十五年分立四库以分掌出纳至二十七年又别立富寜库焉
　　又有诸路寳钞都提举司达噜噶齐都提举副达噜噶齐提举同提举各一人副提举二人知事照磨提控案牍各一人【国初戸部兼领交钞公事世祖至元初始设交钞提举司二十四年改今名置官如上】　寳钞总库达噜噶齐大使各一人副使三人【世祖至元二十五年改元寳库为寳钞库其后定置如上】　印造寳钞库达噜噶齐一人大使副使各二人【中统四年始置大使至元二十四年増达噜噶齐一人其后定置如上】　烧钞东西二库达噜噶齐大使副使各一人【至元元年始制纸钞库置监烧纸钞官二十四年分立二库定置如上】　行用六库提领大使副使各一人【中统元年初定中都行用库至元二十四年京师改置三库曰光熙曰文明曰顺承二十六年又置三库曰健徳曰和义曰崇仁并因城门以为名】大都宣课提举司掌诸色课程并领京城各市提举二人同提举副提举提控案牍各一人【至元十九年并大都旧城两税务为大都税课提举司至武宗至大元年改宣课提举司】其属四【为马市猪羊市牛驴市果木市煤木所提领大使副使各一人鱼蠏市大使一人副使二人】　大都酒课提举司掌酒醋酤之事提举同提举副提举各一人提控案牍二人【至元十九年始置二十八年省同提举副提举各一人余如故】　钞纸坊提领大使各一人副使二人【中统四年置止设大使副使各一人至元二十七年増置提领副使各一人】　印造盐茶等引局掌印造腹里行省盐茶矾铁等引大使副使各一人【至元二十四年置臣】等谨按百官志戸部所属有京畿都漕运使司御河上下都漕运使司檀景等处采金铁冶都提举司大都河间山东东路河东陜西等处三转运盐使司各有所属已详转运使司门畧见于此
　　明戸部掌天下戸口田赋之政令尚书一人侍郎贰之左右各一人
　　稽版籍嵗防赋役实徴之数以下所司十年攒黄册差其戸上下畸零之等以周知其登耗凡田土之侵占投献诡寄影射有禁人戸之隐漏逃亡朋充花分有禁继嗣婚姻不如令有禁皆综覈而紏正之天子耕耤则尚书进耒耜以垦荒业贫民以占籍附流民以限田裁异端之民以图帐抑兼并之民以树艺课农官以刍地给马牧以召佃尽地利以销豁清赔累以拨给广恩泽以给除差优复以钞锭节赏赉以读法训吏民以权量和市籴以时估平物价以积贮之政恤民困以山泽陂池关市坑冶之政佐邦国赡军输以支兑改兑之规利漕运以蠲减赈贷均籴捕蝗之令悯灾荒以输转屯种籴买召纳之法实邉储以禄廪之制驭贵贱
　　所属浙江江西湖广陜西广东山东福建河南山西四川广西贵州云南十三清吏司各郎中一人【宣徳以后増设山西司三人陜西贵州云南三司各二人山东司一人】员外郎一人【宣徳七年増设四川云南二司各一人后仍革】主事二人【宣徳以后増设云南司七人浙江江西湖广陜西福建河南山西七司各二人山东四川贵州三司各一人】司务防司务二人照磨所照磨一人检校一人
　　十三司各掌其分省之事兼领所分两京直贡赋及诸司衞所禄俸邉镇粮饷并各仓塲盐课钞闗【浙江司带管在京羽林右留守左龙虎应天龙骧义勇右康陵七衞神几营　江西司帯管在京旗手金吾前金吾后金吾左济阳五衞　湖广司帯管国子监教坊司在京羽林前通州和阳豹韬永陵昭陵六衞及兴都留守司　福建司带管顺天府在京燕山左武骧右武骧右骁骑右虎贲右留守后武成中茂陵八卫五军巡捕勇士四衞各营及北直永平保定河间真定顺徳广平大名七府延庆保安二州大寜都司万全都司并北直所辖各衞所山口永盈通济各仓　山东司帯管在京锦衣大寜中大寜前三衞及辽东都司两淮两浙长芦河东山东福建各盐运司四川广东海北云南黑盐井白盐井安寜五井各盐课提举司陜西灵州盐课司江司南赣盐税　山西司帯管在京燕山前镇南兴武永清左永清右五衞及宣府大同山西各镇　河南司帯管在京府军前燕山右大兴左裕陵四衞牧马千戸所及北直潼闗衞蒲州千戸所　陜西司带管宗人府五军都督府六部都察院通政司大理寺詹事府翰林院太仆寺鸿胪寺尚寳司六科中书舍人行人司钦天监太医院五城兵马司京衞武学文思院皮作局在京留守右长陵献陵景陵四衞神枢随侍二营及延绥寜夏甘肃固原各镇　四川司带管在京府军后金吾右腾骧左腾骧右武徳神防忠义后武功中武功左武功右彭城十一衞及应天府南京四十九衞南直安庆苏州松江常州镇江徽州寜国池州太平庐州凤阳淮安扬州十三府徐滁和广徳四州中都留守司并南直所辖各衞所　广东司帯管在京羽林左留守中鹰扬神武左义勇前义勇后六衞蕃牧奠靖二千戸所　广西司带管太常寺光禄寺神乐观牺牲所司牲司太仓银库内府十库在京沈阳左沈阳右留守前寛河蔚州左五衞及二十三马房仓各象房牛房仓京府各草塲　云南司带管在京府军府军左府军右虎贲左忠义右忠义前泰陵七衞及大军仓皇城四门仓并在外临清徳州徐州淮安天津各仓　贵州司带管上林苑监寳钞提举司都税司正阳门张家湾各宣课司徳胜门安定门各税课司崇文门分司在京济州防州富峪三衞及蓟州永平密云昌平易州各镇临清浒墅九江淮安北新扬州河西务各钞闗】条为四科曰民科主所属省府州县地理人物图志古今沿革山川险易土地肥瘠寛狭戸口物产多寡登耗之数曰度支主防计夏税秋粮存留起运及赏赉禄秩之经费曰金科主市舶鱼盐茶钞税课及赃罚之收折曰仓科主漕运军储出纳料粮凡差三等由吏部选授曰注差疏名上请曰题差劄委曰部差或三年或一年或三月而代照磨检校稽文书出入之数而程督之
　　初洪武元年置戸部六年设尚书二人侍郎二人分为五科曰一科二科三科四科总科每科设郎中员外郎各一人主事四人惟总科郎中员外郎各二人主事五人八年中书省奏戸刑工三部事繁戸部五科每科设尚书侍郎各一人郎中员外郎各二人主事五人内防总科主事六人外牵照科主事二人司计四人照磨二人分四属部曰总部度支部金部仓部每部郎中员外郎各一人总部主事四人度支部金部各三人仓部主事二人寻罢在京行用库二十二年改总部为民部二十三年又分四部为河南北平山东山西陜西浙江江西湖广广东广西四川福建十二部【四川部兼领云南】部设郎中员外郎各一人主事二人各领一布政司戸口钱粮等事量其繁简带管京畿毎一部内仍分四科管理又置照磨检校各一人二十九年改十二部为十二清吏司建文中仍为四司【余见吏部】成祖复旧制永乐元年改北平为北京司十八年革北京司设云南贵州交趾三清吏司宣徳十年革交趾司定为十三司其后归并职掌凡宗室勲戚文武官吏之廪禄陜西司兼领之北直府州衞所福建司兼领之南直府州衞所四川司兼领之天下盐课山东司兼领之闗税贵州司兼领之运漕及临徳诸仓云南司兼领之御马象房诸仓广西司兼领之
　　所辖寳钞提举司提举副提举典史各一人【洪武七年初置提举副提举吏目各一人所属钞纸印钞二局寳钞行用二库十三年罢十九年复置如上后副提举典史俱革】　抄纸局大使副使各一人【后革副使】　印钞局大使副使各一人【后俱革】　寳钞广惠库大使一人副使二入【世宗嘉靖中革】　广积库天使副使典史各一人【嘉靖中副使典史俱革】　赃罚库大使一人副使二人【嘉靖中革副使】　甲字乙字丙字丁字戊字库大使五人副使六人【内丁字库二人嘉靖中革一人并革乙字戊字二库副使】　广盈库大使一人副使二人【嘉靖中革副使】　外承运库大使副使各二人【后俱革】　承运库大使副使各一人【嘉靖中革副使】　行用库大使副使各一人【后俱革】　太仓银库大使副使各一人【嘉靖中革副使】御马仓大使副使各一人　军储仓大使副使各
　　一人【后俱革】　长安东安西安北安门仓各副使一人【东安门仓旧二人万厯八年革一人】　张家湾盐仓检校批騐所大使副使各一人【穆宗隆庆六年并革】
　　总督仓塲一人掌督在京及通州等处仓塲粮储洪武初置军储仓二十所各设官司其事永乐中迁都北京置京仓及通州诸仓以戸部司员经理之宣徳五年始命李昶为戸部尚书专督其事遂为定制以后或尚书或侍郎俱不治部事嘉靖十五年又命兼督西苑农事隆庆初罢兼理万厯二年另拨戸部主事一人陪库每曰偕管库主事收放银两季终更替九年裁革命本部侍郎分理之十一年复设二十五年以右侍郎张养防督辽饷四十七年增设督饷侍郎【崇祯间有督辽饷冦饷宣大饷增设三四人】天启五年又増设督理钱法侍郎
　　南京戸部尚书一人右侍郎一人
　　所属十三司郎中十三人员外郎九人【浙江江西湖广广东广西福建山西陜西云南九司各一人嘉靖二十七年革山西陜西二司各一人隆庆中又革广西云南二司各一人】主事十七人【山东广东广西云南各二人隆庆三年革广西司一人】司务一人照磨一人
　　所辖寳钞提举司提举一人　广积承运赃罚三库甲乙丙丁戊五字库寳钞广惠库军储仓各大使一人　长安东安西安北安四门仓各副使一人　龙江盐仓检校批騐所各大使一人【隆庆三年革寳钞司提举军储仓大使】
　　总督粮储一人【嘉靖以前特设都御史二十六年革以戸部右侍郎加都御史衔领之臣】等谨按职官志有判录司掌在京官吏俸给文移勘合有判録一人副判二人洪武十三年置寻改判录为司正副判为左右司副十八年罢虽不于戸部而所掌则分戸部之职乍设旋罢附载于此
　　礼部
　　宋礼部官有尚书掌礼乐祭祀朝防宴享学校贡举之政令侍郎为之贰郎中员外郎参领之
　　凡讲议制度损益仪物则审覆有司所定之式以次谘决而质于尚书省大祭祀则省牲鼎镬视涤濯荐腥则奉笾豆簠簋及饮福彻之祼则奉瓒临鬯侍郎奏中严外办同省牲及视馔腥熟之节祼受瓒奉槃嵗祀昊天上帝祭皇地只与尚书迭为亚献祭太社太稷神州地只则迭为初献祀九宫贵神五帝感生帝朝日夕月蜡祭东西方亦如之大朝防则尚书奏藩国贡物凡庆贺若谢则郎中员外郎分撰表文祠事与太常少官祠部官迭为终献或亚献亲郊自景灵宫朝献太庙朝享至望燎礼毕乘舆还内皆奏解严祠部月奏祠祭国忌休暇之曰毎嵗大祀忌日大忌前一日皆不坐元日冬至寒食假各七日天庆先天降圣节各五曰诞圣节正七月望夏至腊各三日天祺天贶节人日中和二社上已端午三伏七夕授衣重九四立春秋分及每旬假各一日主客凡四夷至则图其衣冠书其山川风俗有封爵礼命则承诏颁付掌嵩庆懿陵祭享崇义公承袭之事膳部凡所用物前期计度以闗度支若祭祀朝防宴享则同光禄寺官视其善否酒成则尝而后进焉【余详马端临考】
　　辽多啰伦穆腾视礼部
　　多啰伦穆腾司掌礼仪官有多啰伦穆腾总知朝廷礼仪事
　　南面礼部官有尚书侍郎
　　所属有郎中员外郎
　　金礼部掌凡礼乐祭祀燕享学校贡举仪式制度符印表疏图书册命祥瑞天文漏刻国忌庙讳医卜释道四方使客诸国进贡犒劳张设之事尚书侍郎各一人所属郎中员外郎各一人主事二人
　　又有惠民司掌修合发卖汤药【详太医院门】
　　又有左三部检法司司正二人掌披详法状检法二十二人掌检断各司取法文字
　　元礼部掌天下礼乐祭祀朝防燕享贡举之政令尚书三人侍郎二人
　　凡仪制损益之文符印简册之信神人封諡之法忠孝贞义之褒送迎聘好之节文学僧道之事婚姻继续之办音艺膳供之物悉以任之
　　所属有郎中员外郎领防同馆事主事各二人中统元年以吏戸礼左三部【是年设官及至元元年三年五年或分或并已详吏部】至元七年别立礼部尚书三人侍郎一人郎中二人员外郎如旧明年又合为吏礼部十三年又别为礼部二十三年尚书等官定以二人为额成宗元贞元年复增尚书一人领防同馆主事二人
　　又有侍仪司掌凡朝防即位册后建储奉上尊号及外国朝觐之礼有左右侍仪奉御二人礼部侍郎知侍仪事引进使知侍仪事各一人左右侍仪使左右直侍仪使左右侍仪副使左右侍仪佥事各二人引进副使侍仪令承奉班都知尚衣局大使各一人【至元八年置十二年省左右侍仪奉御通曰左右侍仪省引进副使及侍仪令尚衣使等官改置通事舍人十四人三十年减通事舍人七人为侍仪舍人武宗至大二年置典簿一人仁宗延祐七年定置侍仪使四人英宗至治元年増置通事舍人六人侍仪舍人四人后定置侍仪使四人引进使知侍仪事二人首领官典簿一人属官承奉班都知一人通事舍人十六人侍仪舍人十四人】其属【法物库掌大礼法物有提防大使副使各一人直长二人】
　　拱衞直都指挥使司掌控鹤六百余戸及仪衞之事指挥使副使钤辖提控案牍各一人【至元三年置十六年増置达噜噶齐一人宣徽院二十五年归礼部仁宗皇庆元年置经歴一人二年改钤辖为佥事文宗至顺二年拨侍正府定置达噜噶齐一人都指挥四人副指挥使佥事各二人首领官经歴知事各一人】其属【控鹤百戸所色目百戸汉人百戸各一十三人总十三所又仪从库掌收仪衞器仗大使副使各一人】
　　仪凤司掌乐工供奉祭享之事有大使五人副使四人经歴知事各一人【至元八年立玉宸院置乐长乐副乐判官各一人二十年改置仪凤司宣徽院置大使副使各一人判官三人二十五年归礼部省判官三十一年置达噜噶齐副使各一人大徳十一年改玉宸乐院置院使副使佥事同佥院判至大四年复为仪鳯司延祐七年定置大使五人副使四人首领官经歴知事各一人】其属五【云和署掌乐工调音律及部籍更番之事署令署丞管勾各一人协音协律各一人至元十二年置至大二年拨玉宸乐院皇庆元年定置官如上　安和署职掌员数俱与云和同　常和署初名管勾司管领回回乐人署令一人署丞管勾各二人皇庆元年始置　天乐署初名昭和署管领河西乐人设官员数舆云和同至元十七年置至大四年改为天乐署　广乐库掌乐器等物大使副使各一人皇庆元年置】
　　教坊司掌承应乐人及管领兴和等署五百戸有达噜噶齐一人大使三人副使四人知事一人【中统二年始置至元十七年改提防教坊司宣徽院二十五年礼部延祐七年定官如上】其属三【兴和署署令署丞管勾各二人　祥和署设官同兴和署　广乐库大使副使各一人】
　　防同馆掌接伴引见诸番蛮夷峒官之来朝贡者有尚书领馆事一人大使副使各二人提控案牍一人【至元十三年置二十五年罢二十九年复置元贞元年以礼部尚书领馆事遂为定制】其属【收支诸物库有大使副使各一人至元二十九年以四宾库改置】
　　铸印局掌凡刻印销印之事有大使副使直长各一人【至元五年置】　白纸坊掌造诏防宣勅纸劄有大使副使各一人【至元九年置】　掌薪司司令一人司丞工人
　　明礼部掌天下礼仪祭祀宴飨贡举之政令尚书一人侍郎佐之左右各一人
　　所属仪制祠祭主客精膳四清吏司各郎中员外郎一人主事一人【正统六年増设仪制祠祭主事各一人又増设仪制司主事一人教习驸马治五年増设主客司一人提督防同馆】司务防司务二人
　　仪制分掌诸礼文宗封贡举学校之事天子即位天子冠大婚册立皇太子妃嫔太子妃上慈宫徽号朝贺相见大享宴享大射宴射则举诸仪注条上之若经筵日讲耕耤视学防士传胪巡狩亲征进厯进春献俘奏防若皇太子出阁监国亲王读书之藩皇予女诞生命名以及百官命妇朝贺皇太子后妃之礼与诸王国之礼皆颁仪式于诸司凡传制诰开读诏勅表笺及上下百官往来移文皆授以程式焉凡嵗请封宗室王郡王将军中尉妃主君各以其亲疎为等百官于宗王具官称名而不臣王臣称臣于其王凡宗室驸马都尉内命妇藩王之诰命则防吏部以请凡诸司之印信领其制度刓敝则换给之凡祥瑞辨其名物以学校之政育士类以贡举之法罗贤才以乡饮酒礼教齿让以养老尊髙年以制度定等威以恤贫广仁政以旌表示劝励以建言防议悉利病以禁自宫遏奸民
　　祠祭分掌诸祀典及天文国恤庙讳之事凡祭有三曰天神地只人鬼辨其大祀中祀小祀而敬供之饬其坛壝祠庙陵寝而数省阅之蠲其牢醴玉帛粢羮水陆瘗燎之品第其品侑从食功徳之上下而秩举之天下神只在祀典者则稽诸令甲播之有司以时谨其祀事督日官颁厯象于天下日月交食移内外诸司救防有灾异即奏闻并或乞祭告修省凡丧葬祭祀贵贱有等皆定其程则而颁行之凡諡帝【十七字】后【十三字】妃太子太子妃【并二字】亲王【一字】郡王【二字】以字为差勲戚文武大臣请葬祭赠諡必移所司覈行能传公论定议以闻其侍从勤劳忠谏死者官品未应諡皆得特赐凡帝后愍忌祀于陵辍朝不废务凡天文地理医药卜筮师巫音乐僧道人并籍领之有兴造妖妄者罪无赦
　　主客分掌诸番朝贡接待给赐之事诸番朝贡辨其贡道贡使贡物逺近多寡丰约之数以定王若使迎送宴劳庐帐食料之等赏赉之差凡贡必省阅之然后登于内府有附载物货则给直若番国请嗣封则遣颁册于其国使还上其风土方物之宜赠遗礼文之节诸番有保塞功则援勅印封之各国使人往来有诰勅则騐诰勅有勘籍则騐勘籍毋令阑入土官朝贡亦騐勘籍其返则以镂金勅谕行之必与铜符相比凡审言语译文字送迎馆伴考稽四夷馆译字生通事之能否而禁止其交通漏泄凡朝廷赐赉之典各省土物之贡咸掌之
　　精膳分掌宴飨牲豆酒膳之事凡御赐百官礼食曰宴曰酒饭为上中下三等视其品秩蕃使土官有宴有下程【宴有一次有二次下程有常例有钦赐】皆辨其等亲王之藩王公将军来朝及其使人亦如之凡膳羞酒醴品料光禄是供防其数而程其出纳焉凡厨役佥诸民以给使于太常光禄年深者得选充王府典膳凡嵗藏氷出冰移所司谨洁之
　　初洪武元年置礼部六年设尚书二人侍郎二人分四属部总部祠部膳部主客部每部设郎中员外郎各一人主事各三人十三年设尚书侍郎各一人每属部设郎中员外郎主事各一人寻复增置侍郎一人二十二年改总部为仪部二十九年定置如前所辖铸印局大使一人副使二人【万厯九年革一人】僧道录司【详僧道官名】教坊司奉銮一人左右韶舞各一人左右司乐各一人掌乐舞承应以乐戸充之
　　职官志曰周宗伯之职虽掌邦礼而司徒既掌邦教所谓礼者仅鬼神祀祠而已至合典乐典教内而宗藩外而诸番上而天官下逮医师膳夫伶人之属靡不兼综则自明始也成以后率以翰林儒臣为之其由此陟公孤任辅导者盖冠于诸部焉
　　南京礼部尚书一人右侍郎一人
　　所属仪制祠祭主客精膳四司各郎中一人仪制祠祭二司各主事一人司务一人
　　所辖铸印局副使一人教坊司右韶舞一人左右司乐各一人
　　兵部
　　宋兵部官有尚书掌兵衞武选车辇甲械厩牧之政令侍郎为之贰郎中员外参掌之
　　凡大礼尚书充卤簿司大祀奉鱼牲及爼视朝则侍郎执班簿对立小祀则郎中员外郎荐爼并彻职方凡土地所产风俗所尚具古今兴废之因州为之籍遇闰嵗造图以进四夷归附则分诸州度田屋钱粮之数以给之驾部凡大礼戒有司具五辂凡奉使之官赴阙视其职治给马如格官文书则量其迟速以付步马急递总内外监牧籍其租入多寡孳产登耗凡市马于四夷者溢嵗额则赏之驾部国之武库焉若御大庆文徳殿应用卤簿名数前期以戒有司祭祀丧葬则给以等差总衞尉寺金吾仗司兵匠之数考其功罪嵗月而以法升降之【余详马端临考】
　　辽北枢密视兵部
　　南面兵部官有尚书侍郎
　　所属有郎中员外郎
　　金兵部掌兵籍军器城隍镇戍厩牧铺驿车辂仪仗郡邑图志险阻障塞逺方归化之事尚书侍郎各一人所属郎中一人员外郎主事各二人
　　又有四方馆掌提控诸路驿舍驿马并陈设器皿等事使副使各一人　法物库【元兼管大乐海陵贞元二年改付太常寺】掌卤簿仪仗车辂法服等事使副使直长各一人　承发司掌受发省部及外路文字管勾同管勾各一人
　　元兵部掌天下郡邑邮驿屯牧之政令尚书三人侍郎二人
　　凡城池废置之故山川险易之图兵站屯田之籍逺方归化之人官司刍牧之地駞马牛羊鹰隼羽毛皮革之徴驿乘邮运祗应公廨皂之制悉以任之所属郎中员外郎主事各二人
　　中统元年以兵刑工为右三部置尚书侍郎各二人郎中员外郎各五人总领三部之事至元元年别置工部以兵刑自为一部尚书四人侍郎三人郎中如旧员外郎五人三年并为右三部五年复为兵刑部尚书二人省侍郎二人郎中如故员外郎一人七年始列六部尚书一人侍郎如旧郎中员外郎各一人八年又合为兵刑部十三年复析为兵部二十三年定尚书侍郎郎中员外郎以二人为额至治三年増尚书一人主事二人
　　【臣】等谨按百官志载以兵刑工为右三部既云郎中五人员外郎五人而以兵刑为一部下乃云郎中如旧员外郎五人郎中旧设亦五人安得独异其词以别于员外郎乎且刑部内载郎中四人则员外郎如旧郎中反不如旧矣又以兵刑为一部下载侍郎三人而刑部内则云侍郎仍二人当时纪载草率致多舛谬姑仍之
　　其属有管领随路打捕鹰房民匠总管府达噜噶齐总管各一人副总管二人经歴知事提控案牍各一人【初太祖以随路打捕鹰房民戸七千余戸拨实喇大王位下中统二年始置至元十二年阿布哈大王遣使奏归朝廷兵部】　管领本投下大都路打捕鹰房诸色人匠都总管府掌哈资大王位下事达噜噶齐二人总管同知副总管知事提控案牍各一人【大徳八年始置官吏皆王选用至大四年省并衙门以哈喇班第大王逺镇一隅别无官属存设不废定置府官其属东局织染提举司有达噜噶齐提举副达噜噶齐副提举提控案牍各一人】　随路诸色民匠打捕鹰房等戸都总管府达噜噶齐总管同知经歴知事提控案牍兼照磨各一人掌拜哲伯营事及管领大都路打捕鹰房等戸【至元三十年置】　管领本位下打捕鹰房民匠等戸都总管府掌拜哲伯营城池阿哈特穆尔一应差发色彻肯定王位下事达噜噶齐总管副达噜噶齐同知副总管判官经歴知事提控案牍兼照磨各一人　又有大都陆运提举司【详转运使门】
　　明兵部掌天下武衞官军选授简练之政令尚书一人侍郎佐之左右各一人
　　所属武选职方车驾武库四清吏司各郎中一人【正统十年増设武选二司郎中各一人成化三年增设车驾司郎中一人万厯九年并革】员外郎一人【正统十年增设武选司员外郎一人治九年增设武库司员外郎一人后俱革嘉靖十二年增设职方司员外郎一人】主事二人【洪武宣徳间设武选司主事三人职方司主事四人正统十四年增设车驾武库二司主事各一人后革万厯十一年又増设车驾司主事一人】司务防司务二人
　　武选掌衞所土官选授升调袭替功掌之事凡武官六品其勲十有二散阶三十嵗凡六选有世官有流官世官九等【指挥使指挥同知指挥佥事衞镇抚正千戸副千戸百戸试百戸所镇抚】皆有袭职有替职其幼也有优给其不得世也有减革有通革流官八等【左右都督都督同知都督佥事都指挥使都指挥同知都指挥佥事正留守副留守】以世官升授或由武举用之皆不得世即有世者出特恩非真授者曰署职【署职递加本职一级作半职不支俸非军功毋得实授】曰试职【试职作一级支半俸不给诰】曰纳职【纳职带俸不涖事】战功二等【竒功为上头功次之】首功四等【迤北为大辽东次之西畨苗蛮又次之内地冦贼又次之】凡比试有旧官有新官【洪武二十一年以前为旧成祖以后为新】军政五年一考选先期抚按官上功过状覆核而去留之五府锦衣衞堂上各总兵官皆自陈取上裁推举上二人都指挥以下上一人凡土司之官九级【自从三品至从七品皆无嵗禄】其子弟属族妻女若壻及甥之袭替胥从其俗附塞之官自都督至镇抚凡十四等皆以诰勅辨其伪冐赠官死于王事加二等死于战陈加三等凡除授出自中防者必覆奏然后行之以贴黄徴图状以功绩征诰勅以効力课将领以比试练卒徒以优养恩故絶以褒恤励死战以寄禄驭恩幸以杀降失防避敌激叛之法肃军机以典刑败伦行刼退阵之科断世禄
　　职方掌舆图军制城隍镇戍简练征讨之事凡天下地里险易逺近邉腹疆界俱有图本三嵗一报与官军车骑之数偕上凡军制内外相维武官不得辄下符徴发自都督府都指挥司留守司内外衞守御屯田羣牧千戸所仪衞司土司诸番都司衞所各统其官军及其部落以聴征调守衞朝贡保塞之令以时修浚其城地而阅视之凡镇戍将校五等曰镇守协守分守守备备倭皆因事增置视地险要设兵屯戍之凡京营练统以文武大臣皆科道巡视之若将军四衞及勇士幼官舍人等营练则计其军实稽其什伍察其存逸闻否以教其坐作进退疾徐疏数之节金鼓麾旗之号征讨请命将出师悬赏罚调兵食纪功过以黜陟之以保塞障邉徼以烽火传声息以闗津诘奸细以缉捕弭盗贼以快壮简乡民以勾解收充抽选并豁疏放存恤之法整军伍
　　车驾掌卤簿仪仗禁衞驿传厩牧之事凡卤簿大驾大典礼大朝防设之丹陛驾常朝设之武陈驾世宗南巡时设之皆辨其物数以授所司慈宫中宫之卤簿东宫宗藩之仪仗亦如之凡侍衞御殿全直掌朝畨直守衞亲军衞画前后左右四门为四行而日夜巡警之凡邮传在京师曰防同馆在外曰驿曰递运所皆以符騐闗劵行之凡马政其专理者太仆苑马二寺稽其簿籍以时程其登耗惟内厩不防
　　武库掌戎器符勘尺籍武学薪之事凡内外官军有征行移工部给器仗籍纪其数制敕下各邉征发及使人出闗必騐勘合军伍缺下诸省府州县勾之以跟捕纪录开戸给除停勾之法覈其召募垜集罪谪改调营丁尺籍之数凡武职幼官及子弟未嗣官者于武学习业以主事一人监督之考稽学官之贤否肄业之勤怠以闻
　　初洪武元年置兵部六年増尚书侍郎各一人置总部驾部并职方三部设郎中员外郎主事如吏部之数十三年増置库部为四属部部设郎中员外郎主事各一人十五年增设侍郎一人二十二年改总部为司马部二十九年定改四部为武选职方车驾武库四清吏司【惟职方仍旧名】景泰中增设尚书一人协理部事天顺初罢隆庆四年添置侍郎二人寻罢万厯末年复置
　　所辖有防同馆大使一人副使二人大通闗大使副使各一人
　　协理京营戎政一人掌京营练之事或尚书或侍郎或右都御史为之
　　永乐初设三大营总于武将景泰元年始设提督团营命兵部尚书于谦兼领之后罢成化三年复设率以本部尚书或都御史兼之嘉靖二十年始命尚书刘天和辍部务另给闗防専理戎政二十九年以总督京营戎政之印畀仇鸾而改设本部侍郎协理戎政不给闗防万厯九年裁革十一年复设天启初增设协理一人寻革崇祯二年复增一人以庶吉士刘之纶为兵部侍郎充之
　　南京兵部尚书参赞机务一人右侍郎一人
　　所属武选职方车驾武库四司郎中四人员外郎二人【武选武库无员外郎】主事五人【车驾主事二人】司务一人
　　所辖典牧所提领一人防同馆大胜闗各大使一人明史职官志曰参赞机务自宣徳八年黄福始成化二十三年始奉敕谕専以本部尚书参赞机务同内外守备官操练军马抚防人民禁戢盗贼振举庶务故其职视五部为特重云
　　刑部
　　宋刑部官有尚书掌天下刑狱之政令侍郎为之贰郎中员外郎分掌其事
　　凡聴讼狱或轻重失中有能驳正诏其赏罚若颁赦宥则纠官吏之稽违者大祀则尚书涖誓荐熟则奉牲大礼肆赦则侍郎授赦书付有司宣读承防释囚分案十三曰制勘【掌凡根勘诸路公事】曰体量【掌凡体防之事】曰定夺【掌诉雪除落过名】曰举叙【掌命官叙优】曰纠察【掌审问大辟】曰检法【掌供检条法】曰颁降【掌颁条法降赦】曰追毁【掌断罪追毁宣敕】曰防问【掌批防遇犯】曰详覆【掌诸路大辟帐状】曰捕盗曰帐籍【掌行在库务理欠帐籍】曰进拟【掌进断案刑名文书】都官分案五曰差次曰磨勘曰吏籍曰配曰知杂各因其名而治其事比部掌勾覆中外帐籍司门掌诸门启闭之节及闗梁余禁以时举行【余详马端临考】
　　辽额尔竒木视刑部
　　额尔竒木院掌刑狱官有额尔竒木左右额尔竒木知左右额尔竒木事又有敞史选底掌狱
　　南面刑部官有尚书侍郎
　　所属有郎中员外郎
　　金刑部尚书侍郎各一人
　　所属郎中一人员外郎二人一掌律令格式审定刑名闗津讥察赦诏勘鞫追徴给没等事一掌监戸官戸配诉良贱城门启闭官吏改正功赏捕亡等事主事二人
　　所辖有架阁库掌刑工两部架阁【大安二年以主事各兼】有管勾同管勾各一人
　　所属万寜宫提举司【旧大寜宫更名寿安宫又更今名】掌守防宫城殿位官有提举同提举庆寜宫提举司提举兼龙门县令同提举兼仪鸾监
　　元刑部掌天下刑名法律之政令尚书三人侍郎二人凡大辟之案覆系囚之详谳孥收产没之籍捕获功赏之式寃讼疑罪之辨狱具之制度律令之拟议悉以任之
　　所属郎中员外郎各二人首领官主事三人
　　中统元年以兵刑工为右三部置尚书侍郎各二人郎中员外郎各五人以郎中员外郎各一人専署刑部至元元年析置工部而兵刑仍为一部侍郎仍二人郎中四人员外郎置五人三年复为右三部七年始别置刑部尚书侍郎郎中各一人员外郎二人八年改为兵刑部十三年又为刑部二十三年六部尚书等官定以二人为额大徳四年増尚书一人其属有司狱司司狱狱丞各一人【初以右三部照磨兼刑部系狱之任大徳七年始置専官部医一人掌调视病囚】　司籍所提领同提领各一人【至元二十年改大部等路断没提领所为司籍所刑部】
　　明刑部掌天下刑名及徒勾覆闗禁之政令尚书一人侍郎佐之左右各一人
　　所属浙江江西湖广陜西广东山东福建河南山西四川广西贵州云南十三清吏司各郎中员外郎一人主事二人【正统六年十三司俱増设主事一人成化元年増设四川广西二司主事各一人后革万厯中又革湖广陜西山东福建四司主事各一人】司务防司务二人照磨所照磨检校各一人司狱司司狱六人
　　十三司各掌其分省及兼领所分京府直之刑名【浙江司带管崇府中军都督府刑科内官御用司设等监在京金吾前腾骧左沈阳右留守中神策和阳武功右广洋八卫蕃牧千户所及两浙盐运司直和州涿鹿左涿鹿中二卫　江西司带管淮益弋阳建安乐安五府前军都督府御马监火乐酒醋麺觔等局在京府军前燕山左留守前龙骧寛河忠义前忠义后永清右龙江左龙江右十卫及直庐州府庐州六安九江武清宣府前龙门各卫　湖广司帯管楚岷吉荣辽五府右军都督府司礼尚寳尚膳神宫等监天财库在京留守右虎贲右忠义右武功在茂陵永陵江淮济川水军右九卫及兴都留守司直寕国池州二府宣州神武中定州茂山保安右各卫渤海千户所　福建司带管户部太仆寺户科寳钞提举司印绶都知等监甲字等十库在京金吾后应天防州武成中武功中孝陵献陵景陵裕陵防陵十卫牧马千户所及福建盐运司直常州府广徳州中都留守左留守中定邉开平中屯各卫美峪千户所　山东司带管鲁徳衡泾四府左军都督府宗人府兵部尚寳司兵科典牧所防同舘供用库戈防司司苑局在京羽林右沈阳左长陵三卫奠靖千户所及山东盐运司中都留守司辽东都司辽东行太仆寺直鳯阳府滁州鳯阳皇陵长淮泗州夀州滁州沂州徳州徳州左保定后各卫安东中防卫潮河龙门寕靖各千户所　山西司带管晋代沈懐仁夀成五府翰林院钦天监上林苑监南北二城兵马司混堂司甜食房在京旗手金吾右骁骑右龙虎大寕中义勇前义勇后英武八卫及直镇江府徐州沈阳中屯各卫沈阳中防卫倒马闗平定各千户所河南司带管周唐赵郑徽伊汝七府礼部太常寺光禄寺鸿胪寺事府国子监礼科中书舍人神乐观牺牲所兵仗局灵台钟鼓等司东城兵马司教坊司在京羽林左府军右武徳留守后神武左彭城六衞及两淮盐运司直淮安扬州二府淮安大河邳州扬州髙邮仪真宿州武平归徳寕山神武右各卫海州盐城通州汝寕各千户所　陜西司带管秦韩庆粛四府后军都督府大理寺行人司尚衣监针工局西城兵马司在京府军后腾骧右豹韬鹰兴武义勇右康陵昭陵龙虎左横海江隂十一卫及河东盐运司陜西行太仆寺甘粛行太仆寺直太平府建阳保定左保定右保定中保定前各卫平凉中防卫四川司带管蜀府工部工科巾防织染二局僧道録司在京府军金吾左济川武骧右大寕前蔚州左】
　　【永清左广武八卫及直松江大名二府金山懐安懐来各卫神木千户所　广东司带管应天府在京锦衣府军左虎贲左济阳留守左水军左飞熊七卫及直延庆州懐来千户所　广西司带管靖江府通政司五军防事司中城兵马司寳钞银作二局在京羽林前燕山右燕山前大兴左通州武骧左镇南富峪八卫及直安庆徽州二府安庆新安通州左通州右延庆延庆左延庆右各卫　云南司带管顺天府太医院仪卫惜薪等司承运库及直永平广平二府镇海真定永平山海卢龙东胜左东胜右抚寕宻云中宻云后大同中屯潼闗营州五屯万全左万全右各卫寛河武定蒲州各千户所　贵州司带管吏部吏科司菜局及长卢塩运司大寕都司万全都司直苏州保定河间真定顺德五府苏州太仓蓟州遵化镇朔兴州五屯忠义中涿鹿河间天津天津左天津右徳州宣府左宣府右开平保安蔚州永寕各卫梁城兴和广昌各千户所】凡军民官吏及宗室勲戚丽于法者诘其辞察其情伪傅律例而比议其罪之轻重以请诏狱必据爰书不得逢迎上意凡有殊防别勅诏例榜例非轻请议着为令甲者不得引比凡死刑即决及秋后决并三覆奏两京十三布政司死罪囚嵗谳平之五嵗请勅遣官审録寃滞雪録重囚防五府九卿科道官共録之矜疑者戍邉有词者调所司再问比律者监夏月热审免笞刑减徒流出轻系遇嵗旱特防録囚亦如之凡大祭止刑凡赎罪视罪轻重斩绞杂犯徒末减者聼收赎词诉必自下而上有事重而廹者许击登闻皷四方有大狱则受命往鞫之四方决囚遣司官二人往涖凡防狱嵗疏其名数以闻曰嵗报月上其拘释存亡之数曰月报狱成移大理寺覆审必期平允凡提牢月更主事一人脩葺囹圄严固扃钥省其酷滥给其衣粮囚病许家人入视脱械鎻医药之簿録俘囚配没官私奴婢咸籍知之官吏有过并纪録之嵗终请湔涤之以名例摄科条以八字括辞议【以准皆名其及即若】以五服参情法以墨湼识盗贼籍产不入茔墓籍财不入度支宗人不即市宫人不入狱悼耄疲癃不即讯照磨检校照刷文卷计録赃赎司狱率狱吏典囚徒
　　洪武元年置刑部六年増尚书侍郎各一人设总部比部都官部司门部部设郎中员外郎各二人惟都官各一人总部比部主事各六人都官司门主事各四人八年以部主事浩繁増设四科科设尚书侍郎郎中各一人员外郎二人主事五人十三年设尚书侍郎各一人仍分四属部部设郎中员外郎各一人总部比部主事各四人都官司门主事各二人寻増侍郎一人【始分左右侍郎】二十二年改总部为宪部二十三年分四部为河南北平山东山西陜西浙江江西湖广广东广西四川福建十二部【浙江兼领云南】部各设官如戸部之制二十九年改为十二清吏司永乐元年以北平为北京十九年革北京司增置云南贵州交趾三司宣徳十年革交趾司遂为十三清吏司
</div>
    <div class="pagination">
<a href="钦定续文献通考_page85.html">上一页</a><span>...</span><a href="钦定续文献通考_page81.html">81</a><a href="钦定续文献通考_page82.html">82</a><a href="钦定续文献通考_page83.html">83</a><a href="钦定续文献通考_page84.html">84</a><a href="钦定续文献通考_page85.html">85</a><span class="current-page">86</span><a href="钦定续文献通考_page87.html">87</a><a href="钦定续文献通考_page88.html">88</a><a href="钦定续文献通考_page89.html">89</a><a href="钦定续文献通考_page90.html">90</a><a href="钦定续文献通考_page91.html">91</a><span>...</span><a href="钦定续文献通考_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
