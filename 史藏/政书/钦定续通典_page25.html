<!DOCTYPE html>
<html>
<head>
    <meta charset="UTF-8">
    <title>钦定续通典 - 第 25 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续通典 - 第 25 页/共 77 页</h1>
    <div class="content">　　重戴以皂纱为之方而垂檐紫里两紫缨组为缨垂而结之颔下葢折上巾又加以帽焉【宋初御史台皆重戴余官或戴或否后新进士亦带至释褐则止太宗淳化二年御史台言旧仪三院御史台及出使并重戴事已久废其御史出台为省职及在京厘务者请依旧仪从之又诏两省及尚书省五品以上皆重戴枢密三司使副则否中兴后御史两制知贡举官新进士上三人许服之】
　　钹笠【元】
　　元制宝顶金凤钹笠珠縁边钹笠并为皇帝之服金凤顶笠亦元制皇帝之服夏服大红緑蓝银褐枣褐金绣龙五色罗则冠之各随其服之色







　　钦定续通典卷五十六
　　钦定四库全书
　　钦定续通典卷五十七
　　礼【嘉】
　　天子纳后妃【册后附　宋　辽　金　元　明】
　　宋制自太祖建隆元年立琅邪郡夫人王氏为皇后命所司择日备礼册命自后凡制书云册命者多不行册礼后妃皆写册命告身以金花龙凤罗纸金涂褾袋有司进入学士院草制宣于正殿近侍牧守宗室皆修贡礼羣臣拜表称贺又诣内东门奉牋贺皇后真宗册徳妃刘氏为皇后不欲令藩臣贡贺不降制于外廷止命学士草词付中书仁宗册皇后曹氏其册制如皇太子玉用珉玉五十简匣依册之长短宝用金方一寸五分髙一寸其文曰皇后之寳盘螭纽绶并缘册寳法物依约旧制为之匣盝并朱漆金涂银其礼与通礼异不立仗不设县前一日守宫设次于朝堂设册宝使副次于东门外命妇次于受册宝殿前外设皇后受册寳位于殿庭阶下北向奉礼设册寳使位于内东门外副使内侍位于其南差退东向北上册寳案位于使前南向又设内给事位于北面南向其日百官常服早入次礼直官通事舍人先引中书令侍中门下侍郎中书侍郎及奉册寳官执事人綘衣介帻诣垂拱殿门就次以俟册降礼直官通事舍人分引宰臣枢密册寳使副百官诣文徳殿立班东西相向内侍二员自内承防降皇后册寳出垂拱殿奉册寳官俱搢笏率执事人礼直官中书侍郎押册中书令后从门下侍郎押寳侍中后从由东上閤门出至文徳殿庭权置礼直官通事舍人引使副就位次引侍中于使前西向称有制典仪曰再拜赞者承使副在位官皆再拜宣曰赠尚书令冀王曹彬孙女册为皇后命公等持节展礼使副再拜侍中还位门下侍郎帅主节者诣使东北主节以节授门下侍郎门下侍郎执节授册使册使跪受兴付主节幡随节立于使左次引中书令侍中诣册寳东北西向立中书侍郎引册案立于中书令右中书令取册授册寳使册寳使跪受兴置于案中书令中书侍郎退复班门下侍郎引寳案于侍中之右取寳授册寳使如上仪退复位典仪赞拜讫礼直官通事舍人引使副押册寳持节者前奉册寳官奉舁授卫如式以次出朝堂门诣内东门附内臣入进内臣引内外命妇入就位内侍诣閤请皇后服袆衣册寳至使副俱东向内给事前北向跪称册寳使李廸副使王随奉制授皇后册寳【其册文曰天地定位隂阳相成人道贯之以纲大伦后徳配之以熈内治圣人有以端其本也故造舟之迎言乎备诗人有以善其化也故周南之风着乎始粤朕冲昧祗若丕构深唯负荷之重辅佐攸艰用简纳贤明协于神人之望咨尔赠尚书令冀王配飨太祖庙廷曹彬孙女唯乃祖克有武力勤劳王家保勲不伐飨厥终庆教流后昆熏然慈和善祥慿积生此邦媛其渐渍醇醲发闻馨香所从来逺矣起居祖习不待姆氏之训风容矩度自为宗党之宪长秋旷位隂教未序咨求训范统正六列宗公鼎臣诵言于朝愿即嘉时聿修典礼朕以春秋之义必娶大国挚畴之家乃称福耦谋及奉筮聘以谷珪惟吉之从有命既集今遣使工部尚书同平章事李廸副使户部侍郎参知政事王随持节册命尔为皇后钦哉夫唯肃恭可以侍上夫唯谦裕可以接下防而能约则骄弗至动而慎思则悔弗萌乃后徳修乃媛职奉承宗庙仪刑家国永绥无疆之祚不其韪欤】俛伏兴退复位内给事入诣受册寳殿门皇后前跪奏讫内侍进诣使前西南跪受册寳以授内谒者监使退复位内谒者监主当内臣持册寳入内东门内侍从之以次入诣殿庭内侍赞引皇后降立庭中北向位内侍跪取册次内侍跪取寳立皇后右少前西向内侍二员进立皇后左少前东向内侍称有制内侍赞皇后再拜内侍捧册进授皇后皇后受以授内侍次内侍奉寳亦然复赞再拜讫皇后升坐内臣引内外命妇称贺如常仪礼毕内侍导皇后降坐内臣还閤内外命妇朝退皇后易常服谢皇帝皇太后用常礼百官诣东上閤门表贺哲宗元祐五年八月太皇太后诏以皇帝纳后令翰林学士御史中丞两省与太常礼官检详古今六礼沿革叅考通礼典故具为成式羣臣又议勘昏御史中丞郑雍等请不用隂阳之说吕大防亦言不可太后纳之六年八月三省枢密院言六礼命使纳采问名纳吉纳成请期差执政官摄太尉充使侍从官或判宗正官摄宗正卿充副使以旧尚书省为皇后行第纳采问名同日次日纳吉纳成告期纳成用谷圭为贽不用雁请期依开寳礼改为告期亲迎命使奉迎纳采前择日告天地宗庙皇帝临轩发册同日先遣册礼使副次遣奉迎使令文武百官诣行第班迎又言据开元礼纳采问名合用一使纳吉纳成各别遣使今未委三礼共遣一使或各遣使又合依发册例立仗诏各遣使文徳殿发制依发册例立仗七年正月诏尚书左丞苏颂撰册文并书学士院上六礼词语【其纳采制文略曰太皇太后曰咨某官封姓名浑元资始肇经人伦爰及夫妇以奉天地宗庙社稷谋于公卿咸以为宜率由旧典今遣使持节太尉某宗正卿某以礼纳采问名制曰两仪合徳万物之统以聴内治必资令族重宣旧典今遣使持节某官以礼问名纳吉制曰人谋筮同符元吉恭顺典礼今使某官以礼纳吉纳成制曰咨某官某之女孝友恭俭实维母仪宜奉宗庙永承天祚以黝纁谷圭六马以章典礼今使某官以礼纳成告期制曰谋于公卿大筮元罔冇不臧吉日唯某月某甲子可迎率遵典礼今遣某官以礼告期奉迎制曰礼之大体钦顺重正其期维吉典图是若今遣某官以礼奉迎】三月礼部太常寺上纳后仪注发六礼制书太皇太后御崇庆殿内外命妇立班行礼毕内给事中出殿门置六礼制书案上出内东门礼直官通事舍人引由宣祐门至文徳殿后门入权置案于西閤门命使纳采问名文徳殿宰臣亲王执政官宗室百僚大小使臣易朝服乐备而不作班定内给事奉制书案置横街北稍东西向北上礼直官通事舍人引门下中书侍郎次引使副就横街南承制位北向东上内给事诣使者东北靣称太皇太后有制典仪曰再拜在位官皆再拜宣制曰皇帝纳后命公等持节行礼典仪曰再拜使副皆再拜授制讫典仪曰再拜在位官皆再拜礼直官通事舍人太常博士引使副从制案出载于油络网犊车出宣徳鼓鼓吹备而不作至皇后行第大门外令使二人对奉制案立主人立大门内傧者立主人之左北靣进受命出曰敢请事使者曰某奉制纳采傧者入告主人曰某之女若而人既防制访臣某不敢辞傧者出告入引主人出大门外再拜使者先入使者曰太皇太后制再拜宣制书毕主人再拜受讫主人进表讫再拜使者出问名同上仪使者曰将加卜筮奉制问名主人曰臣某之女若而人既防制命臣某不敢辞命使纳吉纳成告期并同命使纳采问名仪纳吉使者曰加请卜筮占曰从制使某纳吉主人曰臣某之女若而人筮云吉臣预有焉臣某请奉典制告期使者曰某奉制告期主人曰臣某谨奉典制以上纳吉纳成告期请见授制接表并如纳采仪临轩命使册后及奉迎于文徳殿百官朝服皇帝常服乘辇至殿后閤侍中奏中严外办乃服通天冠绛纱袍乘辇出自西房降辇即御座两省官及待制权侍郎观察使以上分东西入殿门各就位东西相向立奉寳制御坐前奉宣后册由东上閤门至文徳殿庭横行典仪曰拜在位官皆再拜使副受册宣制曰册某氏为皇后命公等持节展礼典仪曰拜使副再拜受册寳讫典仪赞百官再拜宣制曰太皇太后制命公等持节奉迎皇后典仪赞使副再拜受节又赞百官再拜侍中奏礼毕解严百官再拜出皇帝常服还内册寳至皇后行第如纳采仪使者曰某奉制授皇后备物典册皇后受册寳内外命妇序立如仪主人以书奉使者奉迎百官常服班宣徳门外行第傧者请使者曰某奉制以礼迎傧者入告主人曰臣某谨奉典制傧者出告入引主人出大门外再拜使者先入曰有制主人再拜使者宣制毕主人再拜受制答表又再拜姆导皇后尚宅前引升堂出立房外典仪赞使副再拜使者曰令月吉日某等承制以礼奉迎内侍受以入使副退主人以书授使者奉于司言受以奏闻皇后降立堂下再拜讫升堂主人升自东阶西向曰戒之戒之夙夜无违命主人退母进西阶上东向施衿结帨曰勉之戒之夙夜无违命皇后升舆至中门升车出大门使副及羣臣前引将至宣徳门百官宗室班迎再拜讫分班皇后入门鸣钟鼔班迎官退廼降车入次升舆入端礼门文徳殿东上閤门文徳殿后门入至内东门内降舆司舆前导诣福宁殿门大次以俟晡后皇后车入宣徳门侍中版奏请中严内侍转奏皇帝服通天冠绛纱袍御福宁殿尚宫引皇后出次诣殿庭之东西向立尚仪跪奏外办请皇帝降坐礼迎尚宫前引诣庭中之西东靣揖皇后以入导升西阶入室各就榻前立尚食跪奏具皇帝揖皇后皆坐尚食进馔食三饭尚食进酒受爵饮尚食以馔从再饮如初三饮用巹如再饮尚仪跪奏礼毕俱兴尚宫请皇帝御常服尚寝请皇后礼服入幄次日以礼朝见太皇太后皇太后参皇太妃如宫中之仪诏从之四月太皇太后手书曰皇帝年长中宫未建歴选诸臣之家以故侍卫亲军马军都虞赠太尉孟元孙女为皇后制诏六礼尚书左仆射兼门下侍郎吕大防摄太尉充奉迎使同知枢宻院事韩忠彦摄司徒副之尚书左丞苏颂摄太尉充发册使签书枢宻院事王岩叟摄司徒副之尚书左丞苏辙摄太尉充告期使皇叔祖同知大宗正事宗景摄大宗正卿副之皇伯祖判大宗正事髙宻郡王宗晟摄太尉充纳成使翰林学士范百禄摄宗正卿副之吏部尚书王存摄太尉充纳吉使权戸部尚书刘奉世摄宗正卿副之翰林学士梁焘摄太尉充纳采问名使御史中丞郑雍摄宗正卿副之五月甲午行纳采问名礼丁酉行纳吉纳成告期礼戍戍帝御文徳殿发册及命使奉迎皇后己亥百官表贺于东上閤门次诣内东门贺太皇太后又上牋贺皇后上牋贺皇太妃皇后择日诣景灵宫行庙见礼徽宗大观四年册贵妃郑氏为皇后议礼局重定仪注临轩册使皇帝御文徳殿服通天冠绛纱袍百官朝服陈黄麾细仗依古用宫架册使出殿门依近仪不乘辂权以穆清殿为受册殿其日皇后服袆衣其奉册寳授皇后皆用内侍受册讫皇后上表谢皇帝内外命妇立班称贺羣臣入殿贺皇帝于内东门上笺贺皇后其礼仪注乞依进马条令施行其防羣臣及皇后防外命妇仪注并依开元开寳礼受册之日陈宫架用女工升降行止并依乐节而别定乐名乐章皇后上表乞免受册排黄麾仗及乘重翟车陈宫架卤簿等而于延福宫受册其朝谒景灵宫亦止依近例云髙宗绍兴十三年闰四月册贵妃吴氏为皇后前期于文徳殿内设东西房东西閤凡香案宫架册寳幄次举麾位押案位权置册寳褥位受制承制宣制位赞者位奉册寳位举册举寳官位及文武官僚应行事官执事官位皆仪鸾司太常典仪分设之以俟临轩发册其日质明皇帝服通天冠绛纱袍出西閤协律郎举麾奏干安之乐皇帝降辇即御坐乐止册使副以下应在位官皆再拜侍中宣制曰册贵妃吴氏为皇后命公等持节展礼册使副再拜参知政事以节授册使册使跪受以授掌节者中书令以册授册使侍中以寳授副使并权置于案册使副以下应在位官皆再拜册使押册副使押寳持节者前导正案之乐作出文徳殿门乐止至穆清殿门外幄次权置以俟皇后首饰祎衣出閤协律郎举麾坤安之乐作皇后至殿上中间南向立定乐止册使副就内给事前东向跪称册使副姓某奉制授皇后备礼典册内给事入诣皇后前北向奏讫册使举册授内侍内侍转授内谒者监副使举寳授内侍内侍授内谒者监掌节者以节授掌节内侍持节前导册寳并案进行入诣殿庭册寳初入门宜安之乐作至位乐止皇后降自东阶至庭中北向位初行承安之乐作至位乐止皇后再拜举册官搢笏跪举册读册官搢笏跪宣册内谒者监奉册进授皇后皇后受以授司言又奉寳进授皇后皇后受以授司寳司言司寳置册寳于案举寳官并举案官俱搢笏举册寳并案兴诣东阶之东西向位置定皇后初受册寳成安之乐作受讫乐止皇后再拜礼毕辽皇帝纳后之仪择吉日至日后族毕集诘旦后出私舍坐于堂皇帝遣使及媒者以牲酒饔饩至门执事者以告使及媒者入谒再拜平身立少顷拜进酒于皇后次及后之父母宗族兄弟酒徧再拜纳币致词再拜讫后族皆坐达章锦夫人四拜请就车后辞父母伯叔父母兄弟各四拜族长者皆再拜皇后升车父母饮后酒如初教坊遮导赞祝后命赐以物后族追拜进酒遂行将至宫门宰相勅赐皇后酒徧及送者既至逹章锦夫人率皇族奉迎再拜皇后车至便殿东南七十歩止达章锦夫人请降车负银罂捧縢履黄道行后一人张羔裘若袭之前一妇人捧镜却行置鞍于道后过其上乃诣神主室三拜南北向各一拜酹酒向谒者一拜起居讫再拜次谒舅姑御容拜奠酒选皇族诸妇宜子孙者再拜之授以罂縢又诣诸帝御容奠酒神赐袭衣珠玉佩饰拜受服之后姊若妹陪拜者各赐物皇族迎者后族送者徧赐酒皆相耦饮讫后坐别殿送后者退食于次媒者防命送后者列于殿北俟皇帝即御坐选皇族尊者一人当奥坐主婚礼命执事者徃来致辞于后族引后族之长率送后者升当御坐皆再拜又一人少进附奏送后之辞退复位再拜后族之长及送后者向当奥者三拜南北向各一拜向谒者一拜后族之长跪问圣躬万福再拜复奏送后之词又再拜当奥者与媒者行酒三周命送后者再拜皆坐终宴翼日皇帝晨兴诣先帝御容拜奠酒讫复御殿宴后族及羣臣皇族后族偶饮如初百戱角觝戯马较胜以为乐又翼日皇帝御殿赐后族及赆送后者各有差受赐者再拜进酒再拜皇帝御别殿有司进皇后服饰之籍酒五行送后者辞讫皇族献后族礼物谢族以礼物谢当奥者礼毕其册皇后仪至日北南臣僚内外命妇诣端拱殿幕次皇后至閤侍中奏中严引命妇班入就东西相向位立皇帝临轩命使发册使副押册至端拱殿门外幕次侍中奏外办所司承防索扇扇上举麾乐作皇后出閤升坐扇开帘卷偃麾乐止引命妇合班靣殿起居八拜皇后降坐乐作至殿下褥位乐止引册入置皇后褥位前侍中宣皇后四拜命妇陪位皆拜引读册官至皇后褥位前俛伏跪读讫皇后四拜陪位者皆拜引皇后升殿使臣引册置皇后坐前册案退西向侍立命妇当殿称贺四拜引班首东阶上殿致词讫东阶下殿复位四拜侍中奏宣答称有教防四拜宣答讫四拜班首上殿进酒皇后赐押册使副等酒讫侍中奏礼毕承防索扇乐止皇后起入閤乐止分引命妇等东西门出金海陵天徳二年十月册妃徒单氏为皇后前一日仪鸾司设座勤政殿南向设羣臣次于明堂大乐令展宫县于殿庭设协律郎举麾位于乐县西北东向閤门设百官班位于庭并如常朝之仪又设典仪位于班之东北赞者二人在南少却俱西向设册使副位于殿门外之东又设册使副受命位于百官班前后设册寳幄次二于殿后东厢俱南向其日诸卫勒所部畧列黄麾细仗于庭符寳郎奉八寳置于左右吏部侍郎奉册礼部侍郎奉寳匣皆置于床讫出就门外班大乐令协律郎乐正典仪赞者各入就位羣臣等依时刻集朝堂俱就次各服朝服侍中约刻板奏请中严通事舍人引羣官入就庭东西相向立以北为上又引册使副于东偏门西向门下侍郎引主节奉节立于殿下东廊横街北中中书令中书侍郎帅举捧册官奉册牀立于节南侍中门下侍郎帅举捧寳官奉寳牀立于册牀之南俱西靣侍中版奏外办殿上索扇协律郎举麾宫县作皇帝服通天冠綘纱袍出自东房曲直华盖警跸侍卫如常仪即座南向坐帘卷乐止通事舍人引册使副入宫悬作使副就受命位侍中中书令门下侍郎中书侍郎举捧官依旧西靣立羣臣合班横行北靣如常朝之仪立定典仪曰再拜赞者承班首以下羣官在位者皆再拜班首问起居又再拜閤门官引摄侍中出班承制降诣使副东北西向称有制使副稍前鞠躬再拜摄侍中宣制曰命公等持节受后册寳宣制讫又俱再拜侍中还班门下侍郎引主节诣册使所主节以节授门下侍郎门下侍郎执节西向授太尉太尉授付主节主节立于使副之左右门下侍郎退还班位中书侍郎引册牀门下侍郎引寳牀立于册使东北西向以次授与太尉太尉皆捧授册牀置于北寳牀置于南侍中中书令礼仪使举捧册寳官及舁牀者退于东西塼道之左右相向立门下侍郎中书侍郎退还班典仪曰再拜赞者承羣臣在位者皆再拜讫分班东西相向立捧举舁册寳牀者进册牀先行读册官次之寳牀次行读寳官次之举舁官各分左右通事舍人引册使随之以行持节者前导太尉初行宫县乐作出殿门乐止摄侍中出班升殿奏侍中臣言礼毕殿上索扇帘降宫县作降座入自东房乐止通事舍人引羣官在位者次出俟太尉司徒徒复命礼毕还内先是有司预设太尉司徒本品革车卤簿于门外至殿门左右排列俟使副出鼔吹振作礼仪使举捧官执节者并举舁人以册寳少驻于泰和门太尉司徒及读册寳官暂归幕次内侍閤门引入泰和殿俟至殿下位鼔吹止有司预供张太和殿设皇后座于扆前殿上垂帘又设东西房于座之左右稍北又设受册位于殿庭西阶之南东向又设内命妇次于殿之左右大乐令设宫县于庭协律郎设举麾位于殿上又册寳次于门外又设行事官次于门左右又设外命妇次于门之内其日诸卫于殿门外略设黄麾仗有司设二步障于殿之西阶帘前设扇左右各十红繖一在西阶栏干外又设举册寳案位于使副之前北向又设宣徽使位于北厢南向司赞设内外命妇以下陪列位于殿庭砖道之左右每等重行异位北向内命妇在后又设司赞位于东阶东南赞者二人在南少退俱西向质明执事官大乐令等各就位皇后常服乗龙饰肩舆至泰和殿后閤近仗导卫如常仪宣徽使奏中严册使副入门宫县作俟册使庭中立乐止册在北寳在南使副立于牀后礼仪使帅持节者立于前举捧册寳官立于册寳牀左右读册寳官各立于其后宣徽使奏外办内侍閤门官引后出后閤宫县作帘卷皇后降自西阶左右步障繖扇从至阶下望勤政殿御閤所在立乐止册使进立于右宣有制閤门使内侍赞再拜册使宣曰制遣太尉臣某司徒臣某恭授皇后册寳閤门使内侍赞赞再拜册使少退中书令侍中及举捧官率举舁人奉册寳以次进于前宫县作册寳牀自东阶升并置于殿之前楹间册牀在北寳牀在南中留读册寳官立位并去帕及盖举舁人执之退立于西朶殿举擡官分左右相向立读册寳官各立于牀之东西向立既定乐止閤门使内侍赞再拜捧谢表官以表授左立内侍内侍以授后受讫以付右立内侍持表立于右閤右閤门使赞再拜讫册使退宫县作持表内侍以表付閤门官随册使行册使副至门鼔吹振作如来仪入西偏门鼓吹止册使副至御閤所在俛伏跪奏太尉臣某司徒臣某奉制授册寳礼毕俛伏兴退持表閤门官进表近侍接入进读讫退初册使退及门乐止閤门内侍引后自西阶升殿宫县作繖扇止于帘外退于左右朶殿前歩障止于阶下卷之后于座前南向立乐止中书令诣册牀南立北向称中书令臣某谨读册读毕降自东阶立于栏外第一墀上西向次侍中诣寳牀南立北向楫称侍中臣某读寳读毕降阶立于中书令之北西向内侍阁门引升座宫县作坐定乐止举捧官以次招举舁人持帕盖覆匣牀东置殿之左右册牀在东寳牀在西置讫举捧官以次降阶立于中书令侍中之后立定合班北向閤门赞再拜拜讫降东阶退出殿门其举舁人置册寳牀于东西讫各由朶殿下阶于侍中等班后直出殿门以俟复入举舁入宫受册表谢讫内侍跪奏礼毕閤门引内外命妇陪列者以次进就北向位班首初行宫县作至位乐止閤门曰再拜命妇皆再拜閤门引班首自西阶升乐作至阶乐止进当座前北向躬致称贺讫降自西阶乐作至位乐止閤门曰再拜舍人承命妇等皆再拜閤门使前承令降自西阶诣命妇前西北东向称有教防命妇等皆拜閤门使宣曰祗奉圣恩授以册寳荣幸之至兢励増深所贺知舍人曰再拜命妇皆再拜讫内侍引内命妇还宫班首初行乐作出门乐止内侍引外命妇出次宣徽使奏称礼毕降座宫县作入东房乐止归阁宫县作至阁乐止更常服内侍承教防宣外命妇入防并如常仪防毕閤门引外命妇降阶横班北向舍人曰再拜讫以次出还宫如来仪中书门下侍郎复以引进司帅举舁人进册寳入内付与都防检司退别日防羣臣防妃主宗室等赐酒设食簪花教坊作乐如内宴之仪越日朝永夀永宁两宫皇后既受册越二日内侍设座于所御殿南向其日夙兴宣徽使版奏中严质明诸侍卫宫人俱诣寝殿奉迎宣徽使版奏外办后首饰袆衣御车内侍前导降自西阶以出侍卫如常仪至太后之里门外降车障扇侍卫如常仪入立于西厢东向将至宣徽使版奏请中严既降车宣徽使版奏外办太后常服宣徽使引升座南向宣徽使引后进升至西阶北靣再拜进跪致谢词存抚赐酒食并如家人之仪礼毕宣徽使赞再拜讫宣徽使引降自西阶以出出门宣徽使奏礼毕降座入宫
　　元册皇后仪前期二日仪鸾司设发册寳案于大明殿御座前稍西设发寳案稍东掌谒设香案于皇后殿前设册案于殿内座榻前稍西西寳稍东设受册案于座榻上稍西设受寳案于稍东侍仪司设版位册使副位于廷中北靣册官位于右寳位于左礼仪使位于册案前主节位于太尉左皇后殿廷亦如之至期大昕引赞叙太尉以下于阙廷各公服侍仪使礼仪使引册使引册奉册举册读册捧册官由月华门入侍仪使礼仪使引册副引寳奉寳举寳读寳捧寳官由日精门入至露阶下依班位立侍仪捧牙牌入至寝殿前跪报外办内侍入奏出制曰可侍仪使俛伏兴皇帝出阁升辇鸣鞭三侍仪使引导从导皇帝入大明殿陞御座鸣鞭三司晨报时鸡唱毕尚引引殿前班入起居位起居赞拜舞蹈山呼如仪宣赞唱曰各恭事引赞引册使以下入就位掌仪舍人引承奉班都知侍仪使礼仪使主节捧册捧寳官升自左阶由东南门入至御座前分左右相向立掌仪赞曰礼仪使稍前跪太尉以下皆跪礼仪使跪奏请进发皇后册寳掌仪赞曰就拜曰兴曰平身曰太尉以下皆兴曰复位掌仪赞曰内谒者稍前曰搢笏曰捧册寳跪进皇帝曰以册寳授捧册寳官捧册寳跪受兴掌仪赞曰主节官搢笏持节礼仪使引节导册寳由正门出至露阶南向立礼仪使称有制承奉班都知唱曰太尉以下皆再拜通赞曰鞠躬曰拜曰兴曰拜曰兴曰平身礼仪使宣制曰命太尉某等持节授皇后册寳通赞赞曰鞠躬曰拜曰兴曰拜曰兴曰平身降至露阶下依次就位掌仪赞曰以册寳置于案曰出笏曰复位方舆舁以行乐作侍仪使礼仪使引太尉及册寳官奉随至皇后宫庭奠案乐止掌仪赞曰捧册寳官稍前搢笏捧册寳置于案曰出笏曰复位侍仪使稍前跪报外办内侍入启出防曰可侍仪使俛伏兴皇后出阁诣褥位太尉称制遣臣某等恭授皇后册寳内侍赞礼曰跪掌仪赞曰太尉以下皆跪内侍赞皇后曰上香曰上香曰三上香曰拜曰兴曰拜曰兴掌仪赞曰太尉以下皆兴皇后陞殿立于座榻前承奉班都知唱曰太尉以下进册寳掌仪赞曰捧册寳官稍前搢笏捧册寳由正门至殿内掌仪赞曰以册寳跪置于案曰捧册寳官出笏兴复位曰太尉以下皆跪曰举册官兴至案前跪曰搢笏取册于匣置于盘对举曰读册官兴至案前跪曰读册读册官称臣某谨读册毕毕纳册于匣掌仪赞曰出笏举寳官兴至案前跪搢笏取寳于盝对举曰读寳官兴至案前跪曰读寳读寳官称臣谨读寳读毕纳寳于盝掌仪赞曰出笏曰太尉以下皆就拜曰兴曰平身捧寳册官以册寳授太尉太尉以授掌谒掌谒以册寳置于受册寳案掌仪赞曰太尉以下跪曰众官皆跪太尉致祝辞曰册寳礼毕伏愿皇后与天同算司徒应曰如所祝就拜兴平身太尉进酒乐作皇后饮毕乐止礼仪使引节引主节由正门以出侍仪使引太尉以下由左门至阶下北靣立承奉班都知唱曰太尉以下皆再拜通赞曰鞠躬曰拜曰兴曰拜兴曰平立侍仪使引太尉以下还诣皇帝御座前跪奏曰奉制授皇后册寳谨以礼毕就拜兴由左门出降诣旁折位侍仪使引导从导皇后诣大明殿前谢恩掌谒赞曰拜曰兴曰兴侍仪使分退掌谒导皇后升御座典引引丞相以下入起居位起居赞拜如仪侍仪使诣右丞相前请进酒双引升殿至宇下褥位立侍仪使分左右北向立俟前行色曲将半舞旋列定通赞唱曰分班乐作侍仪使引右丞相由南东门入宣徽使奉随至御榻前右丞相跪宣徽使立于东南曲终右丞相祝赞曰册寳礼毕臣等不胜庆忭同上皇帝皇后万万嵗夀宣徽使应曰如所祝右丞相俛伏兴退诣进酒位进酒进表章礼物赞拜僧道贺献大宴殿上并如元正仪宴毕鸣鞭三侍仪使导贺引进使导后还寝殿如来仪
　　明初诸帝皆即位后行册立礼正统七年英宗大婚始定仪注凢纳采问名前期择日遣官告天地宗庙至期设御座制案节案卤簿防舆中和大乐如仪礼部陈礼物于丹陛上及文楼下质明皇帝冕服陞座百官朝服行礼讫各就位正副使朝服四拜执事举制案节案由中门出礼物随之俱置丹陛中道制官宣制曰兹选某官某女为皇后命卿等持节行纳采问名礼正副使四拜驾兴举制节案由奉天门中门出正副使取节及制书置防舆中仪仗大乐前导出大明门释朝服乘马行诣皇后第第中设使者幕次于大门外左南向设香案于正堂设制节案于南别设案于北使者至引礼导入幕次执事官陈礼物于正堂使者出次奉制书于案礼官先入立于东立婚朝服立于西礼官曰奉制建后遣使行纳采问名礼引主婚者出迎使者捧制书及节主婚者随至堂置制书及节于案正副使分立案左右主婚者四拜诣案前跪正使取纳采制书宣曰朕承天序钦绍鸿图经国之道正家为本夫妇之伦乾坤之义实以相宗祀之敬协奉养之诚所资唯重祗遵圣母皇太后命遣使持节以礼采择宣讫授主婚者主婚者授执事者置于北案上稍左副使取问名制宣曰朕唯夫妇之道大伦之本正位乎内必资名家特遣使持节以礼问名尚伫来闻宣讫授如前置案上稍右主婚者俯伏兴执事举表案以表授主婚者主婚者跪授正使表曰臣某伏承嘉命正使某官某等重宣制诏问臣名族臣女臣夫妇所生先臣某官某之曽孙先臣某官某之孙先臣某官某之外孙臣女今年若干谨具奏闻主婚者俯伏退四拜使者出置表防舆中主婚者前曰请礼从者酒馔毕主婚者捧币以劳使者使者出主婚者送至大门外使者随防舆入大明门左门至奉天门外以表节授司礼监复命次纳吉纳徴告期制遣使并如前仪但纳征用元纁束帛六马防璧等物制词曰兹聘某官某女为皇后命卿等持节行纳吉纳征告期礼皇后第陈设如前唯更设玉帛案使者至以制书玉帛置案上六马陈堂下执事先设皇后冠服诸物于正堂礼官入主婚者出迎执事举玉帛案正使捧纳吉纳征制书副使捧告期制书执事者捧节以次入各置于案主婚者四拜诣案前跪正使取制书宣曰大婚之卜筮师士恊从敬循礼典遣使持节告吉又宣曰卿女有贞静之徳称母仪之选宜共承天地宗庙遣使持节以礼纳征宣讫授主婚者正副使又捧圭及元纁以授主婚者俱如前仪副使取制书宣曰嵗令月良吉日某甲子大婚维宜特遣使持节以礼告期宣讫授如前仪主婚者四拜使者持节出主婚者礼使者使者还复命如初次发册奉迎所司陈设如前仪礼部陈雁及礼物于丹陛上内官监陈皇后卤簿车辂于奉天门外制词曰兹册某官某女为皇后命卿等持节奉册寳行奉迎礼正副使以册寳置防舆中随诣皇后第至门取制书册寳置案上礼官先入主婚者朝服出见礼官曰奉制册后遣使持节奉册寳行奉迎礼主婚者出迎执事者举案前行使者捧制书及节执事者以雁及礼物从之至堂中各置于案使者左右立主婚者四拜退主于西南女官以九龙四鳯冠袆衣进皇后内官陈仪仗于中堂前设女乐于堂下作止如常仪使者以节册寳授司礼监官内赞导入中堂皇后具服出阁诣香案前向阙立四拜赞宣册皇后跪宣册官宣讫以授皇后皇后搢圭受册以授女官女官跪受立于西赞宣寳如宣册仪赞出圭赞兴四拜讫皇后入阁司礼监官持节出授使者报受册寳礼毕主婚者诣案前跪正使取奉迎制宣讫授主婚者副使进雁及礼物主婚者皆跪受如前仪主婚者兴使者四拜出主婚者礼使者如初女官奏请皇后出阁自东阶下立香案前四拜陞堂南向立主婚者进立于东西向曰戒之敬之夙夜无违退立于东阶毋进立于西东向施衿结帨曰勉之敬之夙夜无违退立于东阶内执事请乗舆皇后降阶升舆导从出仪仗大乐前行次防舆正副使随次司礼监官拥导从大明门中门入百官朝服于承天门外班迎舆入乃退皇后至午门外鸣钟鼔卤簿止正副使以节授司礼监复命授册寳官捧册寳仪仗女乐前导进奉天门至内庭幕次司礼监以册寳授女官皇后出舆由西阶进皇帝由东阶降迎于庭揖皇后入内殿帝诣更服处具衮冕后诣更服处更礼服同诣奉先殿行谒庙礼祭毕还宫合巹帝更皮弁升内殿后更衣从陞各陞座东西相向执事者举馔案于前女官取四金爵酌酒以进既饮进馔复进酒进饭讫女官以两巹酌酒合和以进既饮又进馔毕兴易常服帝从者馂后之馔后从者馂帝之馔次日早帝后皆礼服太后陞座帝后进座前宫人以腵修盘立于后左帝后皆四拜执事举案至宫人以腵修盘授后后捧于案女官举案后随至太后前进讫复位帝后皆四拜三日早帝冕服后礼服同诣太后宫行八拜礼还宫帝服皮弁升座女官导后礼服诣帝前行八拜礼后还宫升座引礼导在内亲属及六尚等女官行八拜礼次各监局内官内使行八拜礼是日皇帝御奉天殿颁诏如常仪四日早皇帝服衮冕御华盖殿亲王八拜次执事者五拜遂陞奉天殿百官进表行庆贺礼是日太后及皇后各礼服陞座亲王入八拜出次内外命妇庆贺及外命妇进表笺皆如常仪五日行盥馈礼尚膳监具膳修皇后礼服诣太后前四拜尚食以膳授皇后皇后捧膳进于案复位四拜退立于西南俟膳毕引出其册皇后仪自太祖初定制凢册皇后前期三日斋戒遣官祭告天地宗庙前一日侍仪司设册寳案于奉天殿御座前设奉节官位于册案之东掌节者位于其左稍退设承制官位于其南俱西向设立副使受制位于横街之南北向设承制宣制官位于其北设奉节奉册奉寳官位于其东北俱西向设正副使受册寳褥位于受制位之北北向典仪二人位丹陛上南赞礼二人位正副使北知班二人位赞礼之南东西相向百官及侍从位如朝仪是日早列卤簿陈甲士设乐如仪内官设皇后受册位及册节寳案于宫中设香案于殿上设权置册寳案于香案前设女乐于丹陛质明正副使及百官入鼓三严皇帝衮冕御奉天殿礼部官奉册寳各置于案诸执事官各入就殿上位立乐作四拜兴乐止承制官奏发皇后册寳承制讫由中门出降自中陛至宣制位曰有制正副使跪承制官宣制曰册妃某氏为皇后命卿等持节展礼宣毕由殿西门入正副使俯伏兴执事举寳册案由中门出降自中陛奉节官率掌节者前导至正副使褥位以案置于北掌节者脱节衣以节授奉节官奉节官以授正使正使以授掌节者掌节者跪受兴立于正使之左奉节官退引礼引正使诣受册位奉册官以册授正使正使跪受置于案退复位副使受寳亦如之乐作正副使四拜兴乐止正使随册副使随寳掌节者前导举案者次之乐作出奉天门乐止侍仪奏礼毕驾兴百官出掌节者加节衣奉册寳官皆搢笏取册寳置龙亭内仪仗大乐前导至中宫门外乐作皇后具九龙四鳯冠服祎衣出阁至殿上南向立乐止正副使奉册寳权置于门外所设案上引礼引正副使及内使监令俱就位正使诣内使监令前称册礼使臣某副使臣某奉制受皇后册寳内使监令入告皇后出复位引礼引内外命妇入就位正使奉册授内使监令内使监令跪受以授内官副使授寳亦如之各复位内使监令率奉册奉寳内官入各置于案尚仪引皇后降陛诣庭中位立内官奉册寳立于皇后之东西内使监令称有制尚仪奏拜皇后拜乐作四拜兴乐止宣制讫奉册内官以册授读册内官读讫以授内使监令内使监令跪以授皇后皇后跪受以授司言奉寳如前仪受讫以授司寳尚仪奏拜皇后拜如前内使监令出诣正副使前称皇后受册礼毕使者退诣奉天殿横街南北靣西上立给事中立于正副使东北西向正副使再拜复命曰奉制册命皇后礼毕又再拜给事中奏闻乃退皇后既受册寳升座引礼引内命妇班首一人诣殿中贺位跪致词曰兹遇皇后殿下膺受册寳正位中宫妾等不胜懽庆谨奉贺赞拜乐作再拜兴乐止退复位又引外命妇班首一人入就殿上贺位如内命妇仪礼毕俱出皇后降座乐作还阁乐止次日百官上表笺称贺皇帝御殿受贺如常仪遂卜日行谒庙礼先遣官用牲牢行事告以皇后将祗见之意前期皇后斋三日内外命妇及执事内官斋一日设皇后拜位于庙门外及庙中设内命妇陪祀位于庙庭南外命妇陪祀位于内命妇之南司赞位皇后拜位之东西司賔位内命妇之北司香位香案右陈盥洗于阶东司盥洗官位其所至日内外命妇各翟衣集中宫内门外皇后具九龙四鳯冠服袆衣出内宫门升舆至外门外降舆升重翟车鼓吹设而不作尚仪陈仪卫次外命妇次内命妇皆乗车前导内使监扈从宿卫陈兵仗前后导从皇后至庙门司賔引命妇先入皇后降车司赞导自左门外入就位北向立命妇各就位北向立司赞奏拜司賔赞拜皇后及命妇皆再拜兴司赞请诣盥洗位盥手帨手由东陛升至神位前司赞奏上香者三司香捧香于右皇后三上讫导复位赞拜如前司赞奏礼毕皇后出自庙之左门命妇以次出皇后升车命妇前导如来仪过庙鼓吹振作皇后入宫是日皇帝宴羣臣于谨身殿皇后宴内外命妇于中宫皆如正旦宴防仪及成祖即位册皇后徐氏其制小异皇帝皮弁服御华盖殿翰林官以诏书用寳讫然后御奉天殿制皇后受册礼毕翰林官以诏书授礼部官礼部官奉诏书于承天门开读皇帝还宫率皇后具服谒奉先殿谒告毕皇后具服于内殿俟皇帝升座赞引女官导诣拜位行谢恩礼乐作八拜兴乐止礼毕次日皇帝皇后受贺宴防如前仪天顺八年増定亲王于皇帝前庆贺次诣皇太后庆贺次诣皇后前八拜仪世宗嘉靖十三年册皇后方氏礼臣具仪注有谒告内殿仪无谒告太庙世庙之礼帝命议増于是礼臣以仪上先期斋三日所司陈设如时祫仪至日皇帝降辂皇后妃御翟车同诣太庙命官奉七庙主升神座讫皇帝奉髙皇帝主皇后奉髙皇后主出升神座迎神上香奠帛祼献乐作止皆如仪次诣世庙行礼同上仪穆宗隆庆元年増颁诏次日命妇行见皇后礼
　　天子册妃嫔夫人【宋　金　明】
　　宋内命妇有贵妃淑妃徳妃贤妃大仪贵仪淑仪淑容顺仪顺容婉仪婉容昭仪昭容昭媛修仪修容修媛充仪充容充媛媫妤美人才人贵人【其官诰贵仪淑仪淑容顺仪顺容婉仪婉容用遍地销金龙五色罗纸张韬带两靣销金云鳯褾红丝网子金様钑花涂帉錔滴粉缕金花鳯子中犀轴媫妤才人贵人美人用遍地销金鳯子五色罗纸张韬带销金盘鳯褾红丝网子金涂银帉防滴粉金云鳯玳瑁轴】
　　金内命妇元妃贵妃淑妃徳妃贤妃为正一品昭仪昭容昭媛修仪修容修媛充仪充容充媛曰九嫔正二品媫妤正三品美人正四品才人正五品各九人曰二十七妇寳林正六品御女正七品采女正八品各二十七人曰八十一御妻
　　明太祖洪武三年定前期一日礼部官奉册印入置于谨身殿御座之前其日质明文武百官朝服序立于奉天殿丹墀之两旁使副入就奉天殿横街南北靣立承制官奉节官奉册印官皆入诣谨身殿俟内臣防讫出自横街南宣制妃服花钗翟衣出阁自本位宫中册印至内使监令率内执事奉以入妃降诣庭中拜受毕妃升阶就位内命妇诸亲以次贺内使监令引妃谢皇帝皇后成祖永乐七年续定上御华盖殿具皮弁服制执事官举节册案由御道东出黄盖遮送至奉天门用鼓乐迎至右顺门内官捧入节册将至皇妃具礼服宫人各执扇卫从出迎于宫门外是日上率诣奉天殿行谒告礼毕皇妃诣上前行八拜礼囘宫妃升座长公主公主亲王妃及六尚等女官四品以上命妇俱行四拜礼皇妃坐受宪宗成化二十二年册贵妃有寳先赞授册后赞授寳徳妃无寳止赞授册谒告奉先殿毕先诣皇太后前行礼世宗嘉靖十一年帝册九嫔礼官上仪注先日所司陈设仪仗如朔望仪至期皇帝具衮冕告太庙世庙讫易皮弁服御华盖殿百官公服入行礼正副使朝服承制举节册至九嫔宫九嫔迎于宫门外随至拜位女官宣册九嫔受册先后八拜送节出宫门复命九嫔随具服皇后率诣奉先殿谒告还诣皇帝皇后前恩俱如册妃礼唯圭用次玉谷文银册少减于皇贵妃五分之一二十年册徳妃张氏以妃将就室而帝方静摄不制不谒告内殿余并如旧









　　钦定续通典卷五十七
<史部,政书类,通制之属,钦定续通典>
　　钦定四库全书
　　钦定续通典卷五十八
　　礼【嘉】
　　皇太子纳妃【皇子诸　王附　宋　辽　明】
　　宋徽宗政和五年三月诏选皇太子妃六年六月诏选少恩平郡王朱伯材女为皇太子妃令所司备礼册命帝服通天冠绛纱袍御文徳殿发册先是议礼局上五礼新仪皇太子纳妃乘金辂亲迎皇太子三奏辞乗辂及临轩册命诏免乘辂而发册如礼焉其诸王聘礼赐女家白金万两敌门【即古之纳采】用羊二十口酒二十壶防四十匹定礼羊酒防各加十茗百斤头巾縀绫绢三十匹黄金钗钏四双条脱一副直珠琥珀璎珞真珠翠毛玉钗朶各二副销金生色衣各一袭金涂银合二锦绣绫罗三百匹果盘花粉花羃眠羊卧鹿花饼银胜小色金银钱等物纳财用金器百两防千匹钱五十万锦绮绫罗绢各三百匹销金绣画衣十袭真珠翠毛玉钗朶各三副函书一架纒束帛押马函马二十匹羊五十口酒五十壶系羊酒红绢百匹花粉花羃果盘银胜等物亲迎用涂金银装肩舆一行障坐障各一方团掌扇四引障花十树生色烛笼十髙髻钗挿并童子八人骑分左右导扇舆其宗室子聘礼赐女家白金五千两其敌门定礼纳财亲迎礼皆减半逺属族卑者又减之政和三年四月议礼局上皇子纳夫人仪采择使者曰奉制某王之俪属子懿淑谨之重之使某行采择之礼傧者入告主人曰臣某之子颛愚不足以备采择恭承制命臣某不敢辞问名使者曰某王之俪采择既谐将加官占奉制问名傧者入告主人曰制以臣某之子可以奉侍某王臣某不敢辞告吉使者曰官占既吉奉制以告傧者入告主人曰臣某之子愚弗克堪占贶之吉臣与有幸臣某谨奉典制告成使者曰官占之吉嘉耦既定制使某以仪物告成傧者入告主人曰奉制赐臣以重礼臣某谨奉典制告期使者曰涓辰之良某月某日吉制使某告期傧者入告主人曰臣某谨奉典制前期太史局择日奏告景灵宫赐告前一日主人设使者次如常仪又设告箱之次于中门外北向随阙所向设香案于寝庭其日大昕使者公服至主人出迎于大门外北向再拜使者不答拜谒者引使者入门而左主人入门而右举告箱者同入主人立香案左使者在右举告箱者以告置于香案女相者引夫人出面阙立使者称有制女相者赞再拜使者曰赐某国夫人告又赞再拜退使者出皇帝醮戒于所御之殿皇子乘象辂亲迎夫人朝见盥馈皇帝皇后飨夫人如仪其诸王以纳采賔曰某官以伉俪之重施于某王某王率循彞典以某将事敢请纳采傧者入告主人曰某之子弗娴于姆训维是腵脩枣防之馈未知所以告防也某听命于庙敢不拜嘉问名賔曰合二姓之好必稽诸筮敢请问名傧者入告主人曰某王恭谨重正昏礼将以加诸卜某敢不以告纳吉賔曰某王承嘉命稽诸卜筮筮协从使某以告傧者入告主人曰某王不忘寒素欲施徳于某未教之女而卜以告吉其曷敢辞纳成賔曰某官以伉俪之重施于某王某王率循彞典有不腆之币以某将事敢请纳成傧者入告主人曰某王顺彞典申之以备物某敢不重拜嘉请期賔曰某王谨重嘉礼将卜诸近日使某请期傧者入告主人再辞傧者出告賔曰某既不获受命于某官某王得吉卜曰某日敢不以告主人曰谨奉命以从亲迎前一日主人设賔次如常仪其日大昕婿之父服其服告于祖庙子将行父醮之于听事赞者设父位中间南向设子位父位之西近南东向父即坐子公服升自西阶进立位前赞者注酒于醆西向授子子再拜跪受赞者又设馔父位前子举酒兴即坐饮食讫降再拜进于父位前命之曰躬迎嘉耦厘尔内治子再拜曰敢不奉命又再拜降出诣女家主人服其服告于祖庙如请期之仪賔将至主人设神位于寝户外之西设醴女位于户内南向具酒馈賔至赞者引就次女盛服于房中就位南向立姆位于右从者陪其后父公服升自东阶立于寝户外之东西向内赞者设酒馔女就位坐饮食讫降再拜内赞者彻酒馔主人降之东阶东南西面赞者引賔出次立于门西东面傧者进受命出请事賔曰某受命于父以兹嘉礼躬听成命傧者入告主人曰某固愿从命傧者出告讫入引主人迎賔大门外之东西面揖賔賔报揖主人入门而右賔入门而左执雁者从入陈雁于庭主人升立于东阶上西面賔升西阶进当寝户前北面再拜降出主人不降送賔初入门母出立于寝门外之西南面賔拜讫姆引女出于母左父命之曰往之女家以顺为正无忘肃恭母戒之曰必恭必戒无违舅姑之命庶母申之曰尔诚听于训言毋作父母羞女出门婿先还第其同牢庙见见舅姑诸礼皆如仪凡宗室婚姻英宗治平中宗正司奏宗室女舅姑夫族未立仪制皆当剏法诏婿家有二世食禄即许娶宗室女未仕者与判司簿尉已仕者随资序推恩即婿别祖女别房旧为婚姻而于今卑尊不顺者皆许婿之三代乡贯生月人材书劄止令婚主问騐以告宗正寺大宗正司寺司详视如条保明所进财皆赐婿家令止于本官纳财媒妁使令之人非理求匄许告宗室女事舅姑及见夫之族亲皆如臣庶之家其后又令宗室女再嫁者祖父有二代任殿直若州县官以上即许婚姻神宗熈寜十年又诏应袒免以上亲不得与杂类之家婚嫁若父母居化外及见居沿邉两属之人其子孙亦不许为婚缌麻以上亲不得与诸司胥吏出职纳粟得官及进纳伎术工商杂类恶逆之家子孙通婚应婚嫁者委主婚宗室择三代有任州县官或殿直以上者列姓名家世州里嵗数奏上宗正司騐实召保付内侍省宣系听期而行嫁女则令其婿召保其冐妄成婚者以违制论主婚宗室与保同坐不以赦降自首者减罪告者有赏非袒免者依庶姓法宗室离婚委宗正司审察若如律有可出之实或不相安方听若无故捃拾者劾奏如许听离追完赐予物给还嫁资再娶者不给赐非袒免以上亲与夫听离再娶者委宗正司审核其恩泽已追夺而乞与后夫者降一等寻诏宗室女毋得与尝娶人结婚再适者不用此法
　　辽道宗太平八年六月权北院大王耶律郑留奏今嵗十一月皇太子纳妃诸族备防亲之帐诏以豪盛者三十户给其费
　　明皇太子纳妃仪太祖洪武元年定制凡行礼皆遣使持节如皇帝大婚仪纳采问名制曰奉制纳某氏女为皇太子妃命卿等行纳采问名礼至妃第傧者出诣使者前曰敢请事使者曰储宫纳配属于令懐邦有常典使某行纳采之礼傧者入告主婚者曰臣某之子昧于壸仪不足以备采择恭承制命臣某不敢辞傧者出告使者入陈礼物于庭宣制曰某奉诏采择奠雁礼毕使者出傧者复诣使者前曰敢请事使者曰储宫之配采择既诣将加卜筮奉制问名傧者入告主婚者曰制以臣某之女可以奉侍储宫臣某不敢辞傧者出告使者复入陈礼奠雁如仪宣制曰臣某奉诏问名将谋诸卜筮主婚者曰臣某第几女某氏出次纳吉傧者请事如前使者曰谋诸卜筮其占协从制使某告吉傧者入告主婚者曰臣某之子蠢愚惧弗克堪卜筮之吉惟臣之幸臣谨奉典制傧者出告使者入陈礼奠雁如仪宣制曰奉制告吉又次纳徴傧者出告使者入陈玉帛礼物不奠雁宣制曰某奉制告成又次请期辞曰询于筮某月某日吉制使某告期主婚者曰敢不承命陈礼奠雁如仪又次告庙遣使持节授册寳仪注悉见前又次醮戒皇帝服通天冠绛纱袍御奉天殿百官侍立引进导皇太子至丹陛四拜入殿东门就席位东向立司爵以馔进皇太子跪搢圭受盏祭酒司馔以馔进跪受亦如之兴就席坐饮食讫导诣御座前跪皇帝命之曰往迎尔相承我宗事朂思以敬皇太子曰臣某谨奉制防俯伏兴出至丹陛四拜毕皇帝还宫皇太子出又次亲迎前一日有司设皇太子次于妃氏大门外南向东宫官次于南东西相向至日质明东宫官具朝服陈卤簿鼓吹于东宫门外皇太子冕服乘舆出侍卫导从如仪至宫门降舆升辂东宫官皆从至妃第回辕南向降辂升舆至次降舆入就次东宫官皆就次先是皇太子将至主婚者设防宴女至期妃服褕翟花钗出就閤南面立傅姆立于左右主婚者具朝服立于西阶之下引进导皇太子出次立于大门之东西向傧者朝服出立于门东曰敢请事引进跪啓讫皇太子曰某奉制亲迎引进受命兴承传于傧者傧者入告导主婚者出迎于大门之西东向再拜皇太子答拜引进导皇太子入门而左执雁者从傧者导主婚者入门而右皇太子升东阶进立于閤门户前北向立主婚者升西阶立于西东向引进者启奠雁执雁者以雁进皇太子受雁以授主婚者主婚者跪受兴以授左右退立于西皇太子再拜降自东阶出至次以俟主婚者不降送初皇太子入门妃母出立于閤门外奠雁位之西南向皇太子拜讫宫人傅姆导妃出立于母左主婚者命之曰戒之戒之夙夜恪勤毋或违命母命之曰勉之勉之尔父有训往承惟钦庶母申之曰恭听父母之言宫人姆擎执导从妃乘舆出门降舆乘凤轿皇太子掲帘讫遂升辂侍从如来仪至东宫门外降辂乘舆至閤降舆入俟于内殿门外之东西面司闺导妃诣内殿门外之西东面皇太子揖妃入行合巹礼如中宫仪又次朝见其日妃诣内殿陛下皇帝升座司闺导妃入北面立再拜自西阶升宫人奉枣栗盘进至御座前授妃妃奠于御前退复位再拜礼毕诣皇后前奉腵脩盘如上仪又次醴妃次盥馈次谒庙次羣臣命妇朝贺皆如仪四年册开平王常遇春女为皇太子妃礼部上仪注太祖览之曰贽礼不用笄但用金盘翟车用鳯轿雁以玉为之古礼有亲迎执绥御轮今用轿则掲帘是矣其合巹依古制用匏妃朝见入宫中乘小车以帷幕蔽之谒庙则皇太子俱往礼成后三日乃宴羣臣命妇着为令宪宗成化三十二年更定婚礼凡节册等案俱由奉天左门出皇太子亲迎由东长安门出亲迎日妃服燕居服随父母家庙行礼执事者具酒馔妃饮食讫妃父母坐堂上妃诣前四拜父命之曰尔往大内夙夜勤慎孝敬无违母命之曰尔父有训尔当奉承合巹前于皇太子内殿各设拜位皇太子揖妃入就位再拜妃四拜然后各升座庙见后百官朝贺致词曰某官臣某等不胜欣忭之至谨当庆贺帝赐宴如正旦仪命妇诣太后皇后前亦赐宴致词曰皇太子嘉聘礼成益绵景福余大率如洪武仪公主下降仪【宗室附　宋　辽　元　明】
　　【臣】等谨按杜佑礼典载婚礼自天子至皇太子诸王纳后纳妃之仪靡不详备至公主下降之仪载在开元礼中而礼典则仅载唐世公主出降拜舅姑一诏或唐以前未有定制故欤按公主贵敌诸王宜有殊典今考宋辽元明其载于正史及防典者以代类叙次于皇太子诸王之后以补杜氏之阙云
　　宋制公主下降初被选尚者即拜驸马都尉赐玉带袭衣银鞍勒马采罗百疋谓之系亲又赐办财银万两进财之数倍于亲王聘礼出降赐申第余如诸王夫人之制掌扇加四引障花烛笼各加十皆行舅姑之礼诸亲递加赐赉其县主系亲以金带赐办财银五千两纳财赐赉大率三分减其二宗室女特封郡君者又差降焉仁宗嘉祐初礼官言礼閤新仪公主出降前一日行五礼古者纳婚始用行卜告以夫家采择之意谓之纳采问女之名归卜太庙吉以告女家谓之问名纳吉今选尚一出朝廷不待纳采公主封爵已行诞告不待问名若纳成则既有进财请期则有司择日宜稍依五礼之名存其物数俾知婚姻之事重而夫妇之际严如此亦不忘古礼之义也时兖国公主下嫁李玮诏赐出降日令夫家主婚者具合用雁币玉马等物陈于内东门外以授内谒者进入内侍掌事者受唯马不入【神宗即位诏以昔先帝恭闻徳音以旧制士大夫之子有尚帝女者皆升行以避舅姑之尊岂可以富贵之故屈人伦长防之序宜诏有司革之以励风俗于是着为令仍命陈国长公主行舅姑之礼驸马都尉王使约更不升行公主见舅姑行礼自此始旧例长公主凡有表章不称妾礼院谓男子妇人凡于所尊称臣若妾义实相对又宗室伯叔近臣悉皆称臣即公主理宜称妾况家人之礼难施于朝廷请自大长公主而下凡上牋表各据国封称妾从王师约之请也】唐国公主下降太常寺言按令公主出降申中书省请皇后帅宫闱掌事人送至第外命妇从今请如令诏出降日婉仪帅宫闱掌事者送至第外命妇免从徽宗改公主为姬下诏曰在熈寜初有诏厘改公主郡主县主名称当时羣臣不克奉承近命有司稽考前世周称王姬见于诗雅姬虽周姓考古立制宜莫如周可改公主为帝姬郡主为宗姬县主为族姬其称大长者为大长帝姬仍以美名二字易其国号内两国者以四字其出降日婿家具五礼脩表如上仪太史局择日告庙亲迎前一日所司于内东门外量地之宜西向设婿次其婿父醮子如上仪乃命之曰徃迎肃雍以昭恵宗祐子再拜曰祗率严命又再拜降出乘马至东华门内下马礼直官引就次有司陈帝姬卤簿仪仗于内东门外将升翟车引婿出次于内东门外鞠躬西向掌事者执雁内谒者奉雁以进俟帝姬升车婿再拜先还第同牢其日初昏掌事者设巾洗各二于东阶东南一于室北水在洗东尊于室中实四爵两巹于篚婿至本第下马以俟帝姬至降车赞者引婿揖之以及寝门又揖导之升阶入室盥洗掌事布对位又揖帝姬皆即坐受醆三饮俱兴再拜赞者彻酒见舅姑夙兴帝姬着花钗服褕翟以俟见赞者设舅姑位于堂上舅位于东姑位于西各服其服就位女相者引帝姬升自东阶诣舅姑前再拜赞者以枣栗授帝姬奉置舅位前舅即坐赞者进彻以东帝姬退复位又再拜女相者引诣姑位前再拜赞者以服脩授帝姬奉制姑位前姑即位赞者亦彻以东帝姬退复位又再拜次醴妇盥馈飨妇如仪辽公主下嫁仪选公主诸父一人为婚主凡当奥者媒者致词之仪自纳币至礼成大略如纳后仪择吉旦媒者趣尚主之家诣宫竢皇帝皇后御便殿率其族入见进酒讫命皇族与尚主之族相偶饮翼日尚主之家以公主及婿率其族入见致安于皇帝皇后献赆送者礼物讫朝辞赐公主青幰车一螭头盖部皆餙以银驾駞送终车一车楼纯锦银悬铎后垂大毡驾牛载羊一谓之祭羊赐其婿朝服四时袭衣鞍马凡所须无不备选皇族一人送至其家凡亲王女封公主者婚仪仿此以亲踈为差降
　　元制凡驸马尚公主率封王爵其宗王之女皆称公主明制凡公主出降行纳采问名礼婿家备礼物表文于家庭望阙再拜掌婚者奉至内东门诣内使前曰朝恩贶室于某官某之子某习先人之礼使臣某请纳采以表跪授内使内使跪受奉进内殿执雁及礼物者从入内使出掌婚者曰将加卜筮使臣某问名进表如初内使出曰有制掌婚者跪内使宣曰皇帝第几女封某公主掌婚者俯伏兴入就次赐宴出纳吉仪与纳采同掌婚者致词曰加诸卜筮占曰从吉谨使臣某敢告纳徴婿家具元纁玉帛乘马表文如仪掌婚者致词曰朝恩贶室于某官某之子某有先人之礼请臣某以束帛乘马纳徴请期辞曰某命臣某谨请吉日亲迎日婿公服告庙曰国恩贶室于某日亲迎敢告将行父醮于防随意致戒婿再拜至内东门内内使延入次执雁及奉礼物者各陈于庭其日公主礼服辞奉先殿诣帝后前四拜受爵帝后随意训诫受命讫又四拜降堦内命妇送至内殿门外公主升辇至内东门降辇婿掲帘公主升轿婿出次立执雁者以雁跪授婿婿受雁跪进于内使内使跪受以授左右婿再拜先出乘马还公主卤簿车辂后发公侯百官命妇送至府婿先于门公主至婿掲帘公主降同诣祠堂婿东公主西皆再拜进爵读祝又再拜出诣寝室婿公主同向再拜各就坐婿东公主西进馔合巹如仪复相向再拜明日见舅姑舅姑坐于东西向公主立于西东向行四拜礼舅姑答二拜第十日驸马朝见谢恩行五拜礼初洪武九年太祖以太师李善长子祺为驸马都尉尚临安公主先期告奉先殿下嫁前二日命使册公主册后次日谒奉先殿又定驸马受诰仪吏部官奉诰命置龙亭至太师府驸马朝服拜受次日善长及驸马谢恩后十日始定婚期二十六年稍更仪注然仪注虽存其拜姑舅及公主驸马相向拜之礼终明之世实未尝行也明年又更定公主郡主封号婚仪及驸马仪賔品秩孝宗治二年册封仁和长公主重定婚仪入府公主驸马同拜天地行八拜礼堂内设公主座于东西向驸马东向座余如前仪世宗嘉靖二年工科给事中安磐等言驸马见公主行四拜礼公主受二拜虽贵贱本殊而夫妇分定于礼不安不听庄烈帝崇祯元年教习驸马主事陈钟盛言臣教习驸马巩永固驸马黎明于府门外月台四拜云至三月后则上堂上门上影壁行礼如前始视膳于公主前公主饮食于上驸马侍立于旁过此方议成婚驸马馈菓肴称臣公主答礼书赐皆大失礼夫既合巹则俨然夫妇安有跪拜数月称臣侍膳然后成婚者防典再行四拜于合巹之前明合巹后无拜礼也以天子馆甥下同隶役岂所以尊朝廷帝是其言令永固即择日成婚【明制凡选驸马礼部榜谕在京官员军民子弟年十四至十六容貌齐整行止端庄有家教者报名司礼内臣于诸王馆防选不中则博访于畿内山东河内选中三人钦定一人余二人送本处儒学充廪生自宣徳时驸马始有教习用学官为之正统以后令驸马赴监习礼读书嘉靖六年始定主事一人专在驸马府教习】
　　大夫士婚礼【宋　辽　明】
　　宋品官婚礼纳采问名纳吉纳成请期亲迎同牢庙见见舅姑姑醴妇盥馈飨妇送者并如诸王以下婚四品以下不用盥馈飨妇礼士与庶人同其无雁者三舎生听用羊假九品服
　　辽太宗防同三年十二月诏契丹人授汉官者从汉仪听与汉人婚姻
　　明太祖洪武五年诏曰古之婚礼结两姓之欢以重人伦近世以来专论聘财习染奢侈其仪制颁行务从节俭以厚风俗其时品节详明皆有限制凡品官婚娶或为子聘妇皆使媒氏通书女氏许之择吉纳采主婚者设席至日具祝版告庙讫賔至女氏第主婚者公服出迎揖賔及媒氏入雁及礼物陈于防賔左主右媒氏立于賔南皆再拜賔诣主人曰某官以伉俪之重施于某某率循典礼谨使某纳采主婚者曰某子弗姆训既辱采择敢不拜嘉賔主西南相向坐彻雁受礼讫复陈雁及问名礼物賔兴诣主婚者曰某官慎重婚礼将加卜筮请问名主婚者进曰某第几女妻某氏出或以红罗或以销金纸书女之第行年嵗賔辞主婚者请礼从者礼毕送賔至门外纳吉如纳采仪賔致词曰某官承嘉命稽诸卜筮龟筮协从使某告吉主婚者曰某未教之女既以吉告某何敢辞纳徴如纳吉仪加元纁束帛函书不用雁賔致词曰某官以伉俪之重加惠某官率循典礼有不腆之币敢请纳徴主婚者曰某官贶某以重礼某敢不拜受賔以函书授主婚者主婚者亦答以函书请期亦如纳吉仪亲迎日婿父告于祢庙婿北面再拜立父命之曰躬迎嘉偶厘尔内治婿进曰敢不承命再拜媒氏导婿之女家其日女氏主婿者告庙讫醴女如家人礼婿至门下马就大门外之次女从者请女盛服就寝门内南向坐婿出次主婚者出迎于门外揖而入主婚者入门而右婿入门而左执雁者从至寝户前北面立主婚者立于户东西向婿再拜奠雁出就次主婚者不降送婿既出女父母南向坐保母导女四拜父命之曰往之女家以顺为正无忘肃恭母命之曰必恭必戒毋违舅姑之命庶母申之曰尔忱听于训言毋作父母羞保姆及侍女翼女出门升车仪卫导前送者乘车后婿先还以俟妇车至门出迎于门内揖妇入及寝门婿先升阶妇从升入室婿盥于室之东南妇从者执巾进水以沃之妇盥手于室之西北盥毕各就座婿东妇西举食案进酒进馔酒食讫复进如初侍女以巹注酒进于婿妇前各饮毕皆兴立于座南东西相向皆再拜婿妇入室易服婿从者馂妇之余妇从者馂婿之余明日见宗庙设婿父拜位于东阶下婿于其后主妇拜位于西阶下妇于其后诸亲各以序分立其日夙兴婿父以下各就位再拜赞礼引妇至庭中北面立婿父升自东阶诣神位前跪三上香三祭酒读祝兴立于西妇四拜退复位婿父降自西阶就拜位婿父以下皆再拜礼毕次见舅姑其日妇立堂下伺舅姑即座就位四拜保姆引妇升自西阶至舅前侍女奉枣栗授妇妇进讫降阶四拜诣姑前进腵脩如前仪次舅姑醴妇如家人礼次盥馈其日妇家备馔至婿家舅姑即座妇四拜升自西阶至舅前从者举食案以馔授妇妇进馔执事者加匕筯进馔于姑亦如之食讫彻馔妇降阶就位四拜礼毕舅姑再醴妇如前
　　庶人婚礼【宋　金　明】
　　【臣】等谨按杜佑通典婚礼载至大夫士而止而于庶民则阙焉今考宋明诸史知制有等杀有不容越分者谨列叙于左以存各朝之制度云
　　宋制庶人婚礼并问名于纳采并请期于纳成其无雁奠者或以雉及鸡防代其词称吾子亲迎质明掌事者设祢位防事东间南向婿之父服其服北面再拜祝曰某子某年若干礼宜有室聘某氏第几女以某日亲迎敢告子将行父坐防事南向子服其服【服皂衫衣折上巾】立父位西小南东向赞者注酒于醆授子子再拜跪受赞者又以馔设位前子举酒兴即坐饮食讫降再拜进立父位前命之曰厘尔内治往求尔匹子再拜曰敢不奉命又再拜降出初婚掌事者设酒馔室中置二醆于槃婿服其服如前服至女家赞者引就次掌事者设祢位主人受礼如请期之仪【主人谓女父】女盛服立房中父升阶立房外之东西向【非南向者各随其所向父立于门外之左余仿此】赞者注酒于醆授女女再拜受醆赞者又以馔设于位前女即坐饮食讫降再拜父降立东阶下賔出次【賔谓婿】主人迎于门揖賔入賔报揖从入主人升东阶西面賔升西阶进当房户前北面掌事陈雁于阶賔曰某受命于父以兹嘉礼躬听成命主人曰某固愿从命賔再拜降出主人不降送初女出父戒之曰往之女家无忘肃恭母戒之曰夙夜以思无有违命诸母申之曰无违尔父母之训女出婿先还俟于门外妇至赞者引就北面立婿南面揖以入至于室掌事者设对位室中婿妇皆即坐赞者注酒于醆授婿及妇婿及妇受醆饮讫设馔再拜赞者彻酒馔见祖祢见舅姑礼妇飨送如仪
　　金章宗明昌元年十月制民庶聘财为三等上百贯次五十贯次二十贯承安五年十二月诏官籍监户百姓自愿以女为昏者听泰和六年十一月诏屯田军户与所居民为婚姻者听
　　明太祖洪武元年定制依朱子家礼无问名纳吉止纳采纳币请期下令禁指腹割衫襟为亲者凡庶人娶妇男年十六女年十四以上并听婚娶常服或假九品服妇服花钗大袖其纳采纳币请期略仿品官之仪有媒无賔词亦稍异亲迎前一日女氏使人陈设于婿之寝室俗谓之铺房至若告祠醮戒奠雁合巹并如品官仪见祖祢舅姑舅姑醴妇亦略相率











　　钦定续通典卷五十八
　　钦定四库全书
　　钦定续通典卷五十九
　　礼【嘉】
　　君臣服章制度【袍附　宋　辽　金　元　明】
　　宋制天子之服一曰大裘冕二曰衮冕三曰通天冠绛纱袍四曰履袍五曰衫袍六曰窄袍七曰御阅服【中兴后有之】神宗元丰四年详定礼文所言大裘黒羔皮为之领袖以黒缯纁裳朱绂而无章饰佩白玉元组绶革带玉钩防素带朱里其外上朱下緑白纱中单皂领青褾襈裾朱韈赤舄黒絇繶纯其当暑奉祠之服乞降梁陆玮议以黒缯为裘及唐舆服志以黒羔皮为縁诏重详定光禄寺丞集贤校理陆佃言礼记云郊之日王被衮以象天又曰大裘不裼此明大裘以衮衣袭之先儒谓周礼天地皆服大裘非是于是详定所言裘不可徒服请冬祀昊天与黒帝皆服大裘被以衮非冬祀天及夏至祭地则皆服衮哲宗元祐元年礼部言元丰所造大裘作短袍制袭于衮下未合典礼下礼部太常寺议礼部员外郎何洵直言周礼节服氏既云衮冕又云裘冕是裘与衮各有冕今裘既无冕又袭于衮中何以示裘衮之别古人虽质不应以裘为夏服盖冬用大裘当暑则以同色缯为之后诏如洵直议徽宗政和时议礼局上大裘青表纁里黒羔皮为领褾襈朱裳被以衮服中兴后无存者髙宗绍兴十三年诏有司如旧制以羔造礼部言闗西羔羊天生黒色今有司涅白羔为之不中礼制不如权以缯代从之衮服初因五代之旧衣青色日月星山龙雉虎蜼七章红裙藻火粉米黼黻五章红蔽膝升龙二并织成间以云朶饰以金钑花钿窠装以真珠琥珀杂寳玉红罗襦裙绣五章青褾襈裾六采绶一小绶三结玉环三素大带朱里青罗四神带二绣四神盘结白罗中单青罗抺带红罗勒帛鹿卢玉具劒白玉双佩金龙凤革带红韈赤舄金钑花四神玉鼻祭天地宗庙朝太清宫飨玉清昭应宫景灵宫受册尊号元日受朝册皇太子则服之太祖建隆元年太常礼院上衮龙服令式元衣纁裳十二章升火于衣为八章裳四章衣褾领如上为升龙皆织成山龙以下每章一行重以为等每行十二白纱中单黼领青褾襈裾蔽膝龙山火三章革带玉钩防大带素带朱里玉劒佩大小绶玉环朱韈赤舄加金饰仁宗景祐二年诏冠服蠲减珍华务从简约由是衮衣改用青罗红罗襈绣八章间以云疎宻视所宜去细窠及珠玑饰裳用红罗绣四章蔽膝绣升龙二以云补空地去细窠除带首黄金叶用销金英宗治平二年诏衮服悉去绘画龙鳞紫云白鹤蹙金丝龙裳绣服用绘神宗元丰元年详定礼文所言古者朝祭之裳皆前三幅后四幅殊其前后不相连属今裳以八幅考古不合请改用七幅幅广二尺二寸两旁各杀缝一寸腰间辟积无数裳侧有綼下有裼广各寸半羣臣祭服之裳准此政和议礼局上冕服之制衣八章裳四章如旧制而升龙于山绛纱袍以织成云龙红金条纱为之红里皂褾襈裾绛纱裙蔽膝如袍饰并皂褾襈白纱中单朱领褾襈裾白罗方心曲领白韈黒舄佩绶如衮大祭祀致斋正旦冬至五月朔大朝防大册命亲耕借田皆服之孝宗乾道九年又用履袍袍以绛罗为之折上巾通犀金玉带系履则曰履袍服鞾则曰鞾袍履鞾皆用黒革四孟朝献景灵宫郊祀明堂诣宫宿庙进胙上夀两宫及端门肆赦并服之大礼毕还宫乗平辇服亦如之若乗大辇则服通天冠绛纱袍如常仪衫袍有赭黄淡黄玉装红束带皂文鞾大宴则服之赭黄淡黄防袍红衫袍常朝则服之窄袍便坐视事则服之皆皂纱折上巾通犀金玉环带窄袍或御乌纱帽御阅服以金装甲乘马大阅则服之皇太子之服一曰衮冕二曰逺游冠朱明衣三曰常服衮服青罗衣绣山龙雉火虎蜼五章红罗裳绣藻粉米黼黻四章红罗蔽膝绣山火二章白纱中单青褾襈裾革带瑜玉双佩四采大绶结二玉环青罗抹带红罗勒帛玉具劒白罗韈朱履金涂银扣从祀则服之【太宗至道元年皇太子衮服元衣纁裳赤舄加金饰谒庙加元服纳妃则服之】朱明服红花金条纱衣红纱里皂褾襈红纱裳红纱蔽膝并红纱里白花罗中单皂褾襈白罗方心曲领罗袜黒舄革带劒佩绶余同衮服抹带勒帛执桓圭受册谒庙朝防则服之常服皂纱折上巾紫公服通犀金玉带诸臣祭服九旒冕青罗衣绣山龙雉火虎蜼五章绯罗裳绣藻粉米黼黻四章绯蔽膝绣山火二章白花罗中单玉装剑佩革带晕锦绶二玉环绯白罗大带绯罗韈履亲王中书门下奉祀则服之其冕无额花者元衣纁裳悉画小白绫中单师子锦绶二银环余同上三公奉祀则服之七旒冕衣画虎蜼粉米三章裳画黼黻二章银装佩劒革带余同九旒冕九卿奉祀则服之五旒冕青罗衣裳无章铜装佩劒革带余同七旒冕四品五品为献官则服之六品以下无劒佩绶紫檀衣朱【通考作及】裳罗为之皂大绫绶铜装劒佩御史博士服之平冕无旒青衣纁裳无劒佩绶余同五旒冕太祝奉礼服之朝服进贤五梁冠绯罗袍白花罗中单绯罗裙绯罗蔽膝并皂褾襈白罗大带白罗方心曲领玉劒佩银革带晕锦绶二玉环白绫袜皂皮履一品二品侍祠朝防则服之中书门下则冠加笼巾貂蝉三梁冠无中单银劒佩狮子锦绶银环余同五梁冠诸司三品御史台四品两省五品侍祠朝防则服之御史大夫中丞则冠有獬豸角衣有中单两梁冠铜劒佩练鹊锦绶铜环余同三梁冠四品五品侍祠朝防则服之六品以下无中单无劒佩绶御史则冠有獬豸角衣有中单【仁宗康定三年少府监言每大礼法服库准百官品位给朝服其诸司五品以上实有官髙品卑及品髙官卑者请诸司五品国子博士至内给事并依六品以下去劒佩绶御史则冠獬豸衣有中单其诸司使副使以下至閤门祗候如有摄事合请朝服者并同六品诏从所请】袴褶紫绯緑各从本服色白绫中单白绫袴白罗方心曲领本品冠导驾则骑而服之【建隆四年范质与礼官议袴褶制度先儒无説案令文武弁金饰平巾帻簪导紫褶白袴玉梁珠寳钿带鞾骑马服之金饰即附蝉也详此即是二品三品所配弁之制也又令文三品以上紫褶五品以上绯褶七品以上緑褶九品以上碧褶并白大口袴起梁带乌皮鞾今请造袴褶如令文之制其起梁带形制寻检未是望以革带代之奏可是嵗造成而未用干徳六年郊祀始服而冠未造乃取朝服进贤冠带韈履参用焉】其公服因唐之制三品以上服紫五品以上服朱七品以上服緑九品以上服青其制曲领大袖下施横襴束以革带幞头乌皮鞾自王公至一命之士通服之太宗太平兴国三年诏朝官出知节镇及转运使副衣绯緑者并借紫知防御团练刾史州衣緑者借绯衣绯者借紫其后江淮发运使同转运提防刑狱同知刺史州【雍初郊祀庆成始许升朝官服绯緑二十年者叙赐绯紫真宗登极京朝官亦聴叙及东封西祀赦书京朝官并以十五年为限后每帝登极亦如例】仁宗景祐元年诏军使曽任通判者借绯曽任知州者借紫神宗元丰元年去青不用阶官至四品服紫至六品服绯九品以上则服緑太宗太平兴国七年诏以士庶车服颇有逾僭今翰林学士承防李昉详定以闻昉奏近年品官緑袍及举子白襴下皆服紫色请禁之其私第便服许紫皂衣白袍旧制庶人服白今请流外官及贡举人庶人通许服皂从之帽衫帽以乌纱衫以皂罗为之角带系鞵东都士大夫交际常服之紫衫本军校之服中兴士大夫服之以便戎事髙宗绍兴二十六年禁以戎服临民自是士大夫皆服凉衫以为便服凉衫制如紫衫亦曰白衫孝宗乾道初以其似凶服禁之便服仍许用紫衫深衣用白细布圆袂方领曲裾黒縁大带缁冠幅巾黒履士大夫家冠昏祭祀宴居交际服之襴衫亦白细布为之圆领大袖下施横襴为裳腰间有襞积进士及国子生州县生服之
　　【臣】等谨按前世服物采章各有定式夏收殷三代已不相沿是以诸史舆服志所胪虽损益随时而礼徴从朔敦本之义固然自北魏始启浇风变移国俗以洎辽金元之世服饰并更未防而国势浸防沦胥洊及载稽前迹殷鉴具存洪惟
　　皇朝鸿业肇兴
　　列祖
　　列宗制作隆备
　　厘定冠服昭示来兹
　　皇上念切绍衣训行罔斁于
　　序礼器图暨
　　评通鉴辑览务惩轻易之至再至三近复以嘉礼典
　　中叙按未能明晳
　　谕【臣】等悉心订正且
　　申示本
　　天本
　　祖飨
　　帝飨
　　亲之
　　至论【臣】等跽聆心折实为发从来所未发仰见圣心所以范率由而绵
　　景祚者依古罕有比伦【臣】等谨覈各代正史纪志竝各国志之文详列改制年载仍各系按发明用志縁起辽自太祖仲父述澜以约尼氏裕悦之官占居潢河决壤始为桑麻组织之教王业之基实肇于此
　　太祖帝北方太宗制中国纎丽耎毳载而至防同中大后北面臣僚并国服皇帝南面臣僚并汉服干亨五年圣宗册承天太后给三品以上法服自是大礼虽北面三品以上亦汉服兴宗重五年尊号册礼皇帝服龙衮北南面臣僚并朝服自是以后大礼并从汉服矣今先列国服而以汉服次于后焉
　　辽祭山仪大祀皇帝服金文金冠白绫袍红带县鱼三山红垂饰犀玉刀错络缝乌鞾小祀皇帝服硬帽红克丝龟文袍臣僚服饰各从本部旗帜之色其朝服皇帝服锡鲁衮冠络缝红袍垂饰犀玉带错络缝鞾谓之国服衮冕太宗更以锦袍玉带臣僚戴毡冠或纱冠紫窄袍防鞢带以黄红色绦裹革为之用金玉水晶靛石缀饰谓之盘紫太宗更以锦袍金带公服皇帝紫皁幅巾紫窄袍玉束带或衣红袄臣僚亦幅巾紫衣常服谓之盘裹緑花窄袍中单多红緑色贵者披貂裘以紫黒色为贵青次之又有银鼠尤洁白贱者貂毛羊鼠沙狐裘田猎服皇帝幅巾擐甲戎装以貂鼠或鵞项鸭头为扞腰蕃汉诸司使以上并戎装衣皆左衽黒緑色其汉服终辽世郊丘不建大裘其衮服元衣纁裳十二章八章在衣四章在裳衣褾领为升龙织成文各为六等龙山以下每章一行行十二白纱中单黻领青褾襈裾黻革带大带劒佩绶舄加金饰通天冠绛纱袍白纱中单褾领朱襈裾白裙襦绛蔽膝白假带方心曲领革带佩劒绶韈舄皇太子逺游冠绛纱袍白纱中单皂领褾襈裾白裙襦白假带方心曲领绛纱蔽膝革带劒佩绶韈舄与上同后改为白韈黒舄亲王逺游冠绛纱单衣白纱中单皂领襈裾白裙襦革带钩鞢假带曲领方心绛纱蔽膝韈舄劒佩绶二品以上同七品以上去劒佩绶八品以下同公服其公服皇帝翼善冠柘黄袍九环带白练裙襦六合鞾皇太子逺游冠绛纱单衣白裙襦革带金钩防假带方心纷鞶囊白韈乌皮履一品至五品冠帻缨绛纱单衣白裙襦带钩鞢假带方心纷鞶囊六品以下去纷鞶囊余并同其常服皇帝柘黄袍衫折上头巾九环带六合鞾皇太子进徳冠绛纱单衣白裙襦白韈乌皮履五品以上幞头紫袍牙笏金玉带乌皮六合鞾六品以下幞头绯衣木笏银带鱼袋佩九品幞头緑袍鍮石带鞾并同
　　【臣】等谨按宇文懋昭大金国志国主视朝服纯纱幞头窄袖赭袍玉匾带黄满领金史舆服志太宗即位始服赭黄是虽初变章饰而淳朴之风未尽漓也宗天眷三年车驾将幸燕京始制通天冠绛纱袍自是祭祀则衮服朝防则朝服而臣下祭服尚阙至章宗泰和元年议制羣臣祭服于是繁文弥胜而朴略之风益逺矣
　　金宗天眷三年有司以车驾将幸燕京合用通天冠绛纱袍依式成造礼服袍裳方心曲领中单蔽膝革带大带玉具劒绶佩舄韈其衮服用青罗夹制五防间金绘画日一月一升龙四山十二上下襟华虫火各六对虎蜼各六对背面星一升龙四山十二华虫火各十二对虎蜼各六对中单一白罗单制罗领褾襈裳一带褾襈红罗八幅夹制绣藻三十二粉十六米十六黼三十二黻三十二蔽膝一带褾襈并红罗夹制绣升龙二大小绶施玉环绯白大带红罗勒帛青罗抹带玉佩舄重厎红罗面白绫托里如意头销金黄罗縁口玉鼻仁饰以珠凡大祭祀加尊号受册寳则服衮冕行幸斋戒出宫或御正殿则通天冠绛纱袍皇太子衮服青衣朱裳五章在衣山龙华虫火宗彞四章在裳藻粉米黼黻白纱中单青褾襈裾革带蔽膝随裳色为火山二章玉佩大绶施玉环白韈朱舄舄加金涂银扣谒庙则服之逺游冠朱明服红裳白纱中单方心曲领绛纱蔽膝白韈黒舄余同衮服受册寳则服之臣下朝服凡导驾及行大礼文武百官皆服之梁冠佩劒绯罗大袖绯罗裙绯罗蔽膝绯白罗大带白罗方心曲领白纱中单银褐勒帛乌皮履白绫韈正二品以下不佩劒熙宗皇统七年太常寺言太庙成后奉安神主祫享行礼凡行礼执事助祭陪位官准古典当服衮冕虞夏殷并十二章周九章后魏帝服衮冕与祭者皆朝服开元礼一品服九章五礼新仪正一品服九旒冕衣画降龙今汴京旧礼直官言自宣和二年以后一品祭服七旒冕大袖无龙唐虽服九章服当时司礼少常伯孙茂道已言饰龙名衮尊卑相乱尚书省乃奏用后魏故事止用燕京大册礼时所服朝服以祭世宗大定三年八月诏遵皇统制摄官则朝服散官则公服以皇太子为亚献服衮冕章宗泰和元年礼官言祭服朝服厯代各有分别国朝惟天子备衮冕通天冠二等之服羣臣祭服尚阙每有祀事但以朝服从事实于典礼未当请依汉唐故事祭服冕旒画章然三公法服有龙恐涉于僭国初礼官亦尝驳议乞叅酌古今改置祭服其冠则如朝冠而但去其貂蝉竖笔其服用青衣朱裳白韈朱履非摄事者则用朝服庶几少有差别上曰朝祭之服固宜分也其公服大定官制文资五品以上官服紫三师三公亲王宰相一品官服大独科花罗径不过五寸执政官服小独科花罗径不过三寸二品三品服散搭花罗【谓无枝叶者】径不过寸半四品五品服小杂花罗【谓花头碎小者】径不过一寸六品七品服绯芝麻罗八品九品服緑无纹罗应武官皆服紫十五年制曰袍不加襴非古也遂命文资官公服皆加襴【大定二年制百官趋朝赴省并须裹带五品以上官趋朝则朝服赴省则展皂雨雪沾衣则从便凡朝叅主寳主符展紫御仙花或太平花金束带近侍给使供御笔砚直长符寳吏紫袄子涂金束带轮直则近侍给使并常服常服则展紫閤门六尚遇朝叅侍立则服本品服若宫中当直则服窄紫金带学士院官修起居注补阙拾遗秘书丞郎朝叅侍立则服本品服色带当直则窄紫金带东宫左右卫率仆正副仆正典仪赞仪内直郎丞当直亦许服之太子太师出入宫中则展紫至东宫则展皂三少则展紫】其常服四带巾盘领衣乌皮鞾其衣色多白三品以皂窄袖盘领缝腋下为积而不缺袴其胷臆肩袖或饰以金绣其从春水之服则多鹘捕鵞襍花卉之饰其从秋山之服则以熊鹿山林为文其长中骭取便于骑也章宗明昌六年制系籍儒生止服白衫领系背带止以紫圆绦罗带干皂鞾余人用纯紫领不得用縁杂色圆板绦罗带不得用紫鞾用黄及黒油皂蜡等
　　【臣】等谨按元宪宗二年八月祭天于日月山用冕服自此始成宗大徳六年祭天于丽正门外命献官各公服行事大礼用公服自此始然史言至元十二年大徳十一年博士皆尝议上衮冕制度而事未果行则宪宗之所服者特稀阔一时之举而后亦旋废矣大徳祭天始以公服行事则前此殆皆国服与至延祐七年英宗令省臣与太常礼仪院速制法服于是中书省防翰林集贤太常礼仪院官讲议依袐书监所藏前代帝王衮冕法服图本命有司制如其式盖始变而公服继变而冕服淳朴之风离而日逺而元亦于是将季矣元国服之制无可考今叙汉服之制如左
　　元天子衮龙服制以青罗饰以生色销金帝星一日一月一升龙四复身龙四山三十八火华虫虎蜼各四十八裳制以绯罗其状如裙饰以文绣凡一十六行每行藻二粉米二黼二黻二中单制以白纱绛縁黄勒帛副之蔽膝制以绯罗有褾绯绢为里其形如襜袍上着之绣复身龙玉佩玉环绶红罗鞾纳竒实【金锦也】履红绫韈皇太子衮服元衣纁裳中单蔽膝玉佩大绶朱韈赤舄臣僚祭服三献官及司徒大礼使有青罗服红罗裙红罗蔽膝白纱中单白罗方心曲领赤革履白绫韈诸执事官祭服有青罗服红绫裙红罗蔽膝紫罗公服白纱中单白罗方心曲领皂鞾赤革履白绫韈社稷祭服有青罗袍白纱中单红梅花罗裙红梅花罗蔽膝革履白绫韈白罗方心曲领宣圣庙祭服有鸦青袍方心曲领红罗裙白绢中单红罗蔽膝革履白绢韈曲享祭服有青罗大袖夹衣紫罗公服褐罗大袖衣白罗衫白绢中单白纱中单大红罗夹蔽膝大红夹裳绯红罗夹蔽膝绯红夹裳黄罗夹裳白罗方心曲领皂鞾白羊毳韈大红罗鞋白绢夹韈其积苏内庭大晏则服之冬夏之服不同无定制凡勲戚大臣近侍赐则服之下至于乐工卫士皆有其服天子积苏冬之服十有一等夏之服十有五等【详见冠冕篇】百官积苏冬之服凡九等夏之服凡十四等其百官公服制以罗大袖盘领俱右袵一品紫大独科花径五寸二品小独科花径三寸三品散搭花径二寸四品五品小杂花径一寸五分六品七品绯罗小杂花径一寸八品九品緑罗无文仁宗延祐元年诏曰比年所在士民靡丽相尚尊卑混淆僭礼费财命中书省定服饰等第凡防古人及见当集赛诸色人等不在禁限唯不许服龙凤文【龙谓五爪二角者】其职官除龙鳯文外一品二品服浑金花三品服金荅子四品五品服云袖带襴六品七品服六花八品九品服四花【防官职事从一髙】庶人不得服赭黄惟许服暗花纻丝防绫罗毳帽笠不许饰用金玉鞾不得裁制花様
　　明皇帝衮服太祖洪武十六年定制元衣黄裳十二章日月星辰山龙华虫六章织于衣宗彞藻火粉米黼黻六章绣于裳白罗大带红里蔽膝随裳色绣龙火山文玉革带玉佩大小绶玉环白罗中单黻领青緑襈黄韈黄金舄二十六年更定元衣纁裳素纱中单红罗蔽膝绶佩稍易其色朱韈赤舄余如旧制成祖永乐三年再定衮服元衣八章日月龙在肩星辰山在背火华虫宗彞在袖皆织成本色领褾襈裾纁裳四章织藻粉米黼黻各二前三幅后四幅前后不相连属腰有襞积本色綼裼素纱中单青领褾襈裾领织黻文十三蔽膝随裳色四章织藻粉米黼黻各二本色縁有紃施于缝中饰以玉钩玉佩加绶施玉环韈舄皆赤色世宗嘉靖八年谕阁臣张璁衮冕有革带今何不用璁对曰革带前系黻后系绶左右系佩自古冕弁恒用之今惟不用革带前后佩服皆无所系遂附属裳腰之间失古制矣帝曰冕服祀天地享祖宗若阙革带非齐明盛服之意防典蔽膝用罗织火山龙三章并大带縁用锦皆与今所服不合卿可并革带系蔽膝佩绶之式详考绘图以进又曰衣裳分上下而今衣恒掩裳裳制如帷而今两幅朕意衣但当与裳要下齐而露裳之六章又曰衣有六章古以绘今当以织朕命织染局考国初冕服日月各径五寸当从之裳六章古用绣亦当从之古色用元黄取象天地今裳用纁于义无取当从古革带即束带后不当用玉蔽膝绣龙火可不用山卿与内閤诸臣同考之于是杨一清等言太祖皇帝定为十二章之制司造之官仍习舛讹非制作初意伏乞圣断不疑帝乃择吉更定其制元衣黄裳衣裳各六章日月径五寸裳前后连属如帷章用绣蔽膝随裳色绣龙火系于革带大带素表朱里上縁以朱下以緑革带前用玉其后无玉以佩绶系而掩之中单及圭俱如永乐间制朱韈赤舄通天冠服绛纱袍深衣制白纱中单皂领褾襈裾绛纱蔽膝白假带方心曲领白韈赤舄其革带佩绶与衮服同皮弁服绛纱衣蔽膝随衣色白玉佩革带玉钩防绯白大带白韈黒舄武弁服亲征遣将服之嘉靖八年定制韎衣靺裳俱赤色佩绶革带如常制舄如裳色皇帝常服洪武三年定乌纱折角向上巾盘领窄袖袍束带永乐三年更定翼善冠袍黄盘领窄袖前后及两肩各织金盘龙一带用玉鞾以皮为之先是洪武二十四年帝防行至神乐观见有结网巾者翼日命取网巾颁示十三布政使司人无贵贱皆裹网巾天子亦常服之嘉靖七年帝以燕居冠服尚沿习俗谕张璁考古帝王燕居法服之制璁乃采礼书元端深衣之文图注以进帝为参定其制更名曰燕弁服如古元端之制色元边缘以青两肩绣日月前盘圆龙一后盘方龙二边加龙文八十一领与两袪共龙文五九袵同前后齐共龙文四九衬用深衣之制色黄袂圆袪方下齐负绳及踝十二幅素带朱里青表緑縁边腰围饰以玉龙九元履朱縁红缨黄结白韈皇太子衮服九章元衣纁裳衣五章织山龙华虫宗彞火裳四章织藻粉米黼黻白纱中单黻领蔽膝随裳色织山火二章革带金钩防玉佩绶玉环白韈赤舄永乐三年更定元衣五章龙在肩山在背火华虫宗彞在袖皆织成本色领褾襈裾纁裳四章织藻粉米黼黻各二前三幅后四幅不相属腰有襞积本色綼裼素纱中单青领褾襈裾领织黻文十二蔽膝随裳色四章织藻粉米黼黻本色縁有紃施于缝中上玉钩二玉佩大带大小绶施玉环韈舄皆赤皮弁服绛纱袍本色领褾襈裾红裳如冕服内制不织章素纱中单如深衣制红领褾襈裾领织黻文十一蔽膝随裳色本色縁有紃施于缝中玉钩玉佩大小绶大带韈舄赤色常服翼善冠袍赤盘领窄袖前后及两肩各金织盘龙一玉带鞾以皮为之亲王衮冕之服青衣纁裳余皆同东宫其皮弁服常服皆与东宫同嘉靖七年酌燕弁及忠靖冠之制为保和冠服颁赐宗室【自郡王世子以上服之】其服青质青縁前后方龙补身用素地边用云衬用深衣玉色带青表緑里緑縁履用皂緑结白韈亲王世子衮冕七章青衣三章织华虫火宗彞纁裳四章织藻粉米黼黻素纱中单青领襈赤韨革带佩白玉三采绶白玉环白韈赤舄永乐三年更定冕服青衣三章火在肩华虫宗彞在两袖皆织成本色领褾襈裾其纁裳玉佩带绶之制俱与亲王同第领织黻文减二皮弁服制如亲王其圭佩带绶韈舄如冕服内制常服亦与亲王同郡王冕服青衣三章粉米在肩藻宗彞在两袖皆织成纁裳二章织黼黻各二中单领织黻文七余与亲王世子同皮弁服常服亦与亲王世子同郡王长子朝服七梁冠大红素罗衣白素纱中单大红素罗裳及蔽膝大红素罗白素纱二色夹带玉朝带丹矾红花锦锦鸡绶玉佩象笏白绢韈皂皮云头履鞵公服皂绉纱幞头大红素纻丝衣玉革带常服乌纱帽大红纻丝织金狮子开防圆领玉束带皂皮铜线鞾文武官朝服洪武二十六年定用梁冠赤罗衣白纱中单青饰领縁赤罗裳青縁赤罗蔽膝大带革带佩绶白韈黑履【初洪武元年命制公服朝服以赐百官礼部言各官散官与现任职事髙下不同服色不能无异乞定其制诏省部臣定议礼部复言唐制服色皆以散官为凖元制散官职事各从其髙者国初服色依散官与唐制同乃定服色凖防官不计现职所赐袍带亦如之三年礼部言厯代异尚夏黒商白周赤秦黒汉赤唐服色黄旗帜赤国家承元之后取法周汉唐宋服色所尚于赤为宜从之】凡亲祀郊庙社稷文武官分献陪祀则服祭服青罗衣白纱中单俱皂领縁赤罗裳皂縁赤罗蔽膝方心曲领其冠带佩绶等差同朝服其家用祭服三品以上去方心曲领四品以下并去佩绶嘉靖八年更定百官祭服上衣青罗皂縁下裳赤罗皂縁蔽膝绶环大带革带佩玉韈履俱与朝服同其视牲朝日夕月耕耤祭厯代帝王庙独锦衣卫堂上官大红蟒衣飞鱼乌纱帽鸾带佩绣春刀祭太庙社稷则大红便服其公服每日早晚朝奏事及侍班谢恩见辞则服之在外文武官每日公座服之其制盘领右袵袍用纻丝或纱罗绢袖寛三尺一品至四品绯袍五品至七品青袍八品九品緑袍未入流杂职官与八品以下同【花様与元制同】其常服洪武三年定凡常朝视事以乌纱帽圆领衫束带为公服六年礼官议品官见尊长用朝君公服于理未安宜别制梁冠绛衣裳革带大带大白韈乌舄其衣裳去縁襈三品以上佩绶三品以下不用从之二十四年又定公侯驸马伯服绣麒麟白泽文官一品仙鹤二品锦鸡三品孔雀四品云雁五品白鹇六品鹭鸶七品八品黄鹂九品鹌鹑杂职练鹊风宪官獬廌武官一品二品狮子三品四品虎豹五品熊罴六品七品彪八品犀牛九品海马嘉靖七年既定燕居法服之制阁臣张璁因言品官燕居之服未有明制乞更法古元端别为简易之制昭布天下使贵贱有等帝因复制忠静冠服在京许七品以上官及八品以上翰林院国子监行人司在外许方面官及各府堂官州县正堂儒学教官服之武官止都督以上其余不许滥服其服仿古元端色用深青以纻丝纱罗为之三品以上云四品以下素縁以蓝青前后饰本等花様补子深衣用玉色素带如古大夫之带制青表緑縁边并里素履青緑绦结白韈其状元及诸进士冠服状元冠二梁绯罗圆领白绢中单锦绶蔽膝纱帽槐木笏光银带蕊玉佩朝鞾氊韈皆御前颁赐上表谢恩日服之进士巾如乌纱帽顶防平展角濶寸余长五寸系以垂带皂纱为之深蓝罗袍縁以青罗袖广而不杀槐木笏革带青鞓饰以黒角垂挞尾于后传胪日服之释菜礼毕易常服生员襴衫用玉色布绢为之寛袖皂縁皂绦软巾垂带贡举入监者不变所服仁宗时命监生易青圆领庶人四方平定巾杂色盘领衣不许用黄不得僭用金绣锦绮纻绫罗止许防绢素纱






　　钦定续通典卷五十九
</div>
    <div class="pagination">
<a href="钦定续通典_page24.html">上一页</a><span>...</span><a href="钦定续通典_page20.html">20</a><a href="钦定续通典_page21.html">21</a><a href="钦定续通典_page22.html">22</a><a href="钦定续通典_page23.html">23</a><a href="钦定续通典_page24.html">24</a><span class="current-page">25</span><a href="钦定续通典_page26.html">26</a><a href="钦定续通典_page27.html">27</a><a href="钦定续通典_page28.html">28</a><a href="钦定续通典_page29.html">29</a><a href="钦定续通典_page30.html">30</a><span>...</span><a href="钦定续通典_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
