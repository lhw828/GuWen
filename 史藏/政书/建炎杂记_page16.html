<!DOCTYPE html>
<html>
<head>
    <meta charset="UTF-8">
    <title>建炎杂记 - 第 16 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎杂记 - 第 16 页/共 20 页</h1>
    <div class="content">　　后家封王者
　　祖宗以来后家封王者自元丰间曹氏始时官制初行曹济阳自中书令改开府仪同三司神宗以为慊于志故以异姓王易之也其后髙氏不得封向氏二王【宗回宗良】郑氏一王【绅】至中兴后后家得封者吴氏二王孟氏韦氏郭氏韩氏杨氏一王然曹向韦郭皆以元舅郑以后父封独孟信安以弟外兄韩平以中宫赠其祖皆异礼也近杨永以后凡得封亦异数也
　　中兴以来后家建节者
　　自建隆以来母后中宫之建节者极少如杜审进曹佾皆晩歳始得之宣仁垂帘十年高公绘止为承宣使符观后乃有向宗回兄弟郑绅父子中兴七十年后家建节者凡二十有二人吴氏七人【益盖琚瓌珽璹珵】韩氏四人【侂胄邈同郷□】韦氏四人【渊谦谠□】邢氏李氏各二人【邢焕孝杨孝友孝纯孝】孟氏郑氏郭氏夏氏谢氏杨氏各一人【忠厚藻师禹执忠渊次山】建炎迄嘉定中台司不至两地者十一人
　　建炎至嘉定除御史中丞凡四十人自颜夷仲至今章达之率皆柄用之其中间不过两地者十有一人而已然或以久病【辛炳姚愈】或以论事失措【蒋世珍谢国昌】或与宰辅不合【王賔周秘常同廖刚】或以吿讦【勾龙行父】或以败事【邓伯凡】皆因有故而去其以常伯善罢者惟罗龙学汝檝一人若詹端明大方者虽以工部尚书出台而旋入宻府云
　　近臣举察官事始
　　绍兴癸丑右相朱藏一以内艰去位高宗手礼赐学士沈必先綦处原以三院御史阿附时宰令二人共举察官于是以李元叔长民应诏元叔尝为校书令奉祠去久之通判漳州遂召还为监察御史而曽任郑三御史皆罢此中兴后近臣举察官之始也
　　御史台弹奏格
　　御史台弹奏格旧无有淳熙初柴叔瓌瑾为殿中侍御史奏言本台觉察弹劾事件前后累降指挥经今歳久名件数多文辞繁冗又有止存事目别无可考恐奉行致有抵牾乞下勅令所逐一删修成法各随事宜以六察所掌分门别类檄申朝廷取防降下本台遵守仍令刑部镂板颁降中外单虁时以户部侍郎兼勅局详定被防编冩成册送台审覆防谢廓然新除殿中侍御史与其寮审覆凡三百五条选奏乞以弹奏格为名行下从之四年七月丙午也绍熙元年二月刘徳修为御史又摘其有关于中外臣竂握兵将帅后戚内侍与夫礼乐讹杂讥讽及奢僣之事各凡有二十余条以奏上乞付下报行令知谨恪上从之
　　任子赐出身
　　祖宗以来两制二史必以进士登科人为之其后有以才选者例赐进士出身虽徐司川吕君人亦然重科目也乾道初王嘉叟秬为左司员外郎防右史胡元质长文在吿上命嘉叟权右史仍摄西掖执政言嘉叟无出身上曰时暂无伤也其后韩无咎元吉为左司郎中而舍人林景度机出迓北客上复命无咎无咎以门防入仕辞不许时王能甫之奇为兵部侍郎张南轩为左司员外郎继除侍讲亦不赐出身用吕元明吴传正例也已而有为上言南轩讥能甫不学不当在讲筵者上怒南轩俄以事去未防苏季真峤除左史遂复赐出身余谓得人如无咎钦夫岂复当以任子登科为间虽不必守祖宗之旧可也是时有右文林郎王天觉者知真符县代还以聚敛击刺之术因左右以见其所献之书有云人才可用不必限有无资格出身如擢王炎炎诚可用不必赐出身赐出身则犹有所拘也其迎合类此既而改京秩除枢密院编修官兼检讨文字俄为副端徐彦才所论遂逐去议者快之
　　言官词臣论宗室入馆人数
　　本朝宗室入馆者五人自乾道五年赵忠定始其后赵从道侍郎赵大本舍人皆尝为之开禧末赵汝谈除正字言者论列以谓中兴后宗室入馆者才二人汝愚以大魁彦中以词科然后得之而不及从道盖失于考详也从道名师训安定郡王令荡孙绍兴甲戌嵗登科乾道壬辰冬始以近臣荐召为太常寺主簿明年夏除秘书郎未两月迁起居舍人其冬权工部侍郎甲午秋引疾丐祠除敷文阁待制履歴如此言路乃不知何也嘉定之初赵履常崇宪入馆蔡行之当制亦云中兴后宗室入馆者凡三人又误矣
　　学士舍人当兄弟除官制不应避
　　绍兴初王刚中为中书舍人其弟居修除太常丞引嫌乞改命官草制自是为例余尝以故事考之学士舍人当弟兄除官制皆不应避钱惟演使相麻其从兄希白所草也曽子宣右仆射麻其弟子开所行也若谓一时宣鎻亶为异数则元丰官制初行子开除吏部郎中子固时为中书舍人行词亦不避考南丰类藁而可见也不知引避起自何时
　　馆职不入局故事
　　杨禊子寛和王存中长子也其父久掌殿岩既补以京秩绍兴二十四年又奏乞令与其弟倓子靖并特赴殿试高宗勉从之盖是年秦埙为省举头故效之也二十七年正月禊除少蓬士论甚骇既供职馆阁之士不入局者三日时唐立夫为秘书郎黄通老王时亨为著作佐郎季元衡陈文仲为校书郎胡周伯张安国林少颖汪明逺叶伯益为正字大抵多名人也胡廷闻之亟徙禊宗正少卿而以刘文孺代之物论乃息禊后迁工部侍郎倓淳熙中执政
　　检騐格目
　　检騐格目者淳熙初郑兴裔所创也始时检騐之法甚备其后郡县玩弛或不即委官或所委官不即至即至亦不亲视甚则以不堪检覆吿由是吏奸得肆寃不明狱讼滋炽兴裔为浙西提防刑狱乃创为格目排立字号分界属县遇有吿杀之人者即以格目三本付所委官凡吿人及所委官属行吏姓名受状承牒及到騐所时日廨舍去检所近远伤损痕数命致因由所知悉书填之一申所属州县一付被害之家一申本司又言于朝乞下刑部镂板颁之诸路提刑司准此从之遂着为令元年五月十七日也兴裔之先平阳人后徙开封曽祖绅以后父贵宣和末为太师平乐郡王諡禧靖祖冀宁海军节度使諡荣恭世父藻事高宗久在上阁再为大使官至师相封荣国公諡端靖兴裔初名兴宗早以后泽入官乾道中为江东兵马钤辖尝论建康都统及马军行司择帅未善孝宗韪之复武臣提刑擢使闽部移浙东又移浙西再使金因避金讳改赐今名淳熙初除枢密院副都承防在职十年歴知庐扬明州皆有政迹庆元五年吿老转武泰军节度使致仕卒諡忠肃子挺尝以黄州练使歴帅淮防两道损抗皆有位于朝而损登进士甲科盖世族中所未有
　　宣相诏使称谓不典
　　元枢呼枢使自张浚始诸州倅呼府判自陆寘始皆见于防要日厯旧制密院官亦止以枢密为称绍兴中张浚为使其亲吏以俊父名密请于朝有防呼枢使自是为例宣和中陆寘以宦者王通荐通守四明避其名更称府判绍兴初始称稍行于浙路今遂为天下通称不可易矣宣抚使呼宣相自童贯始近安子文为四川宣抚副使得防恩数视执政士大夫鄙俗者亦称宣相盖务为崇重而不考其始焉近歳召客以例呼为诏使余在成都见钱伯同丞相与制帅杨端明手书亦然按朱忠靖闲居录宣和间大阉李彦按行京西始呼诏使盖唐敕使之称今以称士大夫误矣
　　莫粹中转官最速
　　近歳转官最速者莫舍人粹中子纯庆元二年进士是歳七月补承事郎而嘉泰三年陞官已为中大夫出身凡七考共转十六官通为五十八年磨勘其间限员之数日月不与焉【若子任细转则为七十年磨勘】是歳明堂请任子吏部以庶官入仕未及十五年此格不下盖宣和间此法尝立者自中兴以来未有之也陈勉之以庆元二年六月改官至开禧三年迁特进实歴十二考共转二十四官自其后执政无序迁法姑以待积年之劳计凡用一百二十四年磨勘亦宰辅中所未有【若子任细转则为一百三十五年】
　　宰职赠官例
　　故事从征亡殁皆赠四官执政五官枢密使六官宰相七官若特进以上一官而已嘉泰末周益公以少傅赠太师盖异数也嘉定以后钱伯同楼大防宇文挺臣张肖翁之徒皆例赠公少傅过乎厚矣费戒甫尝为执政官至谏议大夫乃止以银青光禄大夫吿第实赠四官是又少杀矣按祖宗之时而赠防之典多出特防不专用例盖考其勲徳之大小而分隆杀焉此劝惩之意也
　　奉常毕大事例迁仪曹
　　朱时敏师古眉山人也淳熙末为太常少卿王季海喜其谨厚欲用为从官而不敢荐二年半不迁数请外季海留之其妻乐安郡夫人任氏贤妇人也以为不可师古力求去一日方坐寅清堂有老吏密言曰徳夀宫服药可知之否师古颦蹙曰知之奈何吏曰少卿奚去之果师古不语既而得小宠知潼川府尤延之代为少卿视事一日而宣遗诏祔庙四日除礼部侍郎师古乃悟余因考绍兴七年吴正仲二十九年宋斐皆以大防礼毕除仪曹贰卿老吏习知之故以微言留师古耳
　　刺史以上无阶级法
　　太祖阶级法诸禁军将校有带遥郡者许以客礼见自余一阶一级全归伏事之义时横行诸使尚未有遥郡之名此文指禁军指挥使带防团刺史者耳近歳李伯和尚书为京湖制置使管军节度使王喜横挺下拜于庭下僣也余尝记王公明以元枢为四川宣抚使都统制初叅谒拜副阶上典谒吏賛相公答拜次统制官拜庭下亦如之次立椅子前受统领官拜正将以下乃坐受焉余谓统制官以上官至正任刺史者当以客礼见管军则合开寳五年之制矣
　　从官典藩于制司不用申状
　　谢用光自工部尚书论罢久之以大中大夫知虁州移兴元府时刘仲洪为蜀帅故事尝任侍从官于制置司申状止书检不系衔用光至兴元始用申状吏以阎才元故事白不从嘉泰二年用光就除制帅赵全叔以华文阁待制代之吏以申状呈全叔曰我从官也何乃尔吏以用光近例全叔不乐于是杨嗣勲以敷文阁直学士知潼川府何同叔自前礼部侍郎起为虁路安抚使全叔即檄二公询之二公皆不报全叔不得已遂复用申状焉【从官书检不系衔绍兴十九年旨也】
　　诸路倚郭二县数
　　诸路州府治二县者凡十有二东京开封府【治开封祥符】行在临安府【治钱塘仁和】京兆府【治长安万年】成都府【治成都华阳】平江府【治吴长洲】建康府【治上元江宁】绍兴府【治山阴防稽】隆兴府【治南康新建】福州【治闽侯官】广州【治南海番禺】湖州【治乌程归安】雅州【治归信京城】









　　建炎杂记乙集卷十二
　　钦定四库全书
　　建炎杂记乙集卷十三
　　宋　李心传　撰
　　杂事一
　　赵韩王六世小谱
　　忠献韩王赵普字则平幽州蓟县人曽祖吴国公冀三河令祖赵国公全寳澶州司马父齐国公逈相州司马迁居洛阳齐国公生四子长忠献次贞尚书都官郎中次安易宗正卿次正东头供奉官忠献三娶长魏国夫人魏氏生羽林卫大将军承宗次齐国夫人魏氏生昭宣使神州团练使赠中书令承煦次陈国夫人和氏后唐宰相凝之女也生二女皆度为道士承宗娶长乐郡主髙氏盖太祖甥女也无嗣承煦字景阳初娶仙源郡夫人孟氏蜀主昶之女继延康郡夫人孟氏昶子滕国公元喆之女生子从约字元礼为东上阁门使象州防御使赠建宁军节度使娶曹氏秦武防王彬之女封周安郡夫人从约十四子长思齐左藏库使荣州刺史赠华州观察使思齐生希鲁宜州观察使赠太保希鲁生环字子伟事髙宗为蕲州防御使知阁门事后更名述述子演早卒演子溢溢子谦叔事孝宗为武徳大夫文州刺史权知阁门事从约中子思明为引进使有女适户部侍郎范坦思聪阁门通事舍人娶宋氏武安军节度使守约女思复武经大夫荣州刺史娶钱氏吴越王孙女思恭崇仪使娶冯氏知枢密院事京之女思文左藏库副使子希杰奉议郎知秀州孙珪武翼大夫知茂州思礼内殿承制子武节郎希诏娶向氏安康郡王宗回女封乐平郡夫人思静国子博士思行武功大夫荣州刺史娶徐王向经女钦圣宪肃皇后之妺也子希仲卫尉等官凡韩王子孙之显达者尽于是矣绍兴七年朝廷录勲贤官其六世诸孙洪等十二人洪乾道末仕至脩武郎知缓阳县而死归赀为盗所掠其女流落行乞于蜀中嘉定三年六月辛酉过吾郷因得观其世谱如右故摭其大槩书之以补史阙
　　渡江后名将皆西北人
　　渡江后将帅韩世忠绥德军人曲端镇戎军人吴玠吴璘郭浩徳顺军人张俊刘锜王秦州人杨惟忠李显忠环州全渊阶州人马广熙州人杨政泾州人皆西人也刘光世保大军人杨存中代州人赵密太原人苗传隆徳人岳飞相州人王彦怀州人皆北人也诸将中惟张韩杨之官最贵其诸子悉在行都张之子子顔子正皆为次对杂学士杨之子禊为列曹侍郎倓至执政韩之子彦直彦质彦古皆为户部尚书岳之子霖起于流落亦为兵部侍郎无复世将之风矣惟吴郭居近塞尚余将种云
　　吴玠福不逮吴璘
　　吴襄烈珙本吴涪王玠庶弟也父扆为军校娶刘氏生子玠璘既而其家婢生珙刘氏悍而妬扆惮之命珙名为已子然珙为人颇类玠屡歴行阵亦得军士心晩与璘子挺同为管军节度使而玠官止使相珙止节制使璘官至太傅封新安郡王挺亦至太尉古人言智将不如福将玠璘近之矣奉议郎李荀老太宰邦彦犹子也娶璘中女能道其家事如此云其后挺子曦以叛诛璘之他子孙皆废徙朝廷念玠保蜀之功特免连坐焉
　　赵开山改姓
　　开山赵者沂州土豪也初姓赵名开山绍兴末金亮苛虐人心不附开山因聚众山泽间为盗及金亮入冦朝廷遣李寳入胶西开山引兵自城阳防之因姓开山赵示欲开赵氏中兴之业也既而葛王立赵随寳归朝累官武畧大夫英华刺史乾道庚寅南郊当任子自言今已姓开不可使父无子孙继后乞将男天钖一名许从赵姓荫补以继父赵整之后诏特许之一家两姓自昔所未有也
　　刘李二忠定得諡本末
　　夀皇时前朝旧臣多得赐諡往往官未至而请諡之蔡君谟之类是也淳熙庚子刘元城家请諡上谓大臣曰元祐党籍中朕防不记此人赵温叔曰党籍从官以苏轼为首安世乃第二人也今其语录尚传于世乃諡忠定戊申歳李伯纪家请諡上偶未省宰相周子充为上言其平生大畧上言曰益广才疎其张浚之徒与于是亦諡忠定二事乃赵周二公亲言之
　　何道夫恬于进取
　　何耕道夫徳阳人尝为省试榜首知名士也恬于进取登第三十年始为仓部郎官迁右曹兼诸竂吏院国子司业遂为祭酒两学之士甚重之道夫每退輙径归杜门未尝造请澹如也淳熙七年四月二十二日礼部齐集侍郎庆防罢或谓道夫得之已报行矣部吏亦扫阁待其来既而中止或曰道夫雅为赵丞相所敬然不甚亲之方进呈乃以郷国之嫌为解或曰蜀人有与之异趣者摘其早年之文为王忭密言之故不果用明年春迁秘书监其秋温叔罢相道夫亦求去上谕大臣曰赵雄罢政而蜀士一空然太薄恶不可执政因谕上旨道夫迄不肯留乃除知潼川府比行两学之士送之关外前所未有也温叔之罢也蜀人为所引者往往被逐独道夫不染物议从容而去时人称之道夫当任子先官其兄之子及其死时其三子者徳方徳固徳彦俱未出仕以后并登进士科云
　　李知防豪迈
　　李石字知防资中人进士高第蜀人号为方舟先生者也绍兴末为太学录右学生芝草生于学宫人方为贺知防独以为兵兆由是坐斥乾道中自沉黎召为都官郎中后复论去赵温叔其郷人也骤贵知防以晩辈视之不与通书久之起守眉州除成都路转运判官到官十日罢未防温叔秉政自是不复起矣温叔免相王季海代之知防与季海有学官之旧自书近诗数十以寄笔势欹倾殆不可辨季海甚怜之方议除官而知防死矣知防为人豪迈然亦急为小漕日有石监库者入谒知防视其刺大怒典谒吏以石监库称之乃已及罢去成都有十还之谣石监库还姓其一也在眉山日郡博士欲戏之因命题云予击石拊石百兽率舞知防语之曰君乃欲痛棰石令畜辈喜悦邪闻者以为善谑
　　虞丞相去国恩数之盛
　　虞丞相再抚蜀夀皇以诗送之曰一徳如公岂合闲聊分西面欲忧寛不辞论道虚台席暂假宣威筑将坛风教已兴三蜀静干戈载戢万方安归来尚想终霖雨未许乡人衣锦看其恩数之盛自渡江以来宰相去国所未有也又用故事赐家庙五室祭器除其子公亮直秘阁而给其使费俊者亦除阁门祗候盖非常典云
　　宣徽副使
　　欧阳公集古录跋康约言碑云约言尝为宣徽北院副使以此见唐时南北院宣徽各有副也按唐徳宗末年赵殷衡为宣徽院副使已见于史中不待康碑而可知也
　　范季才五代史正误有未当者
　　范季才五代史记正误甚为详博但其间亦有辨之未当如李琪传称其所私吏当得试官琪改试为守帝大怒季才按通鉴称琪改摄为守且谓以试为守持轻重之差何以窜逐以摄为守则是以无官为有官所以帝未欲深谪也季才但见今职事官以行守试分职钱多少故谓持轻重之差不知未改官制前自有一种试衔如云试校书郎试将作监主簿之类皆撰一人也若守监簿即京官矣季才自于典故未熟率意而言旧史本不误也
　　昔人著书多或差误
　　昔人著书首尾多不相照虽资治通鉴亦或未免此病大抵编集非出一手故也姑以一事论之汉景帝四年其中皆以冬十月日食今通鉴并书于夏秋之后盖编缉者自本志中摘出而不思汉初以十月为歳首故误系之歳末耳近歳吕伯恭最为知古陈君举亦知古今伯恭亲作大事记君举亲作建隆编世号精密余尝考之皆不免差误亦随事辩之矣朱文公通鉴纲目条贯至善今草本行于世者于唐肃宗朝直脱二年之事亦由门人缀缉前后不相顾也又自唐武徳八年以后至于天祐之季甲子并差考求其故盖通鉴以歳名书之而文公门人大抵多忽史学不熟歳名故有此误余因诸生有问亦为正之矣然则该贯古今亦非可薄之事但不至丧志可也
　　蜀帅聘币不入私家者三人
　　近歳蜀帅聘币而不入私家者赵子直徳老杨嗣勲三人而已子直以赒细民之焚室者徳老将去聚宗室之九县者而分饷之嗣勲并迓新之任而具其不有焉近例蜀帅代归輙以修城为名取买舟钱数万计及嗣勲召还从省司取四千缗而已先是陈端仁为帅冯廷式为成都漕端仁有聘币廷式例以元物易封而报之端仁大恨至用他事劾廷式于朝夀皇知之而不信也近歳吴徳夫入蜀闻李仲衍之节甚敬之比徳夫入城而仲衍首却其餽徳夫请不已乃面授分帑吏而后答书焉徳夫不平由此二人稍有隙廷式名宪晋州人淳熙末卒于司农卿总理四川财赋
　　傅睦修史举代
　　嘉泰初朝廷以中兴史未成召傅景仁龙学于泉南起陆务观华文于既老皆以京祠专领史事已而景仁除佥书枢密院事老病不能拜力辞乃以为资政殿学士出守时务观年且八十复引年遂以次对领秘书监俄复致仕朝廷命二公举可代者务观荐京西转运判官李伯珍大异景仁荐新除虁州路提防刑狱李璧遂召伯珍为秘书监迁中书舍人右谏议大夫而季章为秘书少监迁宗正少卿直舍人院以至执政不复领史事矣
　　龚颐正续稽古录
　　龚颐正字养正和州歴阳人曽祖原尚兵部侍郎颐正本名敦颐少举进士不第用洪丞相门客恩为不理选限登仕郎尝着符祐本末三十卷又撰元祐党籍三百九人列所佚者六人而已洪内翰领史院荐于朝初授下州文学旋补廸功郎监潭州南岳庙光宗受禅改今名用荐者主管吏部架阁文字迁大社令宗正寺主簿颐正着续稽古录盛言侂胄定策之勲由是擢兼资善堂小学教授迁枢密院编修官嘉泰元年秋诏以颐正学问该博赐进士出身兼实录院检讨官付以三朝史事是冬迁秘书丞未逾月卒及侂胄死有诏毁其续稽古録焉
　　诸司属官理当通判
　　嘉泰三年忽有防诸司属官系京官者理当通判时张伯子同知之弟孝仲为京西安抚司干办公事即除知成州明年擢提防利州路刑狱未防虞雍公之孙易简亦自福建漕幕擢守大宁盖用此例
　　御笔严监司互送之禁
　　嘉泰三年上御笔严监司互送之禁然逺方自如四年夏马使彭辂至成都制使谢源明茶使赵善宣留连逾两月自入境迎迓以至折俎赠行以楮币锦防书籍药物计之而所得防万缗而谢赵所得亦称也盖诸路互送惟建康成都最厚诸司每防集一分计三百八十千成都三司互送则一饮之费计三千四百余缗建康六司乃倍之而邻路监帅司尚不与是年六月赵漕自成都运判除四川茶马时赵摄事已久朝廷本以省将迎之费茶漕并置司成都城中而去送迎迓公用水脚之费各司为数千缗旧无所谓压境钱者谢用光始创之赵并不离城中而亦受压境钱兹又可笑也建康所谓六司者帅漕总赋武骑二司帅而主管行宫大内钥匙官者与焉每歳遇留守按行殿中官者輙置酒自居主席而坐留守于賔位陈正献公为留守斥去之其后范致能来遄复其旧
　　莎衣道人
　　莎衣道人者姓何氏淮阳军胊山人也祖执礼仕至朝议大夫道人避乱渡江举进士不中绍兴末始来平江一日自外归倏若狂者身衣白襴昼则扣门乞食夜则止于天庆观之门外久之衣益弊则以莎缉之尝游妙严寺临池见影豁然大悟人无贵贱问以休咎无不奇中世号莎衣道人孝宗闻其名召之不至赐号通神先生为筑庵居之赐衣数袭道人皆不受道俗强邀入庵大笑而出复于故处平江好事者日珍馔饷之每食于通衢逮饱即去光宗即位又召复不至周南卿廷防所谓特遣王人聘问妖民于数百里之外者此也庆元六年道人卒于平江
　　陈应求正北使书仪
　　自渡江后北史往来皆传其国之御名庙讳而本朝止传帝名又北使与馆客往来文牒皆以花字代书名隆兴再和未之有改乾道二年冬陈应求初执政防金贺正旦之使者至应求以故事押宴使者致私觌其状花书而不名应求却之掌仪惧白应求恐生事应求使语之曰今日岂当用辛巳以前故事邪使者词屈乃问应求爵里甚悉而易状书名绍兴元年重明节黄文叔以王府翊善奉诏接伴八月十九日至旴文叔问掌仪田愿髙宗何以称帝名而不称庙讳愿云自祔庙后元未理防文叔遂遣愿等持庙讳御名三纸以往北使副视之云前无此例愿答云此乃二十七朔之外第一番讲礼帝名庙讳各有分别往返久之北使副乃谓愿云为我谢使副所言极是当理非不晓得止为来时不曽得朝省指挥止依得册子上行难以擅専切望相谅文叔乃已既而北使引接来传彼国名讳自旻以下至于其父恭称庙讳者凡六人【旻晟宗尧亶雍允恭】文叔归而奏其事乞后遣使人力议改正盖隆兴更成之时庙堂亟于弭兵仅能正其大体而交际之文或未暇议盖不止一二也旧例宰执亲为金使除馆且以三衙卫士给役乾道元年虞并父执政始革之又歳赐金使金银器皿文思院造成先令工部长贰临视版曹继之次赴都亭驿中使防集复赍诣宰执编阅然后进呈淳熙十二年李永叔昌图为工部侍郎言不足以凟至尊于是止令赴都堂騐视
　　张诏使金骤用
　　淳熙中张诏君卿守歴阳被旨交聘一日金人持所绘祐献二陵象至馆中皆北帝之服君卿尝识列圣御容心知其试已也即郷之再拜馆客有问之君卿曰诏虽不识其人但见龙鳯之姿天日之表疑北朝祖宗也敢不下拜敌无语孝宗闻而大喜之由此骤用
　　京仲逺将命执礼
　　思陵之丧北人来吊京仲远以中书门下省检正诸房公事充报谢使歩军司计议官刘端仁副之仲远至汴京北人有例赐宴仲逺辞乐彼不从相持凡十日竟撤乐乃赴上甚器之及还朝上谕大臣曰镗此节可嘉寻常人多言节义须遇事乃见及进呈迁秩上曰镗专对可嘉当转两官端仁亦比类周子充等言不必问转官在圣意除擢可也上曰只依例转官便与除擢上又曰此事全是京镗若刘端仁所谓因人成事者镗则毛遂也镗除侍从端仁亦当稍旌别可令密院进拟除环卫官于是诏京镗将命执礼可嘉为朝请郎权工部侍郎刘端仁为修武郎左骁骑郎将而武经大夫畿第二将国信所通事田愿亦迁武节大夫十五年六月壬辰也四十日蜀帅赵子直以疾求去上谕大臣曰汝愚召赴行在京镗人才磊落可除待制四川子直闻之谓人曰镗望轻资浅岂可当此方面由是两人有隙仲远当时所立如此
　　张通古能诗聪慧
　　北人张通古者绍兴八年以行台侍郎来使通古稍能诗其还也燕人周归正襟与通古旧知奏乞送至境上通古至安丰赠诗为别曰良人轻一别奄忽易春秋明月望不见白云徒自愁征鸿悲北渡江水奈东流防话知何日如今已白头通古性聪慧秦桧尝以胡邦衡封事示之一览即能诵
　　奉使入北境车子数
　　旧例南使入北境金遣伴使来迓正副使以下至三节人皆乗马其后以南人不习其马乃益以车子使去来乗之副使各一车上中节各四车下节三十二人共五车每车以马骡十余曳之又发白军四百人防送所至县令皆迎迓于境上至开封乃赐御宴真定又赐之常使至燕京寓于来远驿若泛然之使则居宁远驿焉
　　爱王之叛
　　爱王葛王孙也始允恭既早世葛王爱其兄越王欲立之既而不果金主立爱王遂谋叛为其妻父布萨琦所吿事觉乃以放牧防宁府为名居上京以叛明昌六年三月丁酉也金主三召之不至因结契丹鞑靼防国以叛取慈岳等州时越王在咸平契丹檄金人请立之为帝金主徙王于庆阳五月丁酉赐王死诛其家人八十余人惟越王在焉至今为金国患布萨琦即承安四年来贺上生辰者【明昌六年本朝庆元元年承安来贺生辰庆元六年作此录后数年乃有年记虏中事者以允恭之子爱王为鄗王按允恭乃原王之父淳熙十六年三月密劄下沿边诸州避其名讳甚详悉若璟之鄗王实以为甚误也】







</div>
    <div class="pagination">
<a href="建炎杂记_page15.html">上一页</a><span>...</span><a href="建炎杂记_page11.html">11</a><a href="建炎杂记_page12.html">12</a><a href="建炎杂记_page13.html">13</a><a href="建炎杂记_page14.html">14</a><a href="建炎杂记_page15.html">15</a><span class="current-page">16</span><a href="建炎杂记_page17.html">17</a><a href="建炎杂记_page18.html">18</a><a href="建炎杂记_page19.html">19</a><a href="建炎杂记_page20.html">20</a><a href="建炎杂记_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
