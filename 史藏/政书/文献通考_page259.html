<!DOCTYPE html>
<html>
<head>
    <meta charset="UTF-8">
    <title>文献通考 - 第 259 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 259 页/共 334 页</h1>
    <div class="content">    唐宗正寺掌天子族亲属籍。亲有五等，先定於司封：一曰皇帝周亲、皇后父母，视三品；二曰皇帝大功亲、小功尊属，太皇太后、皇太后、皇后周亲，视四品；三曰皇帝小功亲、缌麻尊属，太皇太后、皇太后、皇后大功亲，视五品。四曰皇帝缌麻亲、袒免尊属，太皇太后、皇太后、皇后小功亲；五曰皇帝袒免亲，太皇太后小功卑属，皇太后、皇后缌麻亲，视六品。皇帝亲之夫妇男女，降本亲二等，馀亲降三等，尊属进一等，降而过五等者不为亲。诸王、大长公主、长公主亲，本品；嗣王、郡王非三等亲者，亦视五品。选举制，凡馆有二：门下省有弘文馆，生三十六人；东官有崇文馆，生二十人。以皇缌麻以上亲，皇太后、皇后大功以上亲，宰相、贵官之子为之。
    △唐宗室王侯
    南阳公延伯（太祖长子）谯王真（太祖次子）毕王璋（太祖子）江夏王道宗（璋之孙）雍王绘（太祖子）淮阳壮王道元（绘之孙）郇王（太祖子）长平肃王叔良（子）新兴郡王德良（子）长乐郡王幼良（祖子）蔡烈王蔚（太祖子）西平怀王安（蔚子）襄武郡王琛（安子）河元王孝恭（安子）济北郡王（安子）汉阳郡王怀（安子）济南郡王哲（蔚子）卢江郡王（哲子）郑孝王亮（太祖）子淮安靖王神通（亮子）胶东郡王道彦  高密王孝  淄川王孝同  广平王孝慈  河王孝友  清河王孝节  胶西王孝义（并祖通子）梁王澄（世祖子）蜀王湛（世祖子）陇西恭王博（湛子）渤海敬王奉慈（湛子）
    △唐宗室宰相凡十一人
    林甫  回（系郇王房）石  程  福（系郑王房）勉  夷简  宗闵（系小郑王房）之（系恒山王房）岘（系吴王房）知柔（系宣惠太子房）
    王氏《挥尘录》曰：“《唐书》特立《宗室传》，赞乃云‘宰相以宗室进者九人。林甫奸谀，几亡天下。程、知柔在位无所发明。’林甫在《奸臣传》，知柔相昭宗，附《宣惠太子业传》後（第五卷），止叙七人（之、岘、勉、程、夷简、石、回）然李麟乃懿祖後，李逢吉、李蔚俱陇西同系，李宗闵出郑王房，李揆亦出陇西。宰相共一十三人也，不同作一传，何邪？”
    △宋宗室王
    邕王光济（宣祖长子、太祖兄，早卒，追封）夔王光赞（宣祖幼子、太祖弟，早卒，追封）秦王廷美（宣祖第三子。廷美十子，太宗笃亲，不欲太祖及廷美诸子异其称谓，故属籍皆曰皇子、皇女，及廷美得罪，乃正名称皇侄、皇侄女）
    仁宗景中，下诏：“度玉清昭应宫旧地建宫，合宗室十位聚居，赐名曰瞻亲院。於祖宗後选一人为宗正，以司训导，纟斗违失，凡宗族之政令皆令掌之，奏事毋得专达，先详视可否以闻。”
    初，诸王邸散居京师，过从有禁，非朝谒、从祠，不得时会见。仁宗立瞻亲院，以寿春郡王允让知大宗正事，总领辑睦，甚有恩意，务以身先之。教养子孙，崇向艺学，不率则正其罪，故更相责厉，莫不劝服。故事，内朝谒宗妇不预，因曰“姻皇属，而不得一望禁闼，非所以显荣之也。”奏通其籍。又宗妇少丧夫，虽无子，不许更嫁。曰：“此非人情。”乃为请，使有归。
    神宗熙宁二年，中书枢密院言：“祖宗受命百年，皇族日以蕃衍，而亲疏之施，未有等杀，甄序其材，未能如古。献议之臣，谓宜有所正，请参酌先王典制、时事之宜，条具闻奏。诏同议以闻。臣等今谋定方今可行之制：宣祖、太祖、太宗之子，皆择其後一人为宗，世世封公，补环卫官，以奉祭祀，不以服属尽故，杀其恩礼。祖宗袒免亲将军以下愿出官者听，仍先经大宗正司陈请。大宗正择本官宗长与大学教授，使学才行堪任使者，然後审察以闻。就试武官者，试读律，习书；就文官者，说试一中经，或论一首。将军换诸司副使、太常丞。正率换内殿崇班、太子中允，并与州郡监当一次，任满与亲民。副率换西头供养官。大理评事与监当一次，任满有州郡监司保举者与亲民，否则即依外官。祖宗袒免亲未赐名授官者，除右班殿直，年十五与请给，年二十许出官。愿换文官者，与试衔知县，并令监当考试，及任满有无保任如前法。出官日并特与优赐。愿锁厅应举者依外官。其非袒免亲，不赐名授官。许应举应进士者，只试策论；明经者，习一大经，试大义及策。初试不成文理者，退黜，馀令覆试，取合格者以五分为限，人数虽多，不得过五十人。累经覆试不中，年长者当特推恩，量材录用。已上出官者，给俸依在京分数，许依审官三班铨法指拟注授，不以远近为限。授文官者，与进士出身，同锁厅就进士、明经举，有出身人至员外郎，与转左曹。宗室不出官者，祖宗元孙转官至正任观察使止，袒免亲至遥郡刺史止。祖宗袒免亲见任官合奏荐子孙者，许依外官，祖宗袒免亲以下，见有官不愿出官、父祖俱亡者，许在京居止，随处置产，其出官者，置田宅如外官法。祖宗袒免女嫁，赐钱减半，婿与三班奉职；非袒免女量加给赐，更不与婿官，有官者与免入远，许依审官三班流内铨法指拟，注授班行，免指使。其袒免亲娶妇，量加给赐；其非袒免亲嫁娶，依庶姓，仍不得与非士族家为婚姻。祖宗袒免亲以外两世贫无官者，量赐田。孤幼无依及尤贫失所者，不拘世数，随所在官司具名闻奏，当职特加存恤。”奏上，诏曰：“自我祖宗叙邦族，大则疏封於爵土，次则通籍於阁台，并留京师，参奉朝请。然而世绪浸远，皇枝益蕃。属有亲疏，则恩有隆杀；才有贤否，则禄有重轻。今而一贯於周行，是亦奚分於流别，虽敦睦之道诚广，而德施之义未周。故廷臣数言，宰司继请，谓宜定正限以等夷。朕惟亲戚之，经史有训，汉、唐之世，故事具存，或以九族辨尊卑，或以五宗纪远近，或听推恩而分子弟，或许自试而效才能，或宗子之贤得从科举，或诸王之女自主婚姻，尽前世之所行，顾当今之未备。况我朝制作，动法先王，岂宗室等杀，乃无定著？因俾群公之合议，将立一代之通规。载览奏封，具陈条目，以谓祖宗昭穆，是宜世世之封，王公子孙，抑有亲亲之杀，若乃服属之既竭，洎於才艺之并优，在随器以甄扬，使当官而勉懋。至於任子之令，通婚之仪，凡曰有司之常，一用外官之法。佥言既允，朕意何疑。告於将来，用颁明命，宜依中书枢密院所奏施行。”
    宗正寺言：“每岁写《仙源积庆图》、《宗藩庆绪录》送龙图天章、宝文阁，今宗室非袒免亲，既不赐名授官，一依外官之法，请定所修图册。”诏下礼院详定。礼官言：“六世亲属既竭，系之以姓而弗别，则礼有其义；皇宗祖庙虽毁，子孙皆於宗寺附籍，则今有其文。况朝廷改皇族授官之制，而袒免外亲统宗袭爵，进预科选，迁官给俸，恩礼优异，悉不与外官匹庶同法，属虽疏而恩数不绝。若图籍湮落，则无审其所从证。其宗正寺所修图录，并请仍旧。”从之。
    元丰官制行，诏大宗正司不隶六曹，大宗正以宗室团练以上有德望者为之，次一人为同知。位高属尊者为制，掌纠合族属而训之以德行、道艺，受其词讼而纠正其愆违，有罪则先劾以闻；法例不能决者，同上殿取裁。凡宗室服属远近之数及其赏罚规式，皆总之。属有记室一人，掌笺奏；讲书、教授十有二人，讲授兼领小学之事。渡江後，颇用南班，多不得其人，无以表率，更生刻削，宗室皆患之。置宗学及学官本未，见《职官门》。
    哲宗绍圣元年，礼部言：“诸宗室系袒免以外两世，祠父俱亡而无官，虽有官而未务，贫不能给者，委大宗正司及所在官司奏给钱米。”从之。
    徽宗崇宁元年，诏曰：“神宗尝诏宗室年长者推恩，又尝诏袒免外两世贫无官者赐田，又尝诏外任者许居於两京，今宜遵先志。”宰臣蔡京等言：“宗室旧来在宫有出入之限，有不许外交之禁，宫门有讥察之令。今疏属外居，仅遍都下，积日滋久，殆不能容。若不居之两京，散之近郡，立关讥察之令，或一有非意犯法，则势有不可己者。今请非袒免亲以下两世，除北京外，欲分於西京、南京近辅，或沿流便郡居止，各随州郡大小创置居宇。仍先自两京为始，每处置敦宗院，命文武官各一员管，参酌在京宫院法禁，不可行者颁下。”从之。
    大观二年正月，诏：“自我英宗起於濮邸，入继大统，濮王之後，於属虽亲，於服己远。如‘不’字之子，论正服则犹是缌麻，视正统则己非袒免，无赐名授官之制，无禄廪赐予之法。比闻贫乏匮困，或不能自存。朕富有天下，而五服内亲仅同民庶，非强本之道；欲尽亲亲之礼，而承统之重，义所不敢。夙夜以思，当使恩义两得，然後为称。应濮王孙，‘士’字可依‘仲’字，‘不’字及‘不’字之子并依‘士’字恩数条例。宗女随其字行等第施行。庶不失承统之义，而曲尽人伦之亲。”
    八月：诏：‘保州皇族子孙於属虽远，然未有仁而遗其亲者。比闻皇族之孙未官者馀三十人，或贫乏不能自存，己令置敦宗院，其六房内各择最长年二十已上者，与三班奉职二人，一房及六人已上加一人，并与添差监当。”
    宣和五年，诏：“今後内外宗室并不称姓。”七年後，诏依熙宁法并著姓。
    先是，宗正少卿赵子崧赐对，帝问宗子何以著姓，子崧以熙宁之法为对，遂诏宗室并不著姓。其後有司不复考故事，官职无高下，皆名别之。至是子崧复为帝言，故寝前诏。
    宋朝宗室侍从，自宣和至嘉泰凡十九人。太祖下：令铄（宝文ト待制）、令艮（户部侍郎）、子崧（端明殿学士）、子昼、子直、子栎（并宝文阁学士）、子氵肃、子厚（户吏部侍郎）；伯圭（端明殿学士）、师训（工部侍郎）、师[B196]（敷文阁待制）、师[B164]（户部侍郎）；太宗下：不弃、不流、善坚（并工部侍郎）、不迹（华文阁待制）；魏王下：彦中（中书舍人）、彦操（焕章阁待制）、彦逾（工部侍郎）。宗室为状元者，乾道初，汝愚。中词科者，淳熙初，彦中。中童子举者，庆元中，崇衤遂。三年六月巳卯，崇衤遂以能诵六经免文解。
    宗正寺《仙源类谱》：太祖下，“德”字行四人，“惟”字行八人，“从”子“守”字行二十四人，“世”字行一百二十九人，“令”字行五百六十四人，“子”字行一千二百二十一人，“伯”字行一千六百四十五人（孝宗同此行），“师”字行一千四百九十人，“希”字行一千一百四十人，“与”字行一百十人，凡六千三百六十五人。“孟”字行、“由”字行未见数。大宗下“元”字行九人，“允”字行十九人，“宗”字行七十五人（英宗同此行），“仲”字行三百八十八人，“士”字行一千四百九十九人，“不”字行二千一百三十人，“善”字行二千四百三十一人，“汝”字行一千二十二人，“崇”字行四百一十三人，“必”字行一十九人，凡八千五人。“良”字行、“友”字行未见数。魏悼王下“德”字行十人，“承”字行三十二人，“克”字行一百二十七人，“叔”字行五百六十一人，“之”字行一千四百二十五人，“公”字行一千七百七十四人，“彦”字行一千八百二十四人，“夫”字行一千六百六十六人，“时”字行二百五十三人，“若”字行二十四人，“嗣”字行未见数其见数，者凡七千二百九十六人。以淳熙八年计之，三祖下合二万一千六百六十有六人。英宗子吴王益下“孝”字行十三人，“安”字、“多”字、“居”字行皆为南班官，未见数。淳熙初，诏“多”字行之子连“自”字。绍熙初，诏“自”字行之子连“甫”字，徽宗子棣华宅诸王下连“卿”字，“卿”字下连“茂”字，“茂”字下连“中”字，“中”字下连“孙”字。然棣华子孙自靖康以来，皆隔异域，但遥为排连而已。保州宗室者，翼祖皇帝後也。建炎初隔绝。绍兴九年渡江者数十人，有官四人而已。上念之，诏注官如两京例。今“广”字、“继”字、“夫”字行者是也。故事，宗女人，皆内侍与有司主之。熙宁後，以昭穆益疏，乃给奁具。祖宗元孙女五百千，五世三百五十千，六世三百千，七世二百五十千，八世百五十千。绍兴七年冬诏，元孙减五之二，六世、八世减三之一，五世、七世减七之二，己而再行者各减半。然有司不时给，宗女贫不能行，多自称不愿出者。三十二年，惠靖襄王子子游知南外宗正事，请於朝，下泉州以经总制司钱支给云。建炎末，上以天属避地者少，诏南班宗妇无子孙食禄者，廪给有差。凡祖宗缌麻亲，岁给钱九十六千、米三十六斛、帛二十八疋，袒免亲，钱米减三之一，绵帛并减半（四年六月己卯）。故事，宗室近臣，吉凶皆有赐予。绍兴初，以军兴财匮罢之（六年正月己巳）。十一年秋，皇叔祖右监门卫大将军仲卒於临安，至无以敛。判大宗正事、齐安郡王士畏言於朝，绍缌麻、亲任环列以上亡者，赐钱三百千，袒免减三之一（九月，甲辰）。今以为例焉。本朝宗室皆聚於京师，熙宁，始许居於外。蔡京为政，即河南、应天置西南二敦宗院，设宗官主之。靖康之祸，在京宗室无得免者，而睢、洛二都得全。建炎初，上将南幸，先徙诸宗室於江淮，於是大宗正司移江宁，南外移镇江，西外移扬州（元年八月戊午）。明年春，又移西外於泰州及高邮军（正月甲午）。三年冬，又移於福州，而南外移泉州以避狄（十二月甲子）。绍兴元年秋，嗣濮王仲请合西南外宗正为一司，以省财用，有司以泉州乏财不许（九月壬子）。是时，两外宗子女妇合五百馀人，岁费缗钱九万（南外三百四十九人，岁费钱六万缗。西外一百七十六人，岁费钱约三万缗）。绍兴府宗正司者，绍兴三年，以行在未有居第，权分宗子居之。三十年春，恩平郡王出居会稽，遂以为判大宗正事（三月丙子）乾道七年，虞丞相秉政，言蜀中阙大宗正司，上欲移绍兴府宗正司於成都（五月戊寅），既而不行，但省会稽一司而已。今蜀中宗子甚众，既无亲贤领之，但每州以行尊者一员检察钱米请受，由是往往蹈於非彝，而不可训焉。东都故事，宗子皆筑大舍聚居之。太祖、太宗九王後曰睦亲，秦王後曰广亲，英宗二王曰亲贤，神宗五王曰棣华，徽宗诸王曰蕃衍。渡江後，宗子始散居郡邑，惟亲贤子孙为近属，则聚居之。孝宗子四人，邵悼肃王无後，庄文太子、魏惠宪王早薨。庄文之妃、惠宪之夫人皆别居赐第。初，庄文既大祥，议者欲皇孙出居於外，或以为不可。又逾年，竟以知枢密院府为外第焉。绍熙初，宁宗封嘉王，将以所藉富民裴氏之居为府第，而议者以为非宜，乃改筑。盖自绍兴以来，天属鲜少，故不复赐宅名云。
    容斋洪氏《随笔》曰：“吏部员多阙少，今为益甚，而选人当注职官簿尉，辄为宗室所夺，盖以尽压己到部人之故。案宣和七年八月，臣僚论：‘祖宗时，宗室无参选法。至崇宁初，大启侥亻幸，遂使任意出官，又优为之法。参选一日，即在阖选名次之上。以天支之贵，其不为无人，而膏粱之习，贪淫纵恣，出为民害者不少。议者颇欲惩革，罢百十人之私恩，为亿万人之公利，诚为至当。若以亲爱未忍，姑乞与在部人通理名次。’从之。靖康元年八月，又奏云：‘祖宗时未有宗室参部之法。神宗时，始选择差注一二。崇宁初，立法太优，宗室参选之日，在本部名次之上，既压年月深远、劳效显著之人，复占名州大县优便丰厚之处。议者颇欲惩革，不注郡守、县令，在部人通理名次。’有旨从之。此二段未尝冲改，不知何时复紊也。”
    又曰：“本朝宗室袒免亲女出嫁，如婿系白身人，得文解者为将仕郎，否则承节，承信郎。妻虽死，夫为官如故。案唐正元中，故怀泽县主婿、检校善大夫窦克绍状言：‘臣顷以国亲，超受宠禄，及县主薨逝，臣官遂停。陪位出身，未授检校官，自有本官。伏乞宣付所司，许取前衔婺州司户参军，随例调集’。诏许：‘许付集，仍委所司比类前任正员官依资注拟。自今以後，郡县主婿除丁忧外，有曾任正员官停检校官俸料後者，准此处分。’乃知婿官不停者，恩过唐世多矣。绍兴中，高士轰尚为福国长公主，至观察使，及公主事发诛死，犹得故官，可谓优渥。”
    又曰：“寿皇圣帝登极赦恩，凡宗子不以服属远近人数多少，其曾获文解两次者，并直赴殿试，略通文墨者，所在州量试，则补承信郎，由是入仕者过千人已上。淳熙十六年二月，绍熙五年七月，二赦皆然，故皇族得官不可以数计。偶阅《唐昭宗实录》载一事云，宗正少卿李克助奏：‘准去年十一月赦书，皇三等以上亲无官者，每父下放一人出身；皇五等以上亲未有出身陪位者，与出身。寺司启请承前旧例，九庙子孙陪位者，每父下放一人出身，共放三百八十人；其诸房宗室等各赴陪位纳到文状，共一千二十七人，除元不赴陪位及不纳到状，及违寺司条流，不取宗室克系落下外，系三百八十人，合放出身。’敕淮赦书处分。予案昭宗以文德元年即位，次年十一月南郊礼毕肆赦，其文略云：皇三等以上亲，委中书门下各择有才行者量与改官，无官者每父下放一人出身；皇五等以上亲未有出身陪位者，与出身。然则亦有三等、五等亲，陪位与不陪位之差别也。”
    ●卷二百六十 封建考一
    ○上古至周封建之制
    黄帝之时，神农氏世衰（谓神农氏後代子孙道德衰薄，非指炎帝之身也）。诸侯相侵伐，暴虐百姓，而神农氏弗能征。於是轩辕乃习用干戈，征不享诸侯咸来宾从。而蚩尤最为不恭，莫能伐。炎帝欲侵陵诸侯，诸侯咸归轩辕轩辕。乃修德振兵，以与炎帝战於阪泉之野。三战，然後得其志（谓黄帝克炎帝之後）。蚩尤作乱，不用帝命。黄帝乃徵师诸侯，与蚩尤战於涿鹿之野，遂禽杀蚩尤（蚩尤，当时诸侯之强者）。而诸侯咸尊轩辕为天子，代神农氏，是为黄帝。天下有不顺者，黄帝从而征之，平者去之。置左右大监，监於万国（上监去声，下监平声。监，若周召分陕也）。万国和，而鬼神山川封禅与为多焉。
    舜正月上日受终于文祖（上日，朔日。终谓尧终帝位之事。文祖，尧文德之祖庙也）。辑五瑞，既月，乃日觐四岳群牧，班瑞于群后（辑，敛。既，尽。觐，见。班，还。后，君也。舜敛公侯伯子男之瑞圭璧，尽以正月中，乃日日见四岳及九州牧监，还五瑞於诸侯，与之正始）。岁二月，东巡守，至于岱宗，柴（既班瑞，之明月，乃东巡。燔柴，乃祭天告至也），望秩于山川（东岳诸侯境内名山大川，如其秩次望祭之，如五岳视三公，四渎视诸侯之类）。肆觐东后，协时月正日，同律度量衡（合四时之气节，月之大小，日之甲乙，使齐一也。律，法制及尺、丈、斛、斗、斤、两皆均同。律，阴吕阳律也），修五礼（吉、凶、军、宾、嘉）、五玉（五等诸侯所执）、三帛（诸侯世子执，公之孤执元，附庸之君执黄）、二生（卿执羔，大夫执雁是也）、一死（士执雉）、贽，如五器（器，圭璧也），卒乃复（器还，贽不还也）。五月，南巡守，至于南岳。如岱礼。八月，西巡守，至于西岳，如初。十有一月朔巡守，至于北岳，如西礼。归，格于艺祖，用特（巡守四岳，然後归告至文祖庙。特，一牛也）。五载一巡守，群后四朝（各朝於方岳之下），敷奏以言，明试以功，车服以庸。
    按：封建莫知其所从始也。三代以前事迹不可考，召会征讨之事见於《史记 黄帝纪》，巡守朝觐之事见於《虞书 舜典》，故摭其所纪以为事始。
    禹承唐虞之盛，涂山之会诸侯，执玉帛者万国。及其衰也，有有穷、孔甲之乱，遭桀行暴，诸侯相兼，逮汤受命，其能存者三千馀国，方於涂山，十损其七。其後纣作淫虐，周武王致商之罪，一戎衣而天下治，定五等之封，凡千七百七十三国，又减汤时千三百国。
    郑氏曰：“《春秋传》曰：‘禹会诸侯於涂山，执玉帛者万国。’言执玉帛者则是惟谓中国耳。中国而言万国，则是诸侯之地有方百里，有方七十里，有方五十里，禹承尧、舜而然矣。要服之地，内方七千里乃能容之。夏末既衰，夷狄内侵，诸侯相并，土地减，国数少。殷汤承之，更制中国方三千里之界，亦分为九州，而建此千七百七十三国焉。周公复唐虞之旧域，分其五服为九，其要服之内亦方七千里，而因殷诸侯之数，广其土，增其爵耳。”
    临川王氏曰：“禹会诸侯，执玉帛者万国，此左氏之妄也。禹之会涂山在东方，不过见东方诸侯耳，岂使四海之内会於一山之下哉？以禹之时有万国，则不当指涂山而言也。书曰万国，总四海之内大略而言。且九州之地，今可以见，若皆以为国，则山川沮泽不可以居民，独立一君，孰为之民乎？”
    慈湖杨氏曰：“尧舜协和万邦，《春秋传》称禹会诸侯，执玉帛者万国，此言其大数耳。使不满，亦可言万，或倍万，亦可言万，如言万物万民，奚止於万邪？皆举其大略言之耳。先儒顾必欲整整释所谓万数。郑康成谓州十有二师者，州立十二人为诸侯师，盖百国一师，州十有二师，则州千二百国也，八州九千六百国，馀四百国在畿内，则整整为万国，不多一，不少一，吁！可哂哉。《公羊》说殷三千诸侯，周千八百诸侯，《孝经》说亦云周千八百诸侯，此或据古志而云。汉博士求其说而不可得，遂为之说曰，四海之内九州，州方千里，州建百里之国三十（云云），凡二百一十国，八州千六百八十国。又天子之县内方百里之国九（云云），凡九十三国，以应周千八百诸侯之数。武王之兴，不期而会盟津者八百诸侯，康成遂又谓三分有二，则殷末千二百诸侯，牵合可笑之甚。独不思诸侯之建，不知其所始，其为君为长者，地鬼德齐，莫能相尚。其圣人出焉，举天下咸归服之，是为帝为王。夫所谓为君为长者，皆诸侯也。大小多少之数，岂得而预定，则又岂能新立法更易之，增损之，以合《王制》所言之数邪？武王克商，灭国者五十尔，馀率因其旧，则周所封建亦不多矣，讵能尽更而易之？虽有功德则加地，有罪则削地，其有功有罪者，亦不见数。姑仍其旧，乃势之常，而汉儒为是等等差，差不可少有增损之制，则亦不思之甚矣。
    先公曰：“愚按禹会涂山，执玉帛者万国。传夏商及周文武之止千七百馀国，盟津之会虽曰八百诸侯，然未尝有以名字自见者，曾不如庸、蜀、羌、{髟矛}、微、卢、彭、濮之犹以其号自见者，何也？异时周家所资以藩屏王室者，皆周所自封之诸侯。而古诸侯无所存者，如奚仲之後为薛，皋陶之後为六、蓼，仅见於春秋时，此所谓古诸侯也。然皆小国寡民，凛不自保於强大之，而终以见灭耳。柳子厚言：‘封建非圣人意也，势也。资以灭夏者，汤不得而废；资以灭商者，武王不得而废也。’苏黄门言：‘商、周之初，上古诸侯棋布天下，植根深固，是以新故相继，势如犬牙，数世之後，皆为故国，不可复动，是则然矣。今以当时事势推之，所谓古诸侯者，土地人民其存馀几，亦何不可废，不可动之有，武王、周公定周之初，封建可也，郡县亦可也。圣人之心以公而不以私。封建，则世守其国家，而以天下之地与天下为公；郡县，则更易其守令，而以天下之权为一人之私。公私之分，而享国之久近存焉耳。’”
    《王制》：“凡四海之内九州，州方千里。州建百里之国三十，七十里之国六十，五十里之国百有二十，凡二百一十国。名山大川不以封。其馀以为附庸田。八州，州二百一十国（音闲。建，立也。立大国三十，十三公也；立次国六十，十六卿也；立小国百二十，十二小卿也。名山大泽不以封者，与民同财，不得障管，亦赋税之而已。此大界方三千里，三三而九，千九里者九也，其一为县内，馀八各立一州，此殷制也。周公制礼，九州大界方七千里，七七四十九，方千里者，四十有九，其一为畿内，馀四十八。八州各有方千里者六，设法一州。封地方五百里者不过四，谓之大国。又封方四百里者不过六，又封方三百里者不过十一，谓次国。又封方二百里者不过二十五，及馀方百里者，谓之小国。盈上四等之数。并四十六，一州二百一十国，则馀方百里者百六十四也。凡处地方千里者五，方百里者五十九，馀方百里者四十一，附庸地也）。天子之县内，方百里之国九，七十里之国二十有一，五十里之国六十有三，凡九十三国。名山大泽不以分，其馀以禄土，为田（县内，夏时天子所居州界名也，殷曰畿。《诗 殷颂》曰：“邦畿千里，维民所止。”周亦日畿。畿内大国九者，三公之田三，为有致仕者副之为六也，其馀三待封王之子弟。次国二十一者，卿之田六，亦为有致仕者副之为十二，又三为三孤之田，其馀六亦待封王之子弟。小国六十三，大夫之田二十七，亦为有致仕者副之为五十四，其馀九亦以待封王之子弟。三孤之田不副者，以其无职佐公论道耳，虽有致仕，犹可即而谋焉。分读为班）。凡九州，千七百七十三国，天子之元士、诸侯之附庸不与（与音预。不与，不在数中也。《春秋传》曰：“禹会诸侯於涂山，执玉帛者万国。”言执玉帛则是唯谓中国耳。中国而言万国，则是诸侯之地有方百里，有方七十里，有方五十里者。禹承尧舜而然矣。要服之内，地方七千里乃能容之。夏末既衰，夷狄内侵，诸侯相并，土地减，国数少。殷汤承之，更制中国方三千里之界，亦分为九州，而建此千七百七十三国焉。周公复唐虞之旧域，分其五服为九，其要服之内亦方七千里，而因殷诸侯之数，广其土，增其爵耳。《孝经》说曰：“周千八百诸侯，布列五千里内。”此又改周之法，关盛衰之中，三七之以为说也。终此说之意，五五二十五，方千里者二十五也。其一为畿内，馀二十四州各有方千里者三，其馀诸侯之地，大小则未得而闻也）。
    《朱子语录》曰：“封国之制，汉儒之说只是立下一个算法，非惟施之当今不可行，求之昔时亦有难晓处。且如九州之地，冀州极阔，河东、河北皆在焉。雍州亦阔，陕西五路皆属焉。若青、兖、徐、豫，则疆界有不足者矣。设如夏时封建之国，至商革命之後不成，地多者，削其国以予少者，如此则彼未必服，或以生乱。又如周王以原田予晋文，其民不服，至於伐之。盖世守其地，不肯遽从他人，若封王子弟，必须有空地方可封。《左氏》载齐地蒲姑氏因之，而後太公因之，若成王不得蒲姑之地，太公亦未有顿放处。
    此诸侯出军之制。（见书３１７４页有一个表）
    此成国兼附庸之制。
    ◎司徒建邦国之图（见书３１７５页有表）
    ◎职方封国设法之图（见书３１７６页有表）（见书３１７７页有表）
    ◎成王广鲁之图
    《明堂位》云：鲁地方七百里，革车千乘。
    如《司马法》，方七百里出革车几五千乘。《诗》云：“锡之山川，土田附庸。”然则七百里盖包山川、土田、附庸言之，车止千乘，则犹大国之制。（见书３１７８页有表）
    ◎今定分土惟三之图
    一同为三郊，一同为三遂，余二同半出赋二百五十乘，合千乘，公地四同有半，为方二百一十一里。侯上同于公。（见书３１７８页有表）
    ◎伯新图
    一同为方七十里者二（一为二郊，一为二遂），余一同（出赋百乘）合六百乘。
    伯地二同，为方百四十一里，实二百四十步。（见书３１７９页有表）
    ◎男新图
    一同为方五十里者四（一为一军，一为一遂），余为五十里者二（定出赋五十乘，合三百乘）。
    子下同于男。《周礼》于男独见，自有封疆，可推而上。（见书１３８０页有表）
    《周礼 大司徒》：“凡建邦国，以土圭正其地而制其域。诸公之地，封疆方五百里，其食者半。诸侯之地，封疆方四百里，其食者半参之一。诸伯之地，封疆方三百里，其食者参之一。诸子之地，封疆方二百里，其食者四之一。诸男之地，封疆方百里，其食者四之一。”《职方氏》：“凡邦国，千里封公，以方五百里则四公，方四百里则六侯，方三百里则十一伯，方二百里则二十五子，方百里则百男，以周知天下。”
    《尚书 武成》：“列爵惟五，分土惟三。”
    《孟子 万章》，北宫问周室班爵禄，孟子曰：“公侯皆方百里，伯七十里，子男五十里。不能五十里者不达於天子，附於诸侯，曰附庸。”
    《左传》：子产曰：“天子之地一圻，列国一同。”
    唐氏曰：“学者见《大司徒》建邦国封疆与《武成》分土之等《孟子》班禄之制不合，因谓《周礼》非周公之制。为《周礼》者又强为之说曰：‘周九州之界方七千里，周公变商汤之制，虽小国地皆方百里。’是皆未深考之耳。《费誓》曰：‘鲁人三郊三遂。’左氏曰：‘成国不过半天子之军。诸侯之大者，三军可也。’然则大国三军，出於三郊，三遂副之，周制然矣。《牧誓》曰：‘武王戎车三百两，虎贲三百人。御事，司徒、司马、司空。’然则大国三军，三卿为之帅，一军之戎车百二十五乘，商制然矣。商周诸侯之军制既同，分土之制安得而异？周之九服即禹之五服，乌睹所谓七千里者？周公相武王灭国者五十，而所立七十一国，分土之制遽过於商。大者二十四倍，小者犹三倍，何所容之？後儒不能通，则曰是兼附庸。诚是也，抑不思百里之地，提封万井，三分去一，为六万夫之地，悉以家一人率之，为兵六万，尚不足三郊三遂七万五千人之数，为车六百乘，亦不足千乘之数。所谓园廛、宅田、士田、贾田、官田、赏田、牛田、牧田，与卿大夫公子弟之采邑，於何容之？家既役其一人百亩，又征其什二，他无馀地，车辇马牛干戈之属，於何出之？百亩之分，以中农计之，足食七人，什取其一，则十夫而食七人。古庶人在官次等之禄也。六万夫之税，足当中农夫六千人而已，三乡之吏九千四百六十人，於何给之？尚未言三遂之吏与其百官之众，府史胥徒之禄，宗庙朝廷之礼，王国之朝贡，四邻之邦交，於何取用也？百里之地不足为公侯之国，明甚。况七十里止二万九千四百夫之地，五十里止一万五千夫之地，其不能为诸侯之国，抑又明矣。然则子产、孟子之言非欤？曰：二子何可非也！抑古人之为言，省文而互见，详而考之，未有不合者。古之为国，有军有赋。王六军，大国三军，次国二军，小国一军，此军也，出於国之郊者也。天子万乘，诸侯千乘，此赋也，出於成国者也。自军言之，则方百里而具三军，方七十里而具二军，方五十里而具一军，推而上之，方二百里而具六军。自赋言之，则方千里而具万乘，二百一十里而具千乘。通军与赋而言之，则方千里者，为兵车万九百乘。推而下之，方百里者，为方五十里者四，五十里具一军，又五十里者为一遂，合为兵车二百五十乘。馀方五十里者一，定出赋五十乘。军赋合三百乘，男之国也。由是推而上之，七十里而具二军，又七十里而具二遂，略当一同，合为兵车五百乘，加一同，定出赋百乘，军赋合六百乘，伯之国也。百里而具三军，又百里而具三遂，合为兵车七百五十乘，加二同有半，定出赋二百五十乘，军赋合千乘，公之国也。伯二同，则方百四十一里。公四同有半，则方二百一十一里。子下同於男，侯上同於公。是谓分土惟三。自是而外，则附庸也。山川也，土田也，虽未必皆其所有，皆在封疆之内矣。今夫颛臾，昔者先王以为东蒙主，且在邦域之中矣，此附庸在封疆之证也。‘居常与许，复周公之宇’，此土田在封疆之证也。‘奄有龟蒙，遂荒大东。奄有凫绎，遂荒徐宅’，此山川在封疆之证也。封疆之内，附庸、山川、土田皆在焉。然皆非出军制赋之壤，故地方七百里而止於革车千乘，则举封疆而言。虽七百里犹可，而况五百里、四百里、三百里、二百里、百里乎？故於天子言千里者，兼军赋而言之；於诸侯言百里、七十里、五十里者，独举军制而言也。於天子言万乘者，以赋法通率也。於诸侯言千乘者，兼军赋而言也。於诸公言五百里，诸侯言四百里，伯言三百里，子言二百里者，包山川、土田、附庸於封疆也。於诸男言百里者，独举其出军赋之封疆也。凡此者皆省文而互见，若异而相通，何尝纤毫牾哉？且先王之於诸侯，岂其封疆一定而遂无所劝惩哉？公之地锡之山川、土田、附庸，合五百里而止，侯伯子亦然。男之百里所自有，有庆而益以地，则岂以百里为拘哉？存男之百里，以见自有之封疆耳。公侯伯子庆而益，责而削，皆在封疆之中矣，此周公之定制。而成王广鲁以七百里，则广周公云尔，非周公之制所得而拘也。於齐有赐履焉，於卫有封畛土略焉，於韩侯有奄受北国焉。山川、土田、附庸，或得其全，或得其偏，皆封疆之数也。与《武成》、《孟子》之言盖相表里矣。然则其食者半，三之一，四之一，诸儒之说孰是乎？曰：皆非也。郑司农谓所食租税之数，男五十里，是大国贡轻，小国贡重也。郑康成谓公以一易，侯伯以再易，子男以三易。是大国土沃，而小国土瘠九等。自不易至再易而止，未有三易者，岂诸侯之地皆无不易者哉？康成之说既不通司农之说，又倒置轻大而重小，是侮弱而畏强也。岂所谓‘裒多益寡，称物平施’，‘周道如砥，其直如矢’者哉？子产曰：‘先王班贡，轻重以列，列尊贡重，甸服也。’甸非侯甸之甸，乃祭公所谓邦内甸服也。畿外诸侯则列尊贡重矣，公半，侯伯三之一，子男四之一，不亦尊重而卑轻乎？康成曰‘大国贡重正之也，小国贡轻字之也’，其意是矣。柰何以一易、再易、三易为说也？授之沃壤而贡重，予之瘠上而贡轻，是乃当然，乌在其为正之、字之哉？当以王食其半、三之一、四之一为正，然王食岂尽取其所税哉？诸侯以什一取民，王又以十一取诸侯，则四之一者，是乃四十之一耳。甸稍县都，皆无过十二，於其什一之中概取其二焉。此甸服之所以列卑贡重欤？《职方氏》七伯当为什一伯，注说为是。”
    陈氏《礼书》曰：“夫列爵惟五，所以称其德；分土惟三，所以等其功。德异而功有所同，故公侯之地同於百里，子男之地同於五十里。地同而附庸有所异，故诸公之地方五百里，诸侯之地方四百里，诸伯之地方三百里，诸子之地方二百里，诸男之地方百里。盖三等之地，正封也；五等之附庸，广封也。正封则尺地莫非其土，一民莫非其臣。尊者嫌於盛而无所屈卑者，嫌於削而无所立，故公之地必下而从侯，男之地必上而从子。至於广封，则欲上之政令，有所统而不烦；下之职贡，有所附而不费。又非诸侯得以擅之也。而尊者不嫌於太多，卑者不嫌於太寡，故公之地必五百里而异於侯，男之地止百里而异於子也。”
    《朱氏语录》曰：“向来君举进《制度说》，《周礼》封疆方五百里，是周围五百里，径只百二十五里；方四百里，径只百里；方三百里，径只七十五里；方二百里，径只五十里；方百里者，径只二十五里。有奇其说，与《王制》等语相合。然本文方千里之地以封公则四，公以封侯则六，侯以封伯则七，伯以封子则二十五，子以封男则百。男其地已有定数，此说如何可通？况男国二十五里之小，则国君即今之一耆长耳，何以为国君？”
    按：诸侯分封受地之多寡，《周礼 大司徒》、《职方氏》所载，与《王制》及子产、孟子所言不合。郑注以为合山川、附庸而言，先儒遂欲融会二说而一之。如陈祥道、唐仲友之论特为明畅，故备录之。若止斋径围之说，则侯伯子之地仅可吻合，而公之地多二十五里，男之地仅得五十里之半，其与《王制》、《孟子》所言均之，为龃龉不合耳。
    右分封之制。
    《禹贡》，五百里甸服，百里赋纳总，二百里纳钅至，三百里纳秸服，四百里粟，五百里米（甸服，畿内之地也。甸，田。服，事也。以皆田赋之事，故谓之甸服。五百里者，王城之外，四面皆五百里也。禾本全曰总，刈禾曰钅至，半稿也。半稿去皮曰秸。谓之服者，三百内去王城为近，非惟纳总、钅至、秸，而又使之服输将之事也。独於秸言之者，总前二者而言也。粟，也。内百里为最近，故并禾本总赋之，外百里次之。只刈禾半稿纳也。外百里又次之，去稿粗皮纳也。外百里为远，去其穗而纳也。外百里为尤远，去其而纳米也。盖量其地之远近，而为纳赋之轻重精粗也。此分甸服五百里而为五等者也）。五百里侯服，百里采，二百里男邦，三百里诸侯（侯服者，侯国之服，甸服外四面又各五百里也。采者，卿大夫邑地。男邦，男爵小国也。诸侯，诸侯之爵大国次国也。先小国而後大国者，大可以御外侮，小得以安内附也。此所谓分侯服五百里而为三等也）。五百里绥服，三百里揆文教，二百里奋武卫（绥，安也。谓之绥者，渐远王畿而取抚安之义，侯服外四面又各五百里也。揆，度也。绥服内取王城千里，外取荒服千里，介於内外之，故内三百里揆文教，外二百里奋武卫。文以治内，武以治外，圣人所以严华夏之辨者如此。此分绥服五百里而为二等也）。五百里要服，三百里夷，二百里蔡（要服去王畿已远，皆夷狄之地，其文法略於中国。谓之要者，取要约之义，特羁縻之而已。绥服外四面又各五百里也。蔡，放也。《左传》云蔡蔡叔是也，流放罪人於此也。此分要服五百里而为二等也）。五百里荒服，三百里蛮，二百里流（荒服去王畿益远，而经略之者视要服为尤略也。以其荒野，故谓之荒服，要服外四面又各五百里也。流，流放罪人之地。蔡与流皆所以处罪人，而罪有轻重，故地有远近之别也。此所谓分荒服五百里而为二等也）。
    蔡氏曰：“今按每服五百里，五服则二千五百里，南北东西相距五千里，故《益稷篇》言‘弼成五服，至千五千’。然尧都冀州，冀之北境并中、涿、易亦恐无二千五百里，藉使有之，亦皆沙漠不毛之地。而东南财赋所出，则反弃於要荒，以地势考之，殊未可晓。但意古今地土盛衰不同，当舜之时，冀北之地，未必荒落如後世耳，亦犹闽、浙之，旧为蛮夷渊薮，而今富庶繁衍，遂为上国。土地兴废，不可以一时概也。周制，九畿曰侯、甸、男、采、卫、蛮、夷、镇、蕃。每畿亦五百里，而王畿又不在其中，并之则一方五千里，四方相距为万里，盖倍禹服之数也。《汉 地志》亦言东西九千里，南北一万三千里。先儒皆疑禹服之狭而周汉地广，或以周服里数皆以方言，或以古今尺有长短，或以为禹直方计，而後世以人迹屈曲取之。要之皆非的论。盖禹声教所及则地尽四海，而其疆理则止以五服为制，至荒服之外又别为区画。如所谓咸建五长是已，周汉则尽其地之所至，而疆画之也。”
    《周礼 大司马》：“乃以九畿之法，施邦国之政职。方千里曰国畿。其外方五百里曰侯畿，又其外方五百里曰甸畿，又其外方五百里曰男畿，又其外方五百里曰采畿，又其外方五百里曰卫畿，又其外方五百里曰蛮畿，又其外方五百里曰夷畿，又其外方五百里曰镇畿，又其外方五百里曰蕃畿。”
    《职方氏》：“乃辨九服之邦国，方千里曰王畿。其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰蕃服。”
    《大行人》：“邦畿方千里。其外方五百里谓之侯服，岁一见，其贡祀物。又其外方五百里谓之甸服，二岁一见，其贡嫔物。又其外方五百里谓之男服，三岁一见，其贡器物。又其外方五百里谓之采服，四岁一见，其贡服物。又其外方五百里谓之卫服，五岁一见，其贡材物。又其外方五百里谓之要服，六岁一见，其贡货物。九州之外谓之蕃国，世壹见，各以其所贵宝为挚。”
    《国语 周语》，祭公谋父谏穆王曰：“先王之制，邦内甸服，邦外侯服，侯外宾服，蛮夷要服，戎狄荒服。甸服者祭，侯服者祀，宾服者享，要服者贡，荒服者王。日祭、月祀、时享、岁贡、终王。”
    唐氏曰：“尧命治水，弼成五服。自王畿而至荒服，面各二千五百里。九州之境方五千里，为方千里者二十五。九州之外，东渐、西被、朔、南暨声教者，不在五服之内，则与九州之法实同无毫差矣。学者惑於五百里之说，谓周公斥大封域，九州之界方七千里，非也。又谓夷、镇皆在九州之外，亦非也。或谓周之境广於《禹贡》五百里，虽稍异於郑氏，亦未尽知《禹贡》也。若如二说，则不惟不与《禹贡》合。《周官》既言六服，又言五服。祭公谋父，周人也，不言九服而言五服，何哉？盖九服、五服一也。自《禹贡》一面言之，率五百里为限；《周礼》以二而言之，率以二百五十里为限。则自镇畿而内，二畿而当一服，与弼成五服，至于五千，无纤毫牾者。周公、祭公之说亦不待释而明矣。惟蕃畿在九州之外，即所谓东渐、西被、朔、南暨声教者也。《周官》以二百五十里率之，亦非地域止於此也。夷、镇尚在九州之内，以其荒服，使之终王，各挚所宝，同於蕃国。《行人》之言与《周官》六服合矣，不谓夷、镇即在九州之外也。然则商制如何？曰：《诗 颂》曰‘邦畿千里，维民所止，肇域彼四海’。自邦畿至四海，知其与《禹贡》、《周礼》同制也。又曰‘自彼氐、羌，莫敢不来享，莫敢不来王’，中举来享，外举来王，知其与祭公之言合也。况作《康诰》之初，《周礼》未制，已言侯、甸、男、邦、采、卫，则周因商礼，其可知矣。然则《王制》言四海之内九州，州方千里，四海之内，断长补短，方三千里，说者谓商之制有诸乎？曰：《王制》，汉文帝博士所作。自春秋而降，四夷交侵，中国之境土褊矣。《王制》采《六经》而作，欲行诸当时，此乃据所见境土言之，岂商制哉？方五千里为方千里者二十五，由尧迄周，无异制也。况《禹贡》五服，自侯服而外，已有百里、二百里、三百里之别，与周九畿何异哉？今具图以见《禹贡》、《周礼》祭父所言皆同制，并畿内郊甸稍县都纳总、钅至、秸、粟、米之制具著焉。”
    右畿服之制。
    ●卷二百六十一 封建考二
    ○周封建之制
    《王制》：“千里之外设方伯，五国以为属，属有长；十国以为连，连有帅；三十国以为卒，卒有正；二百一十国以为州，州有伯（属、连、卒、州，犹聚也。伯、帅、正，亦长也。凡长皆因贤侯为之。殷之州长曰伯，虞、夏及周皆曰牧）。八州、八伯、五十六正、百六十八帅、三百三十六长。八伯各以其属，属於天子之老二人，分天下以为左右，曰二伯（老谓上公。《周礼》曰：“九命作伯。”）。天子使其大夫为三监，监於方伯之国，国三人（使佐方伯，领诸侯）。”
    羊容问子思曰：“周自后稷封为王者，後子孙据国至太王、王季、文王，此固世为诸侯矣，焉得为西伯乎？”子思曰：“吾闻诸子夏，古之帝王中分天下，使二公治之，谓之二伯。殷王帝乙之时，王季以功，九命作伯，受圭瓒鬯之赐，故文王因之，得专征伐。此以诸侯为伯，犹周、召之君为伯也。”
    《公羊传》，子曰：“自陕而东者周公主之，自陕而西者召公主之，一相处乎内。”
    周成王使召康公命齐太公曰：“五侯九伯，汝实征之，以夹辅周室（五等之侯、九州之伯，皆得征讨其罪，齐桓因此命以夸楚）。”
    周襄王命尹氏及王子虎、内史叔兴父策命晋侯重耳为侯伯（《左传》僖公二十八年）。
    陈氏《礼书》曰：“古之官有常名，有异名，内而为比长、闾师、党正、州长、乡大夫，此常名也。及任以师田之事，则为军将、师帅、旅帅、卒长、两司马、行司马，此异名也。外而为公侯伯子男，此常名也。及寓以连属之法，则为属长、连帅、卒正、州伯，此异名也。属则系其人，连则结其众。以其民之众足以御卒然之变，故谓之卒；以其地之广有达於重川之远，故谓之州。属有长则足以长五国而巳，未足以率十国之众，故连有帅。帅足以帅十国而已，未足以率三十国之众，故卒有正。正足以正三十国而已，未足以长二百一十国，故州有伯。则为人长者，才也。帅人者，智也。正人者，义也。长人者，仁也。《易》曰‘体仁足以长人’，则外之八伯，内之二伯，皆以其能体仁故也。盖王者有分土，无分民，建万国所以分其土，亲诸侯所以合其人，不分其土则其守不专，不合其人则其势不一。《王制》言‘凡九州千七百七十三国’，分其土也。继之以方伯、连帅之法，合其人也。《周官 大司马》‘比小事大，以和邦国’，《职方氏》‘凡邦国，大小相维’者此也。古者什伍之法，於州乡则联其民，於师田则联其徒，於宿卫则联其官，故能以中国为一人而无内患。为属、连、卒、州以联其国，为长、帅、正、伯以联其人，故能以天下为一家而无外虞。然不惟其官，惟其人则法行而事举，《诗》曰‘四国有王，郇伯劳之’是也。非其人则法虽存而事废，《诗序》曰：‘卫侯不能修方伯、连帅之职。’《公羊传》曰：‘下无贤方伯’是也。方伯、连帅之职，周道故书与《周礼》伯皆称牧者，盖自内言之则屈於二伯，故称牧。《周官 大宗伯》‘八命作牧’，《曲礼》‘九州之长，入天子之国曰牧’是也。自外言之，则伸於诸侯，故称伯。《王制》谓‘方伯之国’是也。虞十二州则十二牧，夏九牧（《左氏》：“夏之方有德也，贡金九牧。”），周九州则九伯，而《王制》言八州八伯，则王畿之内不建伯焉，郑氏以为商制是也。然州牧伯之名，见於经传多矣，连帅特见於《诗序》。若夫五国之属，於经无闻。《左传》曰：‘晋侯享公，请属曾阝。’岂周所为连属欤？《公羊传》曰：‘自陕以东，周公主之。’《书》曰：‘毕公率东方诸侯入应门右，太保率西方诸侯入应门左。’此所谓九命作伯者也，与商所谓天子之老二人一矣。周有九伯，则畿内盖亦设牧。而《太宰》言‘施典於邦国，设其牧’者，以牧之所设主为邦国故也。康成释《诗》，谓周之制，使伯佐牧，盖以传所谓五侯者，五牧也；九伯者，佐侯之伯也。孔颖达申之，以为一牧之下二伯，然质之於商，州伯之下无二佐，则周州牧之下无二伯。”
    △右牧伯之制
    《周礼》：“上公九命为伯，其国家、宫室、车旗、衣服、礼仪皆以九为节（城方九里，宫方九百步）。”“执桓圭九寸，缫藉九寸（以五采韦衣奠玉以藉之），冕服九章（自山龙以下），建常九ヵ（ヵ，其属参垂者也），樊缨九就（樊缨，马饰，以饰之，每一处五采备，为一就），贰车九乘，介九人（贰，副也。介，辅已行礼者也），礼九牢（三牲备，为一牢），其朝位宾主之九十步，立当车轵（立於车毂之末谓之轵。王行四十五步以迎宾，宾行四十五步以朝王）。摈者五人，庙中将币，三享王礼，再而酢（朝毕则有庙享之礼，享必将币，束加於璧），飨礼九献，食礼九举，出入五积（禾米刍薪之费），三问三劳。”“公之服，自衮冕而下，如王之服（王十二旒，上公龙衮，前後皆九旒）。”
    “侯伯七命，其国家、宫室、车旗、衣服、礼仪皆以七为节（城方七里，宫方七百步）”。“侯执信圭七寸，缫藉七寸，冕服七章，建常七ヵ，樊缨七就，贰车七乘，介七人，礼七牢，朝位宾主之七十步，立当前疾（谓驷马车辕前胡下柱地者）。摈者四人，庙中将币，三享王礼，壹而酢，飨礼七献，食礼七举，出入四积，再问再劳。诸伯执躬圭，其他皆如诸侯之礼。”“侯伯之服，自冕而下，如公之服（三公八旒，侯伯七旒）。”
    “子男五命，其国家、宫室、衣服、礼仪皆以五为节（城方五里，宫方五百步）。”“诸子执璧五寸，缫藉五寸，冕服五章，建常五ヵ，樊缨五就，贰车五乘，介五人，礼五牢，朝位宾主之五十步，立当车衡。摈者三人，庙中将币，三享王礼，一不酢（再者，王既拜送爵，又设酌璋瓒而，后又拜送爵，是谓再，宾乃酢王也。礼侯伯一而酢者，宾，宾酢王而已，后不也。礼子男一不酢者，宾而已，不酢王也），飨礼五献，食礼五举，出入三积，壹问壹劳。诸男执蒲璧，其他皆如诸子之礼。”“子男之服，自毳冕而下，如侯伯之服（王之孤及卿前後各六旒，子男五旒）”。
    《王制》：“三公一命，卷若有加则赐也，不过九命；次国之君不过七命，小国之君不过五命（卷读作衮。三公八命矣，复加一命，则服龙衮，与王者之後同。若有加则赐也者，谓九命衮龙之外，依制不合有其服，若有加益，则是君之特赐，非礼法之常也。虞夏之制，天子服有日月星辰，《周礼》曰：“诸公之服，自衮冕而下，如王之服。”）。”
    △右诸侯命服之制
    大国三军（三万七千五百人），次国二军（二万五千人），小国一军（万二千五百人）。
    陈氏《礼书》曰：“《周官 大司马》：‘主六军，大国三军，次国二军，小国一军。’《春秋传》曰：‘成国不过半天子之军，诸侯之大者，三军可也。’然军之多寡，系地之广狭，而公侯之田皆百里，则皆三军矣。鲁於周为侯，而地方百里，《颂》称公徒三万，此大国三军之数也。《春秋》襄十一年作三军，昭五年舍中军，则鲁之三军盖尝变於僖公之後，至襄而复作，至昭而又舍也。《左氏》曰：‘季武子作三军，三分公室，而各有其一。’（杜预曰：“鲁本无中军，惟上下二军，皆属於公，有事，三卿更帅以征伐。季氏欲专其民人，故假立中军。”）《公羊》曰：‘三军者何？三卿也。何讥尔？古者上卿、下卿、上士、下士。’（何休曰：“襄公委任强臣，乃益司马作中卿，官逾《王制》，故讥之。”）《梁》曰：‘古者天子六师，诸侯一军。作三军，非正也。’啖氏曰：‘天子六军，大国三之一，小国半大国。数不必常，所以示称。’《国语》曰：‘季武子为三军，叔孙穆子曰：“不可。今我小侯也，处大国之，缮贡赋以共从者，犹惧有讨。若为元侯之所，以怒大国，无乃不可乎？”弗从，遂作中军。自是齐、楚伐讨鲁，襄、昭皆如楚。’由此观之，鲁於春秋之时，尊事齐、楚为不暇，则其国次国而已，不宜复作三军，作三军，非正也。故《春秋》书‘作’以讥之。‘作’，犹作僖公主之类也。及舍中军，以起於礼，又书以正之。《公羊》曰：‘舍中军，复古也。’《梁》曰：‘复，正也，其说是也。’然《梁》言‘天子六师，诸侯一军’，啖氏言‘天子六军，大国三之一，小国半大国。’其制与《周礼》不合，是臆说耳！春秋时，王命曲沃伯以一军为晋侯（庄十六年）。其後，晋作三行以增上中下而当六军，则世衰礼废，大夫僭诸侯，诸侯僭天子，不足怪也。”又曰：“《春秋传》曰‘列国一同’，《明堂位》曰鲁‘革车千乘’，《坊记》曰‘制国不过千乘’，《语》曰‘道千乘之国’，盖诸侯地不过百里，车不过千乘。以开方之法计之，方十里者为方一里者百，方百里者为方一里者万。方一里者百，其赋十乘；方一里者万，则其赋千乘。然赋虽至於千乘，而兵不过三军，三军五百乘而已。则五百乘，三乡之所出也；千乘，阖境之所出也。何则？乡万二千五百家，合三乡则三万七千五百家，凡起徒役，无过家一人，则三军为三万七千五百人矣。《司马法》，兵车一乘，甲士三人，步卒七十二人，合七十五人，则一卒所馀在後车矣。後卒复以五十人合二十五人为一车士卒，则所馀五十人又在後车矣。凡三卒而车四乘，三旅而车二十乘，三师而车百乘，三军而车五百乘。由此推之，天子六军，则车千乘矣，此车人参两以相联纠之法者也。《诗》曰‘公车千乘’，又曰‘公徒三万’，则千乘之赋岂特三军而已哉！郑氏据《司马法》，井十为通，通为四马，三十家，士一人，徒二人。通十为成，成百井，三百家，革车一乘，士十人，徒二十人。十成为终，终千井，三千家，革车十乘，士百人，徒二百人。十终为同，同万井，三万家，革车百乘，士千人，徒二千人。率十家出一人之役，百家出十人之役。贾公彦遂以此为畿内之法，以甸出长毂一乘，甲士三人，步卒七十二人，为邦国之法。然《周官》之於调役，其寡也；家出一人，其多也，起馀子与独作，未闻十家出一人之役，百家出十人之役也。贾公彦言，出军之法，先六乡，次六遂，次公邑都鄙，乃徵兵於诸侯，不止，则诸侯阖境出焉，所谓千乘之赋也。然先王之於天下，大则有方伯，小则有连帅，其待卒应变，如身之使臂，臂之使指，各其事之远近而已。方伯、连帅所不能克，然後乡遂之士应之。《周官》曰：‘王之大事，诸侯。’《左传》曰：‘五侯九伯，汝实征之。’又曰：‘诸侯敌王所忾。’则出军之法，顾岂先虚其内，以实其外哉（马融曰：“千乘之赋，其地千成，居地方三百一十六里有奇，惟公侯之封乃能容之。盖惑《周礼》公五百里，侯四百里之制，不知《周礼》之所言者乃附庸也。”）！”
    △右诸侯立军之制
    《王制》：“大国三卿皆命於天子，下大夫五人，上士二十七人。次国三卿，二卿命於天子，一卿命於其君，下大夫五人，上士二十七人。小国二卿皆命於其君，下大夫五人，上士二十七人（三卿，依周制而言，谓立司徒兼冢宰之事，立司马兼宗伯之事，立司空兼司寇之事。《左传》云，季孙为司徒，叔孙为司马，孟孙为司空，是三卿也。郑注言小国亦三卿，差次而言，应一卿命於天子，二卿命於其君，此惟言二卿则似误也）。大国之卿不过三命，下卿再命，小国之卿与下大夫一命（不著次国之卿者，以大国之下互明之。以大国卿三命，则知次国之卿不过再命。大国下卿再命，则知次国下卿一命。是故云互明之）。诸侯之下士视上农夫，禄足以代其耕也。中士倍下士，上士倍中士，下大夫倍上士。卿四大夫禄，君十卿禄。次国之卿三大夫禄，君十卿禄。小国之卿倍大夫禄，君十卿禄（解见《职官门》）。次国之上卿位当大国之中，中当其下，下当其上大夫。小国之上卿位当大国之下卿，中当其上大夫，下当其下大夫。其有中士、下士者，数各居其上之三分。”
    永嘉徐氏曰：“先王量禄以分田，视口以计食。其品节差等，上焉不至於过制，下焉不至於不足。诸侯下士享百亩之利，苟足以代耕免劳苦而已，虽不能有馀，亦不至不足。其馀自卿以下，其禄各杀一，则无多邑逾制之失。诸侯分田虽多，禄入自有定数，亦无尾大不掉之患。此先王制禄之美意也。且先王分土以封诸侯，固宜尽得其地，以享侯国之富。今乃山泽之所有则归之公，田之所有则归之公。侯国之禄馀又待用於天子而不敢私，诸侯所得自十卿禄之外而无有觊心，防闲若过严矣。然君十卿禄，乃君之所自得者耳。而侯国之公用，则取诸地入以给之。其山泽田虽归之公，上领於王官，而实藏富於天下，又封建之美意也。春秋以来，诸侯土地各有财赋，皆足以用其民而战其力，其山泽之赋，列国亦自擅而有之，无复君十卿禄之制。而於卿大夫禄地多逾古制，一时诸侯皆任已意以行私赏。故多强宗大族为国生患，晋惠公一入国，遽许里克以汾阳之田百万，丕郑以负蔡之田七十万，此岂常典也哉？在齐威时，伯氏亦有骈邑三百，在鲁成公时，施氏之宰有百室之邑。其他国可见矣。後如郑赏入陈之功，子产以上卿受八邑三十二井，为邑井九百亩，推而计之，视古时卿四大夫禄之制已大相辽绝矣。宋之盟，公与左师邑六十，子罕削而投之。齐庆父之变，公与晏子邑六十，晏子辞而复之。此惟惧其足以召患，故而不受，有如先王之制不暇论矣。卫免馀言於卫曰‘唯卿备百邑’，晋叔向赋秦、楚公子之禄，皆百人之饩。一卒百人，其禄足百人，此皆徇春秋之乱法，非王法也。”
    △右诸侯建官之制
    《周官》：“六年五服一朝。又六年，王乃时巡，考制度於四岳。诸侯各朝於方岳，大明黜陟。”《大行人》：“邦畿方千里，其外方五百里谓之侯服，岁一见，其贡祀物。又其外方五百里谓之甸服，二岁一见，其贡嫔物。又其外方五百里谓之男服，三岁一见，其贡器物。又其外方五百里，谓之采服，四岁一见，其贡服物又其外方五百里谓之卫服，五岁一见，其贡材物。又其外方五百里谓之要服，六岁一见，其贡货物。九州之外，谓之蕃国，世一见，各以其所贵宝为贽。王之所以抚邦国诸侯者，岁遍存。三岁，遍┹。五岁，遍省（存、┹、省者，王使臣於诸侯之礼）。七岁，属象胥，谕言语，协辞命。九岁，属瞽史，谕书名，听声音。十有一岁，达瑞节，同度量，成牢礼，同数器，修法则。十有二岁，王巡守殷国。”
    三山林氏曰：“《周官》言‘六年五服一朝’，《大行人》言‘侯服岁一见’至‘要服而後六年一朝’，与此经不合。唐孔氏虽引‘岁聘以志业，朝以讲礼，再朝而会以示威，再会而盟以显昭明’，为与此经相当，然左氏之言是三年一朝，六年一会，十二年一盟，计十二年之中，诸侯之朝不止於二。此则十二年止於二朝，然後王巡守，亦不得为相当。唐孔氏又以《大行人》所云，见者皆言贡物，或可因贡而见，何必皆是君自朝乎？按《周官》朝觐、宗遇、会同，皆其君自行，故皆言见。至於问与视则其臣，故曰时聘殷┹而巳，不言见也。以见为遣使，亦非《周官》之本意，然此篇所载六卿与《周礼》同，而惟‘六年五服一朝’一句与《周礼》异。当阙之，以俟知者。”
    “春朝而图天下之事，秋觐以比邦国之功，夏宗以陈天下之谟，冬遇以协诸侯之虑，时会以发四方之禁，殷同以施天下之政（此六事者，以王见诸侯为文。言六服以其朝岁，四时分来更迭如此而遍。时会者无常期，盖诸侯有不顺服者，王将有征讨之事，则合诸侯而发禁事焉。禁谓九伐之法。殷同，即殷见也。王十二岁一巡守，则殷同。殷同者，乃六服尽朝；既朝，乃合诸侯而命其政）。时聘以结诸侯之好，殷┹以除邦国之慝（此二事，以王见诸侯之臣使来者为文。时聘亦无常期。殷┹，谓一服朝之岁也。一服朝之岁，五服诸侯皆使其卿以聘礼来┹天子。以礼见之，命以政禁之事，所以除其恶行），问以谕诸侯之志，归以交诸侯之福，贺庆以赞诸侯之喜，致礻会以补诸侯之灾（此四者，王使臣於诸侯之礼也。问者，岁一问诸侯，谓存省之属。致礻会，凶礼之吊礼。补诸侯灾若春秋澶渊之会归宋财）。”“凡诸侯之邦交，岁相问也，殷相聘也，世相朝也。”
    《王制》：“诸侯之於天子也，比年一小聘，三年一大聘，五年一朝（比年，每岁也。小聘使大夫，大聘使卿，朝则君自行。然此大聘与朝，晋文伯时所制。唐虞之制，诸侯岁朝。周之制，侯、甸、男、采、卫、要服六者，皆以服数来朝）。天子五年一巡守，岁二月东巡守，至于岱宗，柴而望祀山川；觐诸侯；问百年者就见之；命太师陈诗，以观民风；命市纳贾，以观民之所好恶，志淫好辟（市，典市者。贾谓物贵贱厚薄也。质则用物贵，淫则侈物贵，民之志淫邪，则所好不正）；命典礼，考时月定日；同律、礼、乐、制、度、衣服，正之。山川神有不举者为不敬，不敬者君削以地（举，犹祭也），宗庙有不顺者为不孝，不孝者君绌以爵（不顺，谓背逆昭穆）。变礼易乐者为不从，不从者君流（流，放也）。革制度衣服者为畔，畔者君讨。有功德於民者，加地进律（律，法也）。五月南巡守，至于南岳，如东巡守之礼。八月西巡守，至于西岳，如南巡守之礼。十有一月北巡守，至于北岳，如西巡守之礼。归假于祖祢，用特。”
    《孟子》：“天子诸侯曰巡守，诸侯朝於天子曰述职。春省耕而补不足，秋省敛而助不给。入其疆，土地辟，田野治，养老尊贤，俊杰在位则有庆，庆以地。入其疆，土地荒芜，遗老失贤，掊克在位则有让。一不朝，则贬其爵，再不朝，则削其地，三不朝，则六师移之。”
    《王制》：“天子无事，与诸侯相见曰朝。考礼正刑，一德以尊天子。天子赐诸侯乐，则以将之；赐伯、子、男乐，则以鼗将之（将谓执以致命。、鼗，皆所以节乐）。诸侯赐弓矢，然後征；赐钺，然後杀；赐圭瓒，然後为鬯。未赐圭瓒，则资鬯於天子（得其器乃敢为其事。圭瓒，鬯爵也。鬯，酒也。赐圭瓒者，亦谓上公九命，若未赐圭瓒，则用璋瓒，故《周礼 小宗伯》注云，天子圭瓒，诸侯璋瓒，既不得鬯则用薰）。”
    △右朝聘巡守赏罚之制
    ◎三皇以来至殷末周初诸侯之见於经传者
    共工氏  女娲末年，共工氏任智，刑以强霸而不王，与祝融战不胜，怒触不周山以死。
    州  甫  甘  许  戏  露  齐  纪  怡  向  申  吕  皆炎帝、神农氏姜姓之後，并为诸侯，或分四岳。当周室，甫侯、申伯为王贤相，齐、许列为诸侯。
    蚩尤氏  九黎之君，始作淫刑，不用帝命。黄帝与战於阪泉之野，禽杀之。
    有苗氏  缙氏之後，作五虐之刑，杀戮无辜。尧遏绝其世，舜摄政，放之於三危，又命禹徂征七旬而格。
</div>
    <div class="pagination">
<a href="文献通考_page258.html">上一页</a><span>...</span><a href="文献通考_page254.html">254</a><a href="文献通考_page255.html">255</a><a href="文献通考_page256.html">256</a><a href="文献通考_page257.html">257</a><a href="文献通考_page258.html">258</a><span class="current-page">259</span><a href="文献通考_page260.html">260</a><a href="文献通考_page261.html">261</a><a href="文献通考_page262.html">262</a><a href="文献通考_page263.html">263</a><a href="文献通考_page264.html">264</a><span>...</span><a href="文献通考_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
