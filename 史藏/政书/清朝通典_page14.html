<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 14 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 14 页/共 61 页
  </h1>
  <div class="content">
   ●皇朝通典卷十三

　　食货十三

　　○食货十三

　　轻重上【平粜　常平仓　义仓　社仓　盐义仓】

　　△轻重上【平粜　常平仓　义仓　社仓　盐义仓】

　　（臣）等谨按轻重之说始于管子管子曰民有余则轻之故人君敛之以轻民不足则重之故人君散之以重其后李悝得其术以相魏每岁视上中下三熟以为籴即视大中小三饥以为粜而平籴之说详焉常平义仓和籴者又本于平籴之法也自唐以后积贮非不丰盈至宋又有结籴寄籴俵籴均籴博籴兑籴括籴诸名目原其始意未尝不欲抑富贵囤积居奇之谋而其既也或取以充他用或取以给边军甚至挪移补空官自效商贾之为而利其积粟之入于救荒全无实济大失常平之意矣我国家太和洋溢年谷顺成而列圣勤求民瘼多为未雨绸缪之计其在直省则设有常平仓乡村则有社仓市镇则有义仓近边则有营仓濒海则有盐义仓又复以时布截漕之惠定劝输之法广协采之方申遏籴之禁其粜籴也有时其出纳也有制出陈易新不累害于闾阎散滞取盈严漏弃于胥吏鸿规善政无一夫不沾实泽此所谓万世不易之良法也兹仍旧典编目而以平籴常平义社诸仓附焉崇德元年令八家各出粮百石诣市发卖以充民食六年都察院参叔祖可法等上言二事一杜塞囤积之弊有粮之家或卖或借卖则从市平粜借则从时起息一请开纳粟之例论罪大小限以米粟捐赎其平人有急公输粟者量加奖录俟秋成丰稔即行停止从之
　　顺治四年江西巡抚章于天上言请发仓米三千余石减价平粜从之十一年谕赈济直隶大臣巴哈纳等曰饥民得银易米维艰殷实之家有能捐谷麦减价出粜者酌给好义匾额及羊酒弊帛以示旌表其丰收处有遏籴者拏问重处寻议定各府州县常平义社各仓责成各道员专管其应行事宜听呈该督抚具奏每年二次造册报部按积谷多寡以定该道功罪十二年定各州县自理赎锾春夏积银秋冬积谷贮常平仓备赈十三年令各省修葺仓廒并印烙仓斛十七年定常平仓谷春夏出粜秋冬籴还之制
　　康熙六年令甘肃省将积贮米石变价另籴新谷以备赈济七年谕停止陕西西安等府积谷变价生息十八年巡抚慕天颜以江宁各属报灾请借拨库银往湖广籴米平粜从之是年令各省地方官于每岁秋成劝谕官绅士民捐输常平仓米谷乡村立社仓市镇立义仓公举本地善良之人出陈易新春贷秋还以备赈济十九年谕户部积谷原备境内凶荒若拨解外郡则未获赈济之利反受转运之累人将惮于从事必致捐助寥寥嗣后常平积谷留本州岛备赈义仓社仓积谷留本村镇备赈永免协济外郡以为乐输者劝是年令奉天城守征收杂税购米贮内府修造仓廒名曰备米以备紧急拨用二十一年命州县卫所官员劝输常平各仓谷定议叙之例一年内劝输至二千石以上者纪录一次四千石以上纪录二次遇加至万石以上者加一级二十四年议准山海关古北口张家口等处积贮谷石以备蒙古岁歉并令黑龙江墨尔根建仓贮谷二十九年令奉天锦州等处将地丁钱粮每年存五千余两酌量米价采买其所收牛马税银三千余两亦酌量买米收贮是秋山东丰熟正赋先经蠲免绅衿士民咸及时乐输巡抚以闻议准不论高梁谷石每亩捐三合共捐二十五万余石三十年令直省各州县所捐谷石大县存五千石中县存四千石小县存三千石遇荒即以此项散给其留仓余剩者俱于每年三四月照价平粜嗣又令直属捐谷各州县再加贮一倍是年令江宁京口等处官兵驻防之地各截留漕米十万石建仓存贮三十一年直隶巡抚郭世隆奏言奉天屡登大有请令山海关监督许肩挑畜驮者进关转粜从之又谕通州至山海关所有皇庄及王等庄屯米谷俱照时价转粜又以山西平阳府等处麦贱命兵部右侍郎王维珍往籴备贮是年令转运湖广襄阳府米二十万石至西安仍照湖广价值止加算所运脚费平粜令江西将常平仓米春间出陈秋成后每一石收买新谷二石还仓又定各省常平仓谷石州县离们时照正项钱粮交代例短少者以亏空谕复令西安凤翔二府及福建浙江等处俱照山东捐输之例择地备贮三十二年以西安米价尚贵谕户部招募富商给以正项钱粮听其于各省购米运至西安发粜米价平后但收所给银其利息听商人自取是年令通仓每月发米万石减价平粜三十三年令将山东运济盛京之米酌量截留于金州等处减价平粜又令霸州文安等处贮仓米壳十万余石赈给三万石余着减价平粜其沿河一带景州等州县卫所各截留山东漕米二千石平粜三十四年上以盛京亢旱令支去岁海运米二万石以万石散给万石粜又于密云顺义拨转运积贮之米每月发千石平粜并运通仓米至密云顺义各万石贮仓备用三十五年发盛京仓储米谷五千石运至墨尔根阿敦备黑龙江吉林之赈三十六年议准陕西榆林所属驻兵卫堡照州县积贮是年从山西巡抚倭伦请拨运湖广仓谷分贮保德州备赈三十七年直隶保定霸州固安文定大城永清开州新安水截运山东河南漕粮每县万石积贮平粜是年四川松潘等处贮谷以二分存贮以一分出借着为例又定州县及府道等官霉烂仓谷处分之例三十八年截留漕粮十万石于江南高邮等处平粜四十年又截留二十万九千余石于江宁淮安等处存贮备赈截留二万石贮河问沙河桥地方备赈三万石运至济宁州兖州府等处州县充赈是年又于江苏截运漕粮十万石安徽五万石浙江杭嘉湖三府八万石减价平粜四十二年令陕甘积贮仓谷大州县贮米三千石次二千石又次一千石每年于秋成时采买存贮又令各省于村庄设立社仓令本村诚实之人经管上岁加谨收贮中岁粜借易新下岁量口发赈四十三年发通州仓米三万石至京城平粜又议准各省常平仓积贮米谷定例大州县存万石中八千石小六千石又议准山东常平仓额大州县存二万石中州县万六千石小州县万二千石山西常平仓额大州县存二万石中万六千石小万二千石江苏常平仓额大州县存五千石中四千石小三千石四十四年议准河南居数省之中宜积谷以备赈济山陕令将四十三年漕米易谷四十六万五千六百八十二石于河南府贮二十三万五千六百八十二石建仓二百九十三闲其余二十三万石于近汴近洛之祥符贮三万石中牟二万五千石汜水二万石巩县二万五千石渑池二万石偃师二万八千石陕州二万七千石灵宝二万八千石阌乡二万七千石共建仓三百六十四间四十六年江苏巡抚于准请发藩库银至湖广买米平粜从之寻令江苏各州县将截留分贮米石平粜并令各省督抚听商人贩米出境四十一年以江浙米价腾贵令有司劝谕绅民捐输平粜并申禁富豪收买囤积之弊四十九年议定陕甘存贮米石于粮贵之年存五粜五粮贱之年存七粜三又令湖广镇筸地方酌借帑银三千两买谷贮仓开浙江纳粟例向例惟江南开例捐监定额贮仓浙江捐纳之人多将米运赴江南浙省米贵至是亦照江南例纳粟俟贮仓额足即行停止五十一年议准山东省分贮捐谷大县一万石小县八千石仍于沿河等处酌留数十万石以备邻省拨运五十二年发京仓米一万石于京城平粜时以广东米贵发常平仓谷三十万石令都察院左都御史赵申乔赴广平粜又谕拨江浙两省米二十万石由海运往若广东丰收将米一半存贮粤省一半分运闽省备赈【 是年浙江歉收惟拨江南五万石运】  【 至福建五万石运至广东】五十四以密云古北口关隘要地各运米万石存贮是年定直省社仓劝输例凡富民捐谷五石者免本身一年差徭至一二倍者照数按年递免绅衿捐谷自四十石至二百石以上者令督抚道府州县分别给匾以示奖劝五十五年开山海关米谷入口之禁时直隶永平府属艰食而关外积米颇多故令暂开两月以济关内复发仓米三万石贮京仓平粜五十六年发通州仓积米分运直隶各府州县存贮并发内务府庄头谷石减价平粜六十年直隶山东河南山西陕西岁歉陕西较甚拨河南湖广米各十万石存贮备赈 【五十九年截运漕米十万石】复发内库银五十万两又令左都御史朱轼光禄寺卿卢询往陕省劝谕富户照时价粜卖发直隶山东河南山西常平仓谷分赈并平粜又令浙江运米三万石至福建厦门收贮是年山西建立社仓
　　雍正元年饬直省督抚查核存仓米石发浙江库帑买米三万石运至福建分贮厦门万石泉漳二府各六千石其余八千石运赴福州遇米价稍贵奏请平粜谕河南巡抚石文焯豫省地广民庶素封之家常喜储藏米谷以收居奇之利比年荒歉民食维艰其早为筹划俾富之粟皆得流通出粜于官以为赈恤之用又谕截留漕米六万二千五百九十石于卫辉府存贮拨运陕州收捐米二万石于怀庆府存贮二年以江浙海潮泛溢发湖广江西帑金买米十六万石运至江浙平粜河南买米四万石山东买米六万石安徽买米五万石运至苏州平粜是年议定社仓事例谕社仓之设原以备荒歉不时之需奉行之道宜缓不宜急劝谕百姓听其自为不当以官法绳之也是在有司善为倡导于前留心稽核于后使地方有社仓之益而无社仓之害督抚当加意体察寻议定地方官劝输米石暂于公所寺院收存俟息米既多建廒收贮所捐之数立册登明若有捐至十石三十石五十石以上者给以花红匾额递加奖励如年久不倦捐至三四百石者给以八品顶带每社设正副社长二人以司出纳其收息之法凡借本谷一石收息二斗小歉减半大歉全免至十年后息倍于本祗以加一行息 【 乾隆三年议定每息谷十升以七升归仓以三升给社长作修仓折耗】其出入斗斛遵照部颁公平较量夏则计口给发冬则依限完纳其册籍登记每社设用印官簿二本登载数目一社长收执一缴州县存查其存查之本夏缴秋领冬缴春领凡州县官止听稽查不许干预出纳三年定各省存仓米麦改易稻谷例又令黔省兵米合计共存三年之蓄减价平粜着为例又以归化城土默特地方年谷丰成令购买建仓收贮其归化城大青山黄可岸口亦令建仓贮谷又谕仓场总督将旧贮米石减价平粜并令近水州县可通舟楫者俱赴通仓领运平粜定云南社仓题报谷数之例是年以湖广江南浙江秋成丰稔命湖广动支库银十万两采买于省仓及各州县收贮四年从巡盐御史噶尔泰请以两淮商捐银二十四万两并缴公务银八万两建盐义仓交商人经理从之是年令京仓减价平粜又定州县侵蚀挪移浥烂仓谷之罪是年发通仓米二万五千石运至保定平粜又令山西发帑金四万两买谷分贮太平潞大四府各州以五年为例陕西发帑金十二万两买谷存贮凉州临洮巩昌甘州宁夏各府属以备拨用又令福建动支正项钱粮运米十万石存边海地方又令黄东贮数多者开仓平粜将价银交数少州县买贮其广西捐谷粜三价值亦令采买谷石运交广东分贮又谕发仓米五万于京城平粜又准浙闽总督奏请于江南淮安采买二麦运闽平粜并截留浙江漕粮十万石易谷运闽备赈令广东各营建仓贮谷每兵一名存谷一石以备借贷【广东边海南澳镇右营登海二门达濠等营贮谷五千二百石潮州镇标三营惠来平海大鹏等营贮谷六千二百石提标五营贮谷五千石督标并水师六营肇庆城守营共贮谷七千石】时上以江南被水未消荞麦未能耕种恐交春米价渐昂存贮留运之粟未必敷用下九卿议寻议令该督抚动帑赴产米地方采买再照河工议叙贡监之例将银两改为本色分别府州县大小酌量米谷多寡俟收足停止令杭州建仓以浙商输银买米存贮照两淮盐义仓之例随时平粜五年定盘查常平之制又增贮浙江常平仓谷百四十万石 【原贮谷七十万石】开湖南湖北捐谷事例定山东社仓事例又建米谷仓六所于江南泰州通州如皋盐城海州板浦附近商灶地方以备贫苦灶户缓急之用六年设立京城八旗兵丁米局二十四通州二京师每局给银五千两通州每局给银八千两凡兵丁卖米者赴局以时值买贮买者平价卖给七年以两翼八旗通州米局生息银四百余两仍留米局内买米生息着三年查奏一次又拨江苏贮谷十万石截运浙江漕米十万石运闽接赈八年定福建台湾府拨发泉漳等府额粟将官庄现存粟银内抽拨采买运往例又定广东潮州城守三营贮谷三千石之制是年颁发社仓谕旨令陕西督抚勒石宣布又申明各社谷借给之例凡遇荒歉贫民借领仓谷者每石止收息谷十升遇小歉免息还仓八年准淮商领运湖南仓谷于本年湖南岳常二府雨泽稀少之处照时价粜卖令奉天近海州县运米二十万石至山东平粜时东省十场二县存贮灶谷八千三百石零旧无仓廒收贮至是议令移贮府仓以备赈济是年京城平粜于五城暨暨通州各增一厂九年山东水发米二十万石平粜十五万石充赈又遣科道官赍帑往天津等处买粟五万石运赴德州常丰临清等仓收贮备赈又于奉天拨粟二十万石由海运赴天津转输德州接济其东昌以上近水州县截江西湖广漕运三十万石存贮备赈又接浙江省永济盐义二仓及水次州县谷石赴淮北山东平粜是年直隶亦发粟平粜增贮江苏四川两省积贮江苏大县增米万五千石中县万石小县八千石谷则倍之其常镇二府令于水路冲要处另各贮五万石以备转运四川存贮米谷通计止四十二万石亦令于三年内买足六十万石又议准广东琼州镇琼协龙门协香山协虎门协广海塞分贮谷万六百石十年定甘肃凉三州向捐折色者改捐米石设江苏崇明县积贮仓贮米万石十一年拨永平府属仓谷八千石至喜峰口建仓存贮是年黔省新辟苗疆安设重镇令于广西浔州沿河等仓拨谷五万石分运古州都江建仓存贮又议令新设苗疆河西七儿堡建仓贮米二千石十二年建福建厦门积贮仓十三年内阁学士方苞疏定平粜仓谷三事 【一仓谷每牛存七粜三设遇谷价昂贵必待申详定价示期穷民一时不得邀惠请令各州县酌定官价先期开粜一江淮以南地气卑湿若通行存七粜三恐霉烂实多请饬南省各督抚验察存仓谷色因地分年酌定存粜分数其河北五省倘遇岁歉亦不拘三七之例随时定数发粜一谷存仓则有鼠耗盘量则有折减移动则有脚价粜籴守局则有人工食用春粜之价则有赢余亦仅足充诸费请饬监司郡守岁终稽查但谷数不亏不得借端要挟倘逢秋籴价平贱除诸费外果有赢余详明上司别贮一仓以备歉岁赈济之用】又议定奉天锦县宁远州各贮米十万石长宁县贮米五千石又议准云南社仓存贮未及千石者于常平官庄等谷内动拨五百石或八百石作为社本令社长经管俟足千石之额将常平等谷归还原欵

　　皇朝通典卷十三

　　●皇朝通典卷十四

　　食货十四

　　○食货十四

　　轻重下

　　△轻重下

　　乾隆元年谕积贮平粜之法原以便民乃闻各省州县于仓谷出入竟有派累百姓者当出粜之时则派单令其纳银领谷若干及买补之时则派单令其纳谷领银若干纳银则收书重取其赢余纳谷则仓胥大肆其抑勒甚至以霉烂之谷充为干洁小民畏势不敢不领惟有隐忍赔累而已更有山多田少之地产谷无多而该地方官不能向他处采买但按田亩册籍核算发价派令百姓将田亩岁收之谷交仓绝不为民间计及盖藏至有十余亩之田而亦责其承买米谷者在附郭居民去仓不远尚可就近转输至于远乡僻壤离城百里或七八十里之遥亦一概令其领银纳谷小民负戴越岭登山穷日之力始至交纳之所而奸胥蠹吏又复们意留难及平粜之日窵远乡村更不能均沾实惠是不蒙积贮之益徒有转运之苦良法美意行之不善以致流弊种种其作何变通使闾阎受其实惠而无扰累各大吏当悉心筹划令有司实力奉行以副朕爱养斯民之至意寻严禁粜买派累之弊是年定湖南省存粜例长沙等四十五府州县地势干燥者仍存七粜三永州等三十一府厅县卫地势稍湿者存半粜半龙阳等四县地势尤卑者粜七存三又议准四川龙安宁远茂州所属及雷波卫黄螂所等流地居边荒风土较异兼积贮杂粮性不耐久令每年粜半存半广东广州等七府南海等之三十九州岛县新安等二县丞所管属沿海卑湿之区亦如四川例二年又准安徽临近江湖地形卑下之安庆等府州怀宁等三十八州县减价粜半存半增设广东左翼镇标营仓令动支公项一千一百余两买谷三千石存贮二年行烧锅躧曲之禁 【北省以麦烧酒者谓之烧锅】两江总督庆复巡盐御史三保先后疏请拨两淮盐运仓谷三十六万石于扬州平粜从之三年严申躧曲之禁又定地方官交代仓谷凡采买续交者限运到之后五日内盘查如采买地远者酌量定限竢运到交仓再行报部不许虚立文案又题准四川粜卖常平谷价银买补正项外余银均买作社粮以为民倡四年截留江苏漕米二十万石以补平粜之用时江南浙江四川年谷丰稔各采买有差又采买口外八沟等处杂粮令直隶提督永常分贮附近各仓又议准陕西巡抚奏定社仓事例社长限定三年更换以杜欺弊并将借户谷数姓名粘贴晓示以除捏冒是年设立浙江福建四川各属营仓发帑买谷分贮五年从河道总督白钟山请设立河标营仓买谷分贮又谕地方积谷备用乃惠民第一要务而州县有司惟恐贮谷太多平时难以照料离任难于交盘瞻顾迁延实为通病今年直隶山东河南江西等省皆获丰收而各省奏报年谷顺成者颇多况江西湖广原属产米之地皆当乘时料理积贮之攻并切谕小民撙节爱惜毋縻费于无益之地如造酒造曲之事尤宜禁约又谕地方积谷恒难充盈而州县有司往往虑及霉变赔补以多积谷石为忧其如何酌量定例俾其从容不致赔补之处该部议奏寻议各州县如地本潮湿难以久贮者令该督抚查核京仓气头廒底数目酌减开报估成粜买七年谕从前苏抚奏请减价粜谷于成熟之年每石照市价核减五分米贵之年每石照市价核减一钱此盖欲杜奸民贱籴贵粜之弊也但思荒歉之岁谷价甚昂止照例减价一钱则穷民得米仍属艰难不沾实惠嗣后着该督抚临时酌量情形应减若干预行奏闻请旨又谕各省凡遇岁歉米贵之年着该督抚即饬地方官多出仓谷减价平粜务期有济民食毋得拘泥成例又申明平粜减价之令又定江西湖广于有收之岁将米值每月咨报他省以便采买八年发京仓米豆平粜又谕户部将仓贮米石酌量给发各旗米局及五城米厂减价平粜与奇零负贩之人俾得粜买九年于通州北路沙河西路芦沟桥设厂发米二千石南路黄村设厂发米六千石平粜复通州米局时通州两局归并一局止留本银六千两收买俸米至是从都统永兴请仍于旧城内添设一局每局给发本银万两于收米时令地方官稽查先尽两局收买足数方准民间收买关仓之后官局将所收之米仍减价平粜又拨湖北米十万石运赴浙省以备赈粜议定陕西所属常平谷二百七十三万三千有十石按州县大小分贮咸宁长乐二县各贮谷七万五千石葭州神木等七州县各贮五万石绥德肤施等十二州县各贮四万石富平临潼等七州县各贮五万石干州三原等八州县各贮四万五千石华州蓝田等十一州县各贮四万石邠耀等七州县各贮三万石商鄜等十七州县各贮万七千二百余石同官麟游等七州县各贮八千石兴安洵阳等七州县地气潮湿易致红朽仍以现存旧谷四万四千五百四十石作为定额是年设河南驻防营常平仓二座籴米存贮十年发密云古北口并喀喇和屯仓粮于热河平粜发宣化府粮二十余万石接济十一年定福建台湾常平四十万之额是年上以徐淮海三属系常被水患之处积贮尤关紧要饬令于所属丰收地方或麦或谷买补并令各省贮价未买者照江南例分路采买定山西士民所捐义仓谷俱照直省社仓之例设山东营仓以标息银买谷四千石存贮十三年发京仓米给各旗并五城米局平粜又拨江西米十万石于江苏平粜定直省常平仓额直隶二百一十五万四千五百二十四石奉天百万二十二石山东二百九十五万九千三百八十六石山西百三十一万五千八百三十七石河南二百三十一万九百九十九石江苏百五十二万八千石安徽百八十八万四千石江西百三十七万七百三十石浙江二百八十万石湖北五十二万九百三十五石湖南七十万二千一百三十三石四川百有二万九千八百石广东二百九十五万三千六百六十石广西百二十七万四千三百七十八石云南七十万千五百石贵州五十万七千余石福建二百五十六万六千四百九十石陕西二百七十三万三千余石甘肃三百二十八万石又定各省常平仓额外积贮河南省仓贮七十七万五千一百四十三石有奇江宁省仓贮万二千石崇明县仓贮二万石浙江永济仓贮八万四千四百三石有奇玉环同知仓贮六千石广东广粮通判仓贮九万八千七百八十五石有奇福建新设台湾仓贮四十万石十五年截江浙漕三十万石平粜是年京师发仓粟千石平粜十六年复发米豆十八万四千石于京师平粜是年发浙江常平谷于温台二州平粜更定八旗米局为左右二翼米局十七年裁八旗米局收买银二万两 【 向给本银二万今裁米局故并除之】十八年直隶义仓告成总督方观承绘图以闻 【直隶义仓贮谷二十八万石其有士民捐输者每年一次专折具奏凡上年报捐及出借动用之数于次年二月内奏明存案以备稽查】又谕四川总督黄廷桂酌拨仓谷二三十万石运往江南以备赈粜又以湖南巡抚陈宏谋请复运湖南仓谷二十万石于江南接济增湖北常平额四十万石二十年以京仓所贮豆粮年久色减令该仓场等酌定数目分给五城减价平粜其未久之豆令王公大臣官员等各按品级承买二十一年上以巡幸江浙谕拨江西湖南米各十万石运交江苏湖北米十万石运交浙江并将该二省漕各截运十万石以备平粜
　　二十二年以预省赈借不敷拨江西湖北仓粮运交河南以备平粜又发直隶魏县元城大名等处仓谷照市价每石减银三钱平粜二十三年奉谕旨据刘慥奏州县出借仓谷每年秋收后不能催完至春辄捏报还仓游即详请出借不过令旧借之户换一新领等语各省仓储向例春借秋还贫民既得资其接济谷石亦可以出陈易新而次年贫户又可再行借给若不如期催令完纳而以旧欠作新领则出借之项年复一年不惟胥役从中影射侵蚀而欠户逃亡事故势必终致无着仓储既虚谅不能另为筹给是名虽设仓备借仍属有名无实嗣后各督抚务当严饬所属实力奉行除缓征州县外所有民欠仓谷各令依限还仓其有捏欠作还以欠作领者即查明参处是年定旗丁余米准在通州出粜例 【 谨按向例】  【运丁所余食米俱由坐粮厅衙门绐与照票俟回空时于天津沿途售卖而通州水次则例应严禁私粜至是令所余食米听其在通出粜】二十四年甘肃皋兰等属及关外安西五卫粮价昂贵酌减粟米每石银二两四钱小麦每石银二两二钱平粜又令河南巡抚胡宝瑔购麦运京平粜并截运漕粮四十万石存贮天津北仓备赈至景州以北被水州县二次截留漕粮共四十万石俱令酌量分贮云南巡抚刘藻疏请社仓谷照常平额数七分为率按年敛散每石收税米三升永不收息从之二十五年拨山东漕米五万石江南十万石运京平粜二十六年准甘肃省收捐纳监粮又以安徽省社仓还官谷本十五万三千三百六十石归补常平仓是冬以明春巡幸江浙令照丁丑年例将两省漕粮各截留十万石在水陆驻跸处分厂平粜二十七年发京仓米五万石及黑豆分给五城平粜是年增奉天所属仓贮米石并于沿海各仓加贮黑豆省会旗仓加贮粟米六万石沿海之锦州加贮粟米三万石黑豆二万石牛庄盖州各加贮粟米二万石黑豆万五千石宁远广宁辽阳义州四城各加贮粟米一万石熊岳复州宁海秀岩凤凰开原六城各加贮粟米五千石又于大同府属之丰镇厅朔平府属之宁远厅各设常平仓贮谷三万石二十八年拨存仓黑豆四万石分给五城平粜又拨米万余石于热河平粜三十年定各府仓谷责成首邑经管例 【 向例均系知府经理】三十二年谕节年以来屡经降旨准令旗丁在通州变卖余米以资日用现在各该省漕艘陆续抵通于兑足正供后旗丁余多米石如有情愿出售者仍着加恩准其在通州粜卖旗丁既属便宜而地方粮石益加充裕于民食更有裨益该部遵谕速行 【 嗣于三十二年至五十年并准粜如例】
　　三十五年谕今岁适届夏开秋成节候少远而距官员领俸之期亦迟一月市肆米粮未免不敷接济所有王公大臣官员秋冬二季俸米即于七月十五日起开仓支放俾官员早有常糈市值自可藉以平减于民食亦属有益又谕前因直隶被水各属赈务需米颇多业经降旨将截留漕粮并拨通仓米共四十万石交杨廷璋饬属妥办兹面询该督据奏各属常平米石尚未买足今年临幸天津复经蠲免旧欠米石现在各州县仓廒所存尚恐不敷应用着再加恩拨通仓米二十万石俾得宽裕赈给贫民口食亦资接济三十六年谕京城及近畿地方自春入夏雨泽较稀麦收不免歉薄幸有官麦平粜市值未致加昂但现届青黄不接之时米价或恐因而增长着照二十七年之例于京仓内量拨米石给五城平粜三十七年谕嗣后各督抚按月奏报粮价务饬属周咨市值核实详明列单具奏不得蹈袭积年陋习 【 奏报粮价自乾隆三年山东巡】  【 抚黄叔琳奏准将贵贱昂平分为等则嗣后皆循例奏报至是革除务准时值】三十九年拨通州仓米十万石于天津府属平粜是年截江苏漕二十万石于淮安备粜四十四年谕朕明春巡幸江浙所有供宿顿次皆出自帑项丝毫不以累民第扈从官兵以及外省接驾人等辐辏云集经过地方米粮价值恐一时或致腾涌着照从前之例于江浙二省冬兑漕粮内各截留十万石分厂平粜是年截留安徽省颖州凤阳泗州三府六安霍山二州县漕三万五千石于亳州蒙城平粜四十六年截留江苏漕十万石于崇明平粜是年又截留江南淮徐漕五万石于沛县睢宁丰铜山邳州宿迁等州县平粜四十七年谕本年直隶承德府各属雨泽未溥粮价稍昂现在平粜存仓余米二千石以资接济数日以来甘霖虽已垒沛而青黄不接之时恐民食未免拮据着再加恩将存仓余米平粜三千石以副朕轸念民艰有加无已之至意 【 是秋复平粜一千石】又截留江西起运漕米三十万石于山东兖曹等处平粜四十八年四川总督特成额请以未经变价之义仓谷存贮民间以资接济从之又谕明春南巡着照从前之例于江浙二省冬兑漕粮内各截留十万石在水陆驻跸之地分厂平粜四十九年准甘肃应行平粜地方照例价大加酌减 【 时以甘肃逆回滋扰故有是令】五十年准河南截留漕粮三十万石山东裁留漕粮二十万石以资平粜又谕江苏徐淮海三属州县仓储频年赈贷所存粮石无多其淮安一属着该督抚就近酌拨调济所有徐海二属邻近豫东二省地方粮价不无昂贵着即于邳宿一带水次截留漕米十万石以八万石分拨徐州各属二万石分拨海州各属以备赈粜又谕安河亳凤等属上年被水歉收本年又复雨泽愆期农民望泽孔殷未免情形拮据自应宽为储备俾资赈恤着于三进帮船内截留漕粮五万石存贮备用

　　皇朝通典卷十四

　　●皇朝通典卷十五

　　食货十五

　　○食货十五

　　市籴

　　△市籴

　　（臣）等谨按周礼司市之法以泉府同贷而敛赊原以为酌盈剂虚之制后之言事者遂置平准立均输借口于泉府之法则失周制之遗矣我国家以时乂厥庶民凡陈肆辨物皆因商民所便时地所宜未尝设立专官而通工易事经邦柔远之规无不裁成尽善自世祖章皇帝奄有九字尽革明季召买诸弊禁王府商人满洲王公大臣家丁庄头不得出外贸易其供亿内府之需靡不当官平市厚给价值并严饬内外臣工毋得摊买克扣收量有式糜费有禁市价有经至于牙行侵蚀居奇既饬之以明条尤晓之以德意以故泉货溢于寰中刀布流于域外至于市舶之制我国家受命之初高丽琉球率先表贡他如红毛日本暹罗吕宋噶喇吧诸国远隔重洋莫不献琛纳赆愿效悃忱列圣抚绥怀柔德威并着缘其职贡以通其货贿宽减税额以丰其生息厚加赉赏以奖其忠诚又为之核验官符讥察内匪是以外藩莫不怀畏百余年来遐迩皆梯航恐后若乃西北茶马之市行之既久边氓番族胥享其利迩者新疆底定版章式廓二万余里因而度地开廛因中置市先之以官办次之以招商斗斛权衡一禀部颁法制皇哉大一统之闳规蔑以加兹臣等恭纂皇朝通典例仍杜典旧四编列伏念我朝并无所谓平淮均输名目既无其事则不得徒仍其目谨据昭代通商惠民之政首编市易次编次舶互市通曰市籴仰见我国家阜成兆民有互市交通之便而无商贾榷并之术焉
　　顺治元年设立贸易人参科条止许于江宁扬州济宁临清四处开肆其有亏值勒买者罪之二年令各庄头采买刍粮毋得勒价强买又申江宁苏杭各处机房组织恶薄之禁四年罢粤东雷廉二郡采珠役五年禁止诸王府商人及旗下官员家人外省贸易六年申定贸易人参人科条嗣后止许在京均平市易永为定例八年停止陕西买办皮张又颁定山西潞绸式样每疋长五丈阔二尺五寸酌定价银十三两岁织千四百七十九匹十七年以内大臣伯索尼言令商人解部木料照额抽税余听发卖
　　康熙五年谕户部近闻内外奸民违禁妄称显要名色于各处贸易马匹縀匹及各项货物河路霸占船只关津恃强妄为此皆设管官瞻徇怠玩所致以后如有此等地方官必严察拏获送部治罪六年议减山西大潞绸一百匹改织小潞绸四百匹长三丈阔一尺四寸严禁四川湖广江西浙江江南五省采买楠木官役借端累民之弊是年并严察福建广东江南三省采买香料毋许借端累民七年定河南布花价值准照每年时价折解九年准户科给事中姚文然议定民间办买药材铜铁绢布丝绵白麻鱼胶颜料等项交官者其部驳核减银两概行给还至豆米草料原系当官发价办买仍令追银入库十四年复减山西潞绸大小各百匹每匹并减银五钱十七年湖广道御史郝浴疏请官吏招买军需严禁里摊之弊从之十八年严备办军前草束米豆等项营私射利浮冒开销之禁违者照贪婪例治罪又定凡包衣下人王贝勒贝子公大臣家人领赀私占关津生理及王大臣以上各官将银借贷与民指名贸易者分别治罪有差十九年遣侍郎伊昌阿会同广东巡抚清厘从前藩下侵占市廛归民贸易其藩下私市私税银两令充国赋以济军需二十二年令户部给发执照听浑河运木至天津贸易二十四年以光禄寺估计价值头绪甚多谕悉照时价估计毋得减刻二十五年停四川采运楠木及直隶采办皮张例增直省关差采买铜斤价于定则外每斤增六分五厘永为定额二十七年江西巡抚宋荦疏请江省采买竹木动支正帑并严禁科派勒掯经收等弊从之三十二年停减各省解送印书纸张及青粉等例三十八年定皮张沈香等物量用采买其余一概停止四十三年上以各省民间所用斗斛大小各别而升斗又复面宽底窄尖量即至浮刀平量即至亏少弊端易生下廷臣议寻议斛式令工部照顺治十二年存部铁斛铸造七具分发盛京顺天府五城外其升斗俱改底面一律平准各造三十具分发直隶各省永远遵行至盛京金石金斗关东斗俱令停其使用从之复谕廷臣曰户部呈样之斛与升斗朕俱注水详加测量其样升上下四角宽窄不均算积数见方得三万一千三百八十二分有零其样斗上下四角宽窄亦不均算积数见方得三十一万六千七百六十四分有零其样铁斛算积数见方得一百六十万分其数不相符查性理大全嘉量第十二内每斛积一百六十二万分与今之铁斛数较多二万分因铁斛用之已久不可轻改是以依今之铁斛五斗为准造新样斗一具方径八寸深五寸算积数见方得三万二千分若位此样十升一斗五斗一斛毫厘不差因出新样铜斗升付户部令照式以铁为之及申私役牙行之禁五十九年定河工采买草束不得短价多收之禁及禁诸王阿哥及家赀丰裕大臣毋许听家人出城邀买草炭
　　雍正二年令各省采办木植仍照民间价值给发扣克丝毫者罪之六年申承办军需派累之禁九年定疏通钱价应行应禁事例 【一五城十厂粜米钱文发五城钱铺照定价九百五十文兑换兑完即令官钱铺将所换银两照时价收钱至八旗米局之钱亦交本旗钱铺照五城例循环收换一兵丁月饷现在一九搭放户部卯钱及五城买米等钱共得二十四万余串官钱铺既有银两兑换不必于库内再发则八九十月饷钱皆可以二成搭放俟十一月以后仍照旧例行一八旗五城现有钱文并所卖成色米钱定价每市平纹银一两换大制钱九百五十文俟市价渐增官价亦渐增以银一两换大制钱千文为率不得因市价而递减一京城内有奸民勾通经纪预发本银于大小铺户收买制钱多藏堆积俟钱贵始行发卖名为长短钱饬令严行禁止其有贩运出京及囤积居奇者罪】十一年谕直省督抚饬令各藩司将各省牙帖因地制宜着为定额报部存案不许有司任意增添致奸牙恃为护符把持争夺抽分利息令商民交受其累嗣后祗将各牙退帖顶补处查明换给新帖再有新开集场应设牙行者酌定名数给发亦报部存案时河南地方出产焰硝之处小贩经纪往往以杂物零星易换赴邻省售卖是年令该督抚饬令各属实力查禁又以淮关上下凡河路豆米货船有重载至关口须用小船起剥者土棍辄恃强代雇勒索而河工官员亦每于装运工料差役封船胥役借端骚扰及三汛抢工则称装运紧急物料甚至将重载客船勒令中途起货者饬令严行禁止至各省督抚采买贡物刀委属员代办其属员恃上司体势因而发价减少累及贸易百姓上甚悯之于是严禁短价之弊着将从前贡物之数再减一半以是年为始
　　乾隆元年谕顺天府五城通行晓谕商人毋许增长物价巧取兵丁营运银两二年申明商人居奇勒价之禁三年定直隶宣化府属采办每岁需用杨木长柴令出产之怀来县承办以专具成其办解之资仍按数动用正项造入地丁册内报销先是安庆按察使张坦麟言牙行侵吞客商银两虽值农忙亦准告理追给奉旨发与各省督抚阅看回奏寻议应如所奏但牙行领帖时应令地方官查明取具保邻甘结不得滥行给发从之寻以牙帖岁增令各省严加核实五年申定清厘牙行之例先是每行认充经纪取具同行互保一人出具殷实良民甘结该管官加结送布政司给帖充应互结虽有殷实字样而互保之责成未经议及今定铺家拖累商人者将本牙行帖追缴勒限清还若系牙行诓骗商人者将互保行帖一并追缴清还后本牙更换互保行帖仍行给与倘逾限不完将互保之人一并更换牙行惟图用钱听铺户侵蚀客商者牙行革退仍将铺户责限追比其不足之项令牙行赔补牙行侵蚀客帐者将本牙互保一体斥革仍将本牙责限追比其不足之项令互保摊赔其追比之限期按欠数多寡酌定至于以后客之货挪补前客之欠移弱客之货代偿强客之欠互保先行举首免其治罪容隐者责令分赔牙行伙计侵蚀客帐具照牙行侵蚀例追帖赔补至胥役更名捏姓兼充牙行及地方官失察徇纵者一并照例治罪更定开报物料价值例凡修建工程不必拘泥定价所需物料令承办各员悉照时价确估造报七年准步军统领舒赫德议设钱牙十二名领帖充当以平钱价其囤积钱文除当铺外各项铺户所买大制钱积至五十千以上者即令赴市售卖居奇勒价者罪之八年令民买卖牛只者听其自相论买不许牙行从中需索十六年令顺天府四路米局所粜钱文仍交八旗局内照市价酌减兑换十九年议准滇省各厂采办铅斤余铅悉行抽课准厂民自行通商由布政司编发印票存厂临时填给二十七年准江苏解办布下工价以五钱核销时因五城设厂以米豆平粜所收钱文俱交户部至是依御史平治议定各厂每日所得钱文俱令按数与步军统领衙门陆续兑易其负贩小民以货易钱数在十千以内者准其携出各门外数在十千以外者即令易银携回至大制钱一千文仍以向例扣底四文为准二十八年酌定顺天府属牙行事例按各牙行帖统计额缺八百九十一名向例由顺天府通判管理遇有悬缺报明府尹衙门募补后各廛贸易多寡不齐其绸縀桐油棉花药材等行帖多货少悬缺六十四名白炭江米猪肉酒户石炭铜铅锡等行帖少货多至是经户部议定令将现在所悬之帖发司查销所遗悬缺即于帖少货多之行准其认补三十四年定直隶通州开设米局之禁三十九年严积米麦居奇之禁凡囤积者令减价出粜违者罪之四十六年召商开采西山煤窑 【谨按西山产煤民用甚溥历年久远刨挖日深工本运脚既重窑户无力开采呈请封闭者甚多至是遣官踏看产煤处所招商开采】四十九年定广东洋夷珍珠宝石等不准征收税课例

　　皇朝通典卷十五

　　●皇朝通典卷十六

　　食货十六

　　○食货十六

　　蠲赈上

　　△蠲赈上【赐复　免科　免役　灾蠲　赈恤】

　　（臣）等谨按蠲之法有三一免租一免科一免役蠲之故有二一遇灾一遇事遇事者若巡幸兵兴则下赦除之令即古所谓赐复也马端临考于蠲贷杂叙盖以历代蠲贷之事不岁降又非徧及天下者不录故虽杂陈犹为明简我朝定鼎以来惠养黎庶有加无已豁免逋欠岁不胜书若夫省方问俗以及军行凯旋凡所经历之区莫不蠲免其所为藏富于民者计至周矣至于普免天下漕粮尤属亘古所未闻之旷典我朝列圣相承几为代有之常规使不事以类从或至繁而失次兹纂通典于蠲贷分为四一赐复一免科一免役一灾蠲谨按年分隶焉至赈恤为救荒之首政而古所称无善策者也我国家太和翔洽俗用阜康而如伤在抱虽偏隅偶有旱涝无不绸缪备至严奏报之期先抚恤之令责大吏以亲勘榜赈数以号众发仓廪截漕运不惜数十百万帑金务使匹夫匹妇无一失所爱民之政立法之周莫逾昭代谨于蠲免之后继以赈恤分为上下卷以见纪纲明备实有超万古而独隆者焉

　　赐复
　　免科
　　免役

　　?赐复

　　顺治元年免京城赋役凡遭明末寇贼蹂躏本家迁徙者免三年房屋被毁者免一年大兵经由田禾被践者免本年租税之半河北府州县卫免三之一二年免河南被寇额赋有差除山西租税之半三年免江南漕于恩诏外再蠲三之一豁免潜山太湖英山霍山等县赋五年免湖广大兵经宿岳辰二府租赋有差十一年诏免顺治六七两年直省地丁逋赋十三年诏免顺治八九两年直省地丁钱粮逋赋又定蠲荒抵流恐民间不得实惠令百姓亲填布政使司原簿以禁滥征
　　康熙元年除江西南昌新建丰城进贤奉新靖安宁州等处浮米及银三年诏顺治十五年以前民欠各色赋税悉除之四年诏免顺治十六十七十八三年逋赋四年诏巡幸经历通州以东至山海关蠲免今年租赋十九年免江南康熙十二年以前逋赋二十三年诏江南江西浙江湖广等省自用兵以来供应繁多宜加恩恤明年所运漕粮者免三之一二十四年诏免江南湖北今年租及明岁田租之半直隶江南被灾地方二十四年秋冬二十五年春夏租悉除之二十五年免直隶顺天永平保定河间四府四川贵州湖广福建四省二十六年秋冬二十七年春夏额赋又免直隶正定顺德广平大名四府明年租二十六年恩诏自用兵以来动用钱粮累年未清者槩行豁免又谕免江苏陕西今岁未入租赋并明年地丁杂赋二十七年上南巡语免江南安徽府属去年地丁漕赋又谕免康熙十七年以前直省民欠漕粮米麦又谕曰朕南巡至江南境上所经宿迁诸处民生风景较前次南巡稍加富庶朕念江南积年带征钱粮恐为民累出京时曾询户部知全省积欠约有二百二十万除江南正项钱粮已与直隶各省节次蠲免外再将江南全省积年民欠地丁一应钱粮屯粮芦课米麦豆杂税槩予豁除又谕云南百姓供亿王师运送劳瘁着将二十一年至二十七年所欠屯赋银及米麦等项蠲免二十九年蠲免山东本年地丁钱粮三十年谕朕抚御区宇三十年以来夙夜图维惟以爱育苍生俾咸增康阜为念比岁各省额征钱粮业已次第蠲除其岁运漕米向来未经议免朕时切轸怀所有京通各仓米谷撙节支给数载于兹今观近年储积之粟恰足供用应将起运漕粮逐省蠲免以纾民力除河南省明岁漕粮已颁谕免征外湖广江西浙江江苏安徽山东应输漕米自康熙三十一年为始以次各蠲一年至江宁京口杭州荆州大兵驻防地方亦应预行积贮将康熙三十一年起运三十年漕米各截留十万石存贮仓廒以备需用又免江西南昌等五府自二十二年起至二十七年带征逋赋又免吉水县二十七年以前逋赋三十一年谕免广东化州琼山等四州县自十八年至二十九年逋赋三十二年谕朕念广西四川贵州云南四省该属边地土壤硗瘠民生艰苦与腹内舟车辐辏得以广资生计者不同朕时切轸怀数岁以来屡施恩泽积欠钱粮皆经节次豁免兹念育民之道无如宽赋矧边省地方非再沛优恤之恩则闾阎无由充裕所有康熙三十三年四省应征地丁银米着通行蠲免三十三年免江南邳州二十四年至二十七年积逋又免直隶安州等十一州县明年地丁钱粮三十四年诏免河南三十二三四年积逋三十五年普免天下漕项银米又以大兵征厄鲁特葛尔丹其经过之直隶宣化山西大同及陕西省供亿繁多谕免明年田租三十六年免山西甘肃明年田赋及陕西榆林等沿边州卫今年租又免苏松等府十八年至二十六年逋赋三十八年上南巡蠲免浙江三十四五六等年逋赋又谕朕巡省民生风俗南至江浙兹已返跸行经山东沿途见父老咨询农事幸今年雨旸时若二麦继登小民可以无忧粒食但前年被灾泰安等二十七州县生计尚未丰盈宜更加恩休养所有三十六年未完地丁银米均着免征又免湖广三十年甘肃四十一年田赋直隶蓟州三十三十一三十二年退地逋免江南淮扬灶户三十七八年盐课四十一年免安征并陕西河西地方明年租四十二年上巡幸山西免去年逋赋又免山东河南云南贵州广西四川明年田租浙江四十四年田租四十四年免湖南明年租停带征旧赋又谕嗣后蠲免新疆之年均停征旧欠俟次年再征四十五年谕免天下逋赋有己征在官者即抵本年正赋 【直隶银八万二千七百两粮五千九百石各有奇山东银百六十九万千七百两粮五千九百石各有奇山西陕西甘肃江苏安徽江西浙江湖北湖南广东各省银二百十二万二千七百两粮十万五千七百石各有奇】四十七年免江南明年租四十九年谕朕比来省方时迈已阅七省南北人民风俗及日用生计靡不周知而民所以未尽殷阜者良由承平既久户口日繁地不加增产不加益食用不给理有必然朕洞烛此隐时深轸念爰不靳敷仁用苏民力明年为康熙五十年原欲将天下钱粮一槩蠲免因廷臣集议恐各处兵饷拨解之际兵民驿递益致烦苦细加筹划悉以奏闻故自明年始于三年以内通免一周俾远近均沾惠泽直隶奉天福建浙江广东广西云南贵州各巡抚及府尹所属除漕项钱粮外五十年应征地亩银共七百二十二万六千一百两有奇均予豁免并累年旧欠百十有八万六千一百两有奇亦着免征其五十一年五十二年应蠲省分至期候旨行又谕免江南淮徐扬三府淮徐泰三卫地丁银湖南省三十一年地丁银四十八九年逋赋盛京奉天锦州承德等府州明年租五十年福建巡抚黄秉中疏言蠲免之例谷不入蠲台湾有谷无银本年岁租已入毋庸蠲免谕复除台湾明年应征谷五十一年谕朕宵旰孜孜勤求民瘼永维惠下实政无如除赋蠲租除每岁直省报闻偶有水旱灾伤照轻重分数蠲免正供仍有赈恤外将天下地丁钱粮自康熙五十年为始三年之内全免一周使率土黎庶普被恩膏除将直隶奉天浙江福建广东广西四川云南贵州山西河南陕西甘肃湖北湖南各省五十年五十一年地丁钱粮一槩蠲免累年旧欠钱粮一并免征外所有江苏安徽江西山东各省除漕项外康熙五十二年应征地亩银八百八十二万九千六百四十四两有奇人丁银百有三万五千三百二十五两有奇悉行豁免其累年旧欠银二百四十八万三千八百二十八两有奇着一并免征计三年之内总免过天下地亩人丁新征旧欠银三千八百有六万四千六百九十七两有奇各该督抚务须实心奉行体朕轸念民生至意又谕陕西潼关卫山西大同府所属康熙五十一年应征米豆刍草既已征完着将明年应征者蠲免又免陕西西安地丁并积欠银五十二年谕免天下明年房地租税及积年逋欠山西河南陕西西安会宁等处今年田租五十四年谕免顺天永平保定河间宣化五府有年田租五十五年谕策妄阿拉布坦近忽侵扰哈密故特征兵备边一应飞刍挽粟悉支正供毫无累及闾阎今岁山西陕西二省虽屡丰收犹念兵民效力转输无误特将沿边一带运粮地方自山西大同府属前卫右卫大同怀仁马邑朔保等七州县卫直至陕西延安府属府谷神木等共四十二州县卫所堡康熙五十六年额征银八万六千一百两有奇粮米豆谷三十一万七千七百石有奇草二千七十六万五千九百束有奇通行蠲免并将从前积欠逋欠银两草豆悉予蠲免又免直隶地丁银米刍草
　　五十六年谕朕抚驭寰宇五十余年各省正赋屡经全免累年积欠亦已蠲征近者民力虽已稍舒然念分年带征之银若不格外优宽则小民一岁所获分纳二年之赋以其赢余养赡家室断虽充足朕每怀及此轸恻良深宜更加殊恩通行豁免今将直隶江苏安徽江西浙江湖广西安甘肃等八省带征屯卫银二百三十九万八千三百八十两有奇槩免征收其漕项虽例不准免亦破格施恩将江苏安徽所属带征漕项银四十七万五千一百余两米麦豆十有四万六千六百十有余石内免征一半又谕顷者朕巡幸口外经过三河等州县及永平府交界地方见今岁秋成丰稔米价称平惟是去年雨水过溢田亩间被淹没朕深加轸恤蠲赋平粜转漕分赈贫民使不至失所今者虽复有年然仅足支一岁之用恐来年之输将尚多难继是必再沛恩膏始可大培民力着将顺天永平所属大兴宛平通州三河密云蓟州遵化顺义怀柔昌平宝坻平谷丰润玉田良乡涿州武清香河霸州大成文安房山保定延庆卢龙迁安乐亭滦州抚宁昌黎等州县山海梁城等卫所康熙五十六年地丁银二十六万四千三百余两米豆高粱二万千六百余石草九万四千九百余束通行蠲免所有屡年积欠银九万三百九十余两米豆高粱万六千三百余石草八万四千四百余束亦并与蠲除五十七年大屯兵驻西陲谕免陕西甘肃明岁地丁银百八十八万三千五百两并积欠银四万七百两各有奇五十八年以师旅屯驻沿边数郡民供转输谕免陕西延安府属府谷神木等六十六州县卫所堡明年赋税九万八千百十两有奇五十九年免陕西甘肃康熙六十年正赋延庆等五州杂粮福建台湾府番民银粟六十一年世宗宪皇帝登极谕古北一路为我皇考每年行幸之地百姓效力有年今将宛平顺义怀柔密云平谷五县昌平一州雍正元年应征正项钱粮一万四千三百八十两尽行豁免又谕陵寝一路此时正当修道之际亦宜轸恤令将大兴三河二县通蓟遵化三州雍正元年应征正项钱粮万三千三百两有奇尽行豁免
　　雍正元年免宛平等十一州县田租杂税又谕免江苏等属康熙三十三年以前逋赋百四十万八百两有奇又续免江苏康熙三十四年以后逋赋七百二十九万六千余两芦课十九万二千七百余两苏太等卫屯银二万一千六百余两四十七年以后逋赋三百有六万五千八百余两又以陕西自军兴以来大兵驻札民供转输非他省可比谕免康熙六十年以前民屯卫所逋赋二年谕恩诏议免各省钱粮自康熙十八年至四十五年止着再加恩将五十年以前旧欠银米悉与豁免又免广东海康遂溪今年租直隶霸州等七州县逋赋二万七千七百余两六年免直隶明年起运银四十一万七千八百余两又免福建康熙五十五年至雍正四年逋贼三十三万八千三百余两七年西藏苗疆底定免甘肃四川云南贵州广西明年租并西安田租十之三谕浙江为财赋重地民力输将朕所轸念今浙省自雍正二年以前未完旧欠以及六年未完钱粮士庶踊跃输将实为浙省风俗称庆着将雍正七年额征蠲免十分之二又谕朕前见四川崇庆州士民好义急公是以格外加恩蠲除正赋今见抚臣奏知泸州里民有背运年饷之劬劳又有乐助仓储之忱悃着照崇庆州例将雍正七年额征全行豁免又免山东广东直隶陕西山西安徽明年额赋各四十万两浙江民屯田租十之二八年谕国家经费既敷宜藏富于民朕特降旨蠲免巳多今次第举行应及于江西湖北湖南三省着将雍正九年钱粮各蠲免四十万两直隶乃畿辅首善之地应沛殊恩山东今岁被水之州县稍多朕心深为轸念着将九年直隶山东钱粮各蠲免四十万两又免甘肃租赋及西安地丁银十之三并加免二省额赋四十万又免甘肃之河州厅洮州卫归德所西宁凉州府番民刍粟十一年谕云南元江普洱两府猓夷蠢动夫役频烦之后恐小民输将力有不逮着将两府本年额征银蠲免又免甘肃今年额赋二十七万九千三百两有奇河南额赋四十万两十三年免云南贵州及湖南之沅州今年田租是年八月皇上登极诏免天下田租又谕免雍正十二年以前逋赋其江南积逋内有官侵吏蚀二欵亦予豁除又谕皇考山陵正在兴工之时由京城至易州经过地方如大兴宛平良乡涿州房山涞水易州等处凡修道应差诸事不免资于民力朕心轸念着将该州县乾隆元年正赋加恩蠲免又谕输纳钱粮多由业户则蠲免大典大槩业户邀恩者居民彼无业贫民终岁勤动按产输粮未被国家之恩泽尚非公溥之义业户受朕惠者苟十捐其五以分惠佃户亦未为不可其令所在有司善为劝谕各业户酌量宽减又免直隶州县雍正十二年以前旗退地亩及入官地亩由地方官征收逋赋甘肃雍正十二年以前旧欠刍粟四川口外番部各土司所属本年杂粮银及贡马银松潘所属各土番本年正额杂赋银甘肃乾隆元年田租西安乾隆元年田租之半又普安定阜酉阳建造城垣豁免本年应纳贡赋
　　乾隆元年谕浙江严州所屯粮照杭州前右二卫科则征收以舒军力永着为例又免甘肃明年租西安明年租之半二年谕来年经理山陵大事自京师至易州七州县民人应差趋役勤慎可嘉着将乾隆二年正赋再行豁免又谕凡遇蠲免皆以奉旨之日为始其奉旨之后部文未到之前有己输在官者准作次年正赋永着为例又免陕西之宝丰新渠二县招垦新户雍正十三年以前租赋直隶宣化永平等府未完地粮旗退地亩入官地亩银米四年谕免直隶本年赋九十万两江苏百万两安徽六十万两并正赋之耗羡银陕西榆林等十一州县雍正十二年至乾隆二年民贷常平谷石六年谕朕初次行围经过地方本年应征额赋酌量蠲免十之三又谕准噶尔来使进藏熬茶曾令纳克舒三十九部落豫备马匹毫无违误黾勉奉公甚属可悯着加特恩将本年应纳钱粮宽免七年谕朕御极以来爱养黎元于蠲免正赋外复将雍正十三年以前积欠陆续蠲除今查雍正十三年江苏安徽福建三省未完民欠正项钱粮十七万七千六百七十四两甘肃福建江苏等省米豆粮九万五千二百六十九石甘肃草百七十万四千二十一束又直隶江苏安徽甘肃广东福建杂项钱粮银二千九百二十四两福建杂项租谷四百四十八石此等拖欠各项历年已久多系贫乏之户无力输将着将各项悉行豁免再查江浙二省尚有雍正十二年未完漕项银七万一千二百七十两米二万九百四十九石麦四千三十七石豆百八十五石向来漕项不在豁免之例今既蠲除各项着将漕项一体免征又免甘肃凉州府之柳林湖肃州之三清湾柔远堡毛目城等处屯户所贷牛种武威平番永昌古浪西宁碾伯等六县三年带征银八年谕盛京户部庄头每年交纳仓粮今朕恭谒祖陵亲诣盛京轸念各庄头终岁勤苦输将无误着将八年分应交仓粮加恩宽免再各庄头尚有七年分未完米豆着一并豁免又免纳克舒三十九部落明年额赋十年谕我朝列圣相承深仁厚泽无时不加意培养元元以期家给人足百年以来薄海内外物阜民康共享升平之福朕临御天下十年于兹抚育蒸黎民依念切躬行俭约薄赋轻徭今寰宇敉宁既鲜糜费之端亦无兵役之耗是以左藏尚有余积数年来直省偶有水旱朕加恩赈济多在常格之外如前年江南被水抚绥安插计费帑金千余万两凡此皆因灾伤补救而沛恩泽者朕思海宇乂安民气和乐持盈保泰莫先于足民仰惟皇祖在位六十一年蠲租赐复之诏史不绝书又特颁谕旨将天下钱粮普免一次我皇考旰食宵衣勤求民瘼无日不下减赋宽征之令如甘肃一省正赋全行豁免者十有余年朕以继志述事之心际重熙累洽之候欲使海澨山陬一民一物无不均沾大泽为是特降恩旨将乾隆十一年直省应征钱粮通行蠲免又以客边郡刍粮福建台湾府应征粟谷四川纳贝母青稞折征银各厅土司及番民夷赋银折贡马限陕西西宁之玉树等属及纳克舒番众马贡均不在蠲例谕一体豁免又谕各省蠲免正赋之年其未完旧欠着一并停征至开征之年令其输纳至于有田之家既邀蠲赋之恩其承佃田户亦应酌减租粮着照雍正十三年十二月蠲免之例行十一年驾幸山西免五台县明年额赋十之三又谕此番征剿瞻对四川各土司承办军粮踊跃可嘉其本年贡赋已经普免今军务告竣着再加恩将打箭炉口内口外效力之各部番众应纳贡赋再蠲免二年又免浙江玉环山海宁之大亹中小亹垦地银谷直隶固安霸州二防尉守屯粮奉天奉锦二府米豆山西太原平阳潞安宁武泽州蒲州六府辽沁平忻代保解绛八州及归化城供饷米豆谷麦河南开封等府广东广韶等府滩池官庄官地义田租课及屯田旷军余羡银米学租 【 向例非地丁钱粮例不蠲免今并豁除】十三年驾幸山东免所经州县明年田租十五年恭谒易州陵寝免所经州县田租被灾者十之五未被灾者十之三驾幸五台免所经州县田租十之三驾幸嵩洛谕此次巡幸河南省方问俗所至推恩尤念祥符为首会之区登封实望秩之所銮舆驻跸宜沛优施着将二县乾隆十六年应征地丁钱粮全行蠲免十六年谕朕巡幸江浙问俗省方广沛恩膏聿昭庆典更念东南贡赋甲于他省其累年积欠钱粮虽屡准地方大吏所请分别缓带以舒民力而每年新旧并征小民未免拮据朕宵旰勤劳如伤在抱兹当翠华临莅倍深轸恤用普均沾之泽以慰望幸之忱着将乾隆十三年江苏积欠地丁银二百二十八万余两安徽三十万五千余两悉行蠲免其浙江一省虽额赋略少于江苏而节年以来并无积欠具见浙省官民敬公急事朕甚嘉焉着将本年应征地丁钱粮蠲免三十万两以示鼓励又谕朕上年巡幸嵩洛问俗省方清跸所经已迭沛恩膏彰行庆施惠之典而该省绅民踊跃急公就瞻恐后其欢忻鼓舞之忱不惟无怨而益肫至今犹为系念所宜再沛恩施者也其河南省乾隆十四年以前积欠带征缓征钱粮三十五万余两着再加恩槩行蠲免又谕免南巡经过各州县今年田租十之三又免两淮灶户积欠银四万二千余两甘肃乾隆元年至十年逋赋十七年免长芦盐课积欠银十四万余两十九年恭谒盛京陵寝免奉天今年田租二十一年幸阙里免曲阜县明年田租又以用兵西陲民供输挽悉免甘州肃州凉州安西各卫皋兰一县今年银赋刍粟免宁夏平凉巩昌兰州四府田租十之三免甘肃省乾隆十一年至十五年逋赋十年至十五年所贷牛种又免齐齐哈尔黑龙江墨尔根呼兰本年以前所贷种食二十二年上南巡免江苏安徽浙江本年以前逋赋并免江宁苏州杭州三今今年租江南乾隆十年以前漕项两淮乾隆十七八九三年灶赋浙江漕项屯饷沙地公租及贷种各积逋又免甘肃十六年至二十年逋赋甘州凉州肃州安西皋兰今年田租直隶沧州静海南皮山东海丰等县各逋赋二十三年免甘肃十六年至二十二年逋赋二十四年免甘肃明年田租西安州县本年田租各有差安西瓜州二十二年所贷牛具二十五年征西官兵凯旋免甘肃明年田租二十六年巡幸五台免山西经历州县今年租十之三五台县乾隆二十四五年贷谷石楼阳曲二县缓征带征银米免宣化府八年至十八年逋赋二十七年巡幸江浙免江宁苏州杭州附郭州县今年田租江苏安徽浙江二十二年至二十六年缓征及地丁之未入者又免两淮灶课带征银九千两浙江民屯田租漕赋灶课诸逋银二十六万四千两各有奇又谕朕巡省江南浙江所过地方应征额赋已特颁恩旨分别蠲免但念各属尚有节年民欠之项分年缓征带征钱粮尚应按数征收兹回銮沿途体察民依宜敷恩泽着再加恩将乾隆十三年至二十五年大兴静海龙门宣化怀安万全西宁怀来蔚州四旗等十州县厅未完地丁银七千一百余两改折银六千六百余两屯粮万六千余石槩予豁免三十一年谕朕统御万方孜孜求治惟以爱育黎元为念自御极以来蠲赐所逮不下千亿万乾隆十年曾恭依皇祖普免直省钱粮恩例蠲免天下额征正赋二千八百万有奇惟岁运漕米向以供给俸饷廪糈之用非水旱特蠲例不普免恭阅皇祖实录康熙三十年特颁恩旨将各省起运漕粮通行蠲免一周大泽均沾庆逾常格仰惟皇祖冲龄践阼临御之三十年春秋未及四十朕年二十有五始登大宝应祺受祉迄今亦阅三十年际重熙累洽之会必世昌期均符泰运其为庆幸倍深兹荷蒙上天眷佑列祖鸿庥函夏谧宁疆式辟北庭西域二万余里咸隶版图外有耕屯之获内无馈饷之劳且连岁年谷顺成庶物丰殖京通仓储尽有余粟天既诞贻岁惠洽升平朕自当仰体天心推恩黎庶是用敬承嘉贶懋继前谟使薄海亿兆益裕仓箱之庆所有湖广江西浙江江苏安徽河南山东应输漕米着照康熙年间之例以乾隆三十一年为始按年分省通行蠲免一次 【 谨按乾隆】  【三十一年免山东河南二省三十二年免江苏省三十三年免江西省三十四年免浙江省三十五年免安徽省三十六年免湖南省三十七年免湖北省凡蠲免之省劝业户亦令佃户免交所入之半】 巡幸木兰免所经州县今年额赋十之三 【 按嗣后岁以为常】又以云南近日缅匪滋扰各土司踊跃急公免附近普洱之普藤猛旺整董等十三土司本年额征正耗及米折银三千余两正耗粮六百余石豁免猛笼宿逋又谕前经降旨将各省漕粮分年普免一次期使黎庶均沾□泽但闻漕粮欵内有例征折色及民户输银官为办漕者着再申谕一体槩令蠲免三十二年巡幸天津免经过地方及天津府今年田租十之三又豁免天津府属节年积欠及上年缓征银七万三千余两屯谷三千四百余石又免节年因灾出借并旧欠及上年被水所贷谷十三万千一百余石又免直隶省节年积欠地粮银四万九千五百余两屯粮六万六千四百余石又以云南缅匪滋扰谕免本年田租其官兵经过之地及永昌腾越普洱三府州全行豁免余免十之五三十四年免云南近边土司本年赋又免云南办理军需及永昌腾越普洱三府州明年田租十之五并宽直隶河南湖北湖南贵州等省官兵经过各州县明年田租十之三三十五年谕朕寅承丕绪抚有万方旰食宵衣无日不以勤恤民依为念是以劭农省岁减赋逭征不靳多费帑金蕲闾阎共臻康阜溯在乾隆十一年丙寅朕御字周旬肇敷闿泽曾恭依皇祖普免天下钱粮恩例蠲除直省额赋二千八百万两有奇越在二十一年丙壬际当必世兴仁益惟比户饶裕是计复下诏将征漕米省分照康熙年例槩蠲一次俾各仓箱盈衍倍积耕余迩年以来寰宇乂宁民气和乐惟上天孚佑我邦家洊锡康年符绥屡朕祗膺昊苍鸿眷其可不究泽推仁以与我海内元元答兹嘉贶我国家席全盛之模内外经费度支有盈无绌府库所贮月羡岁增因思天地止此生财之数不在上即在下与其多聚左藏无宁使茅檐蔀屋自为流通乃者仰绍列祖贻庥化成熙洽为民藏富欣际斯辰且今年为朕六十诞辰明岁恭逢圣母八旬万寿普天忭祝庆洽频年尤从来史册所未有是宜更沛非常之恩以协天心而彰国庆兹用乘春颁令诞布阳和着自乾隆三十五年为始将各省应征钱粮通行蠲免一次又谕乃者恭奉皇太后安舆展谒两陵前已降旨蠲免所过地方十分之三兹跸途所至小民扶老携幼欢迎爱戴之忱特切朕心深为嘉悦着加恩将经过州县及天津府属乾隆三十一年至三十三年未完地粮银共五万千八百余两地粮项下本色豆谷共五千九百余石又节年因灾借谷共十二万六千一百余石普行蠲免又免直隶省未完尾欠地粮银千二百余两及谷豆二千八百余石改折银二千六百余两并因灾缓征银十二万四千九百余两谷豆八千二日余石改折银千二百余两免甘肃临边各属明年番粮刍粟又免河东西屯粮草束三之一乌鲁木齐新疆户民刍粟三十六年免福建台湾府气十六万余石广东韶州等府官租屯田旷军余羡学租银十之一豁免四川杂粮并厅营土司夷赋及折贡马银是年上恭奉皇太后安舆巡幸山东免经过地方今年租十之三免天津去岁被灾转重之沧州等五州县贷谷三万八千余石及天津县常贷谷三千六百余石东安等四州县贷谷三万八千余石宝坻等五州县贷谷万八千余石武清县田赋十之五又免曲阜县田赋十之五是时上谒阙里复谕泰安曲阜为驻跸之地均免本年田租并免济南府属贷谷四万九千余石东平未完灾缓地丁银四千八百余两济南武定二府灾贷麦本银五千八百余两兖州曹州等六府属银九万八千余两又谕朕巡幸木兰今岁雨水较大着加恩蠲十之五三十七年免奉天锦州米豆杂赋又免山西太原等六府辽沁等八州及归化城各协米豆十之三豁除大同朔平两府今年田租又免口外清水河厅折色银两之三豁除和林格尔等处今年应输折色银尽免太仆寺牧厂地折色银并租十之三又免浙江温台所属玉环厅谷二万一千石海宁沙涨地租银千二百余两又谕江南苏州等属积欠现在仅余尾欠五万余两急公可嘉着行蠲免又免陕西西安等九州岛田租并存留谷及延安等三府刍粟甘肃各厅州县民欠仓粮三百七十六万五千余石三十八年谕朕此次巡幸津淀业将经过州县民欠槩予蠲免但念三十六年被灾最重者二十四州县其宛平等十五州县积欠已在经过普免之列惟通州宝坻三河等九州岛县非銮辂经行所及仅免三十五年以前而其地多有经过各州县界址毗连者此征彼免小民未免向隅着将此各州县三十六年未完缓带地粮银万五千六百六十余两豆四百八十余石一并蠲免又免直隶霸州等七十五州县厅节年灾借仓谷二十三万八百余石屯粮项下米谷七千九百余石三十九年上以川省自征剿金川以来羣黎踊跃奉公着将大兵经过之地方及出运夫粮州县按差务繁简酌免本年以前缓征钱粮并各土司夷民贡马夷赋四十一年金川底定祗谒两陵恭奉皇太后巡幸山东免经过地方正赋十之三蠲通州三河第十三州县大兴宛平等十五州县并沧州交河节年缓带灾借银粮麦豆又免畿南霸州保定文安大成等二十州县缓带灾借银米又谕朕因两金川荡平祗奉安舆恭诣泰岱辇路所经加恩优渥而泰安曲阜为驻跸之地尤宜广敷恩泽着将二县乾隆丙申年应征地丁钱粮全行蠲免又免水陆经行之德州禹城等州县逋赋并免跸路未经之邹平新城齐东陵县二十一州县卫征借银谷谕免德州寿张等十一州县并临清等州县缓征漕米银赋四十二年恭奉孝圣宪皇后梓宫诣泰东陵奉安免沿途经过州县本年田租十之五易州十之七是年福建值轮蠲之年准台湾府属官庄租息照上次例免十之三又免陕西甘肃刍粟 【 向例皆不入蠲故特免】四十三年上恭谒泰陵泰东陵免经行地方本年田赋十之三又谕辽渖为我朝鸿业肇基之地风俗敦庞人心淳厚兹由山海关至陪京恭谒祖陵跸路所经村村殷阜老幼欢迎扶携恐后嘉悦之余恩施宜渥启銮日业经降旨免所过地方钱粮十之三着再加恩将奉天所属府州县乾隆四十四年地丁正项钱粮通行蠲免又免各庄头本年仓粮万余石盛京兴京辽阳牛庄等十五处旗地刍粟之半又谕各省漕粮于乾隆三十一年普免一次兹蒙昊苍眷佑累洽重熙敬体天心爱养亿兆用是再沛恩膏着于庚子年为始复行普免天下漕粮一次四十四年谕朕此次敬谒泰陵恭祭泰东陵及四月释服恭诣祭谒所有沿途经过地方着加恩蠲免本年地丁钱粮十之三免湖南干州凤凰永绥三厅城步绥宁二县苗疆均照三十五年例谕户部议覆富勒浑等奏销川省军需项下分别民欠商欠专赔分赔各欵一折其中如民欠一欵念办理金川军务买粮运饷悉发官帑丝毫不以累民而川省百姓挽输运送各出其力今于大功告藏之后复令偿还前借帑项朕心实所不忍所有该省民欠银百九十六万八千四百余两均着加恩豁免再商欠一项米价脚价银九十八万六千九百余两虽有亏缺实情并非侵蚀其实在家产尽绝无可着追者并加恩一体豁免又报销与例案不符各欵请分别专赔分赔于通省文职内按年在养廉内扣半赔补等语因思平定金川之事费帑六千余万两期使番民永除后患何必以此难于报销之案累及各官所有专赔分赔银二百八十三万二千余两粮米十五万三千六百余石及代赔无着一半商欠应扣通省一半养廉并富勒浑与升调别省各员应扣一半养廉俱着加恩豁免又免陕西延榆绥三府民欠常平仓粮十二万三千石社仓谷万三千石各有奇四十五年圣驾南巡免经过直隶山东本年正赋十之三又免直隶顺德广平大名天津四府节年灾借谷八万四千石银九万八千两山东历城等二十一州县缓征银十三万四千两临清等七州县缓征谷二万六千石社仓谷二千四百石麦种三千二百石各有奇免江南浙江水陆经行地方本年正赋十之三又谕江省为财赋重地兹入疆伊始渥泽宜覃将江宁属乾隆四十四年以前积欠银四十五万三千余两米麦谷九万七千余石俱全行蠲免又两淮灶户僻处海滨生计艰苦其各场历年未完银三万五千余两并予豁免又谕朕巡幸江浙所过维扬两淮商众踊跃抒忱并应一体加恩所有应还川饷项内未缴银百二十万两全行豁免又江宁苏州杭州为省会驻跸之地并免附郭诸县本年正赋 【是年福建台湾府属额征供粟山西太原等十六府州并清水河厅太仆寺牧厂和林格尔等处本折银两广东广韶等府州属应征各项银两粮刍向不入蠲例者今值轮遇普蠲之岁悉照上次例分别蠲免有差】四十六年巡幸五台免经过直隶山西各州县本年正赋十之三并五台县未完借谷三千六百石顺天保定等府未完借谷四万七千石米三万四千石麦三千四百石银五万一千八百两各有奇又免江苏河滩地租宿逋又免甘肃承办军需之靖远安定等七州县本年田租四十七年巡幸盘山免经过地方本年正赋十之三谕淮南商人应征提引余利银两前经降旨加恩将未完银展缓分作二十一限缴完今该商等巳完全第十三限其余八限尚应交银三百八十六万六千余两此项提引余利该商等按银完交已经过半朕思恤商所以恤民着加恩于未完银内豁免二百万两其余仍按原限完缴四十八年上恭谒泰陵免经过地方本年正赋十之三谕豫省自办理河工以来历次部拨及动用司库银千余万两无非为百姓保护田庐所有采办料物雇募人夫俱于例价之外宽裕给值俾小民踊跃趋事其例价外酌增银两自应分年均摊带征还欵但此次为数甚多而上次漫工案内又尚有摊征未完银九十余万两若按年带征民力未免拮据朕自御极以来普免天下地丁钱粮者三次普免各省漕粮者二次不惜万万帑金又何靳此千余万库项而令小民每年于正赋之外多此征输耶所有此次所请分年摊征九百四十五万三千九百二十余两以及上次摊征未完银九十四万五千余两俱着加恩普行豁免并免南岸开挑新河考城商邱曹县等处酌增银二十二万余两又免甘肃积逋银二十四万六千两粮百三十八万九千石各有奇是年上临幸盛京恭谒祖陵免奉天所属州县本年正赋各庄头各旗地应纳钱粮 【 均照四十三年例】四十九年上幸江浙免直隶山东经行地方本年正赋十之三又免顺天保定等十二府州属积逋谷十五万五千余石并山东利津沾化等二十一州县卫灾借籽谕免江宁所属积欠地丁漕项银三十六万七千两民借银十五万千九百两米麦豆十八万九千石各有奇苏州所属地丁等银四万八百两民借银千二百两漕项等欵米豆三万八千石各有奇安徽所属地丁等银三十七万三千两民借六万一千两漕项银八万三千两漕粮六万五千石各有奇两淮商人提引余利银百六十三万余两又免驻跸江浙省会附郭诸县本年正赋杭州嘉兴湖州三府本年地丁钱粮十之三又谕甘省逆回滋事挽运粮草有需民力除今年田租其业经征收者作明年正赋又免乾隆三十八年至四十六年积欠银一百六十余万并民欠存留银五万一千余两粮二万五千余石民番草束银二十万四千余两民欠耗羡银十万二千余两粮四十五万二千余石五十年上幸盘山免经过地方今年正赋十之三

　　?免科

　　顺治元年除明季加派三饷及召买津粮三年除直隶任邱县水淹地租四年除江南淮徐无主荒地租有主者量免正赋三年漕米一年七年免湖广蕲州麻城罗田蕲水黄梅黄冈六州县五年六年荒田赋八年除山西荒田赋二万八千四百九十顷西安新荒民屯废藩地赋并浮开丁银三万七千三百九十两粮千二百八十石各有奇除直隶安州芝麻绵花折征赋九年除陕西庄浪西宁肃州坟绝抛荒水淹沙压各地赋十一年减江西瑞州袁州二府浮粮
　　康熙元年除江南海州近海居民迁移内地所遗田赋二年除广东福建海滨无主田赋九年除邳州海州宿迁沭阳通州泰州坍没田赋十年除河南陕州江南灵壁临淮各荒地田赋定各官虚报垦荒令民赔累者准开明豁免例又定凡蠲除漕粮并随漕银米亦准蠲例十三年除江南丹徒金坛江滨坍没田赋二十一年定凡筑堤占用民田豁除漕粮例二十九年谕朕近见广东高州琼州所属地丁各项钱粮累年每致逋欠如果丁阙地荒不能输纳着该督抚将实在户口稀少田地荒芜徭赋无从办纳州县积年所欠钱粮数目详晰察明具奏寻议除广东高州府吴川县琼州府临高澄迈一县十八年至二十八年未完地丁银十二万八千六百两米四千六百石各有奇三十年除江南睢宁县废阙地丁赋通州海门乡丹田银米三十一年除云南邓州水石冲压荒田赋三十四年除山西津荥二县河壖坍没田赋三十八年除浙江鄞县海潮冲没田赋三十九年除鄞县坍没田赋 【 谨按鄞十一都三图近海田地旧有塘闸御潮蓄水顺治十七年冲没】四十九年除江南荒地银五十二年除江苏荒地银五十三年除浙江奉化县水没田赋
　　六十一年世宗宪皇帝登极谕朕闻陕西甘肃二省各州县卫所地丁银每钱额外征银三厘米每斗额外征三合以为备荒之用此项徒有加赋之名而无赈济之实着自雍正元年为始将额外征收银米永行停止如有旧欠悉予豁免又谕京师琉璃亮瓦两厂官地每月按间计檩征租相沿己久朕念两厂多系流寓赁租揭本经营之民情可悯恻嗣后止征地租免其按间计檩逐月输纳雍正二年除浙江仁和等十一州县水冲沙压地租除江西南昌新建丰城进贤奉新宁州靖安七州县浮粮三年谕苏松浮粮向日常廑皇考圣怀本欲施恩裁减朕仰体皇考爱民宽赋之盛心将苏州府额征银豁免三十万两松江府额征银豁免十五万两着为定例又除江南丹徒县滨海坍没田赋百八十一顷有奇又台湾凤山县上淡水下淡水等八社 【 康熙十九年平定】番妇千八百四十四口折纳谷三千六百八十石自明年为始照诸罗番妇例免其纳赋五年谕各省之中赋税最多者莫如江南之苏松二府浙江之嘉湖二府考四府赋税加重之由盖始自明初籍富民之田以为官田按私租以为重赋此洪武之刻政也明二百余年减复不一我朝定鼎以来仍照明例征收盖因陆续办理军需经费所在未便遽然裁减皇考圣祖仁皇帝常论及此雍正三年朕仰体皇考圣心已将苏松二府额征浮粮豁免今特沛恩膏将嘉兴府额征银四十七万二千九百余两着减十分之一计免银四万七千二百九十余两湖州府额征银三十九万九千九百余两着减十分之一计免银三万九千九百九十余两共二府免银八万七千二百八十余丙永着为例六年除陕西西乡县康熙六十一年无着浮粮银千二百余两七年谕除湖南武陵县宿郎堰湖滨渰没田赋十年谕朕闻淮安府阜宁县属射阳湖地方于雍正五年题升淤地八千一百余顷升租银四千余两康熙五十九年丈量射阳湖北崖滩地妹内升地四百余顷应升银百七十两皆系有银无地小民赔累难堪向来积欠累累从未清完甚属累民着将前项升地并租银悉行豁免又除江苏淮扬徐等属开河占用民地田赋陕西武功县水冲田赋十三年皇上登极恩诏苏松浮粮前已蒙世宗宪皇帝谕旨裁免四十五万两以纾民力但江省粮额尚有浮多之处着再加恩免额征银二十万两
　　乾隆元年谕江苏淮安府之桃源县徐州府之宿迁县睢宁县沿河地亩淹涸靡常雍正五年涸出睢宁县报升地五千三十九顷宿迁县报升地四千七十二顷桃源县报升地三千八百四十二顷嗣蒙世宗宪皇帝以淤地勘报不实令河臣会同督臣察勘共豁地七千二百余顷万民感颂存地五千七百余顷照各县成例折算实地三千五百余页科则亦经减轻其潼安一卫裁汰改归州县征收乃比年以来仍催征不前葢此淤出之地亩即旧有粮田是以民力维艰输将不继也朕既洞悉其中情事自当加恩开除以纾民力着将宿迁睢宁桃源三县见存新淤涸复改科地粮额征银六千五百两全行豁免其雍正十三年淤地未完钱粮亦免征收至水沉地亩仍照例每年冬勘又免泗州安河两岸淹涸靡常淤地额征银千二百余两山东郯城等二十八州县淹没地田赋又谕山东章邱县捏报垦荒地亩相沿已久着将已摊入地亩者于乾隆元年核明开除免其征收未摊入地亩者自雍正十三年起悉行豁免又免河南祥符等四十二州县郑州临河之姚店等堡鹻卤飞砂河坍水占地亩田赋又免直隶吕家湾等处甘肃狄道州河南荥泽县荒地及无着田赋二年谕江苏阜宁盐城二县有滨河地亩淹涸靡常有司误报升科小民纳赋维艰着确核地亩银数悉行豁免又免江南高邮等五州县河堤民房租银山东商河县鹻卤官庄田赋甘肃河西各属州县卫所随征马粮三年除四川射洪等六县坍没田赋四年谕除云南勋庄变价田被水冲沙压地亩应征银两五年除河南中牟封邱等十四州县水冲沙压各荒地田赋及郑州地户积逋六年除湖南湘乡临武二县坍没田赋七年除浙江钱塘县及河南洧川等十一州县河坍沙压荒田赋八年谕朕闻浙江温台二洋为渔船采捕之所从前玉环未经展复之前凡渔船被汛兵需索陋规无异私税后因展复玉环地方官恐经费无出遂将陋规改收涂税此一时权宜之计也朕思滨海编民以海为田每岁出没于波涛之中捕鱼餬口生计淡薄应加轸恤着将此项永远革除又除湖北兴国黄冈二州县荒地田赋九年除四川被水冲决田亩百九十余顷额赋并碾榨磨十九座租税十年除江西乐平德兴玉山宜黄陕西合阳各坍荒田赋十一年除江苏沿城基地废房租银 【 江苏沿城基地向系居民赁地建屋输租因屋坍他徙地势低洼不堪栖止租遂逋悬州县率以罚锾抵解至是奏除并禁滥罚】又谕减直隶庆云县正赋十之三着为令又免广东琼州府杂赋福建积逋渔课十二年免直隶天津芦课渔课十六年谕朕闻常州府属之武进阳湖二县开抵役田租银一项原系前明时虚田领价后因本户逃亡株连亲族各将己产开抵实非前明原置之田亦非当日领价之户小民条粮役租力难并输以致积年拖欠朕省方所至民隐勤求清问既周倍深轸念着将武进阳湖二县开抵役田除应办条漕仍照民田一例完纳外其新旧租银槩予豁免又除浙江淳安临海瑞安三县坍荒田赋十七年除甘肃狄道州十五州县坍荒田赋十八年除浙江山东灶地安徽太平县福建台湾府及直隶四旗通判热河八沟同知所辖地方坍荒田赋二十年谕免诸罗县民陈天松等垦荒追罚银米二十二年改山东海丰县东北乡低洼庄地照下则征收二十九年免湖北汉阳县积年坍没田赋三十三年谕滇省山多田少水陆可耕之地俱经垦辟无余惟山麓河滨尚有旷土向令边民垦种以供口食而定例山头地角在三亩以上者照旱田十年之例水滨河尾在二亩以上者照水田六年之例升科第念此等零星地土本与平原沃壤不同倘地方官经理不善一切丈量查勘胥吏不免从中滋扰嗣后滇省地头河尾俱听民耕种槩免升科又改湖广汉川县汊垸低洼民田上则者照渔粮上则征收军田照渔粮下则征收三十六年除临清及陵县沙鹻田赋江宁震泽清河坍荒田泰州淹没田江西水冲屯田各粮赋又免直隶喀喇河屯所属被水粮地并巴里坤垦不成熟地田赋三十七年免湖北江陵县直隶永定河下口江苏宿迁县修筑月堤占废民地及江苏靖江县甘肃中卫县陕西兴平县合阳县水冲沙压田赋三十八年定直隶文安县大漥田地每年视积水多寡除田赋例 【 大洼连络四演涨涸靡常时定水大全行蠲除水小量行减赋】免山西丰厅属旗地直隶涿州民地浙江仁和县场荡水冲荒坍各田赋又湖北监利县创筑月堤占用民地田赋三十九年免直隶怀柔县浙江钱塘桐庐余杭临安乌程等县江苏上元江宁清河六合上海江浦震泽铜山常熟等县江西新昌宁都等县冲坍及筑堤占用民地各田赋四十年免甘肃朔宁县沙压地刍粟山丹县草湖等渠坍没地赋四十一年除福建建阳台湾二县江西新淦新城二县江苏桃源县浙江仁和县冲坍田赋又免江苏丹徒县坍废田地漕米四十二年免直隶喀喇河屯水冲地亩田赋四十三年除江苏常熟娄县嘉定长洲坍没田赋浙江仁和三江两场潮没灶课四十四年除江苏常熟嘉定等县甘肃高台县水冲沙压出赋四十五年免河南孟津县甘肃平番碾伯二县坍没田赋刍粟四十七年除浙江仁和场仁和仓三围等处坍没存减则地九百二十亩四十八年免直隶怀柔县水冲田赋并浙江仁和场扶基等处续被冲坍田赋四十九年谕苏州藩司所属地丁漕项公田余租等欵积欠银粮业经槩予蠲除因思吴县公田已与民田一律交纳条银漕米并加征义租嗣因该县有积年无着田粮复于公田征收余租米二千二百余石抵补无着虚粮七百余石外尚余米千四百余石留为该县地方公用历年均有拖欠民力拮据所有该县无着田粮除照旧于此项余租征收抵补外其留备地方公用应征米千四百余石着永免征收五十年免河南郑州水冲堤压地田租

　　?免役

　　顺治元年除各旗壮丁差徭并输纳粮草布疋二年除江南丹徒丹阳二县明末加派马折银三年免浙江钱塘仁和二县间架房税七年除江南桐城潜山太湖宿松休宁句容六县逃丁荒地额赋十一年除江西逃丁额赋十八年准江南江都如皋海州民修理烽墩马路各免差徭一年
　　康熙十二年除河南全派河夫 【 如遇岁修官为雇募每夫月给银二两】十六年严有司罚民修筑城楼垛口禁二十三年上东巡免山东江南各州县卫所地丁银曲阜县地丁银二十八年除江宁市廛岁输房号廊钞银五十二年恩诏嗣后编审增益人丁止将滋生实数奏闻其征收办粮但据五十年丁册定为常额永不加赋五十四年定社仓捐谷免徭例
　　雍正二年严官司到任苛派供设及修理衙署之禁又定官用什物照价给值不得科敛之禁六年罢口率之赋凡地丁均匀入地粮征收八年谕新设永顺一府所属永顺龙山保靖桑植四县火坑锄头烟户等名色钱一槩删除令该户自行开报开垦官给印照永为世业十三年皇上登极谕山西大同偏关老营水泉三汛兵丁交纳徭银向在饷银内扣交每年征银六百八十余两着自乾隆元年始悉行蠲除永着为例又除江南太平县杂派江夫河篷钱粮
　　乾隆元年谕除湖北江夏等十九州岛县未经摊减丁银甘肃伏羌通渭秦安会宁等县岷州卫阙额丁银江南长江网户鲥鱼折价银三年除福建延平府南平县浮多丁银五年谕闻江省岁额钱粮地丁漕项芦课杂税之外又有名为杂办者不在地丁项下编征仍入地丁项下汇入分数奏销欵项甚多沿自前明迄今赋役全书止编应解之数未闻载出办原委即有开载出办之处亦未编定如何征收则例于是有阙额累官者有征收累民者有累在官而因以及民者有累在民而因以及官者朕心轸念特颁谕旨其实在阙额有累官民者确查奏免十一年议免江苏杂办钱粮 【 城租吏农班余米军饷碾饷折谷等项】又谕朕从前巡幸直隶地方见城垣多有残阙皆因不能随时堵筑以致出入践踏踰越成路因令大学士等寄谕各督抚令其督率有司留心整饬嗣据巡抚硕色奏请分别工程千两以上者候以工代赈之年动项兴修千两以内者令该州县分年修补除土方小工酌用民力外其余即于上费项下支修朕将伊折令各督抚阅看俾共仿照办理但须善为经纪勿致累民而各督抚中遂有因此奏请开捐土方并将各官养廉合力捐修者或经批示或经议驳俱未准行今鄂尔达覆奏折内又称按田起夫诚恐占田之户必派之佃田之家不若暂借税银生息以备修补等语此奏甚属错误全不知朕本意矣葢城垣为国家保障其责全在地方官其所以酌用民力者葢因各处城垣偶有坍损地方官并不查禁听民践踏甚且附近居民竟将城砖窃取以供私用是以令于农隙之际酌用本地民夫补葺使民知城垣之设原以卫民己身曾用力于其间则遇有损坍自然护惜不肯任意践踏且随时修补亦易为力此上下相维之义并非令其按田起夫竟成赋额之外增一力役之征也如鄂尔达所称者恐各省督抚亦错会朕旨或致累民用是特颁此旨晓谕各督抚知之二十七年立生监不得滥充社长圩长牙行埠头各杂役之禁三十七年谕李翰奏请停编审造册所见甚是编审人丁旧例原因生齿烦滋恐有漏户避差之弊是以每届五年查编造册以备考核今丁银既皆摊入地粮而滋生人户又钦遵康熙五十二年皇祖恩旨永不加赋则五年编审不过沿袭虚文无稗实政况各省民谷细数俱经督抚于年底专折奏报更无藉五年一次之另行查办嗣后编审之例着永行停止三十八年谕据陈辉祖奏请将该省民屯新垦丁银随年摊征批交该部议奏旋经户部覆准并请行查各督抚就本省情形酌筹妥议具奏嗣据直隶等省先后入奏大槩请仍旧制者居多则陈辉祖所奏及该部所议皆未得当国家承平休养百有余年闾阎生齿日繁岁有增益向来编审人丁按丁科则自康熙五十二年我皇祖特颁恩诏永不加赋即以是年丁粮之数作为定额朕临御以来无时不以爱养斯民为念讵肯于丁粮区区毫末之赋稍存计较乎若以新垦民屯田亩复将丁银随年摊纳是与小民较及锱铢尤非惠下恤民之道所有各省办理丁粮一事无论巳未覆奏俱着悉仍其旧毋庸另议更张

　　皇朝通典卷十六

　　●皇朝通典卷十七

　　食货十七

　　○食货十七

　　蠲赈下
  </div>
  <div class="pagination">
   <a href="清朝通典_page13.html">
    上一页
   </a>
   <span>
    ...
   </span>
   <a href="清朝通典_page9.html">
    9
   </a>
   <a href="清朝通典_page10.html">
    10
   </a>
   <a href="清朝通典_page11.html">
    11
   </a>
   <a href="清朝通典_page12.html">
    12
   </a>
   <a href="清朝通典_page13.html">
    13
   </a>
   <span class="current-page">
    14
   </span>
   <a href="清朝通典_page15.html">
    15
   </a>
   <a href="清朝通典_page16.html">
    16
   </a>
   <a href="清朝通典_page17.html">
    17
   </a>
   <a href="清朝通典_page18.html">
    18
   </a>
   <a href="清朝通典_page19.html">
    19
   </a>
   <span>
    ...
   </span>
   <a href="清朝通典_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
