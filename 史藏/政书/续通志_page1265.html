<!DOCTYPE html>
<html>
<head>
    <meta charset="UTF-8">
    <title>续通志 - 第 1265 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1265 页/共 1359 页</h1>
    <div class="content">
　　程昉开封人以小黄门积迁西京左藏库副使熙宁初为河北屯田都监河决枣强酾二股河导之使东为锯牙下以竹落塞决口加带御 
器械河决商湖北流与御河合为一及二股东流御河遂浅淀昉以开浚功迁宫苑副使塞漳河作浮梁于洺州兼外都水丞诏相度兴修水利 
河决大名第五埽昉议塞之因疏塘水溉深州田又道葫芦河自乐寿之东至沧州二百里塞孟家口开干宁军直河作桥于真定之中渡河自 
卫州王供埽导沙河入御河以广运路累迁达州防御使制置河北河防水利御史盛陶言昉挟第五埽之功假朝廷威福恐动州县所开共城 
河颇废人户水硙久无成功又议开沁河因察访官按行始知不便漳河滹沱之役水占邢洺赵深祁五州之田王广廉孔嗣宗钱勰赵子几皆 
论奏其奸欺多置挞口指决河所浸便为淤田举官废吏惟其所欲又悖慢豪横违拒圣旨者三提点刑狱司牒者十二愿遣官代还仍行究治 
神宗曰王安石以昉知河事故加任使令开漳河用工七百万滹沱八九百万巳议体量矣始安石欲兴水利骤用昉昉挟安石势而慢韩琦后 
安石觉其虚诞亦疏之以忧死赠辉州观察使遂罢都大制置河防水利司 【按宋史此下有苏利涉传无事迹可录今删】

　　△童贯

　　童贯少出李宪之门性巧媚自给事宫掖即善策人主微指先事顺承徽宗立置明金局于杭贯以供奉官主之始与蔡京游京进贯力也 
京既相赞策取青塘因言贯尝十使陕石审五路事宜与诸将能否力荐之遂命王厚领兵十万以贯监其军至湟川适禁中火帝下手札驿止 
贯毋西贯发视遽纳鞾中厚问故实曰上趣成功耳师竟出复四州擢景福殿使襄州观察使内侍寄资转两使自兹始未几为熙河兰湟秦凤 
路经略安抚判置使累迁武康军节度使诗齐格藏征复积石军洮州加检校司空颇恃功骄恣选置将吏皆捷取中旨不复关朝廷寖咈京意 
帝欲除贯开府仪同三司京曰使相岂应援宦官不奉诏政和元年进检校太尉副郑允中使契丹或言以宦官为止介国无人乎帝曰契丹闻 
贯破羌故欲见之因使觇敌策之善者也使还益展奋庙谟兵柄皆属焉遂请进筑夏国横山为陕西河东河北宣抚使俄开府仪同三司签书 
枢密使不三岁领院事更武信武宁护国河东山南东道剑南东川等九镇进太傅封泾国公时人称蔡京为公相贯为媪相将秦晋锐师深入 
河陇谓可制夏人死命遣大将刘法取朔方法不可贯逼之法不得已出塞遇伏而死诸军恟惧贯隐其败以捷闻百官入贺皆切齿然莫敢言 
关右大困旧制熟羌不授汉官贯故引拔之有至节度使者弓箭手失其分地而使守新强禁卒逃亡不死而得改隶他籍军政尽坏初贯使辽 
得燕人马植归荐诸朝遂造平燕之谋选健将劲卒刻日发命会方腊起睦州势甚张改江浙淮南宣抚使即以所聚兵帅诸将讨平之方腊者 
睦州青溪人世居县堨村托左道惑众阴聚贫乏游手之徒于宣和二年十月作乱旬日聚众数万雨浙都监蔡遵颜坦击之皆败死于息坑十 
一月陷青溪遂陷睦歙二州南攻衢北掠新城桐庐富阳诸县进逼杭州郡守弃城走州陷杀制置使陈建廉访使赵约纵火六曰死者不胜计 
警奏至京师王黼匿不以闻于是凶焰日炽东南大震发运使陈遘请调京畿兵及鼎澧枪牌手兼程以来使不至滋蔓徽宗始大惊亟遣童贯 
谭稹为宣抚制置使率禁旅及秦晋蕃汉兵十五万以东且谕贯使作诏罢应奉局三月正月腊陷衢州郡守彭汝方死之 【按宋史本传误 
作二年十二月事今据徽宗本纪及宋史纪事本末改】 二月腊将方七佛引众六万攻秀州统军王子武乘城固守已而大军至合击之斩首 
九千筑京观五贼还据杭贯稹前锋至青河堰水陆并进腊复焚官舍府库民居乃宵遁诸将刘廷庆王禀王涣杨惟忠辛兴宗王渊相继而尽 
复所失城四月王渊裨将韩世忠入贼巢擒腊以出并取腊妻子及伪相方肥等五十二人于梓桐石穴中杀贼七万四年三月余党悉平进贯 
太师徙国楚腊既平而北伐之役遂起后以复燕山功诏解节钺为真三公加封徐豫两国越两月命致仕而代以谭稹明年复起领枢密使宣 
抚河北燕山七月诏用神宗遗训能复全燕之境者胙士锡以王爵遂封广阳郡王是年尼堪南侵贯在太原遣马扩辛兴宗往聘以尝金金人 
以纳张觉为责且遣使告兴兵贯厚礼之使者劝贯速割两河以谢贯气褫不能应谋遁归太原守张孝纯诮之曰金人渝盟王当令天下兵悉 
力枝梧今委之而去是弃河东与敌也河东入敌手柰河北何贯怒叱之曰贯受命宣抚非守土也遂奔入都钦宗已受禅下诏亲征以贯为东 
京留守贯不受命而奉上皇南巡贯在西边募长大少年号胜捷军几万人以为亲军环列第舍至是拥之自随上皇过浮桥卫士攀望号恸贯 
恐行不速使亲军射之中矢而踣者百余人于是谏官御史议者蠭起初贬左卫上将军连谪昭化军节度副使窜之英州吉阳军行未至诏数 
其十大罪命监察御史张徽迹其所至莅斩之及于南雄既诛函首赴阙枭于都市贯握兵二十年权倾一时尝有论其过者诏方邵往察邵一 
动一息贯悉侦得之先密以白且陷以他事邵反得罪逐死贯状魁梧伟观视颐下生须十数皮骨劲如铁不类阉人后宫自妃嫔以下皆献饷 
结纳左右妇寺誉言日闻宠煽翕赫庭户杂沓成帝岳牧辅弼多出其门厮养仆圉官诸使者至数百万穷奸稔祸流毒四海虽葅醢不偿责也

　　△梁师成

　　梁师成慧黠习文法稍知书领睿思殿文字外库主出外传旨政和闲得君贵幸至窜名进士籍中积迁晋州观察吏兴德军留后厯护国 
镇东河东三节度至检校太傅遂拜太尉开府仪同三司换节淮南时徽宗留意礼文符瑞之事师成善逢迎希恩宠命入处殿中凡御书号令 
皆出其手多择书吏习仿帝书杂诏旨以出外廷莫能辨师成实不能文而高自标榜自言苏轼出子时天下禁诵轼文师成诉于帝曰先臣何 
罪自是轼之文稍出以翰墨为巳任四方儁秀士必招致门下多寘书画卷轴于外舍邀宾客纵观得其题识合意者辄密加汲引王黼父事之 
蔡京父子亦谄附焉都人目为隐相黼造伐燕议师成赞决又荐谭稹为宣抚燕山平策勋进少保益通贿赂士人入钱数百万以献颂上书为 
名令赴廷试唱第之日侍于帝前嗫嚅升降其小吏储宏亦豫科甲而执厮养之役如初李彦括民田于京东西所至倨坐堂上监司郡守不敢 
抗礼有言于帝师成适在旁抗声曰王人虽微序于诸侯之上岂足为过言者惧而止师成貌若不能言然阴贼险鸷遇闲即发家居与黼邻帝 
幸黼第见其交通状朱勔因乘隙攻之帝罢黼相师成由是益绌郓王楷宠盛有动摇东宫意师成力保护钦宗立嬖臣多从上皇东巡师成以 
旧恩留京师于是太学生陈东布衣张炳力疏其罪帝迫于公议诏暴其罪责为彰化军节度副使开封吏护至贬所行次八角镇缢杀之以暴 
死闻籍其家

　　△杨戬 【李彦】

　　杨戬少给事掖庭主掌后苑善伺人主意自崇宁后日有宠知入内内侍省政和四年为彰化军节度使首建期门行幸事以固其权厯镇 
安清海镇东三镇由检校少保至太傅遂谋撼东宫有胥吏杜公才者献策于戬立法索民田契自甲之乙乙之丙展转究寻至无可证则度地 
所出增立赋租始于汝州浸淫于京东西淮西北括废堤弃堰荒山退滩及大河淤流之处皆勒民主佃额一定后虽冲荡回复不可减号为西 
城所又筑山泺古巨野泽绵亘数百里济郓数州赖其蒲鱼之利立租算船纳直一邑率于常赋外增租钱至十余万缗水旱蠲税此不得免擢 
公才为观察使宣和三年戬死赠太师吴国公李彦继其职彦天资狠愎密与王黼表里置局汝州凡民闲美田使他人投牒告陈指为天荒虽 
执印券皆不省鲁山阖县尽括为公田焚民故券使田主输租佃本业诉者辄加威刑致死者千万公田既无二税转运使亦不为奏除悉均诸 
别州京西提举官及京东州县吏刘寄任辉彦李士渔王浒毛孝立王随江惇吕坯钱棫宋宪皆助彦为虐如奴事主民不胜忿痛发物供奉大 
抵类朱勔凡竹数竿用一大车牛驴数十头辇致龙鳞薜荔一本费踰巨万皆责办于民经时阅月农不得耕财殚力竭或自缢辕轭闲颖昌兵 
马钤辖范寥不为取竹诬以刊苏轼诗文于石为十恶竟令勒停靖康初诏追戬所赠官爵彦削官赐死籍其家刘寄以下十人皆停废复范寥 
官

　　△邵成章

　　邵成章钦宗朝内侍也帝入青城命成章卫皇太子赴宣德门称制行事太子北去成章留汴康王将即位佑太后遣成章奉乘舆服御 
至南京从幸扬州金人掠陕西京东诸郡羣盗起山东黄潜善汪伯彦匿不以闻及张遇焚真州去行在六十里帝亦不之知也成章疏奏二人 
罪恶曰必误国且申潜善等使闻之帝怒除名编管南雄州侍御史马伸言成章缘上书得罪今是何时以言为讳久之帝思成章忠直召赴行 
在其徒忌之谮于帝曰邵九伯来陛下无欢乐矣遂止之洪州金人入洪闻其名访求得之谓之曰知公忠正能事吾主可坐享富贵成章不应 
胁之以威亦不从金人曰忠臣也吾不忍杀遗之金帛而去

　　△蓝珪 【康履】

　　蓝珪康履初皆为康王府都监入内东头供奉官尝从康王使金营及开元帅府并主管机宜文字既即位二人俱恃恩用事履尤妄作威 
福刘光世等多曲意事之帝知之诏内侍不许与统兵官相见违者停官编隶履终无所忌惮与内侍曾择凌忽诸将俄迁内侍省押班金州观 
察使帝在扬州金兵卒至帝驰马出门百官不戒备从行者惟履等五六人自是履等益自衒愈有轻外朝心及幸吴江其党竞以射鸭为乐临 
浙观潮供帐遮道统制苗傅私切齿曰此辈使天子至此犹敢尔耶傅慕客王世修亦疾中官恣横以告武功大夫刘正彦正彦曰会当共除之 
王渊跻枢筦正彦以为由宦者所荐愈不平谋遂决伏兵斩渊遣兵围履家分捕中官皆杀之履驰入白帝傅等至厉声曰陛下信任中官凡中 
官所主者皆得美官王渊遇贼不战交康履得枢密中官在外者巳诛更乞诛康履蓝珪曾择等以谢三军帝不忍除傅等官以安之傅等不退 
帝不得已遣人执履付之傅即腰斩履枭其首寻捕珪择等皆编置远州择行一程追还斩之傅等诛赠履官谥荣节召珪等还中书舍人季陵 
言中官复召其赏与相贺气焰益张中外切齿不报珪至自武功大夫擢内侍省押班寻升内侍省都知珪初与履同进而骄横不及履故幸以 
寿终

　　△冯益

　　冯益康王邸旧人王即位自入内东头供奉官迁干办御药院兼皇城司恃旧恩骄恣帝幸浙东益与御前右军都统制长俊争渡以语侵 
俊且诉于帝事下御史台侍御史赵军言明受之变起于内侍覆辙不可不戒事乃已绍兴三年授武功大夫康州防御使带御器械时帝用侍 
御史常同言诏皇城司并隶台察益言非祖宗旧制帝为追寝前诏特迁宣政使益自言藩邸旧吏乞加恩遂升明州观察使内厩旧有骐骥院 
官益请别置御马院自领其事又擅穿皇城便门侍御史沈与求以为言赵军等皆患之会刘豫揭榜山东言益遣人收买飞鸽因有不逊语张 
浚请斩益以释谤帝不许鼎言事关国体当解职加罚乃与祠放归益自是家居廪祠者十四年先是伪柔福帝姬之来自称为王贵妃季女益 
自言尝在贵妃合遣之验视遂以真告及事觉益坐验视不实送昭州编管寻以与皇太后连婣得免卒于家 【按宋史此下有张去为陈源 
二传俱无事迹可录今删】

　　△甘昪

　　甘昪内侍省押班泽之养子泽死升累迁亦至押班干道中升颇用事临安尹胡与可为小官时丐贷于临安富民马氏不如欲衔之至是 
马以鬻官盐踰格系狱与可讽有司以私盐论御史陈升卿决狱平反之升之子妇与可女也乃阴为典可地谮升卿为豪民脱罪所得至万缗 
帝疑遂罢升卿马流严州时升为入内押班与曾觌王抃相盘结士大夫无耻者争附之既而觌死抃逐独升在朱熹力言之帝曰升乃德寿宫 
</div>
    <div class="pagination">
<a href="续通志_page1264.html">上一页</a><span>...</span><a href="续通志_page1260.html">1260</a><a href="续通志_page1261.html">1261</a><a href="续通志_page1262.html">1262</a><a href="续通志_page1263.html">1263</a><a href="续通志_page1264.html">1264</a><span class="current-page">1265</span><a href="续通志_page1266.html">1266</a><a href="续通志_page1267.html">1267</a><a href="续通志_page1268.html">1268</a><a href="续通志_page1269.html">1269</a><a href="续通志_page1270.html">1270</a><span>...</span><a href="续通志_page1266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
