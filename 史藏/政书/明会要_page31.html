<!DOCTYPE html>
<html>
<head>
    <meta charset="UTF-8">
    <title>明会要 - 第 31 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明会要 - 第 31 页/共 32 页</h1>
    <div class="content">景泰三年，立十团营，以太监阮让，都督杨俊，提督四营；太监陈、卢永、都督郭震、冯宗，各提督三营；俱听于谦、石亨及太监刘永诚、曹吉祥节制。(此坐营之始。《州中官考》。 )
南京刑部主事叶钊言：“国初，宦官悉隶礼部，秩不过四品，职不过扫除。今请仍隶之部，易置司礼，俾供杂役。罢革东厂，移为他署。斯左右不得擅权，而後天下可安也。”(《叶钊传》。 )
天启三年正月，遣中官刺边事。十二月，魏忠贤提督东厂。崇祯元年正月辛巳，诏内臣非奉命不得出禁门。二月丁巳，戒廷臣交结近侍。(《本纪》。 )
四年九月，命中官张彝宪总理户工钱粮，王坤、刘文忠、刘允中监视宣大山河军马，王应朝监军关宁，张国元监军东协，王之心监军中协，邓希诏监军西协，吴直监饷登岛，李茂奇监茶马陕西。帝初即位，鉴魏忠贤祸败，尽撤诸镇守中官，委任大臣。既而廷臣竞门户，兵败饷绌，不能赞一策，乃思复用中官，遂有是命。
五年七月，以太监曹化淳提督京营戎政。(后李自成犯关，化淳开广宁门纳之。已上《三编》。 )
卷四十 职官十二
◎ 衍圣公(仍元官 )
洪武元年，召孔子五十五世孙克坚至京师，待以宾礼，俾贪公禄，不视事。
是年，诏克坚子希学袭封，改赐阶资善大夫正二品，别给银印。每入朝，班亚上相。予诰，还其祭田，备礼器、乐器、乐舞，置属官。每至京，中使慰劳，馆肴殊等。(已上王圻《通考》。 )
复立孔、颜、孟三氏学各教授，立尼山、泅水二书院各学录。又授其族人希大为曲阜世袭知县。(《职官志》。 )
十七年正月，孔讷袭封。命礼官以敌坊乐导送至国学。学官帅诸生二千余人迎於成贤街。自是每岁入觐，给符乘传。时罢丞相官，遂令班文臣首。
仁宗即位，衍圣公孔彦缙来朝。上语侍臣曰：“外蕃贡使皆有公馆。衍圣公假馆民间，非崇儒重道意。”遂赐宅东安门外。(已上《儒林传》。 )
宣德间，孔谔会试至京，召见，即与进士出身，授春坊中允。(《梦余录》。 )
景泰以後，凡先圣、先贤、先儒之後，皆赐以五经博士世袭。盖有博士之衔号，而无职掌。(同上。 )
成化元年，给孔、颜、孟三氏学印，令三年贡有学行者入国子监。六年，命衍圣公始袭者在监读书。(《职官志》。 )
弘治十八年，衢州知府沈杰奏言：“衢州圣庙自孔洙让爵之後，衣冠礼仪，猥同氓庶。今访得洙之六世孙彦绳，请授以官，俾主祀事。”正德元年，授彦绳翰林院五经博士，主衢州庙祀。时以在曲阜者为孔氏北宗，在西安者为南宗云。(《儒林传》。 )
正德二年，授孔闻礼五经博士，奉子思庙祀。(《梦余录》。 )
万历七年，谕：衍圣公万寿入贺，朝廷待以宾礼，不在文武职官之列，不必朝参。(《会典》。 )
隆庆元年，吏部覆郭谏臣奏：衍圣公或遇亲丧，仍令守制。其袭封一事，所司代为奏请，令其守护印信，候服满起送承袭。(王圻《通考》。 )
崇祯十五年七月，行幸学礼，取衍圣公孔允植、五经博士孟闻玉等，传令赐宴。盖特典也。(《梦余录》。 )○王府官(元内史府。 )
洪武三年，置王相府：左右相，左右傅；参军府。参军、录事、纪善。以郑九成、王克复、汪河、文原吉、朱复为相，桂彦良、熊鼎为傅。寻以耿炳文、吴良、谢成等为武相，傅位居文臣上。後革。又置典签司、谘议官、护军府。九年，改参军为长史。罢王傅府，及典签司、谘议官。增设伴读、侍读。十三年十月，罢王相府，升长史司为正五品。(《梦余录》。 )
太祖谕秦王右相郑九成等曰：“朕封建诸子，选用傅相，委托匪轻。凡与王言，当广学问以充其行义，陈忠孝以启其良心，使其聪明无蔽，上下相亲。庶几道德有成，而辅相不忝厥职。”(《世法录》。 )
二十八年，置靖江王府谘议所：谘议、记室、教授各一人。寻亦改长史司。(《职官志》。 )
永乐元年四月辛未，上以岷王便所为不法，命吏部悉降其王府官职。敕曰：“皇考封建诸王，以固藩屏。王府官属有不能辅导，或诱王为非者，咸加显戮。成宪具在，今岷王所为纵恣。果出王意，而汝等缄默不言乎？抑导诱为之与？二者罪必居一。今姑屈法宽宥，止降尔职。尚图後效，以赎前愆。”(《世法录》。 )
二年五月，令各王府教授、伴读缺，於进士第三甲内选用。(《大政记》。 )
五年，削齐王官属护卫。廷臣请罪王府教授叶垣等，上曰：“王性凶悖，朕温诏开谕至六七，犹不悛。教授辈如王何？垣等先自归，发其事。可勿问。”(《齐王传》。 )
九年，使者至西安，秦王尚炳称疾不出迎，见使者，又傲慢。帝逮治王府官吏。(《秦王传》。 )
十年，以国子监司业赵季通、董子庄为赵府长史。敕曰：“朕子赵王，年少多愆礼度。今简尔等为长史，宜悉心辅导，谕以德义；使博究经史，以知古先圣贤之行事，及修身齐家之道；屏邪佞，亲忠良，随事规诲，务归於正，以承藩辅之重。”(《世法录》。 )子庄随事匡正；季通同心辅导。藩府贤僚，首称赵董云。(《桂彦良传》。 )
正统元年，辽简王府僚乞加王禄。敕曰：“简王得罪朝廷，成祖特厚待。仁宗朝加禄，得支二千石。宣宗又给旗军三百人。亲亲巳至。王素乖礼度，府臣不匡正，顾为王请乎？”不许(《辽王传》。 )
成化六年，秀怀王见澍就藩汝宁。长史刘诚献《千秋日鉴录》，见澍朝夕诵之。论《书》至《西伯戡黎》，诚主吴氏说，曰：“戡黎者，武王也。”右长史赵锐主孔氏说，曰：“实文王事。”争之失色。见澍曰：“经义未有定论，不嫌往复。今若此，非先皇帝简二先生意也。”(《秀王传》。 )
十七年，徽庄王见沛就藩钧州。承奉司自置吏，左布政使徐恪革之。见沛以闻。宪宗书谕：“王置吏，非制也。恪无罪。”(《徽王传》。 )
弘治三年，进士选长史者恣言怨詈，吏部黜之。然自是人薄长史，多不以进士选除。(王圻《通考》。 )
十六年，定王府长史等官於通经人员内除补，不许奏保。(《会典》。 )
嘉靖八年，杨一清言：“杨士奇以审理副选编修；周忱自长史累迁尚书；成化中，雷霖以德府长史为山西提学副使。今请王官与别官一体升用。”下吏部议，不从。
十二年，题准王府长史等官，今後非真能辅导有功贤能可录者，不许请加服色品级。
二十二年，题准王府官，凡称病乞改用者，并勒致仕。以辅导失职调者，不得授府州县亲民官。(已上王圻《通考》。 )
二十五年，定王府官属，除工正、工副、仓库等官照旧以吏员选除外，其长史非科目出身，纪善至典宝等官非监生，不除；以重府僚之选。(《会典》。 )
万历间，周府设宗正一人。後各府亦渐置。郡王增设教授一人。(《续通典》。 )○布政司(元行中书省。 )
明初，略定地方，置行中书省，或中书分省。其官，自平章政事以下，大略与中书省同。六部尚书往往出为参知政事，参政入为尚书。洪武九年六月甲子，改浙江、江西、福建、北平、广西、四川、山东、广东、河南、陕西、湖广、山西诸行省为承宣布政使司。罢行省平章政事左右丞等官，改参知政事为布政使，正二品。十三年，改正三品，增设左、右布政使各一员。二十二年，定秩从二品。建文中，升正二品，裁一员。成祖复旧制。(《职官志》，《梦余录》。 )
初设布政司，以王兴宗为河南布政使。兴宗从上克婺州，命知金华县事，以治行闻。累迁怀庆、苏州知府。遇上计至京师。上以事诘诸郡守，至兴宗，独曰：“是守公勤不贪，不须问。”至是以擢布政陛辞，宴而遗之。(《王宗显传》。 )
洪武十一年正月，徵天下布政使及知府来朝。上谓廷臣曰：“布政使即古方伯之职，知府郎古刺史之职，所以承流宣化抚吾民者也。得人则治；否则官尸位，病吾民多矣。朕令之来朝，使识朝廷治体，以儆其玩忄曷之心，且以询察言行，考其治绩，以觇其能否。苟治效有成，天下何忧不治？”(《世法录》。 )
十四年正月乙巳，以助教赵新等为布政使，谕之曰：“今布政使视古之牧伯，其任甚重，在承流宣化通达民情也。若上德不下究，下情不上达，远迩乖隔，上下不亲，民不可得而治矣。卿等慎之。”(同上。 )
十五年二月乙卯，置云南布政司，命汝南侯梅思祖署司事，平章潘原明、张ヨ等为参政、参议等官。(《大政记》。 )
二十年正月，云南左布政张ヨ入觐，治行为天下第一。特令吏部勿考，赐玺书褒之，遣还任。(《张ヨ传》。 )二十四年七月，以贡士彭友信为北平布政使。(《大政记》。 )
二十六年，尽擢监生刘政、龙镡等六十四人为行省布政、按察两使及参政、参议、副使、佥事等官。(《选举志》。 )
永乐五年六月癸末，置交址布政司，以前工部侍郎张显宗、福建布政司左参政王平为左、右布政使。(《通纪》。 )十一年二月辛亥，设贵州布政司，以蒋廷瓒为布政使。贵州为内地自此始。(《明政统宗》。 )
宣德三年，罢交址布政司。除两京外，定为十三布政司。(《职官志》。 )正统四年，裁贵州右布政使、右参议各一员。(《大政记》。 )
弘治四年，进陶鲁湖广右布政使，治兵两广如故。鲁言：“身居两广，而官以湖广为名，於事体非便。”乃改湖广左布政使，兼广东按乐副使，领岭丙道事。人称之为“三广公”。(《陶成传》。 )
万历中，万士和为广东左布政使。政事故专决於左。士和曰：“朝廷设二使，如左右手，非有轩轾。”乃约右使分日治事。(《士和传》。 )○分守道
洪武九年，置左右参政各一员，从二品。十三年，改从三品。十四年正月，增置左右参议各一员，正四品。(《职官志》。 )是年二月丁巳，擢郑为福建左参议，命举所知。举同郡王应等五人，皆授参议。(《孝义传》。 )
内地监司率序迁，其後亦多超迁不拘次，有一岁四五迁，由佥事至参政者。(《选举志》。 )
十五年七月，以贤良方正何德思为河南右参议，聪明正直金思存为北平右参议，孝弟力田聂士举为四川左参政，贤良方正蒋安素为四川右参议。(《山集》。 )
是年九月己酉，吏部以经明行修之士郑韬等三千七百余人入见，赐韬等人钞一锭，授布政使参议等官。(《大政记》。 )
永乐十二年三月，吏部言：布按二司多缺官。上曰：“布政按察古方岳臣，方数千里地悬数十人手。其简廷臣中贤能者分别用之。”於是诸曹郎、给事中出为监司者二十余人。(《陈士启传》。 )分守起於永乐间，每令方面官巡视民瘼，後遂定右参政、右参议分守各属府州县。(《职官志》。 )
嘉靖元年正月辛未，添设辽东宁海道参议一员。(《大政记》。 )
御史吴从宪请复设山东布政司参政一员，专理苏、松、常、镇税粮。令浙江按察司佥事兼辖苏、松诸郡县水利。从之。(王圻《通考》。 )
隆庆五年，陕西布政使曹金请设左参议一员，分守关内道。其督粮驿传事务，更左参政管理。按察司复设佥事一员，管理屯田水利。其粮储事务，令清军副使摄理。从之。(同上。 )
◎按察司(元肃政廉访司。 )
明太祖甲辰十一月辛酉，置湖广各道提刑按察司。丙午正月，命佥事周浈定按察司事宜条宪纲以进。吴元年十月，置各道按察司。十三年五月，罢。十四年二月，复置。二十二年，定按察使为正三品。建文时，改为十三道肃政按察司。成祖初，复旧。(《职官志》，《梦余录》。 )
洪武元年，浙江、江西、湖广三提刑按察使李祥、潘黻、滕毅充议律官，上《大明令》。(王圻《通考》。 )
十年，各道按察司官来朝，谕之曰：“朕以天下之大，民之奸宄者多。牧民官不能悉知其贤否，故设风宪官为朕耳目。激浊扬清，绳愆纠缪，此其职也。国家法律必务精详，奸民犯法，吾所甚恶，当亟除之，不可贷也。有司以抚治吾民为职，享民之奉而不思恤民，惟以贪饕掊克为务，此民之蠹也。宜纠治其罪，毋姑息纵其为害。汝等当体朕此意。”(《世法录》。 )
国子监生为按察使者：龙镡，浙江；阮友彰，福建；王礼，北平；李皓，山西；曲能，山东。(《山集》。 )三十年正月，置云南按察司。(《职官志》。 )
永乐五年六月癸未，置交址按察司，以前河南按察使阮友彰为按察使。(《山集》。 )
十五年三月，设贵州按察司。(《本记》止书永乐十一年设贵州布政司。《职官志》云：十二年置贵州按察司。按《三编》、《质实》，于设布政司后二年置按察司。证之《大政记》系之十五年三月，略相符。今据书之。 )
十六年，郑辰迁山西按察使。潞州盗起，有司以叛闻，诏发兵讨捕。辰方以事朝京师，奏曰：“民苦徭役而已。请无发兵。”帝然之。还则屏驺从，亲入山谷抚谕。盗皆感泣，复为良民。(《郑辰传》。 )
宣德五年，革交址按察司。除两京不设，共十三按察司。(《职官志》。 )
成化中，陈选为河南按察使，决遣轻系数百人，重囚多所平反，囹圄空虚。治尚简易，独於脏吏无所假。然受赂百金以上者，坐六七银而止。或问之，曰：“奸人惜财亦惜命，若尽挈所赂以货要人，即法挠矣。”(《陈选传》。 )
杨继宗迁湖广按察使，既至，命汲水百斛洗涤厅事而後视事，曰：“吾以除秽也。”为浙江按察使时，仓官十余人坐缺粮系狱，至鬻子女以偿。继宗欲宽之而无由。一日，送月俸至，命量之，则溢原数。较他司，亦然。因悟仓吏缺粮之由，将具实以闻。众惧，请於继宗，愿捐俸贷偿。由是十人者获释。(《继宗传》。 )
◎分巡道
吴元年，置布政司副使，正四品。洪武十六年，改从四品。二十二年，复定为正四品。太祖甲辰，以章溢为湖广按察司佥事，寻升浙东副使。溢辞，仍为佥事。初置佥事，正五品。洪武十五年九月，置天下府州县按察分司，以儒士王存中等五百三十一人为试佥事，人按二县。十一月，颁巡按事宜於各处按察司佥事。(《山集》。 )十六年三月，尽罢试佥事。定佥事从五品，多寡从其分道之数。二十九年，改置按察分司为四十一道。仍定佥事为正五品。(《职官志》。 )
洪武七年五月壬辰，以兵部员外郎杨基为山西副使，御史答禄与权为广西佥事，吕本为北平佥事。谕之曰：“风宪之设，在整肃纪纲，澄清吏治；非专理刑。尔等务明大体，毋拘拘绳墨之末。”(《世法录》。 )
是年，茹太素为刑部侍郎，上言：“在外省卫，凡会议军民事宜，各不相合，致稽延。请用按察司一员纠正。”从之。(《太素传》。 )
二十五年，定王府筵宴，按察佥事坐次。旧长史上殿，佥事坐庑下。公聚，长史亦居佥事上。上谓：“佥事方面官，宜入殿，坐长史上。”(《昭代典则》。 )
永乐五年，增设各按察司佥事。因督军运屯粮，增浙江、江西、广东、广西、湖广、河南、云南、四川各一人，陕西、福建、山东、山西各二人。此增设监司之始。
正统三年，增设理仓副使佥事。又设佥事与布政司参议各一员於甘肃，监收仓粮。(已上《职官志》。 )四年十月，裁贵州副使一员，佥事二员。(《大政记》。 )
八年，增设佥事，专理屯田。景泰二年，坟巡河佥事。(已上《职官志》。 )
成化二十年四月，增设山西副使佥事务二员。时余子俊奏：大同宣府二处，仓场远隔，政务殷剧，请增设监司督理粮饷。乃举南阳知府雍泰、成都知府毛松龄为副使，庆阳同知李萼、州知州周宁为佥事。(通纪。 )
弘治元年，马文升奏：“旧例：凡各处按察司官有缺，吏部於两京法司御史、郎中、员外郎、主事、评事等官内除授。都、布二司理问、断事司断事及各府推官有缺，俱於法司历事举人、监生内除授。近年以来，吏部将各处知府除授副使，府同知、知州除授佥事，而推官、断事等官一概以年老监生除授。乞敕吏部，今後各处按察司不分问刑、管屯、整饬、兵备等官有缺，俱於两京法司属官内推选除授。推官、理问、断事有缺，惧俱法司办事进士及历遍事年力精强举人、监生内除授。不宜似前一概滥除。又：我朝设按察司，以总理各道，以肃清郡县。其分巡、分管官常川在外，历所属，接受词讼，禁革奸弊，是以贪污知所警惧。近年以来，多有顾恋妻子，罔肯出巡。所过州县，暮到朝行，甚至偏僻去处，经年不至，地方事情全不留意。所以政令日隳而奸弊滋甚也。乞敕各处巡抚、巡按等官，今後布、按二司分巡、分管官，每年春二月中出巡，七月中回司，九月中出巡，十二月中回司，务要遍历所属。每处所住，不拘日期。凡贪官污吏蠹政害民，及一切兴利除害之事，有益地方者，务在举行。每季终，分巡官将一应合行事件，各开报抚按处查考。抚按回日，仍具略节总类开奏。并该部候三年、六年考满之时，据此黜陟。若推诿避事，旷职苟禄，不依期限，擅自回司者，许巡按御史指实参奏。”(《明臣奏议》。 )
三年三月，设四川水利佥事一员。八月，复设广东雷、廉副使。十一月，设天津副使，辖山东。以刘福为之。六年五月，定陕西管粮佥事，三年一更。
七年二月，革浙江水利佥事一员，并其事於管屯。(王圻《大政记》。 )
隆庆元年，陕西巡抚以一省八府道路辽阔，非一人能周。题革督粮驿传，而以分守道兼管粮饷，清军道兼管盐粮水利。(已上《通考》。 )
兵备道：兵道之设，仿自洪熙间，以武臣疏於文墨，遣参政副使沈固、刘绍等，往各总兵处整理文书，商扌机密，未尝身领军务也。至弘治中，本兵马文升虑武职不修，议增副佥一员敕之。自是兵备之员盈天下。(《职官志》。 )
弘治十年十月，改湖广水利佥事为上荆南兵备道。
正德七年正月，设潼关兵备副使。二月，知县许达、牛鸾以功升擢兵备佥事。十年五月，以广东右布政使吴廷举兼副使，治岭西兵备。
嘉靖六年六月，令湖广兴国州黄梅、广济二县仍听九江兵备节制。(已上《大政记》。 )
十五年正月壬戌，改湖广上湖南道分巡分事为兵备分事，驻扎蕲州，专管汉阳而下至蕲、黄、德安等处，名曰下江防道。原驻岳州佥事，专管武昌而上至沔阳、岳州、常德、长沙等处，名曰上江防道。各给敕书关防。从巡抚翟瓒请也。(《通纪》。 )
五月乙卯，定山西冀北兵备道移驻大同府。(《大政记》。 )
时吴桂芳提督两广军务，建议：海道副使辖东莞以西至琼州，领番夷市舶。更设海防佥事，巡东莞以东至惠州，专御倭寇。(《吴桂芳传》。 )
胡世宁疏言：“分巡佥事，初制九年改道。後因屡改，官不省事，人不畏官。今宜於考满日方许改道，仍核其治状为殿最。其兵备、提学推才力相应者先加副使，勿移他方，令久任专制，责其成功。年深劳著者，提学升少卿、祭酒，兵备升各边巡抚。其余照常迁转。(《图书编》。 )
隆庆三年、奏准以四川按察司屯盐、水利、茶法，二道合为一道。建昌兵备道改为兵粮道，叙泸兵备道改为下川南兵备道，俱兼管分巡。上川南分守道当移驻雅州，川西分守道当移驻嘉定州。
四年，议准裁革广东屯盐分事，并其事於清军副使、南韶兵备副使，仍改设佥事如故。(已上王圻《通考》。 )
沈德符曰：自弘治间设兵备官，大都边方近夷地也。正德间，流寇起，中原皆设立矣。嘉靖末年，东南倭事日棘，於是江、折、闽、广之间，凡分巡者多带整饬兵备衔。其始欲隆其柄，以钤制武臣、训督战士，意非不善。但承平日久，仍如守土之吏，无兵可练，无饷可支。虽云兵备，而问其整饬者何事？即当局亦茫然也。
◎提学(元各行省有儒学提举司。 )
正统元年五月，南京户部尚书黄福言：“比来生员学艺疏浅，宜令布政、按察二司遍历考试，庶得真才。”於是两畿及十三布政司各置提督学校官一员，两畿以御史，十三布政司以按察司佥事。著为令。(《三编》。 )
八年，孙鼎督南畿学政，置《本源录》，录诸生善行。行部不令人知，单舆骤至。诸生谒，辄闭门试之，即日定甲乙。诸生试归，榜巳揭通衢，请托者无所措手。(《彭勋传》。 )
十年，令提学官遍诣所属学校，严加考试，提督生徒学业，务见实效。有不职者，礼部都察院具奏罢黜。(王圻《通考》。 )
景泰元年，罢提学官。天顺六年，复设。各赐敕谕十六条，俾奉行之。(《选举志》。 )
成化中，敕提学各分督所属官，簿录诸儒生德业为三等：德行优、文学赡、治事长者为上等，有德行而经义、治事稍劣者次之，即经义、治事优长而德行玷缺者为下等。岁课月考非上等，毋得应贡举。(《梦余录》。 )
陈选督学南畿，颁冠、婚、丧、祭、射仪於学宫，令诸生以时肄之。作《小学集注》以教政生。按部，常止宿学宫，夜巡两庑，察诸生诵读。除试牍糊名之陋，曰：“已不自信，何以信於人？”督河南学政。汪直出巡，都御史以下皆拜谒，选独长揖。直问何官？选曰：“提学副使。”直曰：“大於都御史耶？”选曰：“提学何可比都御史？但忝人师，不敢自诎辱。”直好语遣之。(《陈选传》。 )
弘治十七年六月，定廪生不谙文理者，追粮为民；滥贡者，提学官参究。十八年十月，合提学官设三等簿，稽核生员。
</div>
    <div class="pagination">
<a href="明会要_page30.html">上一页</a><span>...</span><a href="明会要_page26.html">26</a><a href="明会要_page27.html">27</a><a href="明会要_page28.html">28</a><a href="明会要_page29.html">29</a><a href="明会要_page30.html">30</a><span class="current-page">31</span><a href="明会要_page32.html">32</a><a href="明会要_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
