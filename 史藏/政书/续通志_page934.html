<!DOCTYPE html>
<html>
<head>
    <meta charset="UTF-8">
    <title>续通志 - 第 934 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 934 页/共 1359 页</h1>
    <div class="content">沟洫固堤防实仓廪均赋役课农桑禁末作为水旱之备葺城郭修器械选将帅练士卒储粟谷明烽燧为边鄙之防丞相京镗屏左右曰君他 
曰功名事业过镗远甚愿以子孙为托四年授枢密院编修官迁太常丞寻兼工部郎官改刑部历迁起居郎开禧二年兼资善堂直讲韩侂冑 
建开边之议以坚宠固位巳而边兵大衄诏在位者言事弥远奏方具客曰侂冑必以奏议占人情太夫人年高能无贻亲忧乎弥远曰时事如 
此言入而益于国利于人吾得罪甘心焉封鄞县男兼权刑部侍郎三年改礼部兼同修国史实录院同修撰仍兼刑部兵端既开败衄相属累 
使求和金人不听都城震摇宫闱疑惧常若祸在朝暮然皆畏侂冑莫敢言弥远力陈危迫之势皇子询闻之亟具奏乃罢侂冑并陈自强右丞 
相既而台谏给舍交章论驳侂冑乃就诛 【按四朝闻见录载开禧三年十一月三日圣旨韩侂冑久任国柄粗罄勤劳使南北生灵枉罹凶 
害以致敌人专以首谋为言不令退避无以继好息民可罢平章军国事与宫观陈自强专务阿谀不恤国务可罢右丞相日下出国门前一日 
慈明出御批三其一以授钱象祖卫泾史弥远其一以授张镃又其一以授李孝纯二批俱未发独象祖亟授殿岩夏震震初闻欲诛侂冑有难 
色及视御批则曰君命也震当知死翼日震遂遣其帐下郑发王斌邀韩车于六部桥径出玉津园夹墙用铁鞭中侂冑阴乃死臣寮雷孝友上 
言十一月五日三省同奉圣旨依韩侂冑责授知州团练使送郴州安置陈自强追三官送永州居住又臣寮上言十一月六日三省枢密院同 
奉圣旨并依韩侂冑送英德府安置陈自强责武秦军节度副使依旧永州居住又臣寮上言十一月六日三省同奉圣旨韩侂冑除名送吉阳 
军安置陈自强改送韶州安置余依四朝闻见录又载侂冑死于玉津己三日寍皇犹未悟其误国也史弥远阴佥书讽台谏给舍为此当时之 
议以为既曰以御批付夏震诛之矣自当显言之殊未知寍皇动法祖宗每对左右以为台谏者公论之自出心常畏之侂冑欲尽攻道学故探 
上意嗾台谏以一网去之史盖因其卫而用之天下未为非者以侂冑之所以施于善类者而反之云尔又按建炎以来朝野杂记载礼部史侍 
郎弥远时兼资善堂翊善乃建去凶之策其议甚秘人无知者久之得密指乃以告钱参政象祖李参政壁至是皇子荣王入奏遂有此旨仍命 
殿前司中军统制权主管本司公事夏震选兵三百防护侂冑别选兵二百守其府门钱参政欲奏留史侍郎夜往其府趣之李参政亦言恐事 
留或泄乃己三日乙亥侂冑入朝至太庙夏震呵止之其从者诸散护圣安军淮备将夏挺以帐下亲遂二十四人拥侂冑以出中军政将郑发 
王斌引所部三百执弓枪刀斧护送至玉津园侧殛杀之据两书所载侂冑就诛非因台谏给舍交章论驳也然两书所载亦微有异处附识】  
召弥远对延和殿帝欲命为签书枢密院事力辞乃迁礼部尚书 【伏读通鉴辑览　　御批侂冑罪恶贯盈伏诛已晚然自当明正刑章乃 
寍宗优柔寡断谋及后兄引用弥远诸人施为诡秘以锄奸之举几如盗杀死越三日仍犹豫不信及审察得实始暴其罪于中外惛弱亦己甚 
矣况除一恶臣亦何功之可论而弥远等遽因此进秩尤为滥赏纪纲不振若此毋怪一奸去而一奸复来也】 兼国史实录院修撰询立为太 
子兼詹事遣使诣金求和金人以太散隔牙二关濠州来归疏奏今两淮襄汉沿边之地疮痍未瘳军实未充当勉厉将帅简阅士卒缮城堡葺 
器械储糗粮当聘使既通之后常如干戈未定之日推择帅守以壮藩屏奖拔智勇以备缓急拜同知枢密院事兼太子宾客进封伯嘉定元年 
迁知枢密院事进奉化郡侯兼参知政事拜右丞相兼枢密使兼太子少傅进开国公丁母忧归治葬太子请赐第行在令就第持服以便咨访 
二年以使者趣行急乃就道起复右丞相兼枢密使兼太子少师四年落起复雪赵汝愚之冤乞褒赠赐谥厘正诬史一时伪学党人朱熹彭龟 
年杨万里吕祖俭虽已殁或褒赐易名或录用其后召还正人故老于外十四年赐家庙祭器寍宗崩拥立理宗于是拜太师依前右丞相兼枢 
密使进封魏国公六辞不拜因乞解机政归田里亟出关帝从之宝庆二年拜少师劝上倾心顺令以事太后力学修德以答皇天眷佑以副四 
海归戴绍定元年上太后尊号拜太傅八辞不拜得疾累疏匄归不许都城灾五疏乞罢斥乃降封奉化郡公五年复爵六年将拜太师三具奏 
辞乞免出命不许乃拜太师依前右丞相兼枢密使鲁国公又三具奏辞绍定五年上疏乞谢事拜太傅未几拜太师左丞相兼枢密使上疏乞 
解机政依前太师特授保寍昭信军节度使充醴泉观使进封会稽郡王卒遗表闻特赠中书令追封卫王谥忠献遣使祭奠丧还遣礼官致路 
祭于都门外赐纛佩玉黝纁初诛李全复淮安克盱眙第功行赏诸将皆望不次拔擢或言于弥远弥远曰御将之道譬如养鹰饥则依人饱则 
扬去曹彬下江南太祖未肯以使相与之况今边戍未撤警报时闻若诸将一一遂其所求志得意满猝有缓急孰肯效死赵善湘以从官开阃 
指授之功居多日夜望执政弥远曰天族于国有嫌高宗有诏止许任从官不许为执政绍熙末庆元初因汝愚彦逾有定策功是以权宜行之 
某与善湘姻家则又岂敢弥远亲密友周铸兄弥茂甥夏周篆皆寄以腹心人皆谓三人者必显贵然铸老于布衣弥茂以执政恩入流周篆以 
捧香恩补官俱止训武郎而已初弥远既诛韩侂冑相寍宗十有七年迨寍宗崩废济王非寍宗意立理宗又独相九年擅权用事专任憸壬理 
宗德其立己之功不思社稷大计虽台谏言其奸恶弗恤也弥远死宠渥犹优其子孙厥后为制碑铭以公忠翊运定策元勋题其首济王不得 
其死识者羣起而论之而弥远反用李知孝梁成大等以为鹰犬于是一时之君子贬窜斥逐不遗余力云

　　△郑清之

　　郑清之字德源庆元之鄞人初名燮字文叔少从楼昉学嘉泰元年入太学十年登进士第调陕州教授帅赵方严重靳许可清之往白事 
命其子范葵出拜方掖清之无答拜且曰他日愿以二子相累湖北茶商羣聚暴横清之白总领何炳曰此辈精悍宜籍为兵缓急可用炳亟召 
募之号茶商军后多赖其用调湖广总所准备差遣国子监书库官十六年迁国子学录丞相史弥远与清之谋废济国公事见皇子竑传俄以 
清之兼魏惠宪王府教授迁宗学谕迁太学博士皆仍兼教授寍宗崩丞相入定策诏旨皆清之所定理宗即帝位授诸王宫大小学教授迁宗 
学博士宗正寺丞兼权工部郎兼崇政殿说书帝问外人因合子库进丝履有谤议清之言禁中服用颇事新洁者帝曰故事月进鞵数两朕非 
敝不易何由致谤清之奏孝宗继高宗故俭德易章陛下继寍考故俭德难着寍考自奉如寒士衣领重澣革舄屡补今欲俭德着闻须过于寍 
考方可帝嘉纳宝庆元年迁起居郎二年进给事中绍定元年迁翰林学士知制诰兼侍读升兼修国史实录院修撰端明殿学士签书枢密院 
事三年授参知政事兼签书枢密院事四年兼同知枢密院事六年弥远卒命清之为右丞相兼枢密使端平元年帝既亲总庶政赫然独断而 
清之亦慨然以天下为己任 【伏读通鉴辑览　　御批理宗受制权奸九年直待弥远死后始亲政事前此之阙失既多即欲励精求治亦 
复何及且郑清之因党附弥远而进其品谊巳槩可知安望其有所树立乃腼然以天下为任君若臣其将谁欺其亦无耻之甚矣】 召还真德 
秀魏了翁崔与之季■〈直上土下〉徐侨赵汝谈尤焴游似洪咨夔王遂李宗勉杜范徐清叟袁甫李韶时号小元佑大者相继为宰辅惟与 
之终始辞不至遗逸如刘宰赵蕃皆见旌异是时金虽亡而入洛之师大溃二年上疏乞罢不可拜特进左丞相兼枢密使三年八月霖雨大风 
四疏匄去九月禋祀雷变请益力乃授观文殿大学士醴泉观使兼侍读四疏控辞依旧大学士提举洞霄宫嘉熙二年封申国公淳佑四年依 
前观文殿大学士醴泉观使兼侍读屡辞不允拜少保观文殿大学士醴泉观使兼侍读进封卫国公五年正月上寿毕疏匄归不允拜少傅依 
前观文殿大学士醴泉观使兼侍读进封越国公居无何丧其子士昌决意东还又不许拜少师奉国军节度使依前醴泉观使兼侍读越国公 
进读仁皇训典谓仁祖之仁厚发为英明故能修明纪纲而无宽弛不振之患孝宗之英明本于仁厚故能涵养士气而无矫励峭刻之习盖仁 
厚英明二者相须此仁祖孝宗所以为盛也帝褒谕之六年拜太保力辞故事许回授子孙清之请追封高祖洽帝从之盖异恩也七年拜太傅 
右丞相兼枢密使越国公中使及门清之方放浪湖山寓僧剎竟夕不归诘旦内引叩首辞免帝勉谕有外间所不及知者甫退则中使接踵而 
至帝以边事为忧诏赵葵以枢使视师陈韡以知枢密院事帅湖广二人方辞逊会清之再相力主之于是战于泗水涡口木库皆以捷闻九年 
拜太师左丞相兼枢密使辞太师不拜依前太傅每谓天下之财因于养兵兵费困于生券思所以变通之遇调戍防边命枢属量远近以便其 
道涂时缓急以次其遣发又议移岁调兵屯以戍淮面并军分头目以节廪稍先移镇江策胜一军屯泗水公私便之诸路亏盐执其事者破家 
以偿清之核其犯科者追理罣误者悉蠲之全活甚众沿江算舟之赋素重清之次第停罢如池之雁汊有大法场之目其钱分隶诸司清之奏 
罢其并缘渔取者盖数倍公家之入合分隶者从朝廷偿之执下清之方与客饮举杯曰今日饮此酒殊快四上谢事之章十年进十龟元吉箴 
一特敬二典学三崇俭四力行五能定六明善七谨微八察言九惜时十务实疏奏敬天之怒易敬天之休难天怒可忧而天休可喜忧则惧心 
生惧则怒可转而为休喜则玩心生玩则休或转而为怒帝大喜命史官书之十一年十疏乞罢政皆不许拜太师力辞以太傅保寍军节度使 
充醴泉观使进封齐国公致仕卒遗表闻特赠尚书令追封魏郡王赐谥忠定清之不好立异汤巾尝论事侵清之及清之再相巾求去清之曰 
己欲作君子使谁为小人力挽留之徐清叟尝论列清之乃引之共政赵葵视师年余乞罢上未有以处之清之曰非使作相不足以酬劳陛下 
岂以臣故耶臣必不因葵来遽引退臣愿为左使葵居右上讫从之然葵竟不果来清之自与弥远议废济王竑立理宗骎骎至宰辅然端平之 
间召用正人清之之力也至再相则年齿衰暮政归妻子而闲废之人或因缘以贿进为世所少云

　　△史嵩之

　　史嵩之字子由弥远从弟弥忠之子嘉定十三年进士调光化军司户参军历通判襄阳府绍定元年以经理屯田襄阳积谷六十八万加 
其官权知枣阳军二年迁军器监丞兼权知枣阳军寻兼制置司参议官三年枣阳屯田成转两官以明堂恩封鄞县男赐食邑以直秘阁京西 
转运判官兼提举常平兼安抚制置司参议官四年迁大理少卿兼京西湖北制置副使五年加大理卿兼权刑部侍郎升制置使兼知襄阳府 
赐便宜指挥六年迁刑部侍郎仍旧职端平元年破蔡灭金献俘上露布降诏奖谕进封子加食邑移书庙堂乞经理三边不合匄祠归侍手诏 
勉留之会出师与淮阃协谋掎角嵩之力陈非计疏为六条上之诏令嵩之筹划粮饷嵩之奏言臣熟虑根本周思利害荆襄连年灾患极力赈 
救尚不聊生征调既繁夫岂堪命其势必至于主户弃业逃亡役夫中道窜逸无归之民聚而为盗饥馑之卒未战先溃若夫和好之与进取决 
不两立臣受任守边适当事会交至之冲雷同和附以致误国其罪当诛确守不移之愚上迕丁寍之旨罪亦当诛迕旨则止于一身误国则及 
天下丞相郑清之亦以书言勿为异同嵩之力求去朝陵之使未还而诸军数道并进复上疏乞黜罢权兵部尚书不拜乞祠进宝章阁直学士 
提举太平宫归养田里寻以华文阁直学士知隆兴府兼江西安抚使帝自师溃始悔不用嵩之言召见力辞权刑部尚书引见疏言结人心作 
士气核实理财等事且言今日之事当先自治不可专恃和议乞祠以前职知平江府母病乞侍医药不俟报可而归进宝章阁学士淮西制置 
使兼沿江制置副使兼知鄂州既内引赐便宜指运兼湖广总领兼淮西安抚使嘉熙元年进华文阁学士京西荆湖安抚制置使依旧沿海制 
置副使兼节制光黄蕲舒乞免兼总领从之庐州围解诏奖谕之以明堂恩进封伯加食邑条奏江淮各三事又陈十难又言江陵非孟珙不可 
守乞勉谕之汉阳受攻嵩之帅师发江陵奏诛张可大窜卢普李士达以其弃城也二年黄州围解降诏奖谕拜端明殿学士职任依旧恩数视 
执政进封奉化郡侯加食邑诏入觐拜参知政事督视京西荆湖南北江西路军马鄂州置司兼督视淮南西路军马兼督视光蕲黄夔施州军 
马加食邑城黄州复光州滁州三年授宣奉大夫右丞相兼枢密都督两淮四川荆西湖北军马进封公加食邑兼督江西湖南军马改都督江 
淮京湖四川军马荐士三十有二人其后董槐吴潜皆号贤相 【按嵩之为相一时正人如杜范游　刘应起李韶赵汝腾等皆以不合逐去 
史但称其荐士而不言其斥去正人未免失实】 复信阳以督府米拯淮民之饥复襄阳嵩之言襄阳虽复未易守自是边境多以捷闻降诏奖 
谕四年乞祠趣召奏事转三官依前右丞相兼枢密使眷顾特隆赐赉无虚日久旱乞解机政地震屡疏乞罢免皆不许淳佑元年进玉斧箴安 
南入贡不用正朔嵩之议用范仲淹郄西夏书例以不敢闻于朝还之二年进高孝光寍帝纪孝宗经武要略寍宗实录日厯会要玉牒进金紫 
光禄大夫加食邑是冬封永国公加食邑四年遭父丧起复右丞相兼枢密使累赐手诏遣中使趣行于是太学生黄恺伯等武学生翁日善等 
京学生刘时举等宗学生与寰等凡三百余人及建昌军学教授卢钺皆上书论嵩之不当起复不报将作监徐元杰奏对及刘镇上封事帝意 
颇悟初嵩之从子璟卿尝以书谏曰伯父比所行寖不克终用人之法不待举刺而改官者有之谴责未几而旋蒙叙理者有之丁难未几而遽 
被起复者有之不知斯人者果能运筹帷幄驰身鞍马而得之乎抑亦献赂幕宾效颦奴仆而得之乎徒闻苞苴公行政出多门便嬖私昵狼狈 
万状祖宗格法坏于今日也自开督府东南民力困于供需州县仓卒匮于应办辇金帛挽刍粟络绎道路不知所干何事所成何功近闻蜀川 
不守议者多归退师于鄂之失尽损藩篱深入堂奥伯父谋身自固之计则安其如天下苍生何万一不畏强御之士绳以春秋之法声其讨贼 
不效之咎当此之时虽优游菽水之养其可得乎异曰国史载之不得齿于赵普开国勋臣之列而乃厕于蔡京误国乱臣之后遗臭万年果何 
面目见我祖于地下为今之计莫若尽去在幕之羣小悉召在野之君子相与改弦易辙戮力王事庶几失之东隅收之桑榆如其视失而不知 
救视非而不知革天下大势骎骎曰趋于危亡之域矣居无何璟卿暴卒相传嵩之致毒云嵩之为公论所不容居闲十有三年宝佑四年春授 
</div>
    <div class="pagination">
<a href="续通志_page933.html">上一页</a><span>...</span><a href="续通志_page929.html">929</a><a href="续通志_page930.html">930</a><a href="续通志_page931.html">931</a><a href="续通志_page932.html">932</a><a href="续通志_page933.html">933</a><span class="current-page">934</span><a href="续通志_page935.html">935</a><a href="续通志_page936.html">936</a><a href="续通志_page937.html">937</a><a href="续通志_page938.html">938</a><a href="续通志_page939.html">939</a><span>...</span><a href="续通志_page935.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
