<!DOCTYPE html>
<html>
<head>
    <meta charset="UTF-8">
    <title>政和五礼新仪 - 第 45 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>政和五礼新仪 - 第 45 页/共 72 页</h1>
    <div class="content">　　馈食
　　时日
　　太庙三年一袷以孟冬之月其年太常寺预以隔季以孟冬时享前择日祫享太庙关太史局太史局择日报太常寺参酌讫具时日散告
　　斋戒
　　前享十日受誓戒于尚书省其日五鼔赞者设位版于公相防下初献官在左刑部尚书在右并南向亚献终献礼官位于其南稍东北向西上监察御史位于西稍北东向戸部兵部工部尚书大司乐光禄丞位于其南稍西北向东上【凡设大乐令光禄丞位皆稍却】奉礼协律郎太祝太官令内常侍内给事内谒者监内仆丞宫闱令夹侍内臣舁神主内臣位于其东西向北上捧爼斋郎位其后质明赞者引行事执事官就位立定礼直官引初献降阶就位礼直官赞揖在位者对揖初献搢笏读誓文云某月某日孟冬祫享太庙各扬其职不共其事国有常刑读讫执笏礼直官赞奉礼协律郎太祝太官令内常侍以下先退余官对拜乃退散斋七日治事如故宿于正寝不吊防问疾作乐判书刑杀文书决罚罪人及与秽恶致斋三日【光禄卿丞太官令斋一日】二日于本司【亲王于本府翊善防宗室于睦亲广亲宅都防相妨即于学舍余官无本司并于太庙斋宫别庙行事官内常侍以下即于别庙斋宫质明至斋所】唯享事得行其余悉禁前享一日质明俱赴祠所斋宫官给酒馔享官已斋而阙者通摄行事
　　陈设
　　前享三日仪鸾司设馔幔于东门外【每室馔幔各一】设权奉安别庙神主幄次于南神门外东向又设七祀次一于殿下横街之北道西东向配享功臣次于横街之南道之东西相向【每室配享功臣各为一次】前二日光禄牵牲诣祠所前一日宫闱令帅其属扫除庙之内外太常设堂上位自西序以东每位并设幄帐铺筵设几于筵上太常设祭器【凡设祭器皆借以席笾豆又加巾盖】以俟告洁【既毕权彻】设揖位于斋宫内三献官礼官在道南北向西上戸部兵部工部尚书大司乐光禄卿大乐令光禄丞奉礼协律郎太祝太官令内常侍内给事内谒者监内仆丞宫闱令夹侍内臣舁神主内臣在道北南向西上【凡设大乐令以下位皆稍却若享日即不设光禄卿丞常侍以下位】监察御史于戸部尚书之西少絶光禄丞陈牲于东神门外当门西向祝史各位于牲后太常设省牲位于牲西三献官礼官在道南北向戸部兵部工部尚书大司乐光禄卿大乐令光禄丞奉礼协律郎太祝太官令内常侍内给事内谒者监内仆丞宫闱令夹侍内臣舁神主内臣在道北南向俱西上捧爼斋郎在后监察御史于戸部尚书之西少絶光禄陈牲馔于东神门外道北南向太常设省馔位版于礼馔之南三献官礼官在南北向西上监察御史在西东向戸部兵部工部尚书大司乐光禄卿大乐令光禄丞奉礼协律郎太祝太官令内常侍内给事内谒者监内仆丞宫闱令夹内侍臣舁神主内臣在东西向北上捧爼斋郎在其后大晟设登歌之乐于殿上前楹间稍南北向设宫架于庭中立舞表于酂缀之间享日丑前五刻礼直官赞者诸司职掌各服其服宫闱令入殿开室帅其属扫除太常陈币篚各于神位之左【币以白】祝版各于神位之右置于坫次设祭器光禄实之每位左十有二笾为四行以右为上【第一行鱼鱐在前糗饵粉餈次之第二行干防在前干枣形盐次之第三行鹿脯在前榛实干桃次之第四行菱在前芡防次之】右十有二豆为四行以左为上【第一行芹菹在前笋菹葵菹次之第二行菁菹在前韭菹酏食次之第三行鱼醢在前兔醢豚拍次之第四行鹿臡在前醓醢糁食次之】加豆二在豆前【左实以雁右实以稻】爼三二在笾前为二重【第一重实以牛腥七体两髀两肩两胁脊两髀在两端両肩两胁次之脊在中第二重实以羊腥七体其载如牛】一在豆前【实以豕腥七体其载如羊】又爼九在豆右为三重【第一重实以牛羊豕首各一第二重一实以牛腥肠胃肺离肺一在上端刌肺三次之肠三胃三又次之一实以羊腥肠胃肺其载如牛一实以豕腥肤九横载第三重一实以牛熟肠胃肺一实以羊熟肠胃肺一实以豕熟肤其载如腥皆牛在左羊在中豕在右】豋一在笾豆间【实以大羮】铏三在豋前【实以羮加芼滑】簠二簋二在笾豆外簠在左簋在右【簠实以稻粱粱在稻前簋实以黍稷稷在黍前】豋一在笾之左【实以肝膋】槃一在神位之左【实以毛血】炉炭在神位前置萧蒿于炉上设太尊五山尊五为二重太尊在前皆有坫在神位之左【太尊一实明水为上尊余实以泛齐代以供内法酒初献酌之山尊一实明水为上尊余实以醴齐代以祠祭法酒亚终献酌之】虎彛一在太尊之右【实以欝鬯】蜼彛一在山尊之右【实以明水】皆有舟俱加勺幂为酌尊又设太尊二山尊二在神位前【太尊一实泛齐山尊一实醴齐各以一尊实明水】着尊二牺尊二象尊二壶尊六在下【着尊一实盎齐牺尊一实醍齐象尊一实沉齐各以一尊实明水壶尊三实酒三实三酒明水酒皆在上】皆加幂五齐三酒设而不酌太常设七祀位于殿下横街之北次内又设配享功臣位于横街之南次内【韩王赵普周王曹彬位于横街之南道西东向太师薛居正太师石熈载郑王潘美位在其西太师李沆太师王旦太师李继隆位又在其西又设太师王曾太师吕夷简侍中曹玮位于横街之南道东西向司徒韩琦太师曾公亮位在其东次舒王王安石位次太师蔡确位又在其西俱北向】皆设神位太庙设神位版太常设祭器光禄实之每位左二笾【栗在前鹿脯次之】右二豆【菁菹在前鹿臡在后】爼一在神位前【实以羊豕腥肉】爵一次之【实以祠祭法酒】簠一簋一在爵之前簠在左簋在右【簠实以稷簋实以黍】象尊一在笾前加勺幂【实以祠祭法酒】神位前又设爼三于东神门外每室馔幔内洗二于东阶下直东霤北向【盥设在东爵设在西】罍在洗东加勺篚在洗西南肆实以巾【若爵洗之篚即又实以瓒及爵加坫】设礼官盥洗于从祀神位之前执罍篚者位于其后【七祀及配享功臣各一洗】又设揖位于东神门外如省牲位【唯不设光禄卿丞捧爼斋郎内常侍以下位】开瘗坎于殿内阶之东方深取足容物南出陛设望瘗位于其南如省馔位【唯不设光禄卿斋郎内常侍以下位】设七祀燎柴于斋宫内设三献官礼官席位于殿下东阶之东南西向南上戸部兵部工部尚书于其南西向北上监察御史大司乐大乐令席位于殿庭之南北向奉礼协律郎太祝太官令位其后俱西上光禄卿席位于监察御史之东北向又设监察御史位于殿上前楹西东向奉礼郎太祝在东西向北上大乐令于乐簴之北北向太官令于酌尊所协律郎位二一于殿上前楹间稍西一于宫架西北向
　　省牲器
　　前享一日行事执事官集初献斋所肄仪太祝习读祝文及视币讫次礼直官赞者分引行事执事官就斋宫内揖位【凡初献行事礼直官引余官皆赞者引】立定礼直官赞揖讫分引诣东神门外省牲位立定礼直官赞揖讫次引大司乐入行乐架次引监察御史入升自西阶【凡行事执事官升降皆自西阶】视涤濯执事者举幂曰洁降复位礼直官稍前曰告洁毕请省牲太祝出班廵牲一匝诣初献前西向躬曰充退复位光禄丞出班廵牲一匝诣初献前西向躬曰腯退复位礼直官赞省牲毕请诣省馔位揖讫引行事执事官各就位立定礼直官赞揖所司省馔具毕礼直官赞省馔毕揖讫俱还斋所光禄丞太祝以次牵牲诣厨授太官令次引监察御史诣厨省鼎镬视祭器涤濯讫协律郎展视祭器乃还斋所未后一刻太官令帅宰人以鸾刀割牲祝史以槃取毛血各置于馔所遂烹牲晡后宫闱令帅其属扫除庙之内外讫还斋所
　　别庙神主过太庙
　　前享一日所司陈仪仗于别庙门之外【清道二人分左右中道执黑漆仗服武弁罗衫革带次幰弩一箭靫全执人并服平巾帻绯衫勒帛次扇二分左右服绯画衫次曲盖一次方繖一服黄画衫次导盖一服黄衫并抹额勒帛次部辖员僚二人分左右服黑平巾帻仪刀紫文袍勒帛次排列职掌四人分左右重行服紫罗寛衫次团扇十四为七重次方扇四次曲盖四重行次方繖二次花盖二已上并分左右服武弁冠绯衫白袴锦螣蛇次排列执掌二分左右服绯衣又于团扇方扇内设行障一在前次行障二次坐障二并分左右次坐障一在后腰舆一在行障坐障内已上服同执花盖部辖节级一名在排列执掌内服同执花盖又加铜带次左右街司衙官十二人分左右为六重外仗分左右厢青衣二人为二重执竿并袋服黑平巾帻青衫袴勒帛次车幡捧四重行服黑平巾帻绯衣袴勒帛水鸾头竿六信幡六为六重皆竿一在前幡一次之服同执扇次防二十为十重服同执曲盖次刀盾二十各盾左刀右为十重服皂衫防勒帛次稍十为五重服青衫抹额勒帛次弓箭十四每弓一箭二箭靫全为七重服银褐衫抹额勒帛次仪刀十为五重服平巾帻银褐衫勒帛次仪锽斧四为二重服同执曲盖】享日丑前五刻所司陈方扇团扇行障坐障于别庙南神门外设腰舆于殿阶之下南向少顷礼直官赞者分引内常侍以下于殿庭北向西上重行立【别庙内常侍行事执事礼直官皆赞者引】赞者曰再拜内常侍以下皆再拜本庙宫闱令升殿开室奏惠恭皇后神主祫享于太庙降殿乘舆奏讫俛伏兴【凡内常侍奏请准此】又宫闱令捧接神主内常侍前置于舆内常侍以下分左右前导诣太庙南神门外幄次东向权奉安仪仗于太庙门外止方扇团扇行障坐障至太庙南神门外止内常侍以下俟导引诣殿上神幄如别仪
　　晨祼
　　享日丑前五刻【行事用丑时七刻】祠祭官引宫闱令入诣殿庭北向立祠祭官曰再拜宫闱令再拜升殿开室整拂神幄帅其属扫除退就执事位次引荐香灯官入诣殿庭北向【凡宫闻令荐香灯官行事皆祠祭官引】祠祭官曰再拜荐香灯官再拜升殿各就执事位次乐正帅工人二舞入就位【登歌工人俟监察御史防阅讫升西阶各就位】次太官令帅其属实馔具毕次引光禄卿入诣殿庭席位北向立赞者曰再拜光禄卿再拜升殿防视礼馔毕次引监察御史陞殿防阅陈设纠察不如仪者【凡防视防阅皆先诣僖祖位以至次位】光禄卿还斋所余官各服其服次引行事执事官诣斋宫内揖位立定礼直官赞揖引诣东神门外揖立定礼直官赞揖次引大司乐大乐令协律郎次引监察御史奉礼郎太祝太官令入就殿下席位北向立次引初献戸部兵部工部尚书亚终献礼直官入就殿下席位西向立祠祭官于殿上赞奉神主次引荐香灯官入室搢笏于祏室内奉帝主出诣殿上神幄设于座【奉神主诣神幄内于几后启匮设于座以白罗巾覆之】执笏退复执事位次引宫闱令奉后主如上仪【以青罗巾覆之】退复执事位于殿上赞奉神主内常侍以下于太庙南门外神幄承别庙神主腰舆入南神西偏门至殿下南向内常侍以下北向立赞者曰再拜内常侍以下再拜候殿上奉神主讫内常侍稍前奏惠恭皇后神主祫享于太庙奏讫退诣惠恭皇后神主前奏请降舆升殿奏讫宫闱令捧神主升自泰阶至殿上本庙宫闱令捧接祔于宣仁圣烈皇后神主之左设于座【奉神主设于座如上仪】内常侍以下退诣东神门内道南以俟祠祭官于殿上赞奉神主讫礼直官稍前赞有司谨具请行事赞者曰再拜在位者皆再拜次引监察御史大司乐大乐令奉礼协律郎太祝太官令各就位立定【太官令就僖祖位尊彛所】次引初献诣盥洗位北向立搢笏盥手帨手执笏诣爵洗位北向立搢笏洗瓒拭瓒以授执事者执笏陞殿诣僖祖位尊彛所东向立【若南北向神位尊彛所即东西向立酌献准此】执事者以瓒授初献初献搢笏执瓒执彛者举幂太官令酌欝鬯讫先诣顺祖位尊彛所北向立【若北为神位尊彛所即南向立酌献准此】初献以瓒授执事者执笏诣僖祖神位前西向【若南向神位即北向立若北向神位即南向立酌献准此】搢笏跪次引奉礼郎搢笏南向跪执事者以瓒授奉礼郎奉礼郎奉瓒授初献初献执瓒以鬯祼地奠讫以瓒授执事者次执事者以币授奉礼郎奉礼郎奉币授初献讫执笏兴先诣顺祖神位前西向立【若北向神位即东向立】初献受币奠讫执笏俛伏兴少退再拜次诣顺祖位次诣翼祖位次诣宣祖位次诣太祖位次诣太宗位次诣真宗位次诣仁宗位次诣英宗位【不诣惠恭皇后位】次诣神宗位次诣哲宗位祼鬯奠币并如上仪俱复位协律郎跪俛伏兴举麾工鼔柷宫架作兴安之乐孝熈昭徳之舞九成偃麾戞敔乐止【凡乐皆协律郎跪俛伏举麾兴工鼔柷而后作偃麾戞敔而后止】既晨祼荐香灯官入取毛血奠于神位前太官令取肝以鸾刀割之洗于欝贯之以膋燎于炉炭荐香灯官以肝膋诏于神位又以堕祭三祭于茅苴退复位
　　馈食
　　享日有司设鼎三十有六于神厨各在镬右光禄帅进馔者诣厨以升牛于镬实于一鼎【肩臂臑肫胳正脊一直脊一横脊一长胁一短胁一代胁一皆二骨以并】次升羊豕如牛各实于一鼎【每位牛羊豕各一鼎】皆设扄幂祝史对举入设于馔幔内候初献升祼入陈于西阶下北向北上祝史抽扄委于鼎右除幂初鼎序入有司执七斋郎捧爼以从至西阶下爼各设于鼎北加于鼎光禄以升牛载于一爼【肩臂臑在上端肫胳在下端脊胁在中】次升羊豕如牛各载于一爼【每位牛羊豕各一爼】鼎先退次引戸部兵部工部尚书诣西阶下搢笏奉爼【戸部奉牛兵部奉羊工部奉豕】升殿宫架丰安之乐作诣僖祖神位前西向跪奠【若南向神位即北向跪奠北向神位即南向跪奠】先荐牛次荐羊次荐豕各执笏俛伏兴有司入设于豆右肠胃肤之前【牛在左羊在中豕在右】次诣每位奉爼并如上仪乐止俱降复位初奠爼讫次引荐香灯官取萧合黍稷擩于脂燎于炉炭当馈熟之时荐香灯官取菹擩于醢祭于豆间三又取黍稷肺祭如初俱借以茅退复位次初献再诣盥洗位宫架正安之乐作【初献升降行止皆作正安之乐】至位北向立搢笏盥手帨手执笏诣爵洗位北向立搢笏洗爵拭爵以授执事者执笏升殿乐止登歌乐作诣僖祖位酌尊所东向立乐止登歌基命之乐【顺祖位大宁之乐翼祖位大顺之乐宣祖位天元之乐太祖位皇武之乐太宗位大定之乐真宗位熈文之乐仁宗位美成之乐英宗位治隆之乐神宗位大明之乐哲宗位重光之乐惠恭皇后位慈安之乐】执事者以爵授初献初献搢笏执爵执尊者举幂太官令酌太尊之泛齐讫先诣顺祖位酌尊所北向立初献以爵授执事者执笏诣僖祖神位前西向立搢笏跪执事者以爵授初献初献执爵祭酒三祭于茅苴奠爵执笏俛伏少立乐止次引太祝诣神位前北向搢笏跪读祝文读讫执笏兴先诣顺祖神位前东向立【若南向神位即西向立】初献拜次诣每位行礼并如上仪太官令复位诣僖祖位酌尊所太祝复位初献将降阶登歌乐作防阶乐止宫架乐作复位乐止次引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升殿诣僖祖位酌尊所东向立宫架作文安之乐孝熈昭德之舞执事者以爵授亚献亚献搢笏执爵执事者举幂太官令酌山尊之醴齐讫先诣顺祖位酌尊所北向立亚献以爵授执事者执笏诣僖祖神位前西向立搢笏跪执事者以爵授亚献亚献执爵祭酒三祭于茅苴奠爵执笏俛伏兴少退再拜诣次位并如上仪退复位【唯七祀先诣司命位奠爵讫兴少立次太祝北向跪读祝文读讫退复位礼官拜】次引太祝彻笾豆【笾豆各一少移故处】登歌恭安之乐作卒彻乐止次引宫闱令束茅讫俱复位礼直官曰赐胙赞者承传曰赐胙再拜在位者皆再拜送神宫架兴安之乐作一成止祠祭官于殿上赞奉神主入祏室次引荐香灯官搢笏奉帝主入祏室【荐香灯官先捧匵置于神座纳神主于匵讫捧入祏室】执笏退复位次引宫闱令奉后主入祏室并如上仪退复位【若别庙神还本庙则俟祠祭官赞纳神主次引内常侍以下先入诣殿庭北向立俟纳神主讫次引内常侍升殿诣英宗神幄内于惠恭皇后神主前奏请惠恭皇后神主降殿乘舆赴本庙奏讫宫闱令捧神主降自泰阶内常侍前导置于舆内常侍以下分左右前导腰舆出太庙南神西偏门至庙门外所司转仪仗导别庙如过太庙之仪腰舆至本庙殿下北向内常侍诣腰舆前奏请惠恭皇后神主降舆升殿奏讫复位本庙宫闱令捧接神主入祏室并如太庙之仪阖戸以降内常侍以下北向西上立赞者曰拜内常侍以下再拜讫退】次引初献戸部兵部工部尚书亚终献礼官就望瘗位有司诣神位前取币束茅苴于坎次引监察御史大司乐大乐令奉礼协律郎太祝就望瘗位立定礼直官曰可瘗寘土半坎本庙宫闱令监视次引初献以下












　　政和五礼新仪卷一百一
<史部,政书类,仪制之属,政和五礼新仪>
　　钦定四库全书
　　政和五礼新仪卷一百二
　　吉礼
　　皇帝时享太庙仪上
　　时日
　　斋戒
　　陈设
　　车驾自大庆殿诣太庙
　　省牲器
　　晨祼
　　馈食
　　车驾还内
　　时日
　　前期降御札以来年孟春时享太庙【夏享准此若秋享冬享时即云以今年某月时享太庙】太常寺帖太史局择日太史局择日报太常寺太常寺叅酌讫申奏具时日散告【若臈享即不帖太史局择日但具时日散告】
　　斋戒
　　前享十日质明有司设行事及助祭文武百官位于朝堂太宰刑部尚书在北南向太宰在左刑部尚书在右【刑部尚书稍却】行事大司乐光禄卿大乐令光禄丞功臣献官在南【如庙献即设行事太宰左丞在南吏部户部礼部兵部工部尚书吏部礼部侍郎及司乐以下位在其南凡设大乐令以下位皆稍却】执事官又在其南俱北向西上监察御史位二在西东向读册举册官奉礼协律太祝郊社太官令在东西向俱北上【奉礼以下位皆稍却】设助祭文武百官位于行事官之南又设行事及助祭亲王宗室位于太庙斋坊少宰刑部侍郎在北南向少宰在左刑部侍郎在右【刑部侍郎稍却】亚终献在南北向西上亲王及行事执事助祭宗室在东西向北上东上閤门御史台太常寺以下分引羣官各就位【凡将引行事助祭文武百官立班即御史台引殿中侍御史一员先入就位】太宰读誓于朝堂刑部尚书涖之少宰读誓于太庙斋坊刑部侍郎涖之誓文曰今年某月某日孟春【夏云孟夏秋云孟秋冬云孟冬腊云季冬臈日】皇帝时享太庙【如庙献即云前一日朝献景灵宫】各其职其或不恭国有常刑读讫【内朝堂执事官奉礼郎以下文官宣徳郎以下武官从义郎以下皆退】余官并对拜讫退皇帝散斋七日于别殿致斋三日【三日于大庆殿一日于太庙】凡散斋不吊丧问疾作乐有司不奏刑杀文书致斋日前后殿不视事唯行享事前致斋一日殿中监帅其尚舍铺御座于大庆殿当中南向设东西房于御座之左右稍北又设西阁及斋室于殿后之左殿上前楹施帘致斋之日质明有司陈法驾卤簿于宣徳门外尚辇陈平辇于垂拱殿庭文武百官俱就次各服其服东上閤门奏请皇帝未后诣斋室通事舍人等自下分引知枢密院事以下诣垂拱殿庭立班东上閤门附内侍进班齐牌垂拱殿帘降皇帝乗辇出至殿上少驻辇官迎驾自賛常起居宣辇官上殿帘卷鸣鞭行门禁卫诸班亲从迎驾自賛常起居次舍人先賛知内侍省官以下常起居次枢密以下通班常起居賛只候引驾枢密知客省事以下至签书东上閤门官分左右立六尚局应奉官只应通侍大夫以下武功大夫以下并先退次管军臣僚宣名常起居賛只引驾并分左右前辇降东阶垂拱殿门外禁卫诸班亲从自賛常起居次行宫使御营廵检一班常起居【如通侍大夫以下知客省事以下武功大夫以下知内侍两省带御器械官充行宫使御营廵检各归本班】至大庆殿后阁降辇入西阁大庆帘降前导官并就次易朝服诣御榻前分左右侍立【知枢密院事签书枢宻院事在东西向左辅一员在知枢密院事之北賛拜东上閤门官一员又在其北并西向知客省事以下在签书枢密院事之南稍东西向北上签书客省事以下又在其南稍却】通事舍人等分引行事执事文武助祭官各綪结佩入诣大庆殿庭立班次引礼部侍郎奏请中严侍臣诣幄奉迎内外符宝郎奉宝先出陈于御榻之左右少顷引礼部侍郎奏外办皇帝服通天冠绛纱袍綪结佩出西阁乗舆称警跸侍卫如常仪由西房至御榻西降舆皇帝即御座南向侍臣夹侍賛拜东上閤门官于榻前賛枢密以下拜殿之上下应在位官皆再拜【东上閤门官賛拜讫转身北向随拜毕西向賛各只候】次礼直官引左辅诣御座前俛伏跪奏左辅具官臣某言请皇帝降座就斋室奏讫俛伏兴还侍位【凡左辅奏请准此】皇帝降座乗舆由东房入斋室侍臣各还所司直卫者如常仪通事舍人分引行事执事文武助祭官以次出【三省亲王枢密宗室起居问圣体并如上仪】应行事执事助祭官及从升者并散斋七日宿于正寝致斋三日各宿于其次【三省枢密院官各宿于本防及都堂侍从官并尚书侍郎分宿于秘书省中书后省余官内庭有所司者各宿于其司诸方客使许赴陪位者各宿于其次】凡散斋治事如故唯不吊丧问疾作乐判书刑杀文书决罸罪人及与秽恶致斋之日官给酒馔唯享事得行其余悉禁与享之官已斋而阙者通摄行事
　　陈设
　　前享三日殿中监帅其属尚舍设大次于太庙东门外道北南向小次于阼阶东稍南西向仪鸾司设文武侍臣次于大次之前随地之宜行事助祭官宗室及有司次于庙之内外设东方南方客使次于文官之后西方北方客使次于武官之后设馔幔于庙南门之外东西相向【每室设馔幔各一】又设七祀次一于殿下横街之北道西东向又设配享功臣次于殿下横街之南道之东西相向【每室配享功臣各为一次】前享二日宫闱令帅其属扫除庙之内外开瘗坎于殿西阶之东南方深取足容物南出陛太常设七祀燎柴于斋宫内光禄牵牲诣祠所大晟陈登歌之乐于殿前楹间稍南北向设宫架于庭中立舞表于鄼缀之间户部陈诸州嵗贡于宫架南龟为前列金次之玉帛又次之余为后东西向前享一日奉礼郎礼直官设皇帝位版于阼阶上饮福位于东序俱西向賛者设亚终献位于小次南稍东助祭亲王宗室使相在其南进币爵酒官受爵酒官奉币官荐牛俎官荐笾豆官荐牛俎豕鱼俎官受币罍奉爵官奉瓉槃官进抟黍官举册官七祀献官在助祭宗室使相之南并西向北上大礼使位于西阶之西稍南【与亚终献班相对】行事光禄卿读册官光禄丞功臣献官在其西助祭宰相使相位大礼使之南执政在其西又设监察御史位二于西阶下俱东向北上奉礼郎太祝太官令于东阶下俱西向北上协律二一于殿上前楹间一于宫架西北俱东向大乐令于登歌乐虡北大司乐于宫架北良醖令于酌尊所俱北向又设助祭文武羣官宗室于横街之南诸方客使位于庙门之外随其方国光禄陈牲于东神门外当门西向以南为上祝史各位于牲后太常设省牲位于牲西大礼使进币爵酒官受爵酒官奉币官受币官罍洗奉爵官奉瓉槃官位于道南北向西上七祀配享功臣献官在后荐牛爼官荐笾豆官大司乐光禄卿进抟黍官读册举册官大乐令光禄丞奉礼协律郎太祝太官令宫闱令位道北南向北上【大乐令以下位皆稍却】监察御史在荐爼官之右异上位稍却光禄设礼馔于东神门外道北南向太常设省馔位版于礼馔之南大礼使进币爵酒官受爵酒官奉币官罍洗奉爵官奉瓉槃官位在南北向西上七祀配享功臣献官在其后监察御史位二在西南向荐牛爼官荐笾豆官大司乐光禄卿进搏黍官读册举册官大乐令光禄丞奉礼协律郎太祝太官令宫闱令位在东西向北上礼部帅其属祝册案于室户外之右司尊彛帅其属设币篚于酌尊所次设笾豆簠簋之位于室户外每室左十有二笾右十有二豆俱为四行加豆二于豆前爼四二在笾前二在豆前各为二重又设爼九在豆右为三重豋一在笾豆间铏三在登前簠一簋一在笾豆外四爼间簠在右簋在右【若夏享秋享则设鉴一在笾之左】设炉炭于室户外稍前设尊彛之位每室牺尊五【秋冬腊享即设着尊】象尊五【秋冬臈享即设壶尊】为二重牺尊在前皆有坫在室户外之左鸡彛一【秋冬臈享即设斚彛】在牺尊之右鸟彛一【秋冬臈享即设黄彛】在象尊之右皆有舟俱加勺幂为酌尊又设太尊二山尊二在室着尊二在殿上象尊二壶尊六在下俱北向西上加幂皆设而不酌太常设七祀位于殿下横街之北次内【司命户灶中霤门厉行】又设配享功臣位于横街之南次内【设韩王赵普周王曺彬位于横街之南道西东向太师薛居正太师石熙载郑王潘美位在其西太师李沆太师王旦太师李继隆位又在西又设太师王曾太师吕夷简侍中曹玮位于横街之南道东西向司徒韩太师曾公亮位在其东次舒王王安石位次太师蔡确又在其东俱北上】皆设神位席太庙设神位版于座首司尊彛设祭器每位左二笾右二豆俎一在神位前爵一次之簠一簋一在爵之前簠在左簋在右象尊一在笾前加勺幂又设俎四豆二笾一簠一簋一槃一篚一于南神门外每室馔幔内设御洗二于阼阶下直东霤北向【盥洗在东爵洗在西】罍在洗东加勺篚在洗西南肆实以巾【若爵洗之篚则又实以瓉及爵加坫】设皇帝位于洗南北向内侍酌水位于洗东执巾位于酌水内侍之北俱西向奉瓉官爵洗西东向又设亚终献盥洗爵位于本位之南太官令盥洗于西阶下七祀配享功臣献官盥洗于从享神位之前【七祀及配享功臣位前盥洗各一】罍篚各设于左右执罍篚者位其后享日丑前五刻宫闱令开室帅其属扫除铺筵在室内北墉下几在筵上如常仪司尊彛入设祭器大府卿帅其属入陈币于篚【币以白】光禄卿帅其属入实笾豆簠簋【笾四行以右为上第一行鱼鱐在前糗饵次之第二行干防在前干枣形塩次之第三行鹿脯在前榛实干桃次之第四行菱在前茨防次之豆四行以左为上第一行芹菹在前笋菹葵菹次之第二行菁菹在前韭苴酏食次之加豆二春实以韭卵夏实以黍鱼秋实以黍豚冬实以稲雁簠实以稲簋实以黍登实以大羮铏实以羮加芼若夏享秋享则笾左之鉴实以氷为之】太官令帅其属入实爼【笾前之爼为二重以北为上第一重以牛腥七体两髀两肩両胁并脊两脾在两端两肩両胁次之脊在中第二重实以羊腥七体其载如牛豆前之爼为二重以北为上第一重实豕腥七体其载如羊第二重实以鱼腥十有五缩载豆右之爼九为三重以北为上第一重以牛羊豕牲首各一第二重一实以牛腥肠胃肺离肺一在上端刌肺三次之肠三胄三又次之一实以羊腥肠胃其载如牛一实以豕腥肤九横载第三重一实以牛熟肠胃一实以羊肠胃一实以豕熟肤其载如腥皆牛在左羊在中豕在右】良醖令帅其属入实尊彛【酌尊之齐鸟彛实以明水鸡彛实以鬰鬯犠尊实以泛齐象尊实以醴齐太尊实以泛齐山尊实以醴齐着尊实以盎齐犠尊实以醍齐象尊实以沉齐各以一尊实明水壶尊三实三酒三实酒明水酒皆在上】又实七祀及配享功臣位礼馔【毎位左二笾一在前鹿脯次之右二豆菁菹在前鹿臡次之爼实以羊豕腥肉簠实以稷簋实以黍爵一象尊一实以祠祭法酒】太常设烛于神位前设大礼使以及行事执事官揖位于东神门外如省牲之位设望瘗位于瘗坎之南如省馔之位所司陈异寳嘉瑞及伐国之寳于宫架之南东西相向















　　政和五礼新仪卷一百二
　　钦定四库全书卷
　　政和五礼新仪卷一百三
　　吉礼
　　皇帝时享太庙仪中
　　车驾自大庆殿诣太庙
　　前享一日文武助祭官先诣太庙祠所其日导驾官以下就次各服其服尚辇奉御进舆于大庆殿乗黄令进玉辂于宣德门内南向设千牛军一员位于左辅之前北向门下侍郎一员位于左辅之前賛者二人位又于其前少顷东上閤门御史台太常寺分引左辅门下侍郎太仆卿乗黄令诣大庆殿西阶下立班北向东上【乗黄令位其后】次引导驾官以下在其后分东西相向立以俟奉迎前导次管军臣僚次行宫使御营廵检等又在其后礼直官通事舍人引礼部侍郎奏请中严【凡左辅门下侍郎礼部侍郎奏请皆礼直官通事舍人引】少顷奏外办皇帝服通天冠绛纱袍乗舆以出降自阶称警跸如常仪宣賛舍人賛左辅以下常起居次导驾官常起居【已起居者止奏圣躬万福】次管军臣僚次行宫使御营廵检等常起居【该宣名者即宣名】太仆卿出诣玉辂所摄衣而升正立执辔导驾官前导皇帝出大庆殿门外至玉辂所千牛将军前跪执辔左辅进当舆前俛伏跪奏左辅具官臣某言请皇帝降舆升辂奏讫俛伏兴退复位【凡左辅奏请准此】乗黄令稍前东向进玉辂皇帝降舆升辂太仆卿立授绥导驾官分左右步导门下侍郎进当辂前俛伏跪奏门下侍郎具官臣某言请车驾进发奏讫俛伏兴退复位【凡门下侍郎奏请准此】车驾动称警跸左辅先诣宣德门内以俟门下侍郎及賛者夹侍以出千牛将军夹辂而趋车驾将及宣德门至侍臣上马所门下侍郎奏请车驾少驻勅侍臣上马左辅前承防退称曰制可门下侍郎传制称侍臣上马賛者承传勅侍臣上马诸侍卫之官各督其属左右翊驾在黄麾内符寳郎奉八寳前导殿中监复部从导驾官夹侍于前賛者在左辅门下侍郎之前侍臣上马毕次大内留守于宣徳门外再拜奉辞门下侍郎奏请车驾进发车驾动称警跸不鸣鼔吹大驾卤簿前导诣太庙车驾将至太庙东上閤门御史防分引文武助祭官宗室客使礼直官賛者引行事执事官俱诣庙西门外立班再拜奉迎讫退【内已起居者止奏圣躬万福】车驾及门少驻文武侍臣皆下马导驾官歩导入庙门西车驾动千牛将军夹辂而趋迎庙南门廽辂南向千牛将军立于辂右左辅奏请皇帝降辂皇帝降辂歩入庙稍东左辅奏请皇帝乗舆尚辇奉御进舆皇帝乗舆以入斋殿侍卫如常仪导驾官歩导至殿门皇帝降舆归殿后閤帘降通事舍人承防勅羣臣各还次学士院以祝册授通进司进御书讫付尚书礼部【若朝献即并如袷享大礼车驾自景灵宫诣太庙仪】
　　省牲器
　　省牲之日未后二刻宫闱令帅其属扫除庙之内外司尊彛帅府史及执事者以祭器入设于位【凡祭器皆借以席笾豆又加巾盖】太府卿入陈币于篚【告洁毕权撤】未后三刻礼直官賛者分引大礼使以下诣东门外省牲位立定光禄卿丞执事者牵牲就位礼直官賛者引大司乐入行乐架【凡亚终献行事皆礼直官太常博士引大礼使执事官及申眡涤濯官受爵酒官进爵酒官行事皆礼直官引余官皆賛者引】次引眡涤濯官入升自西阶【凡行事执事官升降皆自西阶】眡涤濯次引申眡涤濯官申眡涤濯执事者皆举幂曰洁俱复位礼直官稍前曰告洁毕请省牲次引省牲官稍前省牲讫退复位次引光禄卿出班廵牲一匝西向躬曰充曰傋次引光禄丞出班廵牲一匝西向躬曰腯俱复位礼直官稍前曰省牲毕请就省馔位揖讫引大礼使以下各就位立定礼直官賛揖所司省馔毕具礼直官賛省馔毕揖讫俱还斋所光禄卿丞及执事者以次牵牲诣厨授大官令次引省鼎镬官诣厨省鼎镬视濯溉协律郎展视乐器乃还斋所戍后一刻太官令帅宰人以鸾刀割牲祝史各取毛血实于槃又取膟膋实于登俱置馔所遂烹牲宫闱令帅其属扫除庙之内外
　　晨祼
　　享日丑前五刻【行事春冬用丑时七刻夏秋用丑时一刻】诸享官及助祭之官各服其服宫闱令开室帅其属扫除太府卿入陈币光禄卿入实笾豆簠簋太官令入实爼良醖令入实尊彛乐正帅工人二舞以次入与执事者尊罍篚幂者各就位次执事官各入就位次通事舍人分引文武助祭官及宗室客使賛者引荐羊爼官以下宗室各入就位礼直官賛者分引大礼使以下行事执事官诣庙东门外揖位立定礼直官賛揖次引监察御史次引大礼使以下入就位次引监察御史按视殿之上下纠察不如仪者退复位尚辇奉御进舆于斋殿皇帝服通天冠绛纱袍乗舆以出近侍及扈从之官导从至大次门外皇帝降舆入次降礼仪使枢宻院官太常卿东上閤门官太常博士礼直官分立于大次左右次引礼部侍郎诣前奏请中严少顷又奏外办符寳郎奉寳陈于宫架之北礼仪使当次前俛伏跪奏礼仪使具官臣某言请皇帝行事奏讫俛伏兴还侍位【礼仪使奏礼仪毕准此】帘卷皇帝服衮冕以出侍卫如常仪礼仪使以下前导至东神门外殿中监跪进大圭殿中少监副之【凡殿中监进圭受圭皆少监副之】礼仪奏请执大圭前导皇帝入自正门【侍卫不应入者止】协律郎跪俛伏举麾兴【凡行事执事者取物奠物皆跪俛伏兴】工鼓柷宫架干安之乐作【皇帝升降行止皆奏干安之乐】至阼阶下偃麾戞乐止【凡乐作皆协律郎跪俛伏举麾兴工鼓柷而后作偃麾戞而止】升自阼阶登歌乐作【左右侍卫之官量人数升】至版位西向立乐止礼仪使以下分左右侍立【凡行礼皆礼仪使枢宻院官太常卿东上閤门官太常博士礼直官前导至位即分立于左右】祠祭官于殿上賛奉神主次引荐香灯官入室搢笏于祏室内奉帝主出诣殿上神幄设于坐【奉神主诣神幄内于几后启匮设于坐以白罗巾盖之】执笏退复执事位次引宫闱令奉后主如上仪【以青罗巾盖之】退复执事位祠祭官于殿上賛奉神主讫礼仪使前奏有司谨具请行事又奏请再拜皇帝再拜賛者曰再拜在位官皆再拜次引奉瓉官诣僖祖室神位前西向立奉瓉槃官诣爵洗西东向立礼仪使前导皇帝诣盥洗位登歌乐作降自阼阶乐止宫架乐作至洗位北向立乐止内侍酌水以进礼仪使奏请搢大圭盥手内侍跪取巾于篚兴以进皇帝帨手内侍授巾跪奠于篚礼仪使奏请执大圭前导皇帝诣爵洗宫架乐作至洗位北向立乐止奉瓉槃官跪取瓉于篚兴以进礼仪使奏请搢大圭受瓉内侍酌水以进礼仪使奏请洗瓉内侍跪取巾于篚兴以进皇帝拭瓉内侍受巾跪奠于篚奉瓉槃官捧槃升自东阶礼仪使奏请执大圭前导皇帝升殿大礼使从【皇帝升降大礼使从】宫架乐作至阼阶下乐止升自阼阶登歌乐作礼仪使前导皇帝诣僖祖室乐止奉瓉槃官诣僖祖室尊彛所西向立以瓉涖鬯执彛者举幂宗室酌鬰鬯讫先诣次室尊彛所北向立礼仪使前导皇帝入诣僖祖室神位前北向立礼仪使奏请搢大圭跪奉瓉槃官西向立以瓉授奉瓉官西向跪以进礼仪使奏请执圭瓉皇帝执瓉以鬯祼地奠之奉瓉官受瓉以授奉瓉槃官奉瓉槃官以槃受瓉讫俱诣次室以俟礼仪使奏请执大圭俛伏兴前导皇帝出户外北向立礼仪使奏请再拜皇帝再拜礼仪使前导皇帝诣翼祖室次诣宣祖室次诣太祖室次诣太宗室次诣真宗室次诣仁宗室次诣英宗室次诣神宗室次诣哲宗室祼鬯并如上仪奉瓉官奉瓉槃官酌鬰鬯宗室俱复位礼仪使前导皇帝还版位登歌乐作至位西向立乐止宫架作兴安之乐文德之舞九成止执事宗室奉毛血槃及肝膋豆立于南门外奉炉炭萧蒿稷黍者各立于其后以次由正门入升殿其执事宗室各取于阶下上入实于室奉毛血肝膋者各退立于尊所次执事宗室奉炉炭设于室户外之左其萧蒿稷黍各置于炉炭以次出太官令取肝以鸾刀割之洗于鬰鬯贯之以膋燎于炉炭荐香灯官以肝膋入诏神于室又出以堕祭于室户之外左三祭于茅苴降诣盥洗位盥手升复执事位

　　政和五礼新仪卷一百三
　　钦定四库全书
　　政和五礼新仪卷一百四
　　吉礼
　　皇帝时享太庙仪下
　　馈食
　　享日有司陈鼎四十于神厨各位镬右太官令帅进馔者诣厨以匕升牛于镬实于一鼎【肩臂臑肫胳正脊一直脊一横脊一长胁一短胁一代胁一皆二骨以并】次升羊豕如牛各实于一鼎次升鱼十有五实于一鼎【毎室牛羊豕鱼各一鼎】皆设扄幂执事宗室对举入设于每室馔幔内东西相向以北为上光禄实笾豆簠簋于毎室馔幔内【笾实以粉餈豆实以糁食簠实以粱簋实以稷】次引视腥熟之节候皇帝晨祼讫还位乐止次引荐笾豆簠簋官诣馔所奉爼以入太官令引入正门宫架丰安之乐作设于西阶下北面北上奉牲者在南执事宗室抽扄委于鼎右除幂初鼎序入执事宗室执及爼以从至西阶下各设于鼎右匕加于鼎太官令以升牛载于一爼【肩臂臑在上端肫胳在下端脊胁在中】次升羊及豕各载于一爼其载如牛次升鱼载于一爼其载如豕【毎室升羊豕鱼各一爼】鼎先退宗室进彻毛血槃以次出次荐笾豆簠簋荐爼官搢笏奉爼以升执事宗室各迎取于阶上荐笾豆簠簋官奉笾豆簠簋于神位前北向跪奠启奏于下执笏俛伏兴有司设笾于糗饵前豆于醓醢前簠于稲前簋于黍前次荐爼官奉爼诣神位前北向跪奠先荐牛次荐羊次荐豕及鱼各执笏俛伏兴有司设牛羊豕爼于肠胃肤之前【牛在左羊在中豕在右】鱼爼于牲首之右诣次室奉奠并如上仪乐止俱降复位次奉肝膋宗室取萧合黍稷擩于脂燎于炉炭各还尊所当馈熟之时取菹擩于醢祭于豆间三又取黍稷肺祭如初皆借用茅各还尊所次引奉币官进币官受爵酒官进爵酒官升诣僖祖室奉币官进币官受爵酒官进爵酒官在东西向立北上受币官在东西向立次引奉爵酒官诣爵洗西东礼仪使前导皇帝诣盥洗位登歌乐作降自阼阶乐止宫架乐作至洗位北向立乐止内侍酌水以进礼仪使奏请搢大圭盥手内侍跪取巾于篚兴以进皇帝帨手内侍跪受巾奠于篚礼仪使奏请执大圭前导皇帝诣爵洗位北向立乐止次奉爵酒官跪取爵于篚兴以进礼仪使奏请搢大圭受爵内侍酌水以进礼仪使奏请洗爵内侍跪取巾于篚兴以进皇帝拭爵内侍受巾跪奠于篚奉爵酒官受爵升自东阶礼仪使奏请执大圭前导皇帝升殿宫架乐作至阼阶下乐止升自阼阶登歌乐作殿中监跪进镇圭礼仪使奏请搢大圭执镇圭前导皇帝诣僖祖室乐止宫架作基命之乐【翼祖室大顺之乐宣祖室天元之乐太祖室皇武之乐太宗室大定之乐真宗室熈文之乐仁宗室美成之乐英宗室治隆之乐神宗室大明之乐哲宗室重光之乐】文乐作奉爵酒官奉爵诣僖祖室酌尊所西向执尊者举幂良醖令酌牺尊之泛齐讫先诣次室酌尊所北向立礼仪使前导皇帝入诣僖祖室神位前北向立内侍先设缫籍于地礼仪使奏请跪奠镇圭于缫籍执大圭俛伏兴又奏请搢大圭跪次内侍跪取币于篚以授奉币官奉币官授进币官进币官西向立跪以进礼仪使奏请受币皇帝受奠讫受币官东向跪受以兴进奠于僖祖神位前次奉爵酒官以爵授进爵酒官进爵酒官西向跪以进礼仪使奏请执爵祭酒【三祭于茅苴】奠爵执大圭俛伏兴次奉币官进币官受币官奉爵酒官受爵酒官俱诣次室以候礼仪使前导皇帝出户外北向又奏请少立乐止内侍取镇圭缫借诣次室先设缫借于地次举祝册至户外之右读册官搢笏东向跪读册文读讫执笏兴先诣次室户外东向立礼仪使奏请再拜皇帝再拜讫有司入奠于神位之右兴还尊所礼仪使前导皇帝诣次室奠币酌献并如上仪次奉币官进币官受币官奉爵官受爵酒官进爵酒官俱降复位内侍举镇圭缫借以镇圭授殿中监以还有司读册官以下俱降复位礼仪使前导皇帝还版位登歌乐作至位西向立乐止礼仪使奏请还小次登歌乐作前导皇帝降自阼阶乐止宫架乐作将至小次礼仪使奏请释大圭殿中监跪受大圭皇帝入小次帘降乐止文舞退武舞进宫架正安之乐作舞者立定乐止初皇帝将诣小次礼直官太常博士引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升诣僖祖室酌尊所西向立宫架作正安之乐武功之舞执事者以爵授亚献亚献搢笏执爵执尊者举幂大官令酌象尊之醴齐讫先诣次室酌尊所北向立亚献以爵授执事者执笏入诣僖祖室神位前北向立搢笏跪执事者以爵授亚献亚献执爵祭酒三祭于茅苴奠爵执笏俛伏兴出户外北向再拜次诣每室酌献并如上仪乐止降复位初亚献行礼将毕次礼直官太常博士引终献诣洗及升殿酌献并如亚献之仪降复位初终献既升次引七祀及配享功臣献官诣盥洗位搢笏盥手帨手执笏进诣神位前搢笏跪执爵三祭酒奠爵执笏俛伏兴再拜诣次位并如上仪退复位【唯七祀先诣司命位奠爵讫兴少立次引太祝进诣神位前北向跪读讫退复位献官再拜】皇帝既晨祼光禄以牛左臂一骨及长胁短胁俱二骨以并载于胙爼升设于僖祖室户外候终献既升献次引进爼官进搏黍官太官令诣饮福位北向立奉爼豆爵酒者各位于其后礼仪使奏请诣饮福位帘卷出次宫架乐作殿中监跪进大圭礼仪使奏请执大圭前导皇帝至阼阶下乐止升自阼阶登歌乐作至饮福位乐止登歌禧安之乐作皇帝诣饮福位西向立尚醖典御执尊诣酌尊所良醖令酌上尊福酒合置一尊典御奉尊诣饮福以授殿中少监尚醖奉御执爵殿中少监酌之奉御以爵酒授殿中监殿中监北向捧以立礼仪使奉请再拜皇帝再拜殿中监跪以爵酒进礼仪使奏请搢大圭跪受爵祭酒【三祭于地】啐酒奠爵殿中监跪受爵兴设太祝帅执事者持胙爼进减神位前正脊二骨横脊加于爼上内侍受爼以授进爼官进爼官南向跪以进皇帝受爼奠之进爼官受爼以兴降复位太官令取黍于簋抟以授进抟黍官抟黍官受以豆北向跪以进皇帝受跪奠之进抟黍官受豆以兴降复位次殿中监再跪爵酒进礼仪使奏请受爵饮福酒奠爵殿中监受虚爵兴以授典御奉御执事者俱降复位礼仪使奏请执大圭俛伏兴又奏请再拜皇帝再拜乐止礼仪前导皇帝还版位登歌乐作至版位西向立乐止次引彻笾豆官升殿彻笾豆彻牛爼官升殿彻爼【笾豆爼各一俱少移故处】登歌丰安之乐作卒彻乐止彻笾豆官彻牛爼官降复位礼直官曰赐胙行事助祭官拜賛者承传曰赐胙再拜在位官皆再拜送神宫架兴安之乐作一成止祠祭官于殿上賛纳神主次引荐香灯官搢笏帝主入祏室讫【荐香灯官先捧匮置于神座纳神主于匮讫捧入祏室】执笏退复位次引宫闱令奉后主如上仪退复位礼仪使奏礼毕前导皇帝降阼阶登歌乐作降自阼阶乐止宫架乐作出门乐止礼仪使奏请释大圭殿中监跪受大圭皇帝还大次礼部郎中奏请解严皇帝常服乘舆还斋殿宫闱令以稷黍肺祭借用白茅束而埋之于西阶东有司各取币置于次次大礼使以下就望瘗位礼直官曰可瘗窴土半坎本庙宫闱令监视次引大礼以下诣东门外揖位立礼直官賛礼毕揖讫退文武助祭官及宗室以次引七祀望燎位南向立有司置祝版于燎柴焚讫退大官令帅其属彻礼馔次监察御使诣殿监视収彻方退宫闱令阖户以降乃退太常藏祝版于匮
　　车驾还内
　　前期殿中监帅其属尚舍设御幄于大庆殿门外之东南向大晟设宫架于宣德门外稍南其日礼毕所司转仗卫卤簿于还途如来仪文武百官宗室客使先诣宣德门外就次以俟立班奉迎乗黄令进金辂于御幄前南向千牛将军一员执长刀立于辂前尚辇奉御进于斋殿导驾官俱诣斋殿门外奉迎礼部侍郎奏请中严少顷又奏外办帘卷皇帝服通天冠绛纱袍乗舆以出应道驾官等并迎驾奏圣躬万福【内只应官賛谢皆再拜】歩导出殿门外太仆卿出诣金辂所摄衣而升正立执辔皇帝乗舆降自西阶至金辂所左辅奏请皇帝降舆升辂【有司仍具大辇若乗辇即奏云降舆升辇】太仆卿立授绥千牛将军驭驾如来仪门下侍郎奏请车驾进发车驾动称警跸侍卫如仪至侍臣上马所门下侍郎奏请车驾少驻勅侍臣上马左辅前导承防退称曰制可门下侍郎传制侍臣上马賛者承传勅侍臣上马门下侍郎奏请车驾进发车驾动称警跸鼓吹及诸军乐振作车驾将至宣德门外文武百官宗室客使立班再拜奉迎次大内留守见再拜讫退车驾至宣德门外驻文武侍臣皆下马歩导千牛将军降立于辂右车驾动千牛将军夹道而趋大乐正令奏采茨之乐入门乐止【圜】




　　政和五礼新仪卷一百四
　　钦定四库全书
　　政和五礼新仪卷一百五
　　吉礼
　　时享太庙仪【有司行事】
　　时日
　　斋戒
　　陈设
　　省牲器
　　晨祼
　　馈食
　　时日
　　太常寺预于隔季以孟春择日享太庙关太史局【孟夏孟秋孟冬并准此若腊享则预以隔季以季冬臈日享太庙关太史局】太史局择日报太常寺【臈享则以其日报太常寺】太常寺叅酌讫具时日散告
</div>
    <div class="pagination">
<a href="政和五礼新仪_page44.html">上一页</a><span>...</span><a href="政和五礼新仪_page40.html">40</a><a href="政和五礼新仪_page41.html">41</a><a href="政和五礼新仪_page42.html">42</a><a href="政和五礼新仪_page43.html">43</a><a href="政和五礼新仪_page44.html">44</a><span class="current-page">45</span><a href="政和五礼新仪_page46.html">46</a><a href="政和五礼新仪_page47.html">47</a><a href="政和五礼新仪_page48.html">48</a><a href="政和五礼新仪_page49.html">49</a><a href="政和五礼新仪_page50.html">50</a><span>...</span><a href="政和五礼新仪_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
