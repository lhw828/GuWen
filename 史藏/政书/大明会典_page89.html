<!DOCTYPE html>
<html>
<head>
    <meta charset="UTF-8">
    <title>大明会典 - 第 89 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 89 页/共 713 页</h1>
    <div class="content">○十八年奏准、太医院官、从吏部会官考察
○嘉靖二十四年奏准、太医院官照例考察
凡国子监官。正统元年奏准、从礼部尚书、及祭酒、司业、公同考察。如无学行者、送部别用。今亦从吏部都察院考察
凡两京府县官。弘治十七年奏准、顺天府治中通判等官、俱从京官六年一次考察。京县官、仍令抚按官开报贤否
○正德六年奏准、应天府治中以下、顺天府经歷以下、宛平、大兴、上元、江寧四县、俱从京官例考察
○嘉靖三十年题准、南京吏部都察院、遇京官六年考察之期、将应天府、并上元、江寧二县、随同南京官员考察。其所属在外句容等县。每於三年朝覲之期。本府堂上官带领赴京。听候部院考察。如通州、良乡等州县例
凡上林苑监官。正德六年奏准、从京官例考察凡考察降黜等第。景泰三年、令各部属才力不胜者、降典史。老疾者、冠带致仕
○成化四年、令年老无為、贪淫酷暴者、革职
○后分為四等。年老有疾者致仕。贪者為民。不谨者冠带閒住。浮躁浅露、才力不及者、俱降一级、调外任 【遂為定例】
王府官
凡
王府官。旧不考察。嘉靖元年题准、除典仪、典膳、奉祠、教授等官、照旧不考外。其长史、审理、纪善、若有拨置妄為、及不能铃束府中官属旗校人等者、许各该抚按官、於考察京官之年、开具实跡、奏请定夺
○隆庆三年题准、除良医典乐引礼舍人、原无陞补者、照旧不考外。其护卫首领、典簿、典膳、奉祠、典宝、典仪、工正、教授、及
郡王教授、典膳等官、务与长史、审理、纪善一体查覈。有老疾不谨、及占缺年深者、各该抚按官开奏
○五年题准、长史有贪肆者、不必候六年考察。许不时参劾、以凭惩治
○万历十年议准、抚按官於长史以下贤否、严访实跡。巡抚於年终巡按於復
命、各造册送部。不检者、参处。有爱惜名节者、於
王府员缺递陞、左长史保陞服俸
考察通例
凡内外官遇该考察。有央求势要嘱託者、即以不谨黜退
凡考察有诬枉者。天顺八年、令部院会同
内阁、考察在京五品以下文职、并在外布按二司官、有不公者、许科道官指实劾奏。南京考察不公者、许南京科道官劾奏
○嘉靖六年、令朝覲考退官员、果有执法被诬夺职。许大臣言官、即时论辩。吏部查访可否、具奏定夺
凡考察官员奏辩。弘治八年奏准、若被黜官员、有不服考察、摭拾妄奏者、发遣為民
○嘉靖二十四年奏准、各衙门黜退降调官员、不许在京潜住、造言生事、摭拾妄奏。违者、不分有无冠带、俱发口外為民

举劾

旧制在外官员、有旌异保留纠劾之例、今抚按官皆得行之。所至地方、又有不时论劾。有復
命举劾。歷年事例不同故备著之
凡有司举奏旌异。洪武四年、令监察御史、按察司官、巡歷去处、但有守法奉公、廉能昭著者、随即举闻
○宣德十年
詔、府州县官廉能公正、能恤民者、亲临上司、宜以礼待。仍具政蹟奏闻、以凭旌擢
○弘治六年奏准、各处抚按、并布按二司、遇府州县官、才行俱优者、无分岁贡吏员出身、一体保举、五品以上官员、果有才德出眾者、开报吏部、奏请定夺
○九年奏准、在外布按二司府州县等官、及教官、有政蹟才行者、并许抚按奏举
○十八年奏准、凡天下诸司官员、才行超卓者、抚按官从公访举。待后朝覲日、照例旌奖、以励庶官
○嘉靖元年、
敕抚按官。各属官但有诚心爱民者、虽杂流出身、一体旌奖
凡有司任满保留。宣德八年奏准、在外官员九年考满、有保留者、行所属布政司、按察司、及直隶巡按巡抚官覆勘
○天顺元年奏准、有司官员、政蹟显著、能得民心者、考满去后、许所属人民、赴巡按御史处保留。御史仍会各该上司覆勘、即与奏闻、以凭旌异陞用。若有作弊妄保者、罪坐所由
凡抚按举劾有司。成化七年奏准、有司官必待三年六年、政蹟卓异、方许荐举、仍令吏部先察举主。举者廉、即用其人、不必覆勘。举者非人、虽有政蹟、亦必覆勘
○正德十一年、令有司歷任二年之上、果有卓异政蹟、方许抚按荐举。赃滥连坐
○嘉靖九年题准、抚按荐举官员、须歷任年深、政蹟卓异、方许举奏。若有不公、及所举之人、或以贪酷等项问革、吏部举奏连坐
○十一年题准、朝覲年分、考察既毕、备查被黜方面有司官员、追究所举。巡按御史、四人以上、革职閒住。二人以上、降一级、调外任。一人、罚俸半年
○嘉靖十七年
詔、抚按官有滥举市恩、及贤否倒置、举劾异同者。该科不行纠奏、一体究治
○二十一年题准、抚按官、不许将陞迁任浅、及去任久者、一概荐举。仍通行直隶各府、浙江等按察司、每年终将抚按、及别差御史、奖劝过官员批词、造册送部。查所荐劾、并开报考语。或一人自相牴牾、或彼此荐劾不同、考语贤否各异、题调勘实。罪其诬者
○四十一年题准、如有被劾考察革任致仕听勘听调等项、抚按官不许更行举劾、如违参究、仍将奏词立案
○四十三年议准养病丁忧陞迁去任官员、抚按若有举无劾、听吏部一体查究
○四十五年议准、抚按官在地方、未及半年、丁忧养病者、俱不许一概举劾
○隆庆六年题准、今后各抚按衙门、纠劾庶官。拟為民者、必述其贪酷之实。拟閒住者、必述其不谨罢软之实。拟致仕者、必述其老疾之实。拟降调改教者、必述其行止未亏、不宜繁剧之实。应提问者、不得止论罢官。巳经降调者、不得再论不及。如有仍前议拟失当者、听本部参究
○万历十年议准、抚按官被论不拘罢降勘调听用、及丁忧、虽係半年之上、不许举劾。若遇考察年近、抚按止有一员见在、而见在復有丁忧被论者、不在此例
○又议准、抚按官举劾、应会同者、照例会同。如果独见甚真、即从直具奏、不必以异同為嫌
○十一年、令抚按官復
命、论劾到部、不分考察年分、即与题覆。若考察将近、不必又行不时论劾
○十三年题准、抚按参奏所属官员、法当提问者、先拟革职、俟得
旨后、拟议奏闻。不得先拟為民、而后行提问
凡总督官、及中差御史举劾。嘉靖二十三年、令只於专职所属论列、不许一概滥及
○二十五年题准、中差御史举劾官员。内係专属者、量為查覆。其餘仍候抚按奏到之日、参酌相同、一併题请
○二十六年、令总督都御史、并中差御史所劾、吏部查访相同、即与题覆、不必候抚按奏到
○三十八年、令中差御史、止许举劾本差事内官员、如违参治
凡巡视五城御史举劾。嘉靖四十年题准、将兵马等官、每岁终会本举劾
○四十三年题准、南京五城兵马、照在京事体行
○隆庆四年题准、今后两京五城兵马司官、岁终举劾不必行。只令各城御史、差满备造考语、送部院以凭查考
○万历五年题准、五城兵马、岁终仍会本举劾
○六年题准五城兵马于岁终举劾之外。如有贪酷显著、坏法殃民者、仍不时参劾
凡论劾查勘隆庆二年、令各抚按官、都著严察奸贪、访有实跡者、不论官职崇卑、遵依律例、追赃治罪。亏枉者、亦许从实辩雪。但有容奸挠法、著科道官指实参劾
○万历四年、令各抚按官或以风闻论劾。奉
旨查勘。务要虚心从公问拟。不许偏执成说、及以出身资格、任意低昂、致枉公论
○十一年、令部院奉
旨立限、务查道里远近、酌量定拟。其追徵钱粮、缉捕盗贼、及隔别地方人犯、势难速结者、方准奏明改限

致仕

国初官员、凡以礼致仕者、与见任同。
朝廷待以优礼。又有陞秩给俸、
赐敕之典。其后大臣致仕。或给驛还乡、或
命有司、岁拨人夫、月给食米有差。其尤宠异者或
赐敕、或加赐白金文綺、或又官其子孙、皆
特恩云。职掌旧属勋司、今改归此
洪武元年令、凡内外大小官员、年七十者、听令致仕。其有
特旨选用者、不拘此例
○十三年、令文武官六十以上者、皆听致仕
○二十六年定、凡官员年七十以上、若果精神昏倦、许令亲身赴京
面奏。如准、吏部查照相同、方许去官离职
○弘治四年奏准、自愿告退官员、不分年岁、俱令致仕
凡两京大臣乞休、照例题覆致仕。如年力未衰者、拟令回籍调理、病痊起用。或令在任调理
凡内外文武官、年老致仕者。洪武十二年、令三品以上仍旧。四品以下者、各陞一等、给与
誥敕。其歷事未及三年、及為事降用、或工役屯种取到者、依本等职事致仕、不给
誥敕
○永乐十九年
詔、文武官七十以上、不能治事者、许明白具奏放回致仕。若无子嗣、孤独不能自存者、有司月给米二石、终其身
○宣德十年
詔、文武官年未及七十、老疾不能任事者、皆令冠带致仕、免其杂泛差徭
○成化二十二年
詔、在京文职、以礼致仕者、五品以上、年及七十、进散官一阶。其中廉贫不能自存、眾所共知者、有司岁给米四石
凡考满官员告致仕者。九年考称无过、陞二级、致仕。不称、有过、以原职致仕
○成化四年
詔、听选官员九年考满、该陞用者。年力衰迈、不能任事、照该陞品级、给与散官致仕
○十一年
</div>
    <div class="pagination">
<a href="大明会典_page88.html">上一页</a><span>...</span><a href="大明会典_page84.html">84</a><a href="大明会典_page85.html">85</a><a href="大明会典_page86.html">86</a><a href="大明会典_page87.html">87</a><a href="大明会典_page88.html">88</a><span class="current-page">89</span><a href="大明会典_page90.html">90</a><a href="大明会典_page91.html">91</a><a href="大明会典_page92.html">92</a><a href="大明会典_page93.html">93</a><a href="大明会典_page94.html">94</a><span>...</span><a href="大明会典_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
