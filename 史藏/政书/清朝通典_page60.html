<!DOCTYPE html>
<html>
<head>
    <meta charset="UTF-8">
    <title>清朝通典 - 第 60 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 60 页/共 61 页</h1>
    <div class="content">　　英吉利

　　英吉利一名英圭黎红毛番种也距广东计程五万余里王姓名世系远者不可考其近者名弗氏京也治传子昔斤京也治又传子非立京也治
　　康熙间英吉利始来通市后数年不复来
　　雍正七年后互市不绝
　　乾隆七年十一月英吉利巡船遭风飘至澳门海面广东抚臣资给回国二十二年禁英吉利商舶不准于浙贸易自是皆收泊广东其土产有大小绒哔叽羽纱紫檀火石及所制玻璃镜时辰钟表等物精巧绝伦二十七年夷商白兰等求仍照前通市两广总督苏昌奏请照东洋铜商丝斤搭配绸缎之例酌量配买报可自是英吉利来广互市每船如额配买岁以为常所属有亚齐国 【 见前】

　　千丝腊

　　千丝腊与英吉利相近风俗亦相同每岁驾夹板船来广东互市处吕宋速巫等地为贸易之所干丝腊国常分遣小臣镇守吕宋

　　荷兰

　　荷兰俗称红毛番亦曰红夷与法兰西相接其国有大山名那兰山山麓建城其人深目长鼻须眉发皆赤其国受朝敕称王名列外服俗奉天主教性强悍所恃惟巨舟大炮舟长三十余丈广六尺厚二尺余树五桅后为三层楼傍设小牕置铜炮桅下置二丈巨铁炮发之可洞裂石城震数十里然舟大难转遇浅沙即不能动云其所役使名乌鬼入水不沈能走海面如平地其土产有马珊瑚哆啰绒哔叽缎镜丁香檀香自鸣钟冰片琥珀鸟鎗火石皆充贡物所制刀剑可屈伸萦绕如带明万历中来侵吕宋泊香山澳入澎湖岛寻据台湾
　　我朝顺治十年广东抚臣奏荷兰愿备外藩谨修职贡十三年六月国王墨投为也甲必丹物马绥极遣使表贡奉旨令八年一朝并赐敕谕令贡使赍捧归国
　　康熙三年大兵渡海攻郑锦等荷兰国率舟师助剿上嘉其功赐国王文绮白金等物二十五年六月国王遣使请进贡五年一次并请贡道由福建入许之是年定减荷兰贡额赐敕慰谕乾隆元年特命减荷兰国税额二十七年准荷兰夷商每船配买丝斤绸缎皆有定额着为例

　　法兰西

　　法兰西一名佛郎机亦红毛番种也东与荷兰接其国都地名巴离士国王姓无卢蒙名雷士坚治父名雷士吉多治祖名雷士爹利治其人长身高鼻拳发赤须恃强凌轹诸国无所不往士产有象犀珠贝市易但伸指示数虽母千金不立约契
　　我朝顺治四年八月广督佟养甲疏言法兰西国人明季寓居壕境澳与粤商互市后因阑入省会遂饬禁止请嗣后仍准番舶通市上从之自是每岁通市不绝惟禁入省会耳

　　瑞国

　　瑞国在海洋中国中土地平衍有大山三产红铜民为开采纳于王王所居名仕的哥卢国人会聚之地名乙顿巴梨盖泊船总汇处也其人信奉天主
　　自雍正十年以后通市不绝其国王曰土的亚多传子非里地方非里地方传子亚敦非里地方云

　　连国

　　连国地居海洋中凡历六万余里至广东界王所居名颠地墨王名非厘德历王父名奚成王祖名奚厘成其远者莫考国人风俗同英吉利土产有黑铅琥珀白金及大青蒲萄干之属
　　雍正间有夷商来广通市后岁以为常粤省商人无至其国者

　　皇朝通典卷九十八

　　●皇朝通典卷九十九

　　边防三

　　○边防三

　　西序畧

　　△西序畧

　　（臣）等谨按杜氏边防典西方凡七十五国五朝续典分西及西北凡八十二国以今舆地考之诸国疆界半在伊犁回部之内以至青海西藏久为服属余则今古殊名旧迹湮没有不可详考者恭惟我皇上圣武布昭鸿猷式廓歼巨憝而拓版疆天山南北尽同亦县黄图羣优游于闿泽于是附近葱岭之东西布鲁特安集延霍罕拔达克山博洛尔诸国葱岭以外远抵西海之■〈王荅〉什罕爱乌罕诸国延颈企踵沥诚慕化贡使频来骈生并育皇上广开渥泽召见赐宴俾与观灯火暨阅射赏赉优厚欢欣忭跃之诚周浃于大蒙之宇凡昔汉唐以来羁縻驾驭不克招致者一旦畏威怀德并游于圣化之中洵超轶前古之隆轨矣西洋意达里亚博尔都噶尔亚诸国去中土八万余里输诚慕化贡献不绝其人来处中土者天文推步之法制器尚象之能亦俾得各用所长专门不废遴厥才良得以筮仕効职至其所崇天主之教则但使自沿其俗严禁流传勿使得淆闻见葢圣人仁育义正之怀收其人必尽其用安其俗不存其教而声教翔洽远达于重溟冰海之墟尤前古所未有也爱乌罕诸国实邻西海西方之地至此巳尽而西洋诸亚则悬处巨海之外其地尤为辽敻云

　　西

　　?西

　　东布鲁特
　　西布鲁特
　　安集延
　　塔什罕
　　拔达克山
　　博洛尔
　　爱乌罕
　　西洋意达里亚
　　西洋博尔都噶尔亚

　　东布鲁特

　　东布鲁特回部别种也在天山北准噶尔部西回部西北东南距河克苏城七百九十里东北距伊犁一千四百里其部有五曰萨雅克鄂拓克图鲁起拜主之曰萨拉巴噶什鄂拓克车里克齐主之户各一千有奇两头目不相统属有玛木克呼里兼辖之曰霍索楚鄂拓克迈他克主之曰启台鄂拓克喀喇博托主之户俱千有奇析居搭拉斯地曰萨娄鄂拓克阿克拜主之其酋长戴毡帽衣锦衣民人冠无皮饰衣褐旧为乌孙西部地其国旧游牧处在特木尔图淖尔左右后为准噶尔所侵始西迁
　　乾隆二十年准噶尔部平得复故地二十三年六月将军兆惠等追捕逆贼哈萨克沙喇至布鲁特界遣侍卫乌尔金托伦泰抵其游牧珠穆翰地抚谕之萨雅克萨拉巴噶什两鄂拓克人众俱归顺时迈他克之子额午博洛适在其地亦愿率所部来归托伦泰与俱往行六日至其地抚定霍索楚启台两鄂拓克人众并献牛羊遣使来军门投诚七月参赞大臣富德复遣侍卫伊达木札布至萨娄鄂拓克阿克拜率其众五千户来归于是东布鲁特全部皆内附是年车里克齐图鲁起拜等来朝京师诏扈木兰行围赐宴万树园观灯火二十五年正月布鲁特遣使入贡召见于勤政殿赐宴六月又遣使臣来贡宴赉如例二十六年部长额木尔贝以其所宝之玉匕首进献嗣是遵奉正朔每岁朝贡不绝

　　西布鲁特

　　西布鲁特与东布鲁特相接在回部喀什噶尔城西北三百里西接哈布尔诸部落道由鄂什踰葱岭而至其部落凡十有五最著者四曰额德格纳鄂拓克曰蒙科尔多尔鄂拓克头目阿济毕兼辖之户七百有奇日齐里克鄂拓克头目由玛特户二百有奇日巴斯子鄂拓克头目噶尔住户千三百有奇逐水草事游牧风俗与东布鲁特略同旧为休循捐毒诸塞种地
　　乾隆二十四年将军兆惠既定山南回部追捕余孽道经其地阿济毕等遮道吁请内附遣二等侍卫达克塔纳等往抚定之乃率诸部自哈布尔以东二十万人众皆来归顺遣使朝京师迢与观大阅赐宴观灯火二十五年八月遣侍卫索诺穆策凌等往赐之敕其头目阿济毕等咸欢跃踰望郊迎祗受尽礼自是每岁朝贡不绝

　　安集延

　　安集延东与东布鲁特部接南与西布鲁特部接东南至回部喀什噶尔城五百里其西北为那木千西为玛尔噶朗又西为霍罕四部各有城俱当平陆南控葱岭北滨那林河南北山泉支流会合襟带诸城之闲人民殷庶畜牧饶富其人亦布鲁特种其头目冠高顶皮帽衣锦衣民人戴白毡帽毛皮为边衣黄褐古皆为大宛国地史记所称大宛土著耕田有城郭屋室者也元魏为洛那国唐为拔汗那后更名宁远安集延那木千玛尔噶朗霍罕诸地皆有伯克而和罕城伯克额尔德尼为之长众咸听命
　　乾隆二十四年将军兆惠等追捕霍集占遣侍卫达克塔纳等至其地额尔德尼遣使迎至城内日馈羊酒果米马匹等物备极诚敬上表请归附于是以四城内属遣头目托克托玛哈穆第等朝京师贡马赐宴瀛台赏赉有差二十五年正月安集延额尔德尼伯克遣使入贡宴赉有加与观灯火八月遣侍卫索诺穆策凌等赍敕往谕额尔德尼率诸伯克郊迎祇受成礼自是每岁朝贡不绝玛尔噶朗东与安集延接相去百八十里南接葱岭北滨那林河西亦有河出葱岭北山北行入那林河霍罕东与玛尔噶朗接相去二百里北滨那林河那木千东北与布鲁特杂处东南距玛尔噶朗城八十里南滨那林河有水出城北山南流入那林河

　　塔什罕

　　塔什罕在回部喀什噶尔城北一千三百里东南与那木千接东与布鲁特接东北与右部哈萨克接居平原有城郭以三和卓分辖其众曰莫勒多萨木午曰沙达曰图尔占在汉为康居西境大宛北鄙唐九姓昭武所居地也其部旧为准噶尔羁属岁效差役伊犁平后右哈萨克将胁服其国图尔占不从逐其所置头目与哈萨克连兵不解
　　乾隆二十三年参赞大臣富德追擒哈萨克沙喇至其地遣使往抚次军于莽格特城外以待之时图尔古方与哈萨克战于河上因宣示圣主威福谕令释兵和好如初于是塔什罕得安耕牧遣其属奉表归顺诏受之九月遣使入朝赐宴避暑山庄额什木扎布者阿睦尔撒纳之兄子亡命八回部为塔什罕所得至是附贡使以献上恩宥其死而遣还之自是塔什罕朝贡不绝由塔什罕西南行七百里外踰锡尔河又踰那林河为撒玛尔罕城又西南为哈拉科子城又西临达里冈阿鄂谟是西海西境尽矣

　　拔达克山

　　拔达克山居葱岭西南境西北至伊西洱库尔东北至叶尔羌皆千余里有城郭其汗曰苏尔坦沙部落繁盛户十万有奇头目戴红毡小帽衣锦氎衣民人衣黄褐在汉为乌古国元史载有巴达哈商明有八答黑商皆字音之讹即其地也其国负山险扼葱岭之右颇擅形势有河北流经博洛尔拔达克山两部落之闲至伊西得拉克分流一流经北入土斯库尔一流道西南又北入于伊西洱库尔其北鄙之城曰瓦汉
　　乾隆二十四年八月回部逆酋博罗尼都霍集占为王师所败奔拔达克山副将军富德率师追之遣谕其汗苏尔坦沙宣示博罗尼都霍集占负恩状令擒献苏尔坦沙因缚博罗尼都而以兵围霍集占于阿尔浑楚哈岭擒之囚之于柴札布柴札布者拔达克山系囚处也乃遣人诣军门投欵且报二贼就擒状副将军富德遣使往谕责令献俘进军瓦汉以待之是时痕都斯坦方以兵临拔达克山谋劫取二酋而塔尔巴斯者拔达克山雠国也贼将通之攻拔达克山所遣使被获于是迁霍集占于密室以二百人围而杀之初苏尔坦沙以二逆囚与已同为派噶木巴尔裔不忍缚献及反复晓以顺逆利害之故遂大觉悟乃出逆尸驰献率部落十万户与邻近之博洛尔部三万户俱降二十五年遣陪臣额穆尔伯克等朝京师贡刀斧及八骏马二十六年正月上召见额穆尔伯克等赐宴如例并观灯火二十七年十二月贡使至宴赉如例上御大西门幄次阅健锐军营俾与观焉二十八年三月贡马犬鸟鎗腰刀由是每岁职贡不绝

　　博洛尔

　　博洛尔在拔达克山东有城郭户三万有奇四面皆山西北面有河
　　乾隆二十四年与拔达克山同内附遣其陪臣沙伯克等朝京师二十五年正月召见赐宴如例与观大阅灯火二十八年博洛尔伯克沙瑚沙默特贡剑斧等物二十九年贡匕首是时博洛尔与拔达克山屡行构衅围城劫掠沙瑚沙默特乞援于驻札叶尔羌都统新柱遣谕拔达克山恪遵约束还俘罢兵至是沙瑚沙默特以其部所宝之匕首进贡谢恩三十四年又进玉欛双匕首其南有部落曰痕都斯坦产金丝缎暨玉石国人工巧善于琱刻其制器之精他部莫及后为爱乌罕所并

　　爱乌罕

　　爱乌罕在拔达克山西为葱岭以西回部之极西境自拔达克山西南行三月程乃至其地有三大城曰喀奔曰堪达哈尔曰莫沙特喀奔城南北西俱临山东面地平旷堪达哈尔城四面皆山其汗名爱哈摩特沙莫沙特城旧属伊兰国爱哈摩特沙征取之并兼有痕都斯坦地遂统治三城俗事耕种无游牧人兵广稠胜兵十有五万
　　乾隆二十四年大兵追逐霍集占将入爱乌罕境为拔达克山擒献爱哈摩特沙闻之因拔达克山通使投诚二十七年十二月遣使来朝进金纸表文凡重四译乃至诏赐宴赉如例二十八年三月爱乌罕贡马四匹马皆高七尺长八尺自后贡献不绝爱乌罕境地辽阔由喀奔至堪达哈尔二十八日程由堪达哈尔至莫沙特二十日程其北境接布哈尔西有莫克孔志尔等数部落过此即西海

　　西洋意达里亚

　　西洋去中国水程八万里其道由地中海西出大洋南行过福岛东南行汛利未亚海过大浪山折而东行过西南海东北行过小西洋又东行至吕宋入广南境其地名欧逻巴州意达里亚在欧逻巴州南境周一万五千里三面环地中海一面临高山土田饶沃州郡繁多其最大者凡六城曰罗玛曰勿搦祭亚曰弥朗曰纳波里曰热孥亚曰福楞察其俗尊奉天主自国都至闾井咸设天主堂有掌教者专主教事称为神父其堂一切供亿皆国王大臣民庶转输不绝每七日瞻礼一次名曰弥撒出五金以金银铜铸钱为币衣服有天鹅绒织金缎毯罽之属有利诺草可为布质细而滑敝可捣为纸极坚韧食用金银玻璃及磁器用桌椅如中国工作制造备极精巧尝造一浑天仪十二重层层相闲七政各有本动日月五行列宿运行迟速与天无异以玻璃为之重重可以透视尚文学设学校分为四科一曰医科主疗疾病一曰治科主习政事一曰教科主守教法一曰道科主兴教化别有度数之学曰玛得玛第加皆设学立师使其人习之其国人来者自述其风俗之概如此明万历闲有利玛窦者始泛海抵广州后入京师中官马堂以其方物进献嗣后来者益众皆祖述其说明末历法疏舛礼臣请以其国新法相参校书成以上
　　本朝建元始采取其说先后命西洋人汤若望南怀仁等为钦天监官并许自行其教余凡直隶各省开堂设教者严行禁止
　　康熙九年六月国王阿丰肃遣部臣奉表进贡得旨西洋地居极边初次进贡具见慕义之诚可从优赏赉寻遣归国十七年八月贡狮子上召见使臣于太和殿宴赉如例五十六年广东总兵官陈昂疏称天主一教开堂聚众在广州城内外者尤多乞循康熙八年例再行严禁从之
</div>
    <div class="pagination">
<a href="清朝通典_page59.html">上一页</a><span>...</span><a href="清朝通典_page55.html">55</a><a href="清朝通典_page56.html">56</a><a href="清朝通典_page57.html">57</a><a href="清朝通典_page58.html">58</a><a href="清朝通典_page59.html">59</a><span class="current-page">60</span><a href="清朝通典_page61.html">61</a><a href="清朝通典_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
