<!DOCTYPE html>
<html>
 <head>
  <meta charset="utf-8"/>
  <title>
   清朝通典 - 第 15 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清朝通典 - 第 15 页/共 61 页
  </h1>
  <div class="content">
   △蠲赈下

　　灾蠲
　　赈恤

　　?灾蠲

　　顺治三年直隶成安等七县水湖广兴国等十州县旱免本年租江西频年旱涝罢本年漕四年陕西西安延安等府雹五年山东夏津蝗六年直隶真定顺德广平大名四府水山西太原平阳汾辽泽等府州水均免本年租又定遇灾蠲免之例于起解存留项下匀减如存留无余即减起运之欵八年定题请灾蠲颁发免单例凡州县遇有灾免将实数刊刻免单颁发各户其已入者明年以实除之不给免单者以赃论十年定灾免分数例八分至十分者免十之三五分至七分者免十之二四分者免十之一有漕粮州县卫所准改折 【谨按康熙十七年增定灾地除五分以下不成灾外六分者免十之一七八分者免十之二九分十分者免十之三雍正六年又定十分者免十之七九分者免十之六八分者免十之四七分者免十之二六分者免十之一乾隆元年复定五分者亦免十之一永着为例】免直隶房山湖北襄阳黄州荆州德安湖南常德岳州永州江苏扬州淮安安徽凤阳庐州山东济南东昌各府灾田本年租十一年直隶八府山东二十一州县江南五州县浙江二十二县卫旱湖广天门蝗陕西汉中雹均免本年租十二年免直隶三十六州县卫江南浙江江西山东河南湖广山西旱涝诸县本年租陕西五府地震免兵民丁徭田赋十三年直隶新乐河南彰德蝗湖南常德湖北武昌水山西大同陕西清水洛川二县靖远洮岷凤翔四卫雹十四年直隶霸蓟等七州宝坻等二十一县保安等三卫梁城一所雹武清漷二县水十五年直隶蠡雄等八县山西五台陕西潼关辛庄各屯卫雹均免本年租又免河南杞县雹灾秋粮十之三浙江绍兴宁波二府飓灾各赋十六年江西旱免被灾之四十五县田赋银粮又免贵州贵阳等六府河南睢宁等十四州县卫江苏淮徐扬三府安徽凤阳府湖北天门等六县水灾田本年租十七年河南河决睢杞虞城永城夏邑六县灾彰德府旱江南邳萧宿迁沐阳四州县湖北蕲州广济县直隶曲阳县水均免本年租并酌免直隶新安丰润等县十之二江南睢宁宿州盐城等州县各有差十八年浙江宁波等二十九县旱江西鄱阳等四县湖北沔阳州水免本年租并酌免湖北黄梅广济等县十之三
　　康熙元年直隶江南山西河南四川水江西浙江旱湖北水均免被灾各县本年租三年江西四十一州县旱免赋有差定遇灾之地停征额赋十分之三例四年山东山西旱免本年租并山西逋赋又免山东宁海栖霞被兵疫之各州县卫荒亡诸赋左都御史郝惟纳疏言灾地丁赋请准田赋分数并行蠲免从之五年江南桃源赣榆蝗湖北沔阳黄冈十二州县卫旱陕西镇原雹并免今年租江西南昌等三十五州县旱浙江象山等六县水甘肃霜均各免赋有差六年定蠲免各事宜凡遇蠲免有司官将应免者取具每图里长结状分送部科察核如有巳征在官不流抵次年及不扣蠲数一槩征收侵蚀或题定蠲数不即出示晓谕或称止蠲起运不蠲存留或由单内扣除不及蠲数者均以欺罔论其管辖官各降级有差又蠲免流抵如蠲本年者填明次年由单之首流抵次年者填明第三年由单之首不开载实数者罪之八年又定灾伤之处不得以阖邑地亩通算仍按区图村庄地亩被灾分数报蠲时以直隶五十州县卫水十分九分者谕除其租七分八分者免十之四余如旧例江南淮扬被水之处各按分加免一分河南安阳临漳给复三年浙江临海天台二县卫甘肃被旱之庄浪等五县并除本年租安徽湖广偏灾之县各免赋有差山东地震诸县准照水旱例按分蠲免 【九年复免灾地赋银二十二万七千三百余两】九年淮扬水罢本年漕并免康熙六年以后漕逋银米又直隶博野等二十九州岛县水开州等十四州县旱山东济阳等二十九州岛县旱潍县雹济宁州水江苏安徽浙江河南湖北五十七州县旱各免赋有差并免江南种蓝田本年靛吏科给事中莽佳疏言遇灾蠲赋并请免佃户纳租从之十年江南淮安扬州水除康熙元年至六年逋赋江宁徐海等府州蝗凤阳等府旱直隶文安安肃等州县夏旱秋蝗山东河南浙江湖广陕西水各免本年田租有差浙江巡抚范承谟疏言临海太平平阳石门乌程温州频年荒歉请将康熙元年二年三年随漕逋赋援八年恩诏蠲免地丁逋赋例赦免从之十一年又奏免石门县康熙三年轻赍银平阳县康熙元年二年三年月粮及随漕逋赋十二年直隶霸州宝坻等十三州县卫江南六安赣榆等七州县河南辉县水湖南浏阳等三县浙江仙居县旱均免本年租又谕免江南苏松常镇四府淮扬六府灾田明年租十三年山东水免泰安等五十二州县赋有差又直隶江南二十五州县水免十之二江西河南十八州县旱免十之二十五年江南河决免淮扬二府租十之三余各有差又免福建陕西被兵各田赋定增减报灾蠲免册籍处分州县降二级调用余罚俸有差十六年免江西庐陵赣州等四十一州县被兵田赋十七年免浙江省近福建省之各州县被兵去年田赋十八年免江西福建湖北被兵历年逋赋严侵蚀蠲赋之罪十九年直隶山东山西旱雹免赋各有差二十一年除山西太原大同灾民逋赋二万四千四百余两又免福建省被兵之侯官等二十六州县康熙十八年以后逋赋二十四年谕直隶献县河间卫江南宿迁县兴化县邳州高邮州盐城县山东郯城县鱼台县地方今年重罹水灾小民艰苦所有康熙二十四年秋冬二十五年春夏地丁各项钱粮俱与豁免二十八年上南巡免邳州水淹田漕银及递年逋赋二十九年直隶灾谕免顺天保定河间真定顺德广平大名宣化各属去年未征并今年春夏额赋银五十七万五千两粮八万六千百有余石三十年陕西旱蝗命大臣往勘免西安凤翔等府明年民屯各赋银米三十一年复谕免陕西西安明年额赋二十二年又免西安凤翔灾民明年租三十三年上以山西平阳泽州沁州前被蝗旱民气未苏免康熙三十一三十二年逋赋限五十八万千六百两米豆二万八千五百八十石各有奇三十七年谕淮安扬州凤阳等处比年水患频仍屡赈屡蠲被灾地方赖以安堵但念久歉之余恐致资生匮乏着将海州山阳安东盐城高邮泰州兴化宝应娄县泗州亳州凤阳临淮怀远五河虹县蒙城盱眙灵璧等州县并被灾各卫所康熙三十八年一切地丁银米漕粮尽行蠲免
　　三十八年复免淮安扬州凤阳三府属去年地丁漕银十有九万两米麦十万石各有奇四十年陕西旱免明年田租巡抚喀拜坐匿灾罪夺职四十一年免山东莱芜等六州县河南永城等三县明年租四十二年山东水免九十四县田赋各有差江苏巡抚宋荦疏言徐州睢宁县频遭水患请将康熙三十七八九年未入额赋每年止带征一年谕令豁免并免四十年岁租四十三年谕山东比年歉收朕焦劳宵旰未尝晷刻稍释于怀今岁幸二麦毕登秋禾稔获但念被灾之后若非大敷恩泽终不能递底盈宁着将康熙四十四年地丁银米通行蠲免四十四年谕嗣后蠲免钱粮如并免积欠则带征俱免如止蠲本年钱粮则所有旧欠俱于次年征收蠲免之年槩不得开征永着为例四十六年江南浙江旱谕免两省明年丁银六十九万七千七百两江苏安徽田赋二百九十七万五千二百两粮三十九万二千石浙江田赋银九十六万千五百两粮九万六千石各有奇又谕免康熙四十年以前江苏漕项银六十八万七千两米麦三十一万千八百石各有奇四十七年谕去年江南浙江俱被旱荒多方轸恤民力稍苏今年复被潦灾旋经照例蠲赈但岁再不登生计益匮欲令办赋力必难供所有康熙四十八年江南通省地丁银四百七十五万四百两浙江通省地丁银二百五十七万七千两各有奇着全行蠲免四十八年江南河南水山东旱各如例免租又谕免灾田明年赋淮徐扬三府十九州岛县银五十九万三千八百两归德府六县银二十万二千四百两兖州府四州县银十四万六千六百两各有奇又浙江灾后民力未裕缓征今岁漕赋四十九年定遇灾免之处业户七分佃户三分例五十三年免河南江南浙江湖北灾田赋各有差又免甘肃靖边等二十八州县卫所旱灾明年刍粟并免五十五年银粮刍粟五十四年免直隶顺天保定河间永平宣化五府灾田明年赋银八十五万八百两米豆十一万五千五百石草九万四千五百束各有奇五十六年免江南沛县福建台湾水灾田赋各有差五十九年直隶庆云等五州县地震免本年田租六十年陕西旱命大臣往勘除本年租福建台湾飓灾蠲本年额赋
　　雍正二年江浙潮溢场地灾免雍正元年二年盐课三年直隶蓟州清苑七十四州县水免租有差五年直隶玉田县河决免灾田赋一年九年免直隶霸州文安大城等六州县水灾田康熙三十四至四十二年逋赋又免黑龙江墨尔根各官庄霜灾田赋十年免台湾凶番滋扰之彰化县雍正八九两年未入银谷十三年谕甘肃省入夏以来雨泽愆期着将雍正十三年应征地丁钱粮全行豁免又免四川九姓等土司被水田赋
　　乾隆二年定凡被灾地方令总督巡抚勘明或分年带征或按分数蠲免临时具题请旨又定地丁银统核蠲免例 【 丁银自雍正六年始摊入地粮故未一例蠲免至是特与豁除以昭画一】又定八旗余绝及革退网户地被灾均照入官地减免例三年江南旱免江苏安徽逋赋并免江苏田租一年六年谕朕御极以来爱养黎元蠲免正赋之外复将雍正十三年以前各属积欠陆续豁免以息民间追呼之扰今各省未完正项银米豆草并杂项租谷积欠已久多系贫乏之户无力输将况江苏所欠独多目今现被水灾待恩抚恤着将各项悉行豁免再江浙二省尚有未完漕项银米豆麦向不在豁免之例今既蠲除各项着将漕项一并免征七年谕江南上下两江今年水涨逾常该督抚陆续奏报者不下数十州县朕每一览奏宵旰靡宁已屡降谕旨令该督抚加意抚绥毋使失所又特命大臣前往会同该督抚等拯救目前之灾荒永除将来之水患但念此等被灾之地夏已无收秋更失望小民困苦其何以堪况此数十州县有今年被灾特甚者有今年稍轻而连年被灾现有水涨未消亟待赈恤其流离颠连之状时在朕心目中所有本年应纳钱粮着该督抚勘明被灾州县先行缓征将确数分别具奏请旨蠲免寻议准免江苏江浦等二十九州岛县卫地丁岁夫芦课学租银二十四万九千三十三两米八千百九十四石山阳等二十六州县卫漕银三万三千五十余两米麦豆十二万八千八百余石安徽寿州等二十州县卫地丁漕银十七万八百余两米麦豆千八百三十余石各有奇八年又续免江苏安徽各灾地蠲除带征赋以苏民困十年除江南海州萧沛砀山四州县雍正十三年至乾隆元年漕逋十一年江南水免山阳等二十四州县各赋十二年山东水免被灾之九十二州县赋银二十五万三千八百九十余两江南崇明县潮溢免灾田本年租十三年又除蠲余各赋除江南山阳等二十六州县乾隆七年蠲余米及地丁杂赋泗州学田银米十四年安徽寿州凤阳临淮泗州凤台怀远五河霍邱八州县凤阳泗州等县水并除赋有差十五年谕朕巡洛祀嵩甫经丰乐即已降旨蠲免经过州县十分之三其地年岁顺成是以照例蠲除数目所过州县体察农功夏麦告丰晚禾觉歉秋牟播种亦复待时朕深为轸念其歉收之处着再加恩统前蠲免十之五又免江宁淮安扬州徐州海州五府被水田赋漕赋十六年上南巡谕朕车驾南巡乘时布泽蠲除积欠迭沛恩施更念江苏之宿迁等州县上年被水稍重虽经格外加赈可以接至麦秋着再加恩将经过之宿迁清河桃源三县被灾贫民上年借出籽种银悉行免征又谕免江南扬州府兴化县积淹荒废田亩自乾隆元年至八年租银米麦逋赋徐州府沛县滨湖地亩自乾隆十年以前租银十七年甘肃耀州等三十九州岛县旱十八年江南安徽二十五州县江苏三十二州县水均免本年租又免浙江仁和县被淹盐场课有差十九年安徽泗州盱眙等州县水免本年租二十二年上南巡谕江南淮徐海等属受水患有年矣朕翠华南莅周览土风所过桃源宿迁邳州睢宁诸县鹑衣鹄面相望于道而徐属较甚朕心为之惄然增戚国家所恃以拯患恤灾者惟赈济一事现在徐属七州县已降旨加展赈期可至五月并截留未处漕粮以资借粜所以为斯民计者不遗余力而目击情形于心实有所不忍所见如此未见者亦复可知着再加恩将淮徐海三属各州县所有积年借欠耔种口粮不分新旧槩予豁免以籽痌瘝一体之念又免河南夏邑商邱虞城永城水渰田亩积负并田赋二年又免山东济宁鱼台金乡滕峄去年水渰未涸田赋仓谷贷种并济宁鱼台之屯户及两淮灶户各逋二十七年免江苏清河昆山等十一州县灾田租浙江仁和等十七州县漕赋二十八年免山东济宁等八州县卫水灾田赋二十九年免甘肃巩昌等属旱灾云南江川等五州县地震江苏江浦海州旱山东济宁等州县水各灾田赋有差三十年免直隶霸州固安永清屯户二十六年以前被灾积逋谷八百石有奇湖北汉阳七州县卫湖南益阳县江西南昌等三县安徽安池等五府水均免赋有差三十一年免甘肃被旱及雹灾霜灾之靖远等十四厅州县积逋银三十七万四千余两粮百二十四万五千余石陕西延安等三府逋粮四万六千余石银万一千余两又山东章邱等十八州县直隶献县等十八州县水各免赋有差三十三年免伊犁屯田回人未交纳被雪潮湿霉变之乾隆三十年仓谷并三十一年被灾未纳粮共七万余石又已豁免万余石外尚应带交五万石上以回人生业未裕并免之三十六年免山西萨拉齐通判所属之善岱瑞安民等七村被水田赋并甘肃比年被灾各厅州县积欠粮四百四万余石皋兰等县各有差三十八年江南水免安东山阳阜宁清河沭阳海各田赋三十九年黄水骤溢免山阳清河盐城阜宁明年租淮安大河二卫漕又直隶霸州二十五州县卫安徽寿州等十州县水甘肃皋兰等州县旱均免田赋有差是年逆匪王伦滋扰酌免山东临清新旧城居民正赋四十年酌免江苏河南湖北安徽浙江云南各水旱被灾田赋四十一年免江苏上元等四十六州县卫安徽合肥等州县甘肃皋兰等三十一州县被灾田赋有差四十三年河南旱免被灾较重之汲淇临漳三县缓征丁银十之四山东旱并将二省四十五年轮免钱粮即于本年普行蠲免其已征者准作明年正赋四十五年免湖南长沙十五州县灾田额赋有差四十六年免直隶湖北江苏各被灾州县田赋有差四十六年江南崇明县风潮成灾免本年租又免浙江绍兴金华府属旱灾田赋有差是年逆回滋扰甘肃兰州河州等处谕免本年租四十七年免直隶霸州等州县灾田宿逋四十八年免江苏铜山等州县山东邹县利津等县灾田租并免山东永阜场江南沛县灶课杂税四十九年直隶旱河南旱并免被灾州县四十八年逋赋又免陕西延榆绥三府灾所四十七八两年逋赋五十年免河南卫辉府属五县并附近灾区之延津等九县逋赋并本年赋有差受旱较重之开封彰德府属之祥符内黄等十一州县正赋十之五次重之杞县等十州县十之三其递年积逋各按灾分数蠲免有差又安徽旱谕将五十一年轮免钱粮先于本年豁免其已入者作明年正赋

　　?赈恤

　　顺治二年定赈恤八旗例凡八旗涝地每六亩给米二石王贝勒贝子公府属人役给米如之 【投充带来地弗与】 八旗蒙古按口折银许其沿边籴米不令进口八旗游牧地每口月给米一斗 【 张家口给米古北口给银】五年定直省驻防官涝地米随家口所在支给例六年停八旗踏勘灾地例如遇水旱之年王以下及食俸官每岁照俸米倍给之八年定给大兴宛平二县收养孤贫银米每名月给米三斗银三钱 【 每年准给六月至十年增给至十月】 定直省灾荒督抚详察顷亩分数具奏例发山东浙江仓谷学租赈穷民贫士 【 是出山东浙江水】九年设饭厂以赈贫民京师五城城设一厂日费米二石岁十月起至明年三月停赈十年赈八旗贫人满洲蒙古每佐领下布六十疋棉六百斤米百石汉军半定勘灾责大员奏报例京城由户部直省由督抚请赈 【十六年申定直省勘灾用道府府倅康熙四年复定勘八旗灾地用骁骑校领催等勘明结报户部具题又定旗人七岁以上为一口六岁以下四岁以上为半口其报充及庸雇人弗与】十一年发库贮银十六万内帑银八万分赈直隶各府饥民申定赈恤旗人例满洲蒙古每佐领下给米二百石汉军百石管旗都统旱地每六亩给米二斛 【米折各半折银视时值高下】守南苑海户灾地不论旱涝每六亩给米一斛十二年发内帑银二万两赈八旗穷民十三年赈给八旗满洲蒙古每佐领下米三百石汉军百石赈八旗灾地每六亩米一斛又发内帑银三万两赈直隶饥民十四年发内帑银十万两分赈八旗兵丁及直隶饥民十六年云南贵州新入版图发银十五万两赈济穷民十七年定奏报灾伤限期凡遇灾伤先以情形入奏夏灾限六月秋灾限七月州县迟报逾三月夺职一月以下降罚有差抚司道官逾限亦如之 【康熙七年定八旗报灾不得逾八日十日雍正六年增定勘报之官宽限十日奏报之官宽限五日统以四十五日为限乾隆二年定督抚以情形入奏后即亲诣灾所发仓廪先赈仍于四十五日限内题明加赈赈毕册具户口米粮题销其被灾顷亩分数于勘奏之日附疏声明其应蠲免数目于勘奏日始限两月册报七年定甘肃地气节候较异他省巩昌兰州宁夏西宁甘州凉州六府肃州安西靖边二厅如夏秋二禾于六月九月灾者仍旧限申报或有限后灾者准于七月十月望前申报】
　　康熙元年定八旗水旱灾地每六亩给米二斛蝗雹灾给半建育婴堂于京师广渠门内定育婴事宜凡收育弃孩其有姓名年月日时可稽查者注于册雇乳妇乳之有愿收为子孙者听之本家有访求认领者讯与原注册符合其归宗三年发八旗庄田灾赈米粟二百十三万六千斛有奇七年赈山东地震灾民九年命重臣往勘淮扬水灾明年谕江南督抚截留漕米并发徐凤各仓粟人给米五斗六岁以上至十岁者半又分设米厂以食饿者每府遣部臣一人同地方官验给赈湖广竹山县被灾灾民十年八旗屯地旱赈粟百六十四万七百余石十二年山西饥发银二十万遣部臣往赈十八年赈山东沂州等十三州县饥民又发帑十万两赈恤旗民 【 是年京师地震】 二十四年蒙古饥浩齐特郡王请赈发粟千石二十五年命大臣赈凤阳徐州灾民 【是年二府水】二十七年云南剑川州地震死者每名给银一两伤者半之屋圯者每间给银二两无栖止者人给谷一石二十八年发银三十万两赈直隶饥民二十九年增京师饭厂每城各一 【向五城每城设一厂】以满汉部院官各一人日董其事三十年陕西西安二十七州县饥发山西贮帑二十万两移赈命大臣一人往验每大口日给米三合小口半明年四月停赈又赈直隶十四州县饥民粟三十一年贷山东贫民谷二十八万九千石又贷陕西西安凤翔二府灾民种值三十四年山西平阳府地震命大臣往赈各有差三十五年贷直隶宝坻等州县灾民仓粟三十七年赈山东济南兖州东昌三府粟三十八年贷直隶赞皇县复业流民牛种 【 前有土贼之扰今始安集】三十九年发坡赖村仓粮赈巴林二旗穷丁四十年赈甘肃河州属土司均准内地例给粟四十一年西安饥贷贫民粟四十二年山东饥命户部官驰驿往截漕运米五十万石助赈又遣八旗官各赍帑银三千两会赈复赈安徽凤阳等州县饥民大口日五合小口三合又发盛京所贮米贷给捕牲乌拉虞人四十三年赈湖广监利县饥民自十一月至明二年月止又定河南省见贮仓谷每岁半存仓备赈半贷给贫民例四十五年颁赐京城广宁门外士庶所建普济堂膏泽回春匾额并御制碑文每岁恩赏崇文门税银千两口粮银二百两堂内地租银千两为养赡孤贫之用减粜畿辅常平仓粟每石减十之三其穷民无力者酌贷三之一四十六年江南饥谕仓谷数少未足徧给惟各州县截留漕米吾以实惠及民目下时已届冬总漕无事着会同总督巡抚亲往各州县被灾地方备加察勘将本年所征漕粮每州县或留八九万石或留十万石酌量足支赈给之数分别多宽存留支散及今漕米尚未开兑截见收之粮以济待哺之众实于民生大有裨益此朕殷殷怀保赤子矜念如伤之至意户部即移文该督抚实心奉行仍开具赈济实数奏闻时淮徐扬三府无存粟发司库银十万两充赈四十七年定河南各州县常平仓粟每年以三之一出陈易新并将新贮各仓粟照常平例听民便贷不限以额四十九年申定五城饭厂米数赈期每厂日米二石银一两十月朔起至次年三月二十日停赈 【 六十一年加赈一月银米倍给】福建漳州泉州旱截留江南镇江松江浙江湖州三府漕三十万石转运至郡赈济五十二年赈四川茂州及平番等营堡地震灾民五十三年赈甘肃饥民自二月至六月每大口给米三合小口二合五十四年蒙古雪损伤牲畜输谷赈乌喇特十四旗察哈尔八旗饥人五十五年顺大永平府属米价翔贵发通州仓粟二十万石济之五十七年索伦水发银万两遣副都统等往协黑龙江将军酌赈又发盛京仓粟赈扎赉特固山贝子特古斯属下穷丁五十九年陕西饥发部帑银五十万两命大臣及部院官分西安延安兰州三路赈济又发陕西甘肃常平仓粟百三十六万四千石充赈并准旗人有愿助赈者自备银米赴部呈送散赈官处事竣准银米之多寡议叙有差六十年谕今春雨泽甚少备荒要紧着发帑金五十万两差大臣往陕西地方买米赈济又拨户部帑银二十万两贷给甘肃陕西灾民牛种资是年黄水涨溢直隶大名府长垣等四州县灾发仓粟贷贫民之乏食者并酌截漕粟赈之又贷黑龙江兵丁水手口粮六十一年命大臣赈直隶赞皇等四十二州县饥民并发米各州县设粥分赈
　　雍正元年直隶河南山东灾各遣大臣一人往赈又郭尔罗斯喀喇沁扎噜特各旗饥发帑七万两命大臣往赈二年谕京师广宁门外向有普济堂凡老疾无依之人每栖息于此司其事者殊为可嘉圣祖仁皇帝曾赐额立碑以旌好义有地方之责者宜时奖劝鼓舞之但年力尚壮及游手好闲之人不得借名溷入其中长浮惰而生事端赐育婴堂帑银千两赈苏尼特四旗穷民银二万两三年直隶饥截留漕米二十万石发通州仓粟十万石赈霸州七十二州县民三月赈大兴等四县民一月又谕今岁直隶地方被水小民乏食恐停赈之后正值东作之时农民谋食无策着再加赈一月又赈江南睢宁宿迁二县饥民粥五月山东黄水溢发常平粟贷曹县鱼台县灾民又谕今冬天气甚冷京城广宁门外安定门外养济院二处将变色米赏给百石煮粥赈济以安穷民四年赈安徽无为望江等州县饥民粥五月赈泗州银二万两五年直隶河决遣大臣御史赍银二万两分赈被灾玉田等二十三州县六年定赈济例凡勘灾给粮有司官必亲临每近城之地设粥厂去城二十里内各乡设一米厂照粥厂米按口月给一次七年定赈济毕将银米数目户口姓名月日刊示通衢以杜吏胥侵蚀又定广东城守饶平平镇三营准于青黄不接时贷给穷兵仓谷例八年北河溢直隶顺德广平大名河间灾遣侍郎副都统科道翰林等官分赈每府发银二万两准留漕及捐谷助赈凡三月复遣大臣抚绥毋令失所山东江南河溢赈滨河州县饥民粟并给银葺水毁庐舍京师地震发帑二万两分五路勘赈每旗赏银三万两按名分给又贷陕西西宁县蔚州蔚县饥民谷又谕朕闻广渠门内有育婴堂一区凡孩稚不能养育者收留于此数十年来成立者颇众夫养少存孤载于月令与扶衰恤老同一善举为世俗之所难朕心嘉悦特赐御书功深保赤匾额并白金千两顺天府尹等其宣宗朕意并倡率资助使之益加鼓励再行文各省督抚转饬有司劝募好善之人于通都大邑人烟稠集之处若可以照京师例推而行之其于字弱恤孤之道似有裨益而凡人怵惕恻隐之心亦可感发而兴起矣 【 是年又将养济】  【院每年余剩孤贫口粮拨给育婴堂二百两及积年捐助之银每岁支销欵项均归顺天府察核】 九年定五城御史亲至饭厂监赈例恩赏饭厂京仓老米二百石 【是岁直隶属歉就赈者多】 十一年江南海溢赈常熟等二十九州岛县灾民十三年议准五城饭厂如米色不佳者仍赴仓改领又行令五城展赈一月
　　乾隆元年谕地方偶有水旱之事凡察勘户口造具册籍势不得不经由胥役里保之手其所需饭食舟车纸张等货朕闻竟有派累民间并且有取给于被灾之户口者益滋闾阎之扰嗣级凡饭食纸张舟车各费皆酌量动用存公银毋许丝毫派累是年巴林四旗旱发帑万两遣官往赈又谕各省府州县皆有养济院以收养贫民此即古帝王哀矜茕独之意朕闻归化城地方接壤边关人烟稠集其中多有疲癃残疾之人无栖身之所日则乞食街衢后则露宿荒野甚可悯恻彼地旧有把总官房三十余间可以改为收养贫民之所每年于牛羊税内拨银二三百两粟百余石为饘粥寒衣之费着简选诚实乡耆经理其事二年增定收养孤贫例令保甲将本地实在孤苦无依者开明里甲年貌取邻佑保结呈报验补其有浮于额数者亦准收养动公项散给口粮仍人册报销外来流丐送本籍收养 【 七年复定凡流寓隔省遥远及本省相去至千里外亦准收养】又议准漕船纤夫中途患病者弃置河干即无生理令河臣转饬各官就近入普济堂或附近庵观量给口粮务令得所又议令五城御史饬司坊官每日巡视如有贫民冻卧道旁者即就近引赴普济堂栖流所等处宿歇令其赴厂竢来岁春融听其去留二年谕各省出借仓谷于秋后还仓时有每石加息谷一斗之例如遇方本非歉岁循例出陈易新则应照例加息若值歉收之年国家方赈恤之不遑非平时贷谷者可比至还仓时止应完纳正谷不应令其加息将此永着为例三年增定贷粟加息例凡年岁收成八分至十分者仍照例收息五分至七分者免又定本年收成五分者缓至明年秋后责入六分者本年责入其半次至全入七分者本年责入免息八分至十分者本年责入仍加息又谕各省学田银粮原为散给廪生之用但为数无多地方偶遇歉收贫生不能自给往往不免饥馁深可悯念朕思士子身列胶庠自不便令有司与贫民一例散赈嗣后凡遇地方赈贷着该督抚学政饬令教官将贫生等姓名开送地方官视人数多寡即于存公项内量发银米移交本学教官均匀散给资其饘粥是年宁夏地震命大臣驰驿前往发司库银二十万两赈恤其官弁遇灾身故者照巡洋被风漂溺例议恤又定火灾酌赈例四年赈江南贫民极贫者四月次贫者三月又次者一月又定赈济米数例向例每名日支三四合至七八合不等兹定大口日五合小口三合五勺申定赈恤欵目预期宣示例向例于赈后将姓名赈数榜示兹复于赈前将被灾分数欵目榜示以杜朘减又申令各直省养济院加意收养茕独六年赈安徽凤阳颍州饥民增定养济院收养孤贫例令该管官核明实数分额内额外为二册载具里居姓氏申达上司遇有开除随时呈补该管上司遇便赴院按册点验七年黄淮交涨淹民田庐舍江淮饥上命大臣往会督抚勘赈用帑千余万江苏江浦等二十九州岛县赈米百五十六万二千六百三十五石银五百五万二千五百二十余两沛县赈米二千八百三十四石银四万三千六百九十余两小麦七百四十三石安徽凤阳等二十四州县赈米八十三万千九百八十石银二百三十三万四千余两宿州收养无依贫民赈米百十九石银百有余两各有奇并贷给口粮麦种刍草又增定抚恤例凡遇水旱即行抚恤先赈一月再察明户口被灾六分者极贫加赈一月七分者极贫加赈二月次贫加赈一月九分者极贫加赈三月次贫二月十分者极贫加赈四月次贫三月又定如遇积歉或灾出非常者许将极贫加赈自五六月至七八月次贫加赈自三四月至五六月又删除又次贫减赈例止分极次二等论赈又定凡遇夏灾其灾地岁不两熟及虽两熟而秋禾不可复种者照秋灾例请赈如遇风灾照雹灾例贷给粮种伤大田者亦以秋灾论八年谕上年江南淮徐凤颍等府遭值水灾朕宵旰焦劳无一时释于怀抱特遣大臣会同督抚百计经理不惜千万帑金期登斯民于袵席顷据陆续奏报被水之地渐次涸出冬间可以种麦石林决口亦已堵御水势减落朕心稍慰但念两江受水之地甚广其见在已经涸出者民间努力耕种自不待言其沮洳将涸者开春布种亦可冀望有秋惟最洼之地积水较深有非人力所能宣泄者倘春月不能赶种春麦杂粮而停赈之期已届穷民何以为生朕思虑及此深为悯恻着钦差大臣及该督抚将实在不能涸出补种之地察看所有饥民口数若干按其情形酌定月分接续赈恤毋使失所又谕今年天气炎热甚于往年闻山东山西河南陕西民人有病暍或至伤损者此等最苦之人无所依倚全在地方官善为抚恤可令各该督抚转饬有司悉心查办有应动存公银两者即行动用嗣级如有类此之事无得膜视九年四川西昌水泸宁县南江县雹贷谷有差秋成责入时仍免息冤宁县水不成灾亦令于来岁青黄不接时量贷仓谷又赈安徽徽州宁国二属浙江绍兴严州衢州三属间被水之区十一年山东河南江苏安徽水江南稍甚截留漕二十万石并给银葺被水民庐余均于常赈外加赈有差又赈广东肇庆韶州南雄等州水灾直隶宣化府雹灾饥民又谕直隶盐山庆云宁津三县原属上年灾重之地先经借给籽种口粮此时想已告匮着照大小户口再给借一月按亩给借籽种粟米四升十二年山东水截山东河南漕并运天津北仓米充赈共赈谷四十四万七千六百八十余石米五十九万八千六百十余石银百七十九万三千六百四十余两各有奇赈老弱残病民银七万八百七十余两是年江苏飓风海溢崇明宝山上海镇洋常熟昭文南汇江阴沿江海各县灾谕兵民并赈又直隶天津浙江杭州江南徐州遍灾咸赈如例十三年驾幸山东轸念灾黎令于加赈外再行展赈江南亦如之并运仓谷助赈本年被水之邹平等二十州县又官买耕牛以资力作陕西西安旱发河南粟赈之福建旱截留江南浙江漕由海运输赈十五年赈上下江二十七州县被水饥民十六年浙东旱五十四州县灾截留漕米五十万石并谕湖广碾仓谷米十万石协赈又山东河溢河南福建水福安寿宁风雨坏民庐工苏之铜山邳州沛萧宿迁睢宁安徽之歙县绩溪广德建平铜陵宿州山西之凤台高平陕西之朝邑直隶之长垣皆以灾告于常赈外均展赈有差又借给浙省兵丁每名米二名复谕朕因浙省宁绍等属歉收米贵曾降旨将被灾各标营兵令借给米粮以资接济念该省今年旱灾稍重各属米粮一例昂贵着再加恩将浙江通省兵丁每名借给一季饷银于明年夏季后分四季扣偿十七年陕西三十七州县山西十一州县旱赈如例定灾民贷粟例夏灾贷者秋后责入秋灾贷者来岁麦成后责入均免息十八年黄淮涨淮扬徐灾河决铜山堤宿灵虹泗等州县水命大臣往视发帑截漕以赈饥又输江西浙江湖北湖南河南山东四川粟赈之山东掖潍昌邑三县风灾人给一月口粮十九年淮扬两河涨被渰农民灶丁赈如例并设粥厂以仓饥者贷山东兖州沂州东昌府济宁州东昌卫等处积水未涸农田粟贷台湾澎湖风灾民户粟又赈云南易门石屏地震灾民二十年江南淮扬徐浙江杭湖绍水赈如例山东沂州秋禾灾加赈有差二十一年江南十六州县卫山东四州县卫水赈如例又谕上年江省被灾米价昂贵所有江宁驻防兵着借给一月饷米又谕晋省岢岚州等处上年收成歉薄先后贷常平粟三十三万二千余石今岁有秋例应征入但念承上年歉收之后与各项钱粮一时并征不无拮据着分作两年征入以纾民力二十二年驾幸江浙念山东灾黎命加赈外各展一月又谕豫省之夏邑商邱永城虞城四县与萧砀曹单灾地犬牙相入岂独无灾此中州之民风淳朴不敢言灾是以赈恤未及益用嘉悯着勘明积水地亩与赈一月又谕河南归德府属之夏邑商邱虞城考城永城并陈许各属县五六月间大雨连绵以致洼地复有积水秋禾被渰已命侍郎裘曰修前往相度疏浚冀速为消涸但该省滨河州县与山东之金乡鱼台江南之宿虹丰沛等处壤地相错屡岁被灾在山东江南者均邀赈恤而该省地方官从前并未留心查办独抱向隅今涸出补种之秋禾复被淹漫平地亦多潦浸朕心深为悯恻虽定例夏灾不赈而该处积歉之后民食艰难应加优恤着查明被灾户口无论极贫次贫槩予一月口粮寻查赈汲淇封邱中牟阳武新郑武陟原武辉滑新乡延津获嘉许州长葛祥符等州县并运江西湖北粟协赈复以工赈自十月至明年二月上复以受赈之民譬如赤子出慈母之怀未能强饭遽断其乳其何以堪再加赈一月是年漳河涨注卫河山东直隶均被水发粟赈济给银葺居民庐舍如豫省其山东济宁金乡鱼台邹峄滕六州县水淹未涸者再予折赈倍给其值复赈两江水及甘肃雹偏灾所及州县二十三年甘肃河东河西旱银粟兼赈增折值河东十之三河西十之四展赈至明年七月河州狄道环县又展赈三月谕山西交城等四十州县上年秋收稍歉其借出社仓义仓谷石虽系民捐例亦官为催纳若依限责令还仓小民未免拮据着将乾隆二十一年贷谷缓至今岁麦熟后征收二十二年贷谷缓至今岁秋成后征收此外八州县亦照此例分别缓征又借给山东济宁鱼台各州县灾民牛具籽种福建泉州漳州各府属社仓麦石令明岁秋成后免息还仓二十四年甘肃皋兰等二十五厅州县秋禾灾其折赈视去年增值外再各增十之三仍展赈有差并谕甘肃省连年歉收明岁春耕一切籽种口粮皆须酌借向来原有折银借给之例但该处粮价稍昂若照常例折给不敷买买着河西每石折银一两四钱河东每石折银一两三钱 【 嗣于本年十一月又各加给三钱】是年山西山东偏灾予赈贷粟有差二十五年江南之淮扬徐海四州府山东湖南甘肃各州县偏灾均予赈有差又增设五城内外饭厂五增给米日一石二十六年河南河溢祥符等县灾免漕命大臣会赈直隶山东均被水截漕充赈直隶四十万山东十万石云南新兴州江州县地震照例赈给又谕贷直隶各属秋雨淹涸堪以布种田亩每亩谷五升文安大城霸州保定等属河决被淹各村庄亦如之又被潦不及十之三之宁河宝坻蓟州等属并酌贷有差山东齐河等四十五州县涸出地亩并贷如例二十七年赈直隶四十五州县山东甘肃各三十州县卫饥民贷宿迁等被水州县谷又于京城东霸芦沟桥黄村清河树村五处各增设饭厂一于额支米数外日加给一石派科道满汉官各一会同五城御史率司坊官经理 【时近京州县岁歉贫民就食者多故有是令】二十八年谕朕恭谒东陵途次周谘民隐直属州县上年秋霖被灾较重深堪轸念前已迭降谕旨槩行加赈至本年三月但现在农民东作方兴麦秋尚远口食犹恐拮据着加恩将被灾六分以上各州县无论极次贫民再予展赈一个月其被灾五分者例不应赈并格外加恩亦无论极次贫民特予加赈一个月以资接济至地亩虽经涸出闾阎或无力播种者并着查明有可赶种春麦或候种大田者均分别借给籽种一面办理一面奏闻俾得无误春畬副朕体恤爱养至意又谕前因直属去秋被水洼地虽屡经加恩抚恤但当此青黄不接之际民力犹恐拮据已降旨将被灾六分以上各州县暨被灾五分者槩予加赈展赈一月以资接济兹恭谒东陵西陵所过通州三河良乡三州县其成灾分数皆不及应赈之例念其地近辇道上年岁事歉薄闾阎生计维艰着格外加恩将通州等三州县不应给赈村庄地方官确查实在贫民均予加赈一个月该督其率属悉心体察毋任胥吏侵蚀中饱俾泽必下究副朕加惠黎元至意又设直属州县留养局收恤老弱贫民其流寓贫民例无给赈者均准入局留养贷直隶各属上年水本年交河蝗蔚州雹旱山东济宁八州县卫湖北沔阳天门二州县卫水甘肃狄道河州十二厅州县灾民籽种口粮二十九年广东湖北湖南江西水甘肃兰州巩昌等府旱赈被灾饥民三十年山东水加赈济南等十五州县浙江天台新昌宁海旱人结口粮一月仁和钱塘等六县贷给籽种亩三升又赈甘肃皋兰等州县地震灾民三十一年赈江南浙江山东陕西湖南江西甘肃等偏灾州县饥民三十二年江南三十四县江西十三县湖北十三州县水于常赈外各加赈有差三十三年直隶霸州等五十州县厅水江苏安徽河南各属旱盛京永德辽阳海成广宁及云南各属水均予加赈并贷口粮籽种有差三十四年运通州仓粟六十万石赈直隶饥民又赈江南安徽浙江江西湖北偏灾各州县并加赈有差三十五年买运山东麦石解京平粜又直隶十六州县灾谕令加赈发帑银百五十万两通州仓谷百三十万石加赈浙江十四州县饥民又定赈恤帑项均照库□元宝给发不必照俸饷扣发平余例是年古北口山水骤发命大臣赍帑二万两加倍赈给又以闾阎艰食论即发仓赈粜毋拘成例复拨内帑银二万两协赈三十六年直隶江苏山东甘肃各属灾常赈加赈共发帑银五十万两截漕粟并通州仓粟八十万石听直属应拨州县领运又发陕西藩库银二百万两赴甘肃于经运米三十万石外复谕大吏就近酌济三十七年又发库帑二十五万两通仓谷十八万石济直隶展赈借粜三十八年赈河南江苏安徽陕西甘肃各属灾民均予展赈又给山西归化城之黑河萨拉齐之善岱灾民口粮人一月三十九年直隶天津河间十六州县灾发通州仓粟十万石备灾属冬春加赈借粜又江苏水截漕粟二十万石济赈又赈安徽河南湖北山东甘肃偏灾处所饥民四十年直隶十四州县水安徽七州县卫江苏二十八州县卫甘肃三十一厅州县旱于例赈外各加赈一月四十一年赈江苏安徽甘肃偏灾州县饥民四十二年赈甘肃三十二厅州县旱灾四十三年河溢河南灾截漕粟三十万石并发盐课银百六十万命大臣发赈又加赈河南下游之安徽省又出贷亳州蒙城粟万二千石免其补偿湖北汉江涨江夏等十八州县灾发库银六十万两备明春加赈江苏水江浦等二十六州县卫及各场灶户灾均加赈有差四十四年谕京城广宁门外普济堂冬间贫民较多将京仓气头廒底内小米拨给三百石 【 自是岁以为常】又以河南去岁灾谕临河三十六州县存仓积谷各按县大小尽数出借其开封彰卫辉怀庆河南五府属贫民酌借一月口粮并每亩借给籽种六分又贷归德府属九州岛县陈州府属三县汝许二州银粟均如封开五府例又谕给亳州蒙城灾重贫民照夏灾例增一月口粮复于各属丰收州县应征漕米内截三万五千石以备减价平粜四十五年直隶水武清房山等四十一州县灾截漕粟三十万石赈济上念被灾较重之区明春尚须加赈再发通州仓粟三十万石库银三十万两又山东曹县定陶武城灾免所贷麦本银六千七百两有奇复加赈河南商邱考城五县贫民两月加赈直隶二十州县江苏睢宁六州县安徽泗州四州县卫甘肃皋兰九州岛县贫民一月四十六年谕本年山东章邱等十县卫又邹县等七州县卫被黄水淹浸查明应行补种麦田照例酌借籽种归人来春借案造报是年江苏水拨藩库银五十万两盐课银五十万两漕粟五万石资赈又因灾地较广赈费甚多再发银六十万两分别加赈又加赈安徽河南山东直隶湖北陕西甘肃等属灾民各一月又谕甘省收捐监粮之事原因边陲地瘠民贫应令仓储充裕以备赈恤之用是以复经允行祗捐本色不准折色乃开例之始即公然私收折色甚至通省大小官员连为一气冒赈分肥扶同捏结积成弊薮既经败露自不得不彻底根究现据阿桂等陆续查奏历年情弊俱已水落石出是竟以朕惠养黎元之政作为官吏肥橐之资实属愍不畏法为天理所不容况办赈之事朕屡有旨宁滥无遗亦欲穷民受实惠耳若公然上下通同冒赈作弊则有滥必致有遗官吏多一分侵渔即灾民少受一分实惠朕之所以严行穷究者正欲剔除官吏积弊使百姓实受赈恤之益并非因办赈有弊致将赈恤之事靳而不举也前恐各督抚误会此意或致有灾不办曾经明降谕旨宣示中外但恐督抚等仍未能仰体朕怀且不肖之员或于己无可分肥即于民视为膜外其所关于民生者甚大朕如伤在抱每遇各省偏灾不惜多发帑金优恤以期一夫不使失所此天下臣民所共知共见者各该督抚务皆以爱民恤灾使得均沾实惠为念遇有地方水旱即详悉查勘据实奏报加意赈恤断不可因有甘肃监粮之案遂尔因噎废食以致稍有讳饰倘如此申诫再三而督抚等仍有蹈此者经朕察出必当重治其罪将此再行通谕中外知之四十七年黄河溢河南山东江南灾命被水各区于加赈外复展赈三月发浙商佐工银八十万两遭粟八万石济江南发淮商公输银二百万两漕粟三十万石济山东又因江南丰沛等县山东兖曹济各属灾甚谕常予赈恤不必论月俟灾退后始行停赈是年安徽二十州县江苏二十四州县秋禾灾赈如例并加赈有差又加赈河南灾民两月复展山东江苏河流下游地亩赈至明年六月又谕京城德胜门外功德林冬间贫民就食较普济堂人数虽减但常例赏银千两经费尚恐不敷着加恩将京仓内小米赏给百五十石以资接济四十八年赈湖北江苏安徽灾民江南之铜山丰县沛县邳州照山东例如赈五月上元句容丹徒三县加赈两月四十九年甘肃逆回滋事照乾隆四十六年撒拉尔之例伤毙者大口给银二两小口七钱五分焚毁庐舍者每间给银二两生存者每口先给粮一斗初赈不论大小口均给三斗加赈大口给八合三勺小口半之又靖远伏羌静宁等处经贼人攻围者人给一月口粮是年黄河溢谕大吏分途抚赈又赈江西福建安徽亳州偏灾州县五十年河南旱赈卫辉属五县两月复命展赈三月其附近灾区之延津九县人给一月口粮仍再赈两月其开封河南彰德府属二十三州县受旱灾较重及频年被淹积歉之区并无地极贫下户均加赈有差共发帑银三百五十万两漕粟三十万石是年山东安徽旱于常赈外截漕粟三十五万石济赈又江苏淮安五府旱截漕粟十五万石平粜

　　皇朝通典卷十七


《清朝通典》　选举典（018～022）一百卷　（清）高宗 敕撰

　　●皇朝通典卷十八

　　选举一

　　○选举一

　　（臣）等谨按杜佑选举典首历代制次杂议论考绩即附历代制后用人之得失致治之兴衰可考而知也自秦至唐悉载杜典自宋迄明则五朝续通典备载焉窃惟选举之制肇于成周汉唐以来不相沿袭迨至故明末造士则专尚文艺而实行不敦官则习于恬嬉而实效莫纪所谓用人致治者其势岌然不可终日矣时则我太祖高皇帝太宗文皇帝式廓鸿图肇基东土贤路宏开不拘资格或拔之于行伍或举之于单寒以至归诚降将且令负弩前驱就俘累臣多预持筹赞画怀奇抱异之士应运而生无不附凤攀龙乘时利见矣迨世祖章皇帝奠鼎神京定贡举之科访遗逸之士满汉一体文武员弁惟能其官列圣相承储养人材多方擢用虽片长微艺并录兼收莫不登明选公随才器使所以激扬士类整肃官常者实有加无已也钦惟我皇上继隆列祖精一执中羣才之美恶大吏之公私无或逃九重洞鉴者举士杜苟且轻儇之习举官严铨选考察之程即优拔诸生咸邀朝考丞倅小吏悉荷圣裁是以重熙累洽庶绩其凝衡之往古莫与比隆葢劝惩必信无非上决于宸衷而赏罚无私悉因其人之自取书曰野无遗贤又曰无旷庶官非上有浚哲之圣人亶聪之至德孰能与于此哉（臣）等恭阅列圣实录以及累年记注谨书其尤要者次第登载仿杜典例而变通之首选举制四卷先举而后选各分编年月以见因时损益之意考绩一门文则有京察大计武则有军政所以严黜陟而示劝惩原典仅附选举制后今特别为一卷以重考绩大典至杂议论一门杜典博采周汉以来诸臣议论其意因唐之中叶登进乏才铨选壅滞始议更定条例欲救一时之弊耳我朝臣工奏议凡有当于振兴文治澄叙官方者无不仰邀圣鉴下部议行其随时奏准各条即刊入现行则例兹己散见选举制诸篇不别为总系焉

　　选举制【文科】

　　△选举制【文科】

　　（臣）等谨按乡举里选着于成周尚己迨两汉以来举士之法曰孝廉曰贤良方正曰博士弟子曰茂才异等亦既略备焉而策试贤良文学于廷即后世以文艺试士所自昉隋始置进士之科唐之科目有秀才进士明经学究明法书算三礼三传三史诸科天子自认曰制科其目至繁宋之进士以及诸科大半沿袭唐制金以经义词赋两科取士元明独置进士之科我朝自定鼎之初乡会开科征名遗逸圣祖仁皇帝振兴文治培植士林于常制乡会之外特举博学鸿词之科以收奇才异能之士世宗宪皇帝循名责实搜罗羣彦广开保举之门累颁求贤之诏举孝廉方正举孝友端方增设翻译之科加惠边远之士我皇上御极之初亲试鸿博举察孝行复诏九卿荐举经学迨夫大驾六巡江浙幸山东临天津凡献赋属车之次皆蒙召试授官而拣选举班疏通淹滞凡士之操一技以自见者莫不甄综无遗猗欤休哉多士之沐圣化而被恩荣者宜何如其报效也（臣）等谨按杜典之例列选举制而以文科目为首依次编载具详于篇
　　天聪元年八月敕诸贝勒府以下及满汉蒙古家所有生员俱令考试分别优劣赏缎布有差八年四月考试汉人生员赏给银两又考试习满汉书中式者为举人各赐衣一袭宴于礼部
　　崇德三年八月赐中式举人等朝衣各一领秀才各赐绸布六年七月范文程等请于满汉蒙古内考取举人生员寻考取中式举人各赐缎朝衣一领生员等各赐缎布有差
　　顺治元年十月定乡试俱于子午卯酉年举行会试俱于辰戌丑未年举行二年二月定选拔贡生之例大学二名小学一名兼取文行又定乡会试三场试题初场四书三题五经各四题士子各占一经四书主朱子集注易主程朱二传诗主朱子集传书主蔡传春秋主明传礼记主陈氏集说二场论一道判五道诏诰表内科一道三场经史时务策五道乡会试同六月定乡会试期之例 【 乡试定期秋八月举行初九日第一场十二日第二场十五日第三场先一日点名放进次一日交卷放出春二月举行会试与乡试同】又定主考专司去取权衡房官不得执拗愤争违者劾治九月定礼部磨勘试卷法前场文字明理会心不愧先程后场出经入史条对详明者俱为合格严弊幸简瑕疵字句偶误者贷之三年三月宴诸进士于礼部定新进士冠服式 【 新进士冠服金镀银三枝九花顶一甲一名赐冠服照六品顶带】 定新进士铨选法 【前明旧例进士四百名二甲选部属知州三甲选中行评博推官知不论名次内外兼用】部议开创之始法宜变通拟二甲前五十名选部属后二十名及三甲前十名选中行评博三甲十一名至二十名选知州二十一名至七十名选推官余选知县从之四月命再行乡会试以收人才 【 本年八月乡试四年二月会试并定新选庶吉士及前科庶吉士分清汉书教习之制】八年三月吏部疏请满洲蒙古汉军各旗子弟有通文义者提学御史考试取入顺天府学乡试作文一篇优者准其中式下礼部议定八旗开科乡试其满洲蒙古生员笔帖式同一榜汉军生员笔帖式汉生员监生同一榜六月礼部议定八旗科举凡遇应考年分内院同部考取满洲生员一百二十名蒙古生员六十名顺天学政考取汉军生员一百二十名乡试取中满洲五十名蒙古二十名汉军五十名满洲蒙古通汉文者译汉文一篇不精汉文者止作清文汉军文章篇数如汉人例会试取中满洲二十五名蒙古十名汉军二十五名各衙门博士笔帖式俱准应会试又奏定顺天乡试满洲蒙古主考应用满洲内院礼部官各一员阅卷汉军听汉主考阅卷又题准磨勘试卷内有字句可疑者以卷数多寡分别处分考官降罚革职有差九年正月以壬辰科会试恩诏广额取四百名经礼部议分定南北中卷之例南卷应取二百三十三名北卷应取一百五十三名中卷应取一十四名从之二月亲诣太学行释奠礼加监生中额十五名十一年十二月礼部请停满洲蒙古博士笔帖式会试之例从之十二年三月上谕殿试读卷大臣不必书姓名以除师生陋习十四年停止八旗考试又上谕乡会考官所取士及殿试读卷廷试阅卷学道考试优等督抚按荐举属史皆称门生实属陋习相沿嗣后俱不许仍袭师生之号以永绝朋党之根十五年正月上谕覆试上年顺天中式举人谕之曰顷因考试不公故亲加覆阅尔等皆朕赤子其安心毋畏各抒实学朕非好为此举欲求真才故不获己耳嗣取米汉雯等一百八十二名仍准会试苏洪浚等八名革去举人又定会试四书题请旨颁发余着考试官照例出题又议定磨勘试卷内文理悖胶疵蒙缪累不谙禁例文体不正等条四月更定科场条例 【科场条例一解卷迟延司府官每十日罚俸两月一磨勘试卷字句可疑主考同考降级罚俸有差重者革职提问一文体不正主考分别罚俸降革同考官降革提问有差一举予试卷字句句可疑文体不正者俱褫革有词累句者罚停会试二科不谙禁例者罚停会试三科一用墨笔蓝笔添改字句者主考同考及同经共阅分别降级一取中卷内二三场同考官蓝笔主考官墨笔不全点阅者分别降罚一各考官轻率辄改原墨者降三级一朱卷应先填举子名次后填姓名墨卷虽有姓名亦应填写名次违者降一级墨卷错落及违式应贴不贴者受卷官降一级本生文内笔误一二字不碍禁者罚停会试一科错落题目者罚停会试二科其文内有不谙禁例字句稍涉可疑者罚停会试三科一誊写错落数行者誊录对读官罚俸】又敕殿试士子于太和殿前丹墀考试十六年七月命考官二场论以孝经命题敕礼部再行会试以云贵内附绥辑需人故也十七年议准磨勘试卷雷同剿袭者黜革
　　康熙二年二月停止八股文三年八月更定科场试题 【 乡会考试自甲辰年为始头场策五篇二场用四书本经题作论各一篇三场表一篇判五道】四年三月仍复三场旧制六年九月命满洲蒙古汉军仍准考试九年五月奏定二甲三甲进士俱以知县用 【 时推官已裁故有是奏】十一年正月敕顺天乡试及会试仍兼用满汉监察御史稽察场务 【 顺治十四年停八旗考试并停监试满差今礼部题准八旗复行乡会试应仍兼差满御史监试】十五年十月暂停八旗考试十八年三月召试博学鸿词 【 试题贼一篇诗一首】 钦取彭孙遹等五十人分授翰林官有差
　　（臣）等谨按博学鸿词一科在唐极为优选昌黎韩愈所云吏部有以博学鸿词举者其名甚美且得美仕可以知当日之趋向矣而刘禹锡柳宗元诸人皆以进士复中此科入仕为时所丰称迨宋绍兴以后此科得人亦号极盛每科不过取三四人或一人选择之慎如此如洪遵洪适周必大至因之以取宰相执政其它亦多至侍从元明以来此科废罢己久惟进士一科孤行议者所以有偏重之说也我圣祖仁皇帝立贤无方旁招俊乂犹恐怀奇负异之才沈沦草泽爰命内外臣工荐举宿儒征诣京师特予召试授以馆职而五十人中如富平李因笃秀水朱彝尊吴江潘耒无锡严绳孙皆以布衣入选径授翰林检讨尤从来所罕见
　　雍正十一年再命举鸿博之士
　　皇上御极之元年二年两次召试选取录用如之三朝稽古右文之化千载一时己二十四年正月定乡会试俱钦命四书题从刑科给事中杨尔淑请也三月定会试三场事竣主丐等官遴选头场试卷十本缮写进呈自第一名至第十名俱由钦定仍送场内折号填榜以后会试及顺天乡试俱以此为例二十六年恩诏八旗准照汉人一体考试二十八年覆准满洲蒙古汉军应乡试之监生生员均由兵部考验能骑射步箭者方准入试二十九年题准奉天满洲蒙古汉军乡试诸生由奉天将军考验能步骑射者方准送试又论题增性理太极图说通书西铭正蒙诸篇三十六年敕宗室子弟与满洲诸生一体应试取中又以各省乡试命题悖谬谕大学士王熙等曰乡试为抡才大典出题理宜详慎今览各省所进题名录如福建三场策问台湾事宜一道于地方情形事势毫未通晓乃茫昧命题殊为悖谬其余各省亦多未当尔等详加检阅若有悖谬最甚察出参奏于是察勘福建云南河南三省第三场策问命题悖谬主考王连英等分别降调从之三十九年正月上谕本科中式举人因有情弊为人指参故行覆试及阅各卷俱能成文诸臣所拟三等以上者皆可观有自三等拔置二等者有自四等拔置三等者三等以上仍令会试四等黜革四月停止吏部考试举人 【向例各省举人吏部考试】  【 并无去取亦无分职衔大小之处实属具文兹奏请停止】五月定各省正副主考除应行开列外将侍郎学士京堂翰林科道部属等官由甲举出身者无论己未典试通行开列六月敕停止宗室子弟科举会试十一月定官卷取士例上曰考取举人进士特为得人若行贿夤缘而得之则出身之本源不清欲冀他日为忠臣良吏得乎凡系大臣子弟宜另编字号取中且不致妨孤寒之路经九卿议覆嗣后顺天乡试在京三品以上及大小京堂翰林科道吏礼二部司官在外督抚提镇藩臬等官子弟俱编官字号另入号舍考试各照定额每十卷民卷取中九卷官卷取中一卷其官卷或止数人者不必另编字号四十一年九月礼部疏本年乡试监生庄令舆俞长策试卷作五经文字上俱特赐举人并令嗣后乡会试作五经文者额外取中三名 【顺治二年以士子博雅不在多篇停五经中式至康熙三十六年京□乡试有五经二卷　　　】 特 【旨授为举人后不为例至是复准作举人议定其例五十年增五经中额顺天二名外省一名会试增中三名五十四年停止雍正二年议准每额中十九名加中五经一名乾隆十八年停止】四十四年正月上勤心典籍以卷帙繁多供奉人员缮写不给敕安徽江苏浙江举贡生等有精于书法者报名考试旋考取顾祖雍等其贡监生员并准入顺天乡试五十年十月宽乡会试发榜期限先是顺天乡试发榜过期监试御史劾奏上论赴考者众若发榜之期太迫考官不能细心徧阅寻议宽期揭晓五十一年三月敕新中文武归班进士留京学习行走四月开万寿思科于五十二年二月乡试八月会试五月定会试分省取中进士之制十一月敕文生员举人内愿就武场武生武举内愿就文场各听其互试五十四年正月敕科场无出熟习拟题令同考官互相纠察五十五年议定二场论专用性理五十六年八月礼部奏请派顺天乡试正副考官及同考官将九卿举荐官员职名开列得旨即在所开正副考官内每房派二员其各省人着参杂派出每房二人不得派同省之人六十年三月上谕举人王兰生学问素优校对精熟留保学问好俱赐进士一体殿试六十一年十一月世宗宪皇帝登极特开恩科【 以雍正元年癸卯为　恩科二年甲辰为正科】
　　雍正元年二月定八旗满洲翻译乡会试之制又定乡会试论题仍用孝经又覆准候补天文生及补用天文生之监生生员俱令入血字号乡试又覆准官卷内佳文不敷中额以民卷佳者补之十月诏举孝廉方正十二月礼部议定学政科考生员增经文一篇 【各省学政科考生员旧例用四书题文二篇至是增用经题文一篇以崇经学如遇三冬日短减去四书文一篇从御史田嘉谷请也】二牛二月录用浙江直隶福建广西孝廉方正各二员以知县用五十五岁以上者以知州用敕科场房考各房仍止用一人校阅以专其责又上谕此次特开恩科士子因回避不得应试者即另派大臣拟题于内阁考试取中十月敕今年殿试天气已寒诸贡士着在太和殿内两旁对策再传谕总督太监多置火炉使殿内和暖诸贡士得尽心作文写卷又敕乡会试揭晓后刊刻试录登科录进呈试录并载三场中式文择其尤者每题一篇三年二月定应考试差之翰林及进士出身官员人等于太和殿试以四书题文二篇上亲定甲乙以备差遣三月上亲诣太学释奠加增国子监乡试中额十八名五经加中四名各省分别加增五经中额八月敕回避卷仍着一体应试另派大臣校阅遴选九月赏给会试举人路费分道里远近以定多寡之数又命会试及顺天乡试元魁三场试卷缮录进呈十月诏举八旗汉军孝友读书人士十一月敕定考试翻译举人条例不必分作三场十二月敕工部国子监复立进士题名碑四年三月敕各省学政三年任满将生员中人品端方有猷有为有守之人大省四五人小省二人送部引见亲加考试酌量擢用十月敕各省所中副榜内有两次中副榜者亦准作举人一体会试此系特典后不为例十二月定恩拔副贡生就教学臣会同巡抚验看造册送部铨选年老者原品休致五年三月敕八旗举人生员分别考试 【前因八旗举人生员有在护军执事人行走者令其退回仍给钱粮俾得专心读书至是已三年有余是以考试分别勤惰】又谕本年闰月节气稍迟二月天寒会试日期改至三月各举子许携带手炉皮衣供给官加意预备茶饭姜汤木炭等项以资其用又议准会试落卷内拣选文理明通者引见以教职即用 【 嗣于乾隆二年十年十九年俱照此举行录用如之谓之明通榜】四月上谕取人之法惟乡举里选合于三代之制着州县官会同该学教官将贡生生员内居家孝友行止端方才可办事而文亦可观者秉公确查一年各举一人于今年冬底申报该上司奏闻请旨八旗之满洲蒙古亦照此例着该佐领各举一人庶潜修笃行之士得以表见而国家亦收得人之效寻经吏部带领各省荐举生员引见以知县用者三员余以国子监助教学正学录补用十二月敕学政考取选拔务于学问优通品行端方才猷可用之人并定六年选犮一次之制六年八月复浙省士子乡会试 【先是雍正四年停止浙江乡会考试至是以两浙士子省愆悔过因有是旨】九月上谕连州生员陈锡等呈首朱振基奉祀逆贼吕留良牌位可谓深明大义不为邪说所惑命该省学政秉公遴选学问优通者赏作举人一体会试其今科所取副榜即准作举人八年十一月朝考湖北应山县拔贡杨可镜文理荒疏部议革去选拔上谕杨可镜乃明臣杨涟之元孙昔顺治四年杨涟之子杨之易为江南松江府同知遭提督吴胜兆之叛捐躯殉难凛然忠节此即杨可镜之曾祖也杨涟父子两世忠义其后嗣子孙若稍能自立品行无亏虽文艺不工亦当格外造就杨可镜准作选拔赴国子监肄业仍着礼部带领引见十三年禁八旗开户家奴子孙考试又覆准论题仍参用性理八月皇上登极恩诏开科 【 乾隆元年八月乡试二年二月会试】
　　乾隆元年正月议准会试与顺天乡试内廉主考同考官其有服之同姓与翁婿甥舅皆令回避如应回避之人不行开出者革职又敕内外帘官子弟应回避者着另行考试乾隆元年会试及乡会恩科准于常额外宽余取中三月以会试遗卷内尚有佳卷敕兵部尚书傅鼐会同大学士鄂尔泰朱轼议再行校阅寻于未经取中之荐卷内续取三十卷年老举人试卷内选出五卷一并进呈照取拟名次出榜赏给刘起振等检讨及中书助教学正各职衔四月诏举孝廉方正十月召试博学鸿词 【先是雍正十一年诏举博学鸿词至是陆续到京首场试经解一篇史论一篇二场试诗赋论各一篇】钦取刘纶等十五名分别选授翰林院官有差二年四月诏督抚举才品优长山林隐逸之士又补试博学鸿词钦取万松龄等四名授翰林院官有差三年三月上诣太学行释奠礼其观礼三十一人俱准入监读书国子监本科乡试广额十八名四月议准翻译乡会试于钦命翻译一题外再于清文四书内钦命一题令士子作清文一篇四年三月敕监试提调留心查看入场士子粥饭并给与木炭许其携带手炉以温笔砚又敕禁止新进士于殿试前呈送颂联阅卷大臣务清白乃心绝请托之私四月殿试御制策问题不拘旧式以杜诸生预先揣摩策内不许用四六颂联但取敷陈切当不泥成格六年三月申严怀挟之禁七月敕顺天乡试同考官南省人回避南皿卷北省人回避北皿卷边省人回避中皿卷满洲汉军概令回避满字合字卷以清弊窦以息浮议七年二月复选拔贡生十二年举行之制四月停文武乡会互试之制允御史陈大玠请也八年六月定举人恩拔副岁贡生及捐纳贡监生考试各誊录之制九年八月停回避卷考试九月减各直省中额十分之一十年正月特命移会试场期于三月以待春温永着为例并于搜检条内加恩停止皮衣去面毡衣去里之例三月敕改殿试之期于四月二十六日五月初一日传胪四月敕学政考官申严文体艰深俳丽之禁十三年二月上幸阙里加恩多士增广入学名数复令学政甄拔十三氏子孙文行兼优者数人贡入成均引驾官举人孔继汾授为内阁中书十六年二月上南巡江浙士子进献赋颂特予名试考列一等之进士举人以内阁中书即用贡监生员赏给举人授为内阁中书学习行走 【嗣于乾隆二十二年二十七年三十年四十五年四十九年驾幸江浙三十六年四十一年驾幸山东三十八年四十一年驾幸天津凡进献诗赋人员皆考试选取录用如之】闰五月大学士九卿等遵旨保举经学人员陈祖范等疏上上谕陈祖范等平日研穷经义必见之著述将亲览之以觇实学在京者交送内阁进呈其人着该部带领引见在籍者行文督抚就近取进俟观其著述另降谕旨或愿赴部引见及年老不能来京者俱听寻赏给陈祖范顾栋高国子监司业职衔授吴鼎国子监司业梁锡玙额外司业又以恭逢圣母皇太后六旬万寿敕于壬申年三月乡试八月会试举行万寿恩科 【乾隆二十六年三十六年四十五年迭开乡会恩科加惠年老应试诸生有差嗣是　　　寿宇洪开　　殊恩迭沛故有加郭锺岳之寿登百五者洵属升平人瑞】又定拔贡选用之法十九年三月停翻译会试之例四月敕钦定四书文存贮内廉令试官知衡文正鹄策问时务主试官不当以己意立说启士子窥探迎合附和之弊二十一年闰九月定顺天冒籍之禁从御史陈庆升请也十月严磨勘试卷之令磨勘官俱令于卷面填写衔名再令大臣详加校勘呈览草率从事交部议处着为例十一月敕更定乡试之制第一场止试书文三篇第二场经文四篇第三场策五道其论表判概行罢去会试第二场经文外加试表文一道即以明春会试为始乡试以乾隆己卯科为始并增会试磨勘之例二十二年正月敕会试第二场表文易以五言八韵排律一首即以本年丁丑科会试为始又御史表芳松请自乾隆已卯科乡试为始于第二场经文之外一体试以五言八韵排律一首从之 【并定岁试四书文一篇经文一篇诗一首科试四书文一篇策一道诗一首】二十三年二月御史吴龙见请第一场四书三题后仍增性理论一篇从之三月敕满洲蒙古现任三品以上大臣之子孙及亲兄弟子侄有应试者俱令自行奏闻方准入场二十五年四月敕传胪前一日将拟定十卷进呈即带领引见详核文品以定名次又上谕廷试士子为抡才大典对策自重于书法又向来读卷官虽不回寓然皆各回公所散住地非锁院人得自由未免潜通消息且试策不过一二百卷十四人公阅迟至三五日进呈于形迹尤为未协着大学士九卿详悉议奏寻议定参阅文字除文字俱佳者尽登上选外其有字不甚工而援据典确晓畅时务者亦应列为上卷若对策全无根据即书法可观亦不得充选进呈其读卷官及监察之王大臣科道收掌等官请于文华殿两廊并传心殿之前后房住宿旧例读卷官十四人请量行裁减只派用八员以两日阅卷第三日进呈从之二十六年三月定会试遗卷选取内阁中书国子监学正学录
　　（臣）等谨按内阁中书其先进士举人贡监俱准考试补用自康熙五十二年定例专用进士举人其不由甲举出身者对品改选雍正元年又定进士充教习期满以中书补用二年复定以进士举人考取铨选至是定会试落卷内选取嗣于三十四年三十七年俱照此次选取录用如之惟学正学录三十一年四十一年俱另派大臣考取四十九年仍在会试遗卷内选取谨识其更定之制如此四月礼部请定于四月二十一日殿试二十五日传胪从之 【 以后历科并沿此例】钦差大臣察看读卷官标识三十年正月敕八旗大臣子弟入闱应试仍毋庸奏明七月敕本年顺天乡试点名时增派大臣于龙门内严察换卷乱号之弊榜后填写亲供令中式举人默写闱中首艺七八行并交磨勘大臣详核三十一年三月知贡举程岩等奏誊录所失火烧损墨卷五十二本俱不堪录送内帘奉敕被烧之卷止烧损边幅字迹可辨仅缺数字者三十四本另行誊写其烧毁零落难以识辨者一十八本传集各举子赴圆明园另试四书文二篇仍封交知贡举一体弥封迅速发誊送入内帘以定去取三十四年六月敕学政举保优生照选拔贡生之例会同督抚一体考核会衔保题是年会试后上阅朝考进呈卷以拟取前列之严本王世维程沅鲍之锺数卷皆隐藏名姓字样迹涉关节因阅卷皆信任大臣不因此遽兴大狱姑从宽免究令军机大臣会同原看官通行覆阅更定其原派阅卷大臣将不应入选之卷滥取充数交部议处三十六年减殿试受卷弥封印卷填榜各员之数从礼部请也四十一年十二月复翻译乡会试之例以戊戌年八月乡试己亥年三月会试临期以起銮前往盛京改期七月乡试四十二年敕乡会试同考官不必拘泥五经分房又敕乡会试头场书艺三篇承题起讲起处虚字令主考官临时酌定刊发举子通场一体遵用四十五年定乡会两试及学臣取士每文一篇无逾七百字又九卿议准各省商籍应仍编卤字号于该省中额内五十名取中一名虽卷多不得过二名四十四年敕热河士子乡试加恩照宣化府之例另编承字号取中一人九月乡试榜发上谕大学士于敏中之孙于德裕中式举人时文认题不真遣词不当并是科元魁卷均未能体会正解申严文体不正之禁四十七年七月定乡会试二场排律诗移置头场制艺后即以头场性理论移置二场经文后以防关节四十八年定顺天乡试同考官南北两籍应回避者不得专看中皿卷并申严同考官不得互相阅卷之例又经御史请定殿试规条策冒颂语皆须关照本题不得泛写套语对策不拘字数短者以千字为率草槁副本应官为给发完卷时一并交纳其由中书及誊录中式者不得在内阁诰敕房国史馆等处住宿以防属托从之五十年二月圣驾临雍礼成诏明年加增国子监乡试中额十五名十二月礼部尚书姚成烈请论题仍参用孝经从之

　　皇朝通典卷十八

　　●皇朝通典卷十九

　　选举二

　　○选举二

　　选举制【武科】

　　△选举制【武科】

　　（臣）等谨按射为六艺之一三代士人未有不能射者射义所载诸侯岁献贡士于天子天子试之于射宫中多者得与于祭中少者不得与于祭此后世武科以射试士其所由昉乎汉选六郡良家子给羽林期门唐长安中始置武举又有翘关负重之选宋金迄明武举相沿不废我朝八旗人士无不以善射著称挽强命中之技所在多有不仅如汉人应武科者始能射也至于取士之制国朝文武并重其武举乡会试悉视文科例会试及顺天乡试则钦派大臣阅箭各省乡试则巡抚主之既以外场定其优劣复以策论决其去留法至善也谨依次编辑备武科之制焉
　　顺治元年十月定武乡会试年分武举会试定于辰戌丑未年各省武乡试定于子午卯酉年凡京卫武学官生遇乡试年准一体赴试二年六月准于十月举行各直省武闱乡试三年九月定武乡会试事宜 【 武乡会试初九日试骑射十二日试步射十五日试策论】 又定武进士衣顶 【武进士衣顶第一甲一名武进士赏甲冑撒袋刀弓矢鞾带等物诸武诸士衣顶照文进士一体穿带并赏给银两】十二年九月上谕国家选举人才共襄治理文武允宜并重今科中式武举应照文进士一体殿试朕亲行阅视先视马步箭后视策文永着为例届期武举人各于天安门就试毕以卷送午门外东直房读卷官公阅进呈俟御批一甲三名毕各赴内院公同填榜十四年正月敕定官员恩诏荫子停上入监读书改补武职十六年九月敕明年天下武举再行会试以文闱再会试故也十月定武举殿试读卷传胪俱照文场例十七年正月停武科技勇奉上谕武科取士拔其韬略谙通弓马娴熟者以备将才至于开弓舞刀掇石俱属虚文无益以后俱不必试二月兵部再举行会试命内大臣及大学士监射永着为例三月上谕武闱取士原以遴选将材以资实用向来考试马步箭沿习旧例用高大之的较射以致软弓小箭易于幸中其用满式弓矢者反不得合式殊非收罗材勇之意以后乡会考试马箭用满洲例射帽步箭亦照满洲例射寻常小的十八年十月兵部请殿试天下武举得旨武闱已考过步箭及策论又经内试选定停止殿试
　　康熙七年定先试马步箭后试策论八年定外省武闱以学政为阅卷官旋罢之十三年复武场技勇之制二十八年三月兵部覆御史钱三锡请定武闱条例以马箭中三步箭中二者为合式上谕马箭弓刀等项俱已合式惟因步箭中不及两箭不准合式似属屈抑着再议寻议步箭虽未中式其射法精善者亦准考取至比箭时应令内大臣都统内阁大臣与兵部公同监射得旨嗣后武乡会考试马箭以中四箭为合式步箭以中一箭为合式三十二年兵部题考试武举一疏得旨步箭大把以八十步为则太远善射之人多致遗弃嗣后着改为五十步以中二箭为合式 【 武场事宜头场试马箭竖立三把各】  【离三十五步务要放马跑圆三回九箭中四箭者合式马箭不及额者不准入二场试步箭立大把以五十步为则务要彀满精优直冲把子中央者为中如有撞中把子根把子旗者不准九前中二箭者合式不及额者不准入三场试马步箭外再试八力十力十二力弓八十觔一百觔一百二十觔刀二百觔二百五十觔三百觔石弓必开满刀必舞花石必离地一尺为合式三项内有能一二项者准入三场三项全不能者亦不准入三场三场试策二道论一道】三十三年九月敕武关应重外场十月上阅视武举骑射技勇谕不合式举人许其效力再试上曰天下武举会试者或其人才可用骑射亦优而以不合式之故遗而不录者有之朕意殊为悯惜令兵部宣示有愿效力再试者具呈候请旨再行考试遴选交火器营令其服习戎事于会试时照常考校既悉知其人亦便于拔取有超羣者即与录用三十六年十月上御瀛台紫光阁阅武举骑射上发五矢皆中上曰今科落卷内安知无骑射俱佳而被遗者乎如其回籍则己若有留此者令兵部察明复试四十八年五月上谕考试武举当扩其典以备录用现今八旗监生为护军骁骑者俱有入文场考试之例直隶各省绿旗营兵千把总及年满千总其中有通文理愿入场就试者可分别令就武乡会试即于其充伍为弁之地就近乡试不必令回原籍寻遵旨议定直隶各省绿旗营兵有通文艺愿就武乡试者于充伍地方该营将弁申送巡抚一体乡试不中者仍令归营又各营千把总及年满千总门卫所千总有愿应会试者该督抚提镇给咨赴部一体会试不中者仍归原职田兵丁千把中乡会试愿归职伍者听六月敕汉军人等一体考试武举武进士寻议定八旗汉军内务府无品笔帖式库使由官学生补授之外郎闲散人等有愿考武生者该旗移送顺天府考取八十名乡试时所取武生并中书及部院衙门笔帖式荫生监生及监生之披甲护军领催执事人员愿应武乡试者亦移送乡试取中四十名如不中仍令当差会试取中八名照文场编合字号四十九年九月太原总兵马见伯疏称武经七书注解互异请选定一部颁行经部议驳寻请嗣后考试武生武童论二篇一题出论语孟子一题出孙子吴子及司马法旧例乡会试论一篇策二篇今改出论题二策题一从之五十一年十二月定本省现任官员子弟顶食兵粮冒滥入场之禁从御史段曦请也五十二年十一月上御畅春园内西厂阅试武举骑射技勇选宋如柏等十五人再以骑步射令善射侍卫等射毕上亲射二次每发皆中谕大学士等曰近见直隶各省考取武进士额数或一省偏多一省偏少皆因其不知弓马武艺止凭文章取中以致骑射娴熟谙悉韬略之人多有遗漏嗣后考取武进士不必拘定额数俟天下会试武举齐集京师令该部将各省赴试到部武举照例考试弓马将合式武举等实数查明预行奏明朕计省之大小人之多寡照考取文进士例按省酌定取中额数则学习武艺弓马优长者不致遗漏矣十二月定新中武举内弓马不堪人材不及弓刀石不能者将监试取中之巡抚照文科场例议处从御史李景迪请也五十六年十一月定武场初七日为始考试十三日入闱十四日编号点名十五日考试策论从府尹俞化鹏请也
　　雍正元年六月增满州武乡会试兵部请武场乡会试录仍照旧例刊刻进呈从之二年五月吏部左侍郎史贻直请武乡试亦照武会试设立好字号各省考试之时将弓马技勇汉仗好者另行记注移送内帘先于好字号选取如不足额再将余卷选取得旨允行其各省武乡试或以好字号取中或以文章好取中之处于武乡试录内注明以便查对七年九月各旗副骁骑校前锋马兵人等赴顺天府愿应乡试府尹陈良弼以闻得旨允行九年三月敕各督抚所属地方召募拣选人材壮健技勇可观者百余人咨送兵部奏闻候拣派官员训练教习以备军旅之用武生童生及乡勇民壮等俱可入选每人本籍额外给与守粮一分以养赡其家口本人进京之时着督抚动支公用银两赏给路费十年三月敕各省技勇可用之武举令其充补经制马粮十一年十月定会试武举到部务取同考五人连名互结倘三场有人冒名顶替令互结之人立时首出将顶替与本人拿送刑部治罪乡试亦照此例从御史朱士伋请也十一月上谕武场乡会两试原期选俊储材所以人材壮健技勇兼优者外场考试另编好字号并分别双单令入内场再考试文艺比较取中以杜冒滥幸进诸弊本年武会试有顶替进场作弊者当经查出交部治罪又有人材技勇皆属平常而考试大臣滥列好字号入场取中者现在查参黜革议处俾各知儆戒至于各省学臣考试闻有弓马平庸文理粗通之人混入内场赴号换卷传递代笔贿属倩代拨厥所由总由府州县考试时市宽大之名遂令技艺不堪汉仗猥琐之辈混入内场种种作弊嗣后有似此滥行录送者着该学政题参议处其学政校阅外场若将平常懦弱之人滥列好字号入场取中亦着督抚查参十二年四月敕停止满洲武乡会试
　　乾隆元年八月兵部右侍郎吴应棻请酌定大省人数多者移期于初五日开弓十三日入闱较之从前宽两日之限则监射官得从容较阅从之二年九月兵部会同监射大臣奏请考试外场除马步箭俱各缺一箭者仍不准合式倘马步箭两项止缺一箭者仍令其再试技勇如弓刀石三项俱能胜头号者准与合式缺一者即不准合式其中果有勇力过人技艺杰出者仍准其一体挑选好字号乡会试俱照此例从之四年八月兵部覆准武乡试令提调监试各官将外场较射册带入内场于举子出场交卷时查明外场较射原册原填某号技勇酌量覆验一二项如果相符准其交卷放出倘与原填技勇全不相符即严加查究以清顶替从御史甄不璜请也六年六月定武场试卷悞填双单好合式字号之禁并申严怀挟代倩之弊从御史七格请也九年二月复武生捐监准入文场之例从山东学政李治运请也湖南巡抚蒋溥请武闱乡试举子有年届六十者即不准其入场应试以杜混冒代鎗之弊从之二十四年十一月御史戈涛奏考试之人弓刀石三项技勇皆系三号不准合式必有一二样头二号技勇方准入内场又双单好字号列甬道东号房合式号列甬道西号房则代倩之弊自可永绝再武内场原以讲明韬略自当以武经为重将四书论一篇裁汰以归简易从之二十五年三月巡抚陈宏谋条奏武场考试向来外场考试马箭连射三回共计九箭中四箭为合式请马箭止射二回共射六箭后复考地球一回总以中三箭者为合式其缺一者不准考试步箭弓刀石其刀石后考试地球之例并请停止又向来考试远把以五十步为程请酌改三十步每人各射六箭以中二箭者为合式缺一者不准复考弓刀石其考试弓刀石后再射近把之例并请停止又应试之弓马弓以三力为率步以五力为率其不及三力五力者不准合式从之二十六年十月兵部侍郎张师载请外场监箭原册及分别东西号舍只令监试提调等官公同办理不得假书吏之手从之又浙江学政李因培请令中式武举就本州岛县衙门亲自填写亲供由各州县申送布政使汇齐送部不得违限并定无故三科不赴会试之禁以防恃符生事从之二十七年十月侍郎王际华请停武科乡会试合式字号惟挑选双单好字号令入内场从之三十六年四月步军统领公福隆安请停马兵乡试之例其情愿考试者令其与武童一体应试取中武生再准乡试从之三十八年十月敕武生有情愿入伍食粮者准其兼充四十年八月鸿胪寺卿江兰请于殿试之前钦点六部满汉堂官二三员传集中式武举按照会试原册弓刀石觔重号数令其逐一演试如有前后参差者即行参奏将该武举照文会试磨勘之例罚停殿试一科原挑之监射大臣交部议处从之又御史李连钦条奏监试大臣随带跟役不得过四名之数又监射大臣及兵部堂官宣旨后即不准归私宅并外围住宿以远嫌疑从之十一月巡抚巴延三请外委应准其与食粮之武生一体乡试从之四十五年九月上谕向来武乡会试考试技勇内硬弓一项原以十二力为头号近来士子辄填注十七八力及至较试时类皆勉强从事并竟有不能者殊属无谓嗣后考试武场硬弓务以满足入彀为度其主考册内有能过头号弓十二力以上者亦不得过十五力着为令

　　皇朝通典卷十九

　　●皇朝通典卷二十

　　选举三

　　○选举三

　　选举制【文选】

　　△选举制【文选】

　　（臣）等谨按自汉成帝置常侍曹尚书一人后汉光武改常侍曹尚书曰吏曹尚书亦曰选部而典选之名始起魏晋以后吏部之权渐重然其时虽立九品中正之法辟召荐举亦相兼而进至隋制凡一命以上铨选悉归吏部唐以后皆因之然身言书判之格铨注唱厌之烦严则贤愚同滞宽则贤否混淆马氏讥其宽严失中诚笃论也宋辽金元大抵相若明之三途并用制非不善而中叶以后请托贿嘱渐成风尚此孙丕扬所以创为掣签之法亦救弊之一术也国朝选官专归吏部吏部凡四司而文选堂铨选考功掌考察其职尤要窃惟列圣相承辟门吁俊询事考言凡前代铨选之弊已厘剔无余我皇上睿谟独运慎重官方一切铨选之法斟酌损益因时变通而权衡悉称洵哉不易之良规矣
　　太祖高皇帝乙卯年十一月敕廷臣举贤授职
　　天命十年八月敕大臣举劾属员
　　天聪三年四月选用臣工分班侍直或翻译汉字书籍或记注本朝政事
　　顺治二年四月敕举秦中山林隐逸并录用故明文武进士举人九年十一月敕吏部铨选不得援引亲党纳贿营私十年设立记注官员允工科都给事中刘显绩请也十一年三月敕吏兵两部现在大小文武员缺作速详察尽行推补十二月开复建言弹事罢斥科道六人十二年正月上谕知府乃吏治之本其最要者如直隶之真保河间江南之江宁淮扬苏松常镇浙江之杭嘉湖绍山东之济南青兖山西之太原平阳河南之开封彰德陕西之西安延安江西之南昌吉安湖广之武昌荆襄福建之福州泉州共三十府着在京各衙门满汉堂官三品以上及在外督抚各举堪任知府者一人详开履历事迹具奏吏部再加察议奏请定夺并着吏部将州县地方繁简酌分三等其应选官员考其身言书判分三等具奏上等者以上等缺列名引见候朕面定二等者授二等地方三等者授三等地方不必引见俱从公掣签至有司贤否司道府推开报不实即先指名题参如督抚不亲自体访核实以至贤否混淆事发一体究治九月敕六部卿寺官员有才优经济堪任牧民者着各堂官开列六科官员着吏科开列各道御史着都察院开列通送吏部会同都察院察核速奏其在外司道等品行着闻政治卓越者确察实迹遇缺内转旋以侍郎等官及科道官俱传谕亲加裁定分别酌用遇缺即补吏部议翰林官升职衔正詹以布政使用支正二品俸少詹以布政使用侍读学士以按察使用侍读中允以参政用编修检讨以副使用侍郎副都御史通政使大理寺卿以布政使用支正二品俸太仆寺少卿顺天府府丞以按察使用光禄寺少卿以参政用六科左右给事以副使用给事中以参议用监察御史以副使用从之十月吏部奏考选御史现在科道缺员太多应将在内中行评博及五部主事历俸二年以上者咨取考补十员余缺于在外推知内查历俸三年荐有三次者咨取考选至内院中书应否考选伏候上裁得旨内院中书不准考选科道着为令十一月敕考选巡按及科道升转悉请上裁十三年十月上谕向来屡次考选俱行取俸深保荐有司其乙未科外任各员资俸在后行取本及着察年力精壮能修职业者行取来京候考选酌用十五年七月以行取各官未到暂于各部郎中员外主事察取才品堪用者改授御史十六年九月吏部议定翰林官外转除侍读学士侍讲学士以上照常升转外侍读以下每年外转二员侍读侍讲以参政用修撰以副使用编修检讨以参议用从之又奏言降补官员或遇缺出因出身资格不得补用得旨降补各官遇缺即补不必仍论出身资格十七年四月议准俸满中行评博与俸满未经考选升主事者一并开列职者与行取推知一并考选御史十八年六月定各省巡抚荐员数 【是时巡按已停地方事务巡抚专管顺天巡抚应荐方面官一员有司佐贰官共三员教官三员保定巡抚应荐方面官一员有司佐贰官共五员教官五员江宁巡抚应荐方面官一员有司佐贰官共三员教官三员凤阳巡抚应荐方面官二员有司佐贰官共四员山东巡抚应荐方面官二员有司佐贰官共六员教官六员河南巡抚应荐方面官三员有司佐贰官共七员教官六员甘肃巡抚应荐方面官一员有司佐贰教官共二员延绥巡抚应荐方面官一员有司佐贰官共三员教官一员宁夏巡抚应荐方面官一员有司佐贰教官共二员浙江巡抚应荐方面官三员有司佐贰官共六员教官五员福建巡抚应荐方面官二员有司佐贰官共四员教官四员江西巡抚应荐方面官三员有司佐贰官共五员教官五员南赣巡抚应荐方面官二员有司佐贰官共三员教官二员郧阳巡抚应荐方面官一员有司佐贰官共二员教官二员湖广巡抚应荐方面官四员有司佐贰官共七员教官六员偏沅巡抚应荐方面官二员有司佐贰官共四员教官三员广东巡抚应荐方面官三员有司佐贰官共六员教官六员广西金抚应荐方面官二员有司佐贰官共四员教官四员四川巡抚应荐方面官三员有司佐贰官共七员教官六员贵州巡抚应荐方面官一员有司佐贰官共三员教官二员云南巡抚应荐方面官三员有司佐贰官共四员教官三员漕运总督应荐方面官七员有司官十六员佐贰官六员】 七月定各官在籍候选之法
　　康熙二年五月定月选官仍令亲身赴部每月初一日投供自投文到部后隔一选铨补三年二月定官员较俸推升例【官员较俸推升如大学士缺以各尚书左都御史推升如不用以各部侍郎学士推补各部尚书缺照衙门次序以尚书左都御史转补如不用以侍郎推补吏部侍郎缺以各部侍郎转补各部侍郎以学士左副都御史通政使大理寺卿宗人府府丞推补如不用以府尹太常寺卿推补左副都御史缺以通政使大理寺卿宗人府府丞推补如不用以府尹太常寺卿推补如不用以光禄寺卿推补如不用以侍读学士左右通叔大理寺少卿照考语俸次推补府尹太常寺卿缺以光禄寺卿推补如不用以左右通政大理寺少卿推补如不用以太常寺少卿鸿胪寺卿太仆寺少卿督捕理事官照考语俸次推补光禄寺卿缺以左右通政大理寺少卿推补如不用以太常寺太仆寺少卿鸿胪寺卿督捕理事官照考语俸次推补其四品京堂缺将每年内升京官四员用完后用五品京堂官一员再用内升司道一员上以学士既推升恃郎以后大学士缺停其推用】闰六月定各衙门堂官汉军人员不得过一员七年三月谕吏部国家政务必委任贤能乃可赞成上理今在京各部院满汉官员俱论资俸升转虽系现行之例但才能出众者常以较量资俸超擢无期此后遇有紧要员缺着不论资俸将才能之员选择补用又上谕旧例科道之员行取在外有司补授因有司乃亲民之官诸悉民闲利弊得以据实指陈有裨政治且外官内擢足以鼓励人才振兴吏治今后科道缺出可移文督抚有司内举贤能素著者咨部行取来京朕亲选用每岁行取几人尔部酌议以闻寻议行取知县既咨行各省令将才能夙著者选送但勿预定员数凡知县内有卓异荐举无钱粮盗案者列名咨送如无卓异荐举之员将历俸三年无钱粮盗案才能夙著者令该督抚详确选择列名咨送吏部详核具题行取来京考选以科道用者注册以次题补若无才能官员不必充数滥送督抚咨送非人及钱粮盗案未结之员治以徇情之罪从之八年十月敕定八旗轻车都尉以下云骑尉以上有明习满汉文才堪部院者选择咨部题补九年五月定二三甲进士俱以知县用之例六月定推升大选例 【按定例凡推升大选缺出将双月所出之缺彚算如出十缺升补二人大选八人如出七八缺升补一人余缺但归大选仍注册内与下月所出之缺合计升补】十年四月吏部奏八旗满洲监生识满汉字者考试翻译专识满字考试缮写优者授为正八品以部院笔帖式补用其汉军监生识满汉字者照满洲监生例考试取用专识汉字者照汉监生考职例以州同等官用从之七月停止会推 【推升之法顺治九年议准尚书侍郎都御史副都御史宗人府府丞通叔使大理寺卿内阁学士掌院学士等官俱由会推至是停止将应升转各官开列具题凡九卿京堂翰林吏部科道内阁中书及在外布按盐运使各官遇缺当补即行单题凡各部寺属官及方面有司佐贰杂职缺出掣签逐月汇题是时推外省藩臬间一奉　　　旨推举至五十一年尽行停止】十二年八月定起用告病在籍官员之例上谕向来定例外官告病不准起用原以防其规避但其中才品优长政绩素著者迫次一时至情引例告归终身弃置殊为可惜宜令地方督抚确行咨访果有才品堪用者据实保奏擢用十二月禁止文武官弁控告自称淹滞十七年正月改户部郎中王士祯为翰林院侍讲入直南书房
　　（臣）等谨按翰林诸职明制以一甲进士授修撰编修复选二三甲进士为庶吉士散馆考绶编修检讨非是不得与侍从清华之列我朝登用羣材不拘常格广励淹通之士以顾问之选如靳辅张允钦以未与馆选得改授翰林官而王士祯尤以诗文盛名海内推服爰自部郎入官禁从嗣是改授之典随时举行文学之臣比肩接踵莫不膺异数而叨殊恩书曰知人则哲能官人固远超乎前代资格之说已
　　十九年五月云南巡抚伊辟奏请将随行人员坐名题补上谕大学士等曰此等坐名随行人员一时仓卒奏请往往不能尽当如知府知县等官俱将此辈补授徒误地方此后坐名题补各员概为停止吏部仍照例铨补六月定捐纳岁贡及京三品以上并督抚子弟不准考选科道二十年正月上谕行取官员吏部已经引见其各部主事等汉官朕尚未知其人科道为耳目之司选择不可不慎传谕九卿科道令各举所知将居官洁清办事才能者从公保举不可以同年同乡亲党徇情私保即督抚所举不当亦着指陈勿隐二十三年四月敕六部保举清廉有守之员大学士奏遵旨传谕六部俱云办事有才及谨慎者尚有其人至于操守知之实难上曰清操如何可废凡贪犯之人有应坐之罪如郝浴居官甚好然犹侵蚀钱粮数万魏象枢曾荐郝浴此等情事安能预知朕皆信其清操而委任之各衙门官员或谨慎有守或生事奔竞岂有不知者但将有守之人举出则被举者自能效力寻经九卿科道举出苏赫范承勋赵伦崔华张鹏翮陆陇其上曰陆陇其等向闻其居官甚好今俱各称善但从此操守不改方为真实好官八月定考试助教录用之例二十四年九月上以会议会推申谕满汉大臣上曰九卿会议之事闲或不据实具议草率苟且因循而行有此一次立议争胜以冀下次不与相拂而从之者或有此一次将彼意中之人荐出冀下次将其亲朋荐出以相报者或有荐其门生者或有荐其同年者有荐其同乡亲友者夫九卿会推理宜虚公持论岂可一二人专擅以行尔等齐集满汉九卿大臣传谕申饬之二十九年五月吏部以行取知县事奏请上曰行取知县以科道用者甚多科道职任关系紧要着九卿各以平昔所知学问优长品行可用者面商举奏寻经户部尚书王骘举清苑县知县邵嗣尧兵部尚书李天馥举三河县知县彭鹏灵寿县知县陆陇其居官有声上谕大学士等曰适九卿列荐有邵嗣尧陆陇其彭鹏三人其服官廉介朕所素知尔汉大学士亦有知者否梁清标奏曰三人允称廉吏徐元文奏湖广麻城县知县赵苍璧牧民有声上曰彭鹏邵嗣尧陆陇其赵苍璧俱准行取三十二年四月敕九卿科道从公举劾三十九年四月吏部会议各省举人吏部于每年四月十五日考试并无去取分别实属具文应行停止俱照各省中式年分名次注册挨次选用从之五月吏部奏各省举人就中书者人多缺少此内有愿就知县教职之人听其具者改注仍以科分名次序选八旗教习期满以知县用照咨送日期注册与举人较年月先后序选汉军举人酌议于举人选过三班后选汉军举人一人从之五十三年四月上谕教官有教士之责应令大臣面试补授州同亦应令九卿面试补用有出身不明者着革退五十七年敕教官不必来京补用时令该督抚考试年老者罢之六十一年三月敕督抚题补太多下大学士九卿议寻议河工官员关系紧要台湾远属海疆广西之南宁太平庆远思恩四府云南之元江开化广西广南四府俱在边远此等地方官员仍令该督抚题补其余增添保题各缺概行停止从之十一月世宗宪皇帝登极谕大学士等各举所知又命王以下闲散宗室以上各举属下人员一二人十二月敕举内廷执事人员
　　雍正元年正月上以满洲进士举人出身之翰林无升转之途着吏部议寻议嗣后翰林院侍读侍讲谕德洗马国子监司业缺出将由庶吉士授职编检之翰林论奉推升一员将由进士举人出身之中允等升补一员讲读学士少詹庶子等缺出将现任之侍讲侍读谕德洗马司业推升一员之后将进士举人出身之科道等官升补一员从之又吏部议定新进士除选庶吉士外拣选学问好者令为官学教习三年期满照科分名次以中书补用八月敕各省督抚布按各举所知十月敕大学士会同翰林院掌院教习将扁检庶吉士等秉公别择或留本衙门办事及派各馆纂修或可当科道吏部之选或编检可为道府庶吉士可为州县者一一分别具奏至或老病衰废愿自解退者听其以原官休致其有行止不端事迹确实者奏闻革退至将来拣选庶常当加考试引见日后散馆仍以三等分用十一月敕清书散馆之翰林不可令其荒废或在翰林或在部曹即令与满员一同翻译新科进士于引见之前先行考试庶人才不致遗漏十二月分别录用本科新进士未经馆选之员上以尖圈记名者十七员如愿在各馆效力及在内官学教习者令各自陈明若行走勤慎学问好者仍拔为翰林二年七月拣选下第举人分发云贵川广五省试用十二月敕满汉编修检讨庶吉士等有愿在刑部学习办事者拣选二三十员引见分在各司学习办事其明白者酌量题补三年六月定外任回避例 【定例督抚两司统辖全省之道员其族人回】  【 避者赴京别补若分巡数府之道员及知府同知通判知州等官所辖之地无几本族回避官员即于本省调补】四年三月敕汉军人员铨选回避直隶七月因督抚等密举各员俱极庸陋谕仍于道府州县中各明举一人如有挟私任情草率滥举者从重治罪十二月定恩拔贡生就教例 【恩拔贡生就教例令各省学臣于岁科考事竣会同巡抚与挨贡一体验看造册送部铨选年老者以原品休致】五年三月敕拣选举人令九卿荐举并令举人公举所知十二月敕内外诸臣各保荐一人六年四月起复府厅州县废员七月上谕督抚带往各省委用人员在地方不甚相宜除己经到任之后因地方要缺奉旨题补不必解任外如杨文干陈时夏莽鹄立及各省督抚大吏从前所请带往之人目今现在属下俱着回京请旨另用八月定委署州县之例十月敕内外大小臣工各举所知七年正月定宗学教习之贡生期满引见以知县教职分别录用四月敕内外大臣荐举可胜督抚藩臬者各一人五月改定江南湖广陕甘官员回避本省之制八年六月敕新进士在六部额外主事上学习行走三年后如能称职该部堂官题补十一年敕拣选云南贵州广东广西四川福远六省下第举人录用 【 以路程遥远故也】十三年六月敕京官三品以上大臣于科道部属及府厅州县内各举堪胜道府一人
　　乾隆元年三月敕拣选云南贵州广东广西四川福建六省下第举人录用又尚书兼管国子监事务杨名时奏荐进士庄亨阳等七人留心经学上敕该部调来引见为该监属员听杨名时等分委办事以收成均课士之益四月吏部议准凡保举孝廉方正照恩诏内开事例给以六品顶带荣身其中果有德行才识兼优堪备召用者准破格保荐倘所举不实照滥举匪人例分别议处五月敕吏部疏通举人选法寻议现在捐纳知县为数无多请嗣后双单月捐纳人员不敷班次之数即以举人抵补从之二年三月敕督抚藩臬荐举道府五员敕停满洲庶吉士习清书例三年三月敕九卿荐举堪胜道府之员敕未经保送科道之翰林部属通行引见记名补用御史四月敕现任教谕中进士归班加教授衔留任现任训导中举人副榜加教谕衔留任仍准本班铨选十二月敕云贵督抚慎选守令调补苗疆四年三月敕尚书都御史侍郎荐举堪胜科道之部属知县十一月敕大学士九卿各举所知六年二月敕满洲进士一体选用知县九月敕行取以主事用之知县缺少人多以同知兼补七年三月敕卓越之员虽有因公参罚仍准行取七月敕大学士九卿督抚荐举骨鲠直朴明通政治之人如马周阳城之起布衣而为御史者以备纠绳之任十二年四月定守令久任之制十三年七月敕大学士尚书侍郎保举应升三品京堂人员十四年六月敕大学士尚书荐举堪胜侍郎及三器京堂人员侍郎荐举堪胜三品京堂人员十六年四月定特派大臣拣员分发例上谕向来分发各省人员由吏部堂官拣选虽职掌所在然未足以示慎重嗣后凡有拣选之处该部将满汉大学士九卿并该部堂官一同开列候旨特派大臣拣选交部带领引见着为例五月上谕向例知县三年行取一次吏部按期奏请此特相仍故套于吏治人材毫无裨益所当永行停止科道内升外转改为三年举行一次着为例又敕嗣后云南贵州广东广西等省庶吉士不必令习清书直隶山东河南山西陕西等省人数止三四员以上者酌派一二人江浙等省人数在五六员以上者酌派二三人率以三十岁以下者充之十七年九月命王大臣拣选下第举人引见以元克庄等六人分部学习余以知县试用教职铨选分别录用
　　（臣）等谨按明代举人以推官知县铨注其入监肄业拨各衙门历事者期满得授小京官及府佐各员国朝更定选用之法举人以次铨知县教职外由别项考试得授内阁中书国子监学正学录等官我皇上立贤无方不拘资格既念中额有定予以及时自效之途加惠己属极渥复破常格优予部僚诚为士人之希遇己嗣于二十六年恩科会试后复拣选下第举人以知县教职分别录用附识于此
　　十八年二月敕各督抚保举堪胜知府人员七月敕文职同知以下武职副将以下参用蒙古人员十九年三月敕于翰林科道部属内拣选堪胜道府人员科道部属令各该堂官秉公保举交与吏部带领引见以备简用二十一年四月改曲阜县知县员缺归部铨选赐孔氏世职知县为世袭六品官二十八年敕选翰林讲读等官堪胜道府者以备简用三十年十月敕疏通举人选法于明年春闱后拣选知县教职分别录用年老者当给职衔
　　（臣）等谨按每科乡试天下中式解额共一千二百余人其经吏部拣选以知县注册候选者动至数千积久愈多遂成壅滞是以需次竟至三十余年诚如谕旨所云其壮岁获售者既不得及锋而用而晚遇者益复就衰应筹所以疏通之法仰见我皇上轸念寒畯登进羣材之至意是科士子闻风踊跃云集京师视历科应试者倍广而拣选一二等录用者至二千人之多遂得同被渥恩弹冠交庆诚为希世之旷典已
　　三十一年三月敕拿获邻境盗首送部引见以同知知州升用之知县仍回原任以本省缺升补三十五年四月御史李漱芳奏降调人员有官可补与革职休致者不同毋庸与接驾废员一例查办从之五月敕教职俸满保举知县如复行改教将原保之督抚学政等一并议处三十六年四月敕停止内升人员督抚出具考语之例嗣后吏部将此等人员每三年一次列名带领引见着为令三十七年正月敕拣选下第举人以知县教职分别录用扣除近四科不入选
　　（臣）等谨按拣选下第之例乾隆十七年有由本年中式举人与选者奉旨扣除二十六年拣选遂议定扣除新科一科三十一年拣选大挑议定扣除近科二科是年复敕改扣除近科四科乙酉戊子庚寅辛卯各科俱不得与选嗣后四十六年拣选大挑即照此例行之葢于甄拔人才之中复寓疏通淹滞之意因附识其前后大槩于此
　　三十八年二月上采购遗书各督抚盐政呈进及朝臣上献者不下万余种于翰林院特开四库全书馆选择翰林诸臣并部员中多识能文者充纂修各员韪牛八月刑部郎中陆锡熊以总纂官改授翰林院侍读明年充分校之进士邵晋涵周永年余集俱授翰林院庶吉士举人戴震杨昌霖赏给进士与乙未科一体殿试并选庶吉士 【嗣于四十二年十一月以纂修官吏部表事程晋芳学问素优在馆五年纂校甚多且协同总纂办理总目改授翰林院编修四十五年云南巡抚孙士毅罢任来京特授翰林院编修在四库全书处行走与总纂纪昀陆锡熊一同列名按孙士毅先由进士授中书起家亦不由翰林出身故为特典】
　　（臣）等谨按旧制翰林官员皆由馆选进身不以庶僚迁叙所以重文学侍从之选也康熙中张允钦王士祯皆以部曹改官翰林出自圣祖仁皇帝特达之知我皇上宏开册府网罗遗编金匮石渠咸臻美备储书之富远非前代所及而编排考订必资著述之才诸臣得自庶僚改官词苑为一时荣遇臣等汇集编次以志其盛并以备国朝优除之一格焉
　　是月广东布政使姚成烈请商籍中式归籍之员铨选时并回避行商省分从之五月定月选吏兵二部堂官掣签之例从御史鲁赞元请也 【 向例选人自掣故议更定】又御史鲁赞元请月选官员制签后及截缺后告病应即照现任告病之例概令坐补原缺以防规避从之七月给事中富尔敏等奏顺天府府尹府丞缺出直隶人员应概行回避无庸开列从之三十九年四月定外省题升官员送部引见统不得逾一年之限如有任意迁延将该员照赴补迟延例议处又敕分部学习人员三年报满各堂官务须核实甄别四十一年正月敕定王大臣验看月官如人缺不当即酌议对调仍令派出验看之九卿科道覆看武职内有应分别营卫者亦一并酌核二月敕各部堂官截取俸满应升知府之司员务须秉公察核分别宜繁宜简及不胜外任据实办理不得仍前滥送适贵州巡抚裴宗锡奏石阡府知府洪彬由刑部司员截取知府该员才质中平办事竭蹷难胜表率之任请以府佐降补上是其奏并严定滥行保送司员之堂官处分四月吏部奏满洲蒙古笔帖式外升知县向例由吏部论俸截取二十员令各衙门堂官保送堪胜外任之员咨部约计俸次必须在二十余年以上但该员等积俸既深年力多有就衰请嗣后笔帖式截取知县令各该衙门历俸五年以上人去得堪胜外任者出具切实考语六部理藩院都察院各保送三员其余各衙门各保送二员吏部会同大学士拣选二十员带领引见请旨记名升用倘有以不胜外任题参者即将滥行保送之堂官照例议处从之七月敕奉天各州县员缺仍以满洲汉人通行补用敕满洲蒙古道府丞倅州县人员丁忧回旗已满百日在部行走者吏部于每年十月带领引见一次九月敕六部京察一等满汉主事仍准保举直隶州知州其小衙门主事等官概不准升用直隶州如京察保列一等者准调补六部主事十月清查赴选人员籍贯寄籍祖籍一体回避十二月按察使李承邺奏请旨道府缺出其应行开列人员内查系曾任繁缺道府以及调繁卓异并部员外用从前原保送繁缺者准其开列名单进呈恭候简用其原缺未经调繁卓异者遇有请旨之缺俱毋庸开列从之四十三年六月吏部奏各省州县及佐杂选缺调缺不得妄请更改如有今昔情形实在不同必须繁改繁简之处应令各督抚分别缺之大小如丞倅牧令之缺应请改繁者即于丞倅牧令缺内改简互换其佐杂之缺以佐杂内酌改互换从之又定京官外姻回鸟之例母之父兄弟妻之父兄弟已之女壻嫡甥同衙门令官小者回避同官令后进者回避是月朝考八旗各省拔贡生一二等拣选引见以部员知县教职分别录用经吏部议以部员用者分派各部在七品小京官上学习行走三年期满该堂官确加考核如行走勤慎留心部务准其奏明留部授为七品小京官食俸办事再行历俸三年该堂官复加甄核果能始终奋勉熟习部务准其遇有本部主事缺出保题升用从之四十五年五月暂停员外郎论俸截取知府之例十月吏部请佐贰首领曾经卓异及俸满保荐或历俸五年以上者方准题升知从之十一月敕各部司员升调别处不准奏留仍兼原衙门行走至刑部理藩院必得谙悉之员欲行奏留者带领引见钦定又吏部奏请凡修书优叙即用之员应请与正班人员分缺简简用遇有各项应得缺出先用即用一人次用正班一人轮流间用从之又敕缘事降革人员呈请捐复该部核明情节无论应准应驳俱着具奏请旨准捐人员并着该部带领引见十二月敕各督抚题请实授人员有与例不符者吏部议驳外即将该督抚议处四十七年十二月御史李翮请嗣后庶吉士散馆改部以到部之日为始捐纳议叙与学习期满人员以奏留之日为始一同较其行走年分浅深按次题补以杜夤缘躐等之渐经吏部议覆应如所奏办理但查此等人员之外尚有选拔贡生学习六年期满及现任小京官中式进士以部属用及现任小京官由各处保奏分部补用并留部升用各项人员自应一体办理以归画一从之四十八年三月敕定满汉官员放出家奴三世后准其出仕京官不得至京堂外官不得至三器以示限制着为令十二月敕科道有纠核之责概不准仍兼各衙门司员行走刑部理藩院出力之员该堂官奏闻引见以四五品京堂酌用仍兼部行走四十九年十一月吏部奏各馆修书及各处捐输议叙人员酌量与以正班分班选用从之御史冯堉奏委署州县请照实缺之例俱令回避原籍五百里以内从之五十年十月御史梁景阳奏月选人员告病无论何项官员概定以一月之限逾限不痊即行开缺将来病痊照例以原缺坐补从之

　　皇朝通典卷二十
  </div>
  <div class="pagination">
   <a href="清朝通典_page14.html">
    上一页
   </a>
   <span>
    ...
   </span>
   <a href="清朝通典_page10.html">
    10
   </a>
   <a href="清朝通典_page11.html">
    11
   </a>
   <a href="清朝通典_page12.html">
    12
   </a>
   <a href="清朝通典_page13.html">
    13
   </a>
   <a href="清朝通典_page14.html">
    14
   </a>
   <span class="current-page">
    15
   </span>
   <a href="清朝通典_page16.html">
    16
   </a>
   <a href="清朝通典_page17.html">
    17
   </a>
   <a href="清朝通典_page18.html">
    18
   </a>
   <a href="清朝通典_page19.html">
    19
   </a>
   <a href="清朝通典_page20.html">
    20
   </a>
   <span>
    ...
   </span>
   <a href="清朝通典_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
