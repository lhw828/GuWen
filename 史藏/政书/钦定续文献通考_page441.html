<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 441 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 441 页/共 455 页</h1>
    <div class="content">　　王圻曰其国有大琉球小琉球其俗去髭黥手羽冠毛衣杀人祭神无礼节好剽掠其产鬭镂树硫黄胡椒熊罴豺狼自福建梅花所开洋顺飚利舶七日可至其国自古不闻于中朝隋海师何蛮羽骑尉朱寛访得之虏其男女五千人元遣人招谕不从国王初姓欢斯名渴剌兠后嗣王曰尚圆曰尚真曰尚清分为三王
　　成祖永乐二年二月命中山王世子武宁袭位
　　武宁遣使告父丧遣官祭赙遂有是命四月山南王从弟王应祖亦遣使告承察度之丧谓前王无子传位应祖乞加朝命且赐冠带从之时山南使臣私赍白金诣处州市磁器事发当论罪帝贳之四年中山进奄竖数人帝以不可絶人类还之五年四月中山王世子思绍遣使告父丧封赐如前仪十一年山南王应祖为其兄达勃期所弑诸寨官讨诛之推应祖子他鲁毎为主以十三年三月请封从之二十二年春中山世子尚巴志来告父丧祭赙如常仪
　　仁宗洪熙元年勅封巴志为中山王
　　至正统七年正月中山世子尚忠来告父丧【时山北山南俱已为中山所并详土贡考】命给事中余忭等封忠为中山王勅使之用给事中自兹始忭等还受其黄金沉香倭扇之赠为侦事者所觉并下吏杖而释之十二年二月世子尚思达来告父丧命官往封景泰二年思达卒无子其叔父金福摄国事如例往封之五年二月金福弟泰又奏长兄金福殂次兄布里与兄子志鲁争立
　　两伤俱陨国中臣民推臣权摄国事明年四月封泰久为王六年三月世子尚徳来告父丧亦封为王成化七年三月世子尚圎来告父丧封为王十四年四月卒其子尚真来告丧乞嗣爵命往封之嘉靖五年尚真卒其世子尚清请封十一年乃命给事中陈侃等持节往封及还却其赠十四年贡使至仍以所赠黄金四十两进于朝乃勅侃等受之三十六年来告尚清之丧封其世子尚元为王
　　神宗万厯四年七月遣官封尚永为中山王
　　先是元年冬尚永遣使告父丧请袭爵至是封之十九年尚永卒二十三年世子尚宁请袭福建巡抚许孚逺以倭氛未息请从领封之议礼官范谦议如其言二十八年其陪臣请如祖制礼官余继登言累朝册封琉球伐木造舟动经数嵗使者蹈风波之险小国苦供亿之烦宜一如前议帝虽可之而卒遣使往至三十三年七月渡海竣事四十年其国为倭冦所破天啓三年尚宁已卒其世子尚丰请封时中国多事科臣应使者亦惮行故封典久稽至崇祯二年又请封命遣官如故事乃命户科给事中杜三防行人扬抡往成礼而还
　　和兰
　　明神宗万厯二十九年和兰驾大舰薄香山旋引去和兰又名红毛番地近佛郎机永乐宣徳时郑和七下西洋厯诸番数十国无所谓和兰者其人深目长鼻发眉须皆赤足长尺二寸颀伟倍常时福建商人嵗给引往贩大泥吕宋及咬吧者和兰人就诸国转贩未敢窥中国自佛郎机市香山防吕宋和兰闻而慕之至是驾大舰携巨礟直薄吕宋吕宋人力拒之则转薄香山澳澳中人数诘问言欲通贡市不敢为冦当事难之税使李道即召其酋入城游处一月不敢闻于朝乃遣还澳中人虑其登陆谨防御始引去
　　三十二年七月和兰驾舰抵彭湖
　　海澄人李锦及奸商潘秀郭震久居大泥与和兰人习语及中国事锦曰若欲通贡市无若漳州者漳南有彭湖屿去海逺诚夺而守之贡市不难成也其酋麻韦郎曰守臣不许奈何曰税使髙宷嗜金银甚若厚贿之彼特疏上闻天子必报可守臣敢抗防哉酋曰善锦乃代为大泥国王书一移宷一移兵备副使一移守将俾秀震赍以来守将陶拱圣大骇亟白当事系秀于狱震遂不敢入初秀与酋约入闽有成议当遣舟相闻而酋卞急不能待即驾二大舰直抵彭湖时泛兵已撤如入无人之墟遂伐木筑舍为久居计锦亦潜入漳州侦探诡言被获逃还当事已亷知其状并系狱已而议遣二人谕其酋还国许以自赎且拘震与俱三人既与酋成约不欲自彰其失第云我国尚依违未定而当事所遣将校詹献忠赍檄往谕者乃多携币帛食物觊其厚酬海滨人又潜载货物往市酋益观望不肯去当事屡遣使谕之见酋语輙不竞愈为所慢而宷已遣心腹周之范诣酋説以三万金餽宷即许贡市酋喜与之盟已就矣会总兵施徳政令都司沈有容将兵往谕有容负胆智大声论説酋心折乃曰我从不闻此言其下人露刃相诘有容无所慑盛气与辨酋乃悔悟令之范还所赠金止以哆啰嗹玻璃器及番刀番酒餽宷乞代奏通市宷不敢应而抚按严禁奸民下海犯者必诛由是接济路穷番人无所得食十月末扬防去巡抚徐学聚劾秀锦等罪论死遣戍有差
　　熹宗天启三年巡抚商周祚以红毛番遵谕逺徙闻先是佛郎机横海上红毛与争雄复泛舟东来攻破美洛居国与佛郎机分地而守后又侵夺台湾地筑室耕田久留不去海上奸民阑出货物与市已又出据彭湖筑城设守渐为求市计守臣惧祸説以毁城逺徙即许互市番人从之果毁其城移舟去周祚以闻然其据台湾自若也已而互市不成番人怨复筑城彭湖掠渔舟六百余艘俾华人运土石助筑寻犯厦门官军御之俘斩数十人乃诡词求欵再许毁城逺徙而修筑如故已又泊舟风柜仔出没浯屿白坑东椗莆头古雷洪屿沙洲甲洲间要求互市而海防李旦复助之滨海郡邑为戒严
　　四年正月巡抚南居益发兵攻破红毛番彭湖之警以息
　　初居益甫至即上言入境以来闻番船五艘续至与风柜仔船合凡十有一艘其势愈炽有小校陈士瑛者先遣往咬吧宣谕其王至三角屿遇红毛船言咬吧王已往阿南国因与士瑛偕至大泥谒其王王言咬吧国王已大集战舰议往彭湖求互市若不见许必至搆兵葢阿南即红毛番国而咬吧大泥与之合谋必不可以理论为今日计非用兵不可因列上调兵足饷方畧部议从之至是月遣将先夺镇海港而城之且筑且战番人乃退守风柜城居益增兵往助攻击数月防犹不退乃大兵诸军齐进防势窘两遣使求缓兵容运米入舟即退去诸将以穷防莫追许之遂防去独渠帅髙文律等十二人据高楼自守诸将破禽之献俘于朝番警以息而其据台湾者犹自若也
　　愍帝崇祯十年红毛番薄广州旋遁去
　　先是红毛番为郑芝龙所破不敢窥内地者数年乃与香山佛郎机通好私贸外洋至是驾四舶由虎跳门薄广州声言求市其酋招揺市上奸民视之若金穴葢大姓有为之主者当道鉴壕镜事议驱斥或从中挠之防总督张镜心初至力持不可乃遁去己为奸民李叶荣所诱交通总兵陈谦为居停出入事露叶荣下吏谦自请调用以避祸为给事中凌义渠等所劾坐逮讯自是奸民知事终不成不复敢勾引而番人犹据台湾自若
　　明史和兰传曰其本国在西洋者去中华絶逺华人未尝至其所恃惟巨舟大礟舟长三十丈广六丈厚二尺余树五桅后为三层楼旁设小牕置铜礟桅下置二丈巨铁礟发之可洞裂石城震数十里世所称红夷礟即其制也然以舟大难转或遇浅沙即不能动而其人又不善战故往往挫衂其所役使名乌入水不沉走海面若平地其柁后置照海镜大径数尺能照数百里其人悉奉天主教所产有金银琥珀玛瑙玻璃天鹅绒琐服多啰嗹国土既冨遇中国货物当意者不惜厚资故华人乐与为市
　　吕宋【沙瑶呐哔啴附】
　　明太祖洪武五年正月吕宋遣使偕琐里诸国来朝永乐三年十月遣官赍诏抚谕其国至万厯时佛郎机强与吕宋互市久之见其国弱可取乃奉厚贿遗王乞地如牛皮大建屋以居王不虞其诈而许之其人乃裂牛皮聨属至数千丈围吕宋地乞如约王大骇然业已许诺无可奈何遂聼之而稍徴其税如国法其人既得地即营室筑城列火器设守御具为窥伺计竟乗其无备袭杀其王逐其人民而据其国名仍吕宋实佛郎机也
　　明史吕宋传曰吕宋居南海中去漳州甚近闽人以其地近且饶富商贩者至数万人往往久居不返至长子孙佛郎机既夺其国遣酋来镇虑华人为变多逐之归留者悉被其侵辱然华商嗜利趋死不顾久之复成聚迨矿税使者四出奸宄蠭起言利有阎应龙张嶷者言吕宋机易山素产金银嵗可采金十万两银三十万两者即纳其奏举朝骇异都御史温纯等连章力争皆不聼遣人往勘实妄言而吕宋疑中朝将袭其国诸流寓者将为内应先后杀死者二万五千余人朝廷不能讨其后华人复稍稍往蛮人利互市亦不拒久之复成聚而佛郎机时已倂满剌加益以吕宋势愈强横遂据广东香山澳筑城互市患复中于粤矣【臣】等谨按一统全图吕宋今为千系腊所属之国一名敏林腊又千系腊在西北絶境今为吕宋祖国云
　　又明史沙瑶呐哔啴传曰沙瑶与呐哔啴接壤呐哔啴在海畔沙瑶稍纡入山隈皆与吕宋近男女蓄发椎结男子用履妇女跣足以板为城竖木覆茅为室崇释教多建礼拜寺男女之禁甚严夫行在前其妇与人嘲笑夫即刃其妇所嘲笑之人不敢逃任其刺割盗不问大小輙论死孕妇将产以水灌之且以水涤其子置水中生而与水习矣物产甚薄华人商其地所携仅磁器锅釡之类重者至布而止后佛郎机据吕宋多侵夺隣境惟二国号令不能及
　　合猫里
　　明成祖永乐三年合猫里遣使来朝
　　时附哇使臣来
　　明史合猫里传曰海中小国也土瘠多山山外大海饶鱼虫人知耕稼其国又名猫里务近吕宋商舶往来渐成富壤华人入其国不敢欺陵市法最平故华人为之语曰若要富须往猫里务有网巾礁老者最凶悍海上行刼舟若飘风遇之无免者然特恶商舶不至偶有至者待之甚善猫里务后遭防掠人多死伤地亦贫困商人虑为礁老所刼鲜有赴者
　　【臣】等谨按合猫里四至不可考考一统全图亦不载而载有网巾嶕脑在吕宋之南苏禄之北疑即是云
　　婆罗
　　明成祖永乐三年十月遣使者赍玺书防币抚谕婆罗四年十二月其国东西二王并遣使奉表朝贡明史婆罗传曰婆罗又曰文菜东洋尽处西洋所自起也唐时有婆罗国髙宗时常入贡其地负山面海崇释教恶杀喜施禁食豕肉犯者罪死有礼拜寺毎祭用牺其王薙发褁金绣巾佩双剑出入徒步从者二百余人万厯时为王者闽人也或言郑和使婆罗有闽人从之留居其地后竟据其国而王之邸旁有中国碑王有金印一篆文上作兽形言永乐朝所赐民间嫁娶必请此印印背上以为荣后佛郎机横举兵来击王率国人走入山谷中放药水流毒杀人无算王得返国佛郎机遂犯吕宋
　　古麻剌朗
　　明成祖永乐十五年九月命使抚谕古麻剌朗
　　时遣中官张谦赍勅及赐物抚谕之十八年八月其王干剌义亦奔敦率妻子陪臣随谦来朝礼之如苏禄国赐以印诰冠带等物明年正月辞还至福建遘疾卒遣官谕祭諡康靖命其子剌苾嗣为王率众归【臣】等谨按王圻续考及明史外国传古麻剌朗东南海中小国也前此无可考明代事亦止此哇【阇婆苏吉丹日罗夏冶重迦罗诸国附】
　　元世祖至元二十九年二月诏出师征哇
　　先是遣使臣右丞孟琪往黔其面乃大举兵西征十二月福建江西湖广三省军防泉州自后渚啓行明年正月水陆并进破其国而还
　　【臣】等谨按元史哇传在海外视占城益逺自泉南登舟海行者先至占城而后至其国其风俗土产不可考大率海外诸番国多出竒宝取贵于中国而其人情性语言与中国不能相通王圻续考谓哇即古阇婆国则风俗土产马端临考具详之又明史列传则云阇婆古曰阇婆达宋元嘉时始通中国唐曰诃陵又曰社婆其王居阇婆城宋曰阇婆皆入贡洪武十一年其王摩那驼喃遣使来后不复至或曰哇即阇婆然元史哇传不言且曰其风俗物产无所考又太祖时两国并时入贡其王之名不同或本为二国其后为哇所防然不可考矣
　　明太祖洪武二年遣使以即位诏谕哇
　　三年又以平定沙漠颁诏于其国九月其王昔里八达剌蒲遣使奉金叶表来朝嗣是贡使屡至其国又有东西二王【东蕃王勿院劳网结西蕃王勿劳波务】至永乐四年西王都马扳与东王搆兵东王战败国被防适朝使经东王地部卒入市西王国人杀之凡百七十人西王惧而谢罪帝赐勅切责命输黄金六万两以偿已而献万两礼官请索如数帝曰朕欲使逺人畏罪耳宁利其金耶悉捐之天顺四年其使者回至安庆酗酒与入贡番僧鬭僧死者六人礼官请治伴送行人罪使者勅国王自治从之治十二年以后其使鲜至者王圻曰有与哇相接者为重迦罗髙山竒秀内有一石洞前后三门可容一二万人田谷气与哇畧同风俗颇醇国无酋长推年髙有徳者主之又去数程曰孙陀罗琵琶拖曰丹重曰圆峤曰彭里不事耕作専尚防掠与吉陀﨑诸国相通商舶少至
　　明史哇传曰其国近占城二十昼夜可至其建国始于汉宣帝元康元年故宣徳七年奉表书一千三百七十六年地广人稠性凶悍男子无少长贵贱皆佩刀稍忤輙相贼故其甲兵为诸畨之最字类琐里无纸笔刻于茭蔁叶气常似夏稻嵗二稔无几榻匕箸人有三种华人流寓者服食鲜华他国贾人居久者亦尚雅洁其本国人最污秽好啖蛇蚁虫蚓与犬同寝食状黝黑猱头赤脚崇信道杀人者避之三日即免罪父母死舁至野纵犬食之不尽则大戚燔其余妻妾多燔以殉其国一名莆家龙又曰下港曰顺塔万厯时红毛番筑土库于大涧东佛郎机筑于大涧西嵗嵗互市中国商旅亦徃来不絶其国有新村最号饶富中华及诸番商舶辐辏其地宝货填溢其村主即广东人永乐九年自遣使表贡
　　又明史苏吉丹传曰苏吉丹哇属国后讹为思吉港国在山中止数聚落酋居吉力石其水潏舟不可泊商船但往饶洞其地平衍国人皆就此贸易其与国有思鲁瓦及猪蛮猪蛮多盗华人鲜至又日罗夏治传曰日罗夏治近哇永乐三年同碟里遣使附哇使臣入贡国小知种艺无盗贼亦尚释教所产止苏木胡椒
　　又碟里传曰永乐三年遣使附哇使臣入贡地尚释教俗淳少讼物产甚薄
　　三佛齐【文郎马神买哇柔附】
　　明太祖洪武三年遣使诏谕三佛齐
　　明年其王马哈剌札八剌卜遣使奉表入贡时其国有三王曰怛麻沙那阿者曰麻那哈宝林邦曰僧伽烈字兰九年怛麻沙那阿者卒子麻那者巫里嗣明年遣使言嗣子不敢擅立请命于朝勅封为三佛齐国王时哇强已威服三佛齐而役属之闻天朝封与已埓则大怒遣人诱朝使邀杀之天子亦不能问罪其国益衰三十年哇据其国改其名曰旧港三佛齐遂亡国中大乱哇亦不能尽有其地华人流寓者往往起而据之有梁道明者广州南海县人久居其国闽粤军民泛海从之者数千家推道明为首雄视一方防指挥孙铉使海外遇其子挟与俱来永乐三年以行人谭胜受与道明同邑命赍勅招之道明及其党郑伯可随入朝四年旧港头目陈祖义遣子士良道明遣从子观政并来朝祖义亦广东人虽朝贡而为盗海上贡使往来者苦之诈降于中官郑和有施进卿者告之为和所禽献于朝伏诛时施进卿适遣壻邱彦城来朝命进卿为旧港宣慰使虽受朝命犹服属哇其地狭小非故时三佛齐比也二十二年进卿死许其子济孙嗣洪熙元年诉旧印为火燬命重给之嘉靖末广东大盗张琏作乱官军已报克获万厯五年商人诣旧港者见琏列肆为畨船长漳泉人多附之犹中国市舶官云
　　明史三佛齐传曰其地为诸畨要会在哇之西顺风八昼夜可至辖十五洲土沃宜稼语云一年种谷三年生金言收获盛而贸金多也俗富好淫习于水战隣国畏之地多水惟部领陆居庶民皆水居编筏筑室繋之于桩水涨则筏浮无沉溺患欲徙则拔桩去之不费财力下称其上曰詹卑【犹言国君也】后大酋所居即号詹卑国改故都为旧港初本富饶自哇破灭后渐至萧索商舶鲜至【臣】等谨按马端临考三佛齐与干陀利各自为国明史则谓三佛齐古名干陀利宋孝武梁武帝皆通使至宋为三佛齐顾炎武日知録谓韩愈广州记有干陀利注家皆阙以史考之梁书海南诸夷传干陀利国在南海洲上其俗与林邑扶南略同出班布吉贝槟榔槟榔特精好为诸国之最【梁王僧孺有谢赐干陀利所献槟榔启】周正传有罪应流徙敕以赐干陀利国陈书世祖纪天嘉四年干陀利国遣使献方物惟宋书孝武帝纪孝建二年斤陀利国遣使献方物【南史同】则又误以干为斤矣
　　明史文郎马神传曰其国以木为城其半倚山酋蓄绣女数百人出乗象则绣女执衣履刀剑及槟榔盘以从或泛舟则酋趺坐牀上绣女列坐其下与相向或用以刺舟威仪甚都民多木水上筑室以居如三佛齐男女用五色布纒头腹背多或着小袖衣防头而入下体围以幔初用蕉叶为食器后与华人市渐用磁器尤好磁瓮画龙其外死则贮瓮中以葬其俗恶淫奸者论死华人与女通辄削其发以女配之永不聼归女苦发短问华人何以致长绐之曰我用华水沐之故长耳其女信之竞市船中水以沐华人故靳之以为笑端女或悦华人持香蕉甘蔗茉莉相赠遗多与之调笑然惮其法严无敢私通者其深山中有村名乌笼里惮其人尽生尾见人辄掩面走避然地饶沙金商人持货往市者撃小铜鼓为号置货地上即引退丈许其人乃前视当意者置金于旁主者遥语欲售则持货去否则懐金以归不交言也所产有犀牛孔雀鹦鹉沙金鹤顶降香蜡藤席萪藤荜拨血竭肉荳防獐皮诸物
　　又曰文郎马神邻境有买哇柔者性凶狠每夜半盗斩人头以去装之以金故商人畏之夜必严更以待始文郎马神酋有贤徳待商人以防信子三十一人恐扰商舶不令外出其妻乃买哇柔酋长之妹生子袭父位聼其母族之言务为欺诈多负商人价直自是赴者亦稀
　　【臣】等谨按一统全图马神古称文狼在东南之极边
　　冯嘉施兰
　　明成祖永乐四年八月冯嘉施兰酋嘉马银等来朝赐钞币有差六年八年又至从者亦有赐
　　【臣】等谨按冯嘉施兰其四至不可考考王圻续考及明史俱载于哇之后马神文郎之前故附于此
　　苏门荅剌【须文达那附】
　　明成祖永乐三年苏门荅剌酋宰奴里阿必丁遣使来朝诏封为国王
　　先是其王之父与隣国花面王战中矢死王子年防妻号于众曰熟能为我报仇者我以为夫与共国事有渔翁闻之率国人往馘其王而还王妻遂与之合称为老王既而王子年长潜与部领谋杀老王而袭其位老王弟苏干剌逃山中连年率众侵扰十三年中官郑和至其国苏干刺以颁赐不及已怒统数万人邀撃和勒部卒及国人大破之追至南渤利国俘以归其王遣使入谢宣徳九年王弟哈利之汉来朝明年遣弟哈尼者罕入朝言王老不能治事请传位于子乃封其子阿卜赛亦的为王
　　明史苏门荅刺传曰苏门荅刺在满刺加西顺风九昼夜可至或言即汉条枝唐波斯大食二国地西洋要防也迨万厯间国两易姓其时为王者人奴也奴之主为国大臣握兵柄奴桀黠一日随主入朝见王鞠躬惟谨出谓主曰主何恭之甚主曰彼王也焉敢抗曰主苐不欲王尔欲之主即王矣主诧叱退之他日又进曰王左右侍衞少主拥重兵出镇必入辞请以奴从主言有机事乞屛左右王必不疑奴乗间刺杀之奉主为王主从之奴果杀王其主遂簒位任奴为心腹委以兵柄未几奴复杀主而代之其国俗颇淳出言柔媚惟王好杀嵗杀十余人取其血浴身谓可除疾货舶至贸易称平地本瘠无麦有禾禾一嵗二稔四方商贾辐辏华人往者以地逺价髙获利倍他国其气朝如夏暮如秋夏有瘴气妇人祼体惟腰围一布其他风俗类满剌加簒弑后易国名曰哑齐
　　又曰洪武十六年须文达那国王殊旦麻勒兀达朌遣使俺八儿来朝贡或言即苏门荅刺洪武时所更然贡物与王之名皆不同无可考
　　【臣】等谨按一统全图苏门荅刺在哇之东南由南而西为三佛齐为丁机宜而后为满刺加则明史谓在满剌加西者误也
　　苏禄【髙药附】
　　明成祖永乐十五年苏禄国三王来朝
　　东王巴都葛叭哈刺西王麻哈刺叱葛刺麻丁峒王妻叭都葛巴刺卜并率其家属头目凡三百四十余人浮海朝贡礼之若满刺加寻并封为国王居二十七日辞归东王卒于徳州赐祭葬諡恭定留妻妾仆从十人守墓俟毕三年丧遣归即封其长子都马含为苏禄国东王至二十一年东王妃还国厚赐遣之明史苏禄传曰苏禄地近浡泥阇婆洪武初兵侵浡泥大获以阇婆援兵至乃还万厯时佛郎机屡攻之城据山险迄不能下其国于古无所考地瘠寡粟麦民率食鱼虾煮海为盐酿蔗为酒织竹为布气常热有珠池夜望之光浮水面土人以珠与华人市易大者利数十倍商舶将返輙留数人为质冀其再来其旁近国名髙药出玳瑁【臣】等谨按吕宋以下诸国皆王圻续考所称南夷者兹从一统全图考正之



　　钦定续文献通考卷二百三十八
　　钦定四库全书
　　钦定续文献通考卷二百三十九
　　四裔考
　　南夷
　　安南
　　宋理宗景定三年安南国王陈日□表请世袭从之先是安南国王李氏自公蕴至昊旵凡八传二百二十余年宁宗嘉定时昊旵无子遂为其婿陈日□有其国而国亡至是年乞世袭帝从其请度宗咸淳五年八年与其子威晃各加食邑赐鞍马等物
　　元世祖中统二年封日□子光昺为安南国王
　　初宪宗七年十二月遣兵攻安南乌兰哈达等兵水陆并进入其国日□窜海岛屠其城以气欝热乃班师八年二月日□传位于长子光昺遣使谕之遂纳欵至是封光昺为国王至元四年诏谕六事一君长亲朝二子弟入质三编民数四出军役五输纳税赋六仍置达噜噶齐统治之十四年光昺既没其子日烜不请命而自立遣使徃召以疾为辞又闻其通谋占城遣兵应援遂进兵攻之日烜弃城遁十五年遣礼部尚书柴椿等使安南国诏切责之仍俾其来朝二十五年日烜遣使谢罪二十七年日烜卒子日燇立三十年以徴日燇入朝不至又议征之次年成宗即位命罢征武宗至大四年八月其世子陈日防遣使奉表来朝仁宗皇庆二年正月交趾军犯镇安州等处命牒谕安南国泰定帝泰定元年世子日爌遣陪臣来文宗天厯三年四月世子日防亦遣使来元史列传曰至元二十二年日烜弟昭国王陈益稷率其本宗与其妻子官吏自防来归仍其封久居于鄂成宗朝赐田二百顷文宗天厯二年夏卒寿七十有六至顺元年谥忠懿
　　明太祖洪武元年命使招谕安南
　　时安南王陈日煃闻廖永忠定两广将遣使纳欵帝命汉阳知府易济招谕之次年安南遣使至命侍读学士张以宁等徃封日煃为王比至日煃先卒侄日熞嗣位时安南占城搆兵帝命使谕令罢兵两国皆奉诏明年别遣使封日熞为王四年冬日熞为伯父叔明逼死七年叔明自称年老乞命弟煓摄政十年煓侵占城败没弟炜代立二十一年国相黎季犛窃柄废其主炜寻弑之立叔明子日焜主国事越数年中朝始觉命絶其使二十八年季犛告前王叔明之讣帝以叔明本簒弑吊祭则奬乱止不行移檄使知之惠帝建文元年季犛弑日焜立其子颙又弑颙立其弟□方在襁褓中复弑之大弑陈氏宗族而自立更姓名为胡一元名其子苍曰胡谓出帝舜裔胡公后僣国号大虞年号元圣寻自称太上皇传位朝廷不知也
　　成祖永乐元年遣使封胡为安南国王
　　既自署权理安南国事奉表言高皇帝时安南王日煃率先输诚不幸早亡嗣絶臣陈氏甥为众所推于今四年望赐封爵帝命勅谕其陪臣父老凡继嗣之有无推载之诚伪具以实闻既而遣使进陪臣父老所上表如所以诳帝者乃遣使封之然帝其国中自若也帝又恶其侵夺思明逼掠占城方遣官切责而故陪臣裴伯耆诣阙告难又老挝送陈天平至【天平前王日烜孙天明子日煃弟也】言黎贼尽灭其族后裔止天平一人与贼不共戴天乞迅发师用章天讨方遣使贺正旦帝出天平示之皆错愕下拜有泣者伯耆责其使以大义惶恐不能答帝以父子悖逆三年命官赍勅责令具簒弑之实以闻遣其臣入朝谢罪祗言未尝僭号改元请迎天平归奉为王帝不虞其诈乃令天平还国以兵五千送之四年三月防天平入鸡陵关将至芹站伏兵邀杀天平帝大怒决意讨之七月命督师南征征夷将军张辅等分道进兵所至皆克十二月防多邦城遂捣东都据之焚贼西都贼走入海五年正月大破季犛于木九江宣诏访求陈氏子孙耆老千余诣军门言陈氏为黎贼杀尽无可继者安南本中国地乞仍入职方同内郡五月获季犛及伪太子安南尽平
　　五年六月诏改安南为交阯设郡县
　　从耆老言乃设布都按三司以都督佥事吕毅等为之设交州北江等十五府分辖三十六州一百八十一县又设太原宣化等五州直布政司分辖二十九县其地要害咸设卫所控制之陈氏被害者赠防之军民死亡暴露者瘗埋之居官者仍其旧与新除者参治黎氏苛政一切蠲除遭刑者悉放免礼待髙年硕徳鳏寡孤独无告者设养济院懐才抱徳者敦遣赴京又诏访求山林隠逸明经博学下及方技等凡奏举九千余人
　　六年六月征夷将军张辅等振旅还京上交阯地圗其地东西一千七百六十里南北二千八百里安抚人民三百一十二万有竒获蛮人二百八万七千五百有竒象马牛二十三万五千九百有竒米粟一千三百六十万石船八千六百七十余艘军器二百五十三万九千八百于是大行封赏及叙赉有差
　　七年二月复命英国公张辅帅师讨交阯贼
　　时中朝所置吏务以寛厚辑新造而蛮人自以非类数相惊恐陈氏故官简定与化州伪官邓悉阮帅等谋乱定乃僭大号纪元兴庆国曰大越伺大军还即出扼三江府防交州近境皆响应守将出讨无功命沐晟为征夷将军与贼战于生厥江大败乃勅辅统兵讨之先败贼于咸子关又败之于太平海口时阮帅等推简定为太上皇别立陈季扩为帝改元重光乃遣使自称前安南王孙求封爵辅叱斩之进兵抵清化水陆军防定及伪将相等俱就禽晟追季扩至灵长海口季扩大蹙奉表乞降帝心知其诈姑许之诏授交阯布政使其党阮帅等各授以官贼究无悛心复命辅督军合晟军讨之禽季扩他贼尽平十三年班师入京复命辅出镇十四年召还明年命丰城侯李彬代之交人故好乱时中官马骐以采辨至大索境内珍寳人情骚动桀黠者鼓煽之大军甫还即并起为乱彬遣将讨灭之而反者犹不止彬东西征讨日不暇给中朝以叛防潘僚【僚故乂安知府季祐子嗣父职不堪骐虐遂反】黎利【利初仕黎季扩为金吾将军后归正用为清化府俄乐县廵检邑邑不得志大军还遂反僣称平定王】车三【三四忙故知县车绵之子】侬文厯等久未平命荣昌伯陈智助之又降勅责彬速奏荡平彬惶恐督师追勦十九年秋贼悉破灭惟黎利窜老挝不能得二十年春彬卒诏智代彬二十二年秋荣昌伯陈智奏利初逃老挝后被逐官军追击虽求抚而造军器未已必当进兵防仁宗以践阼大赦天下因勅智善抚之而利已防茶笼州时中官山寿言利未叛寿方镇守与己相信今徃谕之必来归遂遣寿赍勅授清化知府勅甫降利已防清化及得勅即借抚愚守臣佯言秋凉赴官而防掠不已仁宗洪熙元年二月颁荣昌伯陈智征夷副将军印又命安平伯李安至交阯佐之智素无将畧因借抚贼以愚中朝且与都督方政迕遂顿兵不进贼益无所忌再围茶笼城中粮尽奏至而帝崩宣宗初即位勅责智及三司官智等不为意茶笼防尚书陈洽奏闻降勅切责期来春平贼智始惧与政薄可留关败还至茶笼又败政寡谋多忌素不相能而山寿专招抚拥兵乂安不救是以屡败宣徳元年命成山侯王通等讨之又诏大赦交阯罪人通素庸劣一战而败不奉朝命擅割清化以南地予贼尽撤官吏军民还东关帝闻通败大骇命安逺侯栁升及沐晟等两路进兵复勅王通固守俟诸军集至二年四月贼惧大军至致书请和九月诸军始抵隘留关利既与通有成言乃诡称陈氏有遗嗣暠乞罢兵立其后裔帝心知为诈欲借此息兵遂纳其言
　　宣宗宣徳二年十一月遣使抚谕安南尽撤军民北还初帝嗣位即欲弃交阯及利与暠表至示谕廷臣以罢兵意杨士竒杨荣力賛之惟蹇义夏原吉不可然意已决廷臣不敢争至是命使赍诏尽赦安南民人罪令具陈氏后人之实以闻因勅利以兴灭继絶意并谕王通北还诏未至通已弃交阯由陆路还广西中官山寿马骐及三司守令由水路还钦州凡得还者止八万六千人为贼所杀及拘留者不可胜计天下举疾通弃地殃民而帝不怒也
　　六年六月遣使赍勅印命黎利权署安南国事
　　利于三年奉表诡言暠于正月物故陈氏子孙絶国人推利守其国谨俟朝命帝亦知其诈不欲遽封屡以访陈氏裔还中国遗民二事勅谕之至是以二事饰词对复进头目耆老奏仍为利乞封乃有是命至八年利卒利虽受勅命其居国称帝纪元顺天建东西二郡分十三道各设官拟中国三司东都在交州府西都在清华府置百官设学校以经义诗赋二科取士彬彬有华风僭位六年私谥太祖子麟继遣使告讣即勅麟权署国事
　　【臣】等谨按麟一名龙自是其君长皆有二名以一名奏天朝互见土贡考
　　英宗正统元年闰六月遣使赍勅印封黎麟为安南国王
　　帝以陈氏宗支既絶欲使麟正位下廷议咸以为宜遂命封之至七年麟卒私諡太宗改元二绍平六年大寳三年子濬继一名基隆遣使告讣封为国王濬遣将侵占城夺新州港掳其王掠人口至三万三千余景泰元年赐勅戒濬迄不奉诏至天顺三年十月其庶兄谅山王琮弑之而自立濬改元二大利十一年延宁六年私谥仁宗琮一名宜民簒位九月改元天与为国人所诛以濬弟灏继灏一名思诚六年封为国王至孝宗宏治十年灏卒私谥为圣宗改元二光顺十年洪徳二十八年子晖继一名鏳十七年晖卒私谥宪宗改元曰景统子□继一名敬甫立七月而卒私谥肃宗弟谊继一名璿至武宗正徳元年册谊为安南王谊宠任母党阮种阮伯胜兄弟恣行威虐屠戮宗亲酖杀祖母种等怙宠窃权四年逼谊自杀拥立其弟伯胜国人黎广等讨诛之立灏庶子晭谊在位四年改元端庆啁一名滢七年受封多行不义十一年社堂烧香官陈暠作乱杀晭而自立诡言前王陈氏后仍称大虞皇帝改元应天晭臣都力士莫登庸初附暠后与黎氏大臣阮宏裕等起兵讨之暠败奔谅山道据地自保登庸乃共立晭兄灏之子譓啁在位七年改元洪顺譓徒拥虚位登庸握兵柄潜蓄异志黎氏臣郑绥别立其族子酉榜发兵攻都城譓出走登庸击破绥兵捕酉榜杀之益恃功专恣遂逼妻譓母迎譓归十六年率兵攻陈暠暠败走死旋谋弑譓譓奔清华登庸立其庶弟懬迁居海东长庆府
　　世宗嘉靖十八年安南莫方瀛上表乞降
　　先是六年安南莫登庸令其党伪为黎懬禅诏簒其位改元明徳立子方瀛为皇太子旋酖杀懬九年禅位于方瀛自称太上皇移居都齐海阳为方瀛外援作大诰五十九条颁之国中方瀛改元大正其年九月黎譓卒于清华国亡十五年帝以安南叛逆宜遣官徃勘并议征讨十六年安南黎宁遣国人郑惟僚等备陈登庸簒弑状言宁即譓子譓卒国人立宁为世孙权主国事屡赴邉告难俱为登庸邀杀乞师亟除贼八月云南廵抚汪文盛谓登庸必可破即传檄安南登庸父子乃具表乞降而黎宁惧天朝竟纳其降备以本国簒弑始末及军马之数水陆进兵道里来上俱下廷臣议不能决至是年方瀛又上表降并籍其土地户口聴天朝处分凡为府五十有三州四十有九县一百七十有六帝纳之
　　十九年命削安南国为安南都统使司改十三道为十三宣抚司
　　时方瀛卒登庸率从子文明等入镇南关囚首徒跣匍匐叩头请奉正朔永为藩臣事闻帝大喜故有是命又命覈黎宁真伪果黎氏后割所据四府奉其祀事否则已之二十二年登庸卒方瀛子福海嗣二十五年福海卒子宏瀷嗣宏瀷初立时其国内乱名分未定命守臣覈所当立者至三十年事白乃命授为安南都统使四十三年宏瀷卒子茂洽嗣万厯元年授都统使时莫氏渐衰黎氏复兴互相搆兵国益多故始黎宁据清华仍僭帝号以嘉靖九年改元为元和居四年为登庸所攻窜占城界国人立其弟宪改元光照十五年亷知宁所在迎归清华后迁于渌马江宁卒其臣陈检立宁子宠宠卒无子国人共立黎晖四世孙维邦维邦卒检子松立其子维潭世居清华自为一国
　　神宗万厯二十五年诏授黎维潭安南都统使
　　先是十九年维潭渐强举兵攻莫茂洽茂洽败奔喜林县二十年其臣郑松诱土人内应维潭袭杀之夺其印亲党多遇害有莫敦让者奔防城告难松复禽敦让势益张茂洽子敬恭与宗人履逊等奔广西思陵州履城奔钦州独莫敬邦有众十余万起京北道众乃推敬邦署都统黎兵攻南防州敬邦被杀莫氏势益衰窜至龙州凭祥界令土官列状告当事维潭亦叩关求通贡二十一年广西廵抚陈大科等上言蛮邦易姓如奕棋不当以彼之叛服为顺逆止以彼之叛我服我为顺逆今维潭虽圗恢复而茂洽固天朝外臣安得不请命而然戮之窃谓黎氏擅兴之罪不可不问莫氏孑遗之绪亦不可不存请聴黎氏纳欵而仍存莫氏比诸漆马江亦不剪其祀于计为便廷议如其言至是欵仪既成诏授维潭都统使一如莫氏故事自是安南复为黎氏有而莫氏但保高平一郡二十七年维潭卒子维新嗣郑松专其柄防叛酋潘彦搆乱维新与松移保清化三十四年命授黎维新安南都统使时莫氏宗党多窜处海隅往往僭称公侯伯名号侵轶邉境维新亦不能制守臣檄问数发兵夹勦虽应时破灭而边方颇受其累维新卒子维祺嗣天启四年发兵击莫敬寛克之敬寛与次子逃入山中复回髙平势益弱终明之世两姓分据终不能归于一
　　明史安南传曰安南都防在交州即唐都防治所其疆域东距海西接老挝南渡海即占城北连广西之思明南宁云南之临安元江土膏腴气热糓嵗二稔人性犷悍驩演二州多文学交爱二州多倜傥士较他方为异
　　占城【賔童龙附】
　　元世祖至元十九年十月命右丞索多等即占城地立省以安抚之
　　先是十五年索多以宋平遣人至占城回言其王有内附意诏降虎符授荣禄大夫封占城郡王十六年十二月遣使与索多等谕其王入朝十七年二月奉表降至是朝廷以占城国主孛由补喇者吾曩嵗遣使来朝称臣内属遂有是命既而其子补的专国负固不服并执我使舟经其地者乃遣兵征之二十年正月三道夹攻国主败走鸦山立砦聚兵终不能克
　　【臣】等谨按元史外夷传占城乍臣乍叛已详载土贡考矣考明史外国传占城居南海中自琼州航海顺风一昼夜可至自福州西南行十昼夜可至即周越裳地秦为林邑汉为象林县后汉末区连据其地始称林邑王自晋至隋仍之唐时或称占不劳或称占婆其王所居曰占城至徳后改国号曰环迄周宋遂以占城为号朝贡不替元世祖恶其阻命大举兵击破之亦不能定也
　　明太祖洪武二年遣官以即位诏谕占城国
　　时其王阿荅阿者先已遣使来朝寻命使赍诏封为占城国王三年遣使往祀其山川颁科举于其国自后占城与安南国屡搆兵天子輙遣使谕觧之十年与安南王陈煓大战煓败死二十一年阿荅阿者失道大臣阁胜懐不轨谋二十三年弑王自立永乐十三年王师方征陈季扩命占城助兵尚书陈洽言其王侵升华府所辖四州十一县地厥罪维均亦宜讨之帝以交阯初平不欲劳师但赐勅切责正统六年王占巴的頼卒封其孙摩诃贲该为王十二年王与安南战大败被执故王占巴的頼侄摩诃贵来遣使奏先王抱疾曽以臣为世子欲令嗣位臣时年防逊位于舅氏摩诃贲该今被禽国人以有遗命请臣代位朝命乃遣使封为王景泰三年卒封其弟摩诃贵由为王天顺二年王摩诃槃罗悦新立四年九月使来告丧命封其弟槃罗茶全为王成化五年安南大举伐占城七年破占城执槃罗茶全其弟槃罗茶悦告难八年遣使往封则其国已为安南所据改为南交州十年安南复遣兵执槃罗茶悦立前王孙斋亚弗庵为王以国南边地予之十四年以请封遣使至占城占城人言王孙请封之后即为其弟古来所杀安南以伪勅立其国人提婆苔为王矣十七年古来遣使言安南破臣国时故王槃罗茶悦逃居佛灵山臣与兄斋亚麻安弗潜窜山谷后贼人畏天威遣人访覔臣兄还以故地然自邦都朗至占腊止五处臣兄权国未几陨殁臣当嗣立所有土地本二十七处四府一州二十二县东至海南至占腊西至黎人山北至阿本喇补凡三千五百余里乞谕交人尽还本国乃召问其使臣云古来实王弟其王病死非弑提婆苔不知何人二十年遣使封古来为国王并传谕古来诣广东受封二十三年遣大臣防之还国宏治十八年古来卒其子沙古卜洛不告父防但乞命大臣至其国仍以安南所侵新州港诸地封之为词廷议不允至正徳五年复请封所遣使惮于行请如往年古来故事令其使臣赍勅往嘉靖二十二年贡使诉安南侵扰道阻难归乞遣官防送还国报可自后不复来
　　明史占城传曰国无霜雪四时皆似夏草木常青民以渔为业无二麦力穑者少故收获薄国人皆食防榔终日不离口不解朔望但以月生为初月晦为尽不置闰分昼夜为十更非日中不起非夜分不卧见月则饮酒歌舞为乐无纸笔用羊皮捶薄熏黒削细竹蘸白灰为字状若蚯蚓有城郭甲兵人性狠而狡贸易多不平户皆北向民居悉覆茅檐髙不得过三尺部领分差等门髙卑亦有限饮食秽汚鱼非腐烂不食酿不生蛆不为羙人体黒男蓬头女椎结俱跣足王鎻里人崇释教嵗时采生人胆入酒中与家人同饮且以浴身曰通身是胆其国人采以献王又以洗象目每伺人于道出不意急杀之取胆以去若其人惊觉则胆已先裂不足用矣置众胆于器华人胆輙居上故尤贵之五六月间商人出必戒备王在位三十年则避位入深山以兄弟子侄代而已持斋受戒告于天曰我为君无道愿狼虎食我或病死居一年无恙则复位如初国中呼为昔嚟马蛤剌乃至尊至圣之称也国不甚富惟犀象最多乌木降香樵以为薪棋柟香独产其地一山酋长遣人守之民不得采犯者至断手有鳄鱼潭狱疑不决者令两造骑牛过其旁曲者鱼輙跃而食之直者即数往返不食也有尸头蛮者一名尸致鱼本妇人惟无瞳神为异夜中与人同寝忽飞头食人秽物来即复活若人知而封其颈或移之他所其妇即死国设厉禁有而不告者罪及一家
</div>
    <div class="pagination">
<a href="钦定续文献通考_page440.html">上一页</a><span>...</span><a href="钦定续文献通考_page436.html">436</a><a href="钦定续文献通考_page437.html">437</a><a href="钦定续文献通考_page438.html">438</a><a href="钦定续文献通考_page439.html">439</a><a href="钦定续文献通考_page440.html">440</a><span class="current-page">441</span><a href="钦定续文献通考_page442.html">442</a><a href="钦定续文献通考_page443.html">443</a><a href="钦定续文献通考_page444.html">444</a><a href="钦定续文献通考_page445.html">445</a><a href="钦定续文献通考_page446.html">446</a><span>...</span><a href="钦定续文献通考_page442.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
