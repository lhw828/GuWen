<!DOCTYPE html>
<html>
<head>
    <meta charset="UTF-8">
    <title>清朝通典 - 第 48 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通典 - 第 48 页/共 61 页</h1>
    <div class="content">　　京营
　　直省
　　兵籍

　　?京营

　　领侍卫府三旗亲军教阅之制镶黄旗每月于初二十六两日习骑射二次于初六十一二十一二十六等日习步射四次正黄旗每月于初三十七两日习骑射二次于初七十二二十二二十七等日习步射四次正白旗每月于初四十八两日习骑射二次于初八十三二十三二十八等日习步射四次
　　八旗骁骑营教阅之制每月于初四初八十三十八二十三二十八等日习射六次都统以下各官亲往监视春秋二季擐甲习步射二次由旗定期咨部擐甲习骑射二次由部定期通行又春月分操二次合操一次秋月合操二次预奏操期仲春孟秋之月按期登城习鸣螺兵部遣官稽察岁以为常其八旗汉军鸟枪兵于春秋月各演鸟枪四十五日岁次合操二次季秋月试炮于芦沟桥每旗各出炮十位演放五日间三岁则于芦沟桥以鸟枪营兵与炮营兵合演枪炮藤牌兵每年春秋二季四旗合操四次八旗合操二次又于初冬分派各旗演习步围每年二次或三次
　　八旗前锋营教阅之制每月于初二初六十一十六二十一二十六等日习步射六次春秋二季擐甲习骑射二次又于左右翼内各分前锋之半兼习鸟枪月演十次均由统领督率所属如法训练每年秋季前锋统领会同护军统领奏闻率所属两营官军演习步围两三次
　　八旗护军营教阅之制每月于初二初六十一十六二十一二十六等日习步射六次春秋二季擐甲习骑射二次与前锋营同
　　圆明园八旗护军营教阅之制每月习步射六次春秋二季习骑射演放鸟枪与八旗护军营同
　　八旗步军营及巡捕营教阅之制八旗步军习步射城门骁骑习鸟枪均以春秋操演步军翼尉同城门领更番考阅内九门外七门安设炮位每届三年四门一次随同八旗运往芦沟桥轮流演放巡捕营参将游击月考其属之弓矢守备千把总各练汛兵春秋习鸟枪与城门骁骑同
　　内府三旗教阅之制每月习射六次春秋二季擐甲习射二次每年立冬后内府护军并尚虞处侍卫鹰狗房执事人等演习步围又遴选三旗护军学习马射等技艺各以时操演
　　火器营教阅之制每月演习步射六日骑射六日马上技艺六日各于本旗教场齐集其鸟枪炮护军骁骑该管官按日于本旗公所考验合操日八旗分左右翼行阵施放枪炮九次至第十次炮与鸟枪连环施放无间每年秋季俟八旗汉军炮位演放完竣后奏请往芦沟桥演炮五日
　　健锐营教阅之制每月逢四九日期合操云梯护梯鸟枪大队鸟枪马上三枪过马骗马扎枪贯跤等技艺逢二七日期合操云梯护梯鸟枪马上三枪及骑射步射舞鞭舞刀等技艺其余日各于本旗较马步射施放鸟枪恭遇驾驻圆明园自三月初一日起每日左右翼轮流演水战用船四逢八日期大操用船八若遇启驾巡幸行围以后则按三八日期操演凡较阅每年自七月十六日开操至次年四月十六日止若遇闰七月即于闰七月十六日起其封开印信日暂停八旗设立教场镶黄旗教场在安定门外正黄旗教场在德胜门外正白旗教场在东直门外镶白旗教场在朝阳门外正红镶红两旗教场均在阜成门外正蓝旗教场在崇文门外镶蓝旗教场在宣武门外各设演武厅该都统等以时督率训练
　　顺治七年世祖章皇帝谕我朝以武功开国频年征讨不臣所至克捷皆恃骑射今荷天庥天下一统勿以太平而忘武备尚其益习弓马务造精良
　　康熙十二年圣祖仁皇帝谕汉军不能骑马者甚多每旗应设一营操练火器议政大臣等集议以闻寻议覆八旗汉军鸟枪骁骑每佐领下增十八名共二十名演习鸟枪得旨火器关系武备甚为紧要应严加操演以裨实用
　　雍正五年世宗宪皇帝谕火器营甚属紧要马上教习熟练方为有益凡属满洲以骑射为根本不可专习鸟枪而废弃骑射兵丁在马上射箭放枪着加意熟习再兵丁内有自已养马学习鸟枪技艺及勤谨効力当差者尔等即当勤勉以优等记名其或行走不及者亦当诱之于善教训兵丁须如教训自己子弟不可遽加苛责若有下愚不移之人或经再三教训仍然行止妄乱者岂可留之京师尔等当即行奏闻发遣十年谕兵可百年不用不可一日不备帝王之治天下未有不以武备为先务者而兵丁之演习武艺亦未有不勤加训练而能有成者从来士农工商各习一业苟不专心竭力则其业必不精况兵丁所司战鬬之事非膂力刚强不能披坚执锐非习艺娴熟不能克敌宣威奈何怠惰茍安虚度岁月不思设兵之本意不念己身之职业乎国家承平日久人耽安逸武备渐觉废弛今当边陲用兵是以令勤操演又不令直班俾得专心训练复给以饭银资其日用无非体恤勤劳也尔等各宜勉力学习如骑射长枪之类必令纯熟精强成国家之劲旅以柔弱怯懦为耻以安逸华丽为戒人之力量用则日增不用日减如出城操练正可演习步行又何必骑马乘车若此等者一经察出必从重治罪
　　乾隆十四年上谕去岁金川用兵朕思我满洲兵向用云梯攻城因命八旗于前锋护军内择年壮人材健勇者千人特命大臣监视操演所选兵各奋勉学习不数月间皆已精练随征金川功成凯旋如令仍回本营随旗行走则伊等前功徒费且我满洲旧日技艺仍至废弛若将伊等专设一营演习均可为精锐兵于缓急之用更有裨益遇有行幸令伊等随往围猎学习行走更得娴熟竢回军之日不必令回本营专令大臣数人管辖特简大臣一人总统其如何设营伍操演遇行幸随跸再如何施恩使得升转之途着大学士公同管辖操演之大臣等详议具奏寻议准设立健锐营云梯兵一千名专习云梯鸟枪马步射驰马跃马舞鞭舞刀诸技又于昆明湖设赶绘船以前锋军习水战驾船驶风之技十七年谕朕恭阅太宗文皇帝实录内载崇德元年十一月癸丑上御翔凤楼集诸亲王郡王贝勒固山额真都察院官命宏文院大臣读大金世宗本纪上谕众曰尔等审听之世宗者蒙古汉人诸国声名显著之贤君也故当时后世咸称为小尧舜朕披览此书悉其梗概殊觉心往神驰耳目倍加明快不胜叹赏朕思金太祖太宗法度详明可垂久远至熙宗及完颜亮之世尽废之耽于酒色盘游无度效汉人之陋世宗即位奋图法祖勤求治理惟恐子孙仍效汉俗豫为禁约屡以无忘祖宗为训衣服语言悉遵旧制时时练习骑射以备武功虽垂训如此后世之君渐至懈废忘其骑射至于哀宗社稷倾危国遂灭亡乃知凡为君者耽于酒色未有不亡者也先是儒臣巴克什达海库尔禅屡劝朕改满洲衣冠效汉人服饰制度朕不从辄以为朕不纳谏朕试设为比喻如我等于此聚集宽衣大袖左佩矢右挟弓忽遇硕翁科罗巴图鲁劳萨挺身突入我等能御之乎若废骑射宽衣大袖待他人割肉而后食与尚左手之人何以异耶朕发此言实为子孙万世之计也在朕身岂有更变之理恐日后子孙忘旧制废骑射以效汉俗故常切此虑耳我国士卒初有几何因娴于骑射所以野战则克攻城则取天下人称我兵日立则不动摇进则不回顾威名震慑莫与争锋此番往征燕兵出边我之兵威竟为八大臣所累矣故谕尔等其谨识朕言朕每敬读圣谟不胜钦懔感慕惟深国家开创之时我祖宗躬亲劳瘁勤求治理矩矱相传罔敢踰越以立万世之丕基至于今咸受无疆之福者皆仰遵明训所致也我朝满洲先正遗风自当永远遵循守而勿替是以朕尝躬率八旗臣仆行围较猎时时以学习国语熟练骑射操演技勇谆切训诲无非率由旧章期以传之奕禩永绵福祚惟是我皇祖太宗圣训所垂载在实录若非刊刻宣示则累朝相传之家法外廷臣仆何由共悉且自古显谟令典多泐之金石晓谕臣工我皇祖太宗之睿圣时申诰诫昭示来兹益当敬勒贞珉永垂法守着于紫禁箭亭御园引见楼及侍卫教场八旗教场各立碑刊刻以昭朕绍述推广至意俾我后世子孙臣庶咸知满洲旧制敬谨遵循学习骑射娴熟国语敦崇淳朴屏去浮华毋得稍有怠惰式克钦承彝训冀亿万世子孙共享无疆之庥焉十八年谕骑射国语乃满洲之根本旗人之要务朕今岁校阅京城世爵其射箭尚可观及人材英俊者已施恩选取侍卫并分在各处令其学习行走其射箭甚劣不堪教化者察明革职别行承袭至各省驻防亦皆有世爵若不教训骑射国语伊等近于素餐安逸之习必致学为不善着各省将军都统等将伊等不时教导务使骑射优娴国语纯熟如有教训不化骑射甚劣者该将军都统等即指名参奏革职别行承袭将此通行传谕知之

　　?直省

　　八旗驻防营以将军都统副都统掌其教阅训练骑射演放枪炮并以时亲临阅试第其优劣以为赏罚春秋合操均与京营同八旗水师营每年春秋二季将军都统副都统等督率官兵分驾战舰金川福建乍浦广东赴海口黑龙江齐齐哈尔默尔根江宁于江西天津赴海口每年四月起八月止均择天气晴和潮平风顺时出洋列阵张帆起碇掌号鸣炮以次操演停操之后仍各率官兵讲习水务
　　陆路绿旗营总督所属为督标巡抚所属为抚标提督所属为提标总兵所属为镇标总督节制巡抚提镇提督节制镇标每岁秋季霜降日申令本标官兵校阅于演武场前一日各营将弁肃队伍赴教场豫立军幕届日黎明军士擐甲列阵中军建大纛于场正中将台上传令合操中军扬旗麾众台下举炮三军中鸣角击鼓步骑甲士列队行阵施放枪炮连环无闲并如京营之制若长枪藤牌■〈扁刂〉刀短兵之属各因其地之宜以教士卒皆有成法阅毕试材官将士骑射技勇申明赏罚犒劳军士各释甲归伍漕运总督河道总督届期教阅本标官兵亦如之其各营将弁随时训练本管军士分按日期绿营水师有内河有沿江沿海出洋信候各省不同每岁春秋季月或夏秋之季乘舰列阵扬帆驶风鸣角发炮操演其如军律
　　乾隆元年谕各省营伍离提镇辽远不能亲身稽察该督抚酌量地方营制如何令提镇等隔数年一次亲身察阅详议具题寻议准直隶提督分所属为三路岁阅一路三岁而遍马兰宣化正定三镇岁各一阅泰宁天津二镇二岁各一阅山东兖州镇临清沂州等处分路岁阅登州镇西南东南等处分路岁阅一岁而遍山西太原大同二镇岁各一阅河南南阳河北逼镇岁各一阅江南提镇岁各一阅江西南昌南赣二镇岁一阅二岁而遍闽浙总督莅任一阅水师提督一岁阅海坛闽安烽火门等处一岁阅金门南澚铜山等处二岁一遍陆路提督一岁阅兴化福州福宁建宁延平等处一岁阅泉州漳州龙岩汀州邵武永春等处二岁而遍海坛金门南澚台湾四镇水师岁一阅福宁汀州建宁漳州四镇陆路岁一阅浙江提督三岁一阅定海黄岩温州三镇岁各一阅衢州处州二镇岁各一阅湖广总督莅任一阅提督岁阅湖北湖南二岁而遍襄阳宜昌永州镇筸四镇岁各一阅陜甘总督五岁一阅提督三岁一阅延绥兴汉河州凉州宁夏西宁肃州七镇岁各一阅四川川北重庆建昌松潘四镇三岁各一阅广东左翼右翼高州琼州碣石潮州南澚七镇岁各一阅广西提督三岁一阅左江右江二镇岁各一阅云南贵州提镇所属酌数年内一阅各疏报山巡回任日期及各营汛官兵技艺是否纯熟军装器械是否齐全以待部核十年谕国家设立营伍修明武备以为折冲御侮之用必训练精熟于平日斯可奋勇决胜于临时是以陆路设营汛沿海设水师皆须勤演习以收实效自去年朕命大臣察阅营伍后陆路该管大员颇肯竭力整顿气象而水师操演则不过将演就阵法塞责了事其操舟破浪之法官弁兵丁茫然不知以为此水手之事漫不留意即至舵工水手其能熟练者亦属寥寥平日操演之时各船进退尚且参差往来间断茍其临敌何以致用夫水师以舟为主出没风涛去来倏忽必掌舵者能操纵自如而抢风折艥破浪冲波水手等尽能娴习即官弁兵丁等亦皆心领神会不待呼应而自灵然后猝然遇敌驾驶轻捷一舟之中臂指相使如一人之身则应变制胜无难向来水师官弁仍以水师用原欲其熟悉情形收得人之效今则视为故套该管者不加察徼幸者茍延玩是育材之善政为容身之快捷方式矣着通行申饰沿海将军督抚都统提镇等务遵朕旨实心训练实心甄别毋得仍前玩忽虚应故事十一年谕国家设立营制所以严拱卫而固苞桑务在选精锐以储千城勤训练以资捍御所谓兵可百年不用不可一日不备也从前因各标营日渐废弛朕命大臣前往山东河南江南等省先行阅看并降旨申饰复于督抚提镇奏折中时加批谕令其实力整顿今各省操演之法大抵旗纛戈甲期以饰观步伐阵图似为练习其实在技勇精强弓马娴熟者甚少在水师营汛亦不过演就水阵聊以塞责而已即军政荐举未能尽属公当徒为具文以是整饰戎行岂能使壁垒一新士气日奋即如西北称劲旅而江浙多柔脆不知既以为兵自应鼓其锐气使弱者日进于强岂可任其委靡不加振作盖营伍之中兵马钱粮甲胄器械皆宜事事留心向来虚冒兵粮私扣朋马夤缘拔补挪借军装等弊犹未尽除而教训演习惟事粉饰因循怠忽尚沿旧习殊非设兵卫民之意是必立定年限专差大臣阅看庶将弁知有责成不敢怠废而各兵亦知有考验时时警惕技艺不致生疏于戎行自有裨益朕前旨与以三年之限着兵部请旨并未定有分省察阅之年分今已阅之省则已过二年其余则未命前往也其如何分年分省差大臣往阅着该部定议俟临时酌量或自京师命大臣前往或即命本省督抚察阅寻议定自乾隆十二年为始阅直隶山西陜西甘肃四川十三年阅湖北湖南云南贵州十四年阅福建浙江广东广西十五年阅山东河南江南江西周而复始但地方辽阔若止钦命大臣一人势难周遍至甘肃处极边安西提标驻塞外若令阅川陜之大臣并阅则广远难周请于应阅直隶等省之年差往直隶山西一人陜西四川一人甘肃一人应阅湖北等省之年差往湖北湖南一人云南贵州一人应阅福建等省之年差往福建浙江一人广东广西一人应阅山东等省之年差往山东河南一人江南江西一人兵部于每年开印后将应阅之省分并满大学士领侍卫内大臣都统尚书侍郎名单开列奏请或钦点大臣前往或即令该督抚就近察阅恭候钦定再向来各省督抚提镇原有分年察阅营伍之例嗣后各省如遇钦点大臣察阅之年该省督抚提镇停其察阅至当提督简阅之年则各镇停简阅当督抚简阅之年则提镇概停简阅十八年谕各省标营分年特派大臣查阅又督抚提镇有统辖操防之责例应以时巡视所以简军实严武备也是以各兵之汉仗技勇为本至于旗帜衣帽期足以别队伍整军容无缺可矣奚事增美焉近来外省营汛每遇大员莅阅往往先期部署为一切观美计制造旗帜更易号衣公费不足遂坐扣兵饷以致伊等生计为艰是营伍未有整顿之实而兵丁先被扣饷之累殊非巡查简阅之本意嗣后查验兵丁务核其实毋以旗章衣服粉饰外观至或有钦差大员经过营汛地方兵丁循例站队者亦俱无庸张设旗帜总之整饰戎行全在汉仗技勇其缘饰之具皆属无益之虚文而因以扣饷瘠兵则尤其大不可者着通行各省督抚提镇咸共知之二十二年谕今日朕至杭州省城其接驾之绿营兵丁有奏箫管细乐者夫身隶行伍当以骑射勇力为重戌楼鼓角不过用肃军容即古者铙歌鼓吹之词亦以鸣其得胜之气耳若吹竹弹丝技近优伶岂挽强引重之夫所宜相效此等绿营陋习各省均所不免可传谕各省督抚提镇等转饰所属标营嗣后营伍中但许用钲鼓铜角其箫管细乐概行禁止又谕外省驻防将军及绿营之提镇出行则皆乘舆夫将军提镇有总统官兵之责若养尊处优自图安逸亦何以表率营伍而作其勇敢之气况旗人幼习骑射即绿营中亦必以其弓马优娴始历加升用乃一至大僚转致狃于便安忘其故步此岂国家简擢之意耶京师都统副都统既皆乘马而满洲侍郎则无论年踰六旬亦俱不得乘舆即朕巡省所至尚每日乘马而行乃外省武职独相沿陋习此甚非宜嗣后将军提镇概不许乘舆其编设轿夫并着裁革如有仍行乘坐者照违制例治罪可通行传谕知之三十九年尚书公福隆安奏鸟枪一项于军器中最为得用而进步连环尤为鸟枪中锐利之法八旗劲旅凡遇专操会操惟演九进十连环使之精熟是以所向无敌至各省绿营兵丁操演鸟枪不过按照阵式虚应故事施之临阵全属无用即如征剿金川所有绿营兵丁放枪俱不得力直至派出京城健锐火器两营兵前往始各展其所长轰击殪贼几无虚发近日临清剿捕逆匪亦得京兵之力其效已可概见伏思各省绿营原设鸟枪兵与其循习虚文曷若练资实用请饬令照健锐火器二营进步连环鸟枪法式一体演习并饰该管大员董率将领兵丁专心学习务使进退如法操练精娴庶临用并能制胜而防守愈昭严饬矣五十年谕国家设兵卫民可百年不用不可一日无备陜甘两省系边睡要区设兵不为不多乃逆回两次滋事绿营兵丁懦怯退缩致贼匪得以蔓肆鸱张此皆承平日久督抚提镇不能实心整饬各营将弁不加操演讲习因循怠玩以致兵备废弛屡经降旨严切训饬若能如福康安加意整顿于各标营内挑出兵丁一半专意训练俾军律严明士气劲锐一变绿营懦怯之习两省共有三万余劲旅设或地方稍有不靖又何患不立时扑灭耶在云贵四川两广福建等省系沿边沿海重地自应照福康安所办于各营内挑选壮健勤加训习使各有数万劲旅庶平时足以重操防而临时可以供调遣即腹地亦当如此留心简练各省皆系总督专主营政而山东山西河南江西系巡抚兼提督衔着将福康安原折抄寄各省总督及山东山西河南江西巡抚一体留心不动声色皆有精兵之备亦一至要也又谕鸟枪实为行军利器着传谕各省督抚务令兵丁时时操演娴熟兵役奉差捕贼毋得施放空枪以其共收实效又闻各省营伍枪兵每不得拔补马战及外委等以致枪兵无向上之心甚或以赢弱充数殊不知临阵歼贼鸟枪弓矢尤为得力自应将熟练枪手一体拔补俾知上进有阶则更争相鼓励踊跃演习

　　?兵籍

　　凡八旗亲军前锋鸟枪护军于护军骁骑步军教养兵壮丁内拔补护军于骁骑步军教养兵壮丁内拔补骁骑于步军教养兵正身壮丁内拔补步军于正身壮丁及户下人内拔补教养兵于正身幼丁内拔补领催于护军骁骑内选充均由参领佐领选应补之人呈都统统领等简核录其材力酌其盈绌驻防兵由该管官于驻防壮丁内拔补若驻防官子弟有娴习骑射愿于任所充伍者听凡直省考拔营兵以人材强壮技艺优娴者充补骑兵拔于步战兵步战兵拔于守兵守兵拔于余丁无余丁乃募于民督抚提镇本标乃相近营汛均亲考拔余令副参考拔仍于巡阅属营时覆核考拔失实及虚占名粮者论如法营兵令五人联名具保互相觉察其有不遵约束生事扰民容奸保慝离次失伍有干纪律者皆论如法并坐其长

　　皇朝通典卷七十七

　　●皇朝通典卷七十八

　　兵十一

　　○兵十一

　　军器
　　军器制度

　　△军器

　　凡给发军器金鼓以示进退之节海螺以定朝昏之聚散旗纛以一瞻视甲冑以卫身器械以制敌各营兵之专习者为弓箭为鸟枪为炮为藤牌兼习者为长枪为大刀为挑刀水师则有排枪钩镰枪标枪大斧火箭之属水陆异用险易异宜习者期纯熟教者期专一大炮以兵千名设十炮为率郡邑城守沿海沿边及水师战舰各驻炮于其所若兵少及非要隘营汛贮炮于督抚提镇驻札之地需用乃发仍以时演放如法
　　顺治初定军器由兵部图式移文工部制造按名给发仍令该管官随时稽察有损阙者修整补治如有赢余器械留营以备增补其敝坏者悉行销毁五年奏准马兵每名给甲一冑一櫜鞬一弓一箭四十腰刀一步兵每名给甲一冑一腰刀一其步兵内之弓箭兵给弓一箭三十长枪兵给长枪一鸟枪兵给鸟枪一直省兵均照此给发
　　康熙六年奏准八旗世爵暨文武官各备甲一冑一弓二櫜鞬一腰刀一其箭数视品秩之大小公五百五十侯五百伯四百五十子四百男三百五十轻车都尉二百五十骑都尉二百云骑尉百五十武官一品至五品视子男至云骑尉六品以下均一百文官一二品视子男三品京堂视武职二品四品京堂科道郎中视武职三品员外郎视武职四品营兵护军前锋领催各七十骁骑各五十世爵中官大于爵者照官职箭数爵大于官者照世爵箭数直省督抚提镇及副将以下官应备弓矢甲冑各按品级定数与八旗武职同三十年设八旗火器营每佐领下设鸟枪前锋鸟枪护军鸟枪骁骑每名各给鸟枪一满洲八旗每旗各设子母炮五位其余大小铜铁炮位均贮汉军八旗炮局内又定护军营八旗每旗各设海螺三十六前锋营左右翼各设海螺八火器营八旗每旗各设随炮海螺五八旗鸟枪护军鸟枪骁骑每旗各设海螺十四骁骑营每佐领下各设海螺一每参领下各设海螺二汉军鸟枪营每旗设鼓一金五炮营每旗设鼓一金五藤牌营每旗设海螺五每旗藤牌兵百名每名给藤牌一■〈扁刂〉刀一每旗挑刀兵五十名每名各给挑刀一汉军八旗每佐领下各设鹿角一架棉甲兵四名每名给连耞棍一副直省标营金鼓海螺鹿角藤牌挑刀等项视营之大小兵之多寡酌设
　　雍正五年谕各处营伍所用器械向来原无一定之例是以武弁到任往往以已所好尚及素所熟习者操演所属兵丁间或学习未久而接任官又别有意见将从前所习者更改调换是兵丁之技艺每视该上司之去留以为转移非训练专精之道也凡事久则熟熟则生巧宜令各省将军督抚提镇因地制宜酌定规制永远遵奉除骑射最为紧要天下通行学习外其余各种演习悉着该上司会同通省官弁细心斟酌应用何军器详悉定议奏闻令各营永远遵行接任官不得擅自更改傥将来有应变通之处具题请旨如此则兵丁各精其业且使一省之中彼此画一将来或有调遣会集之处正可相资为用于营伍大有裨益是年议准官兵所用军器内鸟枪一项能冲锐折坚最为便利如腹内省分地势平坦利用弓矢至沿海沿边省分山深林密利用鸟枪应将腹内省分每兵千名设鸟枪三百杆沿海沿边省分每兵千名设鸟枪四百杆嗣据各省陆续议覆山东省各营军器弓箭鸟枪炮藤牌长枪大刀均系通设之械每兵百名分作十分弓箭三分鸟枪五分藤牌一分长枪一分此外别设炮手专演发炮河南省各营军器驻防八旗设马步弓箭兵鸟枪兵子母炮兵长枪兵督标两营设马步弓箭兵鸟枪兵炮兵藤牌兵大刀兵河北镇标九营各设马步弓箭兵鸟枪兵炮兵护炮■〈扁刂〉刀兵南阳镇七营如之直隶省各营军器除骑射鸟枪炮画一操练外惟宣化镇平阳之地利于藤牌应以该镇向设之三眼枪长枪大刀兵改换藤牌紫荆关鸟枪甚少兵以该镇向设之大刀兵改添鸟枪山西省各营地属沿边每兵百名分作十分弓箭六分鸟枪四分别设炮兵专演大炮惟杀虎协旧有藤牌兵三百名仍令演习其余长枪■〈扁刂〉刀之属悉令改为弓箭鸟枪兵江南江西省水师各营军器除弓箭鸟枪炮外如藤牌大刀钩镰枪过船枪钺斧标铁弹均为水师利用之器其陆路各营有设三眼铳及长枪者应将三眼铳改为鸟枪兵长枪改为藤牌兵福建省陆路各营每兵千名分作二十队弓箭马兵四队弓箭步兵二队鸟枪兵十队炮兵一队藤牌兵一队长枪兵一队大刀兵一队水师战船大赶绘船兵八十名设排枪四十二杆中赶绘船兵六十名设排枪三十杆小赶绘船兵五十名设排枪二十五杆大艍船兵三十五名设排枪十六杆中艍船兵三十名设排枪十六杆小艍船兵二十名设排枪十杆仍各备用火药弹子火罐火箭之属浙江省各营每兵千名分作二十队弓箭兵六队鸟枪兵八队藤牌兵二队片刀兵二队长枪兵一队炮兵一队陜西四川省各营除弓箭鸟枪炮通行演习外其弓箭马兵兼习枪棒守兵兼习■〈扁刂〉刀又令提标守兵二百名专习藤牌广东省各营每兵百名设弓箭手二十名各佩腰刀兼习双刀长枪鸟枪兵五十名各佩腰刀藤牌兵十名用牌刀挑刀兵十名炮兵十名云南贵州广西三省各营每兵千名设弓箭兵二百鸟枪兵六百藤牌兵一百以炮兵百名兼习牌刀十年议准福建省水路海面辽阔陆路林深箐密鸟枪一项最为利用于定例每兵千名设鸟枪四百杆外再增鸟枪百杆
　　乾隆五年议准云南贵州二省地多山箐又阴雨不常弓箭一遇潮湿之时险仄之地不能应手施展惟弩弓以木为质其力最劲令弓箭手各兼习弩弓十五年议准湖广武昌镇水师二营地界川江水操弓箭技有难施惟鸟枪极为利便照沿海沿边省分每兵千名设鸟枪四百杆凡简核军器京营三年一赐八旗奏请特命王公大臣验阅驻防八旗军器各将军都统副都统于到任后率所属简稽军营铠仗同城限二月外属限三月竣事游牧处官兵军器由部奏请特命大臣验阅各察其盈绌利钝具疏以闻直省各标营军器以都司守备为专管官副将参将游击为兼管官遇有动用修补估价详报给公项治备岁终汇送布政司核销督抚提镇岁委官察验取具册结岁终汇疏题报以册达部稽核亏阙者论如法
　　顺治五年奏准每年秋季奏请点验八旗护军营骁骑营器械春季奏请点验前锋营步军营器械令该管官互相稽察又定点验军器若盔甲弓箭等项全无者官革职兵鞭一百革退军器阙少与朽坏及箭上无字并书他人姓名者官罚俸兵鞭责有差如所属官兵盔甲弓箭等项全无及军器缺少或朽坏者各计名数多寡论该管之都统参领降罚如律至佐领骁骑校等所管兵数无多有军器缺少朽坏者各计名数从重论
　　雍正元年奏准游牧八旗察哈尔官兵军器由部越一岁疏列满洲蒙古都统统领副都统职名恭请钦点一人前往稽阅十年议准直省各营军装器械属督抚所辖者督抚委官盘察提督所辖者提督委官盘察皆取本营并无缺少及委官并无捏饰印甘结存案各于年终保题至于各镇有督提统辖者由该镇委官盘察取印甘结并加具保结送督提察核于年终保题若无督提统辖各该镇委官盘查取结亦于年终保题其保题时各将所属军装器械数目分晰标营造册并保结送部察核如保题后仍有阙少将经手盘察官罚俸督抚提镇准失察例论倘委官明知阙少扶同捏报者降级调用又议准各营军装器械以都守为专管官副参游为兼管官若无故阙少经督抚提镇题参将专管官兼管官均论罚照数分赔系兼管官察出揭报者免议止令专管官独赔限六月赔完如逾限不完将专管官住俸兼管官停升竢赔完日开复若系兵丁阙少经该管官察出揭报追补足额者免议至于新旧各官接任将军装器械限一月交代如无阙少新官造册出结详报督抚提镇年终报部若交代时旧官推卸不交新官勒索不受皆照交代迟延例分别议处其阙少各数果系年久朽坏出师阙损及因公动用者准动公费制备免其议处分赔倘有藉端科累兵弁制备者照因公科敛例议处又议准督抚提镇将营中盔甲弓箭鸟枪藤牌刀枪旗帜锅帐铅药锹棍等项按照题定额数制备一有阙损该管官即详报随时修整准其动用公费务期齐全足用如有赢余择其堪用者存营以备增补其朽敝者酌量销毁以免窃卖之弊十一年议准营中一应军器遇有阙损不按时修整及修整而收贮不谨以致朽坏及失火烧毁或将预备铁木等项堆贮潮湿地方以致鏥蚀者将该管官论罚照数赔补
　　乾隆元年议准民间不许私制鸟枪其乡村险僻之处防盗防虎鸟枪在所必需各省督抚确察州县内有实在应用地方照兵丁鸟枪式样制造书錾姓名具呈地方官编号注册备案如非应用地方有私藏或私造售卖者鸟枪入官仍从重处责该管官以失察论四年题准各省将军都统副都统于到任时将所属同城亲标旗营一应军装器械限两月委官盘验其外属各营军装器械限三月委官盘验各保题一次仍取具该管官并无亏少印结及委员并无捏饰印结存案于年终保题仍将所属各营军器数目造册送部察核倘委盘保题之后仍有阙额别经发觉者将盘验之官议罚其委官扶同捏结者议降如例十五年谕八旗官兵器械阙少者均咨部官为造给器械内弓箭尤为紧要惟赖不时整理善为收贮从前兵部八旗都统会议训饬八旗官兵将器械善为收贮曾经奏准施行今都统等或因日久废弛不以为事亦未可定着再行传谕务遵原谕留心训饬稽察十六年覆准鸟枪为紧要军器倘有年久不堪适用者令该堂官验看确实准其重造其旧枪镕化之铁加谨收贮以备增造各项军装之用十八年谕八旗军器例应每年特简王公大臣点验但一岁点验殊觉烦扰嗣后着三年一次点验既宽点验之限临时务宜实心察核不得草率了事若朕亲阅时军器仍有亏阙损坏者必将点验之王公大臣治罪至点验之年将八旗前锋营护军营骁骑营内府护军官兵军器仍照例点验外其内府佐领下骁骑及王公府属兵丁军器皆停其点验

　　△军器制度

　　王命旗牌
　　令箭
　　盔甲
　　弓箭
　　旗纛
　　皇朝礼器图式武具

　　?王命旗牌

　　旗牌之制旗以蓝绘为之方广二尺六寸两面销金清汉令字每一令字上各钤以兵部印旗杆一长如旗木顶垂朱髦牌以椵木制形圆高一尺二分阔九寸五分厚一寸朱髹上刻荷叶形绿髹牌两面镌清汉令字各一饰以金悬于枪上枪以榆木为之长八尺围一寸铁顶枪冒髹以黄绘龙垂朱髦牌边及枪杆均镌清汉令字第几号填以金颁给旗牌定制经略十二副总督挂印总兵官各十副巡抚提督八副总兵官五副
　　雍正三年谕各省督抚提镇旧例均颁发王命旗牌所以重节镇之权崇天室之威也但传守既久或遇地方卑湿虫蛀漆剥或因阅岁滋多形制毁敝而督抚提镇等以旗牌损坏例当参处不敢修整甚有预防损坏将所颁旗牌收贮照样别造者尤为不可嗣后各督抚提镇所颁王命旗牌加谨收贮勿致损伤亦不得别造其有地方卑湿阅岁滋多不免虫蛀漆剥形制毁坏者从宽免其处分听其一面照式准修一面咨部备案
　　乾隆十四年奏准旗牌金书令字之上例钤兵部印今已遵旨改用新铸清篆印而直省存贮旗牌尚系兵部旧印应将旗面移送兵部换钤新印由部行知各督抚提镇委官赴部请领以昭信守至旧领旗面竢颁到日送部缴销

　　?令箭

　　令箭之制旗面式样大将军将军督抚提镇均用三角旗驻防将军都统副都统均用方旗咸以云缎为之三角旗高一尺八寸斜长三尺下阔二尺四寸大将军将军用本旗之色督抚提镇用黄色方旗高一尺五寸五分阔九寸五分均销金清汉令字及清汉官衔箭镞以铁为之二面鋄银清汉令字下鋄银清汉十二辰字移送兵部配制笴羽钤印颁发
　　康熙三十三年奏准步军统领增给令箭十二枝旗面金书提督九门步军巡捕营统领清汉字样由部制造颁发
　　乾隆十四年奏准步军统领旧设令箭年久损坏应行更换再巡捕营三字业经遵旨翻清所有该衙门印信已照新定字样改铸前项令箭应更造给发至各省督抚提镇驻防将军令箭一并改制给发以示画一

　　?盔甲

　　盔制以铁二片制如帽形上锐下平合而成之日盔高五寸围圆一尺九寸合缝处压以铁梁日盔梁盔前安铁一片日遮眉阔寸余围长九寸上覆铁檐一形如葢日舞擎阔六分长四寸三分其下日护额为覆椀于盔上其上仰者为盔椀径一寸六分高一寸二分围圆五寸安管一长二寸围圆一寸以插盔枪枪长三寸六分上为盘以垂髦上安顶顶各有品制 【详见于后】 垂于项后者日护项垂于左右者日护耳其下日护颈其表官用锦缎兵用布傅以铁叶护项用铁叶九护耳二用铁叶各六护颈同其采饰制各有差
　　凡亲王郡王冑顶镂金火焰衔宝石金立龙二承之垂熏貂缨十有八梁左右镂金梵文三重上重八次七次二十饰皆镂龙衔宝石护项护耳护颈均石青锁子锦表月白绮里青绘绿外布金钉贝勒贝子固伦额驸顶衔素金垂熏貂缨十有四入八分公植密鼠尾垂貂尾缨十有二不镂梵文领侍卫内大臣都统统领直省总督提督巡抚均顶植雕翎二垂貂尾缨十有二锓饰龙及花文护项护耳护颈均石青绮表蓝布里绣蟒五中敷铁外布银钉内大臣和硕额驸郡主额驸内大臣里行之公侯伯散秩大臣均顶植密鼠尾垂红缨随旗行之公侯伯子男文武一品文二品副都统宗室将军县主额驸直省总兵均顶植熏獭尾垂红缨文三品至五品骁骑参领郡君额驸以下直省副将均顶植獭尾垂红缨侍卫銮仪卫官均顶植豹尾垂红缨前锋护军参领侍卫均顶植獭尾垂黑缨文六品至九品直省参将以下均顶植獭尾垂红缨不加锓绣王府官均顶植猞猁狲尾长史垂黑缨护卫典仪垂红缨前锋校护军校均铁顶红缨护项护耳护颈均以素绮绣莲花外布黄铜钉前锋护军绿旗营军士皆如之护项以下用青布不绣骁骑校骁骑均铁顶黑缨护项以下各如旗色校以绮兵以布均绣莲花
　　甲制上衣下裳左右护肩左右袖左右护腋裳闲有遮裆左裆裳亦分左右甲衣长二尺二寸幅四下广一尺一寸护肩二各长一尺一寸广一尺三寸袖二各长一尺二寸上围一尺二寸下围九寸护腋二各长一尺上广九寸凹其中以承腋其末锐遮裆一方八寸左裆一方六寸甲裳长二尺六寸幅二每幅上广一尺二寸下广一尺五寸其表官用锦缎兵用布甲衣用铁叶一百三十六每叶长二寸五分广二寸甲裳用铁叶一百十六护肩甲袖护腋遮裆左裆均用小铁叶长一寸六分广一寸四分 【步兵甲衣长二尺甲裳长二尺六寸闲有无裳者余制并同】 其敷棉者曰绵甲施铁叶于外者曰明甲其采饰制各有差
　　凡亲王以下至入八分公甲用石青锁子锦表月白绸里青绘绿裳幅护肩皆露铁鍱饰珊瑚绿松青金石镀金云龙中敷铁外布金钉前悬护心镜勒以绦亲王郡王金黄色贝勒以下石青色固伦额驸同领侍卫内大臣都统统领内大臣散秩大臣公侯伯子男宗室将军县主额驸以上文武一品文二品副都统直省总兵均石青绮表蓝布里青绘缘通绣蟒十护肩露铁鍱文三品以下骁骑参领郡君额驸以下直省副将均通绣蟒六侍卫銮仪卫官前锋护军参领侍卫王府长史护卫典仪均通绣蟒四裳幅露铁鍱皆鋄金云龙中敷铁外布银钉前锋校护军校素绮表绣莲花无袖裳幅露铁鍱外布黄铜钉前锋护军绿旗营军士均青布表加绿月白里不加绣余与校同骁骑校骁骑表各从旗色校以绮兵以布均绣莲花
　　乾隆二十一年钦定县冑之制以革髹漆顶植铜鍱护项护耳护颈均敷绵护军校前锋护军垂红缨护项以下石青色骁骑校骁骑鹿角兵炮手垂黑缨护项以下各从旗色甲亦敷绵护军校骁骑校前锋护军均全身骁骑无左右袖鹿角兵炮手无裳及左右袖左裆色如冑制官用绮表绸里外布黄铜钉鋄金兵用绸表布里外布白铜钉鋄银

　　?弓箭

　　弓制胎用榆木或欇木南方削巨竹为之取材视竹木之理平正端直张而不跛胎长三尺七寸面傅牛角背施筋胶外饰桦皮胎一而角两两角之接处用鹿角一块固以筋胶加暖木皮于外日弓靶两弰以桑木为之各长六寸三分镶以牛角刻锲其末以受弦彄弰与胎鬬笋相接处光削其面以鹿角为方针于角端日垫弦弦有二一缠丝弦教射用之蚕丝二十余茎为骨外用丝线横缠以束之缠分三节隔七寸许空一二分不缠则不张弓时可折迭而收之一皮弦翦鹿皮为之用于战阵弓力疆弱视胎面厚薄筋胶轻重一力至三力用筋八两胶五两四力至六力用筋十四两胶七两七力至九力用筋十八两胶九两十力至十二力用筋一觔十两郊十两十三力至十五力用筋二觔胶十二两十六力至十八力用筋二觔六两胶十四两
　　箭制笴以杨木柳木桦木为质取圆直之杆削成之别用数寸之木刻槽一道日箭端笴必取范于端以均停其首尾刻衔口以驾弦日括其端受镞冶铁为之日透甲锥日鈚箭曰梅针箭皆战箭施于教阅者曰骲箭以寸木空中镂窍发则受风而鸣又谓之响箭镞上加骨角小哨者曰鸣镝翦鵰鹳翎三胶粘箭括之上曰箭羽羽闲亲王至长子书爵贝勒以下至官兵均书衔名箭价等次每箭以五枝为率首一二三等青鹤翎箭次一二三箭蝉鹅翎箭次一二三等鸬鹚翎箭次一二三等鹳翎箭次一二三等鸨翎箭次一二三等芝麻雕战箭次一二三等雁翎箭

　　?旗纛

　　旗纛之制八旗各以其色为辨正黄正白正红正蓝四旗均方幅镶黄镶白镶红镶蓝四旗均左幅稍锐都统纛各长五尺七寸广五尺绘龙竿长一丈二尺铁顶朱髦惟正红旗用黑髦佐领纛长四尺二寸广五尺不绘彩竿长一丈二尺黑髦领催小旗长一尺五寸广一尺八寸竿长五尺八旗同式而于铁顶各异其制以示别护军营纛各如本旗之色裁幅为三角边作火焰形直长五尺五寸斜长七尺三寸绘龙竿长一丈二尺铁顶朱髦正红旗用黑髦护军校小旗三角直长一尺二寸斜长二尺三寸竿长五尺五寸八旗同式而于铁顶异其制以示别前锋营纛方幅长二尺三寸广一尺八寸绘飞虎竿长六尺顶饰豹尾朱髦火器营旗纛护军骁骑各如其本营之式加白号带以别之健锐营旗纛左翼镶黄右翼正黄均正幅加号带直省标营大纛皆绿色裁幅为三角直长五尺八寸斜长一丈边作火焰形 【 或绘云蟒或绘飞熊随地异制无定式】铁顶朱髦什长旗三角直长二尺三寸有奇斜长三尺八寸边作火焰形铁顶朱髦督抚提镇大帅旗以黄布为之方幅广一丈八寸长一丈四尺两面大书帅字加号带长一丈五尺广一尺竿长一丈六尺刻木葫芦为顶其先锋旗督阵旗门旗令旗禀事旗均随营异制
　　乾隆十七年奏准旗纛系兵所瞻视旧制各省驻防将军都统副都统补授时即照其人本旗之旗色由工部造给如改授即更换不惟繁冗且于瞻视无准嗣后各省驻防分定旗色盛京江宁西安绥远城将军热河京口副都统皆用镶黄旗色吉林杭州福州宁夏将军归化城右翼都统山海关青州副都统皆用正黄旗色黑龙江荆州成都广州将军归化城左翼都统凉州副都统皆用正白旗色其各将军都统兼辖之副都统各视将军都统旗色二十二年定伊犁将军用镶黄旗色二十六年定察哈尔都统用镶黄旗色察哈尔副都统右翼用正黄旗色左翼用正白旗色

　　?皇朝礼器图式武具

　　佩刀
　　火器
　　火药
　　账房
　　战船

　　佩刀
</div>
    <div class="pagination">
<a href="清朝通典_page47.html">上一页</a><span>...</span><a href="清朝通典_page43.html">43</a><a href="清朝通典_page44.html">44</a><a href="清朝通典_page45.html">45</a><a href="清朝通典_page46.html">46</a><a href="清朝通典_page47.html">47</a><span class="current-page">48</span><a href="清朝通典_page49.html">49</a><a href="清朝通典_page50.html">50</a><a href="清朝通典_page51.html">51</a><a href="清朝通典_page52.html">52</a><a href="清朝通典_page53.html">53</a><span>...</span><a href="清朝通典_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
