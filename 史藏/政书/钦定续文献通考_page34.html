<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 34 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 34 页/共 455 页</h1>
    <div class="content">　　四年八月户部员外王珍锡上言两淮盐政
　　时积引愈多累年不能销珍锡思厘剔之因有是奏王珍锡两淮盐政疏曰盐法无他不过裕国通商恤民三者而已裕国者何以行引也行引多则纳课多丁巳以前二百年来毎年额行七十万引丁巳以后毎年除额引外附销积引三十万共行一百万邉内二商毎引约纳引价五钱余盐八钱计七十万引该国课八十余万则一百万时该银一百二十余万矣此显而易见者也乃引何以昔行少而今行多也其説在通商夫各商行盐权子母而已往七十万引其盐重毎一引为一包重五百七十斤改为八十小包毎一小包止定价七分则合一引约银五两六钱今行一百万引其盐轻毎一引亦为一包重四百三十斤改为六十小包毎一小包定价一钱则合一引约银六两论盐则反轻一百四十斤论价则反多约四钱计一引约成二两外是毎嵗额加银二百余万矣乃银从何来其说在恤民夫盐者小民之命也无论富厚之家即穷乡下邑何能食淡今自丁巳以后虽曰毎小包一钱其实毎贵则至一钱四五分矣可一听其疾苦而莫之问耶原奉神宗防丁卯年淮南积引二百二十万销尽庚午年淮北积引一百四十万销尽自辛未年起盐仍前五百七十斤价仍前毎一包七分而引亦仍前七十万乃今年正辛未也则不问引不问价而止曰销积引夫积引二字假引私盐之渊薮也如上年报积引七十万臣疏假引宜清一欵内有云安知七十万以后不更有几七十万出乎今则报三年未完为二百一十万臣言不幸而中矣敢更为一言曰安知二百一十万以后不更有二百一十万者出乎奸人之藏未可尽也今若概以积引为假引而废之则玉石有俱焚之患而各商必且惶惧有一最直截法于此毎年仍行引一百万以七十万为旧以三十万为新查其积引之果真者亦改入新引三十万内盖言积引则不期假而自假言新引则不期真而自真此一定之理也毎年筭各商本银若干引价余盐银若干毎一引合定价若干其毎年隂加二百余万之银明以数十万増国课阳以数十万与各商尚多为百姓暗减百余万以无失神宗初意且使江广两淮赤子踊跃欢呼仰见清时良法一奋更始涵濡德泽乃无穷也此臣所谓裕国通商恤民者此也至臣向为扬令而淮扬盐亦稍贵又有説焉盐用草烧而小灶荡地俱为大灶兼并开垦以致草少盐少其害一盐用丁煎自仓盐改为折价而毎丁该纳盐二百零五斤者改纳银二钱故人俱防手而不事本业以致煎出盐少其害二盐从官发自闗桥无法私放盛行故人卖私盐以致私盐多而官盐少其害三虽种种琐务难以枚举而此其大较也于数者加之意焉盐不期贱而自贱矣
　　保举县丞沈时盐法疏曰向之官盐盐贱轻而杂费少今之官盐有引价有余银有割没复有辽饷挑河募兵赈济常例等种种重费毎一引共出本三两八钱投之水商止得银三两若私盐毎引止须盐本五钱即有上下贿通之需不及输官者十分之四行之地方官盐价髙而难售私盐价贱而易施所以私盐之利十倍于官而官盐之壅百不售十也在计国者惟日増盐课以为生财不知其名虽増其实益寡今欲将二百余万引之私盐立变而输官课惟特简重臣之最清亷有才望者前往两淮将三十盐塲旧制卤地草塲一一清给灶丁而厚恤之毎年煎盐务尽其物力之所出除正盐七十余万外其余余盐即将本额正赋银两照时值工本给价官収而贮仓官卖毎包额定五百斤为一引新旧足三万引之数毎一引除商人引价五钱外止取盐税九钱悉去余设辽饷助工南北新窝等费计一两四钱外再加盐本五钱在商人一引止输银一两九钱较前三两八钱之数则减其半官収余盐则灶丁不穷课额减半则商人不困灶丁敢私匿一引而奸人敢私贩一引者犯出授与受即立时处绞家产入官如此力行则余盐尽入于官私盐不禁而自止私贩止则遍天下皆官盐也在灶丁知官収之价不减于私则何乐就私在奸人知私贿之费不减于官则何苦避官而陷不测之罪哉臣计三百万引之轻贱可得银四百二十万两除旧额一百四十九万七千余两顿増二百七十万三千两且奸商化为良贾千万家私贩顽戸化为良民而行盐地方南极湖广西抵河南东至海数千里人民咸享贱盐之利两淮若此合各运司行之可胜计哉
　　【臣】等谨按卤地草塲考嘉靖时巡盐御史朱廷立疏两淮运司灶丁原有煎盐草塲八万一千四百七顷八十一亩供煎之外余荡可耕但畏私垦之禁莫敢开耕乞令运司委官丈量毎额盐一斤拨与若干供煎其余照丁分给有力愿耕者照例免其三年之租以后仍从寛毎畆肥厚者科租米一斗硗薄者五升备赈无力不愿开垦者听如有富民猾灶越占侵夺者问拟如律庶几人无遗力地无遗利而灶丁各无逃移之患矣王圻谓此疏得行则既以之赡灶丁又可以免他是固以其地为可惜也然考实録万厯三十三年三月督理两淮盐课御史乔应甲言臣奉命巡行各塲盐城事完迤逦而西中亘一堰曰范公隄隄以西粮田也固灶戸之所不得侵隄以东荡田也亦编民之所不得辟载在制书班班可考不知起自何年何人私行开垦初则数畆渐至数顷而今什百千万不可数计不肖有司因擅置簿籍公然给帖谓之升租毎畆三厘彼种田百畆嵗赋不过三钱而假公济私报一垦二者又十塲而九说者谓塲变为田租入为利似乎公私两便不知盐办于灶灶依于塲塲之既去草从何生草既不生盐从何出贪富豪三厘之租卖祖宗百年之荡坏法乱纪安所底极乞勅行申饬无容私垦其已成熟之地悉令丈量明白奏请定夺始初给帖収租之官仍行追查参治疏下戸部观此则当时私垦之禁原有其因廷立之疏非谋国之长防也
　　矾
　　太祖洪武三年十月定征矾法时户部言庐州府黄墩昆山及安庆府桐城县皆产矾嵗入官者二十二万七百斤毎三十斤为一引共七千三百五十八引毎引官给工本钱一百五十文其私煎者论如私盐从之十八年令胆矾与金银硃砂等俱起解本色矾则与鱼茶酒醋等俱折収金银钱钞永乐九年三月温州府民言嵗输白矾数十引赴京阻隔山路负运实艰乞附海运舟输纳为便帝问工部矾欲何用对曰以染色布帝曰特染布耳而劳民于数千里之外可罢其嵗征自今制布衣不必染色宣德元年三月锦衣卫力士直言山西中条山产胆矾乞令有司采以进帝曰胆矾何切于用使民耕则有粟充饥桑则有帛御寒矾如山积何益乎小人之言不足听也古之人君惟欲民富凡山泽之利皆弛其禁若矾可利民听其自采景泰二年定収税则例皂白矾毎斤税钞牙钱钞塌房钞各六十五文万厯时陜西矾窠四所额办课银四两六钱五分有竒矾课钞河南一千五百七十贯陜西一千一百六十贯一百一十文山西六百六十六贯











　　钦定续文献通考卷二十
<史部,政书类,通制之属,钦定续文献通考>
　　钦定四库全书
　　钦定续文献通考卷二十一
　　征考
　　酤【禁酒】
　　宋宁宗嘉防四年二月蠲临安府逋负酒税
　　至开禧元年二月复蠲之
　　嘉定四年四月禁两浙福建州县科折盐酒
　　先是孝宗初即位免杨存中所献酒坊逋负钱四千万缗乾道二年二月蠲诸路酒坊逋负淳熙三年六月减四川酒课四十七万余缗七年十一月禁淮南诸司州郡抑配民酒九年九月以旱减恭合渠昌州今年酒课十一年七月蠲减浙东败阙坊塲酒课十六年四月光宗即位以四川应起经总制钱存留二年代输盐酒重课又以两浙犒赏酒课诸州嵗入六十五万寻减三十万绍熙三年正月蠲四川盐酒重额钱九十万缗五月仍以两浙犒赏酒库诸州令户部郎官提领嵗以四十五万缗为额至是年乃有浙闽科折盐酒之禁
　　宋史髙定子曰宁宗时定子知夹江县前是酒酤贷秣于商人定子给钱以籴且寛酤民以为便后为四川总领所立管文字总领所治利州倚酒以佐军用吏奸盘错定子躬自究诘酒政遂平后来者复欲増课定子曰前以吏蠧亦既革之今又求益是再也乃止
　　十六年五月诏复潭州税酒法
　　湖南安抚使知潭州真徳秀奏曰酒一事重为潭害积已极不容不更旧法俱存不容不复窃惟酒之有可行于江浙诸路不可行于广南福建盖瘴乡炎峤疾疠易乘非酒无以御岚雾而民贫俗犷势不能使之必沽于官故特弛其禁以从民便若荆湖以南虽非闽广比而宻邻桂筦旁接连贺风土气往往相似故今全永郴道等州或聴民自酿而输税于官或夏秋正赋并输酒息未有専行禁如江浙诸路者独潭州自绍兴元年兵革未息城市萧条幕府适有练达之人建议于州募醖户造酒城外而募泊户卖之城中入城之时数罂以税官无尺薪斗米之费而坐获利入民无逮捕抑配之扰而得饮醇美其后名公钜卿相继典州皆因而不改旁郡如衡依仿其法迄今遵行至乾道二年刘珙讨平郴寇増置亲兵又乞屯军郴桂一时调度百出亦不敢轻变税法但増置糯米塲添剑南北楚三湘量从官卖稍分醖户之利而已及辛弃疾剏置飞虎一军欲自瞻飬多方理财取办酒课乃始献议于朝悉从官卖变税为皆谓不便人多移徙墟市一空孝宗皇帝亟从给事中芮辉所奏降旨住罢及开禧二年赵善恭又欲尽笼其息不待奏闻遽行官醖户失业犯法者多甫及数年其遂极曹彦约到任时官卖之额日朘月减幕府相视束手无策彦约以为若行酒则利在官吏而百姓防其害一为税酒则利在百姓而官吏有不便此议一起毎指以为难行皆官吏自为计非为公家计为百姓计者也以嘉定三年官卖本息计之虽名收二十万八千五百贯有竒而米麯柴水本钱与官吏食钱却计一十二万二千三百余贯除本收息仅八万六千二百余贯是一日所得止二百五十余贯若官卖一分税酒二分则日税之额不过一百六十余贯当不难办于是叅用官私俱醖之议许城外百姓自行造酒搬运入城上秤收税每酒一斤税钱七文不税而入谓之私酒既而安丙视事即议改且限三日打并投醪江流椎破釡在在怨嗟凡酒家一孔之利钩抉靡遗酒贵米贱既相辽絶重法以禁亦不为止捜逻之卒旁午达道连坐之人填溢犴圄所至骚然人不堪命其害不止一州且及一路由是观之税与孰便孰否大略可观矣自彦约复行税法卫泾继之毎嵗所入浄息率不下八百余贯视昔之无大相过是不科籴不抑配不捜捕薪水之费官吏之给皆十去其七而确然一定之息踵门自至顾何所惮而不为哉谨议目下措置复行税酒旧法所虑人微望轻不足镇压异议既行之后他时或有变更则为醖戸者重罹荡析之祸是臣实悮之也望圣慈嘉恵湘民特降睿防从臣所请当琢石镌刻立之通衢以为本州一定不易之制
　　理宗寳庆二年三月以久雨诏大理寺三衙两浙运司临安府诸属县酒所凡赃赏等钱罪已决者一切勿徴毋锢留妻子
　　自是霖潦寒暑皆免
　　绍定二年十月诏台州水灾除茶盐酒酤诸杂税郡县抑纳者监司察之
　　时杨瑾摄华亭弛酒税
　　嘉熙二年十二月诏四川诸州县盐酒额自明年始更减免三年其四路合发总所纲运者亦免
　　开庆元年严私醋之禁
　　景定三年十月诏蠲四川制总州县盐酒额
　　五年六月命董宋臣兼主管御前酒库
　　度宗咸淳元年十月减四川州县盐酒课始自景定四年正月一日再免徴三年
　　至四年十月又诏已减四川州县盐酒课自咸淳四年始再免征三年
　　日知録曰先王之于酒也先以礼坊之后以刑纠之天子无甘酒之失卿士无酣歌之愆至幽王而天不湎尔之诗作其教严矣汉萧何造律羣饮罚金既失坊民之意于前曹参代之闻吏醉歌呼而亦取酒与相应和复失纠民之意于后桑羊踵此从而酤遂以为利国之一孔而禁酒之弛实滥觞于此然自孝宣以后时禁时开至唐代宗诏天下州县各量定酤户随月纳税自此名为禁而实许之酤意在钱不在酒矣宋仁宗初言者犹以天下酒课月比嵗増无有艺极非古禁羣饮以节用之意孝宗淳熙中李焘奏设法劝饮以敛民财周辉杂志以为惟恐饮不多而课不羡此酤之也近既不缗亦无禁令遂以酒为日用之需犹饔飱之不可阙而厚生正徳之论莫有起而持之者矣
　　辽制凡头下军州酒税赴纳上京
　　辽史地理志曰头下州军官位九品之下及井邑商贾之家征税各归头下惟酒税课纳上京盐铁司
　　太祖神册时辽东新附地不酤盐麯之禁亦弛至圣宗太平中冯延休韩绍勲相继商利欲与燕山平地例加防约其民病之
　　兴宗景福元年禁职官不得擅造酒糜谷有婚祭者有司给文字始聴
　　道宗清宁十年十一月诏南京不得非时饮酒
　　金太宗天防三年始命酤官以周嵗为满
　　金酤因辽宋旧制至是始有是命
　　十三年正月【时熙宗已即位】诏公私禁酒
　　世宗太定初以国用不足设官醋以助经用
　　至二十三年以府库充牣罢之
　　三年诏严禁私酿设军廵察
　　先是诏宗室私酿者从转运司鞫治至是省奏中都酒户多逃以故课额愈亏帝曰此官不严禁私酿所致也命设军百人兵马司同酒使副合千人巡察虽权要家亦许捜索奴婢犯禁杖其主百且令大兴少尹招复酒户
　　【臣】等谨按金史梁肃大定二年肃为大兴少尹时以用度不足上疏言自汉武帝用桑羊始立酤法民间粟麦嵗为酒所耗者十常二三宜禁天下酒麯自京师及州郡官务仍旧不得酤贩出城其县镇乡村权行停止不报至此严禁私酿又命大兴少尹招复酒户葢仍用其奏也
　　八年更定酒使司课及五万贯以上者依旧例通注文武官余并右职有才能累差不亏者为之
　　次年大兴县官以广阳镇务亏课而惧夺其俸乃以酒散部民使输其税大理寺以财非入已请以赎论帝曰虽非私赃而贫民亦受其害若止从赎何以惩后特命解职至十九年三月尚书省奏亏课院务顔葵等六十八人各合削官一阶帝曰以承廕人主沽此辽法也法币则当更张唐宋法有可行者则行之
　　十八年三月命戍边女直人遇祭祀婚嫁节辰许自造酒
　　二十六年更定酒课功酬法
　　尚书省奏盐铁酒醋自定课后増各有差帝曰监临官惟知利已不知利从何来若恢办増羡者酬迁亏者惩殿仍更定并増并亏之课无失原额横班祗亏者与余差一例降罚庶有激劝又如功酬合办二万贯而止得万七八千难迭两酬者向多止纳万贯辄以余钱入已今后可令见差使内不迭酬余钱与后差使内所増钱通算为酬庶钱可入官又监官食直若不先与何以责亷今后及格限而至者即用此法时梁肃为吏部尚书举同安主簿髙旭除平阳酒使肃奏明君用人必器使之旭儒士优于治民若使坐列肆酒酤非所能也请诸道盐铁使依旧文武叅注其酒税使副以右选三差俱优者为之帝称善
　　罢酒税司杓栏人
　　梁肃拜叅知政事上疏论生财舒用八事二曰罢酒税司杓栏人五曰罢醋以利与民七曰随路酒税许折纳诸物诏议行之
　　二十七年命天下院务依中都例改设麯课聴民酤初二十四年七月帝在上京防寜尹富察通言可罢上京酒务令民自造以输税帝曰先滦州诸地亦尝令民煎盐后以不便罢之今岂可令民自沽耶二十六年帝以上京酒味不嘉欲如中都麯院取课庶使民得美酒至是遂议以天下院务依中都例改收麯课而聴民酤并议遣官询问辽东来逺军南京路新息虞城西京路西京酒使司白登县徳哷勒部族天城县七处除税课外愿自承课者卖酒帝曰自昔盐官多私官钱若令百姓承办庶革此弊其试行之
　　章宗明昌元年正月更定新课令即日收办
　　承安元年七月定中都麯使司以大定二十一年至明昌六年为界通比均取一年之数为额
　　中都麯使司大定间嵗获钱三十六万一千五百贯至是年嵗获四十万五千一百三十三贯西京酒使司大定间嵗获钱五万三千四百六十七贯五百八十八文至是年嵗获十万七千八百九十三贯乃定通比均取法至泰和四年九月省奏在都麯使司自定课以来八年并増宜依旧法以八年通该课程均其一年之数仍将新増诸物一分税钱并入通为课额以后之课毎五年一定其制又令随处酒务元额上通取三分作糟酵钱
　　【臣】等谨按章宗纪承安元年七月帝御紫宸殿受贺赐诸王宰执酒勅有司以酒万尊置通衢赐民纵饮九月赐右丞相襄酒百尊又都人进酒三千一百瓶诏以赐边军吏葢酒禁之开莫甚于是嵗也
　　三年三月复醋
　　先是明昌五年以有司所入不充所出言事者请醋息遂令设官之其课额竢当差官定之寻罢至是省臣以国用浩大遂复醋五百贯以上设都监千贯以上设同监一员
　　五年四月令酌收杓栏钱
　　省奏旧随处酒税务所设杓栏人以射粮军厯过随朝差役者充大定二十六年罢去其随朝应役军人各给添支钱粟酬其劳今拟将元收杓栏钱以代添支令各院务验所收之数百分中取三随课代输更不入比嵗约得钱三十余万以佐国用
　　泰和六年制院务卖酒数各有差若数外卖及将带过数者罪之
　　宣宗贞祐三年十二月议酒税设使司依大定之制御史田迥秀言大定中酒税钱及十万贯者始设使司其后二万贯亦设令河南使司五十余员虚费月廪宜依大定之制至元光元年复设麴使司
　　哀宗天兴二年九月禁公私酿酒
　　元太宗二年正月定酒课验实息十取一
　　三年立酒醋务坊塲官酤办课
　　仍以各州府司县长官充提防官徴收课税所其课额验民户多寡定之
　　六年颁酒麴醋货条禁私造者依条治罪
　　邱濬大学衍义补曰谷麦既已纳税用谷为酒又税之造麦为麴以醖酒义税之以米与醩为醋又税之是则谷麦一物农耕以为食官既取之商籴于农以为酒与麴醋官又取之三四出税岂上天生物养民人君代天子民之意哉
　　世祖中统三年三月免髙丽酒课
　　至元二年四月勅上都商税酒醋等课毋徴
　　四年八月申严平滦路私盐酒课之禁【互见盐铁考】
　　九月申严西夏中兴等路僧尼道士啇税酒醋之禁【互见征商考】至十四年五月申严大都酒禁犯者籍其家赀散之贫民十八年五月禁甘肃沙等州为酒十九年十月禁大都及山北州郡酒二十年四月【元典章作十五年七月】申严酒禁有司造者财产女子没官犯人配役
　　七年九月山东饥勅益都济南酒税以十之二收粮十年四月定葡萄酒三十分取一例
　　时大都酒使司欲于十分中取一省部议葡萄酒浆虽以酒为名实不用米麴自六年七年立为课额止三十分取一宜令如旧从之
　　十五年正月弛女直硕达勒达酒禁
　　二月以川蜀地多岚瘴弛酒禁四月以时雨霑足稍弛酒禁民之衰疾饮药者官为醖酿量给之十一月开酒禁
　　十六年二月以大都河间山东酒醋等课并入盐运司二十二年正月诏禁私酒
　　右丞卢世荣言京师富豪户酿酒价髙而味薄以致课不时输宜一切禁罢官自酤卖向之嵗课一月可办从之至二月又申禁私造酒麴
　　三月罢上都醋课
　　九月罢酤
　　初民间酒聴自造米一石官取钞一贯卢世荣以官钞五万锭立酤法米一石取钞十贯增旧十倍至是罢之聴民自造増课钞一贯为五贯
　　【臣】等谨按食货志云是年二月命随路酒课依京师例毎石取一十两三月用右丞卢世荣等言上都酒课改酤之制令酒户自具工本官司拘卖毎石止输钞五两是因世荣言而课从轻也以奸臣考之二十一年十一月世荣居中书言京师富豪户酿酒酤卖价髙味薄且课不时输宜一切禁罢官自酤卖明年正月奏古有酤之法今宜立四品提举司以领天下之课嵗可得钞千四百四十锭二月又奏大都酒课日用米千石以天下之众比京师当居三分之二酒课亦当日用米二千石今各路但总计日用米三百六十石而已奸欺盗隠不可不禁已责各官増旧课二十倍后有不如数者重其罪皆从之四月以言者劾始下世荣于狱然自是虽罢酤犹増前一贯者为五倍葢言利之臣贻害如此志称用其言改输十两为五两误矣惟乡民造醋者免收课乃世荣所奏九事之一因怒之者众聊托此以要誉者元典章言先是乡村农民造醋与城市一体收课是年二月命并免之是其事也典章又言酒课除大都河西务杨村所管州城依例酤外所有腹里大都上都江南福建两广乡村内百姓皆聴自造酒办课所谓罢酤之实如此
　　二十五年二月禁辽阳酒
　　至六年禁上都桓州应昌隆兴酒二十七年七月禁平地忙安仓酿酒犯者死十月禁大同路酿酒十一月禁上都山后酿酒二十八年三月太原饥严酒禁十月严山后酒禁三十一年成宗即位六月以甘肃等处米价涌贵诏禁酿酒
　　元史刑法志曰私造萨满阿喇克酒者同私酒法杖七十徒二年财产一半没官有首告者于没官物内一半给赏防古汉军醖造私酒醋麴者依常法犯禁饮私酒者笞三十七犯界酒十瓶以下罚中统钞一十两笞二十七十瓶以上罚四十两笞四十七酒给原主酒虽多罚止五十两罪止六十
　　四月以武冈宝庆二路荐经寇乱免今年酒税课至二十七年八月又免大都平滦河间保定四路流民租赋及酒醋课
　　七年弛寜夏酒禁
　　至二十七年九月武平地震盗贼乘隙剽刼民愈忧恐平章政事特穆尔以便宜蠲租赋罢商税弛酒禁二十九年四月弛太原甘肃酒禁仍其酤八月弛平滦酒禁十月弛上都酒禁
　　二十九年正月江西福建酒税课悉归有司
　　自二十五年二月改江西茶运司为都转运使司并酒醋税至是从江西行省左丞髙兴言诏江西酒醋之课不茶运司福建酒醋之课不盐运司皆依旧令有司办之
</div>
    <div class="pagination">
<a href="钦定续文献通考_page33.html">上一页</a><span>...</span><a href="钦定续文献通考_page29.html">29</a><a href="钦定续文献通考_page30.html">30</a><a href="钦定续文献通考_page31.html">31</a><a href="钦定续文献通考_page32.html">32</a><a href="钦定续文献通考_page33.html">33</a><span class="current-page">34</span><a href="钦定续文献通考_page35.html">35</a><a href="钦定续文献通考_page36.html">36</a><a href="钦定续文献通考_page37.html">37</a><a href="钦定续文献通考_page38.html">38</a><a href="钦定续文献通考_page39.html">39</a><span>...</span><a href="钦定续文献通考_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
