<!DOCTYPE html>
<html>
<head>
    <meta charset="UTF-8">
    <title>续通典 - 第 179 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 179 页/共 410 页</h1>
    <div class="content">　　册命诸王侯

　　天子追尊祖考妣上尊号附

　　天子崇所生母议追崇附

　　支庶立为天子追尊本亲议

　　五宗宋

　　公子二宗宋

　　九族宋

　　乡饮酒

　　△圣节朝贺【唐　五代　宋　辽　金　元　明】

　　（臣）等谨案唐开元礼有千秋节朝贺仪前史未详其制故杜典不载五代时间举上寿故事宋世圣节上寿或在紫宸殿或在垂拱殿己御正衙非开元时御楼之比自金迄明元日圣诞上寿并为一仪则其礼与元正等今详考史志别立专条附诸朝仪之后以资考信云

　　唐

　　五代

　　宋

　　辽

　　金

　　元

　　明

　　唐

　　唐玄宗开元十七年八月癸亥以降诞之日大置酒张乐宴百寮于花萼楼下终宴丞相源干嚁张说率文武百官等上表请以八月五日为千秋节着之甲令播之天下咸令宴乐休假三日十八年八月丁亥帝御花萼楼设九部之乐百官袴褶陪位上公称觞献寿穆宗长庆元年七月庚子降诞日百寮于紫宸殿称贺毕诣昭德门外命妇诣光顺门并进门奉贺皇太后文宗太和七年八月中书门下奏请以十月十日为庆成节着在令式是日陛下于宫中奉迎太皇太后与昆弟诸王盛陈宴乐群臣诣延英门奉觞上千万岁寿开成元年十月庆成节宴于延英殿太常进云韶乐宰臣及翰林学士赴宴又锡百寮宴于曲江

　　五代

　　晋高祖天福七年二月壬子天和节御武德殿宰臣率文武百官上寿

　　汉隐帝干佑三年三月丙子嘉庆节御广政殿文武百寮上寿酒

　　周太祖广顺元年七月戊子永寿节御广政殿百寮进酒上寿世宗显德间岁一举行

　　宋

　　宋真宗至道三年十二月癸巳承天节群臣上寿于崇政殿英宗以正月三日为寿圣节礼官奏故事圣节上寿亲王枢密于长春殿宰臣百官于崇德殿天圣谅闇皆于崇政殿于是紫宸上寿群臣升殿间饮献一觞而退又一日赐宴于锡庆院徽宗以十月十日为天宁节定上寿仪高宗建炎元年诏天申节百官上寿常礼可令寝罢止就佛寺启散祝寿道场诣合门或后殿拜表称贺

　　辽

　　辽太宗天显三年冬十月天授节帝御五鸾殿受群臣及诸国使贺会同四年冬十一月以永宁天授二节并受贺着为令 【皇太后生日为永宁节】

　　金

　　金熙宗皇统三年正月乙巳万春节受贺如正旦仪世宗大定二十八年三月丁酉万春节御庆和殿受群臣朝复宴于神龙殿诸王公主以次捧觞上寿帝欢甚以本国音自度曲帝自歌之皇太孙等和之极欢而罢

　　元

　　元世祖至元八年八月己未圣诞节初立内外仗及云和署乐位如元正仪文宗至顺元年二月中书省臣言旧制正旦天寿节内外诸司各有贽献顷者罢之今江浙省臣言圣恩公溥覆帱无疆而臣等殊无补报凡遇庆礼进表称贺请如旧制为宜从之

　　明

　　明太祖洪武元年定朝贺仪凡冬至圣节朝会宴享皆同其圣节致词皇太子则云兹遇父皇陛下圣诞之辰谨率诸弟某等敬祝万万岁寿丞相则云兹遇皇帝陛下圣诞之辰谨率文武百僚敬祝万万岁寿不传制英宗天顺五年十一月丁未以冬至万寿节同日改致词宣表等仪礼部言二节庆贺致词各异又冬至传制圣节不传制今请通制词曰兹遇律应黄锺日当长至恭惟皇帝陛下万寿圣节膺干纳祜奉天永昌臣某等诚欢诚抃敬祝万万岁寿然后惟以冬至制词传答群臣其各王府及在外文武衙门二节贺表若前后宣读不无重复请通宣表目又通宣表文曰忻逢长至恭遇圣诞其在外文武衙门至日行告天祝寿礼宜曰今兹冬至恭遇圣诞圣寿益增从之

　　△策命皇太子【宋　辽　金　元　明】

　　宋

　　辽

　　金

　　元

　　明

　　宋

　　宋太宗至道元年八月壬辰诏立皇太子命有司草具册礼有司言前代无太子执圭之文请如王公之制执桓圭余如旧制九月丁卯太宗御朝元殿陈列如元会仪百官就位太子常服乘马就朝元门外幄次易远游冠朱明衣所司赞引三师三少导从至殿庭位再拜起居毕分班立太常博士引摄中书令就西阶升殿诣御坐前俯伏兴奏宣制降由东阶至太子位东南向称有制太子再拜中书侍郎引册案就太子东中书令北面跪读册毕太子再拜受册以授右庶子门下侍郎进宝授中书令中书令授太子太子以授右庶子各置于案由黄道出太子随案南行乐奏正安之曲至殿门乐止太尉升殿称贺侍中宣制答如仪太子易服乘马还宫百官赐食于朝堂中书门下枢密院师保以下诣太子参贺皆序立于宫门之外庶子版奏外备内臣搴帘太子常服出次坐中书门下枢密师保宾客而下再拜并答拜四品以下官参贺升坐受之越三日具卤簿谒太庙常服乘马出东华门升辂仪仗内行事官乘车者并服礼衣余皆袴褶乘马导从神宗未及受册礼而即位乃以册宝送天章阁遂为故事

　　辽

　　辽制前期一日设幄坐于宣庆殿设文武官幕次于朝堂并殿庭版位太乐令陈宫县守宫设皇太子次于朝堂北西向乘黄令陈金辂于朝堂门外西向皇太子仪仗笳箫鼓吹等陈宣庆门外典仪设皇太子版位于殿横街南近东北向设文武官五品以上位于乐县东西至日门下侍郎奉册中书侍郎奉宝绶各置于案令史二人绛服对举案立宝案在横街北西向册案在北门下侍郎中书侍郎并立案后侍中版奏中严皇太子远游冠绛纱袍秉珪出太子舍人引入就版位北面殿立东宫官三师以下皆从立皇太子东南西向太子入门乐作至位乐止典仪赞皇太子再拜在位者皆再拜中书令立太子东北西向门下侍郎引册案中书侍郎取册进授中书令退复位传宣官称有制皇太子再拜传宣讫再拜中书令跪读册讫俯伏兴皇太子再拜受册退授左庶子中书侍郎取宝进授中书令皇太子进受宝退授左庶子中书令以下退复位舁案者以案退典仪赞再拜皇太子拜在位者皆再拜太子舍人引皇太子退乐作出门乐止侍中奏礼毕皇太子升金辂左庶子以下夹侍仪仗鼓吹等并列宣庆门外三师三少诸宫臣于金辂前后导从还东宫文武宫臣序班称贺礼毕

　　金

　　金世宗大定八年正月册皇太子礼官拟奏前三日遣使奏告天地宗庙前一日宣徽院帅仪鸾司设御座于大安殿当中南向设皇太子次于门外之东西向又设文武百僚应行事官东宫官等次于门外之东西廊又设册宝幄次于殿后东厢俱南向又设受册位于殿庭横阶之南工部官与监造册宝官公服自制造所导引册宝床由宣华门入进呈毕赴幄次安置大乐令帅其属展乐县于庭至日质明东宫官各朝服自东宫乘马导从至左翔龙门外通事舍人分引百官入立班东西相向次引侍中中书令门下侍郎中书侍郎及奉舁册宝官诣殿后幄次前立少顷奉册宝出幄次由大安殿东降至庭中褥位权置讫皇太子服远游冠朱明衣出次执圭三师三少以下导从立于门外侍中奏中严府宝郎奉八宝由东西偏门分入升置御座之左右侍中奏外办皇帝出自东序即御座如常仪皇太子入门宫县乐作至位乐止师少以下从入立于皇太子位东南西向典仪赞皇太子再拜搢圭舞蹈又再拜奏圣躬万服又再拜引近东西向立师少以下并奉引册宝官等赴百官东班通事舍人引百官俱横班北向再拜舞蹈起居毕各还东西班典仪引皇太子复受册位侍中承旨称有制皇太子以下在位官皆再拜侍中宣制册某王为皇太子又再拜通事舍人太常博士引中书令诣读册位中书侍郎引册匣置于前捧册官西向跪捧皇太子跪读毕俯伏兴再拜中书令奉册授皇太子搢圭跪授册以授右庶子中书令退复位通事舍人太常博士引侍中诣奉宝位门下侍郎引宝盝立于其右侍中奉宝授皇太子搢圭跪受以授左庶子册宝俱置于床侍中以下退复位典仪赞再拜皇太子退左右庶子帅其属舁册宝床以出礼毕放仗以次出后二日皇太子拜表朝谢如仪又后二日百官奉表称贺

　　元

　　元制前期三日右丞相率百僚至金玉局册宝案前行礼宝至中书省正位安置前期二日仪鸾司设发册案于大明殿御座西发宝案于东典宝官设册案于太子殿前阶东宝案于阶西又设受册案于殿内座榻之西受宝案于东右丞相率百僚朝服至中书省导册宝案至阙前中道入崇天门升大明殿置于案至期大昕皇帝升大明殿御座引宝引册使以下各就位礼仪使奏请发册宝捧册宝官受册宝出正门控鹤使舁案至皇太子殿庭皇太子出合立中阶香案前行再拜礼太尉前称制遣臣等恭授皇太子册宝皇太子诣褥位跪诸执事官皆跪读册官读册毕纳册于匣读宝官读宝毕纳宝于盝太尉进授册宝皇太子恭受以授左右庶子奠于殿内受册宝案太尉以下皆再拜还诣大明殿御座前跪复命侍仪使左右庶子导皇太子诣大明殿谢恩毕还府右丞相祝赞进酒进表章礼物如仪驾还寝殿皇太子还府升殿典引引群臣拜贺进酒进笺礼物讫皇太子还合

　　明

　　明制册皇太子所司陈设如仪先三日斋戒遣官祭告天地宗庙至日皇帝兖冕御谨身殿皇太子冕服俟于奉天门外办皇帝升奉天殿引礼导皇太子入奉天东门由东阶升至丹陛位百官各就丹墀位皇太子再拜兴承制官由殿中门出立于门外曰有制皇太子跪宣制曰册长子某为皇太子俯伏兴再拜引礼导皇太子由殿东门入内赞导至御座前内赞赞跪宣册宣毕皇太子搢圭跪受册以授内侍复赞授宝如授册仪皇太子出圭俯伏兴由殿东门出执事官举节册宝随出皇太子复位四拜兴由东阶降仪仗鼓乐迎册宝至文华殿持节官持节复命礼部官奉诏书赴午门开读百官迎诏至中书省颁行皇太子诣太庙谒告诣奉天殿谢恩入谢中官行朝谢礼礼毕亲王世子俟于文华殿称贺次日百官进表笺庆贺内外命妇庆贺中宫如常仪宣宗宣德二年十一月皇子生群臣表请立太子三年二月行礼以太子尚幼命正副使授册宝于文华门宪宗成化十一年以册立皇太子礼成文武官分五等赐彩缎有差

　　△皇太子与百官相见【宋　金　元　明】

</div>
    <div class="pagination">
<a href="续通典_page178.html">上一页</a><span>...</span><a href="续通典_page174.html">174</a><a href="续通典_page175.html">175</a><a href="续通典_page176.html">176</a><a href="续通典_page177.html">177</a><a href="续通典_page178.html">178</a><span class="current-page">179</span><a href="续通典_page180.html">180</a><a href="续通典_page181.html">181</a><a href="续通典_page182.html">182</a><a href="续通典_page183.html">183</a><a href="续通典_page184.html">184</a><span>...</span><a href="续通典_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
