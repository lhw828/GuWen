<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 198 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 198 页/共 455 页</h1>
    <div class="content">　　三年闰三月以南伐师还罢南边州郡籍民为兵者时翰林直学士行三司事李复亨上言近日兴师伐宋恐宋人乘虚掩袭南鄙故籍边郡民为军今大军已还乞罢遣归本业从之
　　四月选陜西歩骑精鋭六千人实京兆又选精鋭六万分屯平凉泾邠干耀等州
　　八月命枢密遣官简岭外诸军之武健者养之彰徳邢洛卫濬懐孟等处城弱者罢遣
　　五年十月分京畿戍卒万二千河中民兵八千以许州元帅赫舍哩鹤寿将之屯潼闗西
　　陈规传曰贞祐四年七月规为监察御史上言今之将帅大抵先论出身官品平居则意气自高遇敌则首尾退缩将帅既自畏怯士卒又谁肯前又居常裒刻纳其馈献士卒因之以扰良民而莫可制以此责其畏法死事岂不难哉况今军官数多自千户而上有万戸有副统有都统有副提控号令不一动相牵制窃闻国初取天下元帅而下惟有万户所统军士不下数万人专制一路岂在多哉多则难择少则易精今之军法毎二十五人为一穆昆四穆昆为一千户穆昆之下有佛宁一人旗鼓司火头五人其任战者才十有八人而已又为头目选其壮健以给使令则是一千戸所统不及百人不足成队伍矣古之良将常与士卒同甘苦今官军既有廪俸又有养粮一日之给兼数十人之用将帅则豊饱有余士卒则饥寒不足曷若裁省冗食而加之军士哉伏乞明勅大臣精选通晓军政者分诣诸路编列队伍要必五十人为一穆昆四穆昆为一千户五千户为一万户谓之防将万人设一都统谓之大将总之帅府数不足者皆并之其副都副提控及无军虚设都统万户者悉罢省仍勅督院大臣及内外五品以上各举方畧优长武勇出众材堪将帅者一二人不限官品以充万户以上都统元帅之职千户以上选军中有谋畧武艺为众所服者充申明军法居常教阅必使将帅明于竒正虚实之数士卒熟于坐作进退之节至于弓矢铠仗须令自负习于劳苦若有所犯必刑无赦则将帅得人士气日振可以待敌矣帝览书不悦诏付尚书省诘之
　　【臣】等谨按宣宗南渡后国家多事臣下之谈兵者纷纷竞起然多不见施行且所言无当此陈规所言二十五人为一穆昆考志言南渡时尽以河朔战兵三十万分河南行枢密及帅府往往蔽匿强壮驱羸弱使战不能取胜后乃遂至如规所言不成队伍矣
　　元光元年正月诏徙中京唐邓商虢许陜等州屯军及诸军家属赴京兆同华就粮屯
　　十月徙彰徳招抚使杜光军于卫州
　　二年五月徙晋阳公郭文振兵于益州又徙权平阳公史咏兵于解州河中府
　　八月立民兵砦长
　　时遣官分行蔡息陈亳唐邓裕诸州洎司农司州县吏仝议凡民丁相聚立砦避兵与各巡检司相依者五千户以上署砦长一员百戸増副一员仍先迁一官能安民弭盗劝农者论功注授
　　实嘉纽勒珲传曰时实嘉纽勒珲为昌武军节度使上言商洛重地西控秦陜东接河南军务繁密宜选才干之士为防御使摄帅职以镇之又旧来诸隘守御之官并从帅府辟置其所辟者多其亲昵植产营私专事渔猎及当代去又复保留此最害之甚者宜令枢密选举以革其又州之戍兵艰于餽运亦合依土屯田以免转输之费又言毎年防秋诸隘守者不遇数十人余众尽屯保安石门大荆洛南以为应援中间相距遂至百里仓猝岂能征集宜近隘筑营徙见兵居之以待缓急又南边新设巡检十员兵卒千人此乃平时以诘奸细者已有大军宜悉罢去朝廷畧施行之
　　十月徙晋阳公郭文振等兵于卫州
　　又诏石壕店沔池永寜县各屯兵千人
　　十二月徙沿淮巡检边军于内地
　　哀宗天兴元年十月诏征诸道兵入援
　　二年七月遣使分诣诸道选兵防于蔡得精鋭万人十月征诸道兵
　　渤海军
　　渤海八明安之军也太宗天防四年七月出金牌命贝勒岱酬以所领渤海军八明安为万户
　　奚军
　　奚人约尼扎古雅九明安之兵也奚军初徙于山西后分迁河东
　　汉军
　　凡汉军有事则佥取于民事已则或亦放免其长胜军则天防间郭药师所统而降者皆辽水侧人也以乡土归金皆愁怨思归左副元帅宋王宗望令罢还正隆间又尝罢诸路汉军而所存者犹有威勇威烈威捷顺徳及韩常之军之号
　　中都永固军
　　大定时置
　　镇防军
　　诸军中取以更代戍边者宣宗兴定五年五月知延安府完顔哈达上言河南陜西镇防军皆分屯诸路在营惟老稚而已乞选老成人为各路统军以镇抚之且督其子弟习骑射将来可用诏从之
　　保甲军
　　【臣】等谨按此军见前兵制泰和八年闰四月条内
　　分畨屯戍军
　　永屯军
　　驱军
　　金初所免辽人奴婢使屯守泰州者以上三军皆在西北边
　　边铺军
　　守河南陜西边界者
　　河东三虞顺徳军
　　诸路効节军
　　章宗所置掌司弓手者京府节镇设三十人防刺设二十人
　　威勇军
　　宣宗兴定二年选募河南陜西弩弓军二千人为一军赐号威勇
　　射粮军
　　诸路所募五年一籍皆刺三十以下十七以上强壮者兼充杂役章宗明昌六年十一月禁射粮军应役但成队伍不得持兵器及可以伤人者卫绍王崇庆元年五月佥射粮军一万赴中都宣宗贞祐四年十一月放免诸司局射粮兵卒尝选充军者
　　牢城军
　　司防筑之役以尝为窃盗者充之
　　土军
　　司警捕之事
　　义军
　　宣宗贞祐三年尔佳实伦同知太原府事奏请招集义军设置长校各立等差都统授正七品职副统正八品万户正九品千戸正班任使穆昆杂班仍三十人为一穆昆五穆昆为一千户四千户为一万户四万户为一副统两副统为一都统外设一总领提控制可【兵志曰自穆昆至都统皆复国初之名也然又外设总领故时皆称元帅为总领云臣】等谨按义军又名忠义军又选为飞虎军已见禁卫兵内
　　弓箭手军
　　章宗泰和五年五月诏河南宣抚使布萨揆于临洮徳顺秦巩各置弓箭手四千人八月奏罢宣宗贞祐三年九月枢密院言西边弓箭手有才武出众获功未推赏者令宣抚司覈实以闻从之时诏诸道按察司讲究防秋陜西按察转运使卢庸陈便宜曰自鄜延至积石虽多沟坂无长沙大山屏蔽恃弓箭手御侮其人皆刚猛善鬬熟于地利夏人畏之向以徙屯他所故多边患须令人情乐土且耕且战缓急将自奋也四年十一月平西军节度使纳罕富拉防言陜西弓箭手不习骑射可选善骑者代之兴定二年六月枢密院言元兵南下意不在河北而在陜西河东各路义兵土兵畨汉弓箭手宜于农隙教阅以备缓急
　　决胜军
　　宣宗兴定二年七月籍邳海等州义军及胁从归国而充军者人给地三十畆有力者五十畆仍蠲差税日支粮二升号决胜军
　　侯摰传曰摰权移邳州行省上言东平以东累经残毁至于邳海尤甚海之民户曽不满百而屯军五千邳户仅及八百军以万计夫古之取兵以八家为率一家充军七家给之犹有伤生废业疲于道路之难今兵多而民不足使萧何刘晏复生亦无所施其术伏见邳海之间贫民失业者甚众日食野菜无所依倚恐因而啸聚以益敌乞募选为兵自十月给粮使充戍役至二月罢之人授地三十畆贷之种粒而騐所收获量数取之逮秋复兵伍且战且耕公私俱利亦望被俘之民易于招集也诏施行之
　　屯田军
　　熈宗皇统五年创置凡女直契丹之人皆自本部徙居中州与百姓杂处计其戸口授以官田春秋量给衣马若遇出兵始给其钱粮自燕山之南淮陇之北皆有之多至六万人皆筑垒于村落间世宗大定二年命刑部尚书苏保衡与工部尚书宋永兵部侍郎完顔额哩页往河南山东陜西宣问屯田军人有曽破大敌及攻城野战立功者具姓名以闻或以寡敌众或与敌相当能先登败敌者正军及擐甲阿尔锡补官一阶明安穆昆以功状上尚书省曽随海陵军至淮上破敌者亦准上迁赏卫绍王大安三年征陜西屯田军卫中都以鳯翔治中卢庸佥三司事主兵食至潞州放还
　　家户军
　　人丁军
　　皆民军也家戸军以家产高下定人丁军以丁数多寡定诸称家戸者不以丁数论故家口至于乏絶人丁至于佣贱俱不得免熈宗皇统二年春云中家戸军女戸陈氏妇姑持产业契书共告于元帅府以父子俱阵亡无可充军愿尽纳产业于官以免军役元帅怒其阻壊军法杀之
　　硬军
　　海陵正隆六年五月令诸处统军择其精于射者得五千人皆用茸丝聫甲紫茸为上黄茸青茸次之号硬军亦曰细军
　　陜西勇敢军
　　卫绍王崇庆元年五月佥陜西勇敢军二万赴中都
　　花帽军
　　完顔仲元本姓郭氏大安中李雄募兵与完顔阿林俱应募累功至节度使赐姓完顔宣宗时此军最强号花帽军贞祐四年诏以招抚使完顔仲元完顔阿林军猥多差为三等上等备征伐中下给戍守懦弱者皆罢去量给地以赡其家
　　兵志曰元制凡边境置兵之州三十八鳯翔延安邓巩熈泗頴蔡陇秦河海寿唐商洮兰防积石镇戎保安绥徳保徳环葭澳寜边东胜浄庆来逺桓昌海兰博索扶余率賔呼尔哈置于要州者十一南京东京益都京兆太原临洮临潢豊防抚盖及宣宗南迁乣军溃去兵势益弱遂尽拥明安户之老稚渡河侨置诸总管府以统之器械既缺粮□不给仅存其名而已









　　钦定续文献通考卷一百二十七
<史部,政书类,通制之属,钦定续文献通考>
　　钦定四库全书
　　钦定续文献通考卷一百二十八
　　兵考
　　郡国兵【乡兵】
　　元制各路立万戸府各县立千户所其所部之军每嵗第迁口粮府县闗支而各道以宣慰司元帅总之【臣】等谨按元代以万戸统军旅百官志言上万户管军七千之上中万戸五千之上下万户三千之上千户亦分上中下以七百五百三百为差各路万戸府地理志中亦载之今皆详职官考此不多述
　　世祖中统三年二月括诸道逃亡军
　　三月诏真定彰徳邢州洺磁东平大名平阳太原卫辉怀孟等路各处有旧属安札尔博啰实讷岱库库布哈伯尔克巴图尔等官所管特黙齐军人乙夘嵗籍为民户亦有佥充军者若壬寅甲寅两次佥定军已入籍册者令随各万户依旧出征其或未尝为军及防古汉人民戸内作数者悉佥为军
　　石髙山传曰石髙山因平章塔齐尔入见世祖奏曰在昔太祖皇帝所集安札尔博啰库哩台博啰罕巴图库库布哈五部特黙齐军金亡之后散居牧地多有入民籍者国家土宇未一宜加招集以备驱防帝命与诸路同招集之既集其数仍命髙山佩银符领之
　　四年七月诏免河南保甲丁壮射生军三千四百四十一户杂泛科差专令守把巡哨
　　八月谕成都路行枢宻院近年军人多逃亡事故者可于各鄂啰内尽实佥补自乙夘年定入军籍之数悉佥起赴军
　　至元五年十一月佥山东河南沿邉州城民户为军遇征进则选有力之家同元守邉城汉军一体出征其无力之家代守邉城及屯田
　　七年六月佥成都府义士军八千六十七人
　　十年六月汰陜西贫难军
　　十一年六月勅哈达选部下防古军五千人与汉军分戍沿江堡隘为使传徃来之卫
　　十三年五月复沂莒胶宻宁海五州所括民为防城军者为民免其租徭二年
　　十五年正月云南行省请云南诸军止于本地战守云南行省言云南旧屯防古军甚少遂取渐长成丁齐呼勒图等军以备出征云南阔逺多未降之地必须用兵乃佥爨人一万为军续取新降拉拉和宁等人亦令充军然其人与中原不同若赴别地出征必致逃匿宜令就各所居一方未降处用之
　　三月分扬州行省兵于隆兴府
　　初置行省分兵诸路调遣江西省军为最少至是以南广地濶阻山谿之险命特穆尔布哈领兵一万人赴之合元帅达春军以备战守
　　【臣】等谨按隆兴府即江西省南昌新建等县之地而南广之地亦属江西行省故有此制
　　八月命江南诸路戍卒散归各所属万户屯戍
　　初渡江所得城池发各万户部曲士卒戍之久而亡命死伤者众续至者多不着行伍至是纵还各营以备屯戍
　　乌克逊泽传曰时行省议籍江南民之自相什伍保卫乡里者为兵乌克逊泽曰国兵非少今籍民以示少非所以安反侧也且当籍者众民或有他心议遂格
　　撤川蜀诸屯戍
　　安西王相府言川蜀既平城邑山砦洞穴凡八十三所其渠州礼义城等处凡三十三所宜以兵镇守余悉撤去从之
</div>
    <div class="pagination">
<a href="钦定续文献通考_page197.html">上一页</a><span>...</span><a href="钦定续文献通考_page193.html">193</a><a href="钦定续文献通考_page194.html">194</a><a href="钦定续文献通考_page195.html">195</a><a href="钦定续文献通考_page196.html">196</a><a href="钦定续文献通考_page197.html">197</a><span class="current-page">198</span><a href="钦定续文献通考_page199.html">199</a><a href="钦定续文献通考_page200.html">200</a><a href="钦定续文献通考_page201.html">201</a><a href="钦定续文献通考_page202.html">202</a><a href="钦定续文献通考_page203.html">203</a><span>...</span><a href="钦定续文献通考_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
