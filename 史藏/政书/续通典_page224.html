<!DOCTYPE html>
<html>
<head>
    <meta charset="UTF-8">
    <title>续通典 - 第 224 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 224 页/共 410 页</h1>
    <div class="content">　　金

　　元

　　△唐

　　唐李光弼讨史思明时鱼朝恩屡上贼可灭状诏谕光弼光弼固言贼方锐未可轻动仆固怀恩媢光弼功阴佐朝恩陈扫除计使者来督战不得己出师北邙令附山阻险而阵怀恩不从贼据高原委物佯北官军争获之伏发大溃

　　△宋

　　宋赵范赵葵欲乘时抚定中原建守河据关收复三京之议朝臣多以为未可独郑清之力主其说乃命赵范移司黄州刻日进兵乔行简时在告上疏曰臣不忧师出之无功而忧事力之不可继有功而至于不可继则其忧始深矣夫规恢进取必须选将练兵丰财足食今将乏卒寡财匮食竭臣恐北方未可图而南方己先骚动矣不听诏全子才合淮西兵万人赴汴赵葵以淮西兵五万人取泗州由泗趋汴会子才军命杨谊等将兵入洛阳谊至洛东三十里遇敌伏兵大溃葵等亦弃汴而归

　　△辽

　　辽太祖天赞二年皇子辉库济为大元帅图鲁卜为副既克平州进军燕赵攻下曲阳北平至易州易人来拒踰濠而阵李景章出降言城中人无斗志大元帅将修攻具图鲁卜谏曰我师远来人马疲惫势不可久留乃止军还大元帅以其谋闻太祖大悦赐赉优渥

　　△金

　　金太祖伐辽克临潢府至沃赫河宗干谏曰地远时暑士罢马乏若深入敌境粮运不继恐有后艰帝从之遂班师又布萨忠义移军压淮境遣赫舍哩志宁率偏师渡淮取盱眙濠庐和滁等州宋人惧而世宗意天下厌苦兵革思与百姓休息诏忠义度宜以行忠义使右监军宗叙入奏将近暑月乞俟秋凉进发诏许之又布萨揆伐宋下真州宋遣陈璧来告和揆以乞辞未诚徒欲缓师却之宋人不获请成乃决巨胜成公雷塘渚积水以为阻尽焚其庐舍储积过江遁去揆以方春地湿不可久留且欲休养士马振旅而还

　　△元

　　元阿巴齐从皇子镇南王征交址至思明州贼阻险拒守阿巴齐选精锐与贼战于女儿关斩馘万计余兵弃关走于是大军深入进至交州陈日煊空其城而遁阿巴齐曰贼弃巢穴而匿山海者意待吾之敝而乘之耳将士多北人春秋之交瘴疠交作贼弗就擒吾不能持久矣今出兵分定其地招降纳附勿纵士卒侵掠急捕日煊此策之善者也

　　○临敌易将

　　五代

　　金

　　元

　　明

　　△五代

　　五代梁王彦章将军攻晋之夹寨南城段凝副之彦章血战功独多段凝有异志阴与梁之要臣赵岩张汉杰交通匿彦章捷书而独进段凝所奏末帝初疑其事巳而使者至军独赐劳凝而不及彦章军士皆失色及杨刘之败凝乃诬奏彦章使酒轻敌以至于败赵岩等从中毁之遂罢彦章以凝为招讨使凝寻帅精兵数万降唐

　　△金

　　金宣宗贞佑三年诏诸道按察司讲究防秋卢庸陈便宜有曰掌军之官不宜临时易代临敌易将乃兵家所忌将非其人屡代何益时论韪之

　　△元

　　元舒穆噜额森从穆呼哩取东京时金人新易东京留守将至额森谍知之即与数骑邀而致之怀其所受诰命至东京谓守门者曰我新留守也入据府中问吏列兵于城何谓交以边备对额森曰吾自朝廷来中外晏然柰何欲陈兵以动摇人心乎即命撤守备曰寇至在我是夜下令易置将佐部伍三日穆呼哩至入东京不费一矢又顺帝至正十三年张士诚据高邮叛右丞相托克托总大军出讨数败士诚围高邮隳其外城城且下顺帝信谗解托克托兵柄削官爵以他将代之士诚乘间奋击元兵溃去由是复振

　　△明

　　明世宗嘉靖时倭寇猖獗东南命张经总督江南江北浙江山东福建湖广诸军讨之便宜行事时倭二万余据柘林川沙洼其党方踵至经日选将练兵为捣巢计以江浙山东兵屡败欲俟所征两广狼土兵至用之乃遣总兵官俞大猷游击邹继芳参将汤克宽分屯金山卫闵港乍浦犄贼三面以待永顺保靖兵之集会侍郎赵文华以祭海至与浙江巡按胡宗宪比屡趣经进兵经曰贼狡且众待永保兵至夹攻庶万全文华遂密疏经糜饷殃民畏贼失机帝怒即下诏逮经以苏松巡抚周珫代之方文华之拜疏也永保兵己至其日即有石塘湾之捷至五月朔倭突嘉兴经遣参将卢铛督保靖兵以大猷督永顺兵由泖湖趋平望以克宽引舟师由中路击之合战于王江泾斩贼首一千九百余级焚溺死者甚众给事中李用敬等言王师大捷倭夺气不宜易帅帝不听卒论经死珫莅任无所展布贼复炽狼土兵亦不奉珫节制大肆焚掠于是东南民既苦倭复苦兵矣

　　○军政不一必败

　　唐

　　五代

　　宋

　　元

　　明

　　△唐

　　唐初刘黑闼引突厥寇河北淮阳王道元授山东道行军总管师次下博与贼军遇道元帅骑先登命副将史万宝督军继进万宝与之不协及道元深入而拥兵不进谓所亲曰吾奉手诏言淮阳小儿虽名为将而军之进止皆委于吾今其轻锐越泥泞交战吾军若动必陷泥泞莫如结阵以待之虽不利王而利国也道元遂为贼所擒又苏定方从大将军程知节征贺鲁至鹰娑川突厥引二万骑来拒总管苏海政与战未决既而突厥别部鼠尼施等又领二万余骑续至定方正歇马隔一小岭去知节十里许望见尘起率五百骑驰往击之敌众大溃追奔二十里副总管王文度害其功谓知节曰虽云破贼官军亦有死伤今当结为方阵辎重并纳腹中四面布队人马披甲敌来即战自保万全又矫制收军不许深入终日跨马披甲结阵由是马癯卒劳无斗志定方谓知节曰本来讨贼今乃坐守何功之立哉且公为大将阃外之事不许自专别遣军副专其号令理必不然须囚系文度飞表奏之知节不从师竟无功

　　△五代

　　五代周世宗南征徙下蔡浮桥于涡口为镇淮军筑二城以夹淮时南唐元帅李景达遣朱元等屯紫金山筑甬道以饷寿州周师连破紫金诸寨景达虽为元帅而兵事皆决于陈觉觉与元素有隙以元李守贞客反复难信南唐主李景遣大将杨守忠代元且召之元愤怒叛降于周诸军皆溃景达以舟兵奔还金陵

　　△宋

　　宋潘美与契丹耶律色珍战于飞孤败绩议引兵护云应寰朔吏民内徙时色珠乘胜入寰州兵势甚盛美副将杨业欲避其锋但领兵出大石路直入石碣谷护军王侁等以为畏懦欲从雁门北川中往业不可侁曰君侯素号无敌今逗挠不战得非有他志乎业日业非避死盖时有未利徒杀士卒而功不立今君责业以不死当为诸公先将行指陈家谷口曰诸君幸于此张步兵强弩以相援也业转战当至此可夹击之不然无遗类矣美乃与侁帅麾下阵于谷口业进与色珍战大败退趋狼牙村侁自寅至巳不得业报使人登多罗台望之无所见以为契丹败走欲争其功即领兵离谷口美不能制乃缘交河西南而进行二十里闻业败即麾兵却走业且战且行至谷口望见无人拊膺大恸再率麾下力战身被数十创士卒殆尽遂被擒于是云应朔诸城皆复陷又李显忠克复宿州与别将邵宏渊不相能金布萨率步骑十万来攻晨薄城列大阵显忠谓宏渊并力夹击宏渊按兵不动显忠独以所部力战俄而敌大至显忠用克敌弓射却之宏渊谓众曰当此盛夏摇扇于清凉犹不堪况烈日中被甲苦战乎人心遂摇无斗志显忠移军入城统制张训通等以显忠宏渊不协各遁去金人乘虚复来攻城显忠竭力捍御敌始退宏渊又言金添生兵二十万来傥我兵不返恐变生不测显忠知宏渊无固志势不可孤立遂夜引还

　　△元

　　元噶扎尔受命参议陕西行枢密院事比行入奏曰关陕要地军务非轻阿道伊埒国之元臣陛下方委任之伏虑临时议论不协必误大计傥有异同臣请得以土闻帝可其奏

　　△明

　　明李景隆与郭英吴杰合兵伐燕燕王帅诸将进驻固安谓邱福等日李九江等皆匹夫无能为惟恃其众耳然众岂可恃也人众易乱击前则后不佑击左则右不应将帅不专政令不一甲兵粮饷适足为吾资耳尔等但秣马厉兵以待既而战于白沟河景隆等果大败

　　○军无政令败

　　宋

　　金

　　明

　　△宋

　　宋李纲为两路宣抚使练士卒修器甲期兵集大举而朝廷降诏罢所起兵纲土疏言秋高马肥敌必深入宗社安危殆未可知防秋兵尽集尚恐不足今河北河东日告危急未有一人一骑以副其求奈何甫集之兵又皆散遣且以军法勒诸路起兵而以寸纸罢之臣恐后时有所号召无复应者矣疏上不报

　　△金

　　金哀宗天兴时闻元兵至以点检瓜尔佳萨哈为总帅率步兵三万巡河渡命内族长乐监其军行至封邱而还朝廷置而不问于是萨满爱实上言曰萨哈统兵三万本欲乘元兵远至喘息未定而击之出京纔十里不逢一人一骑己畏缩不敢进设遇元兵其肯用命乎乞斩二人以肃军政不报

　　△明

</div>
    <div class="pagination">
<a href="续通典_page223.html">上一页</a><span>...</span><a href="续通典_page219.html">219</a><a href="续通典_page220.html">220</a><a href="续通典_page221.html">221</a><a href="续通典_page222.html">222</a><a href="续通典_page223.html">223</a><span class="current-page">224</span><a href="续通典_page225.html">225</a><a href="续通典_page226.html">226</a><a href="续通典_page227.html">227</a><a href="续通典_page228.html">228</a><a href="续通典_page229.html">229</a><span>...</span><a href="续通典_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
