<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 373 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 373 页/共 455 页</h1>
    <div class="content">　　定王色彻肯伯勒格台之曾孙至治三年封
　　【臣】等谨按泰定纪即位之年十二月【时尚称至治三年】书授诸王色彻肯以其父故金印不言封定王事表则书至治三年封当是泰定初封也
　　定王彻尔台色彻肯子泰定四年封【封年仅防表书纪文无考】太祖弟巴勒噶岱大王子广宁王位【巴勒噶岱即别里古台】嵗赐银一百锭縀三百匹五戸丝丙申年分拨恩州一万一千六百三戸延祐六年实有二千四百二十户计丝一千三百五十九斤江南戸钞至元十八年分拨鈆山州一万八千戸计钞七百二十锭
　　呼喇济大王【世系表作呼喇济】五戸丝丁巳年分拨广平等处一百五十户延祐三年实有八十七戸计丝三十四斤
　　【臣】等谨按呼喇济未见国邑之号故考中不载以其亦为伯勒格台之孙故附録于此
　　右系出烈祖
　　宁肃王托克托太祖长子卓沁太子之子武宗至大元年封【防表书纪文无考】二年十一月赐金印
　　【臣】等谨按卓沁传曰国初以亲王分封西北其地极远去京师数万里驲骑急行二百余日方达京师以故其地郡邑风俗皆莫得而详焉此亦封建之得其实者第无王号耳
　　肃王库春托克托之子文宗天歴二年封
　　太祖长子卓沁大王位嵗赐缎三百匹常课缎一千匹五戸丝丙申年分拨平阳四万一千三百二戸戊戌年真定晋州一万戸江南戸钞至元十八年分拨永州六万戸计钞二千四百锭
　　兖王迈珠韩太祖第二子察罕台之曾孙武宗至大三年十月封
　　威逺王呼图克特穆尔察罕台之曾孙英宗至治三年七月封赐金印
　　【臣】等谨按世系表书呼图克特穆尔之父为威远王阿济格今以纪文无考诸王表威远王位下亦止书呼图克特穆尔一人故不列
　　越王图喇察罕台之裔大德十一年七月【时武宗已即位】封赐金印以越州路为分地至大二年二月以罪赐死哈喇哈斯传曰初仁宗之入也阿固台有勇力人莫敢近诸王图喇实手防之以功封越王哈喇哈斯力争之曰祖宗之制非亲王不得加一字封秃剌疏属岂得以一日之功废万世之制哉不聼
　　豫王喇特纳实哩越王图喇子初封西安王【表作天歴元年封考秦定帝初崩时已有西安王之号疑封年尚在前也】文宗天歴元年十二月进封豫王赐南康路为食邑二年正月赐黄金印十一月以其有功并以其父越王图喇印与之出镇云南至顺元年五月遣镇西番赐金印
　　文宗至顺二年四月纪曰中书省言越王图喇在武宗朝以绍兴路为食邑嵗割赐本路租赋钞四万锭今其子袭王爵宜嵗给其半从之
　　【臣】等谨按顺帝至正十三年以喇特纳实哩已为豫王其弟达尔玛讨贼有功以西安王印与之命镇成格勒之地止言与印未言即封为西安王表于西安王位下亦无达尔玛之名故不列
　　太祖次子察罕台大王位【察罕台即察合台】嵗赐银一百锭缎三百匹绵六百二十五斤常课金六锭六两五戸丝丙申年分拨太原四万七千三百三十戸戊戍年真定深州一万戸延祐六年实有一万七千二百一十一戸计丝六千八百三十八斤江南戸钞至元十八年分拨沣州路六万七千三百三十戸计钞二千六百九十三锭
　　喇特纳实哩豫王天歴元年分拨江西行省南康路
　　靖远王哈达【表作格藏】太祖之裔睿宗【睿宗为太祖第四子】第六子锡里库之后世祖至元二十七年正月赐涂金银印广平王哈喇班第亦锡里库之后【诸王表于广平王位下止载二人无此人名】
　　豳王彻伯尔哈喇班第之子世祖至元二十年赐印【时仅称诸王】成宗大德八年十二月封威武西宁王赐金印十一年进封豳王【进封事纪文不载今防表书】
　　豳王纳古尔彻伯尔之子【武宗至大元年十一月赐诸王纳黙古哩金印当即纳古尔先赐印也】袭父封【封年未详】
　　【臣】等谨按诸王表云延祐七年袭封续简録亦同今考仁宗皇庆二年六月纪已有豳王纳古尔之文后亦屡见则其非迟至延祐七年袭封审矣故缺之又按明史洪武十三年五月濮英进兵齐勤站获故元豳王额琳沁此当即彻伯尔纳古尔之后但世系人名皆无可考
　　睿宗子实喇大王位嵗赐银一百锭缎三百匹五户丝丁巳年分拨彰德路二万五千五十六戸延祐六年实有二千九百二十九户计丝二千二百一斤
　　定王永和尔太祖之裔睿宗第七子额哷布格之孙成宗大德三年正月封定远王赐金印九年二月徙封威定王赐金印武宗至大元年六月进封定王赐金印
　　【臣】等谨按世系表额哷布格之子威定王玉木忽尔纪文无考诸王表于威定王位下止书永和尔疑即一人也苐子与孙则互异
　　冀王博啰额哷布格之孙世祖至元十三年七月赐印【时尚称诸王】成宗大德十年二月封镇宁王赐金印仁宗延祐四年闰正月进封冀王【世祖成宗仁宗纪参世系诸王表】
　　镇宁王诺海亦额哷布格之孙武宗至大三年封【封年防诸王表纪文无考】
　　魏王巴延【世系表作顔诸王表作罗】特穆尔亦额哷布格之孙【封年纪表皆无考】
　　太祖第四子睿宗子额哷布格大王位嵗赐银一百锭缎三百匹五户丝丙申年分拨真定路八万戸延祐六年实有一万五千二十八戸计丝五千一十三斤江南戸钞至元十八年分拨抚州路十一万四千户计钞四千一百六十锭
　　楚王伊克图太祖之裔睿宗第八子博绰之孙世祖至元二十七年封镇远王赐涂金银印成宗大徳十一年【时武宗已即位】进封楚王赐金印【封镇逺王事表作二十一年今从续简録】楚王图烈特穆尔伊克图之子武宗初袭封镇远王牙忽都薨仁宗命袭封楚王延祐中以明宗出封兵变事坐累徙西番明宗即位诏复封楚王
　　楚王巴图尔图烈特穆尔之子【封年无考】
　　【臣】等谨按牙忽都传云巴图尔薨其子雅克特穆尔嗣封楚王时年十一诸王表中不载纪亦无考附志于此
　　睿宗子博绰大王位嵗赐银五十锭缎三百匹五戸丝丁巳年分拨真定蠡州三千三百四十七戸延祐六年实有一千四百七十二戸计丝六百一十二斤江南戸钞至元十八年分拨耒阳州五千三百四十七戸计钞二百一十三锭
　　永宁王巴延穆尔太祖之裔睿宗第九子末哥之曾孙【封年无考】
　　【臣】等谨按诸王表于永宁王位下书巴延特穆尔之名而缺其封年纪文中亦无可考惟英宗至治三年七月有永宁王布木特穆尔为不法事当即此一人也
　　睿宗子黙格大王位嵗赐银五十锭缎三百匹五戸丝丁巳年分拨河南府五千五百五十二戸延祐六年实有八百九戸计丝三百三十三斤江南戸钞至元十八年分拨茶陵州八千五十二戸计钞三百二十四锭
　　荆王伊苏伯竒太祖之裔睿宗第十子苏都勒格之后泰定帝元年九月封荆王赐金印
　　荆王托克托穆尔苏都勒格之后顺帝至元元年闰十二月诏袭封荆王赐金印
　　【臣】等谨按世系表以托克托穆尔为苏都勒格之孙伊苏伯竒为托克托穆尔之子诸王表于荆王位下先列伊苏伯竒次列托克托穆尔俱无封年今考一在泰定帝时封一在顺帝时封年分逈分先后则必托克托穆尔为伊苏伯竒之子世系表中误为颠倒耳以他处无明文可防故统书作苏都勒格之后又表中更列苏和齐一人考托克托穆尔于至元元年受封而三年十一月又诏托克托穆尔袭托和齐荆王位而托和齐之封当在顺帝至元之前可知矣又按顺帝至正十四年五月有命荆王达尔玛实哩镇河西之事表中荆王位下无此人名世系表亦无之不可考其何系
　　睿宗子苏都勒格大王位五戸丝壬子拨济南等处五千戸延祐六年实有五十戸计丝二十斤
　　河间王乌噜克岱太祖第六子科尔戬之后世祖至元二年二月赐印
　　【臣】等谨按诸王表云乌噜克岱至元二年封河间王世系表则又书河间王呼察二表不符考呼察为科尔戬之子呼察之子曰呼噜古岱当即乌噜克岱袭其父之河间王封者也呼察封事纪文无考故以乌噜克岱赐印之事为据
　　安定王托欢科尔戬之裔仁宗皇庆二年八月封赐金印
　　安定王多尔济巴勒托欢之子【爵名见泰定二年纪封年无考】
　　太祖第六子科尔戬太子子河间王位嵗赐银一　百锭缎三百匹五戸丝丙申年分拨河间路四万五千九百三十戸延祐六年实有一万一百四十戸计丝四千四百七十九斤江南戸钞至元十八年分拨衡州路五万三千九百三十戸计钞二千一百五十七锭
　　右系出太祖
　　汾阳王拜特穆尔太宗第二子库腾太子之孙仁宗延祐四年闰正月封【表作七年疑误】
　　荆王伊苏额布根汾阳王拜特穆尔之子【封年无考】
　　【臣】等谨按此仅据世系表书之也诸王表荆王位下列伊苏伯竒托克托穆尔托和齐三人无伊蘓额布根之名惟泰定四年纪有岐王索诺木衮布诉荆王伊苏额布根事稍有可徴第其时去伊苏伯竒之封荆王不远岂同时有二荆王耶
　　太宗子库腾太子位嵗赐银一十六锭三十三两缎五十匹五戸丝丙申年分拨东京路四万七千七百四十一戸延祐六年实有一万七千八百二十五戸计丝三千五百二十四斤江南戸钞至元十八年分拨常德路四万七千七百四十戸计钞一千九百九锭
　　靖远王哈达襄宁王鄂尔和皆太宗第三子库春太子之曾孙【封年无考】
　　襄宁王额布根库春五世孙武宗至大二年封
　　续简録曰鄂尔和乃实勒们之孙太宗尝抚实勒们于宫中称太孙定宗崩后皇后抱之聼政宪宗立禁锢实勒们于摩多齐之地鄂尔和封襄宁王从纳顔叛大德十年来降至大二年以也不干袭封
　　太宗子库春太子位嵗赐银六十六锭三十三两缎一百五十匹五戸丝丁巳年分拨汴梁路在城戸至元三年改拨睢州五千二百一十四戸延祐六年实有一千九百三十七戸计丝七百六十四斤
　　汝宁王彻伯尔太宗第五子哈斯大王之孙仁宗延祐二年四月【表作元年疑误】封
　　汝宁王鄂勒哲特穆尔彻伯尔之子【封年未详】
　　汝宁王呼喇台鄂勒哲特穆尔之子泰定元年袭封【此据表书纪文有是年正月赐诸王呼喇台金印事】
　　太宗子哈斯大王位嵗赐银一十六锭三十三两缎五十匹五戸丝丁巳年拨汴梁路在城戸至元三年改拨蔡州三千八百一十六戸延祐六年实有三百八十八戸计丝一百八十四斤
　　陇王呼鲁苏太宗第六子哈坦大王之孙武宗至大元年十二月封赐金印
　　太宗子哈坦大王位嵗赐银一十六锭三十三两缎五十匹五戸丝丁巳年分拨汴梁路在城戸至元三年改拨郑州延祐六年实有二千三百五十六户计丝九百三十六斤江南戸钞至元十八年分拨常宁州二千五百戸计钞一百锭
　　阳翟王图们太宗第七子黙哷大王之曾孙武宗至大元年九月封赐金印镇北藩图们传库春库春传太平【太平世系表作阿雅噶齐之子秃满之侄简録亦作图们子当是表误】太平于泰定元年袭封【此据表书纪于是年亦有赐金印事】泰定崩后党附都尔苏以战被诛特穆尔齐袭封阳翟王【特穆尔齐世系表作库春之子人名亦见至顺二年纪】阳翟王阿勒呼木特穆尔黙哷之裔于特穆尔齐后袭封【世系表中载至特穆尔齐而止简録云距太平　又三世也不知是特穆尔齐之子否封年亦无可考】顺帝至正二十年以叛逆伏诛
　　阳翟王呼图克特穆尔阿勒呼木特穆尔之弟顺帝至正二十一年袭封
　　太宗子黙哷大王位嵗赐银一十六锭三十三两缎五十匹五戸丝丁巳年分拨汴梁路在城戸至元三年改拨钧州一千五百八十四戸延祐六年实有二千四百九十六戸计丝九百九十七斤
　　右系出太宗
　　大名王定宗防子【见耶律希亮传失其名余俱无考】
　　【臣】等谨按耶律希亮传曰世宗中统二年希亮以避乱迯至宻里城乃定宗潜邸汤沐之邑也时以皇后之妹主后政三年定宗防子大名王闵其不能归遗以币帛鞍马乃从大名王至呼济尔之地大名王不知何年封号世系表定宗止有三子其第三者曰未忽大王岂即大名王欤
　　南平王图噜定宗第三子和和大王之子世祖至元九年封赐金印
　　右系出定宗
　　衞王鄂勒哲宪宗第三子玉隆哈实之子成宗元贞二年七月赐印【时尚称诸王】大德九年二月封衞安王赐金印武宗至大三年五月进封衞王
　　【臣】等谨按顺帝纪至元二年七月赐衞王库春格尔衞辉路为食邑至正十一年亦有此人名而世系诸王二表皆无之不知即鄂勒哲之裔否并不可辨其为同异姓矣
　　郯王齐齐克图鄂勒哲之子英宗至治二年十二月封武宁王授金印泰定元年七月命袭其父鄂勒哲所部仍给故印泰定帝崩后齐齐克图附于明宗文宗至顺二年正月以淮安路之海宁州为其食邑二月改封郯王赐以金印宁宗即位又赐以胊山赣榆沐阳三县【纪文于三县上冠以海宁州名当即其属县也】命出镇辽阳顺帝至元二年四月诏以太平路为其食邑五年为太师巴延搆防死【臣】等谨按齐齐克图之名同时有相近者二人一为此齐齐克图一为世祖子宁王库库楚之子宁王色辰图纪文中随时纪载乍阅殊难分晰续简録不载库库楚之子事而于此齐齐克图传内则书延祐七年封宁逺王至治二年改封武宁王入朝请印帝不允泰定元年赐永福县戸若干为食邑至顺时改封郯王今细检元史颇彰其误考宁王库库楚薨于皇庆二年延祐七年四月【时英宗已即位】纪书封诸王齐齐克图为宁逺王不言赐印至至治三年七月齐齐克图入朝请印帝不允盖宁王库库楚有谋逆之事故于其子赐印亦甚慎重若此即为后封郯王之齐齐克图则至治二年封武宁王时已赐金印矣何烦重请为耶泰定元年三月书赐诸王齐齐克图永福县戸时仅称诸王与后至顺二年书以淮安路海宁州为武宁王齐齐克图食邑书法不符则卲氏之误以库库楚之子为此齐齐克图审矣又诸王表于宁逺王位下书齐齐克图延祐七年封宁逺王与纪文合又云十一年进封宁王既脱去年号而延祐七年之后惟顺帝至正始有十一年考是年纪亦无封宁王之文又书薛彻秃皇庆二年由宁逺王进封与延祐七年封宁逺王之文大相刺谬仁宗英宗纪文皆无可据则表之误明甚今亦附为辩正于此
　　河平王锡里济【纪作习怯吉】宪宗第四子世祖至元五年六月【表作四月误】封赐驼纽金印同北平王诺木欢出镇阿力麻里之地刼北平王以叛十九年为诸王色埒黙所执又为元帅李庭等袭擒被诛
　　并王鸿和特穆尔锡里济子仁宗延祐五年二月【表作四年封】封嘉王赐印泰定帝二年六月改封并王文宗至顺三年三月赐安陆府为食邑【是年纪作鸿和尔布哈】顺帝至元元年以谋逆自杀
　　抚宁王彻尔特穆尔鸿和特穆尔之子顺帝至正二年十二月【简録作至元六年与史不符】封
　　【臣】等谨按诸王表无抚宁王国号而于嘉王位下又有和尔和之名世系表鸿和特穆尔之子【有嘉王火儿忽等三人】亦无彻尔特穆尔考抚宁王封事见于顺帝纪而和尔和封嘉王事纪既不见诸王表亦不载受封之年故附志于此
　　睿宗长子宪宗子乌苏台大王位嵗赐银八十二锭缎三百匹又泰定二年鸿和特穆尔大王改封王增嵗赐银一十锭班秃大王银八锭五戸丝癸丑年查过衞辉路三千三百四十二戸延祐六年实有二千二百八十戸计丝九百一十六斤
　　【臣】等谨按乌蘓台为宪宗第二子世系表内不载其有嗣班秃乃宪宗长子亦无嗣当日嵗赐之物大约付其宪宗系下族人或其妃配耳志又言泰定三年明里忽都鲁皇后位下添嵗赐中统钞一千锭缎五十匹绢五十匹此盖守巴图营帐者
　　右系出宪宗
　　燕王真戬世祖第二子中统三年封【余详帝系考】
　　【臣】等谨按封燕王事元史于中统二年三年十二月复载续简録则专书在三年
　　晋王噶玛拉世祖之孙裕宗之长子【燕王真戬追尊为裕宗】世祖至元二十七年正月封梁王赐金印出镇云南二十九年进封晋王移镇北边更给晋王金印成宗大德六年正月薨【余详帝系考】
　　【臣】等谨按故事诸王皆置传世祖以晋为太祖肇基之地视诸王有加特置内史以宠之后防定帝袭封晋王时尚有以晋府内史而封公者
　　梁王松山世祖曾孙显宗长子【晋王噶玛拉追尊为显宗】世祖至元三十年【时噶玛拉已进封晋王】诏皇曾孙出镇云南以皇孙梁王印赐之武宗至大二年有风疾命老的罕代镇其地梁王王禅松山子延祐七年五月【时英宗已即位】封云南王往镇其地【以代娄达罕故封云南王】泰定帝元年十月徙封梁王食邑益阳州六万五千戸泰定崩后王禅附丞相都尔苏上都破后赐死
　　云南王特穆尔布哈旺沁子泰定元年十月【时旺沁徙封梁王】命袭封云南王赐金印旺沁赐死后流于吉阳军湘宁王德勒格尔布哈世祖曾孙显宗第三子大德十一年七月【时武宗已即位】封北宁王至大四年四月【时仁宗已即位】改封湘宁王赐金印食邑湘乡州宁乡县六万五千戸湘宁王巴拉实哩德勒格尔布哈之子至治三年袭封是年十二月【时泰定已即位】给印【袭封之文惟据表书纪于十二月赐印尚称诸王袭封当在此月也】泰定元年三月命出镇察罕诺尔泰定崩后以兵应上都兵败被执
　　裕宗长子晋王噶玛拉位嵗赐缎一千匹绢一千匹又多尔济延祐元年为始年例支中统钞一千锭五戸丝库库布哈所管益都二十九戸江南戸钞皇庆元年分拨南康路六万五千戸又德勒格尔布哈湘宁王分拨湘乡县六万五千戸计钞二千六百锭
　　魏王阿穆尔克【二表俱作魏王纪与简録皆作衞王】世祖之曾孙裕宗之孙顺宗之长子【封年未详】仁宗皇庆元年正月赐庆元路定海县六万五千戸为食邑延祐五年以罪贬高丽后徙大同泰定元年诏还薨
　　西靖王阿鲁阿穆尔克子文宗至顺元年九月封魏王博啰特穆尔阿穆尔克子【封年无考】
　　顺宗子阿穆魏王位江南戸钞皇庆元年分拨庆元路六万五千戸计钞二千六百锭
　　秦王莽噶拉世祖第三子至元九年十月封安西王统河西土番四川诸处赐京兆为分地十年进封秦王佩金印二至十七年薨
　　安西王阿南达莽噶拉子世祖至元十七年袭封成宗崩后无子皇后布尔罕将以阿南达继统文宗入平内难执之赐死
　　世祖至元二十四年十二月僧格言先是皇子莽噶拉封安西王置王相府后封秦王绾二金印今嗣王阿南达仍袭安西王印弟谙达布哈别用秦王印其下复以王传印行一藩而二王于制非宜诏以阿南达置为安西王仍置王傅而上秦王印谙达布哈所署王傅罢之至成宗元贞二年安西王傅请立王相府帝曰去嵗阿南达已尝面陈朕谕以世祖定制今复奏请岂欲以四川京兆悉为彼有耶今姑从汝请惟许行传事
　　【臣】等谨按元代诸王毎得开邸置傅其防恩深厚者则置王相府具载纪文考中不及备书采此一事其他可推矣
　　安西王伊噜特穆尔阿南达之子至治三年九月【时泰定帝已即位】袭封文宗至治三年四月以谋逆诛
　　世祖次子安西王莽噶拉位嵗赐缎一千匹绢一千匹江南戸钞至元十八年分拨吉州路六万五千戸计钞二千六百锭
　　北安王诺木欢【亦作诺摩罕】世祖第四子至元三年六月封北平王以印给之建幕庭于和林北阿里玛图之地十四年为叛王锡里济所刼改封北安王二十一年三月自北邉归朝赐螭纽金印二十三年三月以临江路为分邑成宗大徳五年薨
　　【臣】等谨按简録云十九年改封考二十一年三月纪尚书北平是年闰五月乃书赐北平王印恐卲氏有误
　　世祖次子北平王诺摩罕位嵗赐缎一千匹绢一千匹江南戸钞至元二十二年分拨临江路六万五千戸计钞二千六百锭
　　云南王和克齐世祖第五子至元四年八月封赐駞纽金镀银印遣镇大理等处八年二月大理等处宣慰都元帅宝合丁与王傅库库岱毒杀之
　　【臣】等谨按和克齐薨于八年而十七年十月纪又书赐云南王和克齐印其误显然表云十七年额森特穆尔袭封或此时赐印而误书和克齐名耳然二十五年纪又有赐涂金驼纽印事十七年赐印又疑未的矣
</div>
    <div class="pagination">
<a href="钦定续文献通考_page372.html">上一页</a><span>...</span><a href="钦定续文献通考_page368.html">368</a><a href="钦定续文献通考_page369.html">369</a><a href="钦定续文献通考_page370.html">370</a><a href="钦定续文献通考_page371.html">371</a><a href="钦定续文献通考_page372.html">372</a><span class="current-page">373</span><a href="钦定续文献通考_page374.html">374</a><a href="钦定续文献通考_page375.html">375</a><a href="钦定续文献通考_page376.html">376</a><a href="钦定续文献通考_page377.html">377</a><a href="钦定续文献通考_page378.html">378</a><span>...</span><a href="钦定续文献通考_page374.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
