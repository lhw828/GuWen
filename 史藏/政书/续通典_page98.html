<!DOCTYPE html>
<html>
<head>
    <meta charset="UTF-8">
    <title>续通典 - 第 98 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 98 页/共 410 页</h1>
    <div class="content">　　世宗显德二年敕逃户庄田许人请射承佃供纳租税如三周年内本户来归业者桑土不以荒熟并庄园交还一半其承佃户自出力盖造屋舍及栽种树木园圃并不在交还之限如五周年后归业者庄田除本户坟茔不在交付如有荒废桑土承佃户自来无力佃莳祇仰交割与归业户佃莳其近北诸州限番人户来归业者五周年内三分交还三分十周年内还一半十五周年内三分还一分此外不在交还之限五年七月上将均定天下民租 【均田之名始见汉书王嘉传注孟康曰自公卿以下至于吏民名曰均田皆有顷数】 诏曰朕以寰宇虽安烝民未泰当乙夜观书之际校前贤阜俗之方近贤元稹长庆集见在同州时所上均田表较当时之利病曲尽其情俾一境之生灵咸受其赐传于方册可得搜寻因令制素成图直书其事庶公卿观览触目惊心利国便民无乱条制背经合道尽系变通但要适宜所冀济务系乃勋旧共庇黎元今赐元稹所奏均田及图一面至可领也十月赐诸道均田诏曰朕以干戈既弭言念地征罕臻艺极须议并行均定所议冀永适重轻卿受任方隅深穷治本必能副寡昧平分之意察乡闾致弊之源明示条章用分寄任竚令集事允属推公今差使臣往彼检括余从别敕乃命左散骑常侍艾颖等三十四人于诸州检定民租

　　△宋一

　　宋太祖建隆二年遣使度民田课民种树每县定民籍为五等第一等种杂树百每等减二十为差桑枣半之男女十岁以上种韭一畦阔一步长十步乏井者邻伍共凿之令佐春秋巡视书其数秩满第其课为殿最诸州各随风土所宜其不宜种艺者不须责课遇丰岁则谕民谨盖藏节费用以备不虞民伐桑枣为薪者罪之剥桑三工以上为首者死从者流三千里不满三工者为首配役从者徒三年太宗端拱二年诏兴置方田命知定州张永德等各兼方田都总管诏谕边将令缘边作方田量地里远近列置寨栅以为战守之备至道元年诏曰近岁以来天灾相继民多转徙田卒污莱招诱虽勤逋逃未复宜申劝课之旨更示蠲复之恩应州县旷土并许民佃为永业仍蠲三岁租三岁外输二分之一州县官吏劝民垦田之数悉书于印纸以示旌赏二年陈靖言逃民复业及浮客请佃者委农官勘验以给授田土收附版籍州县未得议其差役其田制为三品以膏沃而无水旱之患者为上品虽沃壤而有水旱之患埆瘠而无水旱之虑者为中品既埆瘠复患于水旱者为下品上田人授百亩中田百五十亩下田二百亩并五年后收其租亦只计百亩十收其三一家有三丁者请加授田如丁数五丁者从三丁之制七丁者给五丁十丁给七丁至二十三十丁者以十丁为限若宽乡田多即委农官裁夺以赋之其室庐蔬韭及梨枣榆柳种艺之地每户十丁者给百五十亩七丁者百亩五丁者七十亩三丁者五十亩不及三丁者三十亩除桑功五年后计其租余悉蠲其课诏以靖为京西劝农使按行陈许蔡颍襄邓唐汝等州劝农垦田以皇甫选何亮副之选亮言功难成愿罢之事遂寝 【窦俨曰小亩步百周之制也中亩二百四十汉之制也大亩三百六十齐之制也今所用者汉之中亩】

　　真宗咸平中令阁馆检校故事申定职田之制以官庄及远年逃亡田充悉免租税佃户以浮客充所得课租均分如乡原例州县长吏给十之五自余差给其两京大藩府四十顷次藩镇三十五顷防御团练州三十顷中上刺史州二十顷下州及军监十五顷边远小州上县十顷中县八顷下县七顷转运使副十顷兵马都监押砦主厘务官录事参军判司等比通判幕职之数而均给之二年诏请佃荒田未定赋税无田税者方许请射系官荒土及远年落业荒田候及五年官中依前敕于十分内定税二分为永额如现在庄田土窄愿于侧近请射及旧有庄产后来逃移已被别人请佃碍敕无路归业者亦许请射六年静戎军王能言于军城东新河之北开方田广袤相去皆五尺深七尺以限隔戎马仍以地图来上帝以图示宰臣李沆等对曰缘边所开方田专委边臣可以为备乞与施行威虏顺安军亦宜兴置从之 【先是三年知雄州何承矩言兵有三阵日月风云天阵也山陵泉水地阵也兵车士卒人阵也今用地阵设险以水泉作固相高下建陂塘纵有敌骑何惧奔冲自后河北塘治相循不废仍领于沿边屯田司】

　　干兴元年 【是时仁宗已即位】 制衙前将吏各免户役者除见庄业外不得更与买田土如违将所典买没官其罢任前资官元无田者许置五顷为限又敕应以田产虚立契与买于形势户下隐庇差役者命官使臣除名公人百姓决配又唯臣僚奏命官所置庄田定以三十顷为限衙前将吏合免户役者定以十五顷为限所典买田只得于一州之内如祖父迁葬别有茔地者数外许更置坟地五顷 【时洺州肥乡田赋不平郭谘摄令以千步方田法四出量括遂得其数除无地之租四百家正无租之地者百家收逋赋八十万会三司议均税法知谏院欧阳修言天下不知均括之术惟谘方田法简而易行诏谘与孙琳均蔡州与上蔡税三司议均田租谘陈均括之法十条】

　　仁宗天圣初诏民流积十年者其田听人耕三年而后收赋减旧额之半后又诏流民能自复者赋亦如之既而又与流民期百日复业蠲赋役五年减旧赋十之八期尽不至听他人得耕明道二年刘平奏自边吴淀望长城口东西不及五十里请引水植稻以开方田四面穿沟屈曲为径路纔令通步兵引曹鲍徐河及鸡距泉分注沟中数载之后必有成绩从之 【始置弓箭手斥塞上弃地人角力胜者给田二顷一百人以上团为一指挥即要害处为筑堡使自堑其地为方田以环之塞上诸堑率以丈五尺为深广之限山险不堑者但治使峭绝而已后皆以为法时曹韦知镇戎军请自陇山而东循古长城凿堑为限弓箭手给闲田蠲其税春秋耕敛出兵护之】

　　庆历中诏限职田有司始申定其数凡大藩长吏三十顷通判八顷判官五顷幕职官四顷凡节镇长吏十五顷通判七顷判官四顷幕职官三顷五十亩凡防团以下州军长吏十顷通判六顷判官三顷五十亩幕职官三顷其余军监长吏七顷判官幕官并同防团以下州军凡县令万户以上六顷五千户以上五顷不满五千户并四顷凡簿尉万户以上三顷五千户以上二顷五十亩不满五千户二顷录事参军比本判官曹官比倚郭簿尉发运制置转运使副武臣总管比节镇长吏发运制置判官比大藩府通判安抚都监路分都监比节镇通判大藩府都监比本府判官黄汴河许汝石塘河都大催纲比节镇判官节镇以下至军监诸路走马承受井砦主都同巡检提举捉贼提点马监都大巡河不得过节镇判官在州监当及催纲拨发巡捉私茶盐贼盗驻泊捉贼不得过簿尉皇佑中帝闻天下废田尚多民罕土著或弃田流徙为闲民每下赦令辄以招辑流亡募人耕垦为言民被灾而流者又优其蠲复缓其期招之诏诸州长吏令佐能劝民修陂池沟洫之久废者及垦辟荒田增税二十万以上议赏监司能督责部吏经画赏亦如之神宗熙宁闲复诏详定职田凡知大藩府二十顷节领十五顷余州及军并十顷余小军监七顷通判藩府八顷节镇七顷余州六顷留守节度观察判官藩府五顷节镇四顷掌书记以下幕职官三顷五十亩防御团练军事推官军监判官三顷令丞簿尉万户以上县令六顷丞四顷不满万户令五顷丞三顷不满五千户令四顷丞二顷五十亩簿尉减令之半藩府节镇录参视本州岛判官余视幕职官藩府节镇曹官视万户县簿尉余视不满万户者发运转运使副视节镇知州开封府尉提点视余州发运转运判官常平仓提举官视藩府通判同提举视万户县令发运司干当公事视节镇通判转运司管干文字提刑司检法官提举常平仓司干当公事视不满万户县令蔡河许汝石塘河都大催纲管干机宜文字府界提点司干当公事视节镇判官总管视节镇知州路分钤辖视余州知州安抚路分都监州钤辖视节镇通判藩府都监视本州岛判官诸路正将视分都监副将视藩府都监走马承受诸州都监都同巡都大巡河并视节镇判官巡检堡砦都监砦主在州监当及催纲拨发巡捉私茶盐贼盗驻泊捉贼并视幕职官巡辖马递铺监堰并县镇砦监当并视本县簿尉诸路州学教授京朝视本州岛判官选人视本州岛曹官又诏成都府路提点刑狱司以本路职田令逐州军岁以子利稻麦等拘斛变钱从本司以一路所收钱数又纽而为斛斗价直然后等第均绐自熙宁三年始五年帝患田赋不均重修定方田法诏司农以均税条约并式颁之天下以东西南北各千步当四十一顷六十六亩一百六十步为一方岁以九月县以令佐分地计量随陂原平泽而定其地因赤淤黑垆而辨其色方量毕以地及色参定肥瘠而分五等以定税若瘠卤不毛及众所食利山林陂塘沟路坟墓皆不立税凡田方之角立土为峰植其野之所宜木以封表之有方帐有庄帐有甲帖有户帖其分烟析产典卖割移官给契县置簿皆以今所方之田为正令既具乃以济州巨野尉王曼为指教官先自京东路行之诸路仿焉六年诏土色分五等疑未尽下郡县物其土宜多为等以期均当勿拘以五七年诏从邓润甫之请京东十七州选官四员各主其方分行郡县各以三年为任又诏每方差大甲头二人小甲头三人同集方户令各认步亩方田官验地色更勒甲头方户同定诸路及开封府界秋田灾伤三分以上县权罢外余候农隙河北西路提举司乞通一县灾伤不及一分勿罢元丰五年开封府言方田取税之最不均县先行即一州而定五县岁不过两县今府界十九县准此行之十年乃定请岁方五县从之其后岁稔农隙乃行而县多山林者或行或否 【八年帝知官吏扰民诏罢之天下之田已方而见于籍者至是二百四十八万四千三百四十九顷先是熙宁五年诏开方田至是遂罢】

　　哲宗时毕仲游言曰有人则有田有田则有分田有瘠薄人有众寡以人耕田相其瘠薄众寡而分之谓之分分定而以名自占之谓之名田无甚难行者而至今不行则其制未均而恤之太甚故也盖周井田之法一夫一妇受田百亩余夫二十五亩以至工商士人受田亦各有等而又分之不易一易再易之差以一夫一妇而受百亩无主客之别比今二百亩矣以不易一易再易之相掩而又有余夫则比今三百亩矣什一而征无他赋敛而又岁用其力不过三日则比今四百亩矣而何武之制自诸侯王及于吏民皆无过三十顷以一诸侯王而财七八农夫此所谓制未均者也名田之议起于董仲舒申于何武师丹至晋泰始限王公之田以品为差而均田之制起于后魏至唐开元亦尝立法而卒皆不行夫名田之不行非下之人不行也乃上之人不行也非贱者而不行乃贵者而不行也在上而贵者戴高位食厚禄官其子孙而赏赐狎至虽田制未均犹当行也而何师之议则革于丁傅董贤晋魏有存则名存而实去此则所谓恤之太甚者也今将议占田之数酌复除之法则周官之书汉魏隋唐之制有可行者有不可行者董仲舒以秦变井田民得买卖富者连阡陌贫者无置锥之地宜少近古限民名田以赡不足塞兼并之路其说虽正而不闻其制度何武之制太狭今日之制太无限宜约周官授田之数与唐世业口分之法参其多少而用之士大夫则因其品秩之高下与其族类之众寡无使贵者有余而贫者不足要之仰足以事父母俯足以畜妻子旁可以及兄弟朋友而不为兼并则善矣昔周官小司徒辨征役之施舍卿大夫国中贵者贤者能者服公事者老者疾者皆舍征秦民耕织致粟帛多与汉之孝弟力田皆复其身而丞相之子返与戍边为践更卒则今日之复除亦可因而为法九品者复其身亡品者复其子孙五品以上乃复其家而戍边之制可易以助今齐民之役虽丞相子必使出泉以助之则下贫之室不困于重烦而在上贵者亦不纯于侥幸然田制之未均可以均也非今日之患也迫于富家大室而恤之甚者则自汉以来未有以处之今日之患也夫事稽之于古而不合验之于今而未见其利害测之于人情未得其中若是者诚难行也今占田之数复除之法稽之于古无不合验之于今已见其利害测之于人情得其中加之无丁傅董贤之用事而今日之议过于何武师丹则无以富家大室为难而行之天下幸甚徽宗崇宁三年宰臣蔡京等言自开阡陌使民得以田私相贸易富者恃其有余厚立价以规利贫者迫于不足薄移税以速售而天下之赋调不平久矣神宗讲究方田利害作法而推行之方为之帐而步亩高下丈尺不可隐户给之帖而升合尺寸无所遗以卖买则民不能容其巧以推收则吏不能措其奸今文籍具在可举而行诏诸路提举常平官选官习熟其法谕州县官吏各以丰稔日推行自京西北两路始政和中品官限田一品百顷以差降杀至九品为十顷限外之数并同编户差科三年河北西路提举常平司奏所在地色极多不下百数及至均税不过十等虽出十分之税地土肥沃尚以为轻第十等只均一分多是瘠卤出税虽少犹以为重若不入等则积多而至一顷止以柴蒿之值为钱自一百而至五百比次十等全不受税既收入等但可耕之地便有一分之税其闲下色之地与柴蒿之地不相远乃一例每亩均税一分上轻下重欲乞土色十等如故外即十等之地再分上中下三等折亩赹数谓如第十等地每十亩合折第一等一亩折十等之上受税十一不改元则十等之中数及十五亩一等之下数及二十亩方比上等受一亩之税庶几上下轻重皆均诏诸路既行其法五年福建利路茶户山园如盐田例兑方量均税七年诏内外宫观舍置田在京不得过五十顷在外不得过三十顷不免科差徭役支移虽奉御笔许执奏不行宣和元年臣僚言方量官惮于跋履并不躬亲行繵拍峰验定土色一付之胥吏至御史台受诉有二百余亩方为二十亩者有二顷九十六亩方为一十七亩者虔之瑞金县是也有租税十有三钱而增至二贯二百者有租税二十七钱则增至一赏四百五十者虔之会昌县是也望诏常平使者检察二年遂诏罢之民因方量流徙者守令招诱归业荒闲田土召人请佃自今诸司毋得起请方田诸路已方量者赋税不以有无诉论悉如旧额输纳民逃移归业已前逋欠税租并与除放 【按方田之制自崇宁三年蔡京请开五年诏罢大观二年复诏行之四年罢其赋税依未方旧则至是遂不复行】

　　北宋田制自太祖开宝末天下垦田二百九十五万三千三百二十顷太宗至道二年垦田三百一十二万五千二百五十一顷景德中丁谓着会计录云总得一百八十六万余顷以是岁七百二十三万余户计之是四户耕田一顷繇是而知天下隐田多矣又川陕广南之田顷亩不备第以五赋约之至天圣中国史则云开宝末垦田二百九十五万三千三百二十顷至道二年三百一十二万五千二百五十一顷天禧五年五百二十四万七千五百八十四顷而开宝之数乃倍于景德则谓之所录固未得其实皇佑治平三司皆有会计录而皇佑中垦田二百二十八万余顷治平中四百四十万余顷其闲相去不及二十年而垦田之数增倍以治平数视天禧则犹不及而叙治平录者以谓此特计其赋租以知顷亩之数而赋租所不加者十居其七率而计之则天下垦田无虑三十余万顷是时累朝相承重于扰民未尝穷按故莫得其实而废田见于籍者犹四十八万顷

　　钦定续通典卷一




●钦定续通典卷二　食货二

　

　　田制中

　　○田制中【南宋　辽　金】

　　宋二

　　辽

　　金

　　△宋二

　　南宋高宗时中书舍人洪遵上言限田之制本于抑兼并恤编户宽力役可谓尽善然州县猾吏因缘为奸至于坟地蔬圃例皆纽计中下之家惟恐顷亩溢格至有货鬻坟山以避徭役者甚非立法利民之本意而奉行之官不能体国漫弗加省望圣慈命户部行下令品官之家止限见在田产山林园圃坟茔地段并行豁除仍以逐县为率依新制各计顷亩不通一州之数庶几田制稍宽不致重扰建炎元年命有司招诱农民归业者振货之蠲欠租免耕牛税三年广州州学教授林勋献本政书十三篇大略谓国朝兵农之政大抵因唐末之故今农贫而多失职兵骄而不可用是以饥民窜卒类为盗贼宜仿古井田之制使民一夫占田五十亩其羡田之家毋得市田其无田与游惰末作者皆使为农以耕田之羡杂纽钱谷以为什一之税本朝二税之数视唐增至七倍今本政之制每十六夫为一井提封百里为三千四百井率税米五万一千斛钱万二千缗每井赋二兵一马率为兵六千八百人马三千四百匹岁取五之一以为五番之额以给征役无事则又分为四番以直官府以给守卫是民凡三十五年而役始一遍也悉上则岁食米万九千余斛钱三千六百余缗无事则减四分之三皆以一同之租税供之匹妇之贡绢三尺绵一两百里之县岁收绢四千余匹绵二千四百觔非蚕乡则布六尺麻二两所收视绵绢倍之行之十年则民之口算官之酒酤与凡茶盐香矾之榷皆可弛以予民其说甚备又诏天下官田令民依乡例自陈输租绍兴元年以军兴用度不足诏尽鬻诸路官田初闽以福建八郡之田分三等膏腴者给僧寺道院中下者给土著流寓自刘夔为福州始贸易取资迨张守帅闽上倚以拊循凋瘵存上等四十余剎以待高僧余悉令民请买岁入七八万缗以助军衣余宽百姓杂科民皆便之是时帝惧职田不均诏诸路提刑司依法标拨官多田少即于邻近州县通融须管数足又诏将空闲之田为他司官属所古者拨以足之仍先自簿尉始其有无职田选人并亲民小使民每员月支茶汤钱一十贯文内虽有职田每月不及十贯者皆与补足所以厚其养廉之利惧其病民则委通判县令核实除其不可力耕之田损其已定过多之额若其顷亩多寡具有成式知藩府二十顷发运转运使及知节镇一十五顷知余州及广济永康诸军并路分钤辖十顷发运转运判官及通判藩府八顷知余军及发运司干办公事七顷通判余州及军满万户县令六顷藩府判官录事参军及同巡检都大巡河提点马盐四顷节度掌书记及军监都监三顷五十亩军监判官及监堰满五千户县丞满万户簿尉并三顷余州及不满五千户县丞二顷五十亩不满五千户县簿尉及监堰二顷三年户部言人户抛弃田产已诏三年外许人请射十年内虽已请射及拨充职田者并听理认归业官司占田不还许越诉如孤幼儿女及亲属依例合得财产之人委守令面问来历取索契照句勒耆保邻佐照证得实实时给付或伪冒指占者论如律从之五年诏诸官田比邻田租召人请买佃人愿买者听佃及三十年以上者减价十之二六年诏诸路总领谕民投买户绝入官及江涨河田海退泥田七年以贼徒田充官庄其没官田依旧出买十二年左司员外郎李椿年言经界不正十害一侵耕失税二推割不行三衙门及坊场户虚供抵当四乡司走弄税名五诡名寄产六兵火后税籍不失争讼日起七倚阁不实八州县隐赋多公私俱困九豪猾户自陈诡籍不实十逃田税偏重人无肯售经界正则害可转为利且言平江岁入二十万不及昔之一半望考按核实自平江始然后施之天下则经界正而仁政行矣上谓宰执曰椿年之论颇有条理秦桧曰其说简易可行程克俊曰比年百姓避役止缘经界不正行之乃公私之利翌日甲午以椿年为两浙运副专委措置经界椿年条画来上请先往平江诸县俟其就绪即往诸州要在均平为民除害更不增税额如水乡秋收后妄称废田者许人告陂塘塍埂之坏于水者官借钱以修之县令丞之才短者听易置图写墟亩选官按覆令各户各乡造砧基簿仍示民以赏罚开谕禁防靡不周尽吏取财者论如法又诏人户田产多有契书而今来不上砧基簿者皆没官用椿年请也十四年椿年权户部侍郎仍旧措置经界十二月椿年以母忧罢两浙运副王铁权户部侍郎措置经界十五年诏户部及所遣官委曲措置务使赋税均而无扰又因兴国军守臣宋时言诏诸州县违期归业者其田佃及官卖者即以官田之所耕者给还十七年李椿年再权户部侍郎专一措置经界言已打量及用砧基簿计四十县乞结绝其余未打量及不曾用砧基簿止令给甲县分欲展期一月许人户首实昨已起新税依额理纳俟打量宽剩亩角即行均减更不增添税额仍令都内人各书实状遇有两争即对换产税诏可十九年冬十一月经界之事始毕初朝廷以淮东西京西湖北四路被边姑仍其旧又漳汀泉三州未毕行二十年诏凡没官田域空田户绝房廊及田并拨隶常平司转运提刑茶盐司没入田亦如之又诏琼州万安昌化吉阳军海外土产瘠薄已免经界又泸南帅臣冯檝抗疏论不便于是泸叙州长宁军并免渠果州广安军既行亦复罢自余诸路州县皆次第有成 【是年诏敕令所删定官郑克行四川经界法克颇峻责州县所谓有庄田者虽蔬果桑柘莫不有征而卭蜀民田至什税其伍二十年诏两淮沃壤宜谷置力田科募民就耕以广官庄知资州杨师锡言有司奉行失当田亩不分腴瘠市居丈尺隙田亦充税产于是降诏曰椿年乞行经界去民十害今闻寖失本意凡便民者依已行害民者与追正二十六年王之望上书言蜀中经界利害甚悉明年以之望提点刑狱毕经界事三月户部言蜀地狭人伙而京西淮南膏沃官田尚多许人承佃官贷牛种时通判安丰军王时升言淮南土皆膏腴然地未尽辟民不加多者缘豪强虚占良田而无遍耕之力流民襁负而至而无开耕之地凡荒闲田许人刬佃户部议期以二年未垦者即如所请京西路如之汤鹏举言离军添差之人授以江淮湖南方田人一顷为世业】

　　二十一年以大理寺主簿丁仲京言凡学田为势家侵佃者命提学官觉察又命拨僧寺常住绝产以赡学户部议并拨无敕额庵院田诏可二十六年以诸路卖官田钱七分上供三分充常平司籴本初尽鬻官田议者恐佃人失业未卖者失租侍御史叶义问言今尽鬻其田立为正税田既归民税又归官不独绝欺隐之弊又可均力役之法浙中刑狱使者邵大受亦乞承买官田者免物力二年至十年于是诏所在常平役官户绝田已佃未佃添租未添租并拘卖二十八年诏户部员外郎莫蒙同浙西江东淮南漕臣视诸路河田芦场 【先是言者谓江淮闲河田芦场为人冒占岁失官课至多故有是命己而言者极言累民未便诏止为势家诡名冒占其三等以下户勿例根括】 诏浙西江东河田芦场官户十顷民户二十顷以上并增租隶提领官田所寻罢之 【干道闲复梁俊彦等措置括得河田芦场二百八十余万亩】

　　孝宗隆兴元年诏凡百姓逃弃田宅出二十年无人归认者依户绝法干道四年知鄂州李椿奏江南荒田甚多请佃者开垦未几便征税度田追呼不任其扰旋即逃去今欲召人请射免税三年后为世业光宗时知漳州朱熹条奏经界状略曰臣自早年即为县吏实在泉漳两郡之闲中岁为农又得备谙田亩之事窃见经界一事最为民闲莫大之利其绍兴年中已推行处至今图籍尚存独泉漳汀州不曾推行细民业去产存苦不胜言而州县坐失常赋势将何底然而豪家大姓猾吏奸民皆所不便向议辄为浮言所沮甚至以汀州盗贼借口不知往岁汀州累次盗贼正以不曾经界贫民失业更被追扰无所告诉是以轻于从乱今者议臣之请且欲先行泉漳次及临汀既免一州盗贼过计之忧又慰两郡贫民延颈之望诚不易之良策也一推行经界在于推择官吏乞朝廷先令监司一员专主其事使择一郡守察其属县或不能则择于其佐又不能则择于他官一州不足则取于一路见任不足则取于得替待缺之中果得其人则事克济而民无扰矣一经界之法打量一事最费功力而纽折算计之法又人所难晓者绍兴中户部行下打量攒算格式印本乞特诏户部根检誊录点对行事一图帐之法始于一保大则山川道路小则人户田宅必要东西相连南北相照以至顷亩之阔狭水土之高低亦须当众共定各得其实其十保合为一都则其图帐但取山水之连接与逐保之大界总数而已不必更开人户田宅也其诸都合为一县则其图帐亦如保之于都而已不必更为诸保之别也如此则其图帐之费亦当少减若朝廷矜三郡之民不忍使更烦费则莫若令役户只作草图草帐而官为买纸雇工以造正图正帐费就两司上供钱内截拨应副也如此则大利可成而民亦不至于甚病矣龙岩县刘璧申经界之行惟里之正长其役最为烦重疆理■〈亩犬〉亩分别土色均摊税赋其在当时动经岁役出入阡陌妨废家务固已不胜其劳一有广狭失度肥硗失宜轻重失当则词诉并兴而督责又随至矣然有产则有役道当重难使出心力以应役使亦无可奈何彼皆乡民安知经界书算则必召募书人以代此役而书人必尝为胥吏之桀黠者莫不乘时要求高价执役之人急于期限不免随索则酬而又簿书图帐所用纸札亦复不资窃谓经界之在今日不可不行行之亦不患无成若里正里长书人纸札之费有以处之则可举行若坐视其殚力耗财如曩日恐非仁政之意也窃详此意与臣所奏大抵略同一绍兴经界打量既毕随亩均产而其产钱不许过乡此盖以算数太广难以均数而防其或有走弄失陷之弊也若使诸乡产钱租额素来均平则此法善矣若随乡已有轻重人户徒然攒算不免有害多利少之叹乞特许产钱过乡通县均纽庶几百里之内轻重齐同实为利便一本州岛民闲田有产田有官田有职田有学田有常平租课田名色不一而其所纳租税轻重亦各不同年来产田之税既已不均而诸色之田散漫参错尤难检计奸民猾吏并缘为奸实佃者或申逃阁无田者反遭俵寄至于职田俵寄不足则或拨到诸色官钱以充之其弊不可遍举今莫若将见在田土打量步亩一概均产每田一亩随入等高下定计产钱几文而总合一州诸色租税钱米之数以产钱为母定等则一例均敷每产一文纳米若干钱若干米只一仓受纳钱亦一库交收却以到官之数照元分数分隶若干为省计若干为职田若干为学粮若干为常平逐旋拨入诸色仓库除逐年二税造簿之外每遇辰戌丑未之年逐县更令诸乡各造一簿开具本乡所管田数四至步亩等第各注某人管业有典卖则云某年典卖某人又造合乡都簿一扇类聚诸簿通结逐户田若干亩钱产若干文其有田业散在诸乡者并就烟爨地分开排总结并随秋科税簿送州印押下县知佐通行收掌人户遇有交易将契书及两家砧基照乡县簿对行批凿则版图一定而民业有经矣或者尚疑如此则本州岛产田纳税本轻而今当反重官田纳租本重而今当反轻施行之后争竞必多须俟打量了毕灼见多寡实数方可定议说似有理乞圣照并与行下一本州岛荒废寺院田产颇多目今并无僧行住持田土为人侵占逐年失陷税赋不少乞特降指挥许令本州岛出榜召人实封请买不惟一时田业有归民益富实亦免向后官司税赋因循失陷而又合于韩愈所谓人其人庐其居之遗意诚厚下足民攘斥异教不可失之机会也先是漳泉二州被命相度而泉州操两可之说朝廷疑焉著作郎黄艾轮对又言之且云今日以天下之大公卿百官之众商量一经界累年不作大于此者若之何上乃谕辅臣令先行于漳州明年春诏漕臣陈公亮同熹协力奉行南方地暖农务既兴非其时也熹犹冀嗣岁可行益加讲究条画既备遍榜郡县细民知其不扰而利于己莫不鼓舞而贵家豪右占田隐税侵渔贫弱者胥为异论以摇之至有进状言不便者前诏遂格阅两月熹请去寻命持湖南使者节犹以经界不行自劾议者惜之宁宗开禧元年夔路转运判官范荪言本路施黔等州荒远绵亘山谷地旷人稀其占田多者须人耕垦富豪之家诱客户举室迁去乞将皇佑官庄客户逃移之法校定凡为客户者许役其身毋及其家属凡典卖田宅听其离业毋就租以充客户凡贷钱止凭文约交还毋抑勒以为地客凡客户身故其妻改嫁者听其自便女听其自嫁庶使深山寂谷之民得安生理嘉定闲知婺州赵■〈与上心下〉夫行经界于其州整有伦序后守魏文豹行之益力于是向之上户析为贫下之户实田隐为逃绝之田者粲然可考凡给甲册户产簿丁口簿鱼鳞图类姓簿二十三万九千有奇刱库迁以藏之历三年而后上其事于朝八年诏职田蠲放如民田违者坐之理宗淳佑二年敕自今凡民有契券界至分明所在州县屯官随即归还六年殿中侍御史谢方叔言豪强兼并之患至今而极非限民名田有所不可是亦救世道之微权也今百姓膏腴皆归贵势之家租米有及百万石者小民百亩之田频年差充保役则献其产于巨室以规免役小民田日减而保役不休大官田日增而保役不及可不严立经制以为之防乎去年谏官尝以限田为说朝廷付之悠悠不知国用边饷皆仰和籴然权势多田之家和籴不容以加之保役不容以及之乞谕臣僚论奏使经制以定兼并以塞从之景定四年贾似道以国计困于造楮富民困于和籴思有以变法而未得其说知临安府刘良贵浙西转运使吴势献买公田之策似道乃命殿中侍御史陈尧道曹孝庆上疏请将官户田产逾限之数抽三分之一以充公田帝从之诏买公田置买官田所以刘良贵提领临安府通判陈訔为检阅副之良贵请下都省严立赏罚究归并之弊帝曰求免和籴无如买逾限之田为良法然东作方兴权俟秋成续议施行当始于浙西诸路视之为则似道乃上疏条陈其制帝悉从之由是浙西六郡买田三百五十余万亩每乡置官庄一所民为官耕者曰官佃为官督者曰庄官庄官以富饶者充应两岁一更每租一石明减二斗不许多收 【既而言者历言其弊甚至民本无田而以归并抑买自经分置庄官催租骚扰至度宗咸淳四年始罢庄官而令诸郡公租以三千石为一庄听民于分司承佃不许盗易至德佑始尽除之而宋祚讫矣】

　　度宗咸淳元年监察御史赵顺孙言经界将以便民虽穷阎下户之所深愿而未必豪家大姓之所甚乐今之所谓推排非昔之所谓自实推排者委之乡都则径捷而易行自实者责之于人户则散漫而难集嘉定以来之经界时至近也官有正籍乡都有副籍为乡都者不过按成牍而更业主之姓名若夫绍兴之经界其时既远而籍之存者寡矣因其鳞差栉比而求焉由一而至百至千至万稽其亩步订其主佃亦莫如乡都之便朱熹所以主经界而辟自实者正谓此也州县能守朝廷乡都任责之令又随诸州之便宜而为之区处当必人情悉孚不令而行矣从之三年司农卿季镛言经界之法必多差官吏悉集都保遍走阡陌尽量步亩审定等色纽折计等奸弊转生若推排之法不过以县统都以都统保选任才富公平者定田亩税色载之图册凡民有定产产有定税税有定籍吴门绍兴及湖南一路俱已告成窃惟东南诸郡皆奉行惟谨其或田亩未实则令乡局厘正之图册未备则令县局程督之监司郡守递相稽察如周官日成月要以综核之于是诏诸路施行史臣论曰南渡后水田之利富于中原故水利大兴而诸籍没田募民耕者皆仍私租旧额每失之重输纳之际公私事例迥殊私租额重而纳轻承佃犹可公租额重而纳重则佃不堪命州县胥吏与仓库百执事之人皆得为侵渔之道于耕者也季世金人乍和乍战战则军需浩繁和则岁币重大国用常苦不继于是因民苦官租之重命有司括买官田以给用其初弛其力役以诱之其终不免于抑配此官田之弊也嘉定以后又有所谓安边所田 【凡籍没权幸而围田湖田之在官者皆隶焉】 收其租以助岁币至其将亡又限民名田买其限外所有谓之公田初议欲省和籴以纾民力而其弊极多其租尤重宋亡遗患犹不息也

　　△辽

　　辽太宗会同三年诏于谐里河胪朐河之近地给赐南院鄂津图噜伊逊巴勒北院乌纳哈喇锡林为农田圣宗统和中萧达林为西北路招讨使以准布都落伺隙而动欲增戍兵又恐馈饷不给问于耶律昭昭以书荅曰窃闻治得其要则仇敌为一家失其术则部曲为行路夫西北诸部每当农时一夫为侦候一夫治公田二夫给糺官之役大率四丁无一室处刍牧之事仰给妻孥一遭寇掠贫穷立至春夏赈恤吏多杂以糠粃重以掊克不过数月又复告困且商牧者富国之本有司防其隐没聚之一所不得各就水草便地兼以逋亡戍卒随时补调不习风土故日瘠月损驯至耗竭为今之计若赈穷薄赋给以牛种使遂耕获置游兵以防盗掠颁俘获以助伏腊散商牧以就便地期以数年富强可望然后练简精兵以备行伍何守之不固何动而不克哉七年诏括民田又诏燕乐密云二县荒地许民耕种免赋役十三年诏昌平怀柔等县诸人请业荒地十五年诏诸道劝民种树又诏品部旷地令民耕种又募民耕滦州荒地免其租赋

　　△金

　　金之田制量田以营造尺五尺为步阔一步长二百四十步为亩百亩为顷民田业各从其便卖质与人无禁但令随地输租而已凡桑枣民户以多植为勤少者必植其地十之三明安穆昆户少者必课种其地十之一除枯补新使之不缺凡讲射荒地者以最下第五等减半定租八年始征之作己业者以第七等减半为税七年始征之自首冒此邻地者输官租三分之二佃黄河退滩者次年纳租海陵天德二年定制凡职田亩取粟三斗草一称仓场随月俸支正三品三十顷从三品二十一顷正四品十七顷从四品十四顷正五品十三顷从五品七顷正六品从六品六顷正七品从七品五顷正八品四顷从八品三顷正九品从九品二顷诸防刺以上女真契丹司吏译史通事不问千里内外公田三顷诸亲王受任朝官兼外官者职田从职 【金制二品而下无职田三品而下在京者亦无职田】

　　正隆元年遣刑部尚书赫舍哩罗索等分行大兴府山东真定府拘括荒闲牧地及官民占射逃绝户地戍兵占佃官地外路官本业外增置土田及大兴府平州路僧尼道士女冠等地益以授所迁之明安穆昆户且令民请射而官得其租也世宗大定十一年正月上谓宰臣曰往岁清暑山西近路禾稼甚广殊无商牧之地因命五百里外乃得耕种今闻民皆去之他所甚可矜悯其令依旧耕种 【先是十年禁侵耕围场地】

　　十七年邢州男子赵迪简言随路不附籍官田及河滩皆为豪强所占而贫民土瘠税重乞遣官拘籍冒佃者定立税课复量减人户税数庶得轻重均平诏付有司将行而止复以近都明安穆昆所给官地率皆薄瘠豪民租佃官田岁久往往冒为己业令拘籍之又谓省臣曰官地非民谁种然女真人户自乡土三四千里移来尽得薄地若不拘刷良田给之久必贫乏其遣官察之时省臣言官地所以人多蔽区由盗耕罪轻乃更条约立限令人自陈过限则告者有赏十九年帝谓宰臣曰亡辽时所拨与本朝地亩民或指射为无主地租地及新开荒为己业者可以拘括其闲播种岁久若遽夺之恐民失业因诏括地官张九思戒之复谓宰臣曰朕闻括地事所行极不当如皇后庄太子务之类止以名称便为官地百姓所执凭验一切不问其相邻冒占官地复有幸免者能使军户稍给民不失业乃朕之心也二十年以行幸道隘诏沿路顿舍侧近官地勿租与民耕种又诏山东路拨地一百四十顷大定初又于中都路赐田百顷命拘山东之地入官又谕有司曰白石门至野狐岭其闲淀泺多为民耕植者而官民杂畜往来无牧放之所可差官括元荒地及冒佃之数二十一年帝谓宰臣曰山东大名等路明安穆昆之民往往骄纵不亲稼穑尽令汉人莳种取租已禁买奴婢委阅实户数计口给地必令自耕力不足者方许佃于人时言者谓豪强之家多占夺田者 【有一家一口至三十顷以致小民无田可耕】 因令占官地十顷以上者皆括籍入官均赐贫民 【又以山东路所括民田已分给女真屯田人户余地还民】

　　又尚书省奏山东所刷地数上曰此虽民地然无明据括为官地亦无不可黄河已移故道梁山泺水退民尝恣意种之后遣使安置屯田民惧征租逃者甚众因免征赦罪别以官地给之二十二年省臣张仲愈等谓民初无得地之由抚定后未尝输税妄通为己业者刷之上谓太刻但令明安穆昆人户随宜分处计其丁壮牛具合得土田实数给之不足则以前所刷地二万余顷补之二十三年奏明安穆昆户垦田一百六十九万三百八十顷有奇牛具三万四千七百七十一在都宗室将军司垦田二千六百八十三顷七十六亩牛具三百四德呼勒唐古二部垦田万六千二十四顷一十七亩牛具五千六十六二十七年随处官豪之家多侵占官地转与他人种佃规取课利命有司拘刷见数以与贫难无地者每丁授五十亩庶不致失所余佃不尽者方许豪家验丁租佃二十九年拟再立限令贫民请佃官地缘今已过期计已数足其占而有余者皆容告诉恐滋奸弊况续告漏遗地敕旨已革今限外告者宜却之止付元佃兼平阳一路地狭人稠官地当尽数拘籍验丁以给贫民上曰限外指告多佃官地者却之当矣如无主不愿承佃方许诸人告请其平阳路宜计丁限田如一家三丁己业止三十亩则更许存所佃官地一顷二十亩余者拘籍给付贫民可也又从言官请招他路流民量给闲田耕河南旷地愿作官地者免税八年愿为己业者免税三年并不许贸易章宗明昌元年六月以明安穆昆户不务栽植桑果令每十亩中栽一亩仍下各路栽之三年议行区种法四年敕令农田百亩以上如濒河易得水之地须区种三十余亩多种者听无水之地则从民便承安元年四月初行区种法男年十五以上六十以下有土田者丁种一亩丁多者五亩止二年二月九路提刑马百禄奏地肥瘠不同乞不限亩数制可泰和四年令所在长官及按察司随宜劝谕亦竟不能行是年定制军人所拨地止十里内自种种数每丁四十亩续进丁同此余者许令便宜租赁及两和分种违者钱业还主时六路括地其闲屯田军户多冒名增口以请官地及包取民田而民有空输税赋虚抱物力者应命于税内每岁续核之八年户部尚书高汝砺以旧制人户请佃荒地者纳租之时多巧避匿由元限太远请佃之初无人保识请自今请佃者可免三年作己业者免一年以邻首保识为长制宣宗贞佑三年宰臣以既徙河北军户于河南请以官田及牧地分界之已为民佃者处之刘元规曰括地之议闻者无不骇愕向者河北山东已为此举民之茔墓井灶悉为军有若复行之大失众心荒田不可耕徒有得地之名而无享利之实纵得熟土不能亲耕而复令民佃之所得无几而使纷纷交病哉遂罢之 【时北方侵及河南由是尽起诸路军户南来保守军粮无出众议益赋或与军田二者不知所择汝砺言河南官民地相半又多全佃官地之家一旦夺之何以自活如山东拨地时腴地尽入势家瘠者乃付贫户无益于军而民有损惟当倍益官租以给军食复以系官荒田牧地量数与之令其自耕为便从之其后军户日给不足应授以荒官田及牧地可耕者人三十亩汝砺既总括荒田旋又奏顷亩之数甚少军月复不能自耕必以与人取租数百里外请罢给但半给种半实直焉四年省院又议军户愿佃者计口给之其余僻远不愿者宜准近制系官荒地许军民耕辟亦未能遽减其种迟以岁月俟成伦次渐可以省官廪耳后乃定拟民有能开牧马地及官荒地作熟田者以半给之为永业半给军户】

　　兴定三年尚书右丞侯挚言河南军民田总一百九十七万顷见耕种者九十六万余顷合上中下十一取之岁得九百六十万石自可优给岁支民不疲而军用足诏有司议行之四年伊喇布言军户自徙于河南尚未给田移徙不常贫者甚众请括诸屯处官田人给三十亩仍不移屯他所宰臣议先拨授之为永业俟有获即罢其家种从之五年京南行三司舒穆噜斡鲁言京南东西三路屯军四十万口岁费种一百四十余万石皆坐食民租宜括逋户旧耕田南京一路旧垦田三十九万八千余顷内官田民耕者九万九千顷饥民流离猝难复业不若分给军户人三十亩使之自耕或召人佃种令省臣议更不能行

　　 
●钦定续通典卷三　食货三

　

　　田制下

　　○田制下【元　明】

　　元
　　明

　　△元

　　元世祖时赵天麟上策曰井田之法六尺为步步百为亩亩百为夫夫三为屋屋三为井井方一里凡九百亩其中为公田八家皆私百亩同养公田井百为成成方十里成百为同同方百里同百为畿畿方千里臣尝计方千里之地提封百万井山川城市等除百分提封之三十六外定六十四万井为私田五万一千二百万亩其井中区除宅居二十亩之余为公田五千二十万亩又乘除粟稻等子粒之多寡每亩岁只率一石五斗而计之则私田子粒可得七万六千八百万石公田子粒七千六百八十万石其鳏寡孤独无告者须先振惠焉上下相睦贫富相均此隆周所以旁作穆穆迓衡而孟子所以不惮区区告人也自嬴秦变法之后富者田连阡陌而贫者无置锥之地越至于今迫于豪富官贵而不能复圣朝东西南北地境无穷国家用费之资仅足下民愁叹之声未绝且古者方千里之地得公田子粒七千六百八十万石今能得之乎臣知其断不能也方今之务莫如兴复井田尚恐骤然骚动宜限田以渐复之望陛下一新田制凡宗室王公之家限田几百顷凡无族官民之家限田几十顷凡限外退田者赐其家长以空名告身每田几顷官阶一级不使之居实职也凡限田之外蔽欺田亩者坐以重罪凡限外之田有佃户者就令佃户为主凡未尝垦辟者令无田之民占而辟之且全免第一年租税次年减半第三年依例科征凡占田不可过限凡无田之民不欲占田者听凡以后有卖田者买田亦不可过限也私田既定乃定公田公田之法凡九等一品者二十顷二品者十八顷三品者十五顷四品者十二顷其以下俱以二顷为差至九品但二顷而巳庶乎民获恒产官足养廉行之五十年之后井田可以兴复矣至元三年定随路府州县官员职田上路达噜噶齐一十六顷总管同同知八顷治中六顷府判五顷下路达噜噶齐一十四顷总管同同知七顷府判五顷散府达噜噶齐一十顷知府同同知六顷府判四顷上州达噜噶齐一十顷州尹同同知五顷州判四顷中州达噜噶齐八顷知州同同知四顷州判三顷下州达噜噶齐六顷知州同州判三顷警巡院达噜噶齐五顷警使同警副四顷警判三顷录事司达噜噶齐三顷录事同录判二顷县达噜噶齐四顷县尹同县丞三顷主簿二顷县尉主簿兼尉并同经历四顷又定按察司职田各道按察使一十六顷副使八顷佥事六顷七年立司农司颁农桑之制十四条其最善者县邑所属村疃凡五十家立一社择高年晓农事者一人为之长增至百家者别设长一员不及五十家者与近村合为一社地远人稀不能相合各自为社者听其合为社者仍择数村之中立社长官司长以教督农桑为事凡种田者立牌橛于田侧书某社某人于其上社长以时点视劝诫不率教者籍其姓名以授提点官责之其有不敬父兄及凶恶者亦然仍大书其所犯于门俟其改过自新乃毁如终岁不改罚其代充本社夫役社中有疾病凶丧之家不能耕种者众为合力助之一社之中灾病多者两社助之凡为长者复其身郡县官不得以社长与科差事农桑之术以旱暵为先凡河渠之利委本处正官一员以时浚治或民力不足者提举河渠官相其轻重官为导之地高水不能上者命造水车贫不能造者官具材木给之俟秋成之后验使水之家俾均输其直田无水者凿井井深不能得水者听种区田其有水田者不必区种仍以区田之法散诸农民种植之制每丁岁种桑枣二十株土性不宜者听种榆柳等其数亦如之种杂果者每丁十株皆以生成为数愿多种者听其无地及有疾者不与所在官司申报不实者罪之仍令各社布种苜蓿以防饥年凡荒闲之地悉以付民先给贫者次及余户每年十月令州县正官一员巡视境内设法除蝗十二年江陵行省廉希宪以宋引水扞敌是以城闉之外济水弥望因引还江流遂得陆地数百万亩招谕富民随力耕种约以三年后减半收租贫民趋之曾未期年巳成沃壤二十一年定江南行省及诸司职田比腹里减半上路达噜噶齐八顷总管同同知四顷治中三顷府判二顷五十亩下路达噜噶齐七顷总管同同知三顷五十亩府判二顷五十亩经历二顷知事一顷提控案牍同散府达噜噶齐六顷知府同同知三顷府判二顷提控案牍一顷上州达噜噶齐五顷知州同同知二顷州判同提控案牍一顷中州达噜噶齐四顷知州同同知二顷州判一顷五十亩都目五十亩下州达噜噶齐三顷知州同同知二顷州判一顷五十亩上县达噜噶齐二顷县尹同县丞一顷五十亩主簿一顷县尉同中县同上 【无县丞】 下县达噜噶齐一顷五十亩县尹同主簿兼尉一顷录事司达噜噶齐一顷五十亩录事同录判一顷司狱一顷巡检同按察使八顷副使四顷佥事三顷经历二顷知事一顷运司官运使八顷同知四顷运副三顷运判同经历二顷知事二顷提控案牍同盐司官盐使二顷盐副二顷盐判一顷各场正同管勾各一顷成宗大德二年凡在官之地许民佃种输租七年浙省平章政事彻尔以松江填淤民不可稻因导水入海民得良田若干万顷武宗至大二年苗好谦献种莳之法其说分农民为三等上户地一十亩中户五亩下户三亩或一亩皆筑垣墙围之以时收采桑椹依法种植武宗善而行之三年申命大司农总挈天下农政修明劝课之令除牧养之地其余听民秋耕 【秋耕者掩阳气于地中蝗蝻遗种皆为日所曝死次年所种必盛于常禾也】
　　仁宗延佑元年平章章闾言经理大事世祖巳尝行之但其间欺隐尚多未能尽实以熟田为荒地者有之惧差而析户者有之富民买贫民田而仍其旧名输税者亦有之由是岁入不增小民告病若行经理之法俾有田之家及各位下寺观学校财赋等田一切从实自首庶几税入无隐差徭亦均于是遣官经理然期限猝迫富民黠吏并缘为奸以无为有虚具于籍者往往有之明年命河南自实田自延佑五年为始每亩止科其半 【按河南省总计官民荒熟田一百一十八万七百六十九顷江西省官民荒熟田四十七万四千六百九十三顷江浙省官民荒熟田九十九万五千八十一顷】
　　英宗至治三年张珪上疏曰天下官田岁入所以赡卫士给戍卒自至元三十一年以后累朝以是田分赐诸王公主驸马及百官宦者寺观之属遂令中书酬直海漕虚耗国储其受田之家各任土著奸吏赃官催甲斗级巧名多取又且驱迫驿传征求饩廪折辱州县偿补逋负至仓之日变鬻以归官司交忿农民窘窜臣等议惟诸王公主驸马寺观如所与公主僧格勒及普安三寺之制输之公廪计月直折支以钞令有司兼领输之省部给之大都其所赐百官及宦者之田悉拘还官着为令时不能从文宗天历中诏诸路农民请佃荒田者与免租赋三年作己业者一年自首冒佃及诸佃黄河退滩地者不在免例顺帝至正二年六月命江浙拨赐僧道田还官征粮以备军储四年六月立松江等处稻田提领所 【时赐托克托松江田故也】
　　十三年正月命乌兰哈达乌克逊良桢兼大司农卿给司农分司印西自西山南至保定河间北至檀顺州东至还民镇凡系官地及元管各处屯田悉从司农分司立法佃种合用工价牛具农器谷种召募农夫诸费给钞五百万锭以供其用三月以各衙门在官田地并宗仁等卫屯田地土并付司农分司播种四月以礼部所辖掌薪司并地土给付司农分司又诏取勘徐州汝宁南阳邓州等处荒田并户绝籍没入官者立司牧署掌司农分司耕牛又立玉田屯署十四年二月诏河南淮南两省并立义兵万户府建清河大寿元忠国寺以江浙废寺田归之十六年三站台臣言系官牧马草地俱为权豪所占今后除规运总管府见种外余尽取勘令大司农召募耕垦岁收租课以资国用从之十九年三月置大都督兵农司仍置分司十道专督屯粮以博啰特穆尔领之所在侵夺民田不胜其扰

　　△明

　　明土田之制凡二等曰官田曰民田初官田皆宋元时入官田地厥后有还官田没官田断入官田学田皇庄牧马草场城壖苜蓿地牲地园陵坟地公占隙地诸壬公主勋戚大臣内监寺观赐乞庄田百官职田边臣养廉田军民商屯田通谓之官田其余为民田太祖即位遣使核浙西田亩又以中原田多荒芜命省臣议计民授田 【令各处田土兵燹之后他人开垦成熟者听为己业业主巳还有司于附近庄田拨补又令复业人民丁少而旧田多者不得依前占获丁多而旧田少者于附近荒田验丁拨补】 设司农司开置河南临濠之田验其丁力计亩给之不得兼并北方近城地多不治召民耕人给十五亩蔬地二亩免租三年每年中书省奏天下垦田数官给牛及农具者乃收其租户民田五亩至十亩者栽桑麻木绵各半亩十亩以上倍之民有犯法应籍没者田土令拘入官洪武三年徙苏州松江嘉兴湖州杭州民无业者田临濠给资粮牛种复三年五年诏流民复业者各就丁力耕种毋以旧田为限十年赐百官公田 【勋臣公侯丞相以下庄田多者百顷亲王庄田千顷又赐公侯暨武臣公田又赐百官公田以其租入充禄指挥没于阵者皆赐公田二十四年给公侯岁禄归赐田于官】
　　二十年命国子生武淳等分行州县随粮定区区设粮长四人量度田亩方圆次以字号悉书主名及田之丈尺编类为册状如鱼鳞号曰鱼鳞图册 【先是诏天下编黄册以户为主详其旧管新收开除实在之数为四柱式而鱼鳞图以土田为主诸原坂坟衍下隰沃瘠沙卤之别毕具鱼鳞册为经土田之讼质焉黄册为纬赋役之法定焉凡质卖田土备书税粮科则官为籍记之毋令产去税存以为民害】
　　二十一年徙泽潞民无业者垦河南北田赐钞备农具二十四年令公侯大官以及民人不名何处惟犁到熟田方许为主但是荒田俱系在官之数若有余力听其再开其山场水陆田地亦照原拨赐则例为主不许过分占为己有又令山东概管农民务见丁着役限定田亩着令耕种敢有荒芜田地流移者论如律二十六年核天下土田总八百五十万七千六百二十三顷凡田以近郭为上地迤远为中地下地五尺为步步二百四十为亩亩百为顷仍元里社之制河北诸州县土著者以社分里甲迁民分屯之地以屯分里甲社民先占亩广屯民新占亩狭故屯地谓之小亩社地谓之广亩时又令开垦荒芜官田俱照民田起科二十八年诏河南山东桑枣及二十七年后新垦田毋征税 【按宣德间垦荒田永不起科及洿下斥卤无粮者皆核入赋额数溢于旧有司乃以大亩当小亩以符旧额有数亩当一亩者步尺参差不一人得以意赢缩土地不均未有如北方者贵州田无顷亩尺籍悉征之土官而诸处土田日久颇淆乱与黄册不符】
　　成祖永乐元年发流罪以下垦北京田英宗正统三年诏各处凡有入额纳粮田地不堪耕种另自开垦补码者有司勘实不许重复起科五年令北直隶府州县将富豪军民人等包耕田地除原纳粮田地外其余均拨贫民及冲塌田地人户耕照例起科其贫民典当田宅年久无钱取赎及富豪军民占种逃民田地待复业之日照旧断还原主十三年令各处寺观僧道除洪武年间置买田土其有续置者悉令各州县有司查照散还于民若废弛寺观遗下田庄令各该府州县踏勘悉拨与招还无业及丁多田少之民每户男子二十亩三丁以下者三十亩若系官田照依减轻则例每亩改科正粮一斗俱为官田如有户绝仍拨给贫民不许私自典卖景泰帝二年令各处寺观量存六十亩为业其余拨与小民佃种纳粮英宗天顺二年敕皇亲公侯伯文武大臣不许强占官民田地事发坐以重罪八年 【时宪宗巳即位】 以顺义县安乐里板桥村太监曹吉祥抄没田一处拨为宫中庄田 【皇庄之田由此始】
　　宪宗成化五年彭韶疏言奉命会勘真定府土地按真定在尧舜时为冀州之域其赋第一等或杂出第二等说者以为如周官田一易再易之类盖以其地有间一岁一收者有间二岁一收者所以赋有不同则是未尝逐亩定赋而一亩必兼数亩之地明矣我太祖皇帝于洪武二十八年户部官奉旨百姓供给烦劳巳有年矣山东河南民人除额入田地照旧征科新开荒地不问多少永不起科有力者听其自种宣德六年本部官又奏北京八府供给尤多钦蒙宣宗皇帝准令照例是祖宗之心即尧舜之心也以此真定所属武强等县新开地土向不起科至天顺二年太监韩谅奏讨武强县踏勘得无粮地五百一顷三十五亩蒙英宗皇帝钦拨一百顷与韩谅外有四百余顷仍旧与民耕种不曾科粮是英宗皇帝之心即祖宗之心也后因广宁侯家人刘聪等累年搅扰民间方将前地并韩谅还官地减轻起科诚出无奈今指挥同知周彧等又奏前地有司不能明白敷奏再量出无粮地七十余顷盖其地间有多余故也然地虽间有势难尽量臣等不敢欺蔽请陈其实顷者亲诣本县见其地有高阜者有低洼者有平坦硗薄者天时不同地利亦异且如亢旱则低处得遇而高处全无水潦则高处或可而低处不熟沿河者流徙不常咸薄者数年一收截长补短取彼益此必须数亩之地仅得一亩之入是以尧舜行错法于前我祖宗许开种于后良为此也即今彼处人民追赔马匹起运粮草砍柴人夫京班皁隶等项一年约有数班差役以致丁丁皆授役之人岁岁无空间之日所深赖者顾恋地业尽力耕种以取给朝夕而巳今若一亩只量与一亩余皆夺为闲地则仰事俯育且无所资其余粮差何暇复计臣知其非死则徙耳自古立国皆重根本今真定近在畿内理宜加厚此臣等所谓不可尽量者也而戚里功臣之家锦衣美食与国咸休但能存心忠厚自然富贵两全奚待与民争艰食之利哉况圣朝卜世无疆法当垂后土地有限而求者务多亦恐终不能有所应付也伏望特悯其祖宗开垦艰难其子孙衣食所托量加宽恤庶几民间知有生生之乐六年从原杰奏凡军民有告讦不起科者不听又题准各王府及功臣之家赐田土佃户照原定则例将该纳子粒每亩征银三分送赴本管州县上纳令各该人员关领不得自行收受二十一年令辽东地方军人有开垦抛荒土地 【不系屯田】 分上中下三等起科
　　孝宗弘治二年令顺天等六府入官田地俱拨与附近无田小民耕种起科每名不过三十亩三年禁宗室勋戚奏请田土及受人投献实在田土总计四百二十三万八千五十八顷内官田五十九万八千四百五十六顷民田三百六十万九千六百一顷武宗正德十六年差夏言樊继祖张希尹等往顺天等府查勘各项庄田地土共二十万九百一十九顷又外系先年侵占民者共二万二百二十九顷各给主遂罢皇庄及官庄等而宦戚辈复中挠之帝命核先年顷亩数以闻改称官地不复名皇庄 【又定凡公主国公庄田世远存什三嘉靖三十九年遣御史夺隐冒庄田万六千余顷穆宗复定世次递减之限勋臣五世限田二百顷戚畹七百顷至七十顷有差初世宗时承天六庄二湖地八千三百余顷领以中官又听校舍兼并增八百八十一顷分为十二庄至是始领之有司兼并者还民宗室买田不输役者没官皇亲田俱令有司征之赐额有定征收有制民害少衰神宗赉予过侈福王分封括河南山东湖广田为皇庄至四万顷群臣力争乃减半王府官丈地征税旁午于道时复更定勋戚庄田世次递减法视旧制稍宽其后应议减者辄奉诏姑留不能革也】
　　是年核马房地土顷亩设立碓开挑濠堑呈部照验世宗嘉靖初因给事中底蕴奏正德以来无籍之徒捏称湖荡等项无人之地投献势要奏建皇庄命刑部尚书林俊查勘俊疏言窃查皇庄及皇亲功臣各庄田所占各府州县地自正德十一年以前巳有三百八十余处每处地土动计数千百顷中间侵占混夺之獘积袭巳非一朝为厉之阶实起于奸人欲尽规地利以媚朝廷究其流獘则坏于势家尽夺民产以肥私室其在宫闱者则中官禁卒旁午肆出而郡县恣其骚扰其在勋戚者则豪奴悍仆肆行威断而官府莫敢谁何节经差官查勘终于患害不除盖由私人贵戚凭借宠灵猾少奸徒盘据窟穴是以积垢宿蠹莫可爬梳合势朋计动行沮挠此实累朝獘政至于先朝而极畿辅军民剥肤摧髓之害莫有甚于此者也兹者伏荷皇上至仁体物轸念民穷故因言官建议亟蒙俞允之音继因该部执奏特降谆切之旨将管庄人员尽数取回复禁皇亲功臣不许自行收受厉阶祸本一旦刬除中外人心不胜欢庆但先经该部具题节行抚按衙门去后续因差科道等官止令前去会同本处巡按御史而于巡抚衙门顾未之及臣等愚昧以为锄击豪强则于巡按之体为切至于检核田土则于巡抚之职为宜必须彼此会同方于事体稳便且顺天等八府虽云近在畿甸然地方辽阔周延千里故抚按付以四人分理今皇庄并各项庄田所占之地几遍八府以正德十一年以前所有计之无虑九万余顷至于近年以来岁增日益踰乡跨邑无处无之且先年祇因一二处奏辨告争朝廷差官亦不过一二处踏勘尚有经年阅月方得事竣今举列郡皇庄之多百年积习之獘一旦付臣等清理是宜举措之间要必先有次第访得各该抚按官员见今巡历各在一方相去隔远卒难期会请查照该部原议先行抚按衙门遵照先令即奉钦依事理一面委官分头亲诣各处皇庄逐一查出四至段落并原额顷亩数目及审有无侵占等獘开具略节听候臣等领敕亲诣各该地方备出告谕严加督责密行体访中间或权豪势要沮坏行事或侵夺隐占积久难明或奸猾刁徒乘机诋诈或贪官枉法欺弊或冗官玩法稽行俱听臣等会按施行疏上敕顺天等八府畿内重地朝廷累有优恤禁例近奸猾无稽之徒妄以军民田地指作空闲投献奏改皇庄以致失业朕深恻然兹特命尔与山西道监察御史樊继祖等会同抚按亲诣核勘给主召佃凡有益国家有利军民者悉听会同议处施行俊又疏曰伏读诏书内一款京通二仓水次仓皇城各门京城九门各房仓场各皇庄凡正德中额外增置者内城司礼监照洪武初年例查奏取回又礼科给事中底蕴奏为应诏查处皇庄事奉旨该部查覆本部依议转行查勘既而兵部又称差管皇庄内臣官校数多移咨勘报臣等益加骇愕窃惟太祖以应天等处为兴王之地特将夏税不时全免太宗建都北平恪守成宪列圣相承益隆无替正德以来无籍之徒辄取畿内逋田投献近幸奏为皇庄况管庄内臣又凭城狐社鼠之势而收租官校即系设谋投献之人横征巧取莫敢谁何而皇亲驸马功臣人等庄田散布其间乘机侵夺往往有之幸赖陛下圣明入继大统即有前项裁革管庄内臣之诏甚盛心矣旬日之间乃复许皇庄责令私人管理不意惟新之初有此厉民之渐伏望陛下垂念畿辅根本收回成命又查勘事宜重大必须差科道部属假以事权公同查勘庶几克济奉旨奸猾之徒侵夺民田朕在藩邸巳知其弊便写敕遣官查勘给主管庄人员尽数撤回务使积弊尽革钦此臣等遵敕请以顺天等府州县会同前巡抚顺天等府地方都察院右副都御史李昆今接管右副都御史孟春并巡抚保定等府地方都察院右副都御史周季凤前巡抚直隶监察御史王琳宋钺今接管监察御史郭楠选官亲诣各处召集地邻里老等严加查勘旋据顺天等府经历司以委官治中王槐等所查勘各州县原额庄田并投献侵占额外地土各顷亩数目及取具业主召佃人户退认供给领状造册呈缴臣等覆勘讫窃臣等奉命以来按行八府阅历三时仰希明恩俯询民瘼凡成化弘治及正德年间皇庄及皇亲功臣庄田凡属奸民投献势要侵占者尽数查出给主召佃还官归民一切遵旨施行所据查勘顺天等府地方各项庄田地土计二十万九百一十九顷二十八亩退断侵占过民地计二万二百二十九顷二十八亩闾阎欢忻鼓舞歌颂但臣等区区尚有进于是者臣闻古者四民各有常职而农者十居八九故衣食足而民无困洪惟我太祖立国之初检核天下官民田土收种俱有定额乃令山东河南额外荒田任民开垦永不起科至我宣宗皇帝又令北直隶地方比圣祖山东河南例民间新开荒田不问多寡永不起科至正统六年则令北直隶开垦荒田从轻起科实于祖宗之法略有背戾至景皇帝寻亦追复洪武旧例不许额外丈量起科至今所当遵行盖缘北方地土平夷广衍中间大半泻卤瘠薄之地葭苇沮洳之场且地形率多洼下一遇骤雨即成渰没不必淫潦之久辄有害稼之虞祖宗有见于此曲为体恤是以北人虽有水潦灾伤犹得随处耕垦不致坐窘衣食夫何近年权幸亲昵之臣妄听奸民投献辄自违例奏讨由是公私庄田踰乡跨邑小民恒产岁剥月削至于本等原额征粮养马产盐入站之地一例夺据权势横行何所控诉产业既失粮税究存徭役苦于并充粮草困于重出饥寒流转靡所底止以致强者起为盗贼弱者转死沟壑其巧黠者则或投充势家庄头家人名目资其势力转扰良民或匿入海户陵户勇士校尉等籍脱差徭以重困敦本之人凡所以蹙民命竭民膏者百孔千疮不能枚举臣等伏查各宫庄田祖宗以来未之有也惟天顺八年以顺义县安乐里板桥村太监吉祥抄没地一处拨为宫中庄田其地原额一十顷一十三亩初吉祥占过军地二十四顷八十七亩共三十五顷立庄今次查勘又占过民田四十顷见在共七十五顷此则宫闱庄田之始而数十年间侵占之数过于原额巳十倍也举此一处其它可知至成化年间惟增宝坻县王浦营庄田一处原系会州卫草场当时止增丰润新城雄县庄田三处至弘治十八年十月乃孝庙升遐之后先帝践阼之初一月之间建立皇庄七处曰大兴县十里铺皇庄曰大王庄皇庄曰深沟儿皇庄曰高密店皇庄曰石■〈浦上女下〉营皇庄曰六里屯皇庄曰土城皇庄自此之后设立渐多而皇庄之名始着其在昌平州则有苏家口皇庄在三河县则有白塔皇庄在真定府宁晋县则有铺头村皇庄大刘村皇庄在平阴县则有大灰窑皇庄在新河县则有仙汪庄皇庄在南宫县则有南庄村皇庄此皆正德元年之新设也又东安县则有南葛里皇庄宝坻县则有李子沽皇庄通州则有神树皇庄武清县则有灰蜗口皇庄王庆陀皇庄静海县则有四当口皇庄此皆正德二年之所设也至正德四年则立大兴县三里河皇庄二处正德五年则立六里屯皇庄一处正德七年则立武清县尹儿湾大直沽皇庄二处正德八年则立昌平州楼子村皇庄静海县卫河两岸皇庄青县孙儿庄皇庄保定府安州骟马庙皇庄清苑县阎庄社皇庄正德九年则又立安肃县龙化社皇庄数年之间设立皇庄如此之伙共计占地三万七千五百九十五顷四十六亩皇庄既立则有管理之太监有奏带之旗校有跟随之名下每处动至三四十人其初管庄人员出入及装运租税并自备车辆夫马不干有司正德以来权奸用事于是有符验之请关文之给经过州县有廪饩之供有车辆之取有夫马之索其分外生事巧取财物又有言不能尽者及抵所辖庄田处所擅作威福肆行武断其甚不靖者则起盖房屋驾控桥梁擅立关隘出给票帖私刻关防凡民间撑驾舟车放牧牛马采捕鱼虾螺蚌莞蒲之利靡不括取而相邻地土展转移筑封堆包打界至见亩征银本土豪猾之民投为庄头拨置生事帮助为虐多方括克获利不资输宫闱者会无十之一二而私入囊橐者盖不啻什八九矣是以小民脂膏吮削无余丁壮逃窜户口消耗里分减并粮差愈难卒致辇毂之下生理寡遂闾阎之间贫苦刻骨道路嗟怨邑里萧条此弊不革将见数十年后人民离散土地日蹙盗贼蠭起奸雄借口不知朝廷何以为国此可为太息流涕者也幸遇皇上天纵仁智入继大统曩在潜邸巳知其弊即位之初首下明诏管庄人员尽数革回乃者复采廷议委臣等以查勘前项地土草莱之人始得披云雾而睹青天脱水火而就袵席矣臣等勘报文册将在京附郭大兴县地方各宫庄田原不系占夺民田不满数十顷者请一切改为各宫亲蚕厂公桑园等项名额以备宫中蚕事其余一应庄田远在各府州县动以千百顷计者臣愿陛下一切弛以利民或勒归户部造入版籍令民照旧输纳以为在官地土不必更属宫闱如宫中常年供用不能顿缺敢乞令户部每岁进纳上供银两若干分进各宫以充支用则光明正大何必虚受庄田之名而贻小民之害哉至于皇亲功臣钦赏庄田查得洪武初年公侯驸马伯禄米皆给官田令量原定官粮私租之数依主佃分数收取至洪武二十五年皆给禄米赐田还官窃惟洪武初年天下甫定干戈之后土地有余彼时受封者又皆佐命元臣比今之戚畹恩泽封拜万万不同然而给禄之后原赐土田急令还官诚以土地乃农业所资国家之本夫古之有田禄者各食其田之所出以为世禄今既官给之禄柰何又与之田是重出且过制矣然功臣之中勋劳大者至今仍有庄田不过数家管业巳定侵占亦少惟近年皇亲侯伯凭借宠昵奏讨无厌害民夺业甚失人心今臣等仰遵敕旨退给伏望陛下敕部自功臣家外将累朝皇亲侯伯受赐庄田据臣等勘报文册通融数目多寡定为中制量给养赡其过多者一切裁损以还之官臣等又查勘过各项田土数目并是退给侵牟开豁荒咸核实之数比与先年妄报投献奏讨原数不同乞敕部一以新册为定移出所给执照以便征收其山东河南奉例开垦之地亦有奸猾之徒投献王府势与畿甸之弊大抵相类请敕下凡皇庄及各皇亲庄田处分既讫一并出榜颁示天下其有违例投献夺至百顷以上者处以极刑则法重而民不敢犯恩溥而民得安生矣六年令各处板荒积荒抛荒田地不拘本府别府军民匠宠尽力耕垦给与由帖永远管业七年题准今后应赏地土随品级定制凡远遗庄田别其世之亲疏量为裁革至于戚畹开垦置买不行报官纳粮者照功臣律例一体追断八年霍韬奉命修会典言自洪武迄弘治百四十年天下额田巳减强半而湖广河南广东失额尤多非拨给于王府则欺隐于猾民广东无藩府非欺隐即委弃于寇贼矣司国计者可不究心是时桂萼郭宏化唐龙简霄先后疏请核实田亩而顾鼎臣请履亩丈量丈量之议由此起江西安福河南裕州首行之而法未详具人多疑惮其后福建诸州县为经纬二册其法颇详然率以地为主田多者犹得上下其手又令各抚按官查有荒废寺观无僧行住持及遗下田产无人管业者照彼中时价召人承买改名入册办纳粮差又令陕西抛荒田土最多州县分为三等第一等召募垦种量免税三年第二等许诸人承种三年之后方纳轻粮每石照例减纳五斗第三等召民自种不征税粮抛荒不及三分有附近及本里本甲本户人丁堪以均派带种者劝谕自相资借牛种及贫无力者官为借给责令开垦不必勘报又令西安等府田土果系抛荒无人承种者即召人耕种官给牛具种子不征税粮若有水崩沙压不堪耕种者即与除豁九年查顺天六府所属通州大兴等六十七州县勋戚内臣寺观庄田共四百一十九处计地四万四千一百二十五顷四亩十一年令蓟州永平沿边关营抛荒山场地亩系有粮原为民业者附近军余承佃任纳民粮其册籍不载并原系附近官山官地拨给附近正军耕种量收轻税作为屯田余地其建昌等营裁革镇守守备内臣遗下田土房屋系占夺者给还原主当办粮差系官山官地分给贫军耕种量收税价以充各边赏劳修理公用十三年题准各处但有抛荒堪种之地听招流移小民或附近军民耕种照例免税三年官给牛具种子不许科扰如地主见其开种成熟复业争种者许赴官告明量拨三分之一给主二分仍听开荒之人承种各照亩纳粮十年之上方行均分敢有恃强夺占者官司问罪又裁汰陕西镇守太监其养廉地一百五十四顷令原佃军民承种附入实征册十四年以通州晒米厂地四顷召佃为修理公廨之用十五年以陕西中护卫外地九顷抛荒田二十五顷召佃以备军储二十一年以总兵官东红花等庄田三顷革任太监所遗荒田二顷副总兵游击将军各一顷皆军余开垦屯田听军人佃种至各边将官能于边外自开地者任其开垦耕种不在此例
　　二十二年令陕西查勘朝邑县地方 【潼关以西凤翔以东】 黄河退滩堪以耕种地二百九十一顷八十三亩令居民照旧耕种收入实征册自本年为始每亩起科三升二十四年诏流民复业与牛种开垦闲田者给复十年二十九年令凡公主国公下庄田世远者以十分为率内尽一处拨给三分其余七分尽数追出还官征银解部以补官庄备边之需若爵级巳革除补足宫庄额数外余剩地亩照例征银解部济边或量留五分给与的亲承继人员管业以备护坟香火之用其余五分还官寺观太监下自买营造邱陇奏免粮差地不及三顷者容令照旧若至三顷之外量免其养马均徭差役每亩督办纳子粒解部穆宗隆庆元年御史董尧封奏查出苏松常镇四府投诡田一百九十九万五千四百七十亩花分田三百三十一万五千五百六十亩因条上便宜事一议丈量二定粮册三均粮役四明优免五均平徭役六裁供亿七申法守八严责成户部覆丈量均赋私兑恐烦扰难行优免虽有定例但吴中起科甚重若止论粮石均为不均宜视田亩之数为差其余悉如议报可二年题准以后奏请庄田乞钦定数目拨给其年远勋戚行屯田御史自封爵之日为始传派五世亲服巳尽者止留庄田百顷或支派巳绝并爵级巳革尽数追夺还官又题准元勋后裔传派五世者原议百顷之外今再留一百顷如系勋戚相半者再留五十顷神宗万历二年召人垦种甘州荒地俟六年量征四年诏凤阳淮安力举营田六年张居正以田赋失额小户多存虚粮致里甲赔累从言官疏诏令二直隶十三布政司府州县通行丈量限三年之内竣事居正用开方法以径围乘除畸零截补于是豪猾不得欺隐里甲免赔累而小民无虚粮总计田七百一万三千九百七十六顷视弘治时赢三百万顷然居正尚综核颇以溢额为功有司争改小弓以求田多或掊克见田以充虚额北直隶湖广大同宣府遂先后按溢额田增赋时诏江北诸府民年十五以上无田者官给牛一头田五十亩开垦三年后起科又诏苏州诸府开垦荒田七年核两畿山东陕西勋戚田十一年议陕西延宁二镇丈出荒田不在屯田旧额内者俱听军民随便领种永不起科各边但有屯余荒地可垦者视此十九年诏定戚臣庄田二十六年正月大学士沈一贯奏山东一省六府地广民稀宜令巡抚得自选廉干官员将该省荒芜地土逐一查核顷亩的数多方招致能耕之民如江西福建浙江山西及徽宁等处不问远近凡愿入籍者悉许报名择便官为之正疆定界置署安插辨其衍沃原隰之宜以生五谷六畜之利其新籍之民则为之编户排年为里为甲循阡履亩劝耕劝织禁绝苛暴罢免追呼止奢僭以养淳朴之性兴礼让以厚亲睦之俗以钱谷为市使奸民无所觊觎贪吏无所渔猎或又听其寄学应举量增解额以作兴之听其试武私充吏役纳粟授官以荣进之毋籍为兵以骇其心毋重其课以竭其财有恩造于新附而无侵损于土著务令相安相信相生相养既有余力又为之淘浚沟渠内接漕流以轻其车马负担之力使四方辐辏其闲则商贾纷来鱼盐四出而其利益广不数年可称天府诏可二十八年诏查僧道废绝山田南直隶寺院俱优免 【诏谓畿辅重地焚修香火概免清查】

　　钦定续通典卷三


●钦定续通典卷四　食货四

　

</div>
    <div class="pagination">
<a href="续通典_page97.html">上一页</a><span>...</span><a href="续通典_page93.html">93</a><a href="续通典_page94.html">94</a><a href="续通典_page95.html">95</a><a href="续通典_page96.html">96</a><a href="续通典_page97.html">97</a><span class="current-page">98</span><a href="续通典_page99.html">99</a><a href="续通典_page100.html">100</a><a href="续通典_page101.html">101</a><a href="续通典_page102.html">102</a><a href="续通典_page103.html">103</a><span>...</span><a href="续通典_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
