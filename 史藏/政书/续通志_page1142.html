<!DOCTYPE html>
<html>
<head>
    <meta charset="UTF-8">
    <title>续通志 - 第 1142 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1142 页/共 1359 页</h1>
    <div class="content">
　　李芾字叔章其先广平人徙居汴高祖升起进士靖康中金人破卞以刃迫其父升前捍之与父俱死曾祖椿徙家衡州芾初以荫补南安 
司户改祁阳尉摄县辟湖南安抚司幕官时盗起永州招之岁余不下芾与参议邓垧提千三百人破其巢禽贼魁蒋时选父子以归余党遂平 
累官浙东提刑知温州咸淳元年入知临安府时贾似道当国前尹事无巨细先关白始行芾独无所闻尝出阅火具民有不为具者问之曰似 
道家人也立杖之似道大怒使台臣黄万石诬以赃罪罢之元军取鄂州始起为湖南提刑时郡县盗扰民多奔窜芾令所部发民兵自卫县与 
一皁帜令曰作乱者斩帜下民始帖然乃发兵择壮士三千人遣将勤王别召民兵集衡为守备未几似道兵溃芜湖复芾官知潭州兼湖南安 
抚使时湖北州郡皆已降元其友劝芾勿行芾泣曰我以家许国矣时值所爱女死一恸而行德佑元年七月至潭潭兵调且尽乃结溪峒蛮为 
声援栅江修壁命刘孝忠统诸军吴继明自湖北至陈义陈元自戍蜀归芾奏请留之戍潭推诚任之皆得其死力元右丞阿尔哈雅既下江陵 
分军戍常德遏诸蛮而以大兵入潭芾遣其将于兴御之于湘阴兴战死九月元兵遂围城芾慷慨登陴与诸将分地而守民老弱皆出不令而 
集十月兵攻西壁孝忠辈奋战芾亲冒矢石以督之城中矢尽有故矢皆羽败芾令括民间羽扇羽立具又苦食无盐芾取库中积盐席焚败盐 
给之死伤相籍人犹饮血乘城殊死战有来招降者芾杀之以徇十二月城围益急孝忠中炮风不能起诸将泣请曰事急矣吾属为国死可也 
如民何芾骂曰国家平时所以厚养汝者为今日也汝第死守有后言者吾先戮汝除夕元兵登城衡守尹谷及其家人自焚芾命酒酹之参议 
杨霆赴园池死芾坐雄湘阁召帐下沈忠遗之金曰吾分当死吾家人亦不可辱汝尽杀之而后救我忠伏地叩头辞芾固命之忠泣而诺取酒 
饮其家人尽醉乃徧刃之芾亦引头受刃忠取火焚其居还家杀其妻子复至火所大恸乃自刎幕属茶陵顾应猋安仁陈亿孙皆死潭民闻之 
多举家自尽城无虚井缢林木者累累相比继明等以城降 【按元史阿尔哈雅傅是时同芾死者尚有转运使锺蜚英谨识】 陈义溃围将 
奔闽中道战死事闻赠端明殿大学士谥忠节

　　△尹谷

　　尹谷字耕叟潭州长沙人登进士第调常德推官知崇阳县用荐擢知衡州需次于家潭城受兵帅臣李芾礼以为参谋共画备御策时城 
中壮士皆入卫临安所余军仅四百五十人老弱大半芾纠励民丁以义固守三月城不下元军断绝险要谷知城危与妻子诀曰吾以寒儒受 
国恩不可屈若辈从吾死耳召弟岳秀使出以存尹氏祀岳秀泣而许之巳乃积薪扃户朝服望阙拜已即纵火自焚阖门少长皆死

　　△杨霆

　　杨霆字震仲以父大异恩奏补将仕郎铨试第一授修职郎桂岭主簿五中漕举改鄂州教授累官通判江陵府丁内艰德佑初起复奉议 
郎湖南安抚司参议与安抚使李芾协力战守霆有心计善出奇应变帅府机务芾一以委之城初被围日夜守御数日西北隅破霆麾兵巷战 
暮筑月城比旦城复完以死守之城既破霆赴水死妻妾奔救不及皆死

　　△赵良淳

　　赵良淳字景程居饶之余干丞相汝愚曾孙也以荫为泰宁主簿三迁至淮西运辖改知分宁县秩满特差权江西安抚司机宜文字升大 
理司直咸淳末知安吉州寻以徐道隆为浙西提刑以辅良淳加良淳直秘阁范文虎遗使招降良淳斩其使元兵迫独松关有旨趣道隆入卫 
道隆去而元兵巳军东西门矣良淳率众城守夜就菱舍陴上先是朝廷遣将吴国定援宜兴国定不敢入宜兴而之安吉见良淳愿留备守御 
良淳信之为请于朝留戍安吉已而国定开南门纳外兵兵入城呼曰众散元帅不杀汝于是众号泣散去良淳命车归府闭阁自经有入解救 
之者复苏因泣劝曰侍郎何自苦良淳叱出之复投缳而死

　　△徐道隆 【徐载孙】

　　徐道隆字伯谦婺州武义人父焕知南雄道隆以任补职累官潭州判官权知全州荆湖制置使注立信奏辟为参议官及立信内迁赵孟 
傅为制置使以道隆参其军事遂为提点刑狱寻有旨命道隆措置安吉溃卒范文虎程鹏飞管景模俱遣书诱降道隆焚书斩使元兵至临平 
皋亭山间道入援时道绝不通议由太湖经武康临安县境勤王即日乘舟出临湖门泊宋村德佑二年正月朔旦元兵追及道隆以江陵亲从 
军三百人殊死战矢尽枪槊折一军尽没道隆见执乘守者少怠赴水死长子载孙亦赴水死余兵有脱归者言于朝命赠官赐谥官其子孙

　　钦定续通志卷五百十四

　　●钦定续通志卷五百十五　忠义传八

　　忠义传

　　宋 【五】

　　○宋五

　　高应松　　　徐应镳　　　姜才【洪福】　　赵淮　　　　宋应龙【褚一正　胡拱辰】　　　赵与檡【方洪】　　赵孟垒 
　　　赵孟枀　　　锺季玉【潘方】　　马塈【屡钤辖　】　　　邓得遇　　　刘子荐【黄文政】　　陈文龙【瓒】　　　林 
空斋　　　陈羍年　　　吴楚材　　　萧雷龙　　　刘士昭【王士敏】赵时赏　　　赵希洎【必向】　邹■〈氵凤〉【刘子俊 
　刘沐　孙□彭震龙　萧焘夫　陈继周　陈龙复　张镗　张云　张汴　吕武　巩信　萧明哲　杜浒林琦　萧资　徐臻　金应张 
珏上官夔　王世昌　马堃　包申　赵立　赵酉泰】　　王仙　　　　曹琦　　　　陆秀夫【刘鼎孙】　　张世杰【刘师勇】　 
　　莫谦之　　　　徐道明

　　高应松
　　徐应镳
　　姜才 【洪福】
　　赵淮
　　宋应龙 【褚一正　胡拱辰】
　　赵与檡 【方洪】
　　赵孟垒
　　赵孟枀
　　锺季玉 【潘方】
　　马塈 【屡钤辖】
　　邓得遇
　　刘子荐 【黄文政】
　　陈文龙 【陈瓒】
　　林空斋
　　陈羍 【陈年】
　　吴楚材
　　萧雷龙
　　刘士昭 【王士敏】
　　赵时赏
　　赵希洎 【赵必向】
　　邹■〈氵凤〉 【刘子俊　刘沐　孙□　彭震龙　萧焘夫　陈继周　陈龙复　张镗　张云　张汴　吕武　巩信　萧明哲　 
杜浒　林琦　萧资　徐臻　金应】
　　张珏 【上官夔　王世昌　马堃　包申　赵立　赵酉泰】
　　王仙
　　曹琦
　　陆秀夫 【刘鼎孙】
　　张世杰 【刘师勇】
　　莫谦之
　　徐道明

　　△高应松

　　高应松开庆元年进士繇衡州教授通判广德军召为国子监丞权礼部员外郎翰林权直元兵自涌金门入举朝奔窜从官留者九人应 
松其一也进端明殿学士签书枢密院事从瀛国公至燕绝粒七日卒 【按此传后宋史旧附张山翁黄申两传虽属秉节不屈以其隐居终 
老兹俱移入独行传】

　　△徐应镳

　　徐应镳字巨翁衢之江山人咸淳末试补太学生德佑二年瀛国公入燕三学生百余人皆从行应镳不欲从乃与其子琦崧女元娘誓共 
</div>
    <div class="pagination">
<a href="续通志_page1141.html">上一页</a><span>...</span><a href="续通志_page1137.html">1137</a><a href="续通志_page1138.html">1138</a><a href="续通志_page1139.html">1139</a><a href="续通志_page1140.html">1140</a><a href="续通志_page1141.html">1141</a><span class="current-page">1142</span><a href="续通志_page1143.html">1143</a><a href="续通志_page1144.html">1144</a><a href="续通志_page1145.html">1145</a><a href="续通志_page1146.html">1146</a><a href="续通志_page1147.html">1147</a><span>...</span><a href="续通志_page1143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
