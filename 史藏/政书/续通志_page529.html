<!DOCTYPE html>
<html>
<head>
    <meta charset="UTF-8">
    <title>续通志 - 第 529 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 529 页/共 1359 页</h1>
    <div class="content">之以见素尝附国忠礼遇独减是岁十月丙申有星犯昴见素言于帝曰昴者胡也天道谪见所应在人禄山将死矣帝曰日月可知乎见素曰 
福应在德祸应在刑昴金忌火行当火位昴之昏中乃其时也既死其月亦死其日明年正月甲寅禄山其殪乎帝曰贼何等死答曰五行之说 
子者视妻所生昴犯以丙申金木之妃也木火之母也丙火为金子申亦金也二金本同末异还以相克贼殆为子与首乱者更相屠戮乎及禄 
山死日月皆验 【按肃宗本纪至德二载正月乙卯安庆绪杀其父禄山通鉴称李猪儿夜杀禄山至乙卯旦庆绪即皇帝位然后发丧然则 
禄山实以甲寅死本纪据其发丧之日书之耳】 明年三月至凤翔拜尚书左仆射罢知政事初行在所承丧乱后兵吏三铨簿领炀散选部文 
簿伪滥帝欲广怀士心至者一切补官不加检复见素奏宜明条纲以为持久帝未及从既还都选者猥集补署无所日诉于朝乃追行其言会 
郭子仪亦为仆射徙见素太子太师诏至蜀郡奉迎太上皇以功食实封三百户上元初以疾求致仕许之诏朝朔望宝应元年卒年七十六赠 
司徒谥忠贞子谔谔厯京兆府司录参军国忠之死军聚不解陈玄礼请杀贵妃以安众帝意犹豫谔谏曰今宗庙震惊陛下弃神器奔草莽惟 
割恩以安社稷因叩头流血帝寤赐妃死军乃大悦擢谔御史中丞为置顿使乘舆将行或曰国忠死不可往蜀请之河陇或请幸太原朔方凉 
州或曰如京师杂然不一帝心向蜀未能言谔曰今兵少不能捍贼还京非万全计不如至扶风徐图去就帝问于众众然之还至扶风乃决西 
幸后终给事中

　　 韦顗

　　顗字周仁谔弟益之子通阴阳象纬博知山川风俗论议典据以门调补千牛备身自鄠尉判入等授万年尉厯御史补阙与李约李正辞 
更进讽谏数移大事裴垍韦贯之李绛崔羣萧俛皆布衣旧继为宰相朝廷典章多所咨逮尝曰吾侪五人智不及一韦公长庆初为大理少卿 
累迁给事中敬宗立授御史中丞为户部侍郎徙吏部卒赠礼部尚书所著易缊解推演终始有深谊既喜接士后士莫不造门而李逢吉方结 
党与擅国政颇傅会之素议遂衰然节俭自居天下推其尚云

　　 韦维

　　维字文纪叔谦孙进士对策高第擢武功主簿督役干陵会岁饥均力劝功人不知劳坐徐敬业亲贬五泉主簿徙内江令教民耕桑县为 
刻颂迁户部郎中善裁剖时员外宋之问善诗故时称户部二妙终太子右庶子弟绳长文辞举孝廉以母老不肯仕踰二十年乃厯长安尉威 
行京师擢监察御史更泗泾鄜三州刺史天宝初入为秘书少监玄宗尚文视其职如尚书丞郎绳刊正图籍以善职称终陈王傅

　　 韦虚心

　　虚心字无逸维子举孝廉迁大理丞侍御史神龙中按大狱仆射窦怀贞侍中刘幽求有所轻重虚心据正不挠景龙中属羌叛既禽捕有 
诏悉诛虚心惟论酋长死原活其余迁御史中丞厯荆潞扬三大都督府长史荆州有乡豪负势千法虚心香其赀入之官以庐江多盗遂县舒 
城盗贼为衰入为工部尚书东京留守累封南皮郡子卒赠扬州大都督谥曰正弟虚舟厯洪魏二州刺史有治名入为刑部侍郎初维为郎莳 
柳于廷及虚心兄弟居郎省对之辄敛容自叔谦后至郎中者数人世号郎官家

　　△韩思复

　　韩思复字绍出京兆长安人祖伦贞观中厯左卫率封长山县男思复少孤年十岁母为语父亡状感咽几绝故伦特爱之尝曰吾儿必大 
吾宗家富有金玉车马玩好未尝省笃学举秀才高第袭祖封永淳中家益窭岁饥京兆杜瑾者以百绫饷思复思复方并日食而绫完封不发 
调梁府仓曹参军会大旱辄开仓赈民州劾责对曰人穷则滥不如因而活之无趣为盗贼州不能诎转汴州司户仁恕不行鞭罚以亲丧去官 
鬻薪自给姚崇为夏官侍郎识之擢司礼博士五迁礼部郎中武攸寍母亡请鼓吹思复持不可而止坐为王同皎所荐贬始州长史迁滁州刺 
史州有铜官人铲凿尤苦思复为贾他鄙费省获多有黄芝五生州署民为刻颂其祥徙襄州入拜给事中帝作景龙观思复谏曰祸难初弭土 
木遽兴非忧物恤人所急不见省严善思坐谯王重福事捕送诏狱有司劾善思任汝州刺史与王游至京师不暴王谋但奏东都有兵气匿反 
罔上宜伏诛思复曰往韦氏擅内谋危社稷善思诣相府曰陛下必即位今诏追善思书至即发使有逆节者肯遽奔命哉请集百官议议多同 
善思得免死流静州迁中书舍人数指言得失颇见纳用开元初为谏议大夫山东大蝗宰相姚崇遣使分道捕瘗思复上言夹河川县飞蝗所 
至苗辄尽今游食至洛使者往来不敢显言且天灾流行庸可尽瘗望陛下悔过责躬损不急之务任至公之人持此诚实以答谴咎其驱蝗使 
一切宜罢玄宗然之出其疏付崇崇请遣思复使山东按所损还以实言崇又遣监察御史刘沼覆视沼希宰相意悉易故牒以闻故河南数州 
赋不得蠲崇恶之出为德州刺史拜黄门侍郎帝北巡为行在巡问赈给大使迁御史大夫性恬澹不喜为绳察徙太子宾客进爵伯累迁吏部 
侍郎复为襄州刺史治行名天下代还仍拜太子宾客卒年七十四谥曰文天子亲题其碑曰有唐忠孝韩长山之墓故吏卢僎邑人孟浩然立 
石岘山初郑仁杰李无为者隐居太白山思复少从二人游尝曰子识清貌古恨仕不及宰相也子朝宗

　　韩朝宗
　　韩佽

　　 韩朝宗

　　朝宗初厯左拾遗睿宗诏作乞寒胡戏谏曰昔辛有过伊川见被发而祭知其必戎今乞寒胡非古不法无乃为狄又道路籍籍咸言皇太 
子微服观之且匈奴在邸刺客卒发大忧不测白龙鱼服可深畏也况天象变见疫疠相仍压兵助阴是谓无益帝称善特赐中上考帝传位太 
子朝宗与将军庞承宗谏曰太子虽睿圣宜且养成盛德帝不听累迁荆州长史开元二十二年初置十道采访使朝宗以襄州刺史兼山南东 
道襄州南楚故城有昭王井传言汲者死行人虽暍困不敢视朝宗移书谕神自是饮者亡恙人更号韩公井坐所任吏擅赋役贬洪州刺史天 
宝初召为京兆尹分渭水入金光门汇为潭以通西市材木出为高平太守始开元末海内无事讹言兵当兴衣冠潜为避世计朝宗庐终南山 
为长安尉霍仙奇所发玄宗怒使侍御史王鉷讯之贬吴兴别驾卒朝宗喜识拔后进尝荐崔宗之严武于朝当时士咸归重之

　　 韩佽

　　朝宗孙佽字相之性清简元和初第进士自山南东道使府入为殿中侍御史累迁桂管观察使部二十余州自参军至县令无虑三百员 
吏部所补纔十一余皆观察使商才补职佽下车悉来谒一吏持籍请补缺员佽下教曰居官治吾不夺其不奉法无望纵舍缺者须按籍取可 
任任之会春服使至乡有豪猾厚进贿使者求为县令使者请佽佽许之既去召乡豪责以挠法笞其背以令部中自是豪右畏戢时诏置五管 
监兵尽境赋不足充其费佽处以俭约遂为定制众以为难卒赠工部侍郎

　　△宋务光

　　宋务光字子昂一名烈汾州西河人举进士及第调洛阳尉迁右卫骑曹参军神龙元年大水诏文武九品以上官直言极谏务光上书曰 
后王乐闻过罔不兴拒谏罔不乱乐闻过则下情通下情通则政无缺此所以兴也拒谏则羣议壅羣议壅上孤立此所以乱也臣尝观大人相 
与之际有感必应其闲甚密是以教失于此变生于彼易曰天垂象见吉凶圣人象之窃见自夏以来水气勃戾天下多罹其灾洛水暴涨漂损 
百姓传曰简宗庙废祠祀则水不润下夫王者即位必郊祀天地严配祖宗自陛下御极郊庙山川不时荐见又水者阴类臣妾之道阴气盛则 
水泉溢后廷近习或有离中馈之职以干外政愿深思天变杜绝其萌又自春及夏牛多病死疫气浸淫传曰思之不睿时则有牛祸意者万几 
之事陛下未躬亲乎晁错曰五帝其臣不及则自亲之今朝廷贤佐虽多然莫能仰陛下清光愿勤思法宫凝就大化以万方为念不以声色为 
娱以百姓为忧不以犬马为乐臣闻三五之君不能免淫亢顾备御存乎人耳灾兴细微安之不怪及祸变已成骇而图之犹水决治防病困求 
药虽复僶俛尚何救哉且数年以来公私乏竭户口减耗家无接新之储国乏俟荒之蓄陛下近观朝市则以为既庶且富试践闾陌则百姓衣 
马牛之衣食犬彘之食十室而九丁壮尽于边塞孀孤转于沟壑猛吏奋毒急政破资马困斯佚人穷斯诈起为奸盗从而刑之良可叹也今人 
贫而奢不息法设而伪不止长吏贪冒选举以私稼穑之人少商旅之人众愿坦然更化以身先之凋残之后缓其力役久弊之极训以敦庞十 
年之外生聚方足臣闻太子者君之贰国之本愿择贤能早建储副安社稷慰黎元姻戚之闲谤议所集积疑成患凭宠生灾爱之适以害之也 
如武三思等诚不宜任以机要国家利器庸可久假于人秘书监郑普思国子祭酒叶静能挟小道浅术列朱紫取银黄亏国经悖天道此诚治 
乱安危所系愿陛下远佞人亲有德乳保之母妃主之家以时接见无令媟黩疏奏不省俄以监察御史巡察河南道时滑州输丁少而封户多 
每配封人皆亡命失业务光建言通邑大都不以封今命侯之家专择雄奥滑州七县而分封者五王赋少于侯租入家倍于输国请以封户均 
余州又请食赋附租庸岁送停封使息传驿之劳不见纳以考最进殿中侍御史迁右台尝荐汝州参军事李钦宪后为名臣卒年四十二时又 
有清源尉吕元泰亦上书言时政曰国家者至公之神器一正则难倾一倾则难正今中兴政化之始几微之际不可不慎自顷营寺塔度僧尼 
施与不绝非所谓急务也林胡数叛獯虏内侵帑藏虚竭户口亡散天下人失业不谓太平边兵未解不谓无事水旱为灾不谓年登仓廪未实 
不谓国富而乃驱役饥冻雕镌木石营构不急劳费日深恐非陛下中兴之要也比见坊邑相率为浑脱队驳马胡服名曰苏莫遮旗鼓相当军 
阵势也腾逐喧噪战争象也锦绣夸竞害女工也督敛贫弱伤政体也胡服相欢非雅乐也浑脱为号非美名也安可以礼义之朝法胡虏之俗 
诗云京邑翼翼四方是则非先王之礼乐而示则于四方臣所未谕书闻不报

　　△辛替否

　　辛替否字协时京兆万年人景龙中为左拾遗时置公主府官属而安乐府补授尤滥武崇训死主弃故宅别筑第侈费过度又盛兴佛寺 
公私疲匮替否上疏曰古之建官员不必备九卿已下或有其位而阙其选故赏不僭官不滥士有完行家有廉节朝廷有余奉百姓有余食下 
忠于上上礼于下委裘而无仓卒之危垂拱而无颠沛之患夫事有惕耳目动心虑而行之于今不以为怪者臣得言之陛下百倍行赏十倍增 
官金银不供于印朿帛不充于锡何所媿于无用之臣何所歉于无力之士而使富商豪贾尽居缨冕之流鬻伎行巫咸涉膏腴之地古语曰福 
生有基祸生有胎且公主陛下爱子也选贤嫁之设官辅之倾府库以赐之壮第观以居之广池籞以嬉之可谓至重至怜也然用不合古义行 
不根人心将变爱成憎转福为祸何者竭人之力怨也费人之财怨也夺人之家怨也爱一女取三怨于天下使边疆之士不尽力朝廷之士不 
尽忠人心散矣独持所爱安归乎向使鲁王赏同诸壻则亦有今日之福无曩日之祸人徒见其祸不知祸所自来去年七月五日巳见其征矣 
而今事无改易尚更因循弃一宅造一宅忘前悔忽后祸臣窃谓陛下乃憎之非爱之也臣闻君以人为本本固则邦寍邦寍则陛下夫妇母子 
</div>
    <div class="pagination">
<a href="续通志_page528.html">上一页</a><span>...</span><a href="续通志_page524.html">524</a><a href="续通志_page525.html">525</a><a href="续通志_page526.html">526</a><a href="续通志_page527.html">527</a><a href="续通志_page528.html">528</a><span class="current-page">529</span><a href="续通志_page530.html">530</a><a href="续通志_page531.html">531</a><a href="续通志_page532.html">532</a><a href="续通志_page533.html">533</a><a href="续通志_page534.html">534</a><span>...</span><a href="续通志_page530.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
