<!DOCTYPE html>
<html>
<head>
    <meta charset="UTF-8">
    <title>文献通考 - 第 309 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 309 页/共 334 页</h1>
    <div class="content">    唐高祖武德元年七月，新丰鹦鹉谷水清。世传此水清，天下平。开皇初，暂清复浊，至是复清。  七年闰七月，长安古城盐渠水生盐，色红而味甘，状似方印。九年二月，蒲州河清。裴楷以为：“河，诸侯象；清，阳明之效也。”  太宗贞观十四年二月，陕州、泰州河清。十六年正月，怀州河清。  十七年十二月，郑州、滑州河清。  二十三年四月，灵州河清。  高宗永徽元年正月，济州河清。  二年十二月，卫州河清。  五年六月，济州河清十六里。  调露二年夏，丰州河清。武后时，来俊臣井水变赤如血，井中常有吁嗟声。  长安初，醴泉坊太平公主第井水溢流。又并州文水县猷水竭，武氏井溢。  长安中，晋州祠水赤如血。中宗神龙二年二月壬子，洛阳城东七里，地色如水，树木车马，历历见影，渐移至都，月馀乃灭。长安街中，往往见水影。昔苻坚之将死也，长安尝有是。景龙四年三月庚申，京师井水溢。占曰：“君凶。”又曰：“兵将起。”元宗开元二十二年八月，清夷军黄帝祠古井涌浪。二十五年五月，淄州、棣州河清。二十九年，亳州老子祠九井涸复涌。肃宗乾元二年七月，岚州合河关河三十里清如井水，四日而变。宝应元年九月甲午，太州至陕州二百馀里河清，澄彻见底。代宗大历末，深州У鹿县中有水影长七八尺，遥望见人马往来，如在水中，及至前，则不见水。德宗建中四年五月乙巳，滑州、濮州河清。十四年闰五月乙丑，滑州河清。贞元四年，自陕至河阴，河水黑，流入汴，至汴州城，一宿而复。十七年，福州剑池水赤如血。二十一年，夏，越州镜湖竭。是岁，朗州熊、武五溪水斗。占曰：“山崩川竭，国必亡。”又曰：“方伯力政，厥异水斗。”穆宗长庆元年七月，河水赤三日止。九月，灵州奏：“黄河清，从陕至定远界二百五十里见底。”文宗开成二年夏，旱，扬州运河竭。宣宗大中八年正月，陕州河清。懿宗咸通七年，郑州永福湖水赤如凝血者三日。八年七月，泗州下邳雨汤，杀鸟雀。水沸於火，则可以伤物，近火水也。雨者，自上而降；鸟雀，民象。僖宗光启元年正月，润州江水赤凡数日。中和三年秋，汴水入於淮水斗，坏船数艘。广明元年，汝州岘阳峰龙池涸。近川竭也。
    宋真宗咸平元年五月，抚州王羲之墨池水色变黑如。  大中祥符元年五月丁丑，泰山王母池水变红紫色。  四年二月己未，河中府宝鼎县瀵泉有光，如烛焰四五炬，其声如雷。郭璞注《尔雅》曰：“河东汾阴县有水口如车轮许，喷沸涌出，其深无限，名之为瀵。”即此也。泉本八眼，其一尤沸猛。上祀后土毕，临观之，七眼皆涌，此独澄然若鉴，诏赐泉北五龙庙曰神渊。  三年八月，解州盐池紫泉场水次二十许里不种自生，其味特嘉，命屯田员外郎何敏中往祭池庙。八月，东池水自成盐，仅半池，洁白成块，晶莹异常。祀汾阴经度制置使陈尧叟继献，凡四千七百斤，分赐，臣及诸军列校。  神宗元丰四年十月，环州河水变甘。  徽宗大观元年八月，乾宁军河清。  二年十二月，陕州河清，同州韩城县、阳县至清及百里，涉春不变。自是迄政和、宣和，诸路数奏河清，辄遣郎官致祭，宰臣等率百官拜表贺，岁以为常。
    高宗绍兴十四年五月，饶州乐平县何冲里，田陇数十百顷，当霁天无，田水如为物所吸，聚为一直西行，高平地数尺，不假是防而水自行；里南程氏家井水溢，亦高数尺，夭矫如长虹，声如雷，穿墙毁楼。二水斗於杉墩，且前且，约十刻乃解，各反故壑，与史记鲁、洛水斗同。占京房曰：“天子弱，诸侯力政，厥异水斗。”
    ○醴泉
    汉宣帝甘露二年，诏曰：“醴泉滂流，枯槁荣茂，赦天下。”
    後汉光武中元元年夏，京师醴泉涌出，饮之者痼疾皆愈，惟眇、蹇者不瘳。明帝永平十一年，醴泉出。
    隋文帝开皇二年，京师承明里醴泉出。
    唐元宗天宝三年三月，武威郡奏：“番禾县嘉瑞乡天宝山有醴泉涌出。”僖宗文德元年九月，韶殿前，穿井得甘泉。
    宋太宗雍熙二年五月，凤翔府言：“岐山县有泉，耆旧相传，时平则流，世乱则竭。自唐室中叶，此泉遂竭，至大中年复流。观察使崔珙奏之，诏书褒美，赐号润德泉，碑刻犹在，自後复竭。今忽涌溢，别出细泉数派，画图以闻。”
    真宗大中祥符元年二月，醴泉出蔡州汝阳县凤源乡，有疾者饮之皆愈。又相州永安县韩陵山牧童，掊地得泉深尺馀，汲取不竭，饮者宿疾皆愈。时或愆雨，祷之必应。四月丁巳，兖州乾封县民王用田中，有童儿掊土得小青钱数十，争取之，钱坠石罅，因发石，有涌泉二十四眼，味极甘美。又枯石河复有涌泉二十五眼。又一眼出，曾阜之上，信宿，势加倍。又别引数派，双鱼跃其中，有果实流出，似李而小，味甚甘，及今古钱百馀。封禅经度制置使王钦若，贮水驰驿以献。分赐近臣，诏设栏格，谨护之。六月，诏建亭，以“灵液”为额。  天禧二年闰四月，京师拱圣第十九营有涌泉，疾疠者饮之皆愈。诏建道观，名曰祥源。  神宗熙宁元年五月，京师开化坊醴泉出。  徽宗政和五年正月，河阳台观醴泉出。
    ○黑眚黑祥
    王莽地皇元年二月壬申，日正黑。莽恶之。
    後汉灵帝光和元年六月丁丑，有黑气堕所御温德殿庭中。（《东观记》曰：“堕所御温德殿庭中，如车盖隆起，奋迅，五色，有头，体长十馀丈，形貌似龙。”）
    晋怀帝永嘉五年十二月，黑气四塞。近黑祥也。帝寻沦陷，王室邱墟，是其应也。
    愍帝建兴二年正月己巳朔，黑雾著人如墨连夜，五日乃止。此近黑祥也。其四年，帝降刘曜。  元帝永昌元年十月，京师大雾，黑气蔽天，日月无光。十一月，帝崩。
    宋文帝元嘉三十年正月乙亥朔，会群臣於太极前殿，有青黑气从东南来，覆收宫上。二月甲子，元凶劭弑逆。
    梁元帝承圣三年六月，有黑气如龙见於殿内，近黑祥也。黑，周所尚色，今见於殿内，周师入梁之象。其年，为周所灭，帝遇害。
    陈宣帝大建五年六月，西北有黑属地，散如猪者十馀。《洪范五行传》曰：“当有兵起西北。”时後周将王轨，军於吕梁。明年，擒吴明彻，军皆覆没。
    唐代宗大历二年十月戊戌，黑气如尘，弥漫於北方。黑气，阴也。  德宗贞元四年七月，自陕至河阴，河水黑，流入汴，至汴州城下，一宿而复。近黑祥也。占曰：“法严刑酷，伤水性也。五行变节，阴阳相干，气色缪乱，皆败乱之象。”  十四年，润州有黑气如是，自海门山横亘江中，与北固山峙，又有白气如虹自金山出，与黑气交，将旦而没。  宣宗大中四年正月壬寅，黑气如带，东西际天。
    懿宗咸通十四年七月，僖宗即位，是月，黑气如盘，自天属含元殿庭。
    宋元丰末，尝有物大如席，夜见寝殿上，而神宗登遐。元符末，又数见，而哲宗山陵。至大观，渐昼见。政和元年以後，大作，每得人语声则出。先若列屋摧倒之声，其形仅丈馀，仿佛如龟，金眼，行动有声。黑气蒙之，不大了了，气之所及，腥血四洒，兵刃皆不能施。又或变人形，亦或为驴，自春历夏，昼夜出无时，遇冬则罕见。多在掖庭宫人所居之地，亦尝及内殿，後习以为常，人亦不大怖。宣和末，浸少出，而乱遂作。  徽宗政和三年夏至，宰臣何执中奉祠北郊。有黑气数丈出斋宫，行一里许，入坛，绕祭所，皆近人穿灯烛而过。俄又及於坛，礼将毕，忽不见。  徽宗宣和二三年春夏之际，洛阳府畿，忽有物如人，或蹲踞如犬。其色正黑，不辨眉目。始，夜则出掠小儿伤食之；後虽白昼，入人家为恶，所至喧然不安，谓之“黑汉”。有力者夜执枪棒自卫，亦有以作祸者，如此二岁乃熄。巳而北征事起，其後卒成夷狄之祸。  高宗建炎三年二月甲寅，日初出，两黑气如人形，夹日旁，至巳时初刻乃散。黑气，阴也，亦兵象。  孝宗乾道四年春，舒州雨黑米，坚如铁，破之，米心通黑。  晁熙十一年十二月戊辰夜，畿县新城深浦天雨黑水终夕，盈川。十六年六月，京城钱塘门旦启，黑风入，扬沙石，涂人惊避。  宁宗庆元元年，徽州黄山民家古井，风雨之夕，黑气出其中，波浪喷涌。皆黑祥也。
    ●卷二百九十八 物异考四
    ○火灾
    《春秋》桓公十四年“八月壬申，御廪灾。”董仲舒以为先是四国共伐鲁，鲁君臣内怠政事，外侮四邻，非能保守宗庙终其天年者也。刘向以为御廪，夫人入妾所舂米之藏以奉宗庙，时夫人有淫行（通於齐侯）挟逆心（欲弑桓公），天戒若曰，夫人不可以奉宗庙。  庄公二十年，“齐火灾”。刘向以为齐桓好色，以妾为妻，嫡庶屡更，故致火灾。  僖公二十年“五月乙巳，西宫灾”。董仲舒以为僖娶於楚，而齐媵之，胁公立为夫人。西宫，小寝，夫人所居也。若曰，妾何为居此宫！诛去之意也。宣公十六年，“成周宣榭火”。榭，所以藏乐器，宣其名也。董仲舒、刘向以为十五年王札子杀召伯、毛伯，天子不能诛。天戒若曰，不能行政令，何以礼乐为而藏之？成公三年“二月甲子，新宫灾”。《梁》以为宣宫。一曰宣公弑子赤而立，不当列於群祖，故天灾其庙。  襄公九年“春，宋灾”。晋侯闻之，问士弱曰：“宋灾，於是乎知有天道，何故？”对曰：“古之火正，或食於心，或食於朱，以出入火（师古曰：”朱音竹救反。“）。是故朱为鹑火，心为大火。陶唐氏之火正阏伯，居商邱，祀大火，而火纪时焉。相土因之，故商主大火，商人阅其祸败之衅必始於火，是以知有天道。”公曰：“可必乎？”对曰：“在道。国乱亡象，不可知也（韦昭曰：“大乱之君，天不复告，故无象。”）。”说曰：“古之火正，谓火官也，掌祭火星，行火政。季春昏，心星出东方，而朱、七星、鸟首正在南方，则用火；季秋，星入，则止火，以顺天时，救民疾。帝喾则有祝融，尧时有阏伯，民赖其德，死则以为火祖，配祭火星，故曰“或食於心，或食於朱也”。相土，商祖契之曾孙（师古曰：“契读曰亻契，音先列反。字或作，其用同耳。据诸典籍，相土即之孙，今云曾孙，未详其意。”），代阏伯後主火星。宋，其後也，世司其占，故先知火灾。贤君见变，能修道以除凶；乱君亡象，天不谴告，故不可必也。  三十年“五月甲午，宋灾”。刘向以为先是宋公听谗而杀太子痤，应火不炎上之罚也。昭公六年“六月丙戌，郑灾”。是春三月，郑人铸刑书。士文伯曰：“火见，郑其火乎？火未出而作火以铸刑器，藏争辟焉（著刑於鼎，故称刑器。法设下争，故云争辟）。火而象之，不火何为？”说曰：火星出於周五月，而郑以三月作火铸鼎，刻刑辟书，以为民约，是为刑器争辟。故火星出，与五行之火争明为灾，其象然也，又弃法律之占也。  九年“夏四月，陈火”。时楚灵王灭陈，郑裨灶曰：“五年，陈将复封封，五十二年而遂亡。”子产问其故，对曰：“陈，水属也。火，水妃也，而楚所相也。今火出而火陈，逐楚而建陈也。妃以五成，故曰五年。岁五及鹑火，而後陈卒亡，楚克有之，天之道也。”说曰：颛顼以水王，陈其族也（师古曰：“陈，舜後也。舜本出颛顼。”）。今兹岁在星纪，後五年在大梁。大梁，昴也。金为水宗，得其宗而昌，故曰“五年陈将复封”。楚之先为火正，故曰“楚所相也”。天以一生水，地以二生火，天以三生木，地以四生金，天以五生土。五位皆以五而合，而阴阳易位，故曰“妃以五成”。然则水之大数六，火七，水八，金九，土十。故水以天一为火二牡，木以天三为土十牡，土以天五为水六牡，火以天七为金四牡，金以天九为木八牡。阳奇为牡，阴耦为妃（师古曰：“奇音居宜反。”）。故曰“水，火之牡也；火，水妃也”。於《易》，《坎》为水，为中男，《离》为火，为中女，盖取诸此也。自大梁四岁而及鹑火，四周四十八岁，凡五及鹑火，五十二年而陈卒亡。火盛水衰，故曰“天之道也”。哀公十七年七月己卯，楚灭陈。  昭公十八年“五月壬午，宋、卫、陈、郑灾”。董仲舒以为象王室将乱，天下莫救，故灾四国，言亡四方也。
    定公二年“五月，雉门及两观灾。”（师古曰：“雉门，公宫南门也。两观谓阙。”）董仲舒、刘向以为此皆奢僭过度者也。先是，季氏逐昭公，昭公死於外（师古曰：“谓死於乾侯。”）。定公即位，不能诛季氏，又用其邪说，淫於女乐，而退孔子（师古曰：“齐人归女乐，季桓子劝定公受之，君臣相与观之，废朝礼三日，孔子乃行。”）。天戒若曰，去高显而奢僭者。一曰，门阙，号令所由出也，今舍大圣而纵有罪，亡以出号令矣。京房《易传》曰：“君不思道，厥妖火烧宫。”  哀公三年“五月辛卯，桓、宫灾”。董仲舒、刘向以为此二宫不当立，违礼者也。哀公又以季氏之故不用孔子。孔子在陈闻鲁灾，曰：“其桓、之宫乎！”以为桓，季氏之所出，，使季氏世卿者也。  四年“六月辛卯，亳社火（师古曰：“亳社，殷社也。”）。”董仲舒、刘向以为亡国之社，所以为戒也（师古曰：“存其社者，欲使君常思敬慎，惧危亡者也。”）。天戒若曰，国将危亡，不用戒矣。《春秋》火灾，屡於定、哀之，不用圣人而纵骄臣，将以亡国，不明甚也。一曰，天生孔子，非为定、哀也，盖失礼不明，火灾应之，自然象也。
    汉惠帝四年十月乙亥，未央宫凌室灾（藏冰之室）；丙子，织室灾（织作之室）。刘向以为太后立鲁元公主女为皇后。凌室所以供养饮食，织室所以奉宗庙衣服，与《春秋》御廪同又。天戒若曰，皇后亡奉宗庙之德，将绝祭祀。其後，帝崩，后亡子，取后宫美人子立之。吕后崩，诸吕为乱，大臣诛之而立文帝，惠后幽废。  高后元年五月丙申，赵丛台灾。刘向以为时吕氏女为赵王后，嫉妒，将为谗口以害赵王。王不悟，卒见忧死。  文帝七年六月癸酉，未央宫东阙罘ぜ灾（师古曰：“罘ぜ，谓连阙曲阁也，以覆重刻垣墉之处，其形罘ぜ然，一曰屏也。罘音浮。”如淳曰：“阙与其两傍俱灾也。”）。刘向以为东阙所以朝诸侯之门也，罘ぜ在其外，诸侯之象也。汉封诸侯王，连城数十。贾谊等以为违古制度，必将叛逆。先是，淮南、济北皆诛反，其後七国举兵而诛。  景帝中五年八月己酉，未央宫东阙灾。时栗太子以罪废，自杀。丞相周亚夫下狱死。  武帝建元六年六月丁酉，辽东高庙灾。四月壬子，高园便殿火。董仲舒对以。“《春秋》时，亳社、两观、桓庙灾，四者皆不当立，天皆燔其不当立者以示鲁。今高庙不当居辽东，高园殿不当居陵旁，於礼亦不当立，与鲁所灾同。”
    按：古者诸侯不敢祖天子，则高庙不当立於辽东也。古者墓以藏体魄，庙以宅神灵，故祭於庙，不祭於墓，则高园殿不当居陵旁也。二者皆失礼之事，谓天燔其不当立者以示警犹之可也。而仲舒所对，累数百言，至谓：“天灾若语陛下：‘视亲戚贵属在诸侯远正最甚者，忍而诛之，如吾燔辽东高庙；视近臣在国中处旁仄及贵而不正者，忍而诛之，如吾燔高园殿’。”大概劝帝以多行杀戮，而於郡国陵墓不当立庙之说，略无所发明。帝采其说，而使仲舒弟子吕步舒治淮南狱，深竟党，与坐死者甚众。盖此对徒足以启帝之忍心，而略不能革汉之失礼矣。故氐取其两言，而馀语则尽削之云。
    武帝太初元年十一月乙酉，未央宫柏梁台灾。先是，大风发其屋，夏侯始昌先言其灾曰。後有江充巫蛊卫太子事。  昭帝元凤元年，燕城南门灾。刘向以为时燕王使邪臣通於汉，为谗贼，谋逆乱。南门者，通汉道也。  四年五月丁丑，孝文庙正殿灾。刘向以为是岁正月，上加元服，有明哲之性。而大将军光久秉政不归，亡周公之德，将有国害。故正月加元服，五月而灾见。古之庙皆在城中，孝文庙始出居外，天戒若曰，去贵而不正者。宣帝既立，光犹秉政，骄溢过制，妻显弑后，随以诛灭。  宣帝甘露元年四月丙申，中山太上皇庙灾。甲辰，孝文庙灾。  元帝初元三年四月乙未，孝武园白鹤馆灾。刘向以为先是前将军萧望之、光禄大夫周堪辅政，为佞臣石显、许章等所谮，望之自杀，堪废黜。明年，白鹤馆灾。园中五里驰逐走马之馆（五里者，言周回五里），不当在山陵昭穆之地。天戒若曰，去贵近逸游不正之臣，将害忠良。後章坐走马上林下烽驰逐免官（夜於上林苑下举火驰射也）。  永光四年六月甲戌，孝宣杜陵园东阙南方灾。时上复用周堪、张猛等，石显终欲害之。园陵小於朝廷，阙在司马门中，内臣显之象也。孝宣，亲而贵；门阙，法令所从出也。天戒若曰，去法令，内臣亲而贵者必为国害。後显卒害猛。
    按：鲁哀公三年，桓、僖宫灾。《左传》载：孔子在陈，闻火，曰：“其桓、僖乎？”杜征南注以为桓、僖亲尽而庙不毁，故天示以灾。《公羊传》之说亦然。盖逾礼毕而以谄渎事神，则神亦不享其祭，故天降之灾，非曰桓、僖有以获罪於天，而火焚其庙也。至仲舒、刘向则谓以季氏之故，桓则季氏所出，而僖则使季氏世卿者。於是以为其咎不在当时之君，而归过於祖宗，其说凿矣。至其论汉世以来之灾异，如高庙之火，以为为诸侯王、大臣；文庙之火，以为为霍光；宣庙之火，以为为石显。夫诸侯王之过制，霍光之专擅，石显之奸欺，所以致之者，时君之过也，於先代何预？且曰贵而不正者天燔之，是天欲示警於子孙而焚其祖宗之庙，盖亦迂远而不切矣。况宗庙，人主所严事者也。灾延宗庙，变异不小，不思侧身行以谢天地祖宗，而方且以骄恣专擅之臣拟之，以为天恶而欲燔之以示戒，其说不亦谬乎！
    成帝建始元年正月乙丑，皇考庙灾。初，宣帝为昭帝後而立父庙，於礼不正。又时大将军王凤擅朝，将害国家，故天见象。  鸿嘉三年八月乙卯，孝景庙北阙灾。十一月甲寅，许皇后废。  永始元年正月癸丑，大宫凌室灾。戊午，戾后园南阙灾。时赵飞燕大幸，许后既废，上将立之，故天见象於凌室，与惠帝四年同应。又戾后起於微贱，与赵氏同应。天戒若曰，微贱亡德之人不可以奉宗庙，将绝祭祀。  四年四月癸未，长乐宫临华殿及未央宫东司马门灾。六月甲午，孝文霸陵园东阙南方灾。长乐宫，成帝母王太后所居也。未央宫，帝所居也。霸陵，太宗盛德园也。时太后三弟相续秉政，举宗居位，充塞朝廷，将害国家，故天象仍见。哀帝建平三年正月癸卯，桂宫鸿宁殿灾。帝祖母傅太后所居也。时傅太后欲与成帝母等号齐尊，大臣以谏获罪。後三年，帝崩，傅氏诛灭。  平帝元始五年七月己亥，高皇帝原庙殿门灾尽。时平帝幼，王太后临朝，委政王莽，将篡汉祚，堕高帝宗庙，故天象见也。
    王莽地皇三年二月，霸桥灾，数千人以水沃救，不灭。
    後汉光武建武六年十二月，雒阳市火。  二十四年正月戊子，雷雨霹雳，火灾高庙北门。  明帝永平元年六月己亥，桂阳火飞来，烧城寺。  章帝建初元年十二月，北宫火烧寿安殿，延及右掖门。  元和三年六月丙午，雷雨，火烧北宫朱爵西阙。  和帝永元八年十二月丁巳，南宫宣室殿火。时帝幸北宫，窦太后在南宫。明年，窦太后崩。  十三年八月己亥，北宫盛馔门ト火。时和帝幸邓贵人，阴氏以罪废死，立邓贵人为皇后。  十五年六月辛酉，汉中城固南城门灾。此孝和皇帝将绝世之象也。其後二年，帝崩，殇帝及平原王皆早夭，和帝世绝。  安帝永初元年十二月，河南郡县火，烧杀百五人。  二年，河南郡县又失火，烧五百八十四人。四月甲寅，汉阳河阳城中失火，烧杀三千五百七十人。先是和帝崩，立殇帝，复早夭，平原王胜有废疾，乃更立清河王子，是为安帝。四年三月戊子，杜陵园火。  元初四年二月壬戌，武库火，烧兵物一百一十五种，直千万以上。时羌叛，大发兵御之，积十馀年，天下厌苦兵役。  延光元年八月戊子，阳陵园寝殿灾。凡灾发於先陵，此太子将废之象也。若曰：不当废太子以自翦，如火不当害先陵之寝也。明年，上以谗言废皇太子为济阴王。後二年，宫车晏驾。中黄门孙程等十九人起兵殿省，诛贼臣，立济阴王。  四年秋七月乙丑，渔阳城门楼灾。  顺帝永建三年七月丁酉，茂陵园寝殿灾（《古今注》曰：“二年五月戊辰，守宫失火，烧宫藏财物尽。四年，河南郡县失火，烧人六畜。”）。  阳嘉元年，恭陵庑灾，及东西幕府火。（《古今注》曰：“十二月，河南郡国火烧庐舍，杀人。”）太尉李固以为奢僭所致。陵之初造，祸及枯骨，规广治之尤饰。又上欲更造宫室，益台观，故火起幕府，烧材木。  永和元年十月丁未，承福殿火（臣昭按《杨厚传》是灾）。先是爵号阿母宋娥为山阳君；后父梁商本国侯，又多益商封。商子冀不袭父爵，别封襄邑侯。皆过差非礼。  汉安元年三月甲午，雒阳刘汉等百九十七家为火所烧（《古今注》曰：“火或从室屋物中，不知所从起，数月乃止。”）。後四年，宫车比三晏驾，建和元年君位乃定。  桓帝建和六年五月癸丑，北宫掖庭中德阳殿火，及左掖门。时梁冀挟奸谮杀太尉杜乔。是後梁太后崩，梁氏诛灭。  延熹四年正月辛酉，南宫嘉德殿火。戊子，丙署火。二月壬辰，武库火。五月丁卯，原陵长寿门火。先是亳后因贱人得幸，号贵人，为后。上以后母宣为长安君，封其兄弟，受宠隆崇，又多封无功者。去年春，白马令李坐直谏死。至此彗除心、尾，火连作。五年正月壬午，南宫丙署火。四月乙丑，恭北陵东阙火。戊辰，虎贲掖门火。五月，康陵园寝火。甲申，中藏府承禄署火。七月已未，南宫承善闼内火。  六年四月辛亥，康陵东署火。七月甲申，平陵园寝火。  八年二月己酉，南宫嘉德署、黄龙千秋万岁殿皆火。四月甲寅，安陵园寝火。闰月，南宫长秋、和欢殿後钩盾、掖庭、朔平署各火。十一月壬子，德阳前殿西ト及黄门北寺火，杀人（《袁山松书》曰：“是时连月有火灾，诸官寺或一日再三发。又夜有讹言，击鼓相惊。陈蕃、刘志茂上疏谏曰：‘古之火皆君弱臣强，极阴之变也。前始春而狱刑惨，故火不炎上。前入春节连寒，木冰，暴风折树，又八九州郡并言陨霜杀菽。《春秋》晋执季孙行父，木为之冰。夫气弘则景星见，化则五星开，日月蚀。灾为己然，异为方来，恐卒有变，必於三朝，唯言政可以巳之。愿察臣前言，不弃愚忠，则元元幸甚。’书奏不省。”）。九年三月癸巳，京都夜有火光转行，民相惊噪（《袁山松书》曰：“是时宦竖专朝，钩党事起，上寻无嗣，陈蕃、窦武为曹节等所害，天下无复纪纲。”）。  灵帝熹平四年五月，延陵园灾。  光和四年闰月辛酉，北宫东掖庭永巷署灾（陈蕃谏云：“楚女悲而西宫灾，不御宫女，怨之所致也。”）。  五年五月庚申，德阳前殿西北入门内永乐太后宫署火。  中平二年二月己酉，南宫台灾。庚戌，乐城门灾（南宫中门），延及北阙道，西烧嘉德、和欢殿。案台之灾自上起，榱题数百，同时并然，若就县华镫，其日烧尽，延及白虎、威兴门、尚书、符节、兰台。夫台者，乃周家之所造也，图书、术籍、珍玩、宝怪皆所藏在也。京房《易传》曰：“君不思道，厥妖火烧宫。”是时黄巾作慝，七州二十八郡同时俱发，百姓死伤过半。灵帝虐侈滋甚，官非其人，政以贿成。天戒若曰，放贤赏淫，何以旧典为？故焚其台门秘府也。其後三年，灵帝暴崩，继以董卓之乱，火三日不绝，京都邱墟。  献帝初平元年八月，霸桥灾。其後三年，董卓见杀。
    魏明帝太和五年五月，清商殿灾。初，帝为平原王，纳河南虞氏为妃。及即位，不以为后，更立典虞车工卒毛嘉女为后。后本仄微，非所宜升，以妾为妻之罚也。青龙元年六月，洛阳宫鞠室灾。  二年四月，崇华殿灾，延於南ト，缮复之。至三年七月，此殿又灾。帝问高堂隆：“此何咎也？於礼宁有祈禳之义乎？”对曰：“夫灾变之发，皆所以明教诫也，惟率礼德可以胜之。《易传》曰：‘上不俭，下不节，孽火烧其室。’又曰：‘君高其台，天火为灾。’此人君苟饰宫室，不知百姓空竭，故天应之以旱，火从高殿起也。按《旧占》曰：‘灾火之发，皆以台榭宫室为诫。’今宜罢散作役，务从节约，清扫所灾之处，不敢於此有所营造，{艹}莆（上所甲反，下音甫）嘉禾必生此地，以报陛下虔恭之德。”帝不从。遂复崇华殿，改曰九龙。以郡国前後言龙见者九，故以为名。多弃法度，疲众逞欲，以妾为妻之应也。
    吴孙亮建兴元年十二月，武昌端门灾，改作端门，又灾内殿。门者，号令所出；殿者，听政之所。时诸葛恪执政，矜慢放肆，孙峻总禁旅，险害终著。恪丧众殄人，峻授政於，废亮也。  太平元年二月朔，建业火。时孙执政，矫诏杀吕据、滕允。明年，又杀朱异。弃法律逐功臣之罚也。  孙休永安五年二月，城西门北楼灾。  六年十月，石头小城火。时嬖人张布专国，多行无礼。  孙皓建衡二年三月，大火，烧万家，死者七百人。时皓制令诡暴，弃法度，诛名士，後宫女谒盛行。
    晋武帝太康八年三月乙丑，震灾西ト楚王所止坊及临商观窗。  十年四月癸丑，崇贤殿灾。十月庚辰，含章鞠室、成堂前庑、景坊东屋、晖章殿南ト火。时有上书曰：“汉王氏五侯，兄弟迭任，今杨氏三公，并在大位，故天变屡见，窃为陛下忧之。”由是杨珧（音遥）求退。是时帝纳冯统（都敢反）之，废张华之功，德杨骏之谗，离卫之宠，此逐功臣之罚也。明年，宫车晏驾。其後楚王承窃发之旨，戮害二公，身亦不免。震灾其坊，又天意乎。  惠帝元康五年闰月庚寅，武库火。张华疑有乱，先命固守，  然後救火。是以累代异宝，王莽头，孔子屐（其逆反），汉高祖断白蛇剑及二百万人器械，一时荡尽。是後愍怀见杀，太子之罚也。天戒若曰，冢嗣将倾，社稷将泯，禁兵无所复施，皇旅又将谁卫。帝后不悟，终丧四海。  八年十一月，高原陵火。时贾后凶恣，贾谧专朝，恶罪宜见诛绝之应。  永兴二年七月甲午，尚书诸曹火起，延崇礼闼及阁道。夫百揆主化之本，王者弃法律之应也。後清河王覃入嗣，不终於位，又杀太子之罚也。孝怀帝永嘉四年十一月，襄阳火，烧死者三千馀人。时王如自号大将军、司雍二州牧，众四五万，攻略郡县。此下陵上，阳失其节之应也。  元帝太兴中，王敦镇武昌，武昌灾，火起，兴众救之，於此而发於彼，东西南北数十处俱应，数日不绝。旧说所谓“滥炎妄起，虽兴师众不能救之”之谓也。干宝以为“此臣而君行，亢阳失节，是为王敦陵上，有无君之心，故灾也。”  永昌二年正月癸巳，京都大火。三月，饶安、东光、安陵三县火，烧七千馀家，死者万五千人。  明帝太宁元年正月，京都火。是时王敦威侮朝廷，多行无礼，内外臣下咸怀怨毒，极阴生阳也。  成帝咸和二年五月，京师火。  康帝建元元年七月庚申，吴郡灾。  穆帝永和五年六月，震灾石季龙太武殿及两庙端门。震灾月馀乃灭，金石皆尽。其後季龙死，大乱，遂灭亡。
    海西公太和中，郄为会稽太守。六月，大旱，灾，火烧数千家，延及山阴仓米数百万斛，炎烟蔽天，不可扑灭。此亦桓温强盛，将废海西，极阴生阳之应也。  孝武帝宁康元年三月，京都风火大起。是时桓温入朝，志在陵上，少主践位，人怀忧恐，此与太宁火事同。  太元十年正月，国子学生因风放火，焚房百馀。是後考课不厉，赏黜无章。盖有育才之名，而无收贤之实，此不哲之罚先兆也。  十三年十二月乙未，延贤堂灾。是月景申，螽斯则百堂及客馆、骠骑府库皆火。於时朝多弊政，衰陵日兆，不哲之罚，皆有象类，主相不悟，终至乱亡。会稽王道子宠幸尼及甘（武酣反，老女称）母，各树用其亲戚，乃至出入宫掖，礼见人主。天戒若曰，登延贤堂及客馆者多非其人，故灾之也。又孝武帝更不立皇后，宠幸微贱张夫人，夫人骄妒，皇子不繁，乖“螽斯则百”之道，故灾其殿焉。道子复赏赐不节，故府库被灾，斯亦其罚也。安帝隆安二年三月，龙舟二乘灾。是水火也。其後桓元篡位，帝乃播越。天戒若曰，王者流迁，不复御龙舟，故灾之耳。  元兴元年八月庚子，尚书下舍曹火。时桓元遥录尚书，故天火，示不复居也。  三年，卢循攻略广州，刺史吴隐之闭城固守。其十月壬戌夜，火起。时百姓避寇盈满城内，隐之惧有应贼者，但务严兵，不先救火。由是府舍焚荡，烧死者万馀人，因遂散溃，悉为贼擒。  义熙四年七月丁酉，尚书殿中吏部曹火。  九年，京都大火，烧数千家。  十一年，京都所在大行火灾，吴界尤甚。火防甚峻，犹日不绝。王弘时为吴郡，昼在听事，见天上有一赤物下，状如信幡，遥集路南人家屋上，火即大发。弘知天为之灾，故不罪火主。此帝室衰微之应也。
    宋文帝元嘉五年正月戊子，都下大火。  七年十二月，都下火，延烧大社北墙。二十九年三月壬午，都下火。
    齐东昏侯永元二年七月甲申，宫内火，惟东ト内明帝旧殿数区及太极殿以南得存，馀皆荡尽。
    梁武帝天监元年五月，有盗入南、北掖，烧神武门、总章观。时帝初即位，而火烧观阙，不祥之甚。既而太子薨，皇孙不得立。及帝暮年，惑於朱异之口，果有侯景之乱，宫室多被焚烧，天诫所以先见也。  普通二年五月，琬琰殿火，延烧後宫三千馀。  中大通元年，朱雀航华表灾。明年，同泰寺灾。大同三年，朱雀门灾，水火也。时帝崇尚佛道，宗庙牲，皆以面代之。又数诣寺扌舍身为奴，王公以下赎之。天变数见而不悟，後卒以亡。
    陈武帝永定三年，重殿灾。
    东魏孝静天平二年十一月，阊阖门灾。是时齐神武作宰，而大野拔斩樊子鹄，以州来降，神武听谗而杀之。司空元晖免。逐功臣、大臣之罚也。  武定五年八月，广宗郡火，烧数千家。
    後齐後主天统三年，九龙殿灾，延烧西廊。  四年，昭阳、宣光、瑶华三殿灾，延烧龙舟。是时谗言任用，正士道消，祖孝徵作歌谣，斛律明月以诛死。谗夫昌，邪胜正之应也。京房《易传》曰：“君不思道，厥妖火烧宫。”
    隋文帝开皇十四年，将祠泰山，令使者致石象神祠之所。未至数里，野火起，烧像碎如小块。时帝颇信谗言，猜阻骨肉，滕王瓒失志而死，创业功臣，多被夷灭，故天见变，而帝不悟。其後太子勇竟被废戮。  炀帝大业十二年，显阳门灾，旧名广阳，则帝之姓名。国门之崇显，号令之所由出也。时帝不遵法度，骄奢荒怠，信谗害忠。天意若曰，害广阳也。
    唐太宗贞观四年正月癸巳，武德殿北院火。  二十三年三月，甲弩库火。高宗永徽五年十二月乙巳，尚书司勋库火。  显庆元年九月戊辰，恩州、吉州火，焚仓廪、甲仗、民居二百馀家。十一月己巳，饶州火。  武太后证圣元年正月丙申夜，明堂火，武太后欲避正殿，彻乐。宰相姚以为火因人，非天灾也，不宜贬损。后乃御端门观，，引建章故事，复作明堂以厌之。是岁，内库灾，燔二百馀区。万岁通天元年三月壬寅，抚州火。  久视元年八月壬子，平州火，燔十馀家。中宗景龙二年二月，东都凌空观灾。  元宗开元五年十一月乙卯，定凌寝殿火。是岁，洪州、潭州灾，延烧州署，州人见有物赤而暾暾飞来，旋即火发。十五年七月甲戌，兴教门楼柱灾。是年，衡州灾，延烧三百馀家，州人见有物大如瓮，赤如烛笼，所至火即发。  十八年二月丙寅，大雨雪，俄而雷震，左飞龙厩灾。占曰：“天火烧厩，兵大起。”十月乙丑，东都宫佛光寺火。  天宝二载六月，东都应天门观灾，延烧左、右延福门，经日不灭。京房《易传》曰：“君不思道，天火燔其宫室  。”九载三月，华狱庙灾，时帝将封西岳，以庙灾乃止。  十载八月丙辰，武库灾，燔兵器四十馀万。武库，甲兵之本也。  肃宗宝应元年十二月己酉，太府左藏库火。  代宗广德元年十二月辛卯夜，鄂州大风，火发江中，焚舟三十艘，延及岸上民居二千馀家，死者数千人。  大历十年二月，庄严寺浮图灾。初有疾风震电，俄而火从浮图中出。  德宗贞元元年，江陵度支院火，焚江东租赋百馀万。  十三年正月，东都尚书省火。十九年四月，家令寺火。宪宗元和二年七月，洪州火，燔民舍万七千家。  七年六月，镇州甲仗库灾，主吏坐死者百馀人。  八年，江陵大火。  十一年十一月甲戌，元陵火。李师道起宫室於郓州，将谋乱，既成而火。  文宗太和二年十一月甲辰，禁中昭德寺火。延至宣政东垣及门下省，宫人死者数百人。  三年十月癸丑，使内火。  四年三月，陈州、许州火，烧万馀家。十月浙西火。  八年三月，扬州火。皆燔民舍千区。五月己巳，飞龙驹中厩火。十月，扬州市火。燔民舍数千区。十二月，禁中昭成寺火。  开成二年六月，徐州火，延烧居民三百馀家。  四年十二月乙卯，乾陵火。丁丑晦，扬州市火，燔民舍数千家。  武宗会昌元年五月，潞州市火。三年六月，西内神龙寺火；万年县东市火，焚庐舍甚众。  六年八月，葬武宗，辛未，灵驾次二原县，夜大风，行宫幔城火。  僖宗乾符四年十月，东都圣善寺火。  昭宗大顺二年六月乙酉，幽州市楼灾，延及数百步。七月癸丑甲夜，汴州相国寺佛阁灾。是日暮，微雨，震电，或见有赤块转门谯藤网中，周而火作。顷之，赤块北飞，转佛阁{滕}网中，亦周而火作。既而大雨暴至，平地水深数尺，火益甚，延及民居，三日不灭。
    後唐明帝天成四年十一月，汝州火，烧羽林军营五百馀（先是，司天奏：“荧惑入羽林，请京师为火备。”至是应之）。  长兴二年四月，汴州封禅寺门上忽有火起，延烧近寺庐舍，相次黎阳县亦火。
    後晋高祖天福三年十一月，襄州奏，火焚居民千馀家。
    周世宗显德五年四月，吴越王钱弘ㄈ奏：“十日夜，杭州火，焚烧府署殆尽。”上命中使赍诏恤问。
    宋太祖建隆元年，宿州火，燔民舍万馀区。  二年三月，内酒坊火，燔舍百八十区，酒工死者三十馀。  三年正月，滑州甲仗库火，燔仪门及军资库一百九十区，兵器、钱帛并尽。开封府通许镇民家火，燔庐舍三百四十馀区。二月，安州牙吏施延业家火，燔民舍并显义军营共六百馀区。五月，京师相国寺火，燔舍百馀区。海州火，燔数百家，死者十八人。  乾德四年二月，岳州衙署、廪库火，燔市肆、民舍殆尽，官吏逾城仅免。  三年，陈州火，燔民舍数千区。潭州火，燔民舍五百区；逾月，民死者三十六人。是春，诸州言火者甚众。八月，衡州火，燔公署、仓库、民舍，仅存者千馀区。  五年，京师建隆观火。  开宝二年八月，辰州廨火，及燔军资库。  五年七月，忠州廨火，仓库殆尽。七年九月，亳州永城县火，燔民舍一千八十四区，  八年四月，洋州火，燔州廨、民舍千七百区。亳州永城县火，燔军营、民舍千九百八十区，死者九人。  太宗太平兴国七年八月，益州西仓灾。雍熙元年五月丁丑，乾元、文明二殿灾。初夕，阴雷震，火起月华门，翊日辰巳方止。  二年九月庚戌夜，楚王元佐宫火，燔舍数百区。王自是以疾废於家。端拱元年二月，安军威棹营火。  二年三月，衡州火，燔州县官舍、仓库、军营三百馀区。又崇贤坊有乌衔火，燔数十处，七日不灭。  晁化三年十月，蔡州怀爱军营火，燔汝河桥民居、官舍三千馀区，死者数人。十二月，建安军城西火，燔民舍、官廨等殆尽。四年二月，永州保安津舍火，飞焰过江，烧州门及民屋三百馀家。  真宗咸平二年四月，池州仓火，燔米八万七千斛。  景德元年正月，平虏军营火，焚居民庐舍甚众。  四年十一月，郢州火，仓库并尽。大中祥符元年正月，桂州甲仗库灾。  二年四月，州火，燔军营、民舍殆尽。七年，雄州甲仗库火，八年二月甲寅，宗正寺火。四月壬申夜，荣王元俨宫火，自三鼓北风甚，癸酉亭午乃止，延燔承天祥符门、内藏左藏库、朝元门、崇文院、秘阁、天书法物内香药库。  九年五月甲子，左天厩坊草场火。  天禧二年二月戊寅，北宅蔡州团练使德雍院火，延燔数百区。  三年春，京师多火。六月，永州军营火，延民舍数百区。  仁宗天圣七年六月丁未，玉清昭应宫灾。初，大中祥符元年，诏建宫以藏天书，七年宫始成，凡三千六百一十楹。至是，火发夜中，大雷雨，至晓而尽。明道元年八月壬戌，文德殿成。是夜，中火，延燔崇德、长春、滋福、会庆、延庆、崇徽、天和、承明八殿。  景三年七月庚子，太平兴国寺，火起阁中，延燔开先殿及寺舍数百楹。是夕，大雨雹。  宝元三年六月丁丑，益州火，焚民庐舍三千馀区。康定元年六月乙未，南京鸿庆宫神御殿火。  庆历三年十一月丙寅，上清宫火。  八年正月壬午，江宁府火。初，李景在江南大建宫室、府事，其制多仿帝室，至是一夕而焚，惟存一厅，乃玉烛殿也。  至和二年，并州太宗神御殿火。  嘉三年正月，温州火，燔屋万四千，死者五十人。  神宗治平四年十二月壬子夜，睦亲宫火，焚九百馀；甲寅，广亲宫又火。  熙宁六年二月丙申，永昌陵上宫火，燔东城门。  七年九月壬子，三司火，自巳至戌，焚屋千八十楹，案牍殆尽。十年正月，仙韶院火，撤屋二百五十楹。三月丙子，开封府火。元丰元年八月，邕州火，焚官舍千三百四十六区，诸军衣万馀袭，帛军器百五十万。  四年六月，衡州火，烧官舍、民居七千二百楹。又钦州，亦大雷震，火焚城屋。  五年二月，洞真宫火。  八年二月辛巳，开宝寺火。时寓礼部贡院於寺，点检试卷官翟曼、陈方、马希孟焚死，吏卒死者十四人。  哲宗元元年三月，宗室宫院火。  六年十二月，开封府火。  绍圣三年三月初七日，尚书省火，寻扑灭。上谕执政：禁中屡火，方醮禳，巳罢春宴，仍不御垂拱殿三日。  四年七月甲子，禁中火。  元符元年四月，宗室宫院火。徽宗建中靖国元年六月壬寅，集禧观火，大雨中久而後灭。  崇宁二年六月，太一宫火。  三年三月辛丑，大内火。  政和三年四月，苏州火，延烧公私屋一百七十馀。五月辛丑，京师大盈仓火。是岁，成都府大慈寺、温州纯州皆火。八年九月，掖庭大火，自甲夜达晓，大雨如倾，火益炽，几{灬}五千馀，後苑广圣宫及宫人所居几尽，焚死者甚众。  钦宗靖康元年十二月丙子夜，尚书省火，延烧礼、祠、工、刑、吏部，拆尚书省牌掷火中禳之乃息。  二年三月戊戌，天汉桥火，焚百馀家。顷之，都亭驿又火。己酉，保康门火。  高宗绍兴元年十月乙酉，行在、越州大火，民多露处（令有司赈缗粟，弛财苇之征）。十二月辛未，越州再火，吏部文书多焚；乙酉，降旨移跸钱塘  。二年正月丁巳，宣州大火，燔城中民舍几尽。五月庚辰，行在临安府大火，顷刻，跨山亘六七里，燔民舍一万数千家。十二月甲午，行都大火，燔吏刑工部、御史台、官府、民庐、军垒尽，乙未旦乃熄，铨选文书无存者（令户部发廪赈焚室）。  三年九月庚申，行都阙门外民庐火，燔者甚广（令户部发廪以赈，命有司火政）。  四年正月戊寅，行都火，燔民庐数千家。  六年二月，行都屡火，通燔千馀家（诏沿流州县几执奸者，以李光言而止）。十二月，行都大火，燔民庐万馀家，人有灼死者。时上以刘豫入寇亲征，都民之暴露者多冻死（令留守秦桧发户部米以赈）。  七年二月丁酉，太平州大火，州治宣抚司及官舍民庐、帑藏、文书皆尽，民之死於火者甚众，录事参军吕应中死其职，当涂县丞李致虚亦死焉。  九年二月己卯，行都火。七月壬寅，复火。  十年十月，行都火、燔民庐、官舍，延及省部。十一月丁巳，温州大火，燔州学、酤征舶等务、永嘉县治及民庐千馀家。  十一年七月，婺州大火，燔郡狱、仓场务、寺观甚广，民庐几毁其半。九月甲寅，建康府火，燔府治三千馀区，民庐三千馀家。十二年二月辛巳，镇江府火，燔仓米数万石，刍六万束，民居之焚者尤众。是月，太平、池州及芜湖县火，皆燔民庐。四月庚辰，行都火。九月甲子，行都民居火，经夕，渐近太室而灭（乙丑，令有司撤火道，周庙垣二十步）。十七年十二月辛亥，静江府火，燔民舍甚众。  二十年正月壬午，行都火，燔吏部文书皆尽。二十六年，潭州南岳庙火（即请复作庙，令有司给以缗粟）。二十九年四月，镇江府火，焚军垒、民庐（令有司予财赈粟）。  雍熙乾道元年春，德安府应城县厩驿火。  二年冬，真州六合县武锋军垒火。十二月，婺州火。自是火患不息，人火之也。  九年九月，台州火，经夕，至於翌日昼漏半，燔郡狱、县治、酝务及民庐七千馀家。  晁熙元年十二月丁巳，泉州火，燔城楼、民舍五十馀家（令有司赈恤）。二年六月戊午，潭州南岳庙火（令有司给钱万五千缗、粟三千斛改作）。八月，严州火（令守臣恤之）。十一月癸亥，丽正门内东庑灾。是岁，泸州火（郡上焚室之书不实，部刺史张之俱坐贬秩）。  三年九月，大内射殿灾，延及东宫门。  四年十一月辛酉，鄂州南市火，暴风通夕，燔民舍千馀家（令漕臣、郡守赈恤之）。  五年四月庚寅，兴州沙市火，燔民舍三百四十馀家，人有焚死者。十一月，和州牧营火，燔一百六十区（禁旅番上者居之也）。  七年二月，江陵府沙市大火，燔民舍数千家，江舰焚溺不可胜计，灼死者甚众。八月，温州试士，丁酉，火作於贡闱（上令籍元卷姓名再试，防其溢於外贯也）。  八年正月，扬州火。  九年九月合州大火，燔民居几尽，官舍仅有存者。  十二年八月，温州火，燔城楼、居民庐四百馀家。十月，鄂州大火，燔民居万馀家。江风暴作，结庐於是、泊舰於岸者，焚溺无遗（令守臣恤之，且止民毋是居）。  十四年五月，大内武库火，戎器不害。六月庚寅，行都宝莲山民居火，延七百馀家，扌求焚将校有死者（令守臣以缗粟赈之）。五月，成都府市火，燔民舍万家（令帅臣赈恤之）。  十六年九月，南剑州大火，民居存者无几。  光宗绍熙元年八月壬寅，处州火，延州市及民舍数百家。  二年四月，行都传法寺火，延及民庐。言者以戚里土木，为孽火数起之应。时中宫建庙第，都民之应徙者多。是月，徽州大火，自庚子至於壬寅夜，燔州治、樵楼、官舍、郡狱、缗帑库务，凡十九所，五百二十馀区，延户庐一千五百家（令部使者赈之粟）。五月己巳，金州火，燔州治、官舍、帑藏、保胜军器库、城内外民舍甚广（令总饣襄及常平使者赈之）。  三年正月己巳，行都火，通夕，至於庚午，焚者半。十一月，又火，燔民居五百馀家。十二月甲辰，鄂州火，至於乙巳，燔民居八百家，市井楼帘无存者。  宁宗庆元二年八月己酉，永州州市火，燔民庐三百家（皆令守臣赈恤之）。  三年五月甲申，金州都统司中军垒舍火，焚一千三百馀区。闰六月乙酉，又火，燔二千馀区（令予缗钱营其垒）。  六年八月戊戌，徽州火，燔民舍八百馀家，延郡狱、官舍甚广（令守臣赈恤之）。  嘉泰元年三月戊寅，行都大火，至於四月辛巳，燔御史台、司农寺、将作军器监、进奏文思御辇院、太史局、军头皇城司、法物库、御厨、班直诸军垒及民居五万八千九十七家，城内外亘十馀里。灼死之可知者五十有九人，而践死者不可计。都城九毁其七，时百官皆僦舟以居（是夕火作於宝莲山御史台胥杨浩居舍，谏议大夫程松请戮浩以谢都民。再疏，始黥万安军，犹免决）。自是都民讹自相惊，亡赖因以纵火为奸利（壬午，上降次贬食，下哀痛之诏，内出帑钱一十六万三千五百七十馀缗，米六万五千一百九十馀石，赈焚室）。  三年正月丁酉，襄阳府火作而风暴，仅燔民舍六十家（选锋军校于友直死於救焚，帅、漕臣上其功，赠二秩，官其二子）。十一月甲午，福州火，民舍之焚者四百馀家。四年三月丁卯，行都大火，燔尚书省、中书省、枢密院、六部、右丞相府、制敕粮料院、亲兵营、内司，延及学士院、内酒库、内宫门庑，夜召禁旅入扑。太室撤庙庑，神主移御寿慈宫，册宝随之。戊辰旦，火及和宁门鸱，禁卒张隆飞梯斧鸱，门以下不火。是夕火，分数道，燎民庐三千七十馀家（诏出内帑缗钱、丰储仓米以赈）。己巳，神主回御太室。时省部皆寓治驿、寺（壬申，上避路朝，下罪巳诏。乙亥，令百官直言时政阙失）。六月，盱眙军天长县禁旅戍垒火，铠械为尽。八月壬辰，鄂州外南市火，燔民舍五百馀家。  开禧二年二月癸丑，寿宫火，（乙卯，上降次去乐）。四月壬子，行都火，燔民居数百家（诏出封桩缗钱、丰储仓粟以赈）。  嘉定二年八月己巳，信州火，燔民庐二百家。九月丁酉，吉州火，燔五百馀家。是岁，泸州火，延及民庐一千馀家（皆令郡赈恤之）。四年闰二月己卯，绍兴府嵊县浦桥火，燔百馀家。三月，滁州火，燔民居甚广（皆令各郡赈恤之）。十月，抚州火。辛卯，福州一夕再火，燔城门、僧寺、民庐千馀家，死者数人。  五年五月己未，和州火，燔民庐二千家。八年八月辛丑，湖州火，燔寺观及民庐三百家。  九年七月甲戌，南剑州沙县火，燔县门、官舍及民庐一千一百馀家，有死者（令各郡赈恤之）。  十一年二月，行都火，燔民居数百家。九月己巳，禁垣外万松岭民舍火，延及四百八十馀家（令出缗粟赈之）。  十二年二月庚寅，安丰军故步镇火，燔民庐千馀家，死伤於焚者五十馀人（令郡守赈恤之）。八月庚午，庆元府火，燔官舍、民庐、第宅、寺观甚众（诏县焚室而弛其年租赋）。十一月壬子，行都火，燔城内民庐数万家、禁垒百二十区（赈军民缗粟，令临安府帅臣安集焚徙者，且弛财苇之征）。  十七年四月丁卯，西和州焚军垒及绕城民庐二千馀家，人火之也（守臣尚震午，闻虏焚之而遁，虏实不至）。六月丁亥，岳州火，燔岳阳楼、郡狱、帑库，以及民居八十家。己丑，又火，燔百馀家。
    ○火异
    周武王伐纣，师渡孟津。既济，有火自上复於下，至於王屋，流为乌，其色赤，其声魄云（注见羽虫之异）。  威烈王三年冬十一月，晋有火下於北方，有声如鼓。
    汉成帝河平四年六月，山阳火生石中，改元为阳朔（朔，始也。以火生石中，言阳气之始）。
    後汉桓帝延熹九年三月癸巳，京师有火光转行，人相惊讠。
    晋惠帝永康元年，帝纳后羊氏，将入宫，衣中忽有火，众咸怪之。後后竟坐废。光熙元年五月，范阳国地然，可以爨。  穆帝升平元年，凉州城东池中有火，姑臧泽水中有火。
    石虎时，石然於泰山，八日而灭。  苻坚时，关中土然无火，而烟气大起，方数十里中，月馀不灭。
    齐武帝永明十一年，先是魏地谣言，“赤火南流丧南国”。是岁，有沙门从北赍此火至，火赤於常火而微，云以疗疾。贵贱争取之，多得其验。二十馀日，都下大盛，咸云“圣火”。诏禁之不止。火灸至七炷而疾愈。吴兴邱国宾密以还乡，邑人杨道庆虚疾二十年，依法灸即差。
    唐太宗贞观十三年三月壬寅，阳石然，方丈，昼则如灰，夜则有光，投草木则焚，历年乃止。火失其性而金也。幽州坊谷地常有火，长庆三年夏，遂积水为池。近水火也。
    宋太祖开宝七年六月，棣州有火自空坠於城北，有物如龙（详见龙蛇之异）。太宗端拱元年，泸州盐井竭，遣工入视，忽有声如雷，火焰突出，工被伤。  高宗绍兴三十二年，建昌军新城县有巨室，箧中时有火光，燔衣帛过半而箧不焚。近孽火也。
    ○赤眚赤祥
    《左氏传》鲁襄公时，宋有生女子赤而毛，弃之是下，宋平公母共姬之御者见而收之，因名曰弃。长而美好，纳之平公，生子曰佐。後宋臣伊戾谗太子痤而杀之。先是，大夫华元出奔晋，华弱奔鲁，华臣奔陈，华合比奔卫，刘向以为时则火灾赤眚之明应也。京房《易传》曰：“尊卑不别，厥妖女生赤毛。”
    汉惠帝二年，天雨血於宜阳一顷所，刘向以为赤眚也。时诸吕用事，谗口妄行，杀三皇子（高帝三子），建立非嗣（立後宫子为惠帝嗣）。及吕太后崩，大臣共诛灭诸吕，僵尸流血。京房《易传》曰：“归狱不解，兹谓追非，厥咎天雨血，兹谓不亲，民有怨心，不出三年，无其宗人。”又曰：“佞人禄，功臣﹃，天雨血。”  武帝建元四年，有风赤如血。  哀帝建平四年四月，山阳湖陵雨血，广三尺，长五尺，大者如钱，小者如麻子。後三年，帝崩，王莽擅朝，诛贵戚丁、傅，大臣董贤等皆放徙远方，与诸吕同象。诛死者少，雨血亦少。
    王莽始建国四年夏，赤气出东南，竟天。
    後汉桓帝建和三年秋七月，北地廉雨肉似羊肋（肋，胁骨也），或大如手。近赤祥也。时梁太后摄政，兄冀专权，枉杀李固、杜乔等，天下冤之，其後梁氏诛灭。
    魏公孙渊时，襄平北市生肉，长围各数尺，有头目口喙，无手足而动摇。此赤祥也。占曰：“有形不成，有体不声，其国灭亡。”渊寻为魏所诛。
    吴戍将邓喜杀猪祠神，治毕悬之，忽见一人头往食肉，喜引弓射中之，咋咋（助陌反）作声，绕屋三日。近赤祥也。後人白喜谋北叛，阖室受诛。京房《易妖》曰：“山见葆，江於邑，邑有兵，状如人头，赤色。”
    晋武帝太康五年四月壬子，鲁国池水变赤如血。  十年十月，河阴有赤雪三顷。此赤祥也。是後四载而帝崩，王室遂乱。  惠帝元康五年三月，吕县有流血，东西百馀步。此赤祥也。至元康末，穷凶极乱，僵尸流血之应也。干宝以为“後八载而封乱徐州，杀伤数万人”，是其应也。  永康元年三月，尉氏雨血。夫政刑舒缓，则有常燠赤祥之妖。此岁正月，送愍怀太子幽於许宫。天戒若曰，不宜缓恣奸人，将使太子冤死。惠帝愚毛不寤，是月愍怀遂毙。於是王室成衅，祸流天下。淖（奴效反）齿杀齐（眉陨反）占曰，天雨血г衣，天以告也，此之谓乎？京房《易传》曰：“归狱不解，兹谓追非，厥咎天雨血，兹谓不亲，下有怨心，不出三年，亡其宗人。”又曰：“佞人禄，功臣戮，天雨血也。”永宁二年十一月壬寅，夜赤气竟天，隐隐有声。永兴二年十月，赤气见於北方，东西竟天。  愍帝建兴元年，河东雨肉。
    刘聪伪建兴元年，雨血於东宫延明殿，彻瓦在地者深五寸。又雨血平阳，广袤十里。平阳地震，其崇门观陷为池，水赤如血，赤气至天，有赤龙奋迅而去。流星起於牵牛，入紫微，龙形委蛇，其光照地，落於平阳北十里。视之则肉，臭闻於平阳，长三十步，广二十七步。肉傍常有哭声，昼夜不止。数日，聪后刘氏产一蛇一兽，各害人而走。寻之不得，顷之见於陨肉之傍。时聪纳刘殷三女为后，逆骨肉之纲，乱人伦之则。陨肉诸妖，其眚亦大。俄而刘氏死，哭声自绝。
    石虎末，雨血，周遍邺城。
    梁武帝天监十五年七月，荆州市杀人而身不僵，首堕於地，动口张目，如血竹箭，直上丈馀，然後如雨细下。是岁荆州大旱。近赤祥，冤气之应。
    陈宣帝大建十四年正月，御座幄下见一物如车轮，色正赤。寻而帝患，无故大叫数声而崩。  後主至德二年十二月，有赤物陨於太极殿前，初下，钟皆鸣。又尝进白饮，忽变为血。又有血г殿阶，沥沥然至御榻。俄而国亡。
    北齐武成河清二年，太原雨血。刘向曰：“血者阴之精，伤害之象，僵尸之类。”明年，周师与突厥入并州，大战城西，伏尸百馀里。京房《易飞候》曰：“天雨血染衣，国亡君戮。”亦後主亡国之应。  四年，有物陨於殿庭，色赤，形如赤漆鼓带小铃，众星随者如小铃。四月，娄太后崩。  武平中，有血点地，自咸阳王斛律明月宅，而至於太庙。天戒若曰，杀明月，则宗庙随而覆矣。後主不悟，国祚竟绝。
    隋炀帝大业十三年，上徙居丹阳，将逊居江左，有石自江浮入於扬子，日光四散如血。上甚恶之，次年遇弑。
    唐高祖武德七年，河王孝恭征辅公┙，宴群师於舟中，孝恭以金碗酌江水，将饮之，则化为血。孝恭曰：“碗中之血，公┙授首之祥。”  武德初，突厥国中雨血三日。  武太后光宅初，宗室岐州刺史崇真之子横、杭等夜宴，忽有气如血腥。  武后时，来俊臣家井水变赤如血，井中夜有呼嗟叹惋声，俊臣以木栈之，木忽自投十步外。长安中，井水晋祠水赤如血。  中宗时，成王千里家有血点地，及奁箱上有血淋沥，腥闻数步。又中节将东夷人毛婆罗炊饭，一夕化为血。  中宗景龙二年七月癸巳，赤气际天，光烛地，三日乃止。赤气，血祥也。  元宗天宝六载，少陵原杨慎矜父墓封域内，草木皆流血，慎矜令浮屠史敬思禳之，退朝裸而桎梏於丛棘，如是数旬流血不止。  十二载，李林甫第东北隅每夜火光起，或有如小儿持火出入者。近赤祥也。  十三载，汝南叶县南有土块斗，中有血出，数日不止。  肃宗宝应元年八月庚午夜，有赤光亘天，贯紫微，渐移东北，弥漫半天。  代宗大历十三年二月，太仆寺有泥像，左臂上有黑汗滴下，以纸承之，血也。  德宗贞元二年十一月壬午，日没有赤气五，出於黑中，亘天。  十二年九月癸卯，夜有赤气如火，见北方，上至北斗。  十七年，福州剑池水赤如血。  二十一年正月甲戌，雨赤雪於京师。  宪宗元和十四年二月，郓州从事院门前地有血，方尺馀，色甚鲜赤，不知所从来，以为自空而堕也。  穆宗长庆元年七月戊午，河水赤，三日止。敬宗宝历元年十二月乙酉夜，西北有雾起，须臾遍天，雾止，有赤气，或浅或深，久而乃散。  文宗太和元年四月庚戌，北方有赤气，中有数白气之。六月乙卯，夜西北有赤气。八月癸卯，京师见赤气满天。  二年闰三月乙卯，北方有赤气如血。  懿宗咸通七年，郑州永福湖水赤如凝血者三日。  僖宗乾符六年，中书政事堂忽旦有死人，血污满地，不知主名。又御井水色赤而腥，渫之，得一死女子腐烂。近赤祥也。  中和二年七月丙午夜，西北方赤气如绛，际天。  光启元年正月，润州江水赤，凡数日。
    宋神宗熙宁二年十一月，每夕有赤气见西北隅如火，至人定乃灭。  哲宗元三年七月丁卯夜，东北方明如昼，俄成赤气，内有白气经天。  徽宗建中靖国元年正月朔夕，有赤气起东北，弥亘西方，久之，中出白气二，及赤气将散，复有黑气在其傍。  钦宗靖康元年九月戊寅，有赤气随日出。  高宗建炎元年八月庚午，东北方有赤气。占曰：“血祥。”是岁，金虏再犯京师，遂南牧，兵祸结，流血之象也。  四年五月，洞庭湖夜赤光见东北亘天，如火明照湖心，上下一色，俄转东南。此赤祥也。後虏兵犯湘、沔，又锺相、孔彦舟、曹火星、刘超、彭筠、杨么巨盗，相继荼毒一道，即其验也。  绍兴七年正月乙酉，北方有赤气达旦。辛卯，东北有赤气如火，在牛斗。十一月癸卯，南方有赤气，东西北皆赤，自日入至於甲夜。皆赤祥也。  八年九月甲申，赤气出紫微垣。  十八年八月丁亥、九月甲寅，皆有赤气如火。  二十年十一月，建昌军新城县永安村风雪大作，夜半若数百千人行声，语笑歌哭，杂扰匆遽，而凝寒阴黑，咫尺莫辨，窥之无所睹。明旦，雪深有人、畜、鸟、兽迹，流血汗染十馀里，入山乃绝。近血妖，亦赤祥也。  二十七年三月乙酉，赤气出紫微垣。七月壬申，赤气随日入。  三十年二月壬申，皆有赤气如火。  三十二年春，淮水溢，中有赤气如凝血。先是，金虏酋完颜亮入寇驻扬州，为其下所弑，至是始遁。淮水凝血，逆气之应也。郑景纯曰：“血水类同属於《坎》。”後连岁旱，亦其验也。  孝宗隆兴二年十一月庚寅，日入後，赤随之。  乾道元年八月壬午，赤气中天，自日入至於甲夜。  六年十月庚午，赤气随日出。十一月丁丑，赤随日入，至於甲夜。七年七月壬寅、十月戊午、己未，八年十月乙巳、丙午，淳熙三年八月丁酉、戊戌，皆有赤气随日入出。  十三年，行都民舍有血自地中出，溅屋梁人衣。近赤祥也。  十四年十一月癸丑、甲寅，有赤气随日入出。  光宗绍熙三年春，潼川路久旱，日、月、星皆带赤气。  四年十一月甲戌，赤夜见，白之。近赤白祥也。  宁宗庆元六年十月，赤气夜发横天。嘉泰四年二月庚申夜，有赤以白气、东北亘天，後八日国有大火，言者以为火祥。  嘉定六年十月乙卯，赤气随日出。十一月辛卯，赤气随日入。
    ●卷二百九十九 物异考五
    ○木异（华孽）
    殷大戊，“亳有祥桑共生（二木合而共生）。”传曰：“俱生乎朝，七日而大拱（两手合为拱）。伊陟戒以德，而木枯。”刘向以为桑犹丧也，犹生也，杀生之柄失而在下，近草妖。一曰，野木生朝而暴长，小人将暴在大臣之位，危亡国家，象朝将虚之应也。
    《春秋》鲁僖公三十三年“十二月，李梅实（详见《草异门》）。”  考王十三年冬，晋桃杏实。  显王元年冬，桃华於秦。
    汉惠帝五年冬，桃李华，枣实。  吕后元年秋，桃李华。  文帝六年冬十月，桃李华。  昭帝时，上林中大柳树断仆地，一朝起立，生枝叶，有虫食其叶，成文字，曰“公孙病巳立”。昌邑王国社有枯树复生枝叶，眭孟以为木阴类，下民象，当有故废之家公孙氏从民受命为天子者。昭帝富於春秋，霍光秉政，以孟妖言，诛之。後昭帝崩，无子，徵昌邑王贺嗣位，狂乱失道，光废之，更立卫太子之孙，是为宣帝。宣帝本名病巳。京房《易传》曰：“枯杨生ㄗ（师古曰：“《大过》九二爻辞也。ㄗ，杨秀之始生者，音徒奚反。”），枯木复生，人君亡子。”  元帝初元四年，皇后曾祖父济南东平陵王伯墓门梓柱卒生枝叶，上出屋（孟康曰：“王伯，莽之祖也。”师古曰：“莽高祖父也。故下云高祖考。卒读曰猝。猝，暴也。”）。刘向以为王氏贵盛将代汉家之象也。後王莽篡位，自说之曰：“初元四年，莽生之岁也，当汉九世火德之厄，而有此祥兴於高祖考之门。门为开通，梓犹子，言王氏当有贤子开通祖统，起於柱石大臣之位，受命而王之符也。”  建昭五年，兖州刺史浩赏禁民私所自立社（张晏曰：“民三月九月又社，号曰私社。”臣瓒曰：“旧制二十五家为一社，而民或十家五家共为田社，是私社。”师古曰：“瓒说是。”）。山阳橐茅乡社有大槐树（师古曰：“橐，县名也，属山阳郡。茅乡，橐县之乡也。橐音拓。”），吏伐断之，其夜树复立其故处。  成帝永始元年二月，河南街邮樗树生枝如人头（师古曰：“邮谓行书之舍。樗树似椿。樗音丑余反。椿音丑伦反。”）眉目须皆具，亡耳。哀帝建平三年十月，汝南西平遂阳乡柱仆地，生枝如人形（师古曰：“仆，顿也，音赴。”），身青黄色，面白，头有须，梢长大，凡长六寸一分。京房《易传》曰：“王德衰，下人将起，则有木生为人状。”  哀帝建平三年，零陵有树僵地（师古曰：“僵，偃也，音疆。”），围大六尺，长十丈七尺。民断其本，长九尺馀，枯。三月，树卒自立故处（师古曰：“卒读曰猝。”）。京房《易传》曰：“弃正作淫，厥妖木断自属（师古曰：“属，连续也。音之欲反。”）。天辟恶之（如淳曰：“天辟，谓天子也。”师古曰：“辟音璧。”）。”  成帝建始四年秋，桃李实。
    後汉安帝元初三年，东平陆上言木连理（《序例》曰：“凡瑞应，自和帝以上，政事多美，近於有实，故书见於某处。自安帝以下，王道衰缺，容或虚饰，故书某处上言也。”）。延元三年，颍川言木连理。  桓帝建和二年，河东言木连理。  延熹九年，雒阳城局竹柏叶有伤者。占曰：“天子凶。”灵帝熹平三年，右校别作中有两樗树，皆高四尺所，其一株宿夕暴长，长丈馀，大一围，作胡人状，头目鬓须备具。京房《易传》曰：“王德衰，下人将起，则有木生人状（臣昭以木生人状，下人将起，京房之占虽以证验，貌类胡人，犹未办了。董卓之乱，实拥胡兵，催、汜之时，充斥尤甚，遂窥宫嫔，剽虐百姓。鲜卑之徒，践籍畿封，胡之害深，亦巳毒矣）。”五年十月壬午，御所居殿後槐树，皆六七围，自拔，倒树根在上（臣昭曰：“槐是三公之象，贵之也。灵帝授位，不以德进，昏愚是升，清流斯黜，槐之倒植，岂以斯乎？”）。  中平中，长安城西北六七里空树中，有人面生鬓（《魏志》曰：“建安二十五年正月，曹公在雒阳，起建始殿，伐濯龙树而血出。又掘徙梨，根伤而血出。曹公恶之，遂寝疾，是月薨。”）。  献帝兴平元年九月，桑复生椹，可食（臣昭曰：“桑重生椹，诚是木异，必在济民，安知非瑞乎？时苍生死败，周、秦歼尽，饿魂馁鬼，不可胜言，食此重椹，大拯危命，虽连理附枝，亦不能及。若以为怪，则建武野旅生，麻菽尤盛，复是草妖邪？”），  建安二十五年正月，魏武帝在洛阳起建始殿，伐濯龙树而血出，又掘徙梨，根伤亦血出。帝恶之，遂寝疾，未几崩。
    景曜五年，宫中大树无故自折。
    魏文帝景初三年十月，桃李华。
    吴孙亮建兴元年九月，桃李华。
    晋惠帝元康二年春，巴西郡界竹生紫花，结实如麦，外皮青，中赤白，味甘。元康九年六月庚子，有桑生东宫西厢，日长尺馀，甲辰，枯死。此与殷大戊同妖。太子不能悟，故至废戮也，班固称“野木生朝而暴长，小人将暴居大臣之位，危国亡家之象，朝将为墟也。”是後孙秀、张林用事，遂至大乱。  永康元年四月，立皇孙臧为皇太孙。五月甲子，就东宫，桑又生於西厢。明年，赵王伦篡位，鸩杀臧。此与愍怀同妖也。是月，壮武国有桑化为柏，而张华遇害。壮武，华之封邑也。  孝怀帝永嘉二年冬，项县桑树有声如解材，人谓之桑树哭。按刘向说，“桑者丧也”，又为哭声，不祥之甚。是时京师虚弱，胡寇交侵，东海王越无卫国之心，四年冬，季而南出，五年春，薨於此城。石勒邀其众，围而射之，王公以下至众庶，死者十馀万人。又剖越棺，焚其尸。是败也，中原无所请命，洛京亦寻覆没，桑哭之应也。六年五月，无锡县有四株茱萸树，相つ（君反）而生，状若连理。先是，郭景纯筮延陵（於殄反。字或作鼹，音偃）。鼠，遇《临》之《益》，曰：“後当复有妖树生，若瑞而非，辛螫（音释）之木也。倘有此，东西数百里必有作逆者。”及此木生，其後徐馥果作乱，亦草妖也。郭又以为“木不曲直”。其七月，豫章郡有樟（诸良反）树久枯，是日忽更荣茂，与汉昌邑枯社复生同占。是怀愍沦陷之徵，元帝中兴之应也。  元帝太兴四年，王敦在武昌，铃下仪仗生华如莲华，五六日而萎落。此木失其性。干宝以为狂华生枯木，又在铃阁之，言威仪之富，荣华之盛，皆如狂华之发，不可久也。其後敦果以逆戮。一说亦华孽也，於《易》为“枯杨生华”。  明帝太宁元年九月，会稽剡县木生如人面。是後王敦称兵作逆，祸败无成。昔汉哀、成之世并有此妖，而人貌备具，故其祸亦大。今此但如人面而巳，故其变也轻矣。成帝咸和六年五月癸亥，曲阿有柳树枯倒六载，是日忽复起生。至九年五月甲戌，吴县吴雄家有死榆树，是日因风雨起生。与汉上林断柳起生同象。初，康帝为吴王，於时虽改封琅邪，而犹食吴郡为邑。是帝越正体飨国之象也。曲阿先亦吴地，象见吴邑雄之舍，又天意乎！  哀帝兴宁三年五月癸卯，庐陵西昌明家有僵栗树，是日忽复起生。时孝武年始四岁，俄而哀帝崩，海西即位，未几而废，简文越自藩王入篡大业，登阼享国，又不逾二年，而孝武嗣统。帝讳昌明，识者窃谓西昌明之祥，帝讳实应焉。是亦与汉宣帝同象也。  海西太和元年，凉州杨树生松。天戒若曰，松者不改柯易叶，杨者柔脆之木，今松生於杨，岂非永久之叶将集危亡之地邪？是时张天锡称雄於凉州，寻而降苻坚。  孝武太元十四年六月，建宁郡铜乐县枯树断折，忽然自立相属。京房《易传》曰：“弃正作淫，厥妖木断自属。妃后有专，木仆（音赴）反立。”是时正道多僻，其後张夫人专宠，及帝崩，兆庶归咎张氏焉。  安帝元兴三年，荆、江二州界竹生实，如麦。
    刘曜时，西明木内大树风吹折，经一宿，树忽变为人形，长一尺，须眉生三寸，皆黄白色，有敛手之状，亦有两脚着之形，惟无目鼻，每夜有声，十日而生柯条，遂成大树，枝叶甚茂。
    石勒微时，所居武乡北原山上草木皆有铁骑之象，家园中人参，花叶甚茂，悉成人状。父老及相者曰：“此胡状貌奇异，志度非常，不可量也。”
    宋孝武帝孝建元年，芳香琴堂东西有双橘连理，改芳香堂为连理堂。
    魏太武太延元年，魏郡野木连理。
    齐後主武平五年，邺城东青桐树有如人状。京房《易传》曰：“王德衰，下人将起，则有木生为人状。”时後主怠於政事，耽荒酒色，大发徭役，後二岁而亡，木不曲直之效。  七年，宫中有树，大数围，夜半无故自拔。齐以木德王，无故自拔，亡国之应。其年，齐亡。
    隋文帝开皇八年四月，幽州人家以白杨木悬灶上，积十馀年，忽生三条，皆长三尺馀，甚鲜茂。仁寿二年春，人以杨木为屋梁，生三条，长二尺。京房《易传》曰：“妃后有颛，木仆反立，断枯复生。”独孤后专恣之应也。  仁寿元年十月，兰州杨树上松生，高三尺，六节十二枝。《宋志》曰：“松不改柯易叶，杨者危脆之木，此永久之业，将集危亡之地也。”是时帝惑谗言，幽废冢嫡，初立晋王为皇太子。天戒若曰，皇太子不胜任，永久之业，将致危亡。帝不悟，及帝崩，太子立，是为炀帝，竟以亡国。  仁寿四年八月，河柳树无故枯落，既而花叶复生。京房《易飞候》曰：“木再荣，国有大丧”。是岁，宫车晏驾。
    唐武德四年，亳州老子祠有枯树复生枝叶。老子，唐所祖也。占曰：“枯木复生，权臣执政。”眭孟以为有受命者。  九年三月，顺天门楼东柱巳倾毁而自起。占曰：“木仆而自起，国之灾。”  贞观十八年十月，山南献木连理，交错玲珑。有同罗木，一丈之，并枝者二十馀所。  二十年正月，玉华宫李树连理。隔涧合枝。  显庆四年八月，有毛桃树生李。李，国姓也。占曰：“木生异实，主国殃。”  垂拱四年三月，雨桂子於台州，旬馀乃止。占曰：“天雨草木，人多死。”  长寿二年十月，万象神宫侧圣杉皆变为柏。柏贯四时，不改柯易叶，有士君子之操；圣杉柔脆，小人性也。象小人居君子之位。  延载元年九月，内出梨花一枝示宰相。万木摇落而生花，阴阳黩也。《传》曰：“天反时为灾。”又近常燠也。  景二年，高祖故第有柿树，自天授中枯死，至是复生。  神龙二年十月，陈州李有华，鲜茂如春。  开元二十一年，蓬州枯杨生李枝，有实，与显庆毛桃生李同占。二十九年，亳州老子祠枯树复荣。  大历九年，晋州神山县兴唐观枯桧复生。  兴元元年春，亳州真源县有李树，植巳十四年，其长丈有八尺，至是枝忽上耸，高六尺，周回如盖，九尺馀。李，国姓也。占曰：“木生枝耸，国有寇盗。”是岁，中书省枯柳复荣。  贞元四年正月，雨木於陈留，十里许，大如指，长寸馀，中空，所下立如植。木生於下，而自上陨者，上下易位之象；碎而中空者，小人象；如植，自立象。  元和十一年十二月，桃李华。十五年九月己酉，大雨，树无风而摧者十五六。近木自拔也。占曰：“木自拔，国将乱。”  长庆二年七月，幽州奏，当道有李树两根并生，相去七寸，连理，去地二尺，合为一，向上一体，外分布枝叶，高一丈三尺，有实二百二十一颗。长庆三年十一月，成都栗树结实，食之如李。  太和二年九月，徐州滑州李有华，实可食。  三年，成都李树有木瓜，空中不实。  会昌三年冬，沁源桃李华。咸通十四年四月，成都李实变为木瓜。时人以为；李，国姓也；变者，国夺於人之象。  广明元年冬，桃李华，山华皆发。  二年春，眉州有檀树巳枯倒，一夕复生。  中和二年九月，太原诸山桃杏华，有实。
    後唐同光二年三月，唐州奏，淮渎广润王庙有两树，东西相去七尺五寸，各出地七尺五寸，两树相向连理。画图以进。
    晋开运二年十一月，邓州奏，穰县和平乡竹合欢。画图进之。
    蜀王建永平二年，剑州木连理。
    宋太平兴国六年正月，温州瑞安县民张度解木五片，皆有“天下太平”字。雍熙二年八月，刑部尚书宋琪家牡丹生三华。  晁化三年冬十月，京师太平兴国寺牡丹生华。占曰：“有丧。”是岁，恭孝太子薨。  至道二年秋九月，环、庆州梨生华。占曰：“有兵。”明年，虏寇朔方。  咸平元年九月，河南府巩县柴务牡丹华。六年，昭应宫，有木断之，文如点漆，贯彻上下，体若梵书。八月，召近臣观龙图阁瑞木，有文成字，一有北斗七星形，一有佛手形，一有蛇形。十一月，襄州民刘七，言家生木，有文如龙、鱼、凤、鹤之状。  七年五月，抚州天庆观，解木有文如墨画气、峰峦、人物、衣冠之状焉。七，月绵州彰明县崇仙观柱有文为道士形及北斗七星象。  八年，晋州庆唐观古柏中别生槐，长丈馀。又葛生柏中，分条垂蔓下覆。  九年，舒州怀甯县民家，二柳相距三尺许，其枝合如一；资州梅树与青冈树上合成连理；太平军红橘连理，又黄橘附桑枝而生；瑞圣园槐一株中分四枝，上复合为一；眉州天庆观，江中获巨木数百。咸平二年三月，宣、池、歙、杭、越、睦、衢、婺州箭竹生米如稻（详见《异门》）。  庆历六年九月甲辰，登州有巨木浮海而出者三千馀。八年九月甲子，潭州南岳南台寺瑞应峰前一夕雷雨，平地涌木若龟，首足具，高二尺，围一丈。熙宁元年三月，简州木连理。是岁，英州因雷震，一山梓树尽枯而为龙脑，价为之贱，至京师一两才直钱一千四百。  二年，建州民获木龙（详见《龙蛇之孽》）。  十年八月乙巳，惠州言柚木有文曰“王帝万年，天下太平。”  元丰元年五月，剑州木连理。  三年六月己未，饶州长山雨木子数亩，状类山芋子，味香而辛，土人以为木子，又曰“菩提子”，明道中尝有之。是岁大稔。十二月，康州泌阳县甘棠木连理。  六年五月，亳州卫真县洞霄宫枯槐生枝叶。  元元年八月己丑，杭州民俞举庆七世同居，家园木连理。  五年四月，德州言木连理。  元符元年八月，施州李木连理。  二年九月，眉州眉山县桤木二株，异根同，木枝相附。  崇宁四年正月，汝州襄城县李、梨木连理。  大观元年三月，湟州言烂木生叶。八月，端州、永兴军并言木连理。  二年十月乙巳，兖州龚邱县桧生花，萼如莲实。十二月，岢岚军园池生瑞木。政和二年七月，玉华殿万年枝木连理。是月乙酉，南雄州言枫木连理。十月，安州武义县木根有“万宋年岁”四字。四年，建州言木连理。  五年五月，禁中芭蕉连理。六月，辰州沅陵县江涨，流出楠木二十七条，可为明堂梁柱，蔡京等拜表贺。九月丙申，徐州彭城县柏开花。十二月辛丑，真定府言，元氏县民王屋柱槐木再生枝叶，约高四十馀尺。是岁，邵州海棠木连理，泽州、台州槐木连理，荆门军紫薇木连理。  六年，坊、兖、洪、明、夔、徐、新、全、隰、太平州并言木连理。梅州枯木生枝。  宣和二年四月，永州民刘思析薪，两边各有“天下太平”字。绍兴十四年四月，虔州民毁欹屋析柱，木理有字五，其文曰“天下太平”时守臣薛弼上之，时土宇分裂，南北涂炭，不俪於事，近木妖也。或曰木之生也，在先朝盛时。  二十年八月，福州冲虚观皂木翠再实。  二十一年，池州建德县定林寺桑生李实，栗生桃实，占曰：“木生异实，国主殃。”  二十五年十月，赣州献太平木如虔。时秦桧擅朝，喜饰太平，郡国多上草木之妖以为瑞。  二十七年四月，徽州祁门县圃桃巳实复华。  隆兴初，汉阳军有插柳枝於石罅者，木无根，石无土，而秀茂成阴，岁有华实。先是，郡狱诬服孝妇杀姑，当刑，祝髻上花以自明，行刑者如其言，而生。此冤气之锺於木，而木反丽土之常者也。  晁熙中，兴化军仙游县九座山古杉木末生花，气如兰。  晁熙十六年三月，扬州桑生瓜，樱桃生茄，此草木互为妖也。七月，晋陵县民析薪，中有木字曰“绍熙五年”，如是者二。是时，绍熙新元犹未颁也，而绍熙纪号果止五年，此近木妖也。  绍熙四年，临安府富阳县栗生檎实。  五年十一月辛亥，行都雨木，与《唐志》贞元陈留雨木同占，木生於下而自上陨者，将有上下易位之象。越月，吏部侍郎彭龟年上疏，论知阁门事韩胄奸萌，坐黜後胄擅朝。  嘉定六年五月己巳，严州淳安、遂安、桐庐三县大木自拔，占曰：“木自拔，国将乱。”
    ○草异
    《春秋》僖公三十三年“十二月，陨霜不杀草，李梅实。”刘歆以为草妖。刘向以为今十月，周十二月。於《易》，五为天位，君位九月阴至，五通於天位，其卦为《剥》，剥落万物，始大杀矣，明阴从阳命，臣受君令而後杀也。今十月陨霜而不能杀草，此君诛不行，舒缓之应也。时公子遂专权，三桓始世官，其後遂杀子赤，三家逐昭公。董仲舒指略同。京房《易传》曰：“臣有缓兹谓不顺，厥异霜不杀也。”李梅当剥落，反实，近草妖。先华而後实，不书华，举重者也。阴成阳事，象臣颛君作威福。一曰，冬当杀，反生，象骄臣当诛，不行其罚也。故冬华华者，象臣邪谋有端而不成，至於实，则成矣。一曰，君舒缓其，燠气不藏，则华实复生。董仲舒以为李梅实，臣下强也。记曰：“不当华而华，易大夫；不当实而实，易相室（师古曰：”相室犹言相国，谓宰相也。相室，相王室。“）。”冬，水王，木相，故象大臣。
    汉元帝永光二年八月，天雨草，而叶相つ结，大如弹丸。  平帝元始元年正月，天雨草，状如永光时。京房《易传》曰：“君吝於禄，信衰贤去，厥妖天雨草。”
    後汉安帝元初三年，有瓜异本共生，一瓜同蒂，时以为嘉瓜。或以为瓜者外延，离本而实，女子外属之象也。是时阎皇后初立，後阎后与外亲耿宝等共谮太子，废为济阴王，更外迎济北王子犊立之，草妖也（《古今注》曰：“和帝永元七年三月，江夏县民舍柱生两枝，其一尺五寸，分八枝，其一丈尺六寸，五枝，皆眚也。”）。  灵帝中平元年夏，东郡，陈留济阳、长垣，济阴冤句、离狐县界（《风俗通》曰：“西及城皇阳武城郭路边。”），有草生，其茎靡累肿大如手指，状似鸠雀龙蛇鸟兽之形，五色各如其状，毛羽头目足翅皆具（《风俗通》曰：“亦作人状，操持兵弩，万象备具，非但彷彳弗，类良熟然也。”）。近草妖也。是岁，黄巾贼始起，皇后兄何进，异父兄朱苗，皆为将军领兵。後苗封济阳侯，进、苗遂秉威权，持国柄，汉遂微弱，自此始焉（应劭曰：“关东义兵先起於宋、卫之郊，东郡太守乔瑁负众帖乱，陵蔑同盟，忿嫉同类，以殒厥命。陈留、济阴迎助，谓为离德，弃好即戎，吏民歼之。草妖之兴，岂不信哉！”）。
    吴孙亮五凤元年六月，交趾稗草化为稻。昔三苗将亡，五变种，此草妖也。其後亮废。  孙皓天玺元年，吴郡临平湖自汉末秽塞，是时，一夕忽开除无草。长老相传：此湖塞，天下乱；此湖开，天下平。吴寻亡，而九服为一。
    天纪三年八月，建邺有鬼目菜生工黄狗家，依缘枣树，长丈馀，茎广四寸，厚二分。又有荬菜生工吴平家，高四尺，如枇杷形，上圆，径一尺八寸，下茎广五寸，两边生叶，绿色。东观案图，名鬼目作芝草，荬菜作平虑，遂以狗为侍芝郎，平为平虑郎，皆银印青绶。干宝曰：“明年平吴，王止船正得平渚，姓名显然，指事之徵也。”黄狗者，吴以土运承汉，故初有黄龙之瑞。及其季年，而有鬼目之妖黄狗之家。黄称不改，而贵贱大殊，天道精微之应也。
</div>
    <div class="pagination">
<a href="文献通考_page308.html">上一页</a><span>...</span><a href="文献通考_page304.html">304</a><a href="文献通考_page305.html">305</a><a href="文献通考_page306.html">306</a><a href="文献通考_page307.html">307</a><a href="文献通考_page308.html">308</a><span class="current-page">309</span><a href="文献通考_page310.html">310</a><a href="文献通考_page311.html">311</a><a href="文献通考_page312.html">312</a><a href="文献通考_page313.html">313</a><a href="文献通考_page314.html">314</a><span>...</span><a href="文献通考_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
