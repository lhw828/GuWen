<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1001 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1001 页/共 1125 页</h1>
    <div class="content">日，韩仲通言：「被旨差往荆襄，宣布德意，抚问将士，乞下学士院给降宣，其犒设乞依两淮宣谕司例支给。」从之。 
同日，又言：「淮东西宣谕司准备支用钱物，承指挥于都督府所管钱内各行取据十万贯。臣将来到司，有合支用钱物，乞下湖北总领所于桩管钱内支破。」从之。 
十一月二十六日，诏：「沈介特起复元官，除显谟阁直学士知鄂州，兼鄂岳江黄州汉阳军沿江制置使，不许辞免。候指挥到，限三日起发。」 
干道元年三月二十日，中书门下省勘会：「韩仲通昨充湖北京西路制置使，除本身驿券外，每月别支给钱一百贯。今来沈介亦合一体施行。」从之。 
六月二十七日，中书门下省奏，沈介言解职终丧。诏限十日结局，官吏、军兵并发归元来去处，见在钱物等令湖广总领所拘收。 
三年八月二十三日，上宣谕宰执曰：「史正志条具舟师利害，其间亦有可行者。」魏杞奏曰：「见史正志之论甚有理。」上曰：「欲早行措置。」蒋芾奏曰：「陛下将来要差大臣出使，不若先遣史正志，他时可为参赞。」上曰：「便差知建康，仍兼沿江制置，自建康至鄂渚舟师并令总之。」 
二十九日，新除集英殿修撰、知建康府、兼沿江水军制置使史正志言：「契勘今沿江制置使除专一措置水军海船，要为久远利便之计。所有合用印记，今乞于礼部关借奉使印前去，专充制置司使用。所有创差签厅一司官吏，窃虑耗费财用， 
      
今只就用安抚司签厅官吏兼制置司职事，却乞复置省罢阙，请给依安抚司属官(吏)[例]。属官所带衔位，称江东安抚司沿江水军制置司，所有库务更不别置，凡有修造船只、教阅支费，就用安抚司钱物。」并从之。 
四年三月十四日，史正志言：「乞将到任后节省到钱内支拨见钱十万贯，收系制置司水军赤历，于出产木植州军收买板木，就建康自置船场，增造一车十二浆四百料战船，相兼使用。」从之。 
六年正月十二日，诏：「已降金字牌二面付四川宣抚使王炎，附发边防文字，其四川安抚制置使司见存留金字牌二面，令宣司缴纳。」宣司奏：「检准绍兴十八年九月二十一日四川安抚制置使李璆申奏，契勘宣抚司昨奏请到指挥，许权留御前发来金字牌二面，附发合奏边防机速文字奏。今来制置司亦乞依上件事施行。」从之。 
三月十四日，中书门下省言，勘会四川已有宣抚司，系执政官出使。诏四川安抚制置司并属官并罢，并归四川宣抚司，公使等及见管钱物，委宣抚司拘收，具数申尚书省。其余应干事务，照应昨胡世将除宣抚并罢制置司已行事理施行。 
淳熙元年六月十四日，皇子判明州、兼沿海制置使、魏王恺言：「沿海制置司干办公事一员，乞许本司依旧辟差；准备差遣一员，乞复还本司，以元置海道干当使臣窠阙充辟；准备差使一员，乞令依旧。」从之。既而四年四月，又 
      
言：「近(干)[准]指挥省罢诸处准备差遣、差使，其应屯驻所在，许从主帅依旧辟差。本司系屯驻水军去处，乞将已差文臣准备差使改充准备差遣，依旧例令入签厅。所有武臣准备差使窠阙，却乞减罢。」从之。 
四年三月二十五日，四川制置使胡元质乞添本司参议官一员，仍厘务。从之。 
八年闰三月七日，新赴忠州蔡兴国言：「四川沿边城寨官旧系逐路帅司辟差，今皆专委制置司奏辟。从辟之人，州郡不敢谁何，废职旷官，往往而有。乞令制置司依吏部格法差注，或从四路转运司出阙，衮同在部曾历沿边亲民未满六十人拟授。」诏除堂除一阙、吏部三阙依旧外，四川制置司辟差阙内留二十阙，令本司辟差。其余窠阙并潼川府等路安抚司、利州路转运司窠阙，并令逐路转运司依见行条格指挥差注。 
六月十四日，诏吏部权将四川诸司属官窠阙官下制置司，照应资格，铨量人材，具名奏差。如系见阙，依条先次就权，仍许用三年以下阙，即不得将不应资格人以奏差为名一面权摄。如或违戾，依淳熙三年四月八日权摄指挥，将请过钞计赃，其所差不当官司及被差人并一等科罪。 
庆元二年十一月十二日，中书舍人兼侍讲吴宗旦言：「窃见臣僚札子，乞罢帅司内机宜事，得旨依。欲望圣慈将已辟差在任之人日下住罢过俸给且与免追，如此法令公行，无所避就，回邪知畏，自绝侥 
      
幸。所有录黄，臣未敢书行。」诏从之。其四川制置司机宜一阙仍旧存留。 
三年四月九日，诏沿海制置使司添差参议官更不作阙差人。从守臣林大中之请也。 
开禧二年七月九日，诏宝谟阁待制、知建康府叶适兼沿江制置使。 
三年正月二十七日，知建康府、兼沿江制置使叶适奏：「沿江制置使与沿海制置使事体一同，所有合举官，沿海制置司递年所发关升改官、升陟任使员数，系隆兴元年知明州兼沿海制置使郭仲荀、仇迭、吕源申请，依两浙转运使例，每岁减半举官，并乞将本司官属许本路监司互举，奉旨依安抚使荐举。今欲照沿海制置司已得指挥，依安抚使荐举，庶几有以激(属)[厉]。」从之。 
六月五日，知建康府、兼江淮制置使叶适言：「昨被旨兼沿江制置使，已蒙朝廷照沿海制置使司例荐举官属。续被旨改兼江淮制置使，专一措置屯田，所有荐举系通行四路。窃照两淮经虏骑蹂践之后，州县焚毁，乡落萧条，目今经理，若非有以激赏，无以使之乐于向前。乞于四川制置司体例内权放行一半或三分之一，令本司荐举。至结局日止，仍将昨来沿江制置司已举过员数并行通理。」从之。 
七月十七日，诏集英殿修撰、知江州徐谊除宾谟阁待制知建康府，兼江淮制置使。 
嘉定元年七月十八日，诏观文殿学士、赴建康府何澹兼江淮制置大 
      
使。 
二年二月五日，诏江淮制置大使司、京湖制置司岁举改官，并依四川制置司体例理为职司。 
八月四日，诏资政殿学士、赴沔州、兼四川宣抚副使安丙除资政殿大学士、知兴元府、四川制置大使。 
三年三月九日，诏四川制置大使依四川安抚司例，岁举改官一十一员，从事郎六员。从安丙之请也。 
九月二日，诏四川制置大使岁举改官一十五员，从事郎九员。以安丙奏：「绍兴七年，席益除四川制置大使，专降旨挥，岁举改官二十员。丙先任宣抚副使日，得旨岁举改官一十员，而制置司旧例岁举九员。当来并置，即系共举改官二十员，而四蜀尚有遗材之叹。今宣司已结局，制司事务得旨并归大使司，视前时责任愈重。事务既殷于前而荐员不加于旧，恐无以作其趋事赴功之心。」故有是诏。 
嘉定五年三月二十四日，诏湖北、京西制置司照湖北、京西宣抚司两路每岁荐举员数减半。既而湖北、京西宣抚司每岁举改官六员，从事郎三员。分上(下)半年举改官三员，从事郎二员；下半年举改官三员，从事郎一员。 
七月十一日，诏兵部尚书杨辅除龙图阁学士、知建康府、兼江 
      
淮制置使。 
八月三十日，知建康府、兼江淮制置使杨辅奏：「江淮州郡并两淮江上诸军并隶本司节制，所有应干事件、辟置官属，乞并照江淮制置大使司体例施行。」从之。 
十月三日，诏宝谟阁待制、知福州黄度除龙图阁待制、知建康府、兼江淮制置制使。 
十二年六月二十日，诏中奉大夫、宝文阁待制、兼知建康府、江东安抚使、行宫留守司公事李大东充沿江制置使，建康府置司。朝奉大夫、右文殿修撰贾涉充淮东制置副使贾涉：原作「贾陟」，据《宋史》卷四○三本传改。高宗皇帝朝沿江及东西两淮各有制置使，官卑则命以副使，典故具存。乞仰体高宗成宪，分差沿江及东西两淮制置使。其有官序尚卑，资望尤浅，则亦命以副使。俾之各居属部，是非委得以亲见，利害不惑于传闻，变生于顷刻则随变而辄应，战胜而捷来则核实而即奏，上下相孚而不忤，部内亲觌而无间。若然，则何事不集而何功不成矣!」故有是诏。 ，楚州置司。朝请郎、直龙图阁赵善湘充淮西制置副使，庐州置司。以臣僚言：「国家设制置使，盖以朝廷去淮差远，军政难以喻度，机有可乘，间不容发，岂可无策以处此 臣恭 
十四年七月十六日，沿江制置副使兼知鄂州李奏：「沿江制置副使一司，系朝廷特行创立，并无官属可以协济。今欲举辟几员，伏乞朝廷参酌，速赐指挥。」诏沿江制置副使司差干办公事一员，于京官选人通差；准备差遣一员，专差选人，并以经任有举主、无过犯人；准备差遣二员，通差大小使臣。令本司从公选辟，不许差子弟并亲知以充员数。
 职官 宋会要辑稿 职官四一 宣谕使 
     
宋会要辑稿 职官四一

宣谕使
【宋会要】

徽宗宣和七年十二月二十二日，诏
宇文虚中
除保和殿大学士，充河北河东路宣谕使，其请给、人从依见任执政例施行，不得辞避。
钦宗靖康元年二月十七日，诏种师道为河北宣谕使。 
高宗绍兴元年十二月六日，诏秘书少监傅崧卿权吏部侍郎傅崧卿：原作「傅崧年」，据《宋史》卷二六《高宗纪》三改。，充淮南东路真(阳)[扬]楚泗承通泰州涟水军宣谕使，仍赐逐州军守臣银合茶药。 
【宋会要】
     
绍兴二年十月十七日，左司员外郎曾统言：「差权监察御史、两浙西路宣谕，检承台制，不得出谒。契勘本路见有使相及前执政官知判州、府，合与不合出谒。」诏合出谒，余路宣谕依此。 
十一月二十二日，诏宣谕官朱异改差浙东福建路，胡蒙改差浙西路，刘大中改差江南东西路，薛徽言改差湖南路，明 依旧广南东西路。 
二十三日，监察御史明 言：「臣等宣谕二广，应臣章奏比作机速文字投进，应有不依体式及小节未圆之类，乞免退下。或得旨允从，亦乞严责程限。如是则远方事理早彻圣聪，陛下德音速被遐土。」诏依，其诸路宣谕官投进章奏文字并依此施行。 
绍兴三年五月二十五日，诏：「今后宣谕官不得一面擅行取拨支使诸官司钱物，如有合支用钱物，并仰申取朝廷指挥。如违，重寘典宪。」以知郴州赵不 称，郴、道州、桂阳监缘去岁亢旱，民大缺食。其奏未蒙回降，于是荆湖南路宣谕薛徽言即权就借诸司见管钱并全、永州经制司封桩钱银，应副收籴衡、永、全州米数赈籴，实事势急切，难以待报。不合擅行支移，得旨放罪，故有是诏。 
九月，江南东西路宣谕刘大中言：「今已宣谕了毕，有元给降到亲札御宝历，缘江南东、西两路州县事务繁多，历纸难以尽载全文，已具节目书历外，今将荐举元奏全文缮写成一册，发削官 
     
吏一册，申明本路利害二册，检察平反改正施行事件二册，科钱粮二册，共八册。欲乞先诣通进(册)[司]投进，仍乞择日上殿。」从之。 
十四日，刘大中又言：「宣谕回程了毕，有合结局事件。一、准学士院给降到宣示逐路官吏等诏书一道并可漏子全，乞申纳尚书省。一、准枢密院给降到招收贼盗金字牌、黄旗牓五副，乞申纳枢密院。一、本司应干行遣公案簿书等，乞送临安府收管架阁。一、乞限五日结局。」并从之。 
元降手诏及画一内虽有推恩指挥，缘一行官吏事繁简难易不同，若一例陈乞，则简易者遂至侥冒，烦难者无以甄别矣。今来除 乞不推恩外，所有一行官吏，乞分升降作等第推恩，庶得事理平允。」从之。 四年二月二十七日，监察御史、广南西路宣谕明 言：「二广郡县最多，封疆亦阔，加之水土恶弱，又琼州、昌化等军系过海南，自行朝往返万里。 将带一行官吏奉行使指，不惮寒暑，委有艰勤。恭 
三月七日，刘大中改除秘书少监。上谓朱胜非曰：「大中(北)[比]宣谕江西，颇多兴狱，今犹未已，若令为谏官，恐郡县观望。朕于用刑钦恤明察，常惧有司行法意外，今迁大中为少监，盖朕之深虑也。」 
四月十二日，诏：「秘书少监刘大中昨往江南东西路宣谕，回程结局了当，官吏与作三等推恩施行。第一等与减二年磨勘，第二等减一年磨勘，第三等减半年磨勘。选人比类施行。内年限不同，仍 
     
依四年法比折，白身人候有名目日收使。」 
六年十二月九日，三省言：「绍兴二年，遣使分诣诸道布宣德意，当时川陕诸郡不曾选官前去。」诏差右司员外郎范直方宣谕川陕诸郡及抚问吴玠一行将士，并给赐御札历子，令采访逐路见任官廉污能否，书上历子，荐削以闻。 
绍兴七年二月九日，诏：「范直方今往川陕宣谕并抚问吴玠一行将士，其四川监司、帅臣、吴玠军前，并令学士院降诏。其逐路州军仰宣谕司誊写行下，内席益、吴玠仍别降口宣。」诏曰：「敕成都府、潼州府、夔州、利州路帅臣、监司等：朕惟戎兵国之大事而民邦本也，二者皆吾所重。乃军兴十有三载，转饷所资，万民(若)[苦]甚。朕既不敏，不能亟定海内，与之休息，中夜以兴，念有以纾吾民者。而吏或不能体朕之意，一切掊取，莫肯加恤，或敛不以时，或责非所有，或多为之数以资吏奸，或虐取其羸以济他用。甚者因以自私，靡所不至，而吾民病矣。前遣使者分察诸道，以惩以革，惟是陇、蜀、巴、汉，去朝廷数千里，方宿重兵以临关辅，虑有苛扰，如前之为，惕然于怀，曷敢忘远!夫帅镇吾所以属兵民，监司吾所以寄耳目，当宣化率下，督奸惠民，使州县之吏知赋敛之不得已，念斯民之无堪，爱惜其民，取无乏事而已。今遣使者宣朕之意，镇抚谕告，省问风俗，平反狱讼，察官吏之善否，给以亲札御宝历，使明着其状，朕将躬览而加黜陟焉。咨 
     
尔有位，惟兵是抚，惟民是恤，惟廉平是修，惟公正是务，毋或不迪，丽于邦宪。故兹诏谕，想宜知悉。」 
十二日，范直方言：「昨诸路宣谕申请，恐沿路或有溃兵邀阻，给降到金字牌、旗牓二副，准备缓急措置招收。」诏金字牌、旗牓，令枢密院依数降给。 
十八日，范直方又言：「臣误蒙异恩，滥将使指，未知称塞，晓夕震惧。窃以当〔国〕家艰难之时，川陕凋弊之后，兵屯益广，用度日滋，揣本穷源，动有牵制。陛下虽有恻怛爱民之心，恐未悉下究；微臣虽有精忠体国之意，亦无由自陈。所可自竭者，仰体陛下所以遣使之意，要当正身公心以示远人，激浊扬清以励多士。凡人情之好恶，风俗之美恶，民力之耗斁，狱讼之冤抑，皆得以上闻。然道(理)[里]阻远，邮传往复，动经岁月，深恐不能久待。伏望指挥，傥事有实利于民，利害迫切、间不容发者，许臣同逐路帅臣、监司公共相度事之缓急，穷究利害，委不可待报，即先次施行讫，续具奏闻。庶几远方疲瘵之民，速被圣泽；而牛马万里之行，亦不为徒劳矣。」诏事干粮运，令与帅臣、监司同共相度，关申安抚制置大使司施行。所有违戾诏条事件，依所奏先次改正外，民间论诉冤枉，体究有实，即送所属根治。余并申尚书省。 
绍兴八年十一月八日，监察御史、江西路宣谕李痴言：「欲乞同昨监察御史胡世将奉使福建路督讨范汝为例，依本路提点刑狱官一岁所举官吏条格 
     
员数。」诏依五路宣谕官已得指挥。 
绍兴九年二月九日，监察御史、三京淮北宣谕方庭实言：「被旨前去三京、淮北宣谕，今措置事件：一、臣到东京日，先诣景灵宫；到西京日，先朝谒陵寝，相视合修葺去处，逐一闻奏。庶几上慰祖宗神明之灵，下副士民观瞻之意。一、人主之所以鼓动四方者，莫先乎号令。故奉天之诏，山东虽悍卒武夫，亦皆感激流涕。臣所赍诏书并口宣，愿陛下法禹汤之罪己，哀痛自责，庶可以感动人心。一、河南州郡久隔王化，务先劝诱，臣所至乞令延礼耆旧，访问疾苦，戒谕官吏，推行赦书内宽恤事件。如户口虚实、官吏能否之类，密具闻奏。一、遗逸山林有清节高名之士，或有文武才能可备国家之用者，许臣 行采访，具名闻奏。一、河南州郡文武官及土豪等，昨缘刘豫叛逆，自结山寨、不忘国恩之人，赦书内已令所在保明以闻，官员量行擢用，土豪优与推恩。欲乞给降敦武至保义郎空名官告各一道，承节、承信郎、进武进义校尉、下班祗应、进义副尉、守阙进义副尉、进勇副尉、守阙进勇副尉空名补帖、绫纸官告各二道，令所属日下出给，许臣书填，作借补官资，逐旋保奏，候得旨换给正补付身。一、归附之初，人情未定，恐有盗贼啸聚，乞令臣就便招安，乞给降金字牌、黄牓等前去。其合措置事宜，不可候报者，许权行措置。一、赦内一项：『应见任文武官各安职守，并不易置。』 
     
今奉命宣谕之初，当使远人知朝廷大信，虽有官吏不可倚仗之人，未可便行易置。或在任官吏见被民间论诉，候回日具奏。一、所至河南州郡宣布德意，欲乞许臣节次具因依牒报陕西五路宣谕周聿照会，并乞令周聿所施行事宜亦具因依牒报臣，庶使号令风传，远近响应。一、河南州郡隔绝朝廷已久，其利害事宜不可遥度，乞候到逐处州郡，逐一具奏。」诏第二项令学士院修撰，第六项令枢密院给降十副，余并从之。绍兴九年，御史方庭实宣谕三京、淮北，皆使者职也。九年复陕西，四月诏签枢楼照往永兴宣谕，秘少郑刚中为参谋，予卫卒千人，因制置移屯等事，宣谕之权自此重矣。 
二十二日，诏李痴罢宣谕，差充广西提刑，其江西盗贼专委张守措置招捕。以中书门下省言：「李痴昨差充宣谕江西，本令倡导德意，乃专意督战，措置乖方，致陷失巡尉不一。又于元奏画一之外，欲移易别路及行在官吏，及乞依提刑司奏举改官等，并是招权妄作。」故有是命。 
四月二日，诏差签书枢密院事楼照前去宣谕陕西诸路新复境土，所有随行合用军马，令殿前司差官兵一千人、将官二员，内马军一百人。其经过州县虑有啸聚盗贼，令枢密院给降招抚金字牌、旗牓一十副，并令学士院降诏，付陕西逐路州军帅守施行。 
十五日，诏：「已差签书枢密院事楼照往陕西诸路宣谕德意，合措置 
     
事非一，可令就便询究，不拘三省、枢密院事，并逐一措置闻奏。」 
五月一日，谏议大夫曾统言：「臣闻古者国无九年之蓄曰不足，无六年之蓄曰急，藏于民犹藏于国也。今县官所入仅足更岁，方之于古，可谓急矣，而有司既无养财之术，且不知节以制度，岂不殆哉!窃见近年困于养兵，所以致用者盖亦多端矣，然未见所谓足国裕民之策、使公私饶益、无不足之忧者，盖不知节以制度故也。臣不敢毛举细故，但以去冬及春以来遣使之费言之。初命韩肖胄报聘金国，又命王伦交割地界，以至遣方庭实宣谕三京、河南等处，郭仲荀留守东京，遣周聿就同郭浩宣谕陕西诸路，遣士、张焘恭谒陵寝，又命楼照至永兴等路布宣朝廷德意。凡此七使，所携官吏军兵其数甚多，起发借请之类不知其数。窃闻熙宁初，命宰臣韩绛宣谕陕西，纔费十八万缗，时论沸腾，以为大咎。今一使之费固已数倍于昔，合而计之，不知其几何。凡此数事，虽有出于不得已者，然其援引体例，悉非旧比，故所费尤广。盖自崇宁以来，权臣用事，务为华侈以悦人情，其所施行前无所稽，后不可继，纲纪版荡，法度废弛，其弊至于今未革也。加以兵火，图籍焚毁，无可考按，尽出一时指挥。将来克复境土，两宫南还，前命大臣迎奉，其费不少，谓宜选择忠实通练之臣，检照三省诸房及尚书六部，应于国朝旧制凡使命下官吏、 
     
军兵人数及支费则例，逐一裁定，要使前有所稽，后为可继，庶无妄费，可以行远，不胜幸甚。」从之。 
之苦如景德时事，则甚盛之举也。」从之。 六月二十四日，宗正少卿、三京淮北宣谕方庭实言：「臣闻真宗皇帝自景德讲好之后，边境宁静，耕桑蔽野，戴白之民不识兵革，此天地好生之大德，帝王长久之基业也。兹者大金割还河南旧地以通和好，两国生灵遂获休息。陛下惇守信义，坚如金石，臣不复有言。窃恐沿边州县未能上体德意，或招纳叛亡，或渡河侵扰，初缘细故，寖摇大事。伏望明诏官吏兵民，各守疆封，务相辑睦，行灌瓜之恩，绝争桑之忿，安土乐业，免于流移战 
朝廷所遣宣谕之臣，欢呼感泣，有复见汉官威仪之叹。此皆祖宗恩泽固结之久，陛下德意感动之深，人心所归，大意可见。今中原百姓苦伪齐苛暴，莫不归心本朝，实陛下恢复之基也。然而凋瘵之余，易以骚动，今自宣谕以后，所遣留守、监司及其它使命已至数人，各有添破官属、人从，于新复州县少有须索，则民将不胜其应，非所以慰安之。臣愿自今非有急切事宜，不须更遣使命；留守、监司有见阙人处，特行选差外，其余且令因任。所有应缘迎奉梓宫及两宫官吏，并候朝廷见得入界有期，方令起发，已起发者令于镇江等处听候指挥，庶几河南州县不致烦扰。」诏 二十七日，殿中侍御史周葵言：「窃闻中原遗民初 
      
依，内已起发官不得于沿路及新复州军骚扰。 
十月十二日，签书枢密院事楼照言，往陕西宣谕，今已回行在所讫，所有行府职事合行结罢。诏限五日结罢。 
绍兴十一年十月三日，川陕宣谕使郑刚中言：「被旨所过州县许按察官吏，除治行显著、罪犯明白之人合行闻奏外，欲乞许令荐举改官亲民任使七员，堪充从事郎、县令任使十员，庶几有以奖进人材。」从之。 
绍兴三十一年六月八日，诏御史中丞汪澈充湖北京西宣谕使汪澈：原作「汪彻」，据《宋史》卷三八四《汪澈传》改。后同。，仍节制两路军马。先是，澈以得旨疾速前去抚劳将士，体访事宜，候事定日赴行在。澈乞以湖北京西宣谕使司为名，于鄂州置司，就用御史中丞印记行使，故有是命。 
十九日，诏汪澈将来起发，除给券外，每月别(结)[给]钱一百贯。 
绍兴三十二年二月一日，诏左朝请郎、试中书舍人、兼权直学士院、兼侍讲虞允文试兵部尚书，充川陕宣谕使。允文言：「被旨差充川陕宣谕使，乞依汪澈宣谕已得指挥施行，今具画一内不同事件：一、今乞以『川陕宣谕使司』为名，其兵部尚书印记见在行宫本部，今关借奉使印一面行使。一、今来一行官属、人吏、军兵等合给券历等，缘户部、粮料院、左藏库已桩船起发，欲乞下建康府，分差行在粮料院出给券历，于总领所支请施行。一、置司去处，欲乞且就兴州踏逐空闲去处，以备一行官属等安泊。如有往来措置事件，即起发前去， 
      
续具奏知。一、差破人数内，御史台赞引知班二人，今改作引接名目，请给等依元降指挥。一、所有一行官属等差破到当直兵士，沿路若有逃亡，即乞于诸州踏逐差填。」并从之。 
绍兴三十二年孝宗即位未改元。九月十八日，诏王之望为权户部侍郎、川陕宣谕使。 
</div>
    <div class="pagination">
<a href="宋会要辑稿_page1000.html">上一页</a><span>...</span><a href="宋会要辑稿_page996.html">996</a><a href="宋会要辑稿_page997.html">997</a><a href="宋会要辑稿_page998.html">998</a><a href="宋会要辑稿_page999.html">999</a><a href="宋会要辑稿_page1000.html">1000</a><span class="current-page">1001</span><a href="宋会要辑稿_page1002.html">1002</a><a href="宋会要辑稿_page1003.html">1003</a><a href="宋会要辑稿_page1004.html">1004</a><a href="宋会要辑稿_page1005.html">1005</a><a href="宋会要辑稿_page1006.html">1006</a><span>...</span><a href="宋会要辑稿_page1002.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
