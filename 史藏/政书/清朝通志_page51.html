<!DOCTYPE html>
<html>
<head>
    <meta charset="UTF-8">
    <title>清朝通志 - 第 51 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 51 页/共 121 页</h1>
    <div class="content">　　风师雨师诸星等祠
　　（臣）等谨按郑志有风师雨师及诸星等祠我朝定制祀云雨风雷之神于天神坛以专祷水旱已见祷水旱门兹不重述
　　北斗五星二十八宿
　　周天星辰之神从祀于夕月坛已见朝日夕月门伏见雍正二年立时应宫以祀龙神六年立风神庙七年立云神雷神之庙报答洪庥礼制详备而太岁坛祭每岁之神特隆庙祀谨彚着于篇直省崇祀之典亦附见焉
　　顺治元年定每岁致祭太岁坛之礼太岁殿在先农坛之东北正殿七间祀太岁之神两庑十有一间祀十二月将之神每年正月初旬诹吉及十二月岁除前一日遣官致祭初春为迎岁暮为祖自后岁遇水旱则遣官祭告祈祷有应报祀如仪
　　康熙三十五年二月圣祖仁皇帝亲征噶尔丹遣官致祭太岁之神凯旋祗告如之
　　雍正元年建时应宫于西苑以祀龙神每岁以六月十三日致祭用素羞香烛遣内务府官行礼六年七月建风神庙于都城内东北隅礼工二部会同内务府遵旨议奏于都城东北隅择得景山东边当东北箕星之位建庙甚宜其庙宇仿时应宫规制每年于立春后丑日致祭奏上从之诏封为应时显佑风伯之神庙日宣仁庙是年以河臣奏请敕封江南清口风神为清和宣惠风伯之神岁时致祭七年十月建雷神庙于都城内之西立夏后申日致祭建云师庙于都城内之东秋分后三日致祭其规制祭仪俱仿宣仁庙封云师为顺时普荫云师之神庙曰凝和庙雷师为资生发育雷师之神庙曰昭显庙十三年以抚臣请封广东边海郡县庙祀风神为宣仁昭泰风伯之神封甘肃兰州府庙祀雷神为显仁应瑞之神春秋致祭
　　乾隆元年十二月祭太岁坛遣亲王行礼十六年增定太岁坛上香之仪十八年定太岁坛供奉神牌之礼旧例祭时以黄纸书年建神牌祭毕与祝帛同焚至是礼部请供奉神牌于殿庑内神龛前列神座祭时请神牌奉安神座祭毕复龛恭遇皇上亲诣上香不请神主出龛从之嗣是遵行永为定制二十年定制祭太岁坛遣亲王郡王行礼直省府州县各建神祇坛祀云雨风雷境内山川城隍之神岁春秋仲月诹吉致祭在城文武各官皆与省会以总督巡抚主之若有故以布政使摄府州县春秋致祭仪节与省会同
　　皇朝通志卷三十六
　　●皇朝通志卷三十七 
　　礼略二
　　○礼略二
　　吉礼二 
　　△吉礼二 
　　北郊
　　（臣）等谨按郑志方丘一门云神州后土附其所谓神州者谓王者所卜居吉土五千里之内地名也葢汉以后诸儒附会之说非三代之制后土则自汉武帝立后土祠于汾阴睢上后世因之屡举屡废实不足为典要我朝列圣以来敬事方泽与圜丘之典并重寅恭对越酬厚载而答洪庥视前代规制超越万万谨载辑礼典着于篇中而郑志之所谓神州后土者则谨从删去云
　　顺治元年定制每岁夏至大祀地于北郊方泽以五岳五镇四海四渎为四从坛配享八年尊封肇祖原皇帝兴祖直皇陵山为吞运山景祖翼皇帝显祖宣皇帝陵山为积庆山 【十六年以　　　二陵奉移吞运山停积庆山从祀】 太祖高皇帝陵山为天柱山太宗文皇帝陵山为隆业山附四从坛配享凡祀万泽以夏至日卯时 【后定以日出前七刻】 与圜丘祈谷均为大祀十四年三月大祀地于方泽奉太祖高皇帝太宗文皇帝配享嗣是以告谢亲祀者一以告祭亲祀者一合祀南郊者一惟是年为正祀北郊之礼
　　康熙元年五月夏至大祀地于方泽圣祖仁皇帝亲诣行礼二年尊封世祖章皇帝陵山为昌瑞山从祀三陵山之次六年十一月大祀地于方泽奉世祖章皇帝配享
　　雍正二年五月夏至世宗宪皇帝大祀地于方泽奉圣祖仁皇帝配享
　　乾隆元年五月夏至大祀地于方泽皇帝亲诣行礼尊封世宗宪皇帝陵山为永宁山从祀四陵山之次二年五月夏至大祀地于方泽奉世宗宪皇帝配享八年五月夏至大祀先期致斋于斋宫定制两郊皆有斋宫是岁修葺北郊斋宫斋宿如礼九年五月夏至大祀以祈雨不乘辇不设卤簿自后凡值祈雨遵以为制十四年五月夏至大祀诣斋宫斋宿诏易皇祗室绿瓦为黄瓦并修北郊坛宇四十四年冬至大祀南郊奉谕旨朕明岁即届七旬因稍省烦劳专心祼荐定于正位躬诣晋献香帛爵俎以申虔敬至配位列祖列宗惟上香仍前亲奉其献爵进俎则命诸皇子恭代四十五年五月夏至恭举北郊大典亲承恭代一如前南郊之礼凡北郊大祀皇上躬诣行礼仪节并详大清通礼
　　社稷
　　顺治元年定制社稷坛之礼每岁以春秋仲月上戊祭太社太稷之神同坛同壝社主用石稷主用木祭则恭设神牌太社位右太稷位左均北向以后土勾龙氏配东位西向后稷氏配西位东向坛在午门之右凡祀社稷坛为大祀八年二月祭太社太稷世祖章皇帝亲诣行礼其秋八月值太宗文皇帝忌辰陪祀各官行礼毕仍易素服九年秋复值忌辰礼部以改期请弗允
　　康熙十六年二月圣祖仁皇帝亲祭社稷遇雨照常行礼定制祭日如遇凡雨皇帝于拜殿内门坎南行礼从祀王公在殿外中甬路两旁各官在王公后行礼是日雨赞引官以请圣祖命照常行礼遇雨在拜殿行礼之例葢未经行云
　　雍正元年二月祭太社太稷先是康熙六十一年十一月世宗宪皇帝登极遣官告祭社稷至是亲诣行礼二年闰四月以平定青海告祭社稷行献俘礼十年三月诏直省郡县修社稷坛敬谨行礼
　　乾隆元年二月戊辰祭太社太稷皇上亲诣行礼二年闰九月奉谕旨大清律载各府州县社稷山川风云雷雨诸神所在有司以时致祭所以肃祀典而迓休和礼至重也省会之地督抚司道驻札同城向不与祭专属府县官行礼督抚司道等官均有封疆守土之任自当虔奉明禋为民祈报凡春秋致祭督抚应率领阖属文武大小官员敬谨行礼提镇道员驻札之地一体率属陪祭其如何分别班次派员监礼及修整坛壝祭器之处该部详议具奏奏上通饬行之八年七月颁发各省坛庙祝文二十年六月以平定准噶尔献俘社稷坛十月再行献俘礼俱遣亲王将事二十一年五月增社稷坛望瘗乐章二十四年五月祷雨于社稷坛皇上御制祝文步行诣坛荐玉行礼先期奉谕朕此次亲诣社稷坛祈求雨泽礼部所开仪注内无荐玉之礼询其原委则系相沿旧规并无意义可考夫玉以芘阴嘉谷使无水旱之灾载在传记且于答阴之义更为相称着饬所司敬谨用玉将事二十五年正月以平定回部献俘社稷坛如二十年之礼四十一年四月以平定金川献俘社稷坛如二十五年之礼自乾隆元年以来每岁春祀皆躬诣行礼唯值皇上巡行之岁遣官恭代秋祀恭值皇上举木兰行围之典皆遣官恭代
　　堂子　大内祭神
　　（臣）等谨按太祖高皇帝建国之初有谒拜堂子之礼凡每岁元旦及月朔国有大事则为祈为报恭诣行礼大出入必告出征凯旋则列纛而拜典至重也顺洽间建堂子于玉河桥东祭法明备详载典礼而内廷虔祀朝夕无间我皇上诏以盛礼载诸典策煌煌圣谟明示义法仰见圣朝敬事天神夙夜寅恭之巨制稽诸经训万古合契谨考典制之所自备载于篇
　　天聪九年八月太宗文皇帝以征察哈尔奏凯师还亲谒堂子行拜天之礼
　　崇德元年五月以大军征明亲率王贝勒等谒堂子行礼拜纛出师十二月亲征朝鲜谒堂子行礼次年班师以成功告七年三月以克锦州谒堂子行礼
　　顺治元年四月世祖章皇帝命王贝勒帅师平定中原谒堂子行礼九月建堂子于京师长安左门外玉河桥东定上香致谒告之礼先是崇德元年定制每年元旦皇帝率亲王以下副都统以上及藩王等诣堂子上香行三跪九拜礼又定每年春秋立杆致祭于堂子亲王郡王贝勒每家各祭三杆贝子镇国公辅国公每家各祭二杆镇国辅国奉国将军每家各祭一杆无爵宗室不得祭又定每月朔亲王以下贝子以上每府委官一人前朝斋戒是日诣堂子供献顺治二年以元旦亲诣行礼与否令礼部预期题请又定每年春秋立杆致祭圣驾亲诣行礼如仪
　　康熙十二年定制凡祭堂子令汉官勿随往惟王公满大臣一品文武官随往行礼十三年正月以遣大将军王帅师出征圣祖仁皇帝亲诣堂子行礼次于纛前行礼自后凡大征伐及命将出师皆亲诣堂子行礼 【互见军礼门】 
　　乾隆十四年五月定出征凯旋告祭堂子之礼议政王大臣等奉谕旨堂子之祭乃我朝先代循用通礼所祭之神即天神也列祖膺图御宇即稽古郊禋而燔迤典重举必以时堂子则旧俗相承遇大事及春秋季月上旬必祭天祈报岁首最先展礼定鼎以来恪遵罔怠且不易其名重旧制也考诸经训祭天有郊有类有祈谷祈年礼本不一兵戎国之大事故命遣大将必先有事于堂子正类祭遗意而列纛行礼则禡也我祖宗于行营中或别有征讨不及归告堂子则望祭而列纛行事其诚敬如此朕恩出师告遣则凯旋即当告至乃天地宗社俱己祀册致虔且受成太学而堂子则弗之及祠官疏略加神贶何祀典攸关彛章宜备着议政王大臣详议具奏朕亲为裁定王大臣等遵旨议上大兵凯旋皇帝告祭堂子之礼请载入会典从之自后命将出征及凯旋皆致祭堂子如仪十九年奉谕王公等建立神杆应按爵秩设立整齐以肃观瞻嗣后着每翼作为六行每行六分以未分封皇子等列于前其次则亲王贝勒贝子公等分为六层设立神杆皇子内己受封爵者其神杆视所封爵立于应立之处所有右座不必移动神杆各按爵秩更换每年修整一次着礼部会内务府总管察搅绘图进呈着为例
　　大内祭神之礼
　　顺治元年定奉晨祀神位于祭神殿西位东向日昧爽行礼奉夕祀神位于西北南向申刻行礼皇帝恭祭坛庙斋戒日忌辰清明禁屠日不祭余日皆祭每岁四孟月均用马牛金币祗荐于神赞祀致辞如仪
　　山川
　　顺治元年定崇祀岳镇海渎及直省有司春秋致祭之礼凡山川之祀监于前典以五岳五镇四海四渎配享方泽坛立地祗坛以五岳五镇四陵山 【今为五陵山】 四海四渎之祗为正位以京畿名山大川天下名山大川之祇为从位凡岳镇海渎所在地方有司岁以春秋仲月诹日致祭祭东岳泰山于山东泰安州 【今升为府】 祭西岳华山于陕西华阴县祭中岳嵩山于河南登封县祭南岳衡山于湖广衡山县祭北岳恒山于直隶曲阳县 【移祭见后】 祭东镇沂山于山东青州府祭西镇吴山于陕西陇州祭中镇霍山于山西霍州祭南镇会稽山于浙江会稽县祭北镇医巫闾山于辽东广宁卫 【今改为县】 祭东海于山东莱州府望祭西海于山西蒲州 【今升为府】 祭南海于广东广州府望祭北海于河南济源县 【移祭见后】 祭河渎于蒲州祭江渎于四川成都府祭淮渎于河南唐县祭济渎于济源县三年封黄河龙神为显佑通济金龙四大王之神封运河龙神为延庥显应分水龙王之神令河臣致祭八年正月世祖章皇帝亲政遣官致祭岳镇海渎定制恭遇庆贺大典颁布恩诏则遣官致祭以各衙门四品以上堂官将事诹吉将行先期陈祝文香帛于中和殿皇帝亲阅遣之十七年三月改祀北岳恒山西浑源州
　　康熙六年七月圣祖仁皇帝亲政遣官致祭岳镇海渎十六年九月加封长白山之神照五岳例春秋致祭遇有庆典亦一例于乌喇地方望祭十八年五月以湖南讨贼屡捷咸言湖神助顺加封洞庭湖之神遣官致祭二十一年二月以平定云南遣官致祭岳镇海渎长白山三月圣祖东巡盛京望秩长白山二十三年圣祖东巡十月躬祀泰山之神遣官祭黄河之神十一月遣官致祭岳镇海渎长白山自是以后凡恭遇东巡南巡所过名山大川均照例致祭二十五年移北海祀典于混同江望祭台臣奏言祀典所载致祭北海尚沿宋明旧制于河南济源县系在京之南于义未合况北岳己改祀浑源州则北海应请改祀于混同工庶方位允协下部议行之二十六年十月以孝庄文皇后升祔太庙遣官致祭岳镇海渎长白山三十二年二月遣皇长子祭西岳华山三十五年建海神庙于大沽海口加封致祭时由天津海道运米盛京以备赈济海神效灵往来迅驶立庙祀之三月亲征噶尔丹致祭所过山川之神三十六年七月以平定朔漠遣官告祭岳镇海渎长白山三十七年七月以永定河新河告竣建永定河神庙于卢沟桥春秋致祭九月圣祖东巡遣大学士致祭松花江之神三十九年六月以河臣疏请建海神庙于江南安东县四十年正月加黄河龙神封号昭灵效顺四字四十二年三月圣祖仁皇帝五十万寿遣官致祭岳镇海渎长白山十一月圣祖西巡遣官致祭西岳华山四十三年二月封淮神为长源佑顺大淮之神五十二年三月圣祖仁皇帝六十万寿遣官致祭山川与四十二年同五十七年十二月以孝惠章皇后升祔太庙遣官致祭岳镇海渎长白山六十年三月以御极六十年大庆遣官致祭山川六十一年建江海潮神庙于浙江之尖山春秋致祭是年十一月世宗宪皇帝登极遣官致祭岳镇海渎长白山
　　雍正元年二月以恭上圣祖仁皇帝尊谥遣官致祭十二月以册立皇后遣官致祭二年八月加江海大神封号江渎曰涵和河渎曰润毓淮渎曰通佑济渎曰永惠东海曰显仁南海曰昭明西海曰正恒北海曰崇礼均遣官赍送祭文香帛令地方大员致祭四年冬督抚诸臣次第奏报黄河澄清地连四省时逾二旬诸王大臣请升殿受贺世宗不许特遣官分诣清河武陟二处新建神庙致祭黄河之神十二月遣官致祭河源之神于河州口外七年建江神庙于湖北武昌春秋致祭八月建海神庙于浙江海宁县加封为宁民显佑浙海之神以英卫公伍员诚应武肃王钱镠配享其它诸神祀于配殿八年四月建河源神庙于甘肃河州加封为开津广济佑国庇民昭应河源之神十二月封直隶滹沱河神为长源永济滹沱河神九年建永定河神惠济庙于石景山十年闰五月建望祭长白山享殿于温德亨山 【今名望祭山】 七月以高堰山盱右工告成建洪泽湖神庙于高家堰春秋致祭十三年九月皇上登极遣官告祭岳镇海渎长白山十一月以恭上世宗宪皇帝尊谥遣官致祭
　　乾隆元年八月奉特谕致祭河神海神永定河神二年四月以恭奉世宗宪皇帝配享南郊遣官致祭岳镇海渎长白山三年立海神庙于江南宝山县祀典视浙江海宁八年八月皇上东巡盛京遣官致祭北镇庙长白山十三年二月皇上东巡躬祀泰山之神增用中和韶乐遣官致祭岳镇海渎长白山十四年四月以平定金川恭上皇太后徽号遣官致祭山川如二年之礼十五年十月皇上巡幸中州诣嵩岳庙拈香越日致祭如岱庙之礼十六年皇上南巡遣官致祭所过名山大川之神凡巡狩所至礼祀所过山川是年于山东祭东岳泰山之神至江南祀宿迁龙神庙清河县河渎之神淮渎之神江都县江渎之神皆遣官致祭亲祭清河龙神庙至浙遣官祭海神庙南镇会稽山凡往返渡河渡江致祭之处皆亲诣拈香行礼又诣清口风神庙惠济祠拈香至泰安诣岱庙拈香自后二十年二十七年三十年四十五年四十九年皇上六举南巡之典所过山川之神或亲诣致祭或遣官致祭并如十六年之礼是年六月加封永定河神为安流广惠之神遣官致祭十二月以皇太后六旬万寿恭上徽号遣官致祭山川十九年八月皇上东巡盛京望祭长白山渡松花江祭江神九月祭北镇庙皆亲诣行礼自后四十三年四十八年皇上四巡盛京所过山川致祭或亲诣或遣官礼节并同二十年六月以平定伊犁恭上皇太后徽号遣官致祭山川是岁以遣大兵西征致祭所过山川之神凡四曰阿勒坦山曰珠尔库柱山曰博克达山曰阿拉克山皆以诏旨读文致祭二十二年皇上南巡三月建海神庙于杭州之观潮楼敕封为平潮利涉浙海之神四月建河神庙于徐州铜山县加封为显佑通济昭灵效顺广利安民金龙四大王之神二十四年以荡平回部遣官致祭岳镇海渎长白山二十五年厘定西域新疆山川诸神每岁春秋秩于祀典二十六年十二月以皇太后七旬万寿恭上徽号致祭岳镇海渎长白山三十五年八月皇上六旬万寿遣官致祭山川如礼三十六年十二月以皇太后八旬万寿恭上徽号遣官致祭山川如二十六年之礼四十一年四月以金川荡平恭上皇太后徽号遣官致祭山川如二十四年之礼四十五年八月皇上七旬万寿遣官致祭山川如三十五年之礼四十三年八月皇上东巡敕建北海神庙并敕建浑河神庙辽河神庙四十八年五月命侍卫阿弥达往青海祭河源之神八月皇上东巡入关诣北海神庙瞻礼五十年正月皇上御极五十年大庆遣官致祭岳镇海渎长白山凡直省所山川有敕赐封号设立专祠者守土官咸以时致祭如礼
　　耤田
　　顺治十年三月诏举行先农祀典十一年二月世祖章皇帝行耕耤礼亲祭先农坛坛在正阳门外西南定制岁以仲春亥日皇帝亲飨先农之神祭毕乃躬耕耤田及秋玉粒告成所司以闻择吉收贮礼仓以供天地宗庙社稷之粢盛
　　康熙十一年二月圣祖仁皇帝行耕耤礼祭先农坛礼仪与顺治十一年同前期遣官祗告奉先殿
　　雍正二年二月世宗宪皇帝行耕耤礼祭先农坛礼仪与康熙十一年同三推毕复加一推颁发新制三十六禾词使工歌左右随行礼毕王以下行庆贺礼停止筵宴自是每岁亲耕如仪是年耤田内产瑞谷一茎四穗者三本一茎三穗者三本一茎两穗者十二本顺天府尹张令璜奏进羣臣请宣付史馆从之四年所产尤多有至一茎九穗者农泽园所植稻亦然羣臣表贺宣付史馆盖瑞应频徽不胜纪云四年八月命各直省督抚及府州县卫官俱行耕耤礼祭先农坛自雍正五年为始每岁什春亥日各率所属行礼如仪所收米粟敬谨收贮以供祭祀之粢盛七年以耕耤于太岁殿上香
　　乾隆三年三月皇上行耕耤礼亲祭先农坛前期三日幸农泽园演耕至日躬诣耤田行三推礼毕复加一推礼毕上御斋宫王以下行庆贺礼五年三月以闰岁春寒遣官致祭先农坛八年二月诏遣官致祭先农坛用中和韶乐旧制惟亲祭用中和韶乐遣官则同小祀之例是年特谕用乐永着为例十九年三月重修先农坛外壖隙地多植松柏榆槐交太常寺饬坛户敬谨守护二十三年二月诏除耕耤设棚悬彩之例三十七年二月将行耕耤臣工以圣寿六旬以上请遣官恭代不许奉谕是岁耕耤但依典制三推弗行加一之礼五十年三月皇上躬行耕耤礼十月奉谕朕临御以来兢兢以敬天勤民为念郊坛大祀无不躬亲即耤出亲耕亦从未尝稍惮烦劳本年寿己七十有五犹亲举三推之典至本年甫经亲行耕耤明岁应否躬莅自应候朕酌行嗣后我子孙继承奕禩惟当不懈益勤凡遇亲耕典礼若年在六十以内礼部自应照例具题年年躬行耕耤之礼若年逾六十令礼部先期以亲莅或遣官之处具本题请庶巨典不尚虚文而展礼益昭诚恪着为令凡耕耤祭先农坛遇遣官恭代之岁顺天府府尹率属耕耤如礼
　　先蚕
　　乾隆元年建先蚕祠于都城北郊以季春吉日遣太常寺堂官以太牢致祭七年建先蚕坛于西苑定皇后亲蚕祀先蚕之礼是年七月大学士等奏言古者天子亲耕南郊以共粢盛后亲蚕北郊以共祭服我皇上亲耕耤田以示重农至意乾隆元年议建先蚕祠宇所以经理农桑之道至为周备今又命议亲蚕典礼伏思躬桑亲蚕历代遵行但北郊蚕坛向在安定门外前明嘉靖时以后妃出入道远亲莅未便且其地水源不通无浴蚕所遗址久经罢废伏读圣祖仁皇帝御制耕织图序云于丰泽园之北治田数畦环以溪水陇畔树桑旁立蚕舍是育蚕之事圣祖仁皇帝亲加讲求今逢重熙累洽礼明乐备之时亲蚕大典自应遵旨举行请建先蚕坛于西苑至亲蚕典礼所应行斋祀躬桑授蚕治茧等仪注及选择蚕母蚕妇受桑布缫一切礼文事宜应交礼部详议请旨从之寻议建先蚕坛在西苑东北坛东南为先蚕神殿前为桑园浴蚕河在宫墙之东礼部议上仪注皇后亲蚕之年豫日设立先蚕西陵氏神位于蚕坛之上前二日皇后于正殿致斋至日以一太牢亲祀行三献礼翼日皇后诣桑坛行躬桑礼蚕事毕蚕母率蚕妇择茧之圆洁者贮筐恭献以告蚕事之登择吉皇后复诣蚕坛亲临织室行缫三盆手礼遂布于蚕妇之吉者使缫而朱绿元黄之以供郊庙黼黻之用从之九年三月皇后亲飨先蚕坛翼日行躬桑之礼十一年二月定致祭先蚕遣妃恭代之礼十四年二月奉谕旨先蚕祭期礼部奏请照例遣妃恭代此于礼意未协夫妃所恭代者代皇后也有皇后则妃可承命行事皇贵妃未经正位中宫则亲蚕之礼尚不当举行何得贵妃恭代应照皇帝不亲行耕耤顺天府尹致祭先农之例于内务府总管或礼部太常寺堂官奉宸苑卿内酌派一人致祭足以明等威而昭仪制于是礼部遵行并加载会典惟皇后册立乃复举亲飨先蚕及躬桑之礼
　　皇朝通志卷三十七
　　●皇朝通志卷三十八 
　　礼略三 
　　○礼略三 
　　吉礼三 
　　△吉礼三 
　　太庙
　　（臣）等谨按郑志列宗庙一门具详厯代建庙之制度其祭享仪节则分见于时享祫禘诸门我朝列祖以来洪模景铄远轶前代谨详盛京太庙之始冠于篇首至京师太庙并详稽列圣以来尊崇升祔之典备着篇中即仿郑志宗庙一门之体例云
　　天聪十年四月太宗文皇帝受尊号建国大清改元崇德即盛京立太庙于抚近门东崇德元年四月奉安列祖太祖神位于太庙追尊始祖为泽王高祖为庆王曾祖为昌王祖为福王恭上太祖尊谥曰承天广运圣德神功肇纪立极仁孝武皇帝庙号太祖皇太后尊谥曰孝慈昭宪纯德贞顺成天育圣武皇后前殿安奉太祖太后神位后殿正中安奉始祖神位左安奉高祖神位右安奉曾祖神位次左安奉祖神位皆南面是日亲行大飨之礼五月荐樱桃于太庙时有以新樱桃献者太宗文皇帝命荐于太庙嗣后凡新进果品五谷先荐太庙然后进御着为令
　　顺治元年九月世祖章皇帝定鼎燕京立太庙于端门之左恭奉太祖武皇帝神主孝慈武皇后神主大行皇帝神主奉安太庙十月恭上大行皇帝尊谥曰应天兴国弘德彰武宽温仁圣睿孝文皇帝庙号太宗二年七月恭进太祖武皇帝孝慈武皇后太宗文皇帝玉册玉宝奉安太庙五年四月以重修太庙遣官祗告恭奉神牌暂安后殿六月以太庙工成遣官祗告奉安神位于正殿十一月冬至追尊列祖太祖以上四世始祖泽王为肇祖原皇帝始祖妣为原皇后庆王为兴祖直皇帝妣为直皇后昌王为景祖翼皇帝妣为翼皇后福王为显祖宣皇帝妣为宣皇后是日世祖章皇帝亲诣后殿奉安神位致祭如时享仪七年二月恭上大行皇太后尊谥曰孝端正敬仁懿庄敏辅天协圣文皇后八年正月恭奉孝端文皇后神主升祔太庙前一日遣官祗告是日世祖章皇帝亲诣行礼先奉神主祗见太祖武皇帝孝慈武皇后太宗文皇帝世祖章皇帝恭代行三跪九拜礼兴恭奉神主奉安于太宗文皇帝之次行一跪三拜礼毕行大飨礼如仪九年二月恭进四祖考皇帝四祖妣皇后孝端文皇后玉册玊宝奉安太庙十年定太庙悬庆成灯岁元宵自正月初七日起至十七日止十八年正月圣祖仁皇帝登极三月恭上大行皇帝尊谥曰体行隆运英睿钦文大德弘功至仁纯孝章皇帝庙号世祖十月新建太庙神厨门成十一月恭奉世祖章皇帝神主升祔太庙前一日遣官祗告是日圣祖仁皇帝亲奉神主恭代行祗见礼奉安神座行礼大飨如仪后殿遣官行礼是年恭进世祖章皇帝玉册玉宝奉安太庙
　　康熙元年四月恭改上太祖武皇帝尊谥曰太祖承天广运圣德神功肇纪立极仁孝睿武弘文定业高皇帝孝慈武皇后尊谥曰孝慈昭宪敬顺庆显承天辅圣高皇后恭加上太宗文皇帝尊谥曰太宗应天兴国弘德彰武宽温仁圣睿孝隆道显功文皇帝奉安神位于太庙二年五月恭上大行慈和皇太后尊谥曰孝康慈和庄懿恭惠崇天育圣皇后九年闰二月诸王大臣等遵旨议奏慈和皇太后配祀世祖章皇帝宜加上尊谥为章皇后五月恭奉孝康章皇后神主奉安太庙十三年恭进孝康章皇后玉册玉宝奉安太庙二十七年十月恭上大行太皇太后尊谥曰孝庄仁宣诚宪恭懿翊天启圣文皇后是月恭奉孝庄文皇后神主升祔太庙大臣二人恭奉世祖章皇帝孝康章皇后神主避立于旁圣祖仁皇帝恭奉神主奉安于拜位恭代行祗见礼三跪九兴恭奉神主奉安于孝端文皇后神位之次行一跪三拜礼兴大臣二人恭请世祖章皇帝孝康章皇后神主奉安于拜位圣祖仁皇帝恭代行祗见礼三跪九拜兴大臣二人奉安世祖章皇帝孝康章皇后神主于宝座一跪三叩退行大飨礼如仪三十三年恭进孝庄文皇后玉册玉宝奉安太庙五十七年三月恭上大行皇太后尊谥曰孝惠仁宪端懿纯德顺天翼圣章皇后十二月恭奉孝惠章皇后神主升祔太庙先是奉谕旨皇太后系朕嫡母神牌升祔太庙奉先殿应安奉于慈和皇太后神牌之上王大臣等遵旨议奏得旨是太庙前致祭孝惠章皇后宝座设于世祖章皇帝宝座之次孝康章皇后宝座设于孝惠章皇后宝座之次至中殿安奉世祖章皇帝神位居中孝惠章皇后神位居左孝康章皇后神位居右均南向五十九年恭进孝惠章皇后玉册玉宝奉安太庙六十一年十一月世宗宪皇帝登极
　　雍正元年二月恭上大行皇帝尊谥曰合天弘运文武睿哲恭俭宽裕孝敬诚信功德大成仁皇帝庙号圣祖八月恭加上太祖承天广运圣德神功肇纪立极仁孝睿武端毅弘文定业高皇帝孝慈昭宪敬顺仁徽庆显承天辅圣高皇后太宗应天兴国弘德彰武宽温仁圣睿孝敬敏隆道显功文皇帝孝端正敬仁懿哲顺庄敏辅天协圣文皇后孝庄仁宣诚宪恭懿至德翊天启圣文皇后世祖体天隆运定统建极英睿钦文大德弘功至仁纯孝章皇帝孝惠仁宪端懿慈淑纯德顺天翼圣章皇后孝康慈和庄懿恭惠温穆崇天育圣章皇后尊谥于太庙恭上仁孝皇后尊谥曰仁孝恭肃正惠安和俪天襄圣皇后孝昭皇后尊谥曰孝昭静淑明惠正和钦天顺圣皇后孝懿皇后尊谥曰孝懿温诚端仁宪穆奉天佐圣皇后恭上大行皇太后尊谥曰孝恭宣惠温肃定裕赞天承圣仁皇后九月恭奉圣祖仁皇帝神主孝诚仁皇后神主孝昭仁皇后神主孝懿仁皇后神主孝恭仁皇后神主升祔太庙先是王大臣等议奏恭请四后同祔圣祖庙尊谥并加仁字得旨是又礼部等奏恭上仁孝仁皇后尊谥仁字重复谨请改易恭上尊谥曰孝诚恭肃正惠安和俪天襄圣仁皇后得旨是奉谕曰朕惟母后升祔太庙大典攸关欲伸臣子之孝思必准前代之成宪务得情理允协乃可昭示万年诸王大臣等奏请四后同祔太庙引据宋朝太宗真宗四后祔庙之礼朱子及有宋诸儒皆以为允当览奏既得展朕孝敬无穷之心复合前代斟酌尽善之典不觉悲慰交集恭惟孝诚仁皇后元配宸极孝昭仁皇后孝懿仁皇后继位中宫孝恭仁皇后诞育朕躬母仪天下案先儒祔庙之议一元后一继后一本生以次并列今母后升祔位次当首奉孝诚仁皇后次奉孝昭仁皇后次奉孝懿仁皇后次奉孝恭仁皇后如此庶于古礼符合而朕心亦安矣至期世宗宪皇帝恭奉圣祖仁皇帝神主亲王四人恭奉孝诚仁皇后孝昭仁皇后孝懿仁皇后孝恭仁皇后神主升祔太庙世宗宪皇帝恭代行祗见列祖列后礼奉安神座行大飨礼如仪三年五月恭修饰太庙神牌六年十二月恭进太祖高皇帝孝慈高皇后太宗文皇帝孝端文皇后孝庄文皇后世祖章皇帝孝惠章皇后孝康章皇后圣祖仁皇帝孝诚仁皇后孝昭仁皇后孝懿仁皇后孝恭仁皇后玉册玉宝奉安太庙先是大学士等遵旨议列祖列后玉宝修平旧篆敬镌加上尊谥新造玉册并旧进玉册一同珍奉至是行礼如仪雍正十三年九月皇上登极十一月恭上大行皇帝尊谥曰敬天昌运建中表正文武英明宽仁信毅大孝至诚宪皇帝庙号世宗恭上孝敬皇后尊谥曰孝敬恭和懿顺昭惠佐天翊圣宪皇后
　　乾隆元年正月命修太庙三月以加上列祖列后尊谥恭修饰太庙神牌遣官祗告是月恭加上太祖承天广运圣德神功肇纪立极仁孝睿武端毅钦安弘文定业高皇帝孝慈昭宪敬顺仁徽懿德庆显承天辅圣高皇后太宗应天兴国弘德彰武宽温仁圣睿孝敬敏昭定隆道显功文皇帝孝端正敬仁懿哲顺慈僖庄敏辅天协圣文皇后孝庄仁宣诚宪恭懿至德纯徽翊天启圣文皇后世祖体天隆运定统建极英睿钦文显武大德弘功至仁纯孝章皇帝孝惠仁宪端懿慈淑恭安纯德顺天翼圣章皇后孝康慈和庄懿恭惠温穆端靖崇天育圣章皇后圣祖合天弘运文武睿哲恭俭宽裕孝敬诚信中和功德大成仁皇帝孝诚恭肃正惠安和淑懿俪天襄圣仁皇后孝昭静淑明惠正和安裕钦天顺圣仁皇后孝懿温诚端仁宪穆和恪奉天佐圣仁皇后孝恭宣惠温肃定裕慈纯赞天承圣仁皇后尊谥于太庙二年三月恭奉世宗宪皇帝神主孝敬宪皇后神主升祔太庙皇上亲诣行礼恭代祗见奉安神座行大飨礼如仪三年二月兴工修太庙先期亲诣祗告恭奉后殿四祖四后神牌中殿列祖列后神牌暂安前殿六月后殿工竣恭奉四祖四后神牌还御前一日亲诣祗告九月中殿工竣恭奉列祖列后神牌还御前一日亲诣祗告四年九月前殿工竣亲诣敬瞻御斋宫致斋三日行大飨礼是月恭进太祖高皇帝孝慈高皇后太宗文皇帝孝端文皇后孝庄文皇后世祖章皇帝孝惠章皇后孝康章皇后圣祖仁皇帝孝诚仁皇后孝昭仁皇后孝懿仁皇后孝恭仁皇后世宗宪皇帝孝敬宪皇后玉册玊宝奉安太庙四十二年三月恭上大行皇太后尊谥曰孝圣慈宣康惠敦和敬天光圣宪皇后恭奉神位升祔太庙皇上亲诣行礼恭代祗见奉安神座行大飨礼如仪恭奉孝圣宪皇后玉册玉宝奉安太庙四十七年十月时享恭奉新造五朝玉册玉宝尊藏太庙先是列祖列后册宝皆随时敬造玉色尺寸不相符合乾隆二十四年回部底定和阗职贡岁致精璆皇上命择玉质之最良者一律虔造五朝册宝至是告成以时享大祭敬奉尊藏并命敬彻旧藏册宝于四十八年七月命皇子亲王恭送盛京太庙尊藏是年八月皇上躬诣盛京展飨如仪
　　皇朝通志卷三十八
　　●皇朝通志卷三十九 
　　礼略四
　　○礼略四
　　吉礼四 
　　△吉礼四 
　　时享
　　（臣）等谨按我朝太庙时享之制肇于建国之初粤自天聪六年二月太宗文皇帝率贝勒诸臣诣太祖高皇帝陵行时享礼八年除夕十年清明节皆亲祭太祖山陵葢当未崇建宗庙之先皆亲举典礼于陵寝至天聪十年建立太庙于是大飨荐新元旦清明节中元节除夕万寿节之礼以次举行仰见圣朝创制鸿图垂模奕禩礼意之精胥肇于此谨录纪篇首以昭盛轨而列圣循行之礼详见于后我皇上觐扬继述孝治光昭岁举精禋寅恭对越五十年来非举春巡秋狝之典必躬亲将事孝思肫至垂示万年洵立隆之极则已
　　崇德元年七月中元节太宗文皇帝亲飨太庙十二月遣官祭太庙时等期斋戒一日三年正月朔遣官祭太庙自后元旦皆遣官祭七月中元节亲祭太庙时先期斋戒三日十月万寿节遣官祭太庙自后恭遇圣节皆遣官祭五年二月清明节遣官祭太庙八月以太祖武皇帝忌辰遣官祭太庙十二月除夕遣官祭太庙时先期斋戒三日自后岁暮皆遣官祭八年二月清明节遣官祭太庙七月中元节遣官祭太庙并告征明山东之捷
　　顺治元年九月定制时享恭奉后殿列祖列后神位于殿中宝座皆南向奉中殿列圣列后神位于前殿宝座太祖位南向列圣以昭穆序东西向帝后同案前殿皇帝恭诣行礼后殿遣官将事二年正月定万寿节祭太庙仪奉旨祭太庙礼仪读祝致祭福陵昭陵四祖庙上香烛供酒果不必读祝
　　（臣）等谨按是时于盛京太庙崇称为四祖庙云
　　二月礼部言凡遇清明等节致祭太庙之期应令驻防盛京总管分率城守章京往祭福陵昭陵两京祖陵令城守官奠祭盛京四祖庙令守庙总管官献酒果从之闰六月定秋祭太庙盛京四祖庙皆以七月朔用牛羊是月礼部请坛庙读祝停读汉文止读满文仍增设满读祝官八员一切典礼俱照本朝旧制行从之七月时享太庙世祖章皇帝亲诣行礼嗣后皆亲诣如仪三年正月定盛京祖庙牲礼于岁除清明及庆贺祭如京师例牲用生四年三月定荐熟牛停止进胙肉八年二月定亲祭太庙进胙肉福酒如祀圜丘仪三月定斋戒规凡祀太庙斋戒三日六月定太庙祀典岁暮祭大月于二十九日小月于二十八日其清明节祭各官不必陪祀祭肉用生十三年六月定祭太庙日驾于黎明出宫
　　（臣）等谨按顺治初年太庙祭祀礼制岁以正月之孟春与万寿节二三月之清明节四月朔七月朔十月朔十二月之岁暮维时定制凡七上亲诣或遣官致祭皆时享也自十六年七月定举行祫祭于岁暮见后祫祭门是为太庙祫祭之始前此十二月之祭实皆用时享之仪矣至圣祖仁皇帝时始定四时之祭专以正月孟春诹吉四月朔七月朔十月朔有事于太庙与十二月岁暮大祫而五其每岁遇庆辰令节皆于奉先殿行礼此则迄今恭行垂则于万年者也
　　康熙元年正月时享太庙亲诣行礼自后每岁时享皆亲诣如常仪十一年正月饬太常寺习礼乐十二年十二月谕礼部太常寺坛庙禋祀理宜严肃今观祭祀执事之人过多殊为烦杂应酌量裁减务令肃清寻议覆祭庙执事之人及乐舞生今已遵旨酌量裁减再考会典祭时祗有监察御史侍立之例其礼部汉堂官应按班行礼停其侍立得旨是十八年五月以改营奉先殿恭奉列祖列后神牌暂安太庙遣官祗告二十年二月以奉先殿工竣遣官祗告太庙恭奉列祖列后神牌还御二十四年正月时享礼毕圣祖顾谕内阁学士太常寺卿等曰往见赞礼郎宣读祝版至朕名声辄不扬父前子名前经所载朕对越之次惟惧诚敬稍有未至无以昭格神灵为子孙者通名于祖父岂可涉于慢易嗣后俱应高声朗读无庸顾忌是月又谕内阁学士太常寺卿等曰前见太庙致祭时执事官奉福胙由两神位间趋走于尊祖敬宗之意未协且亚献礼俱唱为次献亦与汉文不符尔等会同内阁礼部察例奏闻寻议奏执事各官应从外旁趋走唱次献应改为亚献得旨是二十五年十二月定陪祭官员不照加级有失仪者监察御史礼部官员即指名题参如坛例行五十三年正月命重修乐器
　　雍正元年正月时享世宗宪皇帝亲诣行礼自后并亲诣如仪命庙祭派王二人散秩大臣御史各二员部属侍卫各四员稽察失仪及扈从人等任意行走着为例十年二月命斋戒日陪祀官悬斋戒牌十一年正月命增定上香仪奉谕享祀太庙向无上香之仪朕意应确议增添并奠帛献爵时恭立拜位无跪献之仪大学士会同礼部酌古准今敬谨定议寻议覆唐以前典制尚用三代焫肃之礼至宋代始有上香之仪并于每位前跪三上香其奠帛献爵亦如之爵以三献明洪武间定制无上香奠帛之仪爵两献亦不跪至嘉靖改从宋制本朝会典因明洪武所定而酌增之有奠帛有三献爵而无上香之仪臣等敬谨详议大祀莫重于郊坛而孝享莫尊于配天至宗庙之礼宜与社稷坛同若同于郊坛则逾于社稷矣查祭社稷坛时皇上亲诣太社太稷前跪上香则宗庙上香自应一例至奠帛献爵太庙社稷俱不亲献是以皇上于拜位前恭立所以亚于郊坛也似应仍照旧仪疏入从之十二年五月定供列祖忌辰牌礼部遵旨议奏嗣后恭逢列祖忌辰请制龙边粉油木牌敬谨书写仿斋戒牌例设案安奉于礼部大门前令司员看护其九门各设于洁净寺院提督令员看护次日将牌缴礼部敬谨收贮其直省大小文武衙门照在京例书牌安设从之十月饬禁止擅入太庙雍正十三年九月皇上登极定三年内享太庙仪皇上亲诣或遣官恭代俱用礼服作乐先期斋戒用素服冠缀缨纬视祝版用礼服时上定行持服三年之礼
　　乾隆元年正月时享皇上亲诣行礼自后并亲诣如仪二年七月以营修奉先殿恭奉列祖列后神牌暂安太庙遣官祗告十月以奉先殿工竣恭奉列祖列后神牌还御遣官祗告太庙五年七月勅礼部太常寺稽载祭器六年十一月命审定太庙乐章字谱十二年十月命享庙派宗人府王公一人监视执事宗室人员奉谕向来祭享太庙献爵献帛例用侍卫及太常寺官朕御极后俱令用宗室人员葢因宗支繁衍实惟祖德所贻一气感孚昭格尤为亲切且使骏奔走执豆笾有事为荣亦得服习礼仪陶镕气质意葢有在但演习礼节太常实所专司宗室既非所属未必听其指授嗣后每逢祭祀之期着派宗人府王公一人前往监视俾进退优娴执事有恪以昭诚敬十三年正月命敬造太庙祭器仿古范铜十四年正月命礼部尚书侍郎敬典祀事十七年正月奏准太庙后殿奠帛献爵一仿前殿用宗室官之制均用觉罗官行礼又奏准飨太庙日遇雨雪分献官陪祀王公于两庑廊下戟门行礼其陪祀百官于左右门行礼三十七年大学士等遵旨议奏太庙时享祫祭皇帝入庙之路旧制田太庙街门左门至神路右降辇赞引官恭导太庙南门入左门诣戟门幄次今请改由庙堧北门循墙而东至戟门前降舆少节步趋之劳从之自乾隆元年以来时享太庙皆皇上亲诣行礼惟恭遇巡幸行围之期遣官致祭仪节并见大清通礼
　　祫祭
　　（臣）等谨按郑志祫禘一门厯叙前代五年一祫一禘之制其为典礼未能合一而祫大禘小之论纷纭不定国家定制行祫祭而未尝行禘祭圣祖仁皇帝时礼臣议曰夏商以前有禘之祭而其制未详汉唐以后有禘之名而与祫无别惟周以后稷为始祖以帝喾为所自出之帝太庙中原无帝喾之位故祫祭不及帝喾至禘祭时乃特设帝喾之位以稷配焉行于后代不能尽合故宋神宗时议罢禘礼明洪武初亦议罢之至嘉靖中乃立虚位祀皇初祖帝而以太祖配享事属不经礼亦旋罢洪惟我国家受天显命追上四祖尊称立庙崇祀自肇祖原皇帝始葢我太祖高皇帝为太庙万世之祖上而推所自出则缔造之业以肇祖为最着今太庙祭祀四孟分祭于前殿后殿以各伸其尊岁暮祫祭于前殿以同将其敬一岁之中自肇祖以下屡申祼献仁孝诚敬已无不极五年一禘之祭不必举行从之自世祖章皇帝肇举祫祭岁一举行葢推本太宗文皇帝除夕享庙之精意以垂则千万年煌煌乎典章明备超越万古矣谨考祫祭之典着于篇
　　顺治十六年七月定太庙祫祭礼先是岁暮时享前殿躬诣行礼后殿遣官致祭至是御史奏请饬典礼诸臣广稽旧典复岁暮祫祭之礼以彰孝治之隆疏入命礼部详察典例以闻寻议覆请照会典举行得旨是岁除前一日奉后殿中殿列圣列后神牌合食前殿先期一日遣官各一人分诣后殿中殿以大祫告是日太常寺卿率属洁蠲前殿恭设列圣列后神座于殿内肇祖原皇帝居中原皇后配兴祖直皇帝左直皇后配景祖翼皇帝右翼皇后配显祖宣皇帝次左宣皇后配太祖高皇帝次右孝慈高皇后配均南向太宗文皇帝东位西向孝端文皇后配展两庑配享位如时享仪祭日恭奉列圣列后神位奉安于各宝座上行礼如时享仪嗣后列圣列后各以次东位西向西位东向恭奉如仪十七年三月饬工部修造祫祭神位器皿十八年十二月祫祭圣祖仁皇帝亲诣行礼如仪
　　康熙元年十二月祫祭亲诣行礼如仪自后每岁暮皆亲诣行礼或遣官致祭如仪
　　雍正元年十二月祫祭世宗宪皇帝亲诣行礼如仪三年二月以圣祖仁皇帝大丧三年礼终祫祭太庙释服即吉自后岁暮祫祭皆亲诣行礼如仪十三年十二月祫祭皇上亲诣行礼如仪
　　乾隆元年十二月祫祭亲诣行礼自后岁暮祫祭皆亲诣如仪二年十一月以世宗宪皇帝三年丧终祫祭太庙释服即吉三十七年大学士等议奏祫祭太庙皇上入庙之路改由庙堧北门循墙而东至戟门前降舆少省步趋之劳又议奏祫祭九庙合享旧制皇上恭诣中位上香毕迭至列祖列宗神位前上香往返凡有八次今谨议肇祖原皇帝神位前皇上躬诣上香列祖列宗神位请派亲王皇子八人分列随诣上香行礼以昭敬简从之
　　（臣）等谨按我皇上虔恭庙祀孝思纯笃每岁大祫俨恪将事礼节攸隆
　　乾隆三十七年圣寿己逾六旬始命廷臣议定恭祀入庙之路改由庙堧北门行礼之日皇上中位上香遣亲王皇子分列随诣上香葢省步履之繁以致敬诚之实恭读三十九年谕旨有云坛庙大祀必亲诣行礼朕年逾六十稍减步履之小节所以益矢诚敬也万世子孙其敬识朕意设非年至六旬一切典章不可稍减倘蒙上天眷佑年逾六旬方可遵朕现在所行举行训谕煌煌昭示万世所以祗承天祖厘定典章者无过不及垂裕万年至深且远矣凡岁暮祫祭太庙礼仪详见大清通礼
　　奉先殿
　　（臣）等谨按郑志时享一门旁注荐新二字类叙列代荐新之仪错见于篇中我朝自顺治闲定制日献食月荐新朔望朝谒时节展拜出入启告恭遇列祖圣诞列圣列后忌辰及诸令节庆典皆于奉先殿后殿行礼恭遇皇帝万寿元旦冬至及国有大庆则恭奉列圣列后神位于前殿祭飨礼仪宏重典制周详谨恭述奉先殿之礼次于太庙之后仰见圣朝尽诚尽敬追孝隆仪非前代所可几及已
　　顺治十三年十二月世祖章皇帝命建奉先殿于景运门之东立前殿后殿均九间南向如太庙寝制十四年正月定初安奉先殿神位祭仪礼部奏奉先殿初安神位皇上亲诣致祭内大臣侍卫内府官随行礼太常寺赞礼官赞礼乐舞生作乐各司其事以后亲诣致祭俱行家人礼内府官赞礼作乐致祭之先上亲请神位奉安祀殿祭毕上仍亲奉安后殿行礼其元旦冬至岁暮皇上万寿系大节诸册封系大礼及月朔望俱应亲诣致祭内府官赞礼作乐其供献与太庙大祀仪同立春上元四月初八端阳重阳系寻常节亲诣致祭不赞礼作乐忌辰清明霜降十月朔系哀慕日期亲诣致祭不赞礼作乐七夕不致祭止如常供献中元中秋系望日常祭日期不必重行每月随时荐新上躬诣供献即于后殿行礼上享太庙及祭毕俱应上香烛于奉先殿行躬告礼得旨奉先殿初次行礼宜用祝文余俱如议十一月奉先殿告成世祖章皇帝亲诣奉安神位大飨如仪十七年三月定奉先殿祫祭礼祭日遣官八员恭请四祖暨后神牌自太庙迎入奉先殿合享祭毕仍恭送神牌还太庙后殿五月改建奉先殿谕工部奉先殿享祀九庙稽考往制应除东西夹室行郎中建敞殿九间斯合制度前兴工时该衙门未加详察连两夹室止共造九间殊为不合今宜于夹室行郎外中仍通为敞殿九间以合旧制尔部即会同宣徽院详议择日兴工十八年正月圣祖仁皇帝登极十一月恭奉世祖章皇帝神主升祔奉先殿行大飨礼如仪是后遇列圣列后升祔太庙礼成即于是日恭奉神牌奉安奉先殿豫期祗告届日行大飨礼礼成升祔奉安如仪
　　康熙十三年定奉先殿早冕点香烛停止每日供献九月奉仁孝皇后神位升祔奉先殿行大飨礼如仪
　　（臣）等谨按雍正元年八月改上仁孝皇后尊谥其礼仪敬于太庙一门详叙
　　十七年闰三月奉孝昭皇后神位升祔奉先殿行大飨礼如仪
　　（臣）等谨按雍正元年八月恭加孝昭皇后尊谥其礼仪俱详叙于太庙一门
　　十八年五月以改营奉先殿遣官祗告恭奉列祖列后神牌暂安太庙二十年二月以奉先殿工竣遣官祗告太庙恭奉列祖列后神牌还御圣祖仁皇帝亲诣行礼二十八年九月奉孝懿皇后神位升祔奉先殿行大飨礼如仪
　　（臣）等谨按雍正元年八月恭加孝懿皇后尊谥其礼仪俱详叙于太庙一门
　　三十八年十二月复位奉先殿祫祭礼奉谕元旦诸臣俱齐人众烦扰从太庙请捧四祖神牌往来朕心不安内阁会同内务府礼部太常寺考典礼议奏寻议覆嗣后请遇元旦圣节奉先殿行礼时恭迎太庙后殿四祖神牌至奉先殿行礼之处停止即于太庙后殿照奉先殿典礼供帛酒笾豆读祝文遣官致祭从之
　　雍正元年七月以加上列祖列后尊谥恭修饰奉先殿神牌遣官行礼三年八月以孝恭仁皇后大丧三年礼终享奉先殿释服即吉十三年命增定上香仪如太庙礼
　　乾隆元年三月以加上列祖列后尊谥恭修饰奉先殿神牌遣官行礼二年七月以修奉先殿兴工恭奉列祖列后神牌暂安太庙是日皇上亲诣祗告十月以奉先殿工竣恭奉列祖列后神牌还御是日皇上出景运门外跪迎神牌随至奉先殿致祭行礼十七年十月升祔孝贤皇后神主于奉先殿王大臣等奏伏查康熙十三年孝诚仁皇后山陵礼毕升祔奉先殿未祔太庙我朝既建奉先殿与太庙同尊是以孝诚仁皇后大礼酌定升祔奉先殿以安神爽臣等原议孝贤皇后神牌升祔太庙祇系据依戴礼今敬谨详考具奏伏候训示奉谕旨孝贤皇后神主遵照孝诚仁皇后之例奉安奉先殿前一日皇上亲诣奉先殿祗告凡遇恭上徽号册立册封御经筵耕耤谒陵巡狩回銮及诸庆典均祗告于奉先殿后殿
　　列圣神御
　　（臣）等谨按我朝列圣以来诚孝隆笃既崇建奉先殿与太庙同申孝享仪文详备照耀简册至如景山之寿皇殿畅春园之恩佑寺圆明园之安佑宫避暑山庄之永佑寺等处恭奉御容之礼及移奉之岁月谨述巨典着于篇中以昭仁孝诚敬之极制焉寿皇殿在景山东北圣祖仁皇帝常视射较士于此
　　雍正元年四月恭奉圣祖仁皇帝御容于中殿亲诣行礼岁时奠献祗以为常
　　乾隆元年十月供奉世宗宪皇帝御容于寿皇殿东室皇上亲诣行礼自后香灯供献日以为常与中殿仪同十四年三月谕内务府移建寿皇殿于景山正中砖城戟门明堂九室仿太庙之制而约之冬月告成十五年五月恭奉太祖太宗世祖御容列后御容于寿皇殿并定行礼供献仪注自后并岁时躬亲展礼如仪思佑寺在畅春园雍正三年建四年三月世宗宪皇帝恭奉圣祖仁皇帝御容岁时展享至安佑宫在圆明园乾隆三年二月皇上敬奉世宗宪皇帝御容五年四月命重建安佑宫大殿九室如太庙规制八年十一月告成敬自畅春园之恩佑寺移奉圣祖仁皇帝御容于中室奉世宗宪皇帝御容于东室定供享礼仪凡遇皇上驻跸圆明园皆诣安佑宫行礼永佑寺在避暑山庄乾隆十五年建十六年告成恭奉圣祖仁皇帝御容于中室秋巡驻跸时申展礼二十七年八月恭奉世宗宪皇帝御容于寺楼之东室同申展事躬诣献享一如安佑宫之礼
　　（臣）等谨按雍正四年世宗宪皇帝恭奉圣祖仁皇帝御容于恩佑寺嗣复于养心殿及圆明园之东佛堂恭奉孝恭仁皇后神位皇上祗遵前典酌礼定制无踰于节
</div>
    <div class="pagination">
<a href="清朝通志_page50.html">上一页</a><span>...</span><a href="清朝通志_page46.html">46</a><a href="清朝通志_page47.html">47</a><a href="清朝通志_page48.html">48</a><a href="清朝通志_page49.html">49</a><a href="清朝通志_page50.html">50</a><span class="current-page">51</span><a href="清朝通志_page52.html">52</a><a href="清朝通志_page53.html">53</a><a href="清朝通志_page54.html">54</a><a href="清朝通志_page55.html">55</a><a href="清朝通志_page56.html">56</a><span>...</span><a href="清朝通志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
