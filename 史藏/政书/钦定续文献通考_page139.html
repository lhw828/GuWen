<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 139 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 139 页/共 455 页</h1>
    <div class="content">　　嘉靖七年谕礼部朕仿古元端自为燕弁冠服更制忠静冠服锡于有位而宗室诸王制犹未备今酌燕弁及忠静冠之制复为式具图命曰保和冠服自郡王长子以上其式已明镇国将军以下至奉国中尉及长史审理纪善教授伴读俱用忠静冠服依其品服之仪宾及余官不许槩服夫忠静冠服之异式尊贤之等也保和冠服之异式亲亲之杀也等杀既明庶几乎礼之所保保斯和和斯安此锡名之义也其以图説颁示诸王府如敇遵行保和冠制以燕弁为准用九去簪与五玉后山一扇分画为四服青质青縁前后方龙补身用素地边用云衬用深衣玊色带青表緑里緑縁履用皂緑结白韈
　　亲王世子观服
　　圣节千秋节并正旦冬至进贺表笺及父王生日诸节庆贺皆服衮冕
　　洪武二十六年定衮冕七章冕三采玊珠七旒青衣三章【纎华虫火宗彛】纁裳四章【织藻粉米黼黻】素纱中单青领赤韨革带佩白玉元组绶绶紫质用三采【紫黄赤】织成间织三白玉环白韈赤舄
　　永乐三年更定冕冠前后各八旒每旒五采缫八就贯三采玊珠八【赤白青色相次】青衣三章火在肩华虫宗彛在两袖皆织成本色领褾襈裾其纁裳玊佩带绶之制俱与亲王同第领织黻文减二皮弁用乌纱冒之前后各八缝每缝缀三采玉八余制如亲王其圭佩带绶韈舄如冕服内制常服亦与亲王同
　　嘉靖七年定保和冠服以燕弁为准用八去簪玊后山以一扇分画为四服与亲王同
　　郡王冠服
　　永乐三年定冕冠前后各七旒每旒五采缫七就贯三采玊珠七青衣三章粉米在肩藻宗彛在两袖皆织成纁裳二章织黼黻各二中单领织黻文七皮弁前后各七缝每缝缀五采玉七余及常服与亲王世子同其圭佩带绶韈舄如冕服内制
　　嘉靖七年定保和冠服冠用七服与亲王世子同
　　郡王长子朝服
　　七梁冠大红素罗衣白素纱中单大红素罗裳及蔽膝大红素罗白素纱二色夹带玉朝带丹矾红花锦锦鸡绶玉佩象笏白绢韈皂皮云头履鞵公服皂绉纱幞头大红素纻丝衣玉革带常服乌纱帽大红纻丝织金狮子开防圆领玉束带皂皮铜线鞾其保和冠如忠静之制用五服与郡王同补子用织金方龙
　　镇国将军以下冠服
　　镇国将军冠服与郡王长子同辅国将军冠服与镇国将军同惟冠六梁带用犀奉国将军冠服与辅国将军同惟冠五梁带用金钑花常服大红织金虎豹镇国中尉冠服与奉国将军同惟冠四梁带用素金佩用药玉辅国中尉冠服与镇国中尉同惟冠三梁带用银钑花绶用盘雕公服用深青素罗常服红织金熊罴奉国中尉冠服与辅国中尉同惟冠二梁带用素银绶用练鹊幞头黒漆常服红织金彪
　　明法传録曰文皇既杀驸马都尉梅殷公主诘驸马安在帝遽命取二带来一金一玉曰与二甥长顺昌都督次指挥佥事则都督带亦用玊与郡王长子同次指挥佥事金带与奉国将军同又永乐元年籍长兴侯耿炳文家服器饰龙鳯玉带用红鞓皆以为僭罪之
　　羣臣冠服
　　洪武元年命制公服朝服以赐百官时礼部言各官先授散官与见任职事高下不同如御史董希哲前授朝列大夫澧州知州而任七品职事省司郎中宋冕前授亚中大夫黄州知府而任五品职事散官与见任之职不同故服色不能无异乞定其制乃诏省部臣定议礼部复言唐制服色皆以防官为准元制防官职事各从其高者服色因之国初服色依散官与唐制同乃定服色准散官不计见职于是所赐袍带亦并如之三年礼部言厯代异尚夏黑商白周赤秦黑汉赤唐服饰黄旗帜赤今国家承元之后取法周汉唐宋服色所尚于赤为宜从之
　　文武官朝服
　　洪武二十六年定凡大祀庆成正旦冬至圣节及颁诏开读进表传制俱用梁冠赤罗衣白纱中单青饰领縁赤罗裳青縁赤罗蔽膝大带赤白二色绢革带佩绶白韈黑履一品至九品以冠上梁数为差公冠八梁加笼巾貂蝉立笔五折四柱香草五段前后玊蝉侯七梁笼巾貂蝉立笔四折四柱香草四段前后金蝉伯七梁笼巾貂蝉立笔二折四柱香草二段前后玳瑁蝉俱挿雉尾驸马与侯同不用雉尾一品冠七梁不用笼巾貂蝉革带与佩俱玊绶用黄緑赤紫织成云鳯四色花锦下结青丝网玉绶环二二品六梁革带绶环犀余同一品三品五梁革带金佩玊绶用黄緑赤紫织成云鹤花锦下结青丝网金绶环二四品四梁革带金佩药玊余同三品五品三梁革带银钑花佩药玉绶用黄縁赤紫织成盘雕花锦下结青丝网银镀金绶环二一品至五品笏俱象牙六品七品二梁革带银佩药玉绶用黄縁赤织成练鹊三色花锦下结青丝网银绶环二独御史服獬廌八品九品一梁革带乌角佩药玉绶用黄緑织成鸂二色花锦下结青丝网铜绶环二六品至九品笏俱槐木其武官应直守卫者别有服色杂职未入流品者大朝贺进表行礼止用公服三十年令视九品官用朝服
　　嘉靖八年更定朝服之制梁冠如旧式上衣赤罗青縁长过腰指七寸毋掩下裳中单白纱青縁下裳七幅前三后四每幅三襞积赤罗青縁蔽膝缀革带绶各从品级花様革带之后佩绶系而掩之其环亦各从品级用玉犀金银铜不以织于绶大带表里俱素惟两耳及下垂縁緑又以青组约之革带俱如旧式佩玉一如诗传之制去双滴及二珩其三品以上玉四品以下药玉及韈履如旧式
　　神宗万厯五年令百官正旦朝贺毋僣蹑朱履故事十一月百官戴暖耳是年朝觐外官及举人监生不许戴暖耳入朝
　　洪武实録三年七月命省部防文馆学士刘基等参考厯代制度作各官朝服公服给赐凡大朝防天子衮冕御殿则服朝服见皇太子服公服十月诏凡朝觐辞谢官皆公服其或常服见者缀班后如以军务逺来及承制使还即时引见者不在此例
　　祭服
　　凡亲祀郊庙社稷文武官分献陪祀则服之
　　洪武二十六年定一品至九品青罗衣白纱中单俱皂领縁赤罗裳皂縁赤罗蔽膝方心曲领其冠带佩绶等差并同朝服又定品官家用祭服三品以上去方心曲领四品以下并去佩绶
　　嘉靖八年更定百官祭服上衣青罗皂縁下裳赤罗皂縁蔽膝绶环大带革带佩玉韈履俱与朝服同其视牲朝日夕月耕耤祭厯代帝王独锦衣卫堂上官大红蟒衣飞鱼乌纱帽鸾带佩绣春刀祭太庙社稷则大红便服
　　文武官公服
　　洪武二十六年定每日早晩朝奏事及侍班谢恩见辞则服之在外文武官每日公座服之其制盘领右袵袍用纻丝或纱罗绢袖寛三尺一品至四品绯五品至七品青袍八品九品緑袍未入流杂职官袍笏带与八品以下同公服花様一品大独科花径五寸二品小独科花径三寸三品散搭花无枝叶径二寸四品五品小杂花纹径一寸五分六品七品小杂花径一寸八品以下无纹幞头漆纱二等展角长一尺二寸杂职官幞头垂带后复令展角不用垂带与入流官同笏依朝服为之腰带一品玊或花或素二品犀三品四品金荔枝五品以下乌角鞓用青革仍垂挞尾于下鞾用皂其后常朝止便服惟朔望具公服朝参凡武官应直守卫者别有服色不拘此制公驸马伯服色花様腰带与一品同文武官花様如无从织造则用素百官入朝雨雪许服雨衣奉天华葢武英诸殿奏事必蹑履鞵违者御史纠之
　　万厯五年今常朝俱衣本等锦绣服色其朝觐官见辞谢恩不论己未流公服行礼
　　文武官常服
　　洪武三年定凡常朝视事以乌纱帽团领衫束带为公服其带一品玉二品花犀三品金钑花四品素金五品银钑花六品七品素银八品九品乌角凡致仕及侍亲辞闲官纱帽束带为事黜降者服与庶人同【至二十四年又定公侯伯驸马束　带与一品同杂职官与八品九品同】六年定朝官常服礼鞵先是百官入朝遇雨皆蹑钉鞾声彻殿陛侍仪司请禁之帝曰古者入朝有履自唐始用鞾其令朝官为輭底皮鞵冒于鞾外出朝则释之礼部言近奢侈越制诏申禁之仍参酌汉唐之制颁行遵守凡职官一品二品用杂色文绮绫罗防绣帽顶帽珠用玊三品至五品用杂色文绮绫罗帽顶用金帽珠除玉外随所用六品至九品用杂色文绮绫罗防顶用银防珠玛瑙水晶香木一品至六品穿四爪龙以金绣为之者聴礼部又议品官见尊长用朝君公服于理未安宜别制梁冠綘衣綘裳革带大带大白韈乌舄佩绶其衣裳去縁襈三品以上佩绶三品以下不用从之二十二年令文武官遇雨戴雨帽公差出外戴帽子入城不许二十三年定制文官衣自领至裔去地一寸袖长过手复囘至肘公侯驸马与文官同武官去地五寸防长过手七寸二十四年定公侯驸马伯服绣麒麟白泽文官一品仙鹤二品锦鸡三品孔雀四品云雁五品白鹇六品鹭鸶七品鸂八品黄鹂九品鹌鹑杂职练鹊风宪官獬廌武官一品二品狮子三品四品虎豹五品熊罴六品七品彪八品犀牛九品海马又令品官常服用杂色纻丝绫罗防绣官吏衣服帐幔不许用元黄紫三色并织绣龙鳯文违者罪及染造之人朝见人员四时并用色衣不许纯素三十年令致仕官服色与见任同若朝贺谢恩见辞一体具服
　　景帝景防四年令锦衣卫指挥侍卫者得衣麒麟英宗天顺二年定官民衣服不得用蟒龙飞鱼斗牛大鹏像生狮子四寳相花大西畨莲大云花様并元黄紫及元色黒緑栁黄姜黄诸色
　　孝宗治十三年奏定公侯伯文武大臣及镇守守备违例奏请蟒衣飞鱼衣服者科道纠劾治以重罪武宗正徳十一年设东西两官防将士悉衣黄罩甲中外化之金绯盛服者亦必加此于上都督江彬等承日红笠之上缀以靛染天鹅领以为贵饰贵者飘三英次者二英兵部尚书王琼得赐一英冠以下教塲自谓殊遇其后巡狩所经督饷侍郎巡抚都御史无不依罩甲见上者十三年车驾还京传防俾迎侯者用曵撒大防鸾带寻赐羣臣大红纻丝罗纱各一其服色一品斗牛二品飞鱼三品蟒四五品麒麟六七品虎彪翰林科道不限品级皆与焉惟部曹五品下不与时文臣服色亦以走兽而麒麟之服逮于四品尤异事也十八年世宗已即位登极诏云近来冒滥玊带蟒龙飞鱼斗牛服色皆庶官杂流并各处将领夤縁奏乞今俱不许武职卑官僭用公侯服色者亦禁絶之
　　嘉靖六年复禁中外官不许滥服五彩装花织造违禁顔色七年既定燕居法服之制阁臣张璁因言品官燕居之服未有明制诡异之徒竞为竒服以乱典章乞更法古元端别为简易之制昭布天下使贵贱有等帝因复制忠静冠服图颁礼部敕谕之曰祖宗稽古定制品官朝祭之服各有等差第常人之情多谨于明显怠于幽独古圣王慎之制元端以为燕居之服比来衣服诡异上下无辨民志何由定朕因酌古元端之制更名忠静庶防乎进思尽忠退思补过焉朕已着为图説如式制造在京许七品以上官及八品以上翰林院国子监行人司在外许方面官及各府堂官州县正堂儒学教官服之武官止都督以上余不许滥服礼部以图説颁天下如敕奉行【忠静冠仿古元冠冠匡如制以乌纱冒之两山俱列于后冠顶仍方中防起三梁各压以金线边以金縁之四品以下去金縁以浅色丝线忠静服仿古元端服色用深青以纻线纱罗为之三品以上云四品以下素縁以蓝青前后饰本等花様补子深衣用玉色素带如古大夫之带制青表緑縁边并里青履青緑绦结白袜】十六年羣臣朝于驻跸所兵部尚书张瓒服蟒帝怒谕阁臣夏言曰尚书二品何自服蟒言对曰瓒所服乃钦赐飞鱼服鲜明类蟒耳帝曰飞鱼何组雨角其严禁之于是礼部奏定文武官不许擅用蟒衣飞鱼斗牛违禁华异服色其大红纻丝纱罗服惟四品以上官及在京五品堂上官经筵讲官许服五品官及经筵不为讲官者俱服青緑锦绣遇吉礼止衣红布绒褐品官花様并依品级锦衣卫指挥侍卫者仍得衣麒麟其帯俸非侍卫及千百户虽侍卫不许僭用
　　赐服
　　文臣有未至一品而赐玊带者自洪武中学士罗复仁始衍圣公秩正二品服织金麒麟玉带则景防中入朝拜赐自是以为常内阁赐蟒衣自治中刘健李东阳始麒麟本公侯服而内阁服之则嘉靖中严嵩徐阶皆受赐也仙鹤文品一品服也嘉靖中成国公朱希忠都督陆炳服之皆以元坛供事而学士严讷李春芳董份以五品撰青词亦赐仙鹤寻谕供事坛中乃用于是尚书皆不敢衣鹤后敇南京织闪黄补麒麟仙鹤赐严嵩闪黄乃上用服色也又徐阶及万厯中张居正皆赐蟒服武清侯李伟以太后父亦受赐
　　仪宾冠服
　　凡朝服公服常服俱视品级与文武官同惟笏皆象牙常服花様视武官治十三年定郡主仪賔钑花金带胸背狮子县主仪宾钑花金带郡君仪宾光素金带胸背俱虎豹县君仪宾钑花银带乡君仪宾光素银带胸背俱彪有僭用者革去冠带戴平头巾于儒学读书习礼三年
　　状元及诸进士冠服
　　状元冠二梁绯罗圆领白绢中单锦绶蔽膝纱防槐木笏光银带药玉佩朝鞾氊袜皆御前颁赐上表谢恩日服之进士巾如乌纱帽顶微平展角濶寸余长五寸许系以垂带皂纱为之深蓝罗袍縁以青罗防广而不杀槐木笏革带青鞓饰以黒角垂挞尾于后廷试后颁于国子监传胪日服之上表谢恩后谒先师行释菜礼毕始易常服其巾袍仍送国子监藏之
　　内外官亲属冠服
　　洪武元年礼部尚书崔亮奉诏议定内外官父兄伯叔子孙弟侄用乌纱帽软脚垂带圆领衣乌角带二十五年令文武官父兄伯叔弟侄子婿皆许穿鞾
　　内使冠服
　　洪武初置内使监冠乌纱描金曲脚帽衣胸背花盘领窄防衫乌角带鞾用红扇面黒下桩各宫火者服与庶人同三年谕宰臣内使监未有职名者当别制冠以别监官礼部奏定内使监凡遇朝防依品具朝服公服行礼其常服葵花胸背团领衫不拘顔色乌纱帽犀角带无品从者常服团领衫无胸背花不拘顔色乌角帯乌纱帽垂软帯年十五以下者惟带乌纱小顶帽
　　治二年都御史边镛言国朝品官无蟒衣之制蟒无角无足今内官多乞蟒衣殊类龙形非制也乃下诏禁之十七年谕阁臣刘健曰内臣僭妄尤多因言服色所宜禁曰蟒龙飞鱼斗牛本在所禁不合私织间有赐者或久而敝不宜辄自织用元黄紫皂乃属正禁即桞黄明黄姜黄诸色亦应禁之孝宗加意钳束故申饬者再然内官骄恣已久积习相沿不能止舆服志初太祖制内臣服其纱帽与羣臣异且无朝冠幞头亦无祭服万厯初穆宗主入太庙大珰冠进贤服祭服以从葢内府祀中霤灶井之神例
　　遣中官因自创为祭服非由廷议也
　　【臣】等谨按大政记永乐以后宦官在帝左右必蟒服制如曳撒绣蟒于左右系以鸾带此燕闲之服也次则飞鱼惟入侍用之贵而用事者赐蟒文武一品官所不易得也单蟒面皆斜向坐蟒则面正向尤贵又有膝襴者亦如曵撒上有蟒补当膝处横织细云蟒葢南郊及山陵扈从便于乘马也或召对燕见君臣皆不用袍而用此第蟒有五爪四爪之分襴有红黄之别耳附録于此
　　侍仪舍人冠服
　　洪武二年礼官议定侍仪舍人导礼依元制展脚幞头窄袖紫袍涂金束带皂纹鞾常服乌纱唐帽诸色盘领衫乌角束角衫不用黄四年中书省议定侍仪舍人并御史台知班引礼执事冠进贤冠无梁服綘色衣其蔽膝履韈带笏与九品同惟不用中单
　　校尉冠服
　　洪武三年定制执仗之士首服皆缕金额交脚幞头其服有诸色辟邪寳相花裠袄铜葵花束带皂纹鞾六年令校尉衣只孙【只孙本元制已见前】束带幞头鞾鞵十四年改用金鹅帽黒漆戗金荔枝铜钉様每五钉攒就四面稍起边襴鞓青束之二十二年今将军力士校尉旂军常戴头巾或脑二十五年令校尉力士上直穿鞾出外不许
　　刻期冠服
　　宋置快行亲从官明初谓之刻期冠方顶巾衣胸背鹰鹞花腰线袄子诸色阔匾丝绦大象牙雕花环行縢八带鞵洪武六年惟用雕刻象牙绦环余同庶民
　　儒士生员监生巾服
　　洪武三年令士人带四方平定巾二十三年定儒士生员衣自领至领去地一寸袖长过手复回不及肘三寸二十四年以士子巾服无异吏胥宜甄别之命工部制式以进帝亲视凡三易乃定生员襴衫用玊色布绢为之寛防皂縁皂绦软巾垂带贡举入监者不变所服洪武末许戴遮阳帽后遂私戴之至洪熈中帝问衣蓝者何人左右以监生对帝曰着青衣较好乃易青圆领
　　嘉靖二十二年礼部言士子冠服诡异有淩云等巾甚乖礼制诏所司禁之
　　万厯二年禁举人监生生儒僭用忠静冠巾锦绮镶履及张繖葢戴暖耳违者五城御史送问【杨维桢戴方巾见帝帝问此巾何名对曰四方平定巾帝喜命天下儒士皆戴之】
　　庶人冠服
　　洪武初庶人婚许假九品服三年庶人初戴四带巾改四方平定巾杂色盘领衣不许用黄又令男女衣服不得僭用金绣锦绮纻丝绫罗止许绸绢素纱其鞾不得裁制花様金线装饰首饰钗镯不许用金玉珠翠止用银六年令庶人巾环不得用金玉玛瑙珊瑚琥珀未入流品者同庶人帽不得用顶帽珠止许水晶香木十四年令农衣防纱绢布商贾止衣绢布农家有一人为商贾者亦不得衣防纱二十二年令农夫戴斗笠蒲笠出入市井不禁不亲农业者不许二十三年令耆民衣制防长过手复回不及肘三寸庶人衣长去地五寸防长过手六寸防椿广一尺防口五寸二十五年以民间违禁鞾巧裁花様嵌以金线蓝条诏礼部严禁庶人不许穿鞾止许穿皮扎防惟北地苦寒许用牛皮直缝鞾
　　正徳元年禁商贩仆役倡优下贱不许复用貂裘十六年禁军民衣紫花罩甲或禁门或四外游走者缉事人禽之
　　协律郎乐舞生冠服
　　明初郊社宗庙用雅乐协律郎幞头紫罗荔枝带乐生绯袍展脚幞头舞士幞头红罗袍荔枝带皂鞾文舞生红袍武舞生绯袍俱展脚幞头革带皂鞾朝防大乐九奏歌工中华一统巾红罗生色大防衫画黄莺鹦鹉花様红生绢衬衫锦领杏红绢裙白绢大口袴青纱绦白绢袜茶褐鞵其和声郎押乐者皂罗濶带巾青罗大防衫红生绢衬衫锦领涂金束带皂鞾其三舞一武舞曰平定天下之舞舞士皆黄金束髪冠紫丝缨青罗生色画舞鹤花様窄防衫白生绢衬衫锦领红罗销金大防罩红罗销金裙皂生色画花縁襈白罗销金汗袴蓝青罗销金縁红绢拥项红结子红绢束腰涂金束带青丝大绦锦臂韝緑云头皂鞾舞师黄金束髪冠紫丝缨青罗大防衫白绢衬衫锦领涂金束带緑云头皂缨一文舞曰车书防同之舞舞士皆黒光描金方山冠青丝缨红罗大防衫红生绢衬衫锦领红罗拥项红结子涂金束带白绢大口袴白绢袜茶褐鞵舞师冠服与舞士同惟大防衫用青罗不用红罗拥项红结子一文舞曰抚安四夷之舞舞士东夷四人椎髻于后系红销金头绳红罗销金抹额中缀涂金博山两傍缀涂金巾环明金耳环青罗生色画花大防衫红生色领防红罗销金裙青销金裙縁红生绢衬衫锦领涂金束带乌皮鞾西戎四人间道锦纒头明金耳环红纻丝细褶袄子大红罗生色云肩緑生色縁蓝青罗销金汗袴红销金縁系腰合鉢十字泥金数珠五色销金罗香囊红绢拥项红结子赤皮鞾南蛮四人绾朝天髻系红罗生色银锭红销金抹额明金耳环红织金短袄子緑织金细折短裙绒锦袴间道纻丝手巾泥金顶牌金珠璎珞缀小金铃锦行纒泥金狮蛮带緑销金拥项红结子赤皮鞾北翟四人戴单于冠貂防皮檐双垂髻红销金头绳红罗销金抹额诸色细褶袄子蓝青生色云肩红结子红销金汗袴系腰合鉢皂皮鞾其舞师皆戴白卷檐氊帽涂金帽顶一红缨紫罗帽□红緑金绣袄子白销金汗袴蓝青销金縁涂金束带緑拥项红结子赤皮鞾凡大乐工及文武二舞乐工皆曲脚幞头红罗生色画花大防衫涂金束带红绢拥项红结子皂皮鞾四夷乐土皆莲花帽诸色细折袄子白销金汗袴红销金縁红緑绢束腰红罗拥项红结子花鞾永乐间定殿内侑食乐奏平定天下之舞引舞乐工皆青罗包巾青红緑玊色罗销金胸背袄子浑金铜带红罗褡禣云头皂鞾青緑罗销金包臀舞人服色如之奏抚安四夷之舞高丽舞四人皆笠子青罗销金胸背袄子铜带皂鞾琉球舞四人皆棉布花手巾青罗大防袄子铜带白碾光绢间道踢袴皂皮鞾北番舞四人皆狐帽青罗纻丝销金袄子铜带伍鲁速回回舞四人皆青罗帽比里罕棉花布手巾铜带皂鞾奏车书防同之舞舞人皆皂罗头巾青緑玉色皂沿边襴茶褐线绦皂皮四缝鞾奏表正万邦之舞引舞二人青罗包巾红罗销金项帕红生绢锦领中单红生绢销金通袖袄子青线绦铜带织锦臂韝云头皂鞾各色销金包臀红绢褡防舞人乐工服色与引舞同奏天命有徳之舞引舞二人青幪纱如意冠红生绢锦领中单红生绢大袖袍各色绢采画直纒黒角偏带蓝绢防云头皂鞾白布袜舞人乐工服色与引舞同
　　斋郎乐生文武舞生冠服
　　洪武五年定斋郎黒介帻漆布为之无花様服红绢窄袖衫红生绢为里皂皮四缝鞾黒角带文舞生及乐生黒介帻漆布为之上加描金蝉服红绢大防袍胸背画纒枝方葵花红生绢为里加锦臂韝二皂皮四缝鞾黒角带武舞生武弁以漆布为之上加描金蝉服饰鞾带并同文舞生
　　嘉靖九年定文武舞生服制圜丘服青纻丝方泽服黒縁纱朝日坛服赤罗夕月坛服玊色罗
　　教坊司冠服
　　洪武三年定教坊司乐艺青卍字顶巾系红緑褡禣御前供奉俳长鼓吹冠红罗胸背小袖袍红绢褡防皂鞾色长鼓吹冠红青罗纻丝彩画百花袍红绢褡防歌工弁冠红罗织锦胸背大袖袍红生绢锦领中单黒角带红熟绢锦脚袴皂皮琴鞵白棉布夹袜乐工服色与歌工同凡教坊司官常服冠带与百官同至御前供奉执粉漆笏服黑漆幞头黑緑罗大袖襴袍黑角偏带皂鞾教坊司伶人常服緑色巾以别士庶之服乐人皆戴鼓吹冠不用锦绦惟红褡禣服色不拘红緑乐人衣服止用明緑桃红玉色水红茶褐色俳色长乐工俱皂头巾杂色绦
　　王府乐人冠服
　　洪武十五年定凡朝贺用大乐宴礼七奏乐乐工俱红绢彩画胸背方花小袖单袍有花鼓吹冠锦臂韝皂鞾抹领以红罗彩画束腰以红绢其余乐工用緑绢彩画胸背方花小防单袍无花鼓吹冠抹额以红绢彩画束腰以红绢
　　军士服
　　洪武元年令制衣表里异色谓之鸳鸯战袄以新军号二十一年定旂手卫军士力士俱红胖袄其余卫所胖袄如之凡胖袄长齐膝窄防内实以棉花二十六年令骑士服对襟衣便于乗马也不应服而服者罪之
　　皂公人冠服
　　洪武三年定皂圆顶巾皂衣四年定皂公使人皂盘领衫平顶巾白褡防带锡牌十四年令各衙门祗禁原服皂衣改用淡青二十五年皂伴当不许着鞾止用皮扎防
　　外国君臣冠服
　　洪武二年高丽入朝请祭服制度命制给之二十七年定畨国朝贡仪国王来朝如尝赐朝服者服之以朝三十一年赐琉球国王并其臣下冠服永乐中赐琉球中山王皮弁玊圭麟犀带视二品秩宣徳三年朝鲜国王李裪言洪武中防赐国王冕服九章陪臣冠服比朝廷递防二等故陪臣一等比朝臣第三等得五梁冠服永乐初先臣芳逺遣世子褆入朝防赐五梁冠服臣窃惟世子冠服何至同陪臣一等乞为定制乃命制六梁冠赐之嘉靖六年令外国朝贡人不许擅用违制衣服如违卖者买者同罪
　　僧道服
　　洪武十四年定禅僧茶褐常服青绦玊色袈裟讲僧玉色常服緑绦浅红袈裟教僧皂常服黑绦浅红袈裟僧官如之惟僧録司官袈裟緑文及环皆饰以金道士常服青法服朝衣皆赤道官亦如之惟道録司官法服朝服緑衣饰金凡在京道官红道衣金襴木简在外道官红道衣木简不用金襴道士青道服木简









　　钦定续文献通考卷九十三
　　钦定四库全书
　　钦定续文献通考卷九十四
　　王礼考
　　后妃命妇以下首饰服章制度
　　【臣】等谨按宋后妃命妇以下首饰服章制度宁宗以后可见于史者惟理宗绍定三年有出封桩库缗钱二十万制皇后袆衣事然亦无闗于制度也若辽史所载自太宗大同元年正月入晋后惟太后与北班契丹臣僚用国服已见于君臣冕服门矣仪卫志载国服中之祭服皇后戴红帕服络缝红袍悬玉佩双同心帕络缝乌鞾小祀服之若臣僚命妇服饰则各从本部旗帜之色其可见者略如此
　　金制皇后冠服
　　花珠冠用盛子一青罗表青绢衬金红罗托里用九龙四鳯前面大龙衔穗毬一朶前后有珠花各十有二及鸂孔雀云鹤王母队仙人浮动挿瓣等后有纳言上有金蝉鑻金两博鬓以上并用铺翠滴粉缕金装珍珠结制下有金圏口上用七寳钿窠后有金钿窠二穿红罗铺金欵幔带一　袆衣深青罗织翚翟之形素质十二等领褾襈并红罗织成云龙中单以素青纱制领织成黼形十二褾袖襈织成云龙并织红縠造裳八副深青罗织成翟文六等褾襈织成红罗云龙明金带腰蔽膝深青罗织成翟文三等领縁緅色罗织成云龙明金带大绶一长五尺濶一尺【黄赤白黑缥緑】六采织成小绶三色同大绶间七寳钿窠施三玉环上碾云龙撚金线织成大小绶头红罗花衬大带青罗朱里纰其外土以朱锦下以緑锦钮约用青组撚金线织成带头玉佩二朶每朶上中下璜各一半月坠子各二并玉碾镂金打钑兽面箆钩佩子各一水叶子真珠穿缀青衣革带用镂金青罗里造上用金打钑水地龙鵞眼防尾龙口攀束子共八事以玳瑁衬金钉脚抹带二红罗青罗各一并明金造各长一丈五寸舄以青罗制白绫里如意头明金黄罗准上用玉鼻真珠装缀系带袜青罗表里缀系带犀冠减拨花様镂金装造上有玉簪一下有玳瑁
　　盘一
　　命妇之服
　　宗室及外戚并一品命妇衣服聴用明金【即大定二十年四月之制也】期亲虽别籍女子出嫁并同又五品以上官母妻许披霞帔惟首饰霞帔领袖腰带许用明金笼金间金之类其衣服止用明银象金及金条压绣正班局分承应带官人虽未出职系班其祖母及母妻子孙之妇同籍兄弟之妻及在室女孙娣妹并同又禁私家用纯黄帐幕陈设若曾经宣赐鸾舆服御日月云肩龙文黄服五个鞘眼之鞍皆须更改
　　妇人常服
　　妇人服襜裙多以黒紫上编绣全枝花周身六襞积上衣谓之团衫用黒紫或皁及绀直领左衽掖缝两旁复为双襞积前拂地后曳地尺余带色用红黄前双垂至下齐年老者以皁纱笼髻如巾状散缀玉钿于上谓之玉逍遥此皆辽服也金亦袭之许嫁之女则服绰子制如妇人服以红或银褐明金为之对襟彩领前齐拂地后曳五寸余
　　金史舆服志曰大定十三年制妇人首饰不许用珠翠钿子等物翠毛除许装饰花环冠子余外并禁
　　元制命妇服饰
</div>
    <div class="pagination">
<a href="钦定续文献通考_page138.html">上一页</a><span>...</span><a href="钦定续文献通考_page134.html">134</a><a href="钦定续文献通考_page135.html">135</a><a href="钦定续文献通考_page136.html">136</a><a href="钦定续文献通考_page137.html">137</a><a href="钦定续文献通考_page138.html">138</a><span class="current-page">139</span><a href="钦定续文献通考_page140.html">140</a><a href="钦定续文献通考_page141.html">141</a><a href="钦定续文献通考_page142.html">142</a><a href="钦定续文献通考_page143.html">143</a><a href="钦定续文献通考_page144.html">144</a><span>...</span><a href="钦定续文献通考_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
