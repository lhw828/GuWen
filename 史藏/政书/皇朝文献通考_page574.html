<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 574 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 574 页/共 807 页</h1>
    <div class="content">　　易经衷论二卷
　　张英撰英字敦复桐城人康熈丁未进士官至大学士諡文端
　　周易通论四卷　周易观彖十二卷
　　李光地撰光地字厚庵安溪人康熙庚戍进士官至大学士諡文贞
　　光地观彖自述畧曰彖者材也文王以六爻为取用之材彖词既系六爻之义具焉爻词之作所以推广彖辞故云智者观其彖词则思过半惟彖可以该爻而论爻者不能外彖观彖之名葢取诸此也
　　周易郁溪记十四卷
　　郁文初撰文初号郁溪蕲州人官至肇庆府知府文初自述曰文初生固陋从来学易诸家其书不能遍读自天启乙丑迄今丁酉三十三年霁心澄虑优游浸入而弗能自已以笔纪之日一改焉歳一改焉入仕以来阅十载庶乎浅深得失之辨可考以自验若其窃圣人之蕴附述作之林则吾岂敢
　　周易起元十八卷
　　陈图撰图字寄岩永丰人
　　易赘二卷
　　王艮撰艮字无闷歙县人
　　艮自序曰吾早歳读易见爻之义而疑焉见卦之名而疑焉以质于人闻其告我之説而益大疑焉于是悉屏其文独取象以观之以我之疑而质之象象不我告则闷然退退而益不自得则闷益深闷极而几忽启焉急取而证之无不合也此庶几为全易乎
　　易大象説録二卷
　　吴舒鳬撰舒鳬一名逸字吴山吴县人
　　周易惜隂録四十六卷　周易存义録十二卷周易惜隂诗集三卷
　　徐世沐撰世沐字尔瀚江隂人事迹载江南通志儒林传
　　【臣】等谨按世沐惜隂録多本宋都絜绪论解经以变爻为主存义録即取惜隂録删削之非别为一书惜隂诗集凡四言五言七言多至一千余首葢取经传字义分类题咏大率仿用张九成论语诗例因非诗集之体故仍附易类云
　　图易定本一卷
　　邵嗣尧撰嗣尧邭阳人康熈庚戍进士官至江南提学副使
　　嗣尧自述畧曰河洛之数一乗一除小圎图即小横圗之顺徃逆来大横圗即小横圗之因重成爻大圎圗即小圎图之运行寒暑方圗即大圎圗之干君坤藏文王二圗寔由此而变通之
　　又自序曰此书凡四易稿一刻于都门再刻于上谷三刻于襄阳屡有改窜此本刻于康熙甲戍始为定本
　　易经述【无卷数】
　　陈诜撰诜字叔大号实斋海寜人康熙壬子举人由中书科中书官至礼部尚书諡清恪
　　周易广义六卷
　　潘元懋撰元懋字友硕鄞县人
　　元懋自序曰广义云者取蔡氏防引林氏存疑诸书以广本义之所未尽易为占筮作而能有以冐天下之道诚合理数以求之微本义其谁与归幸蔡氏林氏之书具在因得服膺所传以求本义縁本义而传而经而无迷于数无戾于理或可免于曲学阿世之诮焉
　　合订删补大易集义粹言八十卷
　　纳喇性徳编性徳字容若正黄旗满洲人康熙丙辰进士官至
　　乾清门侍卫
　　性徳自序曰宋陈友文大易集义六十四卷方闻一大易粹言七十卷摭拾宋儒论説凡十八家而粹言所采二程横渠山定夫兼山白云父子七家其康节濂溪上蔡和靖南轩蓝田五峯屏山汉上紫阳东莱十一家之説皆集义上下经所引粹言则未之及也粹言有系辞説卦序卦杂卦集义止上下经向窃病其未备因于十一家书中将讲论系词以下相发明者合而订之间以臆见考定焉
　　大易蓄疑七卷
　　刘防枢撰防枢字乔南韩城人康熙丙辰进士官至贵州巡抚
　　周易筮述八卷
　　王宏撰撰宏撰字无异号山史华隂人康熙己未荐试博学鸿词
　　宏撰自序曰易者天也筮者人也伏羲文王周公言天孔子言人葢易至孔子而正徳之事备则莫备于筮筮者和顺于道徳而理于义穷理尽性以至于命之学也圣人以卜筮为教观象玩辞观变玩占显诸仁藏诸用人事尽而天事协夫岂苟焉而已哉
　　【臣】等谨按是书虽为筮蓍而设然大指多推本经义述本义之蕴而复兼采诸家如筮仪则参以汴水赵氏变占则稽之左传推验则取之陆氏立论悉有根据固非方技术数者流所得而相提并论也
　　仲氏易三十卷　推易始末四卷　春秋占筮书三卷　易小帖五卷　河圗洛书原舛编一卷毛竒龄撰竒龄一名甡字大可号秋晴一曰初晴又以郡望称西河萧山人康熙己未举博学鸿词官翰林院检讨
　　竒龄自述曰余仲兄与三名锡龄在崇祯之季得锢疾授生徒以説经自娱而尤长于説易谓余曰古贤处忧患者必明易汝知之乎余拜而受言暨乞假归而仲氏已不可见顾其説易实有西汉以来遗法为宋元诸儒所未及者余就兄子口授大防暨各卦诂义而扩大之为仲氏易
　　李澄中曰推易始末者西河毛氏发明仲氏易推移之义葢即前儒卦变卦综之説而畅之
　　朱彛尊经义考曰易小帖系西河氏杂记説易之可议者
　　【臣】等谨按占筮书内传十四条外传二条附十二条竒龄自以向所着推易始末一编书成而易义明即占易之法亦明故稍存其説于卷中其曰春秋者摭春秋传所载占筮以明古人之易学实不为春秋而作故仍附易类小帖百四十三条丛説无次第葢竒龄説易之语而编次则出门人之手原舛编一卷竒龄以易大言河出圗洛出书尚书及论语单言河圗大抵圗为规画书为简册无非典籍之类自竹书纪年谓龙圗出河帝王世纪谓河出龙图洛出书而记载家彼此纷错故名其书曰原舛
　　乔氏易俟十八卷
　　乔莱撰莱字石林寳应人康熙己未举博学鸿词官至翰林院侍读
　　严绳孙曰石林尊人侍御圣任先生以理学名家易俟一书大约得之过庭之训为多
　　读易日钞六卷
　　张烈撰烈字武承大兴人康熙庚戍进士授内阁中书己未举博学鸿词改翰林院编修官至左春坊左賛善
　　易论【无卷数】
　　徐善撰氏籍未详
　　【臣】等谨按是书序中称为南州徐敬可则当为南昌人而善自署郡望又曰嘉禾则似与左传地名考序中所称徐善为一人未知孰是
　　周易应氏集解十三卷
　　应防谦撰防谦字嗣寅钱塘人康熈己未以博学鸿词荐徴不起
　　防谦自序曰隂阳之理着于易人莫不喜长而恶消喜盛而恶衰是故知进而不知退知存而不知亡若君子则不以盛衰消长易心而一归于中正喜通恶穷而易其性君子不为也天地之大徳莫善于中用中之宜莫善于时是书也以中明易初曰易学大中既而惧其自以为是非所以求教于君子也乃以应氏集解名之
　　易原【无卷数】
　　赵振芳撰振芳字香山山隂人
　　易或十卷
　　徐在汉撰在汉初名之裔字天章晚年乃易今名字寒泉歙县人
　　在汉自序曰仲尼不云乎或之者疑之也疑者人心之所以不穷而鼓舞之所以尽神也不疑则人心息人心息则天地之变化不可见而易或几乎息矣汉以疑学易以疑名易以疑就正天下万世之学易者则天下万世无穷之人心皆生生之易尔已
　　易经辨疑七卷
　　张问逹撰问达字天民江都人
　　问达自序曰愚总角受易窃以学易者学此易于身也用易者用此易于世也反诸心而求圣人明道立教之心而天地万物之心其在我心以外乎故不自揣度折衷异同附以已见其实在于尊信羲文周孔而非有间于先儒也然则是编也其敢遽以为是乎
　　冀如锡曰天民得力于阳明良知之学故其书黜数崇理而谈理一归之心力
　　周易通十卷　周易辨二十四卷
　　浦龙渊撰龙渊字潜夫吴县人甞佐洪承畴幕荐授城歩县知县
　　严沆曰呉门浦潜夫学易既乆一旦有悟于洗心之防遂贯通全易以孔子之言折衷羣言之非是与似是而非者既有易通十卷以疏大义又有易辨二十余卷以辨析微辞可以翼往圣而开来学者也
　　叶方蔼曰浦潜夫易辨理明辞达体诸身心参诸世务援据经史博采众説防而通之使一经条理了然心目之间故其分疏彖象六爻及系辞诸传无不首尾融贯事理昭晰
　　周易义参六卷
　　于琳撰琳字贞瑕平湖人嵗贡生
　　身易寔义五卷
　　沈廷劢撰廷劢字克斋嘉兴人康熙中贡生官至商州知州
　　廷劢自序畧曰易为尽性之书而实诚身之书也盈天地皆易则盈天地皆身之用此三极之道所以必待圣人之参赞而立乎其中与行乎其中之道始不虚也余为是编名之曰身易寔义谓以心言易未若以身体易之为寔以身体易又必以易见诸用之为寔也

　　皇朝文献通考卷二百十一
　　钦定四库全书
　　皇朝文献通考卷二百十二
　　经籍考【二】
　　经【易】
　　周易清解【无卷数】
　　江见龙撰见龙字夀水杭州人康熙中诸生【臣】等谨按是编列系辞説卦杂卦序卦于上下经之前分为二卷名曰孔子读易传见龙之意殆欲以是尊孔子而不知后经先传汉晋以来未之前闻者尔
　　周易传注七卷附周易筮考一卷
　　李塨撰塨字刚主号恕谷蠡县人康熙庚午举人官通州学正
　　塨自序曰易为人事而作也乾坤索而为雷风水火山泽本天道也伏羲因而重之而需讼师谦履等卦即属人事文王彖辞于干系元亨利贞犹天道人事兼言也至坤利牝马之贞君子攸行等辞专言人事周公象辞则勿用利见大人朝乾夕惕无非人事者以下六十二卦即复姤泰否明属天道而利有攸往勿用取女小人大人必归人事乃知教人下学不言性天自伏羲文王周公以来皆然塨弱冠受易于顔习斋惟以人事为教及壮谒许酉山毛西河一言易卦象数一辨河洛太极归而玩易一一与向所传人事者近焉
　　周易本义述蕴四卷　周易蕴义图考二卷姜兆锡撰兆锡字上均丹阳人康熙庚午举人乾隆初荐充三礼馆纂修官
　　周易劄记二卷
　　杨名时撰名时字宾实江隂人康熙辛未进士官至礼部尚书諡文定
　　【臣】等谨按名时本大学士李光地所取士故其诠解经传多本师説纯以义理为宗又抚云南时尝与夏宗澜论易问答具载宗澜书中
　　砚北易钞十二卷
　　黄叔琳撰叔琳字昆圃大兴人康熙辛未进士第三官至詹事府詹事乾隆辛未防
　　恩加衔吏部侍郎
　　宋元周易解提要附易解别録【无卷数】
　　不着编辑者姓氏前有黄叔琳私印署曰养素堂纂本
　　周易浅解四卷
　　张步瀛撰步瀛字瀚先河南新安人康熙辛未进士
　　易经详説【无卷数】
　　冉觐祖撰觐祖字永光中牟人康熙辛未进士改庻吉士
　　周易传义合订十二卷
　　朱轼撰轼字可亭髙安人康熙甲戌进士官至大学士諡文端乾隆二年两广总督鄂弥达校付剞劂恭呈
　　御览
　　皇上御制序曰易之为书以竒耦明隂阳之象以隂阳阐健顺之德以卦爻该事物之变以易简尽天下之理洁净精微而广大悉备天德王道一以贯之故曰易者五经之源也顾自汉魏以来考象变者泥于术数而不足以通幽明之故谈义理者沦于空寂而不足以研伦物之几至程子易传朱子本义出而义理象数始归于一于是四圣人作易垂教之防焕然复明于万世我
　　皇祖圣祖仁皇帝御纂周易折中探源河洛直接心传而综括儒先首列程朱传义诚以传义者羲经之枢钥而易道之通津也故大学士髙安朱文端清修正学品重当代曩在讲席启沃良多平生所学专于仪礼小戴记而易春秋周官亦旁及焉所着传义合订一
　　编探二子所以云之意发挥而引伸之简而当博而不支钩深探赜而不凿葢玩之熟故择言也精体之深故析理也宻可谓善言易者矣文端以两粤督臣鄂弥达旧为曹属手授是书鄂弥达梓而传之刻成进览披阅之下当日勤勤恳恳嘉惠来学之苦心恍乎若接不禁怆然爰援笔而为之序
</div>
    <div class="pagination">
<a href="皇朝文献通考_page573.html">上一页</a><span>...</span><a href="皇朝文献通考_page569.html">569</a><a href="皇朝文献通考_page570.html">570</a><a href="皇朝文献通考_page571.html">571</a><a href="皇朝文献通考_page572.html">572</a><a href="皇朝文献通考_page573.html">573</a><span class="current-page">574</span><a href="皇朝文献通考_page575.html">575</a><a href="皇朝文献通考_page576.html">576</a><a href="皇朝文献通考_page577.html">577</a><a href="皇朝文献通考_page578.html">578</a><a href="皇朝文献通考_page579.html">579</a><span>...</span><a href="皇朝文献通考_page575.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
