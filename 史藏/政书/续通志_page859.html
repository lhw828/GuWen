<!DOCTYPE html>
<html>
<head>
    <meta charset="UTF-8">
    <title>续通志 - 第 859 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 859 页/共 1359 页</h1>
    <div class="content">逼城显忠用克敌弓射却之宏渊顾众曰当此盛夏摇扇于清凉犹觉不堪况烈日中被甲苦战乎人心遂摇无鬬志至夜中军统制周宏鸣鼓 
大噪阳谓敌兵至与邵世雍刘侁各以所部兵遁继而统制左士渊统领李彦孚亦遁显忠移军入城殿司前军统制张训通马司统制张师颜 
池州统制荔泽建康统制张渊各遁去金人乘虚复来攻城显忠竭力捍御斩首二千余人积尸与羊马墙平城东北角敌兵二十余人已上百 
余步显忠取军所执斧斫之敌始退却显忠曰若使诸军相与犄角自城外掩击则敌兵可尽金帅可擒河南之地指日可复矣宏渊又言金潻 
生兵二十万来倘我军不返恐不测生变显忠知宏渊无固志势不可孤立叹咤曰天未欲平中原耶何沮挠若此是举所丧军资器械殆尽幸 
而金不复南显忠以军还见浚纳印待罪责授果州团练副使潭州安置后朝廷知其故移抚州干道改元而还会稽复防御使观察使浙东副 
总管赐银三万两绢三万匹绵一万两提举台州崇道观召除威武军节度使左金吾卫上将军赐第京师上奇其状貌魁杰命绘像阁下复太 
尉乞祠提举兴国宫绍兴府居住岁赐米二千石淳熙四年召赴行在提举万寿观奉朝请赐内库金再葺前所赐第赐之七月卒年六十九赠 
开府仪同三司 【按行状载赠开府仪同三司陇西郡开国公官其后七人并载子十六人其一未仕师政师道皆战殁师颜右武大夫高州 
刺史陇西郡开国子】 谥忠襄

　　△杨存中

　　杨存中本名沂中字正甫绍兴闲赐名存中代州崞县人祖宗闵永兴军路总管守永兴与金人战死之父震知麟州建寍砦亦死于难存 
中魁梧沈鸷少警敏诵书数百言力能绝人慨然语人曰大丈夫当以武功取富贵焉用俯首为儒于是学孙吴法善骑射宣和末山东河北羣 
盗四起存中应募击贼积功至忠翊郎靖康元年金人再围汴京诸道兵勤王存中与张俊田师中从信德府守臣梁杨祖以万兵入援后隶张 
俊部曲上问将于俊俊以存中对召见赐袍带时元帅府草剙存中昼夜护卫寝幄不顷刻去侧帝知其忠谨亲信之剧贼李昱据任城久不克 
存中以数骑入击杀数百人帝乘高望见介冑尽赤意其被重创召视之皆污贼血壮之饮以酒曰酌此血汉存中请复往帝止之存中曰此贼 
胆碎即成擒矣遂大破之复任城迁合门祗候建炎二年讨贼徐明于嘉兴先登主帅将屠城存中力谏止之戮其渠魁郡赖以全迁荣州刺史 
高宗南渡以胜捷军从张俊守吴门苗刘之变又从俊赴难迁贵州团练使寻为御前右军统领金人攻明州又从俊与田师中赵密死战破之 
以奇功迁文州防御使御前中军统制绍兴元年从俊讨李成诸将议多欲分道进存中曰贼势如此兵分则力弱又诸将位均势敌非招讨督 
之必不相为用俊然之整军至豫章存中率兵数千首破贼于玉隆观追至筠州贼骁将以众十万来援夹河而营存中谓俊曰彼众我寡击之 
当用奇愿以骑见属公以步兵居前俊从之存中夜衔枚渡筠河出西山驰下击贼俊以步兵夹攻俘八千人诸将夜见存中曰战未休降卒多 
忽有变奈何非尽歼之不可存中曰杀降吾不忍诸将转告俊竟夜坑之乘胜追至九江成遂遁去迁宣州观察使二年春进神武中军统制存 
中固辞且谓神武诸帅如韩世忠张俊皆贵拥旄钺名望至重如臣么么一旦位与之抗实不自安不许遣中使宣押乃视事兼提举宿卫亲兵 
时中军卒不满五千疲癃者居半存中请拘神武卒借出于外者归军中由是军政寖修三年严州妖贼缪罗据白马源杀王官存中讨平之除 
带御器械加保信军承宣使权发遣鄜延路马步军副总管六年为龙神卫四厢都指挥使密州观察使先是张俊视师谋渡淮以图刘豫倚韩 
世忠为用世忠围淮阳从浚乞张浚将赵密为助浚拒之赵鼎语浚曰存中武勇不减于密宜令助之浚请于朝故有是命于是存中以八队万 
人趋督府助世忠十月存中与刘猊战于藕塘大破之猊之初入也淮西宣抚使刘光世欲弃庐州退保太平贼众十万已次濠寿闲浚命张俊 
拒之使存中往泗州与俊合及至泗则光世已舍庐去浚遣人谕之曰一人渡江即斩以徇光世不得已还庐驻兵与存中相应贼先犯定远县 
存中以兵二千袭败于越家坊既而与猊兵遇藕塘贼据山列阵矢下如雨存中急击之且使统制吴锡以劲骑五千突其阵阵乱存中鼓大军 
乘之自以精骑冲其胁大呼曰破贼矣贼错愕骇视前军统制张宗颜自泗来乘背击之贼大败猊以首抵谋主李愕曰适见髯将军锐不可当 
果杨殿前也即以数骑遁去余党万人僵立失措存中跃马叱之皆怖而降麟在顺昌孔彦舟方围光州闻之皆拔砦遁去北方大恐所得贼舟 
数百艘车数千两捷闻帝遣中使劳赐除保成军节度使殿前都虞候寻兼领马步帅七年为淮南西路制置使九年迁殿前副都指挥使十年 
金人取河南命存中为淮北宣抚副使引兵至宿州以步军退屯于泗金人诡令来告敌骑数百屯柳子镇存中欲即击之自将五百骑 【按 
三朝北盟会编作自将骑兵五千】 夜袭柳子镇黎明不见敌而还金人以精兵伏归路存中知之遂横奔而溃参议官曹勋不知存中存亡以 
闻朝廷震恐于是有权宜退保之命既而存中自寿春渡淮归泗人心始安冬引兵还行在十一年乌珠耻顺昌之败复谋来侵诏大合兵于淮 
西以待之于是存中以殿司兵三万戍淮与金人战于柘皋败之时张俊为宣抚使存中为副使刘锜为判官王德为都统制田师中张子葢为 
统制官金人以拐子马翼进存中曰敌恃弓矢吾有以居之使万人操长斧如墙而进诸军鼓噪奋击金人大败退屯紫金山是役也失将士九 
百人金人死者万计而濠围犹未解俊与存中锜先议班师会有云濠路已通者俊谓锜曰吾欲与杨太尉耀兵淮上安抚濠梁之民取宣化归 
金陵杨太尉则渡瓜州还临安明日命二帅行谍报金攻濠甚急仓皇复回邀锜会于黄连埠距濠六十里闻城陷召存中锜谋之锜谓存中何 
以处此存中曰战尔相公与太尉在后存中当居前锜曰本来救濠濠已失进无所依人怀归心胜气己索不若退师据险俟其去为后图俊自 
以为功谓锜毋往命存中与德偕至濠列阵未定烟起城中金人伏骑万余分两翼出存中顾德曰何如德曰德小将焉敢预事存中以策麾军 
曰那回诸军以为令其走也遂散乱南奔无复纪律金人追杀甚众后一日韩世忠大军至已无及矣存中乃自宣化渡江归行在加检校少保 
开府仪同三司兼领殿前都指挥使葢录柘皋之功而揜濠梁之败也十二年徽宗梓宫攒永固陵命存中都护竣事拜少傅以保傅为管军自 
存中始十四年存中请诣太学谒先圣二十年封恭国公二十八年拜少师恩数视枢密使存中以凡重地皆有统制官独荆襄无之请于朝于 
是荆南襄阳初置诸统制存中在殿岩凡二十五载权宠日盛太常寺主簿李浩敕令所删定官陆游司封员外郎王十朋殿中侍御史陈俊卿 
相继以为言三十一年罢为太傅醴泉观使进封同安郡王赐玉带朝朔望时金海陵有南侵意存中上备敌十策步帅赵密谋夺存中权因指 
为喜功生事存中闻之上章乞免密竟代之未几边声日急九月诏存中为御营宿卫使刘汜战败于瓜州命存中往京口为守江计虞允文自 
采石来会存中与之协力拒敌敌不能济帝如建康诏存中扈跸金使复请和存中请拘之江口移书审问若能归我族属还旧壤损岁币复白 
沟之界以通兄弟之好如是则和议可从不然请斩其使亟图恢复会驾还以存中为江淮荆襄路宣抚使给舍不书黄命遂寝未几仍奉祠隆 
兴元年王师溃于符离复起存中为御营使二年金人再入关议割蜀之和尚原以畀之存中言此陇右之藩要敌得之则可以睥睨汉川我得 
之则可以下兵秦雍曩议予金人吴璘力争不从今璘在远不及知臣若不言非等负陛下亦有愧于璘近者王师尽锐而后得愿毋弃未几金 
人复攻淮甸诏存中同都督江淮事时诸军各守分地不相统一存中集诸将调护之于是始更相为援会金兵已深入朝议欲舍淮保江存中 
持不可乃已金兵在扬州或劝存中击之存中不敢渡独临江固垒以老之金人寻请盟干道元年班师加昭庆军节度使复奉祠时兴屯田存 
中献私田在楚州者三万九千亩二年卒年六十五追封和王谥武恭高宗追念旧臣赙钱十万存中天资忠孝敢勇大小二百余战身被五十 
余创宿卫出入四十年最寡过孝宗以为旧臣尤礼异之常呼郡王而不名父祖及母皆死难存中既显请于朝宗闵谥忠介震谥忠毅赐庙曰 
显忠曰报忠又以家庙祭器为请遂许祭五世前所无也祖母刘流落蜀陇存中日夜祷祠访问闲关数千里卒迎以归御军宽而有纪所用将 
士专以才勇选不私部曲之旧李显忠以罪斥存中奏为统制官后为名将尝以克敌弓虽劲而蹶张难遂以意创马皇弩思巧制工发易中远 
人服其精子偰倓

　　△郭浩

　　郭浩字充道顺德军陇千人以父成任三班奉职徽宗时充环庆路部将尝率百骑抵灵州城下夏人以千骑追之手斩二骑以首还充渭 
州兵马都监从种师道进筑葺平砦敌据塞水源以渴我师浩率精骑数百夺之敌攻石尖山浩冒阵而前流矢中左胁怒不拔奋力大呼得贼 
乃已诸军从之敌遁去由是知名累迁中州刺史钦宗即位进安州团练使以种师道荐召对奏言金人暴露日久思归乞给轻兵闲道驰滑台 
时其半度可击会和战异议不能用帝问西事浩对曰夏人必乘闲盗边愿选将设备已而果攻泾原路取西安州怀德军绍圣开拓之地复尽 
失之种师中制置河东辟以自随建炎元年知原州二年金人取长安泾州守臣夏大节弃城遁郡人亦降浩适夜半至郡所将纔二百人得金 
人不杀使之还曰为语汝将我郭浩也欲战即来决战金人遂引去升本路兵马钤辖知泾州权主管鄜延路经略安抚时二敌交侵鄜延之东 
皆金人西北即夏境其属朝廷者惟保安一军德静一砦浩闲道至德静置司招收散亡与敌对垒一年敌不能犯再除泾原路兵马钤辖知泾 
州浩去夏人复来权帅耿友谅仅以身免一路尽陷张浚为宣抚处置使以浩为秦凤路提点刑狱权经略使知秦州时浚经略陕西檄五路帅 
悉所部兵会于富平浩独谓敌锋方锐且当分守其地犄角相援竢衅而动浚不听师出果败五路俱陷浚复以浩旧官移知凤翔府又退保和 
尚原金人抵原下浩与吴玠随方捍御蜀以安全第功迁正任防御使绍兴元年金人破饶风岭盗梁洋入凤州攻和尚原浩与吴璘往援斩获 
万计迁邠州观察使徙知兴元府饥民相聚米仓山为乱浩讨平之徙知利州金人以步骑十余万破和尚原进窥川口浩与吴玠大破之迁彰 
武军承宣使玠按本路提点刑狱宋万年阴与敌境通利与浩所鞫不同由是不协朝廷乃徙浩知金州兼永兴军路经略使金州残弊特甚户 
口无几浩招辑流亡开营田以其规置颁示诸路他军以匮急仰给朝廷浩独积赢钱十万缗以助户部朝廷嘉之凡有奏请得以直达九年改 
金洋房州节制金人还河南地浩为龙神卫四厢都指挥使充陕西宣谕使知金州楼照行关中辟浩枢密院都统制节制陕西军马十年拜奉 
国军节度使五路陷徙知夔州移金州仍永兴路经略安抚使节制陕西河东兼措置河东路忠义军马十一年金人内侵安抚使胡世将召浩 
及吴璘杨政会仙人原授以攻取之策浩遣裨将设伏破之十四年召见拜检校少保还镇锡以御府金器绣鞍仍官一子文资赐田五十顷别 
与一子阁职是岁分利州为东西两路以浩为金房开达州经略安抚使兼知金州枢密院都统制屯金州仍建帅府十五年卒年五十九赠检 
校少师谥恭毅淳熙元年赐立庙金州

　　△杨政

　　杨政字直夫原州临泾人父忠与夏战殁政甫七岁哀号如成人其母奇之宣和末应募为弓箭手靖康初因拒夏人稍知名建炎闲从吴 
玠击金人九战九捷累功至武显郎绍兴元年春金人趋和尚原又攻箭筈关政引兵大破之迁右武大夫十月金兵大集号十万自宝鸡列栅 
至原下吴玠相与持累日以政统领将兵迎敌日数十合士卒无不一当百复出奇兵断其粮道敌少却遮击之俘获千人拜恭州刺史时有嫉 
政者以母妻尚留北境不宜属以兵权玠不听政益感奋二年金合步骑数千栅鱼龙川口政帅精兵劫破之升陇州团练使移知方山原军储 
刍谷咸在其中三月金大军来攻城且下政击败之改知凤州三年金攻饶风关政从玠战关下凡六日改明州观察使四年萨里罕裒精兵十 
万欲道仙人关入蜀至上奢田玠筑垒于关外政曰此地为蜀阨塞当坚守时出奇击之玠用其言金人变态多端政随机应之连日百余战敌 
帅督战益急政命卒以神臂弓射之又选甲士千余出山谷断其兵使不得进退又出敌不意夜斫其营敌遂遁去追至河池而还授龙神卫四 
厢都指挥使环庆路经略安抚使五年金人攻淮玠命政帅师乘机牵制至秦州一战而拔抚定居民改经略安抚泾原兼帅环庆利路三镇事 
丛集剖决无滞母留敌境闲遣人省视之母惟勉以忠义九年春和议成始得迎母及兄弟归乞祠以便养不许诏封其母感义郡夫人以政为 
熙河兰巩路经略安抚使知熙州进武康军承宣使十年徙利州又徙兴元会金人渝盟政建迎敌之策兼川陕宣抚副使司都统制偕统制杨 
从义劫金人于凤翔府城南砦败之获战马数百母卒起复遂帅师趣宝鸡渭水上以拒敌冲凡大战七斩获甚多川陕宣抚副使胡世将奏凤 
翔之捷政奋不顾身功效显著拜武当军节度使十一年秋金将和珍希卜苏合军五万来攻政与吴璘郭浩会于仙人原世将授以攻取之策 
政引兵夜入陇州界败金万户通检于宝鸡时通检居渭北政欲攻拔其城通检将精甲万众出政帅勇士鏖战遣裨将突出阵后登山执帜金 
军见之大呼曰伏发矣乃惊溃政乘胜掩杀擒通检和议成帝召政还军民诣部使者借留入见条奏帝善之十三年还镇加检校少保久之拜 
太尉二十七年卒年六十赠开府仪同三司谥襄毅政守汉中十八年六堰久坏失灌溉之利政为修复汉江水决为害政筑长堤捍之凡利于 
民者不敢以军旅废休兵十余年未尝升迁将士上下安之政故为吴璘裨将及与璘分道建帅执门下之礼益恭世颇贤之
</div>
    <div class="pagination">
<a href="续通志_page858.html">上一页</a><span>...</span><a href="续通志_page854.html">854</a><a href="续通志_page855.html">855</a><a href="续通志_page856.html">856</a><a href="续通志_page857.html">857</a><a href="续通志_page858.html">858</a><span class="current-page">859</span><a href="续通志_page860.html">860</a><a href="续通志_page861.html">861</a><a href="续通志_page862.html">862</a><a href="续通志_page863.html">863</a><a href="续通志_page864.html">864</a><span>...</span><a href="续通志_page860.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
