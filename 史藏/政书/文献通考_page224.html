<!DOCTYPE html>
<html>
<head>
    <meta charset="UTF-8">
    <title>文献通考 - 第 224 页/共 334 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文献通考 - 第 224 页/共 334 页</h1>
    <div class="content">    晁氏曰：邢居实字敦夫，和叔之子也。年十四，赋《明君引》，苏子瞻见而称之，由是知名。未几，和叔贬随州，敦夫侍行，病羸呕血。一日，有铃下老卒骄慢，应对不逊，敦夫怒而击之，无何卒死。和叔怒以敦失属吏，以故疾日侵而夭。故黄鲁直为之挽云：“眼看白璧埋黄壤，何况人父子情。”盖隐之也。集後有子瞻、鲁直、无咎诸公跋。
    陈氏曰：幼有俊才，名声籍甚，一时前辈皆爱之。年十九而卒。宣仁之诬谤，怒为之也。居实未死，或能当不义而争万一，有补於世道，是以诸贤尤痛惜焉。晁以道追为其墓表，尤反覆致意。
    山谷黄氏序：阳夏谢师复景回，年二十，文章不类少年书生语言。尝序其遗稿云：“方行万里，出门而车轴折，可谓涕。”今观邢敦夫诗赋，笔墨山立，自为一家，甚似吾师复也。秀而不实，念之令人心折。东坡苏氏跋：敦夫自为童子，所与交者皆诸公长者，其志岂独以文称而已哉？百不一见，遂与草木俱腐。故鲁直、无咎诸人哭之，皆过期而哀。江南李泰伯自述其文云：“天将寿我欤，所为固未足也。不然，斯亦足藉手以见古人矣。”吾於敦夫亦云。
    ※《王子立文集》
    王子立撰。颍滨苏子由之婿也。颍滨序略曰：从予为学，长於《诗》、《骚》。予自南都谪居江南，凡六年而归，未尝一日不相从也。既与予同忧患，至於涵咏图史，驰骛浮图、老子之说，亦未尝不同之。故其闻道益深，为文益高，而予观之益久，盖其於兄弟妻子，严而有恩，和而有礼，未尝有过。故予尝曰：“子非独余亲戚，亦朋友也。”
    ※《姑溪集》五十卷《後集》二十卷
    陈氏曰：朝请大夫赵郡李之仪端叔撰。尝从东坡辟中山幕府，後代范忠宣作遗表，为世传诵，然坐是得罪，编置当涂，遂居焉。其弟之纯，官至尚书。
    ※《大名集》四十卷
    陈氏曰：签书枢密魏郡王岩叟彦霖撰。韩魏公客也。
    ※《钱塘韦先生集》十八卷
    陈氏曰：主客郎中钱塘韦骧子骏撰。皇五年进士。元中，以近臣荐为监司数路，知明州。以左朝议大夫致仕。崇宁中乃卒。少以词赋有声场屋，王荆公喜其《借箸赋》，颇称道之。陈师锡志墓。
    ※《强祠部集》四十卷
    陈氏曰：三司户部判官馀杭强至几圣撰。亦韩魏公客也。在幕府，表章书记多出其手。曾南丰作集序，称其文备古今体，兼人所长云。
    南丰曾氏序略曰：几圣工为诗，语出惊人，最为韩魏公所知。魏公喜为诗，每合属贤士大夫、宾客与游，多赋诗以自见。其属而和之者，几圣独思致逸发，若不可追蹑，魏公未尝不叹其得之晚也。其任幕府，魏公每上奏天子，以岁时庆贺问候，及为书记四方之所好，几圣为属稿草，必声比字属，曲当绳墨，然气质浑浑，不见刻画，远近多称诵之。及为他文，若志铭序记、策问学士大夫，则简古而不少贬以就俗，其所长兼人如此。
    ※《唐子西集》十五卷
    晁氏曰：唐庚字子西，眉山人。登进士第。早受知於张天觉。天觉为相，擢京畿提举常平，且欲用为谏官。天觉去位後，言者谓子西常宣言有“一网打尽”之语，贬惠州。大观五年，会赦北归。
    陈氏曰：张商英拜相，子西作内前行，坐贬惠州，归蜀而卒。其文长於议论，所著《名治》、《存旧》、《正友》、《议赏》诸论皆精确。
    雁湖李氏曰：唐子西文采风流，人谓为小东坡。
    刘夷叔曰：唐子西善学东坡，量力从事，虽少，自成一家。其诗工於属对，缘此遂无古，意然其品在少游上。
    後村刘氏曰：子西诸文皆高，不独诗也。其出稍晚，使及坡门，当不在秦、晁之下。
    竹溪林氏曰：唐子西学东坡者也，得其气骨而未尽其变态之妙，有直致处。然无一点尘俗，亦佳作也。
    ※《马子才集》八卷
    陈氏曰：镇南节度推官鄱阳马存子才撰。元三年进士第四人。
    矸轩程氏曰：子才文波澜雄壮，英毅有奇气，不可絷维。且徐节孝、苏文忠许可最厚，渊源有所自矣。或疑其过於豪放，故宦业不甚显以没，是未免以成败论也。方新学盛行，士皆以穿凿怪诞相高，子才自上庠奉大对，首辟灾异曲说，归诸人事。至论外患，则略西南而独斥北方，渊然有为国经久意。不溺时好，卓卓如此。既没之後，川党议起，苏、黄文字焚毁无遗，而子才亦在指挥中，故世罕传，传复讹舛。近得其族党所储善本，参以板行者精加正，是为十一卷。凡为策二，策题四，时论三，史论二十二，古诗四十六，律诗五十，绝句八十四，记十一，序八，书四，启七，文疏八，杂著四，志铭十三。又为年谱，列於墓碣之次，以详其出处，大率得之传闻，虽未保其无谬，其於尊慕师匠，则深有意焉。既成，有示以旧刊进策十六卷，似非本真，故不敢附著云。先公曰：“子才诸史论，如论晋人以父母之邦委之於群胡，残暴戮辱，百馀年，无有奋发以生吾中国之气，又安得有奇士哉！又论後魏谓中国以礼义文采之腴，而饲禽兽之饥，此之谓不幸，非吾一人可与之争。古之善战者，能用天下之气而已矣。呜呼！安得此语闻於炎、绍中天之初乎。子才从节孝徐先生游且久，其文章雄直，雅似节孝。今取徐集中所赠三诗，系家集後，并书其说云。
    ※《斜川集》十卷
    陈氏曰：通直郎苏过叔党撰。世号小坡。坐党家不得仕进，终於通判中山府。晁以道志墓，称其纯孝。给事中峤，其孙也。
    ※《九峰集》四十卷
    陈氏曰：太常少卿眉山苏元老在廷撰。东坡从孙也。坡在海上，尝有书往来。其罢奉常归颍昌，正坐元邪等。未几遂卒，年四十七。
    ※《清真集》二十四卷
    陈氏曰：徽猷阁待制钱塘周邦彦美成撰。元丰七年，进《汴都赋》，自诸生为太学正。邦彦博文多能，尤长於长短句，自度曲。其提举大晟府亦由此。既盛行於世，而他文未传。嘉泰中，四明楼钥始为之序，而太守陈杞刊之。盖其子孙家居於明故也。《汴都赋》己载《文鉴》，世传赋初奏御，诏李清臣读之，多古文奇字，清臣诵之如素所习熟者，乃以偏傍取之尔。钥为音释，附之卷尾。
    ※《清真杂著》三卷
    陈氏曰：邦彦尝为溧水令，故邑有词集。其後有好事者，取其在邑所作文记诗歌并刻之。
    ※《宝晋集》十四卷
    陈氏曰：礼部员外郎襄阳米芾元章撰。其母阎氏，与宣仁在藩时有旧，故以后恩补试衔入仕。其上世皆武官，盖国初勋臣米信之後也。视芾为五世孙。酷嗜古法书，家藏二王真迹，故号宝晋斋。
    ※《玉池集》十二卷
    陈氏曰：考功郎湘阴邓忠臣慎思撰。熙宁三年进士，坐元符党，废不用。言者论其议范忠宣谥过实，又坐罚铜。崇、观卒。平生著述至多，尝和杜诗全帙，又尝献《郊祀庆成赋》，又《原庙诗》百韵，裕陵喜之，擢为馆职。今皆轶弗传，所存一二而已。玉池，其所居山峰名。
    ※《乐静集》三十卷
    陈氏曰：起居舍人钜野李昭季成撰。元丰二年甲科。所居有乐静堂，故以名集。其侄邴汉老，为书其後。
    龛李氏曰：序略曰东坡罢徐守，时伯父以书抵之。坡书历道黄、张、晁、秦数公，且曰：“此数子者，挟其有馀之姿，而骛无涯之知，必极其所如，往而後已，则此安所归宿哉。惟明者念有以反之。”其意盖以彼为不然，而勉其有所至也。惟伯父性诚乎忠厚，故其为文横骛别驱，曲折演，而一贯於理，有万折必东之势。志乐於静退，故其为文然其立，渊然其止，不侈众目而风神自远，有久幽而不改其操之美。学博而思精，故其为笺奏应用之作，传古切今，琢削稳密，不伤天骨。叙事外自为文章，才赡而意新。故其为诗，奇丽惬，章断句绝，馀思羡益，得诗人味外之味，此其大略也。
    ◎陈莹中《了斋集》三十卷
    晁氏曰：陈字莹中，延平人。建中靖国初为右司谏，尝移书责曾布，及言蔡京及弟卞之奸恶，章疏十上，除名，编隶合浦以死。靖康中，赠谏议大夫，自号了翁。
    陈氏曰：汪应辰为集序，以为出死力攻权奸者，天下一人而已。非虚语也。又有《约论》十七卷，起战国，至後汉安帝，盖读《通鉴》随事有所发明也。
    ※《陈司谏集》两卷
    晁氏曰：陈字纯益，仙井监人。登进士第。建中靖国初为台谏，与龚、任伯雨、江公望协力弹击绍圣奸臣。後蔡京用事，废斥而没。
    ※《节孝集》二十卷
    陈氏曰：楚州教授山阳徐积仲车撰。治平四年进士，以耳聋不能仕。事母极孝，行义纯笃，古所谓卓行也。东坡谓其诗文怪而放，如玉川子。政和中，赐谥节孝处士。
    ※《学易集》二十卷
    陈氏曰：朝奉郎东光刘斯立撰。忠肃公挚之长子也。与其弟蹈同登元丰二年进士第。元初，以其父在言路，政府不得用。绍圣以後，复坐党家，连蹇终其身。晁景迂志其墓，比孙明复、石守道之徒。为文无所不长，《宣防宫赋》、《学易堂记》世传诵之。
    ※《田承君集》三卷
    陈氏曰：大宗正丞阳翟田昼承君撰。昼，枢密况之侄也。与邹道乡善，邹之贬，昼曰：“愿毋以此举自满，士所当为者，未止此也。”
    ※《道乡集》四十卷
    陈氏曰：吏部侍郎晋陵邹浩志完撰。浩既谏立刘后坐贬，徽宗初，召还对，上首及之，浆叹再三，问谏草安在？曰：“焚之矣。”退告陈，曰：“祸其始此乎！异时奸臣妄出一缄，则不可辩矣。”蔡京素忌之，使其党作伪疏，言刘后杀卓氏而夺其子，遂得罪。其在昭州，作青词告上帝，有“追省当时奏御之三章，初无杀母取子之一字”云。
    ※《婆娑集》三十卷
    陈氏曰：右正言阳翟崔德符撰。坐元符上书邪等，废於家，治圃号婆娑。靖康初，召为谏官，力论冯之罪。忽得挛疾，不能行而卒。无子，其媚卫昂裒辑其遗文。
    晁氏曰：，元符末上书入邪等，废斥几三十年。其为文最长於诗，清婉敷腴，有唐人风。
    ◎刘巨济《前溪集》五卷
    晁氏曰：刘泾字巨济，蜀人。终於太学博士。为文奇怪。
    ◎李元应《跨集》五十卷
    晁氏曰：李新字元应，仙井监人。早登进士第。刘泾尝荐於苏子瞻，令赋《墨竹》，口占一绝立就。坐元符末上书，夺官谪置遂州，流落终身。跨，仙井山名也。
    ◎满氏《昌色集》二十卷
    晁氏曰：满中行字思复，登进士第。元丰中，为太学官。虞蕃狱起，思复独不纟圭吏议，诏褒之。
    ※《冯允南集》十卷
    晁氏曰：冯山字允南，普州人。邓绾为中丞，荐为台官，允南力辞不就，士论称之。
    ※《水集》四十卷
    陈氏曰：集英殿修撰长安李复履中撰。元丰二年进士。博学有气节。其为熙河漕，有旨造战舰战车。复奏议者之谬，以为儿戏，遂罢其议，时论韪之。
    ◎晁氏《景迂集》十二卷
    晁氏曰：从父詹事公也。讳说之，字以道，文元公玄孙。少慕司马温公为人，自号景迂生。年未三十，苏子瞻以著述科荐之。元符中上书，居邪中等。博极群书，通《六经》，尤精於《易》，传邵尧夫之学，著《太极传》。缙绅高其节行。尝守成州，时民诉岁旱，公以为十分，益蠲其税，转运使大怒，督责甚峻，因丐老而归。靖康初，以著作郎召，迁秘书监，免试除中书舍人兼太子詹事。俄以论不合去国。建炎初，终於徽猷阁待制。
    陈氏曰：徽猷阁待制晁说之以道撰。又本止刊前十卷。说之平生著述至多，兵火散逸，其孙子健裒其遗文，得十二卷，续广之为二十卷。别本刊前十卷而止者，不知何说也。刘斯立墓志，景迂所撰，见《学易集》後，而此集无之，计其逸者多矣。说之，元丰五年进士。元初，苏文忠、范太史、曾文昭皆荐之，坐元邪等废弃。靖康末，始为从官。
    ◎晁氏《崇福集》三十五卷《四六集》十五卷
    晁氏曰：从父崇福公也。登进士第，又中宏词第一。元符未，上书，居邪等，废斥二十年，以朝请郎奉祠崇福宫而终，故以名集。天才英特，为文章立成，明润密致，世以为宜在北门西掖云。
    陈氏曰：朝请郎晁咏之之道撰。景迂弟也，为作集序。咏之初以荫为扬州法曹，东坡守扬，族兄无咎为ヘ，以其文呈东坡。及至扬，咏之具参军礼趋谒，东坡走下庭，携手以上，谓坐客曰：“此奇才也。”
    ◎晁氏《封邱集》二十卷
    晁氏曰：世父封邱府君。讳□字伯宇，锁厅中进士第。黄鲁直尝荐之於苏子瞻云：“晁伯宇谨厚，守文元家法，从游多长者。其文已能如此，年盖未二十也。愿一语教戒之。”子瞻答云：“晁伯宇诗、骚，细看甚奇丽，信乎其家多异材也。虽然，凡文至足之馀，溢为奇伟，今晁文涉奇似太早，可作朋友切磋之语以告之，非谓其讳也，恐伤其迈往之气耳。”後坎Б终身，卒官封邱丞。
    ※《陶山集》二十卷
    陈氏曰：尚书左丞山阴陆佃农师撰。
    ※《东堂集》六卷《诗》四卷《书简》二卷《乐府》二卷
    陈氏曰：祠部郎江山毛滂泽民撰。滂为杭州法曹，以乐府词有佳句，受知於东坡，遂有名。尝知武康县，县有东堂，集所以名也。又尝知秀州，修月波楼，为之记。其诗文视乐府颇不逮。
    ※《溪堂集》二十卷
    陈氏曰：临川谢逸无逸撰。
    ※《竹友集》十卷
    陈氏曰：临川谢幼撰。逸从弟也。吕居仁题其後曰：“逸诗似康乐，诗似元晖。”
    ※《浮先生集》十六卷《後集》三卷
    陈氏曰：秘书省正字永嘉周行己恭叔撰。十七入太学，有盛名，师事程伊川。元六年进士。为太学博士，以亲老归，教授其乡，再入为馆职，复出作县。永嘉学问所从出也，乡人至今称博士。集序，林钺撰。先祖妣，先生之第三女，先君之所自出，故知其本末。所居谢池坊，有浮书院。
    ※《橘林集》十六卷《後集》十五卷
    陈氏曰：密州教授石懋敏若撰。崇宁壬午，以同进士出身中词科。其文琢怪奇，殊乏酝藉。压卷策问，言王金陵配享先圣事，谓其“以百圣刍豢甘四海口，以《六经》河汉洗四海心，以九逵夷路破四海迷，以万金良药起四海病。”读之不觉大笑。其人与文皆不足道也。集仅二册，而卷数如此，麻沙坊本往往皆然。
    ●卷二百三十八 经籍考六十五
    ○集（别集）
    ※《龙集》三十二卷《附录》一卷
    陈氏曰：著作佐郎庐陵刘伟明撰。元丰进士，绍圣词科。曾忄造《诗选》以比石敏若，非其伦也。龙，安福乡名，所居也。
    周平园序略曰：庐陵自欧阳文忠公以文章续韩文公正传，遂为本朝儒宗。继之者，龙刘公。文忠薨於颍，公方冠，不及从之游，然斯文未丧，何害其为韩门籍、也。先是，汴京及麻沙刻公集二十五卷。绍兴初，会昌尉罗良弼遍求别本，增至三十二卷，凡六百三十馀篇。予尝论公之文，如《南郊赋》，气格近先汉，已为泰陵简擢；诗书序记，往往祖述韩、柳，或似之；铭志丰腴，规摹文忠，读者可以自见。其才学出处，具载李彦弼志铭，罗氏跋语云。
    ※《东观馀论》三卷
    陈氏曰：秘书郎昭武黄伯思长睿撰。伯思，右丞黄履之孙，吴园张根之婿，於李忠定纲为中外襟袂，故忠定志其墓。伯思，元符庚辰进士，年四十而死。好古博雅，喜神仙家言，自号林子，别字霄宾，有集一百卷。此书止《法帖刊误》及序跋古书画、器物，故名《馀论》。
    ※《北湖集》十卷《长短句》一卷
    陈氏曰：直秘阁知虢州富川吴则礼子副撰。其父中复，以孙荐为御史，不求识面台官者也。中复弟几复、嗣复，子立礼及嗣复子审礼，皆登科，有名誉。则礼以父泽入仕，晚居豫章，号北湖居士。
    ※《刘左史集》四卷
    陈氏曰：起居郎永嘉刘安节元承撰。与从弟安上皆尝事二程，同游太学，号二刘。安节元符三年进士，为察官左史，晚知宣州以没。
    ※《箕颍集》二十卷
    陈氏曰：颍昌曹组元宠撰。组本与兄纬有声太学，亦能诗文，而以滑稽下俚之词行於世得名，良可惜也。谢克家任伯为集序，其子勋跋其後，略见其出处。盖宣和三年始登第，郊礼进《祥光赋》，有旨换武阶，兼阁职，诏中书召试，仍给事殿中，未几而卒。然集中有《谢及第启》，自叙云：“蚤预诸生，竟叨右列。”则未第之前，已在西班，未知何以也。曾忄造《诗选》云：“六举不第，宣和中，诏赴廷试，赐第。”《启》中所谓“特举孱微，许从俊造”忄造之言良是。序跋不著其实尔。
    ※《夷白堂小集》二十卷《别集》三卷
    陈氏曰：考功员外郎括苍鲍慎由钦止撰。元初，以任子试吏部，铨第一，复登六年进士乙科，甫脱选，即为郎。然自是数坐累，官竟不进。其父粹，始居吴，故葬於吴兴。
</div>
    <div class="pagination">
<a href="文献通考_page223.html">上一页</a><span>...</span><a href="文献通考_page219.html">219</a><a href="文献通考_page220.html">220</a><a href="文献通考_page221.html">221</a><a href="文献通考_page222.html">222</a><a href="文献通考_page223.html">223</a><span class="current-page">224</span><a href="文献通考_page225.html">225</a><a href="文献通考_page226.html">226</a><a href="文献通考_page227.html">227</a><a href="文献通考_page228.html">228</a><a href="文献通考_page229.html">229</a><span>...</span><a href="文献通考_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
