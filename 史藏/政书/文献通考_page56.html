<!DOCTYPE html>
<html>
 <head>
  <meta charset="utf-8"/>
  <title>
   文献通考 - 第 56 页/共 334 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文献通考 - 第 56 页/共 334 页
  </h1>
  <div class="content">
   ○集贤殿
    集贤殿书院，唐开元中置。汉、魏以来，秘书省有其职。梁武帝於文德殿内列藏众书。北齐有文林馆学士，後周有麟趾殿学士，皆掌箸述。隋平陈之後，写书正副二本，藏於宫中。炀帝於东都观文殿东西厢贮书。自汉延熹至隋、唐，皆秘书掌图籍，而掌中之书时或有焉。初，开元五年十一月，於乾元殿东廊下写四部书，仍令秘书监马怀素、右散骑常侍褚无量总其事，於丽正殿安置，为修书使。至十二年，学士张说等宴於集仙殿，於是改殿名集贤，改修书使为集贤殿书院学士。五品以上为学士，每以宰相为学士者知院事。初，燕国公张说为中书令知院事，以右常侍徐坚副之。自尔常以近密官为副，兼判院。直学士，六品以下为之。侍讲学士，开元初，褚无量、马怀素侍讲禁中为侍读，其後康子元等为侍讲学士。修撰官、校理官司直学士。
    宋为集贤院大学士，一人，以宰相充，学士以给谏、卿监以上充，直学士不常置，修撰以朝官充，直院、校理以京官以上充，皆无常员。掌同昭文馆。凡昭文、史馆、集贤，谓之三馆，皆以两省五品以上官一人判。
    ○史官
    史官，肇自黄帝有之，自後显者。夏太史终古，商太史高势。周则曰太史、小史、内史、外史。而诸侯之国，亦置其官。又《春秋》、《国语》引《周志》及《郑书》，似当时记事，各有其职。秦有太史令胡母敬。至汉武始置太史公，以司马谈为之。卒，其子迁嗣。卒後，宣帝以其官为令，行太史公文书。其修撰之职，以他官领之，於是太史之官唯知占候而己。自汉以前，职在太史（直《太史局》）；当王莽时，改置柱下五史，记疏言行，盖效古“动则左史书之，言则右史书之”。自後汉以後至於有隋，中间唯魏明太和中史职隶中书，其馀悉多隶秘书。唐武德初，因隋旧制，史官属秘书省著作局；至贞观三年间十二月，移史馆於门下省北，宰相监修，自是著作局始罢史职。及大明宫初成，置史馆於门下省之南，其修撰史事以他官兼领，或卑品而有才者亦直焉。开元二十五年，宰臣李林甫监史，以中书地切枢密，记事者宜其附近。史馆谏议大夫尹焙遂奏移於中书省北，其地本尚药局内药院。
    致堂胡氏曰：“古者史官，世掌其职，大臣不与，天子不观，故得直笔，取信於後世。其次则如贞观之制，史官日随仗入，随事记之，犹为近古。自李义府、许敬宗不许史官闻仗後事，以行其私，姚乃建令宰相撰时政记，意欲迷眩千古。令韦执谊又奏令史官撰日历。日历云者，犹起草也，将加是正而润色焉耳。苟数人者诚无私意，何用为是纷纷？以其请建之纷纷，则其诬上行私之心欲盖而益彰矣。夫天下有公是非，不为言语文字可以变移白黑，淆乱忠邪，故义府、敬宗、执谊之恶，至于今不泯。有志於垂名竹帛者，自修而已矣。”
    宋制，监修国史一人，以宰相为之。修撰、直馆、检讨无常员，修撰以朝官充，直馆、检讨以京官以上充，掌修日历及典司图籍之事。凡国史，别置院於宣徽北院之东以藏之，谓之编修院。《东京记》云编修俗呼为史院。天圣修《真宗史》，欲重其任，降敕宰相为提举，参知政事、枢密副使为修史，其同修史则以殿阁学士以上为之，编修官以三馆、秘阁校理以上及京官，史毕即停（《续会要》）。元丰改官制，日历隶国史案。每修前朝国史、实录，则别置国史、实录院，国史院以首相提举，翰林学士以上为修国史，馀侍从官为同修国史，庶官为编修官。实录院提举官如国史，从官为修撰，除官为检讨（《麟台故事》）。元复置国史院，隶门下省，明年又置国史院修撰，兼知院事。绍圣复以国史院归秘书省（《宰辅三馆题名》）。中兴即秘书省复建史馆，以修神宗、哲宗两朝实录，选本省官兼检讨、校勘，以侍从官充修撰。绍兴五年，又移史馆於省之侧，别为一所，以增重其事。至九年，修《徽宗实录》，乃即史馆开实录院；明年，以未修正史，诏罢史馆，并为实录院（绍兴初，实录、国史皆寓史馆。後罢史馆，遇修实录，即置实录院；遇修国史，即置修国史院）。著作局唯修纂日历（《中兴会要》）。宰相监修，但提大纲。检讨官搜阅、校对。惟修撰实专史职，只据所送到时政记（唐长寿中，姚请仗下所言，宰相撰录，号“时政记”，自始。五代以来，中书、枢密院皆致时政记。枢密院，直学士编修。太平兴国八年，苏易简为参政，自是中书皆参政编录，唯吕蒙正尝以宰相领其事。端拱以後，枢密院事皆送中书，同修为一书；及王钦若、陈尧叟始乞别撰，不关中书，直送史馆）、起居注（事见《左右史门》）铨次其事，排以日月，谓之日历（《圣朝职略》）。绍兴十八年，诏置修国史院，修神、哲、徽宗《三朝正史》。又有提举修敕令，天圣、庆历、嘉、熙宁编叙及元符敕令格式，各差宰臣提举，详定官以侍从之通法令者充。史馆又有校勘、检阅、校正、编校等官，或以布衣之该洽者为之。
    玉牒所提举、监修，亦以宰相为之（见《宗正司》）。
    欧阳修《论史馆日历奏》：“臣伏以史者，国家之典法也。自君臣善恶功过与其百事之废置，可以垂劝戒示後世者，皆得直书而不隐。故自前世有国者，莫不以史职为重。伏见国朝之史，以宰相监修、学士修撰，又有两府之臣撰时政记。选三馆之士当升擢者，乃命修起居注。如此，不为不重矣。然近年以来，员具而职废。其所撰述，简略遗漏，百不存一，至於事关大体者，皆没而不书。此实史官之罪，而臣之责也。然其弊在於修撰之官惟据诸司供报，而不敢书所见闻故也。今时政记，虽是两府臣僚修纂，然圣君言动有所宣谕，臣下奏议事关得失者，皆不纪录，惟书除目、辞见之类。至於起居注亦然，与诸司供报文字无异。修撰官只据此铨次，系以日月，谓之日历而已。是以朝廷之事，史官虽欲书而不得书也。自古人君皆不自阅史，今撰述既成，必录本进呈，则事有讳避，史官虽欲书而又不敢书也。加以日历、时政记、起居注例皆承前，积滞相因，故纂录常务追修累年前事，而岁月既远，遗失莫存。至於事在目今，可以详於见闻者，又以追修积滞，不暇及之。若不革其，则前後相因，史官永无举职之时，使圣朝典法遂成废坠。臣窃见赵元昊自初叛至复称臣始终一宗事节，皆不曾书；亦闻修撰官甚欲纪述，以纂修後时，追求莫得故也。其於他事，又可知焉。臣今欲乞特诏修时政记、起居注之臣，并以德音宣谕、臣下奏对之语书之。其修撰官，不得依前只据诸司供报编次除目、辞见，并须考验事实。其除某官者以某功，如狄青等破侬智高，文彦博破王则之类；其贬某职者坐某罪，如昨来麟州守将及并州庞籍缘白草平事，近日孙沔所坐之类。事有文据及迹状分明，皆备书之，所以使圣朝赏罚之典可以劝善惩恶，昭示後世。若大臣用情，朝廷赏罚不当者，亦得书以为警戒。此国家置史之本意也。至於他大事，并许史所据所闻见书之。如闻见未详者，直牒诸处会问。及臣寮奏异同，朝廷裁置处分，并书之。以上事节，并令修撰官逐时旋据所得录为章卷，标题日分，於史院躬亲入柜封锁，候诸司供报齐足，修为日历。仍乞每至岁终，命监修宰相亲至史院点检。修撰官纪录事迹，内有不勤其事，隳官失职者，奏行责罚。其时政记、起居注、日历等，除今日以前积滞者不往追修外，截自今後，并令次月供报，如稍有迟滞，许修撰官自至中书、枢密院催请。其诸司供报拖延，及史院有所会问，诸处不画时报应，致妨修纂者，其当行手分，并许史院牒开封府勾追严断。其日历、时政记、起居注，并乞更不进本，所贵少修史职，上存圣朝典法。此乃臣之职事，不敢不言。”
    容斋洪氏《随笔》曰：“国朝熙宁以前，秘书省无著作局，故置史馆，设修撰、直馆之职。元丰官制行，有秘书官，则其职归於监、少及著作郎、佐矣。而绍兴中复置史馆修撰、检讨，是与本省为二也。宗正寺修玉牒官亦然，官制既行，其职归於卿、丞矣。而绍兴中复差侍从为修牒，又以他官兼检讨，是与本寺为二也。然则今有户部，可别置三司，有吏、刑部，可别置审官、审刑院矣。又玉牒旧制，每十年一进，谓甲子岁进书，则甲戌、甲申岁复然。今乃从建隆以来再行补修，每及十年则一进，以故不过三二年辄一行赏。书局僭赏，此最甚焉。”
    《建炎以来朝野杂记》曰：“自真庙以来，史馆无专官。神宗尝欲付曾子固以五朝史事，乃命为史馆修撰，使专典领。其後子固所草具，不当神宗意，书不克成。孝宗时修五朝史，而列传久未毕，遂召李仁父、洪景卢踵为之，皆奉京朝不兼他职者，数年而史始毕。盖自开院至成书，凡二十有八年，秉笔者五十有馀人。时景卢请通修《九朝正史》，上许之。景卢复言：‘制作之事已经先正名臣之手，是非α贬皆有据依，乞命後来史官无或辄将成书擅行删改。’然书未就而景卢去国。淳熙末修《高宗实录》，以他官兼之，至绍熙末年而工未及半。陈君举直学士院，建请以右文殿、秘阁二修撰并旧史馆校勘三等为史官，自校勘供职稍迁秘阁修撰，又迁右文殿修撰；在院三五年，如有劳绩，就迁次对，庶几有专官之效，无冷局之嫌。然亦不克行。明年但增检讨官三员，限一年毕。其後又七年而《高录》始成。时当修高宗正史、孝宗光宗实录，朝论竟无专官，始外召傅景仁、陆务观为在京宫观，免奉朝请，令修史。於是务观还政久矣，乃落致仕，以为同修国史兼实录院同修撰焉。”
    ○尚书省
    昔尧试舜於大麓，领录天下事，似其任也。周之司会，又其职焉（郑元注《周礼》云：大司会，若今尚书）。秦时，少府遣吏四人在殿中主法书，故谓之尚书。尚犹主也。汉承秦置。及武帝游宴後庭，始用宦者主中书，以司马迁为之。中间遂罢其官，以为中书之职。至成帝建始四年，罢中书宦者，又置尚书五人，一人为仆射，四人分为四曹，通掌图书、秘记、章奏之事及封奏，宣示内外而已，其任犹轻。至後汉则为优重，出纳王命，敷奏万机，盖政令之所由宣，选举之所由定，罪赏之所由正。斯乃文昌天府，众务渊薮，内外所折衷，远近所禀仰。故李固云：“陛下之有尚书，犹天之有北斗。斗为天喉舌，尚书亦为陛下喉舌。斗斟酌元气，运平四时，尚书出纳王命，赋政四海（赋，布也）。”令及左丞总领纲纪，无所不统。仆射及右丞，分掌廪假钱（《隋志》曰：“令统领之，仆射副令，又与尚书分领诸曹。”）。汉初，尚书虽有曹名，不以为号。及灵帝以侍中梁鹄为选部尚书，於是始见曹名，总谓之尚书台，亦谓之中台（吴诸葛恪既定山越孙权使尚书仆射综劳军，曰：“故遣中台近官，迎致犒赐之。”）。大事，八座连名，而有不合，得建异议（自顺帝永建元年，初令三公、尚书入奏事。其八座具《历代尚书》中）。二汉皆属少府（蔡质《汉仪》曰：“凡三公、列卿、将、大夫、五营校尉行复道中，遇尚书令、仆射、左右丞郎、御史中丞、侍御史，皆引车先相回避。卫士传不得避台官，台官过，乃得去。”至晋、宋以来，尚书官上朝及下，禁断行人，犹其制也）。魏制中书省，有监、令，遂掌机衡之任，而尚书之权渐减矣。晋以後，所掌略同。八座、丞、郎初拜，并集都省交礼；迁职，又解交，本汉制也。至於晋、宋，唯八座解交，丞、郎不复解交也（梁陆果迁尚书殿中曹郎拜日，入座、丞、郎并到上省交礼，而果至晚，不及时刻，坐免官）。宋曰尚书寺，居建礼门内，亦曰尚书省（令右阙，则左仆射为省主），亦谓之内台。每入座以下入寺，门生随入者各有差，不得杂以人士。凡尚书官，大罪则免，小罪则遣出；遣出者百日无代人，听还本职（宋顾琛为库部郎，以顾硕寄尚书张茂度闻名，而硕与同席坐，琛坐此遣出。又《宋志》曰：“今朝士诣三公，尚书丞郎诣令、仆射，尚书丞郎，并门下下车履，度门阈，乃纳履也。”）。其令及二仆射出行分道之制，与中丞同。令、仆各给威仪十八人（说在《御史大夫篇》）。自晋以後，八座及郎中多不奏事。梁天监元年，诏曰：“自礼闱陵替，历兹永久，郎署备员，无取职事。糠秕文案，贵尚虚闲。空有趋墀之名，了无握兰之实。曹郎可依昔奏事。”自是始奏事矣。又诏：“尚书中有疑事，先於朝堂参议，然後启闻。”旧尚书官不以为赠，唯朱异卒，特赠右仆射，武帝宠之故也（考周舍问刘杳：“尚书官著紫荷橐，相传云‘挈囊’，竟何所出？”答曰：“《张安世传》云：‘持囊簪笔，事武帝数十年。’注云：囊橐也。近臣簪笔，以待顾问。”）。自魏、晋重中书之官，居喉舌之任，则尚书之职稍以疏远。至梁、陈，举国机要悉在中书，献纳之任又归门下，而尚书但听命受事而己。後魏天兴元年，置八部大人於皇城四方、四维，面置一人，以拟八座，谓之八国常侍，各有属官。分尚书三十六曹及诸外置，令大夫主之（崔元伯通署三十六曹，如令、仆统事）。四年，又复尚书三十六曹。天赐元年，复罢尚书三十六曹，别置武归、修勤二职，分主省务（武归比郎中，修勤比令史）。至神元年，始置仆射、左右丞及诸曹尚书十馀人，各居别寺（旧例，尚书文簿，诸曹须，即出借。兰城王澄为尚书时，公车署以理冤事重，奏请宜案。澄执奏，以为：“尚书政本，特宜远慎，故凡奏所事，间道通之，盖以秘要之切，防其宣露。宁有古制所重，今反轻之？宜尽写其事意，以付公车。”诏从之）。北齐尚书省亦有录、令、仆射，总理六尚书事，谓之都省，亦谓之北省。後济北王以太子监国，立大都督府，与尚书省分理众事，仍开府置佐（显祖特崇此官，以随王守侍中、摄大都督府长史）。後周无尚书。隋及唐皆有，其制略同，凡尚书省事无不总。龙朔二年，改尚书省为中台；咸亨初，复旧。光宅元年，改为文昌台。垂拱元年，又改为都台。长安三年，又改为中台。神龙初，复为尚书省（亦谓之南省）。都堂居中，左右分司（旧尚书令有大厅，堂省之中，今谓之都堂）。都堂之东，有吏部、户部、礼部三行，每行四司，左司统之。都堂之西，有兵部、刑部、工部三行，每行四司，右司统之。凡二十四司，分曹共理，而天下之事尽矣（故事，叔父兄弟不许同省为郎官，格令不载，亦无正敕。贞观二年十一月，韦叔谨除刑部员外郎；三年四月，韦季武除主爵郎中；其年七月，韦叔谐除库部郎中，太宗谓曰：“知卿兄弟并在尚书省，故授卿此官，欲成一家之美。无辞，稍屈阶资。”其後同省者甚多。近日非恩除拜，即须相回避，当以准令：同司曹判及公检之官，不得用大功以上亲。若制敕授者，即申所司，从早改拟，遂同省别司亦罢也。）左、右仆射各一人（总统省事）。左丞一人（掌辖吏部、户部、礼部十二司事），右丞一人（掌辖兵部、刑部、工部十二司事），左、右司郎中各一人，员外郎各一人（各掌付左右丞所管诸司事），尚书六人（吏、户、礼、兵、刑、工六部各一人），侍郎九人（吏部、户部、兵部各二人，馀各一人），郎中二十八人（吏部、户部、兵部、刑部各二人，馀各一人，并左、右司，则三十人），员外郎二十九人（吏、户、兵、刑四部及司勋各二人，馀司各一人，并左、右司，共三十一人），都事六人（以下各有差）。五代时，尚书都省在兴国坊，今梁太祖旧第。
    宋太平兴国中，徙於利仁坊孟昶旧第，颇为宏丽，中设都堂、左右司、左右丞、郎中员外郎厅，东西廊分设尚书侍郎厅事二，郎中员外厅事六。掌施行判命，举省内纲纪程式，受付六曹文书，听内外辞诉，奏御史失职，考百官府之治，以诏废置、赏罚。曰吏部、曰户部、曰礼部、曰兵部、曰刑部、曰工部，皆隶焉。凡天下之务，六曹所不能与夺者，总而决之；应取裁者，随所隶送中书省、枢密院。事有成法，则六曹准式具钞，令、仆射、丞检察签书，送门下省画闻。审察吏部注拟文武官及封爵承袭、赐勋定赏之事。朝廷有疑事，则集百官议其可否。凡更改申明敕令格式、一司条法，则议定以奏覆，太常、考功谥议亦如之。季终，具赏罚劝惩事付进奏院，颁行於天下。大祭祀则誓戒执事官。设官九：尚书令、左右仆射、左右丞、左右司郎中、员外郎各一人。分房十：曰吏房，曰户房，曰礼房，曰兵房，曰刑房，曰工房，各视其名而行六曹诸司所上之事；曰开拆房，主受遣文书；曰都知杂房，主行进制敕自、班簿具员，考察都事以下功过迁补；曰催驱房，主考督文牍稽违；曰制敕库房，主编检敕、令、格、式，简纳架阁文书。绍圣二年，诏在京官司所受传宣、内降，随事申尚书省或枢密院覆奏。又诏尚书都省弹奏六曹御史，纠不当者。
    石林叶氏曰：“元丰既新官制，建尚书省於外，而中书门下省，枢密、学士院，设於禁中，规模极雄丽。其照壁屏下，悉用重布，不纸糊。尚书省及六曹皆书《周官》。两省及後省、枢密、学士院，皆郭熙一手画，中间甚有杰然可观者，而学士院画《春江晓景》为尤工。後两省除官未尝足，多有空闲处，看守老卒以其下有布，往往窃毁盗取。徐择之为给事中，时有窃其半屏者，欲付有司，会窃处有刃痕，议者以禁廷经由，株连所及多，遂止。然因是毁者浸多，亦可惜也。”
    ○录尚书
    汉武帝时，左右曹诸吏分平尚书奏事，知枢要者始领尚书事。张安世以车骑将军、霍光以大将军、王凤以大司马、师丹以左将军，并领尚书事（张安世领尚书事，职典枢机，以谨慎周密自著。每言大政，己决，辄移病出。闻有诏命，乃惊，使吏之丞相府问焉，每朝廷大臣莫知与议也。又孔光字子夏，领尚书，凡典枢机十馀年，守法度，修政事，不希旨苟合。或问温室、省中树皆何木也，光答以他语，其谨密如此）。後汉章帝以太傅赵、太尉牟融并录尚书事。尚书有“录”名，盖自、融始，亦西京领尚书之任，唐、虞大麓之职也。和帝时，太尉邓彪为太傅尚书事，犹古冢宰总己之义，薨辄罢之。自魏、晋以後，亦公卿权重者为之，职无不总（蜀蒋琬字公琰，为录尚书事。晋宗室会稽王道子及世子元显并录尚书事，时道子为“东录”，元显为“西录”。晋康帝时，何充《让录表》曰：“成康中，分置三录，王导录其一，荀崧、陆晔各录二条事。”晋江右有四录，则四人参录也。江右张华、江左庾亮并经阙上书七条）。凡重号将军、刺史皆得命曹受用，唯不得施陈及加节。宋孝武孝建中，不欲威权外假，省录；大明末复置。此後或置或省。齐世，录尚书及尚书令并总领尚书台二十曹，为内台主，行遇诸王以下皆禁驻，号为“录公”（齐明帝为宣城王，录尚书。废帝昭业思蒸鱼，太官以无“录公”命，不与）。高帝崩，遗诏以褚彦回录尚书事。江左以来，无单为录者，有司拟立优策，王俭议宜有策书，乃从之（王俭议以为：“见居本官，别拜录，推理应有策书，而旧事不载。中朝以来，三公、王侯则优策并设，官品第一，策而不优。优者，α美；策者，兼明委寄。尚书职居天官，政化之本，故尚书令品虽第三，拜必有策。录尚书品秩不见，而总任弥重，前代多与本官同拜，故不别有策。即事缘情，不容均之凡僚。宜有策书，用申重寄，既异王侯，不假优文。”从之）。北齐录尚书一人，位在令上，掌与令同，俱不纠察。自隋而无。
    ○尚书令
    秦置尚书令。尚，主也。汉因之。铜印青绶。武帝用宦者，更为中书谒者令。成帝去中书谒者令官，更以士人为尚书令（时弘恭、石显相继为中书令，专权邪僻。前将军萧望之领尚书事，建言以为：“尚书百官之本，国家枢机，宜以通明公正处之。武帝游宴後庭，故用宦者，非古制也。宜罢中书宦官。”）。後汉众务，悉归尚书，三公但受成事而己。尚书令主赞奏事，总领纪纲，无所不统。与司隶校尉、御史中丞朝会皆专席而坐，京师号曰“三独坐”。故公为令、仆射者，朝会不陛奏事。天子封禅，则尚书令奉玉牒检兼藏封之礼（後汉光武以侯霸为尚书令，每春帝下宽大之诏，奉四时之令，皆霸所建也。郭迁尚书令，处职机密，数纳忠谏。陈忠为尚书令，前後所奏，悉条於南宫阁上，以为故事。郑弘为尚书令，亦著於南宫，以为故事。郭贺字乔卿，为尚书令，百姓歌之曰：“厥德仁明郭乔卿，忠政朝廷上下平。”又，左雄字伯豪，为尚书令。自雄在尚书令，天下不敢谬选，十馀年间称为得人；自雄掌纳言，多所正肃。沈勋字异徵，诣南宫，赐酒，拜尚书令；持节临辟雍，名冠百僚。荀字文若，为尚书令，居中持重，临薨焚毁故案，奇策密谋不得尽闻；又举荀攸可以代已。後攸为尚书令，亦推贤进士。魏武帝曰：“二荀令之论人，久而益信，没世不忘。”）。魏、晋印绶与汉同，冠进贤两梁，纳言帻，五时朝服，佩水苍玉。受拜则策命之，以在端右故也。薨，於朝堂发哀（陈矫字季弼，为尚书令。魏明帝卒至尚书门，矫跪问曰：“陛下欲何之？”帝曰：“欲案行文书耳。”矫曰：“此臣职分，非陛下所宜临也。若臣不称职，则请就黜。”帝惭而回。又晋乐广为尚书令，无当时称，为後人所思。又太熙元年诏曰：“夫总百揆之得失，管王政之开塞者，端右之职也。是以自汉代以来，慎选其人。议郎王戎可为尚书令。”又卫字伯玉，拜尚书令，性严惮，以法御下，视尚书若参佐，尚书郎中掾属。又熊远起日：“伏见吏部以太尉荀组为尚书令，复领荆州牧。自三代以来，未闻以纳言之官而出领牧伯者。”王彪之字叔虎，为尚书令，与谢安共掌朝政。安每称曰：“朝之大事，众不能决者，谘之王公，无不立判。”）。魏、晋以下，任总机衡，事无大小，咸归令、仆。（宋孝建元年，诏曰：“尚书，百官之元本，庶绩之枢机。丞、相、列曹，局司有任。自须事无巨细，悉归令、仆，非所以诏能济业也。可更可明体制，责厥成也。”）齐、梁旧用左仆射美迁司空（谢フ字敬仲，徵为司徒、尚书令，フ辞脚疾不堪朝谒，仍角巾自舆，诣龙门谢。既见，乘小车就席）。梁、陈并有之。後魏、北齐掌弹纠见事，与御史中丞更相廉。察隋亦总领众务。唐尚书令朝服冕，八旒七章，三梁冠。武德初，太宗为秦王时尝居之，其後人臣莫敢当，故自龙朔三年制废尚书令（至广德中，郭子仪勋业既盛，乃特拜焉。子仪以文皇帝故，让不敢受）。令在唐为正二品，朱梁置为正一品。
    宋淳化三年升在三师上。掌佐天子议大政，奉所出命令而行之。其属有六曹，凡庶务皆会而决之。凡官府之纪纲程式，无不总焉。大事三省通议，则同执政官合班；小事尚书省独议，则同仆射、丞分班轮奏。若事由中书、门下而有失当应奏者，亦如之。与三公、三师、侍中、中书令俱以册拜。自建隆以来不除，惟亲王元佐、元俨以使相兼领，不与政。政和二年，诏：“尚书令，太宗皇帝曾任，今宰相之官己多，不须置。”然是时说者以谓为令者唐太宗也，熙宁未尝任此，盖时相蔡京不学之过。宣和七年设复置令，亦虚设而已。
    《容斋随笔》论三省长官（见《中书令门》）。
    ○仆射
    仆射，秦官。汉因之，自侍中、尚书、博士、郎皆有之。古者重武官，有主射以督课（古者重武官，以仆射者掌事，故曰仆射。仆射者，仆役於射也。一云，仆，主也）。军屯吏、驺、宰、永巷宫人皆有，取其领事之号（凡此诸官，皆有仆射，随所领之事以号也。若军屯吏则曰军屯仆射，永巷则曰永巷仆射）。成帝建始元年，初置尚书五人，以一人为仆射，主封门，掌授廪假钱（郑崇字子游，为尚书仆射，数直谏诤。每见，曳革履，上笑曰：“我识郑尚书履声。”）。後汉尚书仆射一人，署尚书事，令不在，则奏下众事，印绶与令同（自汉以下，章服并与令同）。献帝建安四年，以执金吾荣邵为左仆射，卫臻为右仆射。侍者分置左右，盖自此始。经魏至晋，迄於江左，省置无恒。置二，则为左、右仆射；或不两置，但曰尚书仆射。令阙，则左为省主；若左、右并阙，则置尚书仆射以主左事，置祠部尚书以掌右事，则尚书仆射、祠部尚书不恒置矣（若无令，则左仆射为省主，与令同。若左、右并阙，则直置仆射，在其中间，总左。右事）。宋尚书仆射胜右减左，右居二者之间。仆射职为执法，置二则为左、右执法。又与尚书分领诸曹，兼掌弹举。齐左、右仆射行则分道。左仆射领殿中、主客二曹（诸曹、郊庙、园陵、车驾行幸、明议、台内非违、文官举补满叙疾假事。其诸吉庆瑞应众贺、灾异屡发众变、临轩策命，改若格制、位官铨选，凡诸除署、论功、封爵、贬出、入议、疑谳通关案，则左仆射主，右仆射次经之）；右仆射领祠部、仪曹（掌诸曹库藏帛，文武廪给，诸军资差量人役百工，死病亡叛讨捕、考剔非违，租布税调，理船车兵器。其祠部郊庙、丧赠，仪曹仪典礼学，武官除署，移非城邑，人户复除，家宅田地兴工创架运写，拘虑刑狱听讼，百不免遣、通关及案奏事，则右仆射主，左仆射次经之）。黄案，左仆射上署，右仆射次署。凡仆射掌朝轨，尚书掌献奏，都丞任在弹违（诸详谳事，应须部议相值者，皆郎先立意。应奏黄案及关事，以立意官为议主。凡辞诉有慢命者，曹掾咨如旧。若或命有咨，则以其主意者为议主）。齐、梁旧制，右仆射迁左仆射，左仆射美迁令，其仆射处於中。陈亦然。後魏二仆射，左居上，右居下（令、仆、中丞驺唱而入宫门，至於马道。及郭秋为仆射，以为非尽敬之宜，乃奏请：御在太极，驺唱至止车门；御在朝堂，止司马门。驺唱不入宫，自此始也。又朱仲远为行台仆射，请准朝式，在军鸣驺，废帝笑而许之，其肆情如此）。北齐仆射职为执法，置二则为左、右仆射，皆与令同，左纠弹而右不纠弹。隋文帝开皇三年，诏：“左、右仆射从二品。左掌判吏部、礼部、兵部三尚书，御史纠不当者兼纠弹之。右掌判都官、度支、工部三尚书，又知用度。馀并依旧（杨素为右仆射，与高专掌朝政。後文帝渐疏忌素，诏曰：“仆射国之宰辅，不可躬亲细务，但三五日一度向省评，评论大事。”外示崇重，实夺其权也。终仁寿之末，不复通省事）。”唐左、右二仆射因前代，本副尚书令。自尚书令废阙，二仆射则为宰相。故太宗谓房元龄、杜如晦曰：“公为仆射，当洞开耳目，访求才贤，是谓宰相洪益之道。今以决辞听讼不暇，岂助朕求贤之意？”乃令尚书细务悉委於两丞，其冤滥大故当奏闻者，则关於仆射。及贞观末，除拜仆射，必加“同中书门下平章事”及“参知机务”等名，方为宰相，不然则否。然为仆射者，亦无不加焉。至开元以来，则罕有加者（自开元以来，始有单为仆射不兼宰相者）。初，龙朔二年，改左、右仆射为左右立政。咸通元年，复旧，官品第四（上元三年闰五月制，中书省颁下诸州府，并宜用黄纸）。武太后改二仆射为文昌左、右相，进阶为从三品，寻复本阶。神龙初，复为左、右仆射（二年九月，敕门下及都省，宜曰别录制敕，自三月一进）。开元元年，改为左、右丞相，从二品。统理众务，举持纲目，总判省事，（二年四月敕：“在京有诉冤者，并於尚书省陈牒，所司为理；若稽延致有屈滞者，委左、右丞及御史台访察闻奏；如未经尚书省，不得辄於三司越诉。”）御史纠不当者，兼得弹之。至天宝元年，复旧。
    议曰：“按仆射秦官，其任则微，其职甚细。东汉以後，虽委任渐重，职司会府，而非百寮师长之职也。又按丞相亦秦官，秦氏每群臣上表，皆云“丞相臣某”为首。汉之宗臣萧何为丞相。汉仪，丞相进，天子御座为起，在舆为下；有疾，法驾至第问。得戮二千石，申屠嘉欲斩内史晁错是也。霍光受顾之重，当伊、周之地，废昌邑王，上表太后，“丞相臣敞”为首，“大司马、大将军臣光”次之。其尊崇如此。中间尝置左、右丞相，亦尝改为相国，亦为大司徒。大抵汉之丞相，是为三公，於天下无所不统。後汉亦以三公为宰相，则司徒本西汉丞相也。後或为丞相，或为相国，或为大丞相，虽互为之名，其实一也。曹公、司马师昭、赵王伦、王敦、王导、刘义宣、齐高帝、梁武帝、尔朱荣、侯景、陈武帝、齐献武、隋文帝皆为之。历代多非寻常人臣之职，亦为赠官。然自秦以降，实居百寮之长。今尚书令总领众务，举持纲目，仆射贰之，诚为崇重。且非统国政，宰天下之任，宜侍中、中书令。如直以尊崇则太师，不然上公、太尉始可师长命百僚也。龙朔中、天宝初，尝改侍中、中书令为左右相，远协伊尹、仲虺为左右相，周公、召公相成王为左右之义，斯诚允当。或为尚书令、仆射、录尚书之职，是官之师长。按前代录尚书霍光、张安世、王凤、赵、牟融、邓彪、张禹、李固、王导、褚彦回、齐明帝之徒，或是丞相，或是三公，或是大将军、大司马兼之，皆秉朝政，犹古冢宰百官总已，实宰辅也，其时别自有令、仆。今仆射虽尝改为丞相，名同而职异，品秩又未崇极，上有三师、三公、尚书令七人，岂得比前代丞相受任也？其袭旧名无实者，若今刺史皆云使持节，按前代使持节，得戮二千石；其王公以下封国，皆南面臣人，分茅建社；其开府仪同三司，则礼数、班秩皆如三公，置府辟吏。今岂有其实乎？此例甚众，不能遍举。安有仆射因改丞相之名，都无丞相之实，而为百僚师长也？又与丞、郎绝礼，若不隔品致敬，则诸司长官与隔品寮属，其可绝礼乎？斯不然矣。
    宋制，左、右仆射掌佐天子议大政，贰令之职，与三省长官皆为宰相之任。元丰官制行，不置侍中、中书令，以左仆射兼门下侍郎，右仆射兼中书侍郎，行侍中、中书令职事，寄禄为特进。政和中，诏曰：“昔神考训迪厥官，有司不能奉承，仰惟前代以仆臣之贱，充宰相之任。可改左仆射为太宰，右仆射为少宰。”靖康元年，诏依元丰旧制，复为左右仆射。乾道八年诏左、右仆射依汉制，改为左、右丞相。
    ○左右丞
    秦置尚书丞一人，属少府。汉因之，至成帝建始四年，置丞四人。及後汉光武始减其二，唯置左、右丞，佐令、仆之事，台中纪纲无所不统。左丞主吏民章服及驺伯史（黄香字文︹，部左丞，功满当迁，和帝留，增秩，後部尚书，迁仆射），右丞与仆射皆掌授廪假钱，又假署印绶及纸笔墨诸财用库藏（杨乔为右丞，行值太常辛柔，柔不避车，乔奏柔不敬，下廷尉）。左、右丞阙，以次夕郎补之，三岁为刺史。汉御史中丞、侍御史行复道中，遇尚书及丞、郎，避车执板揖，丞、郎坐车举手礼之，车过远，乃去。尚书言左丞，敢告知如诏书律令。郎见左、右丞，对揖无敬，称曰左、右君。丞、郎见尚书，执板揖，称曰明时。郎见令、仆，执板拜，朝贺对揖。魏、晋左右丞，铜印青黑绶，进贤一梁冠，介帻，绛朝服。左丞主台内禁令、寝庙祠祀、朝仪礼制、选用置吏、急假兼纠弹之事（傅咸答辛旷诗序曰：“尚书左丞，弹八座以下，居万机之会，乃皇朝之司直，天台之管辖。”又郄诜为左丞，奏推吏部尚书崔洪。洪曰：“我举郄丞，而还奏我，此挽弓自射之谓。”）。右丞掌台内库藏、庐舍，凡诸器用之物及刑狱兵器，督录远道文书章表奏事。宋因之，而右丞亦主钱。（虞玩之字茂瑶，宋元徽中为右丞。齐高帝参政，与玩之书曰：“今漕藏有阙，吾贤居右丞，已觉金粟可积矣。”）皆铜印黄绶。齐左右丞寝庙郊祀、吉庆瑞应、灾异、立作格制、诸案弹、用除置吏、吏补满除遣注职（任遐为右丞，奏御史中丞陆澄不纠事，请免其官）。视中书郎迁黄门郎。左丞掌兵士百工补役死叛考代、年老疾病解遣，其内外诸库藏帛，刑刻创架争讼，田地船乘禀拘，兵工死叛、考剔讨捕，差分百役，兵器诸营署人领，州郡租布、民户移徙，州郡县并帖，城邑人户割属，刺史二千石令长丞尉被收及免赠，文武诸犯削官事。白案则右丞上署，左丞次署。黄案则左丞上署，右丞次署。诸立格制及详谳大事，郊庙朝廷仪体，亦左丞上署，右丞次署。梁皆铜印黄绶，一梁冠。左丞掌台内分职仪、禁令、报人章，督录近道文书章表奏事，纠诸不法。凡诸尚书文诣中书省者，密事皆以契刀囊盛之，封以左丞印（刘洽字义，为左丞，准绳不避贵戚，尚书省贿赂莫敢通）。右丞掌台内藏及庐舍，凡诸器用之物，录远道文书章表之事。陈因之。後魏、北齐左丞为上阶，右丞为下阶。北齐左丞掌吏部等十七曹（吏部、考功、主爵、殿中、仪曹、三公、祠部、主客、左右中兵、左右外兵、都官、二千石、度支、左右户），并纠弹见事，又主管辖台中违失，并纠驳之（崔昂除左丞，兼度支尚书。左丞兼尚书，近代未有，唯昂为冠首，朝野荣之）。右丞掌驾部等十一曹（驾部、虞曹、屯田、起部、兵部、比部、水部、膳部、仓部、金部、库部），亦管辖台中，唯不弹纠，馀悉与左同。隋左、右丞掌分尚书诸司纠驳（元寿字长寿，为尚书左丞。萧摩诃妻患将死，奏令其子向江南收家产。寿奏劾之曰：“摩诃远念资财，近忘匹好，令其子舍屯驳之母，为聚敛之行。御史韩微之等见而不弹，请付大理。臣忝居左辖，无容寝默。”）。唐因隋制。龙朔二年，改为左、右肃机，咸通九年复旧。左丞掌管辖诸司，纠正省内，句吏部、户部、礼部等十二司，通判都省事。右丞掌管兵部、刑部、工部等十二司，馀与左丞同。
    宋制，左、右丞掌参议大政，通治省事，以贰令、仆射之职。仆射轮日当笔，遇假故，则以丞权当笔、知印。大祭祀酌献，荐馔进熟，则受爵酒以授仆射。旧班六曹尚书下，官制行，升其秩为执政官。元丰五年五月，诏左右仆射、丞合治省事。是月，御史言：“左、右丞蒲宗孟王安礼於都堂下马，违法犯分。”安礼争论帝前，以谓今左、右丞为执政官，不应又有厚薄。左、右丞於都堂上下马，自此始。元元年，诏：“本省应受御札事大者，送中书省取旨。事小急速，止本省行讫奏知，仍关报中书门下。其未便者，听执奏。”又六曹拟钞，左、右丞签书，仆射书检。又事有条例不至大者，六曹长官专决，非六曹所能决者申省。常程及讼牒，止付左、右丞（初，艺祖既因唐制置宰相，复用翰林学士陶之言，命薛居正、沈义伦为参知政事，以为宰相赵普之贰。官制行，罢参知政事，以门下中书侍郎、尚书左右丞为执政。时章以前参知政事除门下侍郎，张ロ以参知政事除中书侍郎，蒲宗孟、王安礼自翰林学士除尚书左、右丞云）。元丰寄禄为光禄大夫。建炎三年，诏中书、门下二侍郎并复改为参知政事，废尚书左、右丞。
    ○左右司郎中（员外郎）
    隋炀帝三年，於尚书都省初置左、右司郎二人，品同诸曹郎，从五品，掌都省之职。唐贞观二年，改为郎中。龙朔二年，改为左、右成务。咸通元年复旧。令掌副左、右丞所管诸司事，省置钞目，勘稽失，知省内宿直，判都省事。若右司不在，则左并行之；左司不在，右亦如之。员外郎，武后永昌元年置，与郎中分掌曹务。神龙元年省，二年复置。
    宋制，左司郎中、右司郎中、左司员外郎、右司员外郎各一人，掌受付六曹之事，而举正文书之稽失，分治省事：左司治吏、户、礼、奏钞、班簿房，右司治兵、刑、工、案钞房，而开拆、制敕、御史（元丰六年，都司置御史房，主行弹纠御史案察失职）、催驱、封椿、印房，则通治之，有稽滞，则以期限举催。初，於都司置吏设案，而议者谓台郎宰掾不当自为官司，遂随省房分治所领之事，惟置守分、书奏各四人，主行校定省吏都事以下功过及迁补之事。元丰元年，都司御史房置簿，以书御史六曹官纠劾之多寡当否为殿最，岁终取旨升黜。绍圣元年，诏诸司以岁终点检六曹稽迟最多者，具郎官姓名上省取旨。二年，诏御史台察六曹稽缓违失者，送左司籍记。宣和二年，左司员外郎王蕃奏：“都司以弥纶省闼为职，事无不预。今宰、丞入省，诸房文字填委，次第呈覆，自朝至於日中，或昏暮仅绝，其势不暇一一检阅细故，而省吏往禀宰丞请笔，以草检令承从官赍赴郎官厅落日押字。谓宜遵守元丰及崇宁旧法，诸房各具签贴，先都事、次点检、次郎官押讫，赴宰、臣请肇行下。於是诏曰：“先帝肇正三省，诏给、今、都司以赞省务。今都司浸以旷官，缘省吏强悍，敢肆侵侮。自今违法事，其左右司官勿书，其事举劾，情重者窜责。”元丰寄禄为朝议大夫。
    ●卷五十二 职官考六
    ○历代尚书（八座附）
    秦尚书四人（不分曹名）。汉成帝初置尚书五人，其一人为仆射，四人分为四曹（尚书曹名，自此而有）：常侍曹（主公卿），二千石曹（主郡国二千石），民曹（主凡吏民上书。以“人”字改焉。自後历代曹部皆同），客曹（主外国夷狄）。後又置三公曹（主断狱），是为五曹。後汉尚书五曹六人，其三公曹尚书二人（掌天下岁尽集课州郡），吏曹（掌选举、斋祠。《後汉志》谓之常侍曹，亦谓之选部），二千石曹（掌中都官、水火、盗贼、辞讼、罪法，亦谓之贼曹），民曹（掌缮理、功作、盐池、苑囿），客曹（掌羌胡朝贺；法驾出则护驾。後汉光武分二千石曹及客曹为南主客、北主客二曹）。两梁冠，纳言帻。或说有六曹（按《後志》云分客曹为二，是六天曹也。又《晋志》云以前汉五曹更加中都官曹，为六曹也。按应劭《汉官》云二千石主中都官事，则不应更有中都官曹也。今依劭说，为五曹六人。魏朗字叔英，又为尚书，再升紫微，謇谔禁省，为百僚所服。又张陵字处仲，为尚书。岁朝，梁冀带剑入省，陵叱令夺剑，劾冀，诏以岁俸赎罪。又郑均字仲虞，为尚书，淡洎无为，以病罢还第，赐尚书禄，号为“白衣尚书”）。魏有吏部、左民、客曹、五兵、度支，凡五尚书。晋初有吏部、三公、客曹、驾部、屯田、度支六曹（无五兵）。太康有吏部、殿中、五兵、田曹、度支、左民，为六曹尚书（无驾部、三公、客曹）。及渡江，有吏部、祠部、五兵、左民、度支五尚书（皆铜印黑绶，进贤两梁冠，纳言帻，绛朝服，佩水苍玉，乘轺车，皂轮，执笏负荷；加侍官者，武冠、左貂金蝉）。宋有吏部、祠部、度支、左民（左民尚书统右民及驾部二曹）、都官、五兵六尚书（尚书纳言帻，进贤两梁冠，佩水苍玉）。齐、梁与宋同（侯景改梁五兵为七兵尚书。又《职官录》曰：“齐尚书品服悉与今同。”），亦别有起部，而不常置也。陈与梁同。後魏初有殿中（掌殿内兵马、仓库）、乐部（掌伎乐及角使五百）、驾部（掌牛马驴骡）、南部（掌南边州郡）、北部（掌北边州郡）五尚书。其後亦有吏部（初日选部）、兵部、都官、度支、七兵、祠部、民曹等尚书，又有金部、库部、虞曹、仪曹、右民、宰官（元礻是为宰官尚书）、都牧（元祯为都牧尚书）、牧曹、右曹、太仓、太官、祈曹、神都、仪同曹等尚书（自金部以下，但有尚书之名，而不详职事）。北齐有吏部、殿中（殿中统殿中曹，主驾行百官留守名帐、宫殿禁卫，及仪曹、三公、驾部四曹）、祠部、五兵、都官、度支六尚书。後周无尚书。隋有吏、礼、兵、刑、户、工六部尚书。唐尚书与隋同（龙朔二年，改尚书为太常伯，咸通初复旧）。历代吏部尚书及侍郎品秩，悉高於诸曹。
    八座，後汉以六曹尚书并令、仆二人谓之八座。魏以五曹尚书、二仆射、一令为八座。宋、齐八座与魏同（晋、梁、陈不言八座之数）。隋以六尚书、左右仆射及令为八座。唐与隋同（凡历代尚书，有五曹则兼以二仆射、一令为八座；有六曹则以左、右仆射为一座，兼令共为八座，若有六曹而左、右仆射并阙，则以尚书仆射及令为八座；若尚书唯有五曹，又无左、右仆射，则不备矣）。
    宋制，判省事一人，以诸司三品以上充，总辖二十四司及集议定谥、文武官封赠、注甲发付选人、出雪投状之事。令史三人，驱使官三人，散官一人（至和中，宣徽南院使吴育言：“国家总览万机，唯在纲要，小大之务，各有攸司。若朝廷职举而事简，则坐制天下，不劳而治矣。今尚书都省是其本也。自唐末五代，因循苟且，杂置他局，事无本末，不相维持，使天子之大有司废为所。凡细琐之务，动干朝廷，遂至君相焦劳，日不暇给，如百川浩荡而不治其本源，万目开张而不得其纲领，虽欲尽力，其势莫可以正也。臣前判尚书都省，见其官司局次，灿然具存。其如有大论议，当下众官杂定，以质所长，而久废不举。今惟定谥时一会都堂，是存其小而废其大者，深足惜也。窃谓久废之职，岂能一人尽正其名谓，当随宜讲旧而渐复之；且於诸学士中分命知六行尚书事；其舍人、待制、大两省官即知左右丞、郎中员外事；其馀馆职或有名望朝士即知郎中、员外事；仍於旧相或前任两府重臣中除一两人判都省，然後各使检详典故，度其可行者奏复之。其次诸司、寺、监从而举之。至於金之计，见属三司者，亦无相妨，并且依旧。事不惊俗，体皆有宜。岁年之，此制一定，有所责成，则高拱无为之治，可以驯致矣。”论者嘉之，然以因袭既久，难於骤革，其论卒不行）。
    容斋洪氏《随笔》曰：“祖宗朝，曾为执政，其後入朝为他官者甚多，自元丰改官制後，但为尚书。曾孝宽自签书枢密去位，复拜吏部尚书。韩忠彦自知枢密院出藩，以吏书召。李清臣、蒲宗孟、王存皆尝为左丞，而清臣、存复拜吏书，宗孟兵书。先是，元六年，清臣除目下，为给事中范祖禹封还，朝廷未决；继又进拟宗孟兵部、右丞，苏辙言：‘不如且止。’左仆射吕大防於帘前奏：‘诸部久阙尚书，见在人皆资浅未可用，又不可阙官，须至用前执政。’辙曰：‘尚书阙官已数年，何尝阙事？’遂已。胡宗愈尝为右丞，召拜礼书、吏书。自崇宁以来，乃不复然。
    岳氏《愧郯录》曰：“今世为尚书者，‘尚’字皆从平声，都省之名亦然。珂尝窃疑其义有所未解，考之《宋书 百官志》，而後知其讹。《志》之言曰：‘尚书，古官也。舜摄帝位，命龙作纳言，即其任也。《周官》司会，郑元云若今尚书矣。秦世少府遣吏四人，在殿中主发书，故谓之尚书。尚犹主也。汉初有尚冠、尚衣、尚食、尚浴、尚席、尚书，谓之六尚。战国时已有尚衣、尚冠之属矣。秦时有尚书令、尚书仆射、尚书丞。’然则尚书之称，尚书从去声，而非平声，亦既明甚。第郑康成注《周礼 司会》曰，司会周官之长，若今尚书。唐陆德明释其音曰常，虽有此据，了不知其义之所由取，此殆今世袭称之始也。徽宗朝复殿中省，有六尚。今内官省品秩，犹有尚官等称谓，益无可疑云。”
    ○历代郎官
    尚书郎，汉置四人，分掌尚书事：一人主匈奴单于营部，一人主羌夷吏民，一人主户口垦田，一人主财帛委输。後汉尚书侍郎三十六人（《後汉志》曰：“尚书六曹侍郎三十六人，一曹六人也。”），主作文书起草。取孝廉年未五十，先试笺奏，选有吏能者为之。从三署诸台试，初上台称守尚书郎中，满岁称尚书郎，三岁称侍郎，五岁迁大县。其迁为县令，县令秩满自占县，诏书赐钱三万，与三台租钱，馀官则否。吏部典剧，多超迁者。郑弘为仆射，奏以台职任尊而赏薄，人无乐者。诸吏郎补二千石，自此始也。八座受成事，决於郎，下笔为诏策，出言为诏命（後汉尚书陈忠上疏曰：“尚书出纳帝命，为王喉舌之官。臣等既愚ウ诸，郎多文俗吏，鲜有雅才，每为诏文，宣示内外，转相求请。”）。其入直，官供青缣白绫被，或以锦纟为之（纟，私列反。纟，系也）；给帐帷、茵褥、通中枕；太官供食物，汤官供饼饵及五熟果食之属，五日一美食，下天子一等。给尚书郎侍使一人，女侍使二人，皆选端正妖丽，执香炉、香囊护衣服，奏事明光殿，因得侍省中。省中皆以胡粉涂壁，画古贤烈士。以丹朱漆地，故谓之丹墀。尚书郎口含鸡舌香，以其奏事答对，欲使气息芬芳也。奏事则与黄门侍郎对揖，黄门侍郎称已闻，乃出。丞、郎月赐赤管大笔一双，俞麋墨一笏（冯豹为尚书郎，每奏事未报，常俯伏省ト下，或从昏至明。天子默使持被覆之，不惊也。日暮，诸郎下，豹每独在後，帝嘉之。俞麋今阳县，出墨）。魏自黄初改秘书为中书，置通事郎掌诏草（即今中书舍人之任），而尚书郎有二十三人（有殿中、吏部、驾部、金部、虞曹、比部、南主客、祠部、度支、库部、农部、水部、仪曹、三公、仓部、民曹、二千石、中兵、外兵、别兵、都兵、考功、定课），非复汉时职任。青龙二年，尚书令陈矫奏置都官、骑兵，合凡二十五郎。每一郎缺，白试诸孝廉能给文案者五人，谨封奏其姓名以补之（魏韩宣为尚书郎，常以职事当受罚，已缚，束杖未行，文帝辇过，闻而赦之）。晋尚书郎选极清美，号为大臣之副。武帝时有三十四曹（加魏直事、屯田、起部、左士、右士；其民曹、中兵、外兵，分为左、右，主客又分为左、右、南、北；无农部、定课、考功，凡三十四曹）；後又置运曹，为三十五曹。置郎中二十三人，更相统摄（晋魏舒为尚书郎，时欲沙汰郎官，非其才者罢之。舒日：“吾即其人也。”ゎ被而出，同僚无清论者咸有愧色）。或为三十六曹。当五王之难，其都官、中骑、三曹郎画出督战，夜还理事。东晋有十五曹（殿中、祠部、吏部、仪曹、三公、比部、金部、度支、都官、左民、骑部、仓部、库部、中兵、外兵）。自过江之後，官资少减（王坦之，选曹将拟为尚书郎，坦之闻，曰：“自过江，尚书郎正用第二人，何得以此见拟！”其子国宝好倾侧，妇父谢安恶之，除尚书郎。国宝以为中兴膏腴之族，唯作吏部，不作馀曹郎，辞不拜。又宋江智渊改尚书库部郎，时高流官序不为台郎，智渊门孤援寡，此选意不悦，固辞不拜。梁王筠除尚书殿中郎。王氏过江以来未有居郎署者。或劝不就，筠曰：“陆平原东南之秀，王文度独步江东。吾得比踪昔人，何所多恨。”乃忻然就职）。桓元僭位，改都官郎为贼曹。宋高祖时，有十九曹。元嘉以後有二十曹郎。三公、比部主法制，度支主算，都官主军事、刑狱，其馀曹所掌各如其名（宋武帝初，加置骑兵、主客、起部、水部四曹，并东晋旧十五曹合为十九曹。元嘉十八年增删定曹郎，即魏世之定科郎也。三十年又置功论郎；後又省骑兵，故为二十曹）。齐依元嘉制，其拜吏部郎，亦有表让之礼（齐谢眺迁尚书吏部郎，上表三让。中书疑眺官未及让，以问沈约。约曰：“宋元嘉中，范晔让吏部，朱循之让黄门，蔡兴宗让中书，并三表诏答，其事宛然。近代小官不让，遂成常俗，恐此有乖让意。王蓝田、刘安西并贵重，初自不让，今岂可慕此不让邪？孙兴公、孔ダ并让记室，今岂可三署皆让邪？谢吏部今授超阶，让别有意，岂关官之大小邪？”）。梁加三曹为二十三曹（殿中、虞曹、屯田）。其郎中旧用员外郎、正主簿、正佐有才地者为之，迁通直郎。天监三年，复置侍郎，视通直郎，郎中迁为之（梁到洽为尚书殿中郎，洽兄弟群从递居此职，时人荣之。又殿中郎缺，武帝曰：“此曹旧用文学，且居雁行之首，宜详择其人。”乃以张缅为之）。陈有二十一曹。後魏三十六曹。至西魏改为十二部。北齐有二十八曹（吏部、考功、主爵、殿中、仪曹、三公、祠部、驾部、主客、虞曹、屯田、起部、左中兵、右中兵、左外兵、右外兵、都兵、都官、二千石、比部、水部、膳部、度支、仓部、左民、右民、金部、库部）。其吏部、三公各二人，馀并一人，凡三十郎中（後魏、北齐唯置郎中）隋初，尚书有六曹、二十四司，凡领三十六侍郎（吏部、司勋、主客、膳部、兵部、职方、都官、司门、度支、户部、比部、刑部等侍郎各二人，主爵、考功、礼部、祠部、驾部、库部、金部、仓部、工部、屯田、虞部、水部侍郎各一人），分司官曹务，直禁省，如汉之制。至开皇三年，二十四司又各置员外郎一人，以司其曹之籍帐，侍郎阙则摄其曹事（今尚书员外郎，其置自此始。以前历代皆谓之尚书郎，各以曹名为称首，或谓之侍郎，皆无员外之号。前代史传及《职官要录》或有言员外郎者，盖谓员外散骑侍郎耳，非尚书之职；前代所言郎官上应列宿，盖谓三署郎，非今所谓尚书郎中也）。炀帝即位，以尚书六曹各置侍郎一人，以贰尚书之职（今之侍郎，其置自此始也。或有曹加二人者。夫侍郎之名旧矣。汉凡诸郎皆掌更直，执戟宿卫诸殿门，以侍卫之故，通谓之侍郎。故武帝时，东方朔为郎，当时谓之“官不过侍郎，位不过执戟”是也。历代尚书亦有侍郎。隋初尚书诸曹、二十四司诸郎，皆谓之侍郎，通若今之郎官耳，非今六部侍郎之任。自汉以来，尚书侍郎悉然）。改诸司侍郎但曰郎（则今郎中之职）。又改吏部为选部郎，礼部为仪部郎，兵部为兵曹郎，刑部为宪曹郎，工部为起曹郎，以异六侍郎之名。废诸司员外郎，而每司增置一曹郎，各为二员。都司置左、右司郎中各一人，品同诸曹郎，掌都省之职。寻又每减一郎，置承务郎一人，同开皇员外郎之职。唐改隋诸司郎为郎中，每曹又复置员外郎。武德六年废六司侍郎，贞观二年复旧。今尚书省有左、右司郎中各一人，分掌尚书六曹事。其诸曹诸司郎中总三十人，员外郎总三十一人，通谓之郎中，尤重其选。其职任名数，各列在六曹之後。凡郎中章服，皆元冕五旒，衣无章，裳刺黻一章，两梁冠。凡员外郎章服，并爵弁元缨簪，尊者衣裳，一梁冠。
    ○行台省
    行台自魏、晋有之。昔魏末晋文帝讨诸葛诞，散骑常侍裴秀、尚书仆射陈泰、黄门侍郎锺会等以行台从。至晋永嘉四年，东海王越帅众许昌，以行台自随是也（越请讨石勒，表以行台随军）。及後魏，谓之尚书大行台，别置官属（後魏道武帝置中山行台，以秦王仪为尚书令以镇之。孝文永熙三年，以宇文泰为大行台，以苏绰为行台度支尚书）。北齐行台兼统民事，自辛术始焉（武定八年，辛术为东南道行台。东徐州刺史郭志杀郡守，文宣闻之，敕术日：“江淮初附，百姓难向京师。留卿为行台，亦欲理边民冤枉，监理牧守。自今以後，所统十馀州地诸有犯法者，刺史先启听报，以下先理後表。”齐代行台兼总民事，自术始也）。其官置令、仆射，其尚书丞、郎皆随时权制（江左无行台，唯梁末以侯景为河南王大行台，承制如邓禹故事）。隋谓之行台省，有尚书令、仆射（左右任置）各一人，主事四人；有考功（兼吏部、主爵、司勋）、礼部（兼祠部、主客）、膳部、兵部（兼职方）、驾部、库部、刑部（兼都官、司门）、度支（兼仓部）、金部、工部、屯田（兼水部、虞部）侍郎各一人。每行台置食货、农圃、武器、百工监副监，各置丞（食货四人，农圃一人，武器二人，百工四人）、录事等员（食货、农圃、百工等各二人，武器一人）。盖随其所管之道，置於外州，以行尚书事。开皇八年将伐陈，则置淮南行省於寿春；九年已平陈，则废淮南行台省。唐初亦置行台。武德四年诏陕东道大行台尚书省，自令、仆至郎中、主事，品秩皆与京师同，而员数差少，山东行台及总管诸州并隶焉。其益州、襄州、山东、淮南、河北等道，令、仆以下各降京师一等，员数又减焉。行台尚书令得承制补。其秦王、齐王府官之外，各置左、右六护军府，及左右亲事帐内府，贞观以後废。其後诸道各置采访等使，每使有判官二人，兼判尚书六行事，亦行台之遗制。
    致堂胡氏曰：“由朝廷制藩屏，以藩屏临州县，以州县治百姓，如挈裘而振其领。政出於一，则禀承者无二三之惑。今唐全有四海，置邮以传命，虽万里之远，不逾时月而至矣。而建二三行台於外，使大臣承制补置，是政出於朝廷，又出於行台，夫岂国无异政之体哉！”
    按：行台省之名，虽始於魏、晋之，然两汉初兴，高祖所以委萧何；世祖所以命邓禹，其权任盖亦类此。唐天宝以後，以盗贼陷两京，夷狄侵畿甸，则或以大元帅、副元帅命亲王、勋臣为之，然但可任专征之责，而他事则禀朝旨，则亦未尝备行台省之事也。至其末年，方镇擅地请节，於是或以侍中、中书令、同平章事、王爵命之，如钱Α、马殷、王审知之徒，盖名为奉正朔，而实自为一朝廷矣。然则行台省之名，苟非创造之初，土宇未一，以此任帷幄腹心之臣，则必衰微之後，法制已隳，以此处分裂割据之辈。至若承平之时，则不宜有此名也。建炎时，张魏公以枢密使宣抚川陕，赵忠简谓之曰：“元枢新立大功，出当川、陕，半天下之责。自兵事外，悉当奏禀。”盖大臣在外，忌权太重也。及魏公得罪，谪词言：“假便宜行事之制，忘人臣无将之嫌。肖内阁以招贤，拟尚方而铸印。”然则承制之事易以惹谤，忠简之言固笃论也。
    ○吏部尚书（侍郎　郎中　员外郎　司封郎中　员外郎　司勋郎中　员外郎　考功郎中　员外郎　官诰院附）
    《周礼 天官》，太宰掌建邦之六典，以佐王理邦国（变冢言太者，进退异名也。百官总焉，则谓之冢宰；列职於王，则谓之太宰。宰，主也。建，立也。邦，理王所居之邦国。佐，犹助也。周公居摄而作六典之职，以佐王理邦国。汉成帝初，分尚书置四曹，盖因事设员，以司其务，非拟於古制也。至光武乃分为六曹。迄於魏、晋，或五或六，亦随宜施制，无有常典。自宋、齐以来，多定为六曹，稍似《周礼》。至隋六部，其制益明。唐武太后遂以吏部为天官，户部为地官，礼部为春官，兵部为夏官，刑部为秋官，工部为冬官，以承周六官之制。若参详古今，徵考职任，则天官太宰当为尚书令，非吏部之任；今吏部之始，宜出於《夏官》之司士云）。又夏官之属有司士下大夫二人，掌群臣之版（古书版为班；班书或为版。版，名籍也），岁登下其损益之数（谓用功过黜陟者），辨其年岁与其贵贱（年数多少，知其老少），周知邦国都家县鄙之数、卿大夫士庶子之数，以诏王理（告王所当进退），以德诏爵（有贤者之德，乃诏以爵），以功诏禄（理有功勋，後告以禄），以能诏言，以久奠事（能者事成乃食之。《王制》曰：“定然後官之，任官然後爵之，位定然後禄之。”奠音定）。汉成帝初置尚书，有常侍曹主公卿事。後汉改为吏曹，主选举、祠祀。後又为选部（灵帝以梁鹄为选部尚书）。魏改选部为吏部，主选事（陈群为尚书。延康元年，群始建九品官人之法，拜吏部尚书）。晋与魏同（山涛为吏部尚书，用人皆先密启，然後公奏，举无遗才，凡所题目，终始如其言。唯用陆亮，寻以贿败。《启事》曰：“臣欲以郄生为温令。”诏可。寻又启曰：“访闻诜丧母不时葬，遂於所居屋後假葬，有异同之议，请更选之。”诏曰：“君为管人伦之职，此辈应为清议与，不便当裁处之。”刘聪僭号，省吏部，置左、右选曹。石勒时，又置左、右执法郎，典定士族，副选举之任）。宋时吏部尚书领吏部、删定、三公、比部四曹。孝武不欲威权在下，大明二年，分吏部尚书，置二人，以轻其任，而省五兵，後还置一吏部尚书。顺帝明元年，又置五兵二尚书。晋、宋以来，吏部尚书资位尤重（蔡廓为吏部尚书，曰：“我不能为徐羡之署纸尾。”遂不就。选按黄纸，录事尚书与吏部连名，故云“署纸尾”）。梁、陈亦然。後魏、北齐吏部统吏部（掌褒崇、选补）、考功、主爵三曹（自洛阳迁邺已後，掌大选知名者数四。文襄帝少年高明，所蔽也疏；袁淑德沈密谨厚，所伤者细；杨风流辨给，取士失於浮华。唯辛术为尚书，性尚贞明，擢士以才、以器，循名责实，新旧参举，管库必擢，门阀不遗。前後铨衡，术最为折衷，甚为当时所称）。後周有吏部中大夫一人（掌群臣及诸子之簿，辨其贵贱与其年岁，岁登下其损益之数，依六勋之赏，颁禄之差），小吏部下大夫一人（掌贰吏部之事），领司勋上士等官，属大司马。隋吏部统吏部、主爵、司勋、考功四曹（牛弘为吏部尚书，其选举先德行而後文才，所进用多称职。吏部侍郎高孝基，鉴赏机悟，清慎绝伦，然爽俊有馀，迹似轻薄，时宰多以此疑之，唯弘深识其真，推心委任。隋之选举，於斯为最。自後周以降，选无清浊，及卢恺摄吏部，与薛道衡、陆彦师等甄别士流，故涉党同之谮）。唐龙朔二年，改吏部尚书为司列太常伯，咸亨初复旧。光宅元年，改吏部为天官，神龙元年复旧。天宝十一载，改为文部（至德初复旧）。掌文官选举，总判吏部、司封、司勋、考功四曹事。旧《令》班在侍中、中书令上，《开元令》移在侍中、中书令下。尚书六曹，吏部、兵部为前行，户、刑为中行，礼、工为後行，其官属自後行迁入二部者以为美。自魏、晋以来，凡吏部官属，悉高於诸曹，其迁举皆尚书主之。自隋置侍郎贰尚书之事，则六品以下铨补，多以归之。唐自贞观以前，尚书掌五品选事（贞观二十二年二月，文部侍郎卢承庆兼检校兵部侍郎，仍知五品选事。承庆辞曰：“五品选事，职在尚书，臣今掌之，便是越局。”太宗不许，曰：“朕今信卿，卿何不自信也？”由是言之，即尚书兼知五品选事明矣）。至景龙中，尚书掌七品以上选，侍郎掌八品以上选。至景元年，宋为尚书，始通其选而分掌之，因为常例。开元以前，诸司之官兼知政事者，午前议政於朝堂，午後理务於本司。自开元以来，宰相员少，资地崇高，又以兵、吏尚书权位尤美，而宰臣多兼领之，但从容衡轴，不自铨综，其选试之任皆侍郎专之，尚书通署而已，遂为故事。或分领其事，则列为三铨（四年六月敕，其员外郎、御史并馀供奉官，直进名敕授。自此不在吏部），尚书掌其一，侍郎分其二（尚书所掌，谓之尚书铨。侍郎所掌，其一为中铨，其一为东铨，各有印）。侍郎二人（隋炀帝置，说在《历代郎中篇》。凡六司侍郎，皆贰尚书之事。吏部初置一员，总章元年加二员。龙朔二年改为司列少常伯，咸通元年复旧。分掌选部流内六品以下官，是为铨衡之任。凡初仕进者，无不仰属焉。当选集之际，势倾天下，列曹之中，资位尤重。初，隋世高孝基为吏部侍郎，房元龄、杜如晦与选，孝基特加赏异，後以为知人。唐文皇帝永徽时，马戴、裴行俭为吏部侍郎，贞观以来最为称职。崔元为之，介然自守，绝於请谒，为执政者所忌，转文昌左丞，选司令史，乃设齐自庆，武后闻之，复拜为天官侍郎），
    郎中二人（汉、魏以来，尚书属或有侍郎，或有郎中；或曰尚书郎，或曰某曹郎；或则两置，或为互名，虽称号不同，其职一也，皆今郎中之任。《山公启事》曰：“吏部郎主选举，宜得能整风俗、理人偷者。”又曰：“吏部郎以碎事日夜相接，非但当正己而已，乃当能正人，不容秽杂也。”乃以议郎杜默为之。又陆慧晓字叔明，为吏部郎。吏部都令史历政以来，咨执选事。慧晓任已独行，未尝与语。帝遣左右以事请问之，慧晓曰：“六十之年，不复能谘都令史为吏部郎也。”然自过江，吏部郎不复典大选。又《职官录》曰：“梁吏部郎，旧视中丞，迁侍中。”又陈吏部郎中，秩六百石。後魏孝文帝欲创革旧制，选制百官，谓群臣曰：“为朕举一吏部郎，给卿三日假。”寻曰：“朕已得之矣。”乃徵崔亮为之。亮字敬儒，自参选事，垂将十年，廉谨明决。尚书曰：“非崔郎中，选事不办。”隋初，诸曹郎皆谓之侍郎。炀帝三年，置六司侍郎，後遂改诸曹侍郎但曰郎。其吏部郎改为选部郎。唐初复为选部郎中，武德五年改为吏部郎中，龙朔二年改为司列大夫，咸通元年复旧。掌选补流外官，谓之小铨；并掌文官名簿、朝集、录赐、假使，并文官告身，分判曹事），
    员外郎二人（隋开皇六年，置吏部员外郎一人。炀帝三年，改为选部承务郎。唐武德三年复旧。加置一人，一员判废置，一员判南曹，起於总章二年，司列少常伯李敬元奏置。未置以前，铨中自勘责。故事，两员转厅，至建中元年，侍郎邵说奏，各挟阙替。南曹郎王钅以後，遂不转厅。贞元十一年闰八月，侍郎杜黄裳奏旧例转厅。初，武太后延载元年，又加一员，圣历二年八月省。开元十二年四月，敕兵、吏各事定两人判南曹，寻一人判；贞元元年九月，又以两人判；至十二年闰八月，又一人判）。
    司封郎中一人（《左传》曰：“晋文公执秩以正其官。”注云执秩，主爵秩之官。汉尚书有封秩之任，而无其官。故《後汉书》曰：“冯勤字伟伯，光武以为郎中，给事尚书，使典诸侯封事。勤量功次轻重、国土远近、地势丰薄，不相逾越，莫不厌伏焉。自是封爵之制，非勤不定。”晋尚书有左、右主客曹。北齐河清中，改为主封，置郎中一人，属吏部，主封爵之事。隋初为主爵侍郎，炀帝改为主爵郎。武德初为主爵郎中，龙朔二年改为司封大夫，咸亨元年复旧。光宅元年，改为司封郎中。掌封爵皇之枝族及诸亲、内外命妇告身，及道士、女冠等。天宝八载十一月，敕道士、女冠籍每十载一造，永为常式。至德二年十一月，敕道士、女冠等宜依前属司封曹）。
    员外郎一人（隋文帝置，炀帝改为主爵承务郎。武德初为主爵员外郎。其後曹改而官不易）。
    司勋郎中一人（《周礼 夏官》有司勋上士，掌六卿赏地之法。历代无闻。至後周，吏部有司勋上士一人，掌六勋之赏，以等其功，如古之主爵。隋文帝置司勋侍郎，炀帝改为司勋郎。龙朔二年，改为司勋大夫，咸通初复故。掌校定勋绩、论官赏勋、官告身等事），
    员外郎二人（隋文帝置，炀帝改为司勋承务郎。至武德初，乃改为司勋员外郎）。
    考功郎中一人（汉文帝时，京房作考功课吏之法，然其职不在尚书。至光武，改尚书三公曹主岁书考课，课诸州郡。魏尚书有考功、定课二曹。宋元嘉三十年，又置功论郎，并其任也。例在《吏部郎中》。後魏考功郎掌考第、孝秀。北齐课功郎中亦掌考第及孝秀贡士。隋文帝置考功侍郎，炀帝改为考功郎。武德初复为考功郎中，龙朔二年改考功为司绩，咸通初复旧。掌考察内外百官及功臣家传、碑、颂、诔、谥等事）。
    员外郎一人（隋文帝置，炀帝改为考功承务郎。武德初，复为考功员外郎。其後，曹改而官不易。武德旧令，考功郎中监试贡举人。贞观以来，乃以员外郎专掌贡举省郎之殊美者。至开元二十四年，移贡举於礼部，而考功员外郎分判事而已）。
    宋朝典选之职，自分为四：文选二，曰审官东院（太平兴国六年命郭贽考京朝官课。淳化二年，置磨勘京朝官院，又以兴国中所置差遣院并入，号磨勘差遣院，亦名考课院。淳化四年，以考课京朝官院为审官院。而《涑水记闻》云太宗患中书权太重，向敏中时为谏官，请分中书吏房置审官院，刑房置审刑院。熙宁置审官西院，以主武选，於是改审官院为审官东院焉），曰流内铨（《实录》：淳化四年，以幕职州县考课院归流内铨，命翰林学士苏易简领其事。自後命近臣主之）；武选二，曰审官西院（《涑水记闻》云：王介甫与韩子华合谋，欲沮文潞公，且夺其权。一日发中旨置审官西院，枢密初不知也），曰三班院（《实录》：淳化三年诏置三班院，以崇仪副使蔚进掌之。先是，供奉官等悉隶宣徽院。至是，别置三班院以考殿最，自後多命近臣以主之）。元丰定制，以审官东院为尚书左选，审官西院为尚书右选，流内铨为侍郎左选，三班院为侍郎右选（《道乡集 苏丞相行状》：“唐制，文选掌於吏部，武选则兵部主之。”）。掌文武官选授、勋封、考课之政令。文臣寄禄官自朝议大夫、职事官自大理正以下，非中书省敕授者，归尚书左选；武臣升朝官自皇城使、职事官自金吾街仗司以下，非枢密院宣授者，归尚书右选；自初仕至州县幕职官，归侍郎左选；自借差、监当至供奉官、军使，归侍郎右选。凡分职为三，封爵、赠官之事则司封主之，赐功定省之事则司勋主之，官资、课最、名谥之事则考功主之。凡应注拟、升移、叙复、荫补，及酬赏、封赠者，随所分隶校勘法例，团甲以上尚书省，即法例可否不决应取裁者，亦如之。若中散大夫、ト门使以上，则列迁叙之状上中书省、枢密院，得尽给告身，则通书尚书侍郎及所隶郎官（《续会要》）。尚书左、右选凡十五案（左选：掌阙案，知阙案，六品案，七品案，八品案，九品、知杂上案、下案，甲库案。右选：流拟案，大使臣案，小使臣案，甲库案，掌注案，知杂案，告身案），侍郎左、右选凡十五案（左选：注拟、知阙案，补阙案，参军上案、下案，主簿上案、下案，县尉上案、下案，入宫案，甲库案，格式案，过院案。右选：注拟上案、下案，供奉官案，殿直案，甲库案，掌法案，知一案），而四选密矣。尚书：从二品，掌文武之选事而奉行其制命。凡天下员阙具注诸籍，月取其应选者揭而书之，集官注拟，考其阀阅以定可否。凡选授、封爵、功赏、课最之事，皆所隶郎官验实而後判成焉。若有疑不能决，则禀议於尚书省，即应论奏，与郎官同上殿。侍郎：从三品，掌文臣未改秩者。凡始命或有殿负，皆试而後选。若应迁格则团甲，同郎官引见於便殿，禀奏改官。右选，掌武臣未升朝者。凡所任而试不中等，及已入官而未应选者，皆勿注正阙。若选路分都监、将官、ト门候、都总管司承受，皆以名上枢密院。视朝入ト，则执文武班簿对立。官制行，尚书、侍郎同治曹事，奏事则同班；惟吏选分领四选，有所论奏，则各以选事同所隶郎官上殿。元丰寄禄，吏部尚书为金紫光禄大夫，六部侍郎为正议大夫。南渡初，诸曹尚书、侍郎互置，惟吏部备官。绍兴八年，依元制，六曹皆置权尚书，以处未应资格之人。建炎四年，六曹置权侍郎，如元制，满二年为真，补外者除待制，未满除修撰。旧制，吏部除侍郎二员，分典左、右选，总称吏部侍郎，命官兼摄，惟称左选侍郎或右选而已。绍熙三年，谢深甫、张叔椿兼摄，始有侍左侍郎、侍右侍郎之称。既而自林大中、沈揆擢贰尚书，则“侍左”“侍右”径入除目，相承不改。郎中：主管尚书左、右选；及侍郎左、右选各一员，参掌选事而分治之。凡郎官，并用知县资序以上充，未及者为员外郎。元丰寄禄为朝请大夫。建炎四年，诏权摄、添差郎官并罢。初进拟，第云吏部郎官；及拟告身细衔，始具言吏部尚书郎中或员外郎，主管尚书某选，主管侍郎某选。绍兴，吕希常以监六部门兼权侍右侍郎。李端民正除尚右郎官，既而何亻甫、杨亻炎、费行之除吏部郎官，皆有侍左、侍右、尚左、尚右之称。自此相承不改。乾道元年，诏：“令後非曾任监司、守臣，不除郎官，著为令。”自是馆学、寺监丞，拘碍资格，迁除不行。郎曹阙员，但得兼摄，旋即外补；有不次擢用者，则自二著躐升二史，以至从列。其自外召至为郎，则资级已高，曾不数月，即序进卿、少，而郎有正员者益少矣。司封：判司事一人，初以无职事朝官充。凡封爵之制，一出於中书，本司但掌定谥先期戒本部赴集而已。元丰官制行，始实行本司事，掌封爵、叙赠、奏荫、承袭之事。寄禄为朝请大夫。司勋：掌勋赏事。凡勋十有二级（自上柱国至武骑尉）。自从七品推而上之至正三品，三岁一迁，必因其除授以加之。凡赏有格，若事应赏，从所隶之司考实以报，审核以上尚书省。寄禄为朝请大夫。隆兴初，诏省并司勋郎中，以司封郎中兼领。考功：判司事一人，以带职朝官或无职事朝官充。凡考课之法分隶他司，或以他司专领，本司但掌覆太常拟谥及幕府州县官流外较考之事。元丰官制行，郎中、员外郎始实行本司事（《续会要》）。初除蔡峋、蔡京（《职略》）。掌文武迁叙、磨勘、资任、考课之政令。凡命官，随所隶选，以其职事且注於历，给之於其属州若司，岁书其功过，应升迁选授者，验历按法而叙进之；有负殿，则正其罪罚。以七事考监司。以四善、三最考守令。凡改服色者，以年劳计之。应谥者，覆太常所定行状，报尚书省官集议以闻。凡立碑碣名额之事掌之。旧置考课院，其定殿最皆有考辟，元丰悉罢。分案十有七（五品案、六品案、七品案、八品案、九品案、职官案、参军案、令丞案、主簿案、县尉案、使副案、供奉官案、资任案、校定案、法案、知杂案）。元三年，诏：“知州课法，吏部上其事於尚书省，送中书省收旨。县令以下，本部专行。”官告院：主管官二员。旧制，掌吏、兵、勋、封官告，以给妃嫔、王公、文武品官、内外命妇及封赠者。官制行，四选皆用吏部印，惟蕃官用兵部印。凡绫纸幅数标轴名色，皆视其品之高下，应奏钞划闻者给之。大观并归尚书省，政和仍归吏部（差主管官）。
    ○户部尚书（侍郎　郎中　员外郎　度支郎中　员外郎　金部郎中　员外郎　仓部　郎中　员外郎）
    《周礼 地官》大司徒之职，掌建邦之土地之图，与其人民之数（按：今户部之职与地官之任，虽亦颇同，若徵其承受，考其沿袭，则户部合出於度支。度支，主计算之官也。算计之任，本出於《周礼 天官》之司会云）。又太宰之属有司会，以九贡之法，致邦国之财用；以九赋之法，令田野之财用；以九功之法，令民职之财用；以九式之法，均节邦之财用；掌国之官府郊野县都之百物财用，凡在书契版图者之贰，以逆群吏之治，而听其会计（逆谓受而钩考之，可知得失多少）。汉置尚书郎四人，其一人主财帛委输。至魏文帝置度支尚书寺，专掌军国支计。吴有户部（吴孙休初即位，户部尚书阶下读奏），而晋有度支（晋当阳侯杜元凯为度支尚书，内以利民，外以救边、备物置用，以济当时之益者五十馀条。又张华为度支尚书，运司运漕，决定妙算），皆主算计也。宋、齐度支尚书领度支、金部、仓部、起部四曹。梁亦有之。後魏度支亦掌支计（崔亮为度支尚书，经营费用，岁减亿计）。北齐度支统度支（掌计会，凡军国损益、供粮廪等事）、仓部、左户（左户掌天下计帐、户口）、右户（掌天下公私田宅租课）、金部、库部六曹。後周置大司徒卿一人，如《周礼》之制，其属有民部中大夫二人，掌承司徒教，以籍帐之法，赞计人民之众寡。隋初有度支尚书，则并後周民部职（汉武帝初置尚书，有民曹，主凡吏民上书，悉经此曹主之。後汉光武改民曹主缮修、工作、盐池、苑圃。魏置左民尚书。晋惠帝又加置右民尚书。至於宋齐梁陈皆有左民尚书。而後魏有左民左民、右民等尚书，多领工役，非今户部之例。而梁、陈兼掌户籍，此则略同。自周、隋有民部，始当今户部之职）。开皇三年，改度支为民部，统度支、民部、金部、仓部四曹；国家修《隋志》，谓之户部，盖以庙讳故也（炀帝时，韦中为民部尚书。又武德二年，隋民部尚书萧为相府司录）。唐永徽初，复改民部为户部，庙讳故也（太宗在位，诏官名及公私文籍有“世”“民”两字不相连者，并不讳；至元宗始讳之）。显庆元年，改户部为度支。龙朔二年，改度支尚书为司元太常伯，咸亨元年，复为户部尚书。初，户部居礼部之後，武太后改置天地四时之官，以户部为地官，由是遂居礼部前。神龙元年，复改地官为户部，总判户部、度支、金部、仓部事。
    侍郎二人（盖《周官》小司徒建大夫职同其任。後周依《周官》。今侍郎，则隋炀帝置民部侍郎。唐因之，後改曰户部。龙朔二年，改为司元少常伯。咸亨元年，复为户部侍郎。他时曹名或改而官号不易。旧制一员，长安四年加一员，神龙元年减，二年复加）。
    郎中二人（汉尚书郎一人，主户口、垦田。吴时张温为尚书户曹郎。魏有民曹郎。晋分为左、右民曹。宋、齐以下，或为左民，或为左户。後魏有户部郎。北齐有左、右民曹。同在《吏部郎中篇》。隋初为户部侍郎，炀帝除“侍”字，隋末改为民部郎。武德初，为民部郎中。龙朔二年，改郎中为大夫，咸通元年复旧。他时曹名或改，而官号不易。掌户口、籍帐、赋役、孝义、优复、蠲免、婚姻、继嗣、百官、众庶、园宅、口分、永业等。建中三年正月，户部侍郎、判度支杜佑奏：“天宝以前，户部事繁，所以郎中、员外各二人判署。自兵兴以後，户部事简，度支事繁，唯郎中、员外各一人。请回辍郎中、员外各一人，分判度支案，待天下之乓革已息，归本曹。”奉敕依）。
    员外郎二人（隋文帝置，炀帝改为承务郎。武德三年，复为员外郎）。
    度支郎中一人（汉初，张苍善算，以列侯主计，居相府领郡国上计者，谓之计相，殆今度支之任。魏尚书有度支。历代度支具《尚书》中。隋初为度支侍郎，炀帝除“侍”字。武德加“中”字。龙朔二年，改度支为司度，咸亨元年复旧。掌支使国用。开元二十四年三月，户部尚书、同中书门下三品李林甫奏：“租庸、丁防、和籴杂支、春采、税草诸色旨符，每年一造。据州府及诸司计，纸当五十万张，仍差百司抄写，事甚劳烦。条目既多，详检难过，缘无定额，支税不常，亦因此涉情，兼长奸伪。臣今与采访使及朝集使商量，有不稳便於人、非当土所出者，随意沿革，务从允便。即人知定准，政有常文，编成五卷，以为常行旨符，省司每年但收应支物数颁行，每州不过一两纸，仍附驿送。”敕依。至德以後，戎事费多。乾元二年十二月，吕为兵部侍郎、平章事，充句当度支使。上元元年五月，刘晏为户部侍郎、句当度支事。元年建子月，元载为户部侍郎、句当度支使。宝应元年正月，刘晏为户部侍郎、句当度支使。贞元二年二月，韩以宰相加度支使；五月二日，窦参为中书侍郎、平章事、度支使。自後虽无，亦有他官判，或云权判，亦云专判）。
    员外郎一人（改置与户部员外郎同），
    金部郎中一人（《周官》有金职，掌金、玉、锡、石、丹青之戒令。魏尚书有金部郎，其後历代多有之。北齐金部主才量尺度、内外诸库藏文帐。隋卢昌衡字子均，祖孝徵荐为尚书金部郎，每谓人曰：“吾用卢子均为尚书郎，自谓无愧幽冥矣。”隋初为金部侍郎，炀帝除“侍”字。武德中加“中”字。龙朔二年，改金部为司珍，咸亨初复旧。天宝中，改为司金，至德初复旧。掌库藏金宝货物、权衡度量等事。自开元二年置铸钱使，皆以他官为之），
    员外郎一人（改置与户部员外郎同），
    仓部郎中一人（《周官》有仓人，主藏九。又有廪人主藏九之数，赐稍食。魏尚书有仓部郎，後魏有太仓尚书，亦其任也。故《後魏书》曰：“李为太仓尚书，摄南部事，令千里之外户别转运，诣仓输之。所在委积，延停岁月，大为困弊。”历代多有仓部曹，皆掌仓廪之事。後周有地官属司仓下大夫。隋初为仓部侍郎，炀帝除“侍”字。武德中加“中”字。龙朔二年改仓部为司庾，咸亨初复旧。天宝中，改为司储，至德初复旧。掌诸仓廪之事。开元二十六年以後置出纳使，皆以他官为之。音许斤切）。
    员外郎一人（改置与户部员外郎同）。
    宋制，户部判部事一人，以两制以上充。凡户口、田产、钱、食货之政令，皆归於三司（三司谓盐铁、户部、度支也）。本曹但受天下之土贡，元会陈於庭而已。熙宁中，以知枢密院陈升之、参知政事王安石制置三司条例，建官设属，取三司条例看详，所行事付之。三年，罢归中书。以常平、免役、农田、水利新法归司农，以胄案归军器监，修造归将作监，推勘公事归大理寺，帐司、理欠司归比部，衙司归都官，坑冶归虞部，而三司之权始分矣。元丰官制行，罢三司归户部左、右曹，而三司之名始泯矣。旧三司使即今尚书，副使即今侍郎，权发遣副使即今权侍郎，三司判官、推官及判子司官即今郎中、员外郎之任也。建炎兵兴，尝以知枢密院张悫提领措置户部财用，後进中书侍郎，仍兼之。五年，复以参知政事孟庾提领措置。後罢，专委户部长贰。左曹分案三：曰户口，掌诸路州军县户口升降，民立户分财，科差人丁，兴卖屋业，陈告户绝，索取妻男之讼。曰农田，掌农田及田讼务限，奏丰稔，验水旱虫蝗，劝课农桑，请佃地土，令佐任满赏罚，缴奏诸州雨雪，检案灾伤逃绝人户。曰检法，掌凡本部检法之事。设窠有三：曰二税，掌受纳、驱磨、隐匿、支移、折变。曰房地，掌州县楼店务房廊课利，僧道免丁钱及土贡献物。曰课利，掌诸州军酒课利，比较增亏，知、通等职位姓名，人户买扑盐场、酒务祖额酒息，卖田投纳牙契。外有开折、知杂司。右曹分案有六：曰常平，掌常平、农田水利及义仓赈济，户绝田产，居养鳏、寡、孤、独之事。曰免役，曰坊场，曰平准，各随其名而任其事。曰检法。曰知杂。绍兴二年，韩肖胄言：“财赋旧悉隶三司，今户部正有上供之目。诸路窠名，户部不能悉知，漕司不能悉问，失一窠名则所入亦失矣。愿诏诸路漕司，括州郡出入可并罢者，立定籍，使漕司总诸州，户部总诸路，则出入无陷矣。”淳熙中，诏以左藏南库拨隶户部。侍郎：掌治左、右曹职事。元丰官制，户部侍郎一人。中兴初，只除长贰各一员，若止除尚书若侍郎一员。绍兴四年，诏户部侍郎通治左、右曹，自此相承不改。郎中（左曹、右曹）：掌分曹治事。建炎三年诏省并郎曹，惟户部五司以职事烦剧不并，仍各置一员。淳熙九年，诏户部郎官兼主管左藏南库，初置主管。度支郎中掌周知军国财用，会其出入之数；凡上供有额，封椿有数，科买有期，皆掌之。有所漕运，则计程而给其直。凡内外支供及俸给、驿券，赏赐衣服钱帛，先期拟度，时而予之。金部：掌金帛货宝之入，以待邦用。以年额拘催受给。建炎元年，诏常平司见管山泽、坑冶，并依旧拨隶金部。三年，诏罢太府寺，隶金部。  仓部：掌仓刍粟出纳之事。建炎三年，罢司农寺归仓部。绍兴四年复置司农寺。
    ○礼部尚书（侍郎　郎中　员外郎　祠部郎中　员外郎　膳部郎中　员外郎　主客　郎中　员外郎）
    唐、虞之时，秩宗典三礼。《周礼 春官》大宗伯，掌建邦之天神、人鬼、地之礼。後汉尚书吏曹兼掌斋祀，亦其职也。魏尚书有祠部曹。及晋江左有祠部尚书，掌庙祧之礼。常与右仆射通职，不常置，以右仆射摄之（历代皆与右仆射通职）。宋祠部尚书领祠部、仪曹二曹。齐、梁、陈皆有祠部尚书。後魏为仪曹尚书。北齐祠部尚书统祠部（掌祠祀、医药、死丧赠赙）、主客、虞曹、屯田、起部五曹。又有仪曹主吉凶礼制，属殿中尚书。後周置春官卿，又有礼部，而不言职事；後改礼部为宗伯。又春官之属有典命（掌内外九族之差及主器衣服之令、沙门道士之法），後改典命为大司礼，俄改大司礼复为礼部，谓之礼部大夫（後周卢凯为礼部大夫，充聘陈使）。至隋置礼部尚书，统礼部、祠部、主客、膳部四曹，盖因後周礼部之名，兼前代祠部、仪曹之职。唐龙朔二年，改礼部尚书为司礼太常伯，咸亨元年复旧。光宅元年，改礼部为春官，神龙元年复旧。总判祠部、礼部、膳部、主客事。
    侍郎一人（《周官 春官》小宗伯中大夫，颇同今任。後周依《周官》。今侍郎则隋炀帝置，唐因之。龙朔二年，改为司礼少常伯，咸亨元年复旧。他时曹名或改，而官守不易。掌策试、贡举及斋郎、弘、崇、国子生等事。旧制，考功员外郎掌贡举。开元二十三年，考功员外郎李昂为进士李权所诋，朝议以考功位轻，不足以临多士。至二十四年，遂以礼部侍郎掌焉。开元、天宝之中，平既久，群士务进，天下髦彦皆其取舍，故势倾当时，资与吏部侍郎等同）。
    郎中一人（《周官 春官》肆师下大夫，亦颇同今任。魏尚书有仪曹郎，掌吉凶礼制。历代多有，例在《吏部篇》。宋、齐仪曹属祠部。《梁书》曰：“武帝谓徐勉云：‘今帝业初构，须一人通学艺、解朝仪者，为尚书仪曹郎。’勉曰：‘孔休源识具清通，详练政事，自晋宋《起居注》，略诵上口。’遂拜为仪曹郎。”後周依《周官》。隋初为礼部侍郎，炀帝除侍字，又改为仪曹郎。武帝初，改为礼部郎中。龙朔二年，改为司礼大夫，咸亨初复旧，其後曹改而官不易。掌礼乐、学校、仪式、制度、衣冠、符印、表疏、册命、祥瑞、铺设、丧葬、赠赙及宫人等）。
    员外郎一人（《周礼》肆师上士，後周依焉。至隋文帝置礼部员外郎，炀帝改为仪曹承务郎，武德三年复旧。其後曹改而官不易）。
    祠部郎中一人（魏尚书有祠部郎，历代皆有，主礼制。後魏裴修为中大夫，兼祠部曹。祠部曹主礼乐，每有疑议，修撰斟酌故实，咸有条贯。後周有典祠中大夫。隋初为侍郎，炀帝除“侍”字，武德中加“中”字，龙朔二年改为司大夫，咸亨元年复旧。延载元年五月制：“天下僧尼隶祠部，不须属司宝。”开元二十年正月制，僧尼隶祠部。天宝十一载，改祠部为职祠，至德初复旧。掌祠祀、天文、漏刻、国忌、庙讳、卜祝、医药等，及僧尼簿籍。自天宝六载及至德三年，常置祠祭使，以他官为之）。
    员外郎一人（改置与户部员外郎同）。
    膳部郎中一人（膳部於《周官》即膳夫、凌人二职也。晋尚书有左士、右士曹。後魏部官尚书管左士郎。北齐改左士为膳部郎，掌侍官百司礼食肴馔，属都官尚书。後周有膳部大夫一人，亦掌饮食，属大冢宰。隋膳部属祠部，初置侍郎，炀帝除“侍”字。武德中加“中”字，龙朔二年改为司膳大夫，咸亨初复旧。天宝十一载，又改膳部为司膳，至德初复旧。掌饮膳、藏冰及食料）。
    员外郎一人（改置与户部员外郎同）。
    主客郎中一人（汉成帝初置尚书，有客曹，主外国、夷狄，後光武分改为南主客、北主客二曹。至魏，亦为南主客事。晋氏分为左、右、南、北四主客，或单为客曹。宋齐、梁、陈单有主客。後魏吏部管南主客，祠部管左主客。北齐改左主客为主爵，南主客为主客。隋初为侍郎，炀帝除“侍”字，寻又改为司籍郎。武德初，改为主客郎中。龙朔二年，又改主客为司藩，咸亨元年复旧。掌二王後及诸藩朝聘）。
    员外郎一人（改置与户部员外郎同）。
    宋礼部判部事二人，以两制及带职朝官以上充。凡礼仪之事，悉归於太常礼院，而贡举之政领於知贡举官。本曹但掌制科举人，补奏太庙郊社斋郎、室长、掌座，都省集议，百官谢贺表章，诸州申举祥瑞，出纳内外牌印之事，而兼领贡院。官制行，始正其职。凡天地、宗庙、陵园之祀，后妃、亲王、将相封册之命，皇子加封，公主降嫁，稽其仪，以诏上下而举行之。朝廷庆会宴乐，宗室冠、婚、丧、祭，蕃使去来宴赐，与夫经筵、史馆赐书修书之礼，例皆同奉常讲求参酌，而定其仪节。三岁贡举、学校试补诸生，皆总其政。旌节章服之颁，祥瑞表奏之进，凡关於礼乐者，皆掌之。建炎三年，诏鸿胪、光禄寺并归於礼部，太常、国子监亦隶之焉。分案五：曰礼乐，曰贡举，曰宗正奉使帐，曰封册表，曰检法。各随其名而治其事。　侍郎：贰尚书之事。南渡，诸曹长贰互置。绍兴七年，礼部置侍郎二员。隆兴初，诏尚书不常置，礼部侍郎置一员。郎中：参预礼乐、祭祀、朝会、宴享、学校、贡举之事。有所损益，则审订以次咨决。凡庆贺若谢，掌撰表文。与祠部、主客、膳部并列为四。建炎三年，并省郎曹，礼部领主客，祠部领膳部。隆兴初，复诏礼部、祠部一员兼领，自是并行四司之事矣。祠部：掌诸州宫观僧尼、道士、童行、住持教门事务，祠祭奉安祈祷，神庙加封赐额并属之。医官磨勘、医生试补，校其事而予夺之。主客掌诸蕃朝贡、宴设、赐予之事。膳部：掌祠寺奏告牲牢、礼料及宴设酒食果实之事，收冰、藏冰、赐冰以时无阙事。御厨翰林司牛羊司隶焉。
    ○兵部尚书（侍郎　郎中　员外郎　职方郎中　员外郎　驾部郎中　员外郎　库部　郎中　员外郎）
    《周礼 夏官》大司马之职，以九伐之法正邦国，制军诘禁，以纠邦国，领校人、牧师、职方、司兵之属，即今兵部之任也。魏置五兵尚书（《周官》有司兵，掌五兵、五盾，各辨其物与其等，以待军事。五兵之名，当出於此。郑司农云五兵者，戈、殳、戟、酋矛、夷矛也）。五兵谓中兵、外兵、骑兵、别兵、都兵也。晋初无，太康中乃有五兵尚书，而又分中兵、外兵各为左、右（按：晋虽分中兵、外兵为左、右，与旧五兵为七曹，然尚书唯置五兵而已，无七兵尚书之名，至後魏始有七兵尚书耳。今诸家著述或谓晋太康中置七兵尚书，误矣）。宋五兵尚书唯领中兵、外兵二曹，馀则无矣。齐、梁、陈皆有之。後魏为七兵尚书。北齐为五兵，统左中兵（掌诸都督告身、诸宿卫官）、右中兵（掌畿内丁帐事、诸兵力士）、左外兵（掌河南及潼关以东诸部丁帐，及发召诸兵）、右外兵（掌河北及潼关以西诸州，所典与左外兵同）、都兵（掌鼓吹、大乐、部小兵等事）五曹。後周置大司马，其属又有兵部中大夫、小兵部下大夫，其职并阙。至隋有兵部尚书，统兵部、职方、驾部、库部四曹，盖因後周兵部之名，兼前代五兵之职。唐龙朔二年，改兵部尚书为司戎太常伯，咸亨元年复旧。光宅元年，改为夏官，神龙元年复旧。天宝十一载，改为武官（至德初复旧）。掌武官选举，总判兵部、职方、驾部、库部事。其分领选举，亦为三铨，制如吏部（尚书所掌，谓之尚书铨。侍郎所掌，其一为中铨，其一为西铨，各有印）。
    侍郎二人（炀帝置，唐因之。龙朔二年，改为司戎少常伯，咸亨元年复旧。他时曹名或改而官不易。旧制一员，总章元年加一员。掌武职、武勋官、三卫及兵士以上簿书，朝集、禄赐、假告、使差、发配，亲士帐内考核，及给武职告身）。
    郎中一人（历代兵部曹皆有部，具《尚书》中。或单为郎，或置郎中，例在《吏部郎中篇》。隋初为兵部侍郎，炀帝除“侍”字，改为兵部曹郎。武德三年，改为兵部郎中。龙朔二年，改为司戎大夫，咸亨元年复旧。掌与侍郎同）。
    员外郎二人（隋文帝置兵部员外郎，炀帝改为兵曹承务郎。武德三年复旧，其後曹改而官不易）。
    职方郎中一人（《周礼 夏官》有职方氏，掌天下之图，辨九州之国。历代无闻，至後周依《周官》。隋初有职方侍郎，炀帝除“侍”字。武德中加“中”字，龙朔二年改为司城大夫，咸亨元年复旧。掌地图、城隍、镇戍、烽候、防人路程远近，归化首渠）。
    员外郎一人（《周官 夏官》职方上士，後周依《周官》。隋改置与户部员外郎同）。
    驾部郎中一人（《周礼 夏官》之属有舆司马；又有校人，主马之官；又有牧司掌牧放，又有巾车掌公车之政及王之五辂，此皆驾部之本也。魏晋尚书有驾部郎。宋时驾部属左民尚书。齐亦有之。後魏与北齐并曰驾部郎中。後周有驾部中大夫，属夏官。隋初为驾部侍郎，属兵部。及辛公义为驾部侍郎，句检马牧，所获十馀万匹。文帝喜曰：“唯我公义，奉国罄心。”炀帝除“侍”字。武德二年，加“中”字。龙朔二年，改为司舆大夫。咸亨初复旧，天宝中改驾部为司驾，至德初复旧。掌舆辇、专乘、邮驿、厩牧，司牛马驴骡阑遗离畜。开元十八年闰六月敕：“比来给传使人，为先传马，事颇劳烦。自今以後，应乘传者，宜给纸券。”二十三年十月敕：“新给都督、刺史并关主官、州上佐，并给驿发遣。”二十八年六月，敕有陆驿处得置水驿。自二十年以後，常置馆驿，以他官为之）。
    员外郎一人（《周官》有舆上士，後周有小驾上士，盖其任也。至隋，置与户部同）。
    库部郎中一人（《周官》有司甲，掌戈盾弓矢之长，各辨其物，以待军事。魏尚书有库部郎，晋因之。宋库部主兵仗。文帝宴，会有荒服外归化人，帝问尚书库部郎顾琛曰：“库中仗有几许？”琛跪对曰：“有十万人仗。”武库仗多秘不言，帝既问失言，及琛跪对，善之。历代或有或阙。後魏、北齐库部属度支尚书，掌凡戎仗器用。後周有武藏中大夫。隋属兵部，初为库部侍郎，炀帝除“侍”字。武德中，加“中”字。龙朔二年，改为司库大夫，咸亨初复旧。天宝十一载，又改库部为司库，至德初复旧。掌军器、仪仗、卤簿法式及乘具等）。
    员外郎一人（《周官》有司兵中士。後周有小武藏下大夫。隋改置与户部同）。
    宋兵部判部事一人。凡籍武官军师卒戎之政令，悉归於枢密院，其选授小者又归三班。本曹但掌三驾仪仗、卤簿字图，释奠武成王庙及武举事，岁终以义勇、兵箭手、寨兵之数上於朝。元丰更制，惟民兵、马政权隶枢密院，武官铨选并归吏部。五年诏：“应缘义勇保甲事并隶枢密院，其馀民兵悉隶兵部。”以什伍之法教民为兵，以选举之法试武士，以卤簿字图分布仪卫，以郡县之图周知地域。凡厢军、蕃兵剩员及金吾街仗司人兵，稽其数而振饬其艺。大将出征，告捷於庙，破贼露布以闻。臣僚之家宣借兵级，与夫蕃夷属户授官、封袭之事，皆掌之。建炎三年，并卫尉寺隶焉。分案十：曰赏功，曰民兵卫，曰厢兵，曰人从看详，曰帐籍告身，曰武举，曰蕃官，曰开折，曰知杂，曰检法。侍郎：南渡後，长贰互置，续侍郎二员，隆兴常置一员。郎中：建炎三年，诏兵部兼职方，驾部兼库部。隆兴初，诏驾部、兵部郎官共一员兼领，自是四司合为一矣。厥後或并置，若从军或将命於外，则假以为宠。职方：掌天下地图，以周知方域之广及城隍堡塞烽候之事，蕃夷归朝内附之事。驾部：掌辇路、车乘、厩牧、杂畜、乘具、传驿之政令，辨其出入之数。建炎三年，诏并太仆寺隶焉。太仆有骐骥、车辂二院（左、右骐骥院监官二员，以武臣充。掌司国马，总教骏四指挥之众，以养喂诸马。每一指挥百人为额。车辂院掌供乘舆、法物）。库部：掌军器、仪仗卤簿法式、随军防城什物，及凡供帐之事。
    洪氏《容斋随笔》曰：“唐因隋制，尚书置六曹。吏部、兵部分掌铨选，文属吏部，武属兵部。自三品以上官册授，五品以上制授，六品以下敕授，皆委尚书省奏拟。两部各列三铨。曰尚书铨，尚书主之。曰东铨，曰西铨，侍郎二人主之。吏居左，兵居右，是为前行，故兵部班级在户、刑、礼之上。睿宗初政，以宋为吏部尚书，李、卢从原为侍郎；姚元之为兵部尚书，陆象先、卢怀谨为侍郎。六人皆名臣，二选称治。其後用人不能悉得贤，然兵部为甚。其变而为三班流外铨，不知自何时。元丰官制行，一切更改，凡选事，无论文武，悉以付吏部。苏东坡当元中拜兵书，谢表云：‘恭惟先帝复六卿之名，本欲後人识三代之旧。古今殊制，闲剧异宜。武选隶於天官，兵政总於枢府，故司马之职独省文书。’盖纪其实也。今本曹所掌，惟诸州厢军名籍，及每大礼则书写蕃官加恩告。虽有所辖司局，如金吾街仗司、骐骥车辂象院、法物库、仪鸾司，不过每季郎官一往耳。名存实亡，一至於是！”
    ○刑部尚书（侍郎　郎中　员外郎　都官郎中　员外郎　比部郎中　员外郎　司门　郎中　员外郎）
    唐、虞之时，士官以正五刑；《周礼 秋官》大司寇，掌邦之三典，以佐王刑邦国，盖其任也。汉成帝时，尚书初置二千石曹主郡国二千石，又置三公曹主断狱。後汉光武改三公曹主岁尽考课诸州郡政；二千石曹掌中都官、水火、盗贼、辞讼、罪法，亦谓之贼曹，重於诸曹（《华谭集 尚书二曹论》曰：“刘道真问：‘薛令长在吴何作？’答曰：‘为吏部尚书。’问曰：‘吴待吏部，何如馀曹？’答曰：‘并通高选，吏部特一时之俊。’刘曰：‘晋、魏以来俱尔，独谓汉氏重贼曹为是，吴、晋重吏部为非。’薛君曰：‘八座秩同班等，其选并清，宜同一揆，若人才或多或少，选例难精，如不得已。吏部职掌人物，人物难明。谓吴、晋为得。君何是古而非今？’刘难曰：‘今吏部非为能刊虚名、举沈朴者，故录以成人，位处三署，听曹探乡论而用之耳，无烦乎聪明。贼曹职典刑狱，刑狱难精，是以欲重之。’答曰：‘今之贼曹，不能听声观色以别真伪，县不能断谳之尚书也。夫在狱者率小人，在朝者率君子。小人易检，君子难精。俱不得已，吏部宜重，贼曹宜轻也。’”）。魏青龙二年，置尚书都官郎，佐督军事。晋复以三公尚书掌刑狱。宋三公、比部皆主法制；又置都官尚书主军事、刑狱，领都官、水部、库部、功论四曹。齐、梁、陈并有都官尚书。後魏亦有都官尚书。北齐都官统都官（掌畿内非为得失）、二千石（掌畿内得失）、比部、水部、膳部五曹；又有三公曹，掌诸曹囚帐，断罪，赦日建金鸡等事（又掌五时读时令），属殿中尚书。後周有秋官大司寇卿，掌刑邦国；其属官又有刑部中大夫，掌五刑之法。隋初有都官尚书。开皇三年，改都官为刑部尚书，统都官、刑部、比部、司门四曹，亦因後周之名。唐因之。龙朔二年，改刑部尚书为司刑太常伯，咸亨元年复旧。武太后改刑部为秋官，神龙初复旧。天宝中改为宪部，至德初复旧。总判刑部、都官、比部、司门事。
    侍郎一人（《周官》小司寇中大夫，盖今任也。後周依《周官》。至隋炀帝置刑部侍郎，唐因之。龙朔二年改为司刑少常伯，咸亨元年复旧。他时曹名或改而官号不易。掌律令，定刑名，案复大理及诸州应奏之事），
    郎中二人（《周官》大司寇属官有士师下大夫，盖今任也。汉尚书有三公曹，後汉有二千石曹，魏有都官曹，皆掌刑法、狱讼之事。历代沿革具《尚书》中。或为侍郎，或置郎中，例在《吏部郎中篇》。後周有小刑部下大夫，属秋官府。隋初置刑部侍郎，炀帝除“侍”字，又改为宪部郎。武德三年，改为刑部郎中。龙朔二年，改为司刑大夫，咸亨元年复旧。与侍郎同），
    员外郎二人（隋文帝置刑部员外郎，炀帝改为宪部承务郎。武德三年，改为刑部员外郎。其後曹改而官不易）。
    都官郎中一人（汉司隶校尉属官有都官从事，掌中都官不法事。後汉又改尚书二千石曹，掌中都官、水火、盗贼。魏青龙二年，始置尚书都官郎，佐督军事。晋、宋尚书都官兼主刑狱。历代事具《尚书》中，其官例在《吏部郎中》注。後周则曰司厉。隋初为都官侍郎，掌簿录、配役、官私奴婢、良贱诉竞、俘囚等事。炀帝除“侍”字，置员外二人。武德三年加“中”字，减一人。龙朔二年，改为司仆大夫，咸亨元年复旧。掌簿敛、配役、官奴婢簿籍、良贱及部曲、客女、俘囚之事），
    员外郎一人（《周官》曰司厉下士，盖并今任也，後周依焉。隋改置与户部同）。
    比部郎中一人（魏尚书有比部曹，晋因之。宋时比部主法制。齐、梁、陈皆有比部曹，後魏亦然。北齐掌诏书、律令、句检等事。後周曰计部中大夫，盖其任也。隋初为比部侍郎，炀帝除“侍”字。武德中，加“中”字。龙朔二年，改为司计大夫，咸亨元年复旧。天宝十一载，又改比部为司计，至德初复旧。掌内外诸司公廨，及公私债负、徒役公程、赃物帐，及句用度物）。
  </div>
  <div class="pagination">
   <a href="文献通考_page55.html">
    上一页
   </a>
   <span>
    ...
   </span>
   <a href="文献通考_page51.html">
    51
   </a>
   <a href="文献通考_page52.html">
    52
   </a>
   <a href="文献通考_page53.html">
    53
   </a>
   <a href="文献通考_page54.html">
    54
   </a>
   <a href="文献通考_page55.html">
    55
   </a>
   <span class="current-page">
    56
   </span>
   <a href="文献通考_page57.html">
    57
   </a>
   <a href="文献通考_page58.html">
    58
   </a>
   <a href="文献通考_page59.html">
    59
   </a>
   <a href="文献通考_page60.html">
    60
   </a>
   <a href="文献通考_page61.html">
    61
   </a>
   <span>
    ...
   </span>
   <a href="文献通考_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
