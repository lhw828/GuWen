<!DOCTYPE html>
<html>
<head>
    <meta charset="UTF-8">
    <title>续通志 - 第 1101 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1101 页/共 1359 页</h1>
    <div class="content">　　多尔济巴勒
　　阿噜图
　　弩都尔噶
　　伯勒齐尔布哈
　　太平
　　特穆尔达实
　　达实特穆尔

　　△柰曼台

　　柰曼台穆呼哩五世孙曾祖博啰祖阿尔济苏追封莒王谥忠惠父和斯和哩嗣国王追封蓟王柰曼台挚静有威大德五年奉命征海都 
都勒干以功授宣徽院使七年拜岭北行省右丞旧制募民粮以饷边是岁用事者杀其数民进退失措柰曼民请于朝悉受所输为下年之战 
民感其德至治二年改甘肃行省平章政事甘肃岁籴粮于兰州挽运隔二千余里柰曼台改从捷近岁省费六十万缗天历二年迁陕西行省 
平章政事关中大饥诏募民入粟子爵四方富民应命输粟积关下初河南饥告籴关中关中民遏其籴至是关吏乃河南人修宿怨拒粟使不 
得入柰曼台杖关吏而入其粟京北民掠人而食则命健卒分捕其患乃巳时入关粟虽多而贫民乏钞以籴乃取官库未毁昏钞给民用俟官 
给振饥钞如数易之先时民或就食他所多毁墙屋以往柰曼台谕使勿毁明年还皆得按堵如初拜西行台御史大夫命送太宗皇帝旧铸皇 
兄之宝于其后嗣扬珠济达柰曼台威望素严至其境礼貌益尊至顺元年选上都留守进知岭北行枢密院事封宣宁郡王寻奉命出镇北边 
锡子尤重后至元三年 【多尔济传作后至元四年事】 诏袭国王六年拜岭北行省左丞相至正二年迁辽阳行省左丞相以年踰六十上 
疏辞职归八年卒于家追封鲁王谥忠穆子二长额森布哈中书左丞次鸿和尔布哈

　　△多尔济

　　多尔济穆呼哩六世孙托克托子也多尔济生一岁而孤稍长备宿卫事母至孝喜读书于古君臣行事忠君爱民之道多所究心至治二 
年授集贤学士时年未及冠一时耆宿皆器重之天历元年多罗台国王自上都领兵至古北口与大都兵迎敌文宗杀之二年以多尔济袭国 
王位顺帝至元四年多罗台弟柰曼台恃太师巴延势谓国王位乃其所当袭愬于朝巴延妻欲得多尔济大珠环多尔济无以应则慨然曰王 
位我祖宗所传不宜从人求买我纵不得为亦我宗族人耳于是柰曼台以赂得为国王而除多尔济辽阳行省左丞相六年迁河南行省左丞 
相先是河南范孟为乱连系者千百计多尔济知其冤欲直之而平章政事纳琳执不从己而纳琳还言于朝以谓多尔济心徇汉人多尔济亦 
不恤也至正四年迁江浙行省左丞相杭城荐经灾毁伯勒齐尔布哈先为相庶务宽纾多尔济咸仍其旧民心翕然汀州寇窃发遣将士招捕 
之威信所及数月即平居二年方面晏然杭民请廷生祠如前丞相故事多尔济辞弗许七年召拜御史大史拜中书左丞相升右丞相监修国 
史而太平为左丞相时朝廷无事稽古礼文之事有坠必举请赐经筵讲官坐以崇圣学选清望官专典陈言以求治道核守令汰僧尼举隐逸 
一时称盛九年罢丞相位复为国王之国辽阳十四年诏托克托总兵南讨中书参议袭伯璲建言宜分遣宗王及异姓王俱出军吴王托尔齐 
厚赂伯璲获免多尔济曰吾国家世臣天下有事此正效力之秋也即领兵出淮南听托克托节制托克托遣使攻六合拔之既而诏削托克托 
官爵罢其兵权多尔济乃以本部兵守扬州十五年卒于军多尔济为相务存大体而一时政权颇出于太平趋附者众多尔济处之凝然不与 
较然太平亦能推让尽礼中外皆号为贤相云二子都哩木特穆尔翰林学士纳木喀实哩袭国王

　　△多尔济巴勒

　　多尔济巴勒字惟中穆呼哩七世孙 【按穆呼哩传穆呼哩次子苏肯彻尔生纳颜纳颜生硕迪为多尔济巴勒之祖则是五世孙也本 
传误】 祖硕迪父伯勒格特穆尔多尔济巴勒甫晬而孤育于从祖母拜珠从父也请于仁宗隆玺书护其家稍长好读书十四年见文宗适将 
幸上都亲阅御衣命录于簿左右无能书汉字者多尔济巴勒引笔书之文宗喜曰世臣之家乃能知学岂易得哉命为尚衣奉御寻授工部郎 
中元统元年擢监察御史首上疏请亲祀宗庙赦命不宜数又陈时政五事时日月薄蚀烈风暴作河北山东旱蝗为灾及复条陈九事上之先 
是教坊官位在百官后御史大夫萨题传旨传入正班多尔济巴勒执不可又西僧为佛事内廷醉酒失火多尔济巴勒劾其不守戒律延烧宫 
殿萨题传旨免其罪多尔济巴勒又执不可一日间传旨者八乃已丞相巴延御史大夫腾吉斯二家家奴怙势为民害多尔济巴勒捕致于法 
民大悦腾吉斯怒多尔济巴勒曰我知奉法而巳它不知也腾吉斯从子茂穆苏为钦察亲军指挥使恣横不法多尔济巴勒劾奏之茂穆苏集 
无赖子欲加害会腾吉斯被诛乃罢累迁侍书学士同知经筵事是时年甫弱冠又世家子乃独以经术侍帝左右世以为盛事至正元年除翰 
林学士仍知经筵事时喀喇库库以翰林学士承旨亦在经筵敷陈经义多尔济巴勒为之翻译曲尽其意多所启沃俄迁大宗正府伊克扎尔 
古齐听讼之际引谕律令曲当事情宗王有杀其大母者多尔济巴勒必欲正其罪时相难之出为淮东廉访使迁江南行台治书侍御史未行 
又迁江西行省左丞以疾不赴北还养疾黄厓山中起为资正院使五年拜中书参知政事同知经筵事时有以善音乐得幸者有旨用为崇文 
监丞多尔济巴勒曰用幸人居清选臣恐后世议陛下帝悦升右丞寻拜御史中丞监察御史劾奏伯勒齐尔布哈章甫上黜御史大夫额琳沁 
巴勒为江浙行省平章政事 【伯勒齐尔布哈传作江浙左丞相】 多尔济巴勒曰若此则台纲安在乃再上章劾奏并留大夫不允台臣皆 
上印绶辞职帝谕多尔济巴勒曰汝其毋辞对曰宪纲隳矣臣安得独留帝为之出涕多尔济巴勒即杜门谢宾客寻出为辽阳行省平章政事 
至官询民所苦知贵室僮奴公府隶卒强买民物仅酬半直又其俗编柳为斗大小不一贾侩得以高下其手民病之即饬有司厉防禁齐称量 
诸物乃毕集而价自平又存恤孤老平准钱法清铨选汰胥吏慎句稽兴废坠巨细毕举苟有罪虽勋旧不贷王邸百司闻风悚惧召为太常礼 
仪院使会盗起河南帝忧之拜中书平章政事首言治国之道纲常为重前西台御史张桓仗节死义不污于寇宜旌之以劝来者又言宜守荆 
襄湖广以绝后患又数论祖宗之用兵匪专于杀人盖必有其道焉其言颇迕丞相托克托意时托克托倚信左司郎中汝中柏员外郎拜特穆 
尔两人因擅权用事而多尔济巴勒正色立朝无所附丽适陕州围急因出为陕西行台御史大夫至中途闻商州陷即轻骑兼程至奉元而贼 
巳至鸿门即就署奉命与行省平章托多便宜同讨贼遂督诸军复商州乃修筑奉元城募民为兵出库所藏银为大钱射中的者赏之由是人 
皆为精兵金商义兵甚精锐列其功以闻赐敕褎奖由是国家获其用时御史大夫额森特穆尔师败于河南西台御史蒙果勒哈雅范文等其 
劾奏之多尔济巴勒当署字顾左右曰吾其为平章湖广矣未几命下果然额森特穆尔托克托之弟章既上托克托怒故左迁多尔济巴勒而 
御史十二人皆见黜关中人遮道泣留多尔济巴勒慰遣之不听乃从间道出至重庆闻江陵陷或以道梗请少留不从既至律诸军以法而授 
纳粟者以官人心翕然汝中柏拜特穆尔言于丞相曰不杀多尔济巴勒则丞相终不安乃命专给军食时官廪所储无几即延州民有粟者谕 
劝贷粟民无不从又遣官籴粟河南四川之境民闻其名争输粟以助饷右丞巴延布哈方总兵承顺风旨较侵辱之多尔济巴勒不为动官军 
会复武昌至蕲黄巴延布哈百计徽索无不给之犹欲言其供需失期达尔罕军师王布哈奋言曰平章国之贵臣今坐不重茵食无珍味百需 
立办犹欲诬之是无人心也托克托遣国子助教谔勒哲至军风使害之谔勒哲至则反加敬礼语人曰平章勋旧之家国之祥瑞吾苟伤之则 
人将不食吾余矣多尔济巴勒素有风疾军中感雾露所患日剧遂卒于黄州多尔济巴勒以扶持名教为己任荐拔人才留心经术凡伊洛诸 
儒之书未尝去手喜为五言诗于字画尤精其在经筵开陈大义间采前贤遣言次为书四卷一曰学本二曰君道三曰臣职四曰国政明道厚 
伦制行稽古游艺五者学本之目也敬天爱民知人纳谏治内五者君道之目也宰辅台察守令将帅■〈执上目下〉御五者臣职之目也兴 
学训农理财审刑议兵五者国政之目也帝览而善之赐名治原通训藏于宣文阁二字特古斯特穆尔都沁特穆尔

　　△阿噜图

　　阿噜图博尔济四世孙父穆呼哩阿噜图由经正监袭职为集赛官掌环卫遂拜翰林学士承旨迁知枢密院事至元三年袭封广平王至 
正四年托克托辞相以阿噜图荐诏拜中书右丞相监修国史而伯勒齐尔布哈为左丞相从驾行幸每同车出入一时以二相协和为喜时诏 
修辽金宋三史阿噜图为总裁五年三史成以其书进帝曰朕与卿等皆当取前代善恶为勉阿噜图顿首舞蹈而出一日与僚佐议除刑部尚 
书宰执有所举或以其人柔软阿噜图曰庙堂选僧子耶不枉人不坏法即是好刑官何必求强壮人左右无以答其知大体类如此先是伯勒 
齐尔布哈尝与谋挤害托克托阿噜图不从六年伯勒齐尔布哈乃讽监察御史劾奏阿噜图不宜居相位阿噜图即避出城其姻党皆为不平 
请曰丞相何不见帝自陈阿噜图曰我岂以丞相为难得耶但帝命我不敢辞今御史劾我我宜即云尔等无复言阿噜图既罢去明年伯勒齐 
尔布哈遂为右丞相不久亦去十一年阿噜图复起为太傅 【三公表作太保】 出守和琳边卒

　　△弩都尔噶

　　弩都尔噶博尔济四世孙也早岁备卫累迁同知枢密院事既而废处于家顺帝至元五年奉使宣抚达勒达之地整理有司不法事三十 
余条由是朝廷知其才升之岭北行枢密院事至正十五年召拜中书平章政事迁知枢密院事十七年以太尉总山东诸军守镇东昌路击退 
田丰兵十八年田丰复陷济宁进逼东昌弩都尔噶以乏粮弃城退屯柏乡东昌遂陷还京师拜中书添设左丞相与太平同居相位弩都尔噶 
有识量处事平允浙西张士诚既降弩都尔噶处置江南诸事咸得其宜士诚大服兴和路富民调戏子妇系狱行赂刑官久不决弩都尔噶除 
邢部侍郎为兴和路达噜噶齐俾决其事富民遂自缢凡授官惟才是选不用私人众称其有大臣体己而遽罢相迁知枢密院事尝卧病谓所 
知曰太平真宰相才也我疾固不起而太平亦不能久于位此可叹也朝官至门候疾者皆谢遣之二十年卒

　　△伯勒齐尔布哈

　　伯勒齐尔布哈字大用扬珠济达氏曾祖穆齐特以千户从宪宗南征有功父阿固台事成宗为丞相被诛后赠和宁忠献王伯勒齐尔布 
哈早孤八岁以兴圣太后及武宗命侍明宗于藩邸寻入国子学为诸生会明宗以周王出镇云南伯勒齐尔布哈从行至大同而还仁宗召入 
宿卫英宗朝命袭八番宣抚司达噜噶齐宣布恩信峒民感悦有累岁不服者至是皆受约束泰定三年特授同知太常礼仪院事益从耆老文 
学之士雍容议论寻拜监察御史累迁吏部尚书至顺元年出为广西两江道宣慰使司都元帅寻除礼部尚书擢侍御史特命领宿卫凡宿卫 
士有从掌领官荐用者往往举其亲昵独伯勒齐尔布哈推择岁久者举之众论翕服至元四年拜御史大夫知经筵事寻迁中书平章至正二 
年拜江浙行省左丞相行至淮东间杭城大火烧官廨民庐几尽即疾驰赴镇下令录被灾者二万三千余户户给钞一锭焚死者亦如之人给 
月米二斗幼稺给其半又请减盐课酒课等税朝廷皆从之在镇二年召还除翰林学士承旨仍掌宿卫四年 【宰相表作至正三年十二月 
】 拜中书左丞相奉使周行沙漠洗冤除弊不可胜计又奏发使谕诸王仗各抚其民毋踰法制于是内外震肃明年岁大饥流民载道令有司 
振之欲还乡者给路粮又录在京贫民日粜以粮七年进右丞相明年御史劾奏伯勒齐尔布哈而徽政院使高龙卜在帝侧为解帝遂不允乃 
出御史大夫额琳沁巴勒为江浙左丞相 【按额琳沁巴勒传云出为江浙行省平章政事迁拜湖广行省左丞相本传误合一官】 中丞以 
</div>
    <div class="pagination">
<a href="续通志_page1100.html">上一页</a><span>...</span><a href="续通志_page1096.html">1096</a><a href="续通志_page1097.html">1097</a><a href="续通志_page1098.html">1098</a><a href="续通志_page1099.html">1099</a><a href="续通志_page1100.html">1100</a><span class="current-page">1101</span><a href="续通志_page1102.html">1102</a><a href="续通志_page1103.html">1103</a><a href="续通志_page1104.html">1104</a><a href="续通志_page1105.html">1105</a><a href="续通志_page1106.html">1106</a><span>...</span><a href="续通志_page1102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
