<!DOCTYPE html>
<html>
<head>
    <meta charset="UTF-8">
    <title>明代律例汇编 - 第 46 页/共 92 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明代律例汇编 - 第 46 页/共 92 页</h1>
    <div class="content">一、照得内外军民之家，多有妇夫亡再嫁，将前夫之女与后夫之子类成婚姻，俗爹翁娘母，习以为常，恬不为怪。查得律内，子与继母则有三年之丧，女与嫁母仍有期年之服，同居继父又有齐衰之制。今乃苟合成婚，则是为子者不母其母，而外母其母，为女者不母其母而姑其母。况同居继父又岂宜以翁称之？以此称呼不明，名分不正，风俗由是而坏，人伦由之而紊，殆夷狄禽兽之不如，深为圣化之累。此与娶同母异父姊妹各以奸论，律意相同。合无特移都察院通行天下，出榜禁约：除已婚配外，今后婚姻之家，务要依律成婚。违者径依娶同母异父姊妹律条科断，离异，改正。如此，庶婚姻以礼，风俗正而人伦明矣。
按：此即胡Ⅲ：34：1所依据案牍之摘要。
嘉靖问刑条例
 (二款)
嘉Ⅲ：34：1	一、凡男女亲属，尊卑相犯重情，或干有律应离异之人，悉遵成宪，俱照亲属已定名分，各从本律科断，不得妄生异议，致罪有出入。其间情犯，稍有可疑，揆于法制，似为太重，或于大分不甚有碍者，听各该原问衙门，临时斟酌拟奏。(万Ⅲ：34：1)
嘉Ⅲ：34：2	一、凡前夫子女与后夫子女苟合成婚者，以娶同母异父姊妹律条科断。(万Ⅲ：34：2)

万Ⅲ：34：1	万历问刑条例
(二款，同嘉靖例)
万Ⅲ：34：1	
按：嘉Ⅲ：34：1「斟酌拟奏」，会典拟作议，舒化「大明律附例」仍作拟。顺治例此二款与「大明律附例」同，惟「斟酌」改为「勘酌」。
Ⅲ：35	娶亲属妻妾
凡娶同宗无服之亲，及无服亲之妻者，各杖一百。若娶缌麻亲之妻，及舅甥妻，各杖六十，徒一年。小功以上，各以奸论。其曾被出，及已改嫁，而娶为妻妾者，各杖八十○若收父祖妾，及伯叔母者，各斩。若兄亡收嫂，弟亡收弟妇者，各绞○妾各减二等○若娶同宗缌麻以上姑侄姊妹者，亦各以奸论○并离异。

Ⅲ：36	娶部民妇女为妻妾
凡府州县亲民官，任内娶部民妇女为妻妾者，杖八十。若监临官娶为事人妻妾，及女，为妻妾者，杖一百。女家并同罪。妻妾仍两离之。女给亲，财礼入官。强娶者，各加二等。女家不坐，不追财礼。若为子孙弟侄家人娶者，罪亦如之。男女不坐。
新例补遗
 (一款，大明律疏附例)
一、嘉靖十六年九月刑部题准：凡军职有娶活人之妻者，比照和娶乐人事例，调卫带俸差操。
按：大明律疏附例于「新例补遗」仅汇刊于书末，未分系律某条之下。此条今暂系于此。嘉靖二十七年刊本「嘉靖新例」此款附于「出妻」条。
Ⅲ：37	娶逃走妇女
凡娶犯罪逃走妇女为妻妾，知情者，与同罪。至死者，减一等，离异。不知者不坐。若无夫，会赦免罪者，不离。

Ⅲ：38	强占良家妻女
凡豪势之人，强夺良家妻女，奸占为妻妾者，绞。妇女给亲。配与子孙弟侄家人者，罪亦如之。男女不坐。
胡琼集解附例
 (一款)
胡Ⅲ：38：1	一、强夺良人妻女，得财卖与他人为妻妾者，比依强夺良家妻女为妻妾，绞罪，上请。
按：此即嘉Ⅲ：38：1所本。嘉靖池阳刊本「大明律例附解」本条引「读法附考增例」，「他人」误作「淫人」。
嘉靖问刑条例
 (一款)
嘉Ⅲ：38：1	一、凡强夺良人妻女，卖与他人为妻妾者，比照强夺良家妻女，奸占为妻妾，绞罪，奏请定夺。
万历问刑条例
 (一款)
万Ⅲ：38：1
一、凡强夺良人妻女卖与他人为妻妾，及投献王府，并勋戚势豪之家者，俱比照强夺良家妻女，奸占为妻妾，绞罪，奏请定夺。
按：笺释云：「旧例(嘉Ⅲ：38：1)无投献一节，查得嘉靖三十五年有犯者，刑部比拟前律，今增。」
顺治例与万历例同。
Ⅲ：39	娶乐人为妻妾
凡官吏娶乐人为妻妾者，杖六十，并离异。若官员子孙娶者，罪亦如之。附过，候荫袭之日，降一等，于边远叙用。其在洪武元年已前娶者，勿论。

Ⅲ：40	僧道娶妻
凡僧道娶妻妾者，杖八十，还俗。女家同罪，离异。寺观住持知情，与同罪。不知者不坐○若僧道假托亲属，或僮仆为名求娶，而僧道自占者，以奸论。

Ⅲ：41	良贱为婚姻
凡家长与奴娶良人为妻者，杖八十。女家减一等。不知者不坐。其奴自娶者，罪亦如之。家长知情者，减二等。因而入籍为婢者，杖一百。若妄以奴婢为良人，而与良人为夫妻者，杖九十。各离异，改正。

Ⅲ：42	蒙古色目人婚姻
凡蒙古色目人，听与中国人为婚姻。【务要两相情愿。】不许本类自相嫁娶。违者杖八十。男女入官为奴。其中国人，不愿与回回钦察为婚姻者，听从本类自相嫁娶，不在禁限。
新例补遗
 (一款，大明律疏附例)
一、嘉靖九年三月刑部题奉钦依：各抚按衙门，凡有土夷去处，务要严加禁约，仍出榜张挂晓谕：今后敢有不分夷夏，仍前为婚者，军官降级调卫，民发附近，旗军改边卫，各充军。男女离异。中间果有起衅贻患重情，不分官军土民，悉照见行事例，问发边卫，永远充军。
按：此款亦见嘉靖二十七年刊本「嘉靖新例」。
Ⅲ：43	出妻
凡妻无应出，及义绝之状，而出之者，杖八十。虽犯七出，有三不去而出之者，减二等。追还完娶○若犯义绝，应离而不离者，亦杖八十。若夫妻不相和谐而两愿离者，不坐○若妻背夫在逃者，杖一百。从夫嫁卖。因而改嫁者，绞。其因夫逃亡，三年之内，不告官司而逃去者，杖八十。擅改嫁者，杖一百。妾各减二等○若婢背家长在逃者，杖八十。【奴逃者罪亦同。】因而改嫁者，杖一百。给还家长○窝主及知情娶者，各与同罪。至死者，减一等。不知者俱不坐○若由期亲以上尊长主婚改嫁者，罪坐主婚。妻妾止得在逃之罪。余亲主婚者。【余亲谓期亲卑幼，及大功以下尊长卑幼主婚改嫁者。】事由主婚，主婚为首，男女为从。事由男女，男女为首，主婚为从。至死者，主婚人并减一等。
　	出妻条顺治律有条例一款：
凡妻犯七出之状，有三不去之理，不得辄绝。犯奸者不在此限。
七出：无子；淫泆；不事舅姑；多言；盗窃；妬忌；恶疾。
三不去：与更三年丧，前贫贱，后富贵；有所娶，无所归。
五年无过不娶，及夫逃亡三年不还者，并听经官，告给执照，别行改嫁，亦不追财礼。
按：顺治例此款系据「笺释」所引「大明令」订定。大明令无「五年无过不娶」六字。

Ⅲ：44	嫁娶违律主婚媒人罪
凡嫁娶违律，若由祖父母、父母、伯叔父母、姑兄姊，及外祖父母主婚者，独坐主婚。余亲主婚者【余亲。谓期亲卑幼，及大功以下尊长卑幼主婚者。】事由主婚，主婚为首，男女为从。事由男女，男女为首，主婚为从。至死者，主婚人并减一等○其男女被主婚人威逼，事不由己，若男年二十岁以下，及在室之女，亦独坐主婚，男女俱不坐○未成婚者，各减已成婚罪五等○若媒人知情者，各减犯人罪一等，不知者不坐○其违律为婚，各条称离异改正者，虽会赦，犹离异改正。离异者，妇女并归宗○财礼，若娶者知情，则追入官。不知者，则追还主。

明代律例汇编卷七 户律四　仓库
Ⅲ：45	钞法
凡印造宝钞，与洪武大中通宝，及历代铜钱，相兼行使。其民间买卖诸物，及茶盐商税诸色课程，并听收受。违者杖一百○若诸人将宝钞赴仓场库务，折纳诸色课程，中买盐货，及各衙门起解赃罚，须要于钞背用使姓名私记，以凭稽考。若有不行用心辨验，收受伪钞，及挑剜描辏钞贯在内者，经手之人杖一百，倍追所纳钞贯，【谓误收伪钞，并挑剜描辏钞一贯，倍追宝钞二(会典作一)贯。】伪挑钞贯烧毁。其民间关市交易，亦许用使私记。若有不行仔细辨验，误相行使者，杖一百，倍追钞贯。止问见使之人。若知情行使者，并依本律。
弘治问刑条例
 (二款)
弘Ⅲ：45：1	一、在京在外税课司局批验茶引所，但系一应税纳钱钞去处，省令客商人等自纳。若权豪无藉之徒，结党把持，拦截生事，及将烂钞低钱搪塞，搅扰商税者，问罪，枷号三个月发落。(弘87；嘉Ⅲ：74：1)
弘Ⅲ：45：2	一、在外衙门官员，通同势要，卖纳户口等项课钞者，问罪。卖钞之人发边卫充军，钞贯入官。官员纵无赃私，奏请降用。(弘88；嘉Ⅲ：45：1；万Ⅲ：45：1)

胡Ⅲ：45：1	胡琼集解附例
(一款，同弘Ⅲ：45：2)
嘉靖新例
 (一款，嘉靖二十七年刊本)
一、嘉靖捌年玖月户部题准：各该钞关委官主事，将经过军民船只应纳钱钞数目，自嘉靖捌年拾月初壹日为始，照例每钞壹贯折银叁厘，每钱柒文折银壹分，发各附近府州县库收贮，依期解部。
嘉Ⅲ：45：1	嘉靖问刑条例
(一款，同弘Ⅲ：45：2)
万Ⅲ：45：1	万历问刑条例
(一款，同弘Ⅲ：45：2；嘉Ⅲ：45：1)
按：笺释漏言万历例此款照旧例。
顺治律无「钞法」一条，故亦无此款条例。

Ⅲ：46	钱法
凡钱法，设立宝源等局，鼓铸洪武通宝铜钱，与大中通宝，及历代铜钱，相兼行使。折二，当三，当五，当十，依数准算。民间金银米麦布帛诸物价钱，并依时值，听从民便。若阻滞不即行使者，杖六十○其军民之家，除镜子、军器，及寺观庵院钟磬铙钹外，其余应有废铜，并听赴官中卖，每斤给价铜钱一百五十文。若私相买卖，及收匿在家，不赴官中卖者、各笞四十。
嘉靖新例
 (一款，嘉靖二十七年刊本)
一、嘉靖捌年户部题准：今后街市行使，俱要用好钱。每柒拾文准银壹钱。仍将本朝制钱，与旧钱随便行使。各处钞关户口食盐门摊商税等项，都要收受旧好钱及制钱。内府该库不许将私钱破钱混收，难以支放，其间若有制钱阻勒不肯行使者，缉事衙门该管地方拏问，枷号示众。都察院还出榜晓谕，通行遵守。
备考
 (一款，刑书据会)
湖广布政司议得：今后放支钱粮，搭配支放。扣除还库，收受钱粮，亦必兼收。不许河右等处私铸伪钱时卖，以坏钱法。私铸转卖，知情行使，并房主邻右各治以罪，伪钱入官。
Ⅲ：47	收粮违限
凡收夏税，于五月十五日开会，七月终齐足。秋粮，十月初一日开仓，十二月终齐足。如早收支处，预先收受者，不拘此律。若夏税违限至八月终，秋粮违限至次年正月终不足者，其提调部粮官、吏典、分催里长、欠粮人户，各以十分为率。一分不足者，杖六十。每一分，加一等，罪止杖一百。受财者，计赃以枉法从重论。若违限一年之上不足者，人户里长，杖一百，迁徙。提调部粮官、吏典，处绞。
附录旧例
 (一款，嘉靖池阳刊本大明律例附解)
成化三年八月初七日例：一、各处税粮延至次年二月不完，里甲人户枷号杖。并六月不完，州县管粮提调首领官吏同该府管粮官住俸，州县管粮官枷项催征，该吏取问。次年终不完者，布政司管粮首领官、各府正佐首领官，一体住俸，完日关支，该吏取问。延至二年不完者，布政司掌印分巡分守取报督纳，巡守管粮官每年一次将分管地方督催过已未完数目，开报巡抚巡按。如有阘茸不能催办，听巡抚巡按黜退。
弘治问刑条例
 (一款)
</div>
    <div class="pagination">
<a href="明代律例汇编_page45.html">上一页</a><span>...</span><a href="明代律例汇编_page41.html">41</a><a href="明代律例汇编_page42.html">42</a><a href="明代律例汇编_page43.html">43</a><a href="明代律例汇编_page44.html">44</a><a href="明代律例汇编_page45.html">45</a><span class="current-page">46</span><a href="明代律例汇编_page47.html">47</a><a href="明代律例汇编_page48.html">48</a><a href="明代律例汇编_page49.html">49</a><a href="明代律例汇编_page50.html">50</a><a href="明代律例汇编_page51.html">51</a><span>...</span><a href="明代律例汇编_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
