<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 29 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 29 页/共 455 页</h1>
    <div class="content">　　愍帝崇祯二年命闗税毎两増一钱
　　【臣】防谨按春明梦余録载户部议榷额疏南北闗有旧额有新增北新闗原额四万天启元年増二万五年増二万共八万两浒墅闗原额四万五千天启二年増二万二千五百五年増二万共八万七千五百两九江闗原额二万五千有竒天启元年増一万二千五百有竒五年増二万共五万七千五百余两两淮钞闗原额二万二千天启元年増七千六百有奇五年増一万五千共四万四千六百两扬州闗原额一万三千天启元年増二千六百五年増一万共二万五千六百两淮临清闗原额银八万三千八百河西务原额四万六千并无加増因觧不足额临清减二万两河西务减一万四千两崇文门原额六万八千九百二十九两天启五年増二万共八万八千九百二十九两此旧额与新増之数也天启六年以助工税差照正额每两加羡余银一钱大工竣改为助饷每两止増羡余五分至是量増五分为一钱合计八闗共増银五万余两明季闗钞之数大畧备矣
　　三年命闗钞每两复増二钱惟临清仅半崇文门河西务俱如旧
　　时户部尚书毕自严议増南京宣课司税额一万为三万南京户部尚书郑三俊以宣课所收落地税无防请税芜湖以当増数自严遂议税芜湖三万两而宣课司仍増一万三俊悔疏争不能已
　　九年复议増税课欵项
　　至十三年増闗税二十万两
　　日知録曰单穆公有言絶民用以实王府犹塞川源而为潢污也自古以来有民穷财尽而人主独拥多藏于上者乎此无他不知财为上下通共之财而以为一家之物也诗曰不吊昊天不宜空我师有子曰百姓不足君孰与足管子曰与天下同利者天下持之擅天下之利者天下谋之呜呼崇祯末年之事可以为永鉴也已
　　十六年七月尚书倪元璐奏门税积
　　时元璐察崇文门税事有商人汤茂防诉主事朱从义苛罚情因讯书吏及铺商十余人俱言每失报一纱一裙通罚全单而又倍之至余数百者因奏凡一单所开货物多至二三千件数十商之所共也以一货失报而重罚数千件已报不漏之税以一人犯令而徧罚数十家同单无罪之人奸贪如此百姓安得不穷天下安得不乱又言见南中闗署有书刋碑漏货一件通没一船货物之半入官葢天下之为闗者皆崇文门矣乞严诏饬行使商贾常通道路无怨富强之事犹可为也
　　钦定续文献通考卷十八
<史部,政书类,通制之属,钦定续文献通考>
　　钦定四库全书
　　钦定续文献通考巻十九
　　征考
　　盐鐡
　　宋宁宗嘉定二年诏淮东贴输盐钱免二分交子止用银防中半
　　三年又诏停钞引之家增长旧钞价直袋卖官防百贯以上自今令到日盐钞官钱袋增収防子二十贯三务朱印于钞面作某年某月新钞俟通卖及一百万袋即免增収其日前已未支盐钞并为旧钞期以一年持赴仓塲支盐袋贴输官防一十贯出限更不行用
　　宋史汪纲传曰淮东煮盐之利本居天下半嵗久滋盐本日侵帑储空竭负两总司五十余万亭户二十八万借拨于朝廷五十万又防饷所复盐钞旧制弗许商人预供贴钞钱盐司坐是窘不能支纲提举淮东常平抉擿隐伏凡虚额无实诡为出内飞走移易事制曲防课乃更羡既尽偿所负又赢金三十万缗为桩办库以备盐本之阙添置新灶五十所诸场悉视乾道旧额三百九十万石通二千三百万缗课官吏之殿最纲约已率下辞台郡之互餽独増塲官奉以养其廉
　　三年十一月遣官徃两浙路与提举官议収浮盐六年令福建转运司将下四州军凡二十文产以下合输盐五斤之家尽免其折戸产钱仅及二十文者不输盐钱
　　初福建上四州建劔汀邵行官卖盐法下四州福泉漳化行产盐法濒海诸处计产输钱官给之盐以供食其后遂为常赋而民不复请盐至是臣僚极言其始减免之明年四月又蠲沿海诸州贫民纳盐儒林传曰蔡防学进福建路安抚使政主寛大惟恐伤民福建下州例抑民买盐以戸产髙下均卖者曰产盐以交易契纸钱科敷者曰浮盐皆出常赋外乆之遂为定赋防学力请蠲之
　　【臣】等谨按浮盐之见于史者名同而实异如福建之浮盐乃以别于产盐而名之非如江淮亭戸正盐之外又有锅戸之浮盐也
　　七年十一月罢四川制置大使司所开盐井
　　先是孝宗淳熙六年四川制置胡元质总领程价言推排四路盐井二千三百七十五四百五除井一千一百七十四塲一百五十依旧额煎输其自呈或纠决増额者井一百二十五塲一十四并今渲淘旧井亦愿入籍者四百七十九其无盐之井即与刬除不敷而抱输者即与量减共减钱引四十万九千八百八十八道而増収钱引十二万七千三百四十九道庻井戸免困重额四月蠲四川盐课十万缗十月再蠲课十七万余缗七年元质又言盐井推排所以增有余补不足有司务求赢余盈者过取涸者畧减尽出私心今后凡遇推排以增补亏不得逾已减之数光宗绍熙元年十一月潼川转运判官王溉撙节漕计代输井戸重额钱十六万缗诏奬之三年吏部尚书赵汝愚言绍兴间赵开所议盐法诸井皆不立额惟禁私卖而诸州县镇皆置合同塲以招商贩其盐之斤重逺近皆平准之使彼此均一而无相倾夺贵贱以时而为之翕张今其法尽废宜下四川总所视旧法施行四年十二月复四川盐合同塲旧法五年戸部言潼川府盐酒为蜀重害盐既収其土产钱给卖官引又从而征之矧州县额外收税如卖酒钱到岸钱塌地钱之类皆是剏増于是申禁成都潼川利路诸司至是年诏四川盐井专总所既而宣抚使安丙言防秋借此以助军兴乃复夺之
　　【臣】等谨按宋时蜀之盐井最多而其害尤甚于酒山谷之民相地凿井深五六七十丈幸得盐泉募工以石甃砌以牛革为数十人牵大绳汲取之至午则泉脉渐竭乃缒人于绳令下以手汲取投之于然后引绳而上得泉水入灶以柴茅煎煮乃得成盐又有小井谓之卓筒大不过数寸深亦数十丈以竹筒设机抽泉尽日之力所得无几又有凿地不得盐泉或得泉而味淡薄数斛之泉不能得斤两之盐又或开凿既乆井老泉枯旧额犹在无由蠲减或大井损壊无力修葺数十年间空抱重课或井筒剥落土石堙塞弥旬累月计不得取或夏秋涨潦淡水入井不可烧煎或贫乏无力柴茅不继虚失泉利或假贷资财以为盐本费多利少官课未偿私债已重如此之类不可胜计其详具见于胡元质所奏云
　　十七年八月罢通州天赐盐塲
　　理宗寳庆二年减盐商税
　　监察御史赵至道言产盐固借于盐户鬻盐实頼于盐商故盐戸所当存恤盐商亦当优润庆元之初嵗为钱九百九十万八千有竒寳庆元年止七百四十九万九千有竒乃知盐课之亏实因盐商之无所赢利为今之计莫若寛商旅减征税庶几庆元盐课之盛复见于今日矣从之
　　命福建运盐尽归漕司
　　监察御史梁成大言福建州县半系濒海产盐之地利权専属漕臣乃其职也盐产于福州兴化而运于建劔汀邵四郡二十二县之民食焉福建提举司主常平茶事而盐不预漕司与认净镪以助用近来越职营利多取纲运分委属县县邑既为漕司措办课盐今又増提举司之额势必尽敷于民殆甚于青苖之害望将运盐尽归漕司提举不得越职庻事权归一民瘼苏矣从之
　　绍定元年罢上虞余姚海涂地剏立盐灶
　　从侍御史李知孝言也
　　二年八月勅二广及福建毋以敷盐扰民
　　先是孝宗淳熙六年九月诏二广福建卖盐毋擅増旧额十六年正月经畧应孟明言广中自行钞法五六年间州县率以钞抑售于民其害有甚于官般者诏孟明与提举从长措置经久便利毋致再有科抑之至是又从监察御史留元英奏二广列郡及福建上四州惟盐是利守令尅剥于常赋之外借戸口以敷盐民被其扰近者汀冦亦基于此乞饬二广福建漕司严察州县痛革前弊仍令宪司歳行戸部许人陈诉从之
　　端平二年诏淮浙提举司茶盐司各増置主管文字一员
　　都省言淮浙歳额盐九十七万四千余袋近二三年积亏一百余万袋民食贵盐公私俱病乃命三路提举茶盐司各置主管文字一员专以兴复盐额収买防盐为务歳终尚书省课其殿最
　　【臣】等谨按食货志载寳祐五年侍御史朱熠奏端平初分置十局収买浮盐盖即是年収买防盐増置主管文字事也王圻续考又载嘉熙二年四月都省言国计军需多仰盐课乾道以来嵗额六十五万有竒自钞法变而请买稀少亭戸失业乞饬江淮诸屯毋许私买浮盐令提举司复亭塲委官属依直収买则利归公上令覈实以闻从之是则端平设局不数年间多私买者故复申饬之耳
　　淳祐五年申严私贩苛征之禁
　　日知录曰行盐地分有逺近之不同逺于官而近于私则民不得不买私盐既买私盐则兴贩之徒必兴于是乎盗贼多而刑狱滋矣宋时防汀盗贩所至刼掠元末张士诚以盐徒而盗据吴防其小小兴贩虽太平之世未尝絶也余少居昆山常熟之间为两浙行盐地而民间多贩淮盐自通州渡江其色青黒视官盐为善及游大同所食皆畨盐坚致精好此地利之便非国法所能禁也明知其不能禁而设为廵捕之格课以私盐之获毎季若干为一定之额此掩耳盗铃之政也
　　【臣】等谨按宋时盗贩射利莫甚于防汀二州之民马端临既详言之矣考宁宗庆元三年夏广东提举徐安国遣人捕私盐于大奚山岛民遂作乱八月知广州钱之望遣兵入山尽杀岛民理宗寳庆元年以广州安抚司水军大为兴贩罢其统领尹椿统辖黄受各降一官宁宗后私贩之事见于纪志者止此若苛征之害则徃徃于列传中见之如宁宗嘉定中髙定子知长宁军长宁地接夷獠公家百需皆仰淯井盐利来者徃徃因以自封殖制置使又入其半定子至争于制置使得蠲重赋孙子秀主管浙东盐事先是诸塲盐百袋附五袋名五厘盐未几提举官以为正数民困甚子秀奏蠲之淳祐九年郑清之兼枢宻使时诸路亏盐执其事者破家以偿清之覈其犯科者追理罣误者悉蠲之全活甚众开庆元年子秀为浙西提举常平先是丁大全以私人为之尽夺亭民盐本钱充献羡之数不足则估籍虚摊一路骚动亭民多流亡子秀还前政盐本钱五十余万贯奏省华亭分司定衡量之非法多取者于是流徙复业度宗咸淳初洪天锡为福建安抚使亭戸买盐至破家殒身者天锡首罢之民作佛事以报葢宋自南渡后偏安一隅经费多仰给盐酒诸利苛征之扰亦势之必然者耳
　　寳祐元年以务塲増额行推赏法
　　都省言行在货务都茶塲上本务塲淳祐十二年収趂到茶盐等钱一万一千八百一十五万六千八百二十三贯有竒比今新额四千万贯増一倍以上合视淳祐九年十年十一年例倍赏之以励其后命依所上推赏至四年五月以行在务塲比新额増九千一百七十三万五千九百一十二贯有奇本务塲并三省戸部大府寺交引库凡通管三务塲执事之人视例推赏后以为常
　　二年六月罢江湾浮盐局
　　淳祐元年臣僚奏南渡立国专仰盐钞绍兴淳熙率享其利嘉定以来二三十年间钞法或行或罢而浮盐之说牢不可破其害有不可胜言者望付有司集议孰为可行孰为可罢天地之藏与官民共之岂不甚盛从之至是乃罢江湾浮盐局至五年殿中侍御史朱熠又言盐之为利溥矣以蜀广浙数路言之皆不及淮盐额之半盖以斥卤弥望可供煎烹芦苇阜繁可备燔燎故环海之湄有亭户有锅戸有正盐有浮盐正塩出于亭户归之公上者也浮盐出于锅户鬻之商贩者也正盐居其四浮盐居其一端平之初朝廷不欲使浮盐之利防归于下于是分置十局収买浮盐以嵗额计之二千七百九十三万斤十数年来钞法屡更公私俱困真扬通防四州六十五万袋之正盐视昔犹不及额尚何暇为浮盐计耶是以贪墨无耻之士大夫知朝廷住买浮盐龙断而笼其利累累灶户列处沙洲日籍铢两之盐以延旦夕之命今商贾既不得私贩朝廷又不与収买则是絶其衣食之源矣为今之计莫若遵端平之旧式収锅户之浮盐所给盐本当过于正盐之价则人皆与官为市却以此盐售于上江所得盐息径输朝廷一则可以絶戎阃争利之风二则可以续锅戸烹煎之利从之
　　四年十二月复申严私贩之禁
　　殿中侍御史朱熠言近者课额顿亏日甚一日姑以真州分司言之见亏二千余万皆由台阃及诸军帅兴贩规利故也于是复申禁之
　　景定元年九月诏福建上四州县盐课有招趂失时月觧拖欠在寳祐五年以前者并与除放其违法计口科抑者监司按劾以闻
　　初福建上四州财赋絶少所恃者惟官卖盐孝宗淳熙十三年四川安抚制置赵汝愚言汀州民贫而官盐抑配视他州尤甚乞以汀州为客钞事下提举应孟明及汀州守臣议孟明言上四州军有去产盐之地甚迩者官不卖盐则私禁不严民食私盐则客钞不售既无翻钞之地则客卖销折所以钞法屡行屡罢四州阔逺犹不可翻钞汀州将何所徃故钞法虽良不可行于汀州惟裁减本州并诸县合输内钱而严科盐之禁庻几汀民有瘳矣下转运司赵彦操等措置彦操等因言汀州六邑长汀清流宁化食福盐上杭连城武平食漳盐惟食盐既异故钞法难通今宜将旧欠盐钱尽与蠲放并减盐价盐价既平私贩自息于是以嵗运二百万四千斤防之总三万九千三十八缗有奇又免其分诸司汀州六邑嵗减于民者三万九千缗有奇减于官者一万缗有奇所补州用又在外焉至是以祀明堂赦复有此诏至三年臣僚又言福建上四州山多田少税赋不足州县上供等钱银官吏宗子官兵支遣悉取办于卖盐转运司虽拘盐纲实不自卖近年剏例自运盐两纲后或嵗运十纲至二十纲与上四州县所运嵗额相彷而纲吏搭帯之数不豫焉州县被其夺发泄不行上供常赋无从赶办不免敷及民户其害有不可胜言者遂命福建转运司视自来盐法毋致违戾上四州依此施行
　　【臣】等谨按宋史袁甫传端平初闽盐旧漕司例运两纲供费后増至十有二纲吏卒并缘为奸且抑州县变卖公私苦之甫为转运判官奏复旧例今观歳运十纲至二十纲等语则尔时所増更多宜为害之滋甚也
　　度宗咸淳四年正月严广盐抑配之禁
　　国子祭酒陈宜中奏曩歳淮盐道梗广盐益出于江湖南北之境司局之卖数余羡朝廷之钞额顿増比年以来越界有禁盐之滞者无所泄钞之増者不复除重以银价倍蓰纲觧廹促盐司无以为防徧追钞户多致抑卖继责诸吏立限倍输食盐之户口不加多日纳之钱银不加少钞戸陨身荡产不足塡偿诸吏剥床及肤肆行抑配分乡置局计口敷盐杂以灰泥减其斤两沿门强委尅日债偿前欠未消后敷踵至不能偿者羣数十恶少席卷其家爨金布衾无遗甚至搜抉煎熬诬以私贩弃抑人家奸为私鬻摊执遍及于温饱科罸不问其是非民不聊生惟各待死昨者台臣尝言计口食盐之害弊端纷如未易顿革乞下监司痛行禁戢从之
　　七年四月免广东提举司盐箩银三万两
　　初孝宗淳熙七年正月减广西诸州歳卖盐数十二年二月遣使访问二广盐法利害十五年诏曰广南在数千里外疾痛难于上闻朕悯之尤切盖盐者民资以食向也官利其赢转而自鬻久为民疾朕为之更令俾通贩而杜官鬻民固以为利矣然利于民者官不便焉必胥动以浮言且朕知恤民而已浮言奚恤矧置盐司守令以为民朕有美意弗广其推顾挠而壊之可乎自今有如此者必寘之法于是命詹仪之知静江府并广东西盐事为一司【纪作十年正月命二广提举盐事官互措置盐事罢广南官鬻盐法十三年三月合广南东西盐事司为一与此小异】其两路卖盐歳以十六万五千箩为额仪之等言两路盐且以十万箩为额俟三数年视其増亏乃増其额所有客钞东西路通货钱与免以便商贩光宗绍元年用呉宗旦之请颇损五州盐直及所卖之数又用刘坦之之请减钞盐一万戸部奏如是则歳失经费六万三千余缗帝不之靳也二年广东复言六万五千箩犹有未售者又命减五十八箩盖恵潮南恩州既自产盐而官复般卖徃徃计口抑售于民故不惜暗损经费十万缗令科抑少减也至是复有此诏【臣】等谨按广东西盐法有二一曰钞商兴贩一曰官自般卖淳五年以季茆奏令官般官卖法常切遵守十年诏广盐复行钞法罢官般官卖十一年广西经畧詹仪之等奏高雷化钦廉五州以歳额十分为率官卖二分余静江郁林宜融栁象昭贺梧藤邕容横贵浔宾十六州皆行官卖以五州近海盐贱不借官卖十六州去海逺非官卖无从得盐也十五年广西提刑赵伯逷又奏行钞之弊诏令相度闻奏是后遂令五州止官卖二分余十六州皆令官卖而令广东歳卖十六万五千箩此南宋广盐之大畧也
　　又按管仲以盐鐡取利而秦汉因之迄于唐宋代仍其制然自唐之末年虽官称盐鐡使其时立法已重在盐五代以后则盐之法置务设官而鐡不复与盐并称矣宋代盐官与茶同使与酒同课不复及鐡自后间有盐鐡并称者辽有上京盐鐡使司元世祖至元二十六年四月以莱芜鐡冶提举司山东盐运司成宗元贞二年九月罢民间盐鐡炉灶明武宗正徳十四年广东鐡税置厰一于省城外即令盐课提举司司之正则专司盐课副则专司鐡课一应事宜廵盐御史总理之其恵潮掲阳及雷琼等行鐡之地但有走税夹帯漏报诸弊俱照盐法事例此皆盐鐡之相连者余多盐自为盐鐡自为鐡无相渉者鐡为五金之一今与金银铜锡俱详坑冶门
　　矾
　　【臣】等谨按南宋矾之法食货志载髙宗建炎三年措置财用黄潜厚奏许商人贩淮南矾入东南诸路听输钱行在而持引据赴塲支矾绍兴十一年以铸钱司韩球言抚州青胆矾斤钱一百二十文土矾斤三十文省铅山塲所产品髙于抚青胆矾斤作一百五十文黄矾斤八十文二十九年所収矾钱一年中数四万一千五百八十五缗为定额其他产矾之所若潭州浏阳之永兴塲韶州之岑水塲皆置塲给引嵗有常输惟漳州之东去海甚迩大山深阻虽有采矾之利而潮梅汀贑四州之奸民聚焉其魁杰者号大洞主小洞主土著与负贩者皆盗贼也嘉定后矾事无可考
　　又按马端临考矾与盐俱参载今考自宋寜宗以后矾事甚略故以歴朝所有各附载于盐事之末
　　辽太宗防同初年置盐院于香河县
　　初太祖以所得汉民数多即八部中分古汉城别为一部治之城在炭山南有盐池之利八部皆取食之及征幽蓟还次于刺泺命取盐给军自后泺中盐益多上下足用至是晋献十六州地而瀛莫在焉始得河间煮海之利置盐院于是燕云迆北暂食沧盐一时产盐之地如渤海镇城海阳丰州阳洛城广济湖等处五京计司各以其地领之其煎取之制嵗出之额不可得而详焉
　　周广顺中胡峤记曰契丹东南为渤海又东辽国其南海曲有鱼盐之利又南至榆闗矣
　　叶隆礼契丹国志曰汉城在炭山东南滦河上乃后魏滑盐县是也太祖用舒噜皇后防使人告诸部曰我有池盐诸部所食然利于食盐而不知盐有主人可乎当来犒我诸部以为然共以牛酒防盐池太祖伏兵其旁酒酣伏发尽杀之并为一国东北诸部皆畏服之
　　辽史地理志曰上京有广济湖盐泺南京析津府其利鱼盐香河县本武清孙村辽于新仓置盐院居民聚集西京丰州本唐丰州地太祖神册五年攻后唐天徳军拔其城复为州有大盐泺
　　圣宗统和四年六月南京留守奏百姓嵗输三司盐鐡钱折绢不如直诏増之
　　金世宗大定二年始许民以米易盐设盐官于大盐泺
　　初辽金故地濵海多产盐上京东北二路食肇州盐率濵路食海盐临潢之地有大盐泺乌库哩实垒部有盐池皆足以食境内之民尝征其税及得中土盐塲倍之设官立法加详然増减不一废置无恒亦随时救而已海陵贞元初蔡松年为戸部尚书始复钞引法设官置库以造钞引钞合盐司簿之符引防司县批缴之数七年一厘革之至是斡罕乱后兵食不足诏河北东路转运副使梁肃措置沿邉兵食肃乃移牒肇州北京广宁盐塲许民以米易盐兵民皆得其利戸部郎中曹望之亦请于大盐泺设官盐聴民以米贸易民成聚落可固邉圉其利无穷从之其其后凡贮米二十余万石及东北路嵗饥頼以济者不可胜数至二十一年八月肃叅知政事言寳坻及旁县多缺食可减盐价増粟价而以粟易盐帝命宰臣议皆谓盐非多食之物若减价易粟恐多而不售以至亏课今歳粮以七十余万石至通州比又以恩献等六州粟百余万石继至足以赈之不烦易也至章宗防和四年六月桓州刺史张炜又乞以盐易米诏尚书省议之
　　金史食货志曰金货之目有十曰酒麴茶醋香矾丹锡鐡而盐为称首
　　三年二月定军私煮盐及盗官盐之法命明安穆昆廵捕
　　十一月诏以银牌给益都濵沧盐使司
　　十一年正月更定果勒盐塲作六品使司以是歳入钱为定额
　　用西京盐判宋俣言也即以俣为使顺圣县令白仲通为副
　　四月以乌库哩实垒民饥罢其盐池税
　　至十三年三月复免之
　　十二年十月诏西北路招讨司明安所辖贫民及富人奴婢皆给食盐
　　时以宰臣言去盐泺逺者所得不偿道里之费乃命计口给直富人奴婢二十口止
　　十三年二月并永盐为寳坻使司罢平泺盐钱三月大盐泺设监税官
　　又沧州有旧废海阜盐塲是月州人李格请复置诏遣使相视有司谓是塲兴则损沧盐之课且食盐户仍旧而盐货歳増必徒多积而不能售遂寝其议
　　二十年并沧州及山东两盐司为海丰盐使司
　　益都濵州旧置两盐司十三年四月并为山东盐司至是朝论以沧州及山东各务増羡冐禁鬻盐虑其久或隳法遂复并之
　　十一月又并辽东等路诸盐塲为两盐司
　　十二月罢平州桩配盐课
　　二十三年十一月加寳坻盐课耗盐
　　时张邦基言寳坻盐课若毎石収正课百五十斤虑有风干折耗遂令石加耗盐二十二斤半仍先一歳贷支偿直以优灶户
　　二十四年七月罢防寜所属盐引添灶户
　　时帝在上京谓丞相乌库哩元忠等曰防宁尹富察通言其地明安穆昆戸甚艰旧率濵以东食海盐扶余呼尔哈等路食肇州盐初定额万贯今増至二万七千若罢盐引添灶户庻可易得元忠对曰已尝遣使咸平府以东规画矣帝曰不须待此宜急为之
　　二十五年更果勒为西京盐司
　　是后惟置山东沧寳坻莒觧北京西京七盐司山东沧寳坻斤三百为袋袋二十有五为大套钞引公据三者俱备然后聼鬻小套袋十或五或一每套钞一引如袋之数寳坻零盐较其斤数或六之三或六之一又为小钞引给之以便其鬻觧盐斤二百有五十为一席席五为套钞引则与陜西转运司同鬻其输粟于陜西军营者许以公牒易钞引西京等塲盐以石计大套之石五小套之石三北京大套之石四小套之石一辽东大套之石十皆套一钞石一引零盐积十石亦一钞而十引至章宗防和元年九月省臣以沧濵两司盐袋歳买席百二十万皆取于民清州北靖海县新置沧盐塲本故猎地沮洳多芦宜弛其禁令民时采而织之
　　其行盐之界各视其地宜山东沧州之塲九行山东河北大名河南南京归徳诸府路及许亳陈蔡颍宿泗曹睢钧单寿诸州莒之塲十二涛洛塲行莒州临洪塲行贑榆县独木塲行海州司候司朐山东海县板浦塲行涟水沭阳县信阳塲行宻州以上五塲又与大盐塲通行沂邳徐宿泗滕六州西由塲行莱州录事司及招逺县衡村塲行即墨莱阳县以上二塲钞引及半袋小钞引聼本州县鬻之宁海州五塲皆鬻零盐不用引目黄县塲行黄县巨风塲行登州司候司蓬莱县福山塲行福山县以上三塲又通行旁县栖霞宁海州塲行司候司牟平县文豋塲行文登县寳坻盐行中都路平州副使于马城县置局贮钱解盐行河东南北路陜西东及南京河南府陜郑唐邓嵩汝诸州西京辽东盐各行其地北京宗锦之末盐行本路及临潢府肇州防州之境与接壤者亦预焉
　　十月罢北京辽东盐使司
　　帝还自上京谓宰臣曰朕闻辽东凡人家食盐但无引目者即以私治罪夫细民徐买食之何由有引目可止令防办或询诸民从其所欲因罢盐使司
　　二十八年五月剏置巡捕使
　　时尚书省论盐事帝曰盐使司虽办官盐然素扰民盐官毎出廵廵捕人徃徃私懐官盐所至求贿及酒食稍不如意则以所懐诬以为私盐盐司茍图羡増虽知其诬亦复加刑宜令别设廵捕官勿与盐使闗涉庶革其乃剏巡捕使山东沧寳坻各二员觧西京各一员山东则置于潍州招逺县沧置于深州及宁津县寳坻置于易州及永济县觧置于澄城县西京置于多塔古秩从六品直省部各给银牌取盐使司弓手充廵捕人且禁不得于人家搜索若食盐一斗以下不得究治惟盗贩私煮则捕之在二百里内者属转运司外者即随路府提防所治罪盗课盐者亦如之
　　二十九年十二月【时章宗已即位】减盐价及廵盐弓手
　　是年十月帝谕有司曰比因猎知百姓多有盐禁获罪者民何以堪朕欲令依平滦太原均办例令民自煎其令百官议之是月戸部尚书邓俨等议若令计口定课民既输干办钱又必别市而食是重费民财而徒増煎贩者之利也且今之盐价盖昔日钱币易得时所定今日与向不同况太平日乆户口蕃息食盐歳课宜有増羡而反无之何哉缘官估价髙贫民利私盐之贱致亏官课耳近已减寳坻山东沧盐价每斤为三十八文乞更减八文歳不过减去一百二十余万贯官价既贱所售必多自有羡余亦不全失所减之数况今府库金银约折钱万万贯有竒设使盐课不充亦足补百有余年之经用若量入为出必无不足之患乞令平滦干办盐课亦令减价各路廵盐弓手不得自专巡捕庻革诬防之弊礼部尚书李晏等议所谓干办者既非美名又非良法必欲杜絶私煮盗贩之弊莫若每斤减为二十五文使公私价同则私将自巳又巡盐兵吏徃徃挟私盐以诬人可令与所属司县期防方许廵捕违者按察司罪之刑部尚书郭邦杰等议平滦濒海及太原卤地可依旧干办余同俨议御史中丞移刺仲方议私煎盗贩之徒皆知禁而犯之者也可选能吏充巡捕使而不得入人家搜索同知大兴府事王翛请毎斤减为二十文罢廵盐官左谏议大夫图克坦镒则以干办为便宰臣奏以毎斤官本十文若减作二十五文似为得中廵盐弓手可减三分之一盐官出廵须约所属同徃不同获者不坐自来歳五月一日行之遂命寳坻山东沧盐每斤减为三十文已发钞引未支者准新价足之余从所请至明昌元年七月上封事者又言河东北路干办盐钱歳十万贯太重以故民多逃徙乞缓征督帝命俟农隙遣使察之又省臣以山东盐课不足盖由盐司官出廵不敢擅捕必约所属同徃人不畏故也遂诏自今如有盗贩者聼盐司官辄捕民私煎及藏匿则约所属搜索廵尉弓兵非与盐司相约不得擅入人家
　　是月复置北京辽东盐使司罢西京解州廵捕使以大理司直伊喇胜努广宁推官宋扆仪北京辽盐司利病遂复置北京辽东盐司使北京路嵗以十万余贯为额辽东路以十三万为额罢西京解州廵捕使至秦和三年二月以解盐司使治本州以副治安邑
　　章宗明昌元年十二月定禁司县擅科盐制
　　五年正月重定山东滨益小塲盐课
　　先是尚书省奏山东滨益九塲之盐行于山东等六登涛洛等五塲止行于沂邳徐宿泗六州各有定课方之九塲大课不同若令与九塲通比増亏其五塲官恃彼大课恐不用力转生奸遂定五塲自为通比改旧时与盐司使副通比法至是八小塲盐官左荜等以课不能及额缴进告勅遂遣使按视十三塲再定除涛洛等五塲系设管勾可即日恢办乃以荜所告八塲从大定二十六年制自见管课依新例永相比磨户部郎中李敬仪等又言人小塲今定新课有减其半者如使俱从新课而旧课已办入官恐所减钱多因而作弊所收钱数不复尽实附歴纳官遂从明昌元年所定酒税院务制令即日収办
　　十一月更定军民犯私盐制
　　自元年六月戸部员外郎孙即康等同盐官使议军民犯私盐三百里内者盐司按罪逺者附提防所皆征捕获之赏于贩造者明安穆昆部人煎贩及盗者所管官论赎三犯杖之能捕获则免罪又滨州渤海县永和镇去州逺恐藏盗及私盐可改为永丰镇与曹子山村各剏设廵检帝命明安穆昆杖者再议余皆从之又旧制明安穆昆犯私盐酒麴者转运司按罪至是令军民犯私盐者皆令属盐司酒麴属转运司三百里外者仍附提防所若逮问犯人而所属恡不遣者徒二年迨承安三年四月宰臣奏在法明安穆昆有告私盐而不捕者杖之其部人有犯而失察者以数多寡论罪今乃有身犯之者皆世袭权贵家不可不禁遂定制徒年杖数不以赎论不及徒者杖五十八月命山东寳坻沧州三盐司每春秋遣使督按察司及州县廵察私盐防和五年十月签河北东西大名路按察使司事张徳辉言海孺人亦得私盐故犯法者众可量戸而均配之尚书省命山东按察司议其利便按察司言莱密等州比年不登计口卖盐所敛虽防人以为重恐致流亡且私煮者皆无借之人岂以配卖而不为哉遂定制命与沧盐司皆驰驿廵察境内
　　承安三年十二月复定盐价及盐课
　　明昌五年十一月尚书省议山东沧州旧法每一斤钱四十文寳坻每一斤钱四十三文自大定二十九年赦恩倂特防减为三十文计减百八十五万四千余贯今国用不充应定每一斤复加三文为三十三文至是尚书省有奏盐利至大今天下戸口蕃息食者倍于前军储支引者亦甚多况日用不可缺之物岂以价之低昂而有多寡也若不随时取利恐徒失之遂复定山东寳坻沧州三盐司价每一斤加为四十二文解州旧法每席五贯文増为六贯四百文辽东北京旧法每石九百文増为一贯五百文西京煎盐旧毎石二贯文増为二贯八百文捞盐旧一贯五百文増为二贯文既増其价复加其所鬻之数七盐司旧课歳入六百二十二万六千六百三十六贯五百六十六文增为一千七十七万四千五百一十二贯一百三十七文二分山东旧课嵗入二百五十四万七千三百三十六贯增为四百三十三万四千一百八十四贯四百文沧州旧课嵗入百五十三万一千二百贯增为二百七十六万六千六百三十六贯寳坻旧课嵗入八十八万七千五百五十八贯六百文增为一百三十四万八千八百三十九贯解州旧课嵗入八十一万四千六百五十七贯五百文增为一百三十二万一千五百二十贯二百五十六文辽东旧课嵗入十三万一千五百七十二贯八百七十文增为三十七万六千九百七十贯二百五十六文北京旧课嵗入二十一万三千八百九十二贯五百文增为三十四万六千一百五十一贯六百一十七文二分西京旧课嵗入十万四百一十九贯六百九十六文増为二十八万二百六十四贯六百文至防和四年六月以七盐使司课额七年一定为制毎斤増为四十四文
</div>
    <div class="pagination">
<a href="钦定续文献通考_page28.html">上一页</a><span>...</span><a href="钦定续文献通考_page24.html">24</a><a href="钦定续文献通考_page25.html">25</a><a href="钦定续文献通考_page26.html">26</a><a href="钦定续文献通考_page27.html">27</a><a href="钦定续文献通考_page28.html">28</a><span class="current-page">29</span><a href="钦定续文献通考_page30.html">30</a><a href="钦定续文献通考_page31.html">31</a><a href="钦定续文献通考_page32.html">32</a><a href="钦定续文献通考_page33.html">33</a><a href="钦定续文献通考_page34.html">34</a><span>...</span><a href="钦定续文献通考_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
