<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 969 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 969 页/共 1125 页</h1>
    <div class="content">二十六日，诏：「诸军统制、统领官子弟，不许就本军任主兵差遣。如委有材武战功，可以任事，令赴宣武司呈试两易。」从虞允文之请也。

四年三月二十七日，虞允文言：「据利州西路驻札御前诸军都统制任天锡申，所管军马比诸路最多，边面阔远，事务繁剧，止有干办公事一员，委是阙官协济。乞依荆、鄂都统司例，差置主管机宜文字一员，干办公事一员。」从之。

      
八月二十八日，四方馆状：「进奏院缴申到外任臣僚九月旦表，内武功大夫、达州刺史、镇江府驻札御前诸军副都统制郭纲，武功大夫、(逮)[建]康府驻札御前诸军副都统制张荣，契勘逐官官职未应合上表章，进奏院称逐官职事系比将副以上，今来本馆未敢缴进。」诏今后都统制、副都统制并与投进。

十一月二十二日，诏时俊不候总领所审验，私行收刺 用，显属专擅，可特落军职。

十二月二十四日，利州西路驻札御前诸军都统制员琦札子奏：「乞依建康、镇江例，每军并都统制司各乞置酒库一所，趁办取息，专一置造军器，激犒军马。」从之。

五年三月十一日，诏利州防御使、兴州驻札御前诸军都统制任天锡在军侵用官钱数万计，四川宣抚使虞允文奏劾来上，可责授忠州团练副使。

四月六日，四川宣抚使王炎札子奏：「臣面蒙圣训，令于在外及诸军偏裨或小官内选择人材，将来可以管干军马者，以姓名闻奏。臣已恭依。前路或有选择到人，乞且令带行新旧请给，差充宣抚司准备统制、统领将官、准备将，各添(文)[支]小券一道，俟试以职事，果堪任使，即具姓名闻奏。」从之。

十月十一日，王炎札子奏：「臣契勘昨来川路三都统并系随驻札州军系衔，(金)[今]来利州东、西路已降指挥并作一路，金、房、开、达四州分隶了当。目今员琦在兴州，吴拱在兴元府，王承祖在金州驻札，其阶衔内员琦

      
尚带利州西路，吴拱尚带利州东路，王承祖尚带金房开达州副都统制，委是名称未正。望将川路三都统并随驻札州军系衔。兼契勘员琦、吴拱是用印记，已系兴州兴元府驻札御前诸军都统制印，不合别铸外，其金州都统制印记，乞以『金州驻札御前诸军都统制印』一十二字为文，下所属别行铸造降下。」诏依奏，吴拱充兴元府，员琦充兴州，并驻札御前诸军都统制；王承祖充金州驻札御前诸军副都统制。
六年九月十九日，英州刺史、差充池州驻札御前诸军都统制吴总内殿朝辞奏事池州：原作「他州」，据《宋史全文》卷二五上改。，上曰：「将帅难得人，故文臣中择卿。将帅须先民事，然后统军。」

十二月十七日，诏：「今后诸军统兵官遇阙，须管依次升差。如有人材超异，仰具名申奏取旨。每月请到银，并依变卖实数俵散，不得令合干人减 侵盗，并将见钱兑换会子。仍令都统制常切约束，总领所不住觉察，如或违戾，实时具奏。」从臣僚之请也。

七年二月十六日，诏：「从来帅臣循习旧弊，于改除之际，额外多差将佐之属，以示私恩。可令内外诸军除合用员额外，余日(不)[下]并罢。今后除准备将以上遇有升差，依指挥令赴枢密院总领所审察，其训练官以下，并须依公选差，于当日具所差人职次、姓名申枢密院。如有违戾，主帅及被差人并以违制论。」

六月二十一日，枢密院奏：「勘会江上驻札诸军统制、统领、将官，如遇拣汰，元无

      
例带外任差遣，反例带低小之人。见今总领所与使臣一例衮同分拨，添差诸州军听候使唤，委无甄别，未称朝廷优恤之意，理宜措置。」诏：「今后统制官与添差外路正将，统领与副将，正将与准备将，将领与诸州军都监，小使臣与监押。若系横行以上官序，或归正人，仰主帅开具保明，申枢密院取旨。」
八月四日，诏：「诸军统(领)[制]、统领拣汰罢军，内无例带或例带低小之人，自后统制官与添差路分副都监，统领官添差正将，余依干道七年六月二十一日指挥。」

八年六月三日，宰执进呈叶衡札子，乞将杨展除落统制官「权」字。上曰：「杨展于职事之间留意，可作职事修举，特与升差。」

十月三日，宰执进呈：「乞行下诸军，将统制官到训练官并取索脚色一本「到」字疑衍。，缴申枢密院籍记，以备照用。」上曰：「莫若作两(顷)[项]降指挥，遇升差便供脚色一本；其统制令供一本，置籍缴申。」

九年闰正月六日，宰执进呈马军司升差统领官张遇为统制，梁克家等奏曰：「比张遇赴都堂审察，见其人衰老庸缪。」上曰：「统制(言)[官]不可苟任。异时大节，皆于此乎选。使其有谋略，老固无害；若老且缪，则无所用。」

七月二十四日，宰执进呈护圣步军王世雄改除，上曰：「此军统制官，乃储大帅之地，不可不遴选其人。」

十月一日，枢密院奏：「殿前司申，访闻忠毅军额外统领萧从仁九月二十六日将官兵四十五人，骑马、带弓箭前去盐官县

      
以来打围，至今未见归寨。」诏萧从仁特降一官。
淳熙元年四月七日，知广州司马伋言：「本路帅司水军以千人弹压海道，有统领一员，无副将管辖。旧有统辖一员窠阙久不差人。其余队将之属，皆是强盗中选而为之，实难倚托。乞于本州岛东南第十一将正、副将中令一员兼水军副统领。」从之。

五月六日，诏秉义郎、兴元府驻札御前中军马军第一将正将党松年比因奏事，议论可嘉，特升差兴元府驻札御前前军统领。

二年七月二十日，诏：「诸军应管财赋，添修造(造)作之类，专令逐军统领一员提点出纳。遇支使，统制判押单状，统领方得收支，不许擅自关拨。江上诸军准此。」从殿帅王〔友〕直之请也。

三年二月十八日，诏：「自今诸军升差兵官，内统制径行津发，赴枢密院审察。」

十月八日，诏：「四川诸军同统制、同统领阙并罢，见任人且令依旧，自今遇阙，更不差填。」

四年二月八日，诏：「镇江、建康府、池、鄂州都统司、御前水军、沿海制置司、武锋军，各于所管水军正、副将内，选择大使臣以上，能统众、曾于海道立功之人，保明一员，申枢密院。」以备差广州水军统领也。

二十三日，诏：「荆鄂驻札御前诸军，自今可作鄂州江陵府驻札御前诸军。其都统制依旧以鄂州驻札，副都统制以江陵府驻札系衔。」以荆南府依旧为江陵府故也。

四月三日，诏：「四川诸军自今升差将佐，可抽摘一二名赴枢密院

      
审察。」先是，四川诸军除统制官，已令津发，赴枢密院审察外，余官未有明降指挥。上曰：「恐帅司去屯军处稍远。若抽摘一二名赴枢密院审察，则主帅自不敢措私意于其间。」故有是诏。
十月十三日，诏：「三衙、江上、四川诸军统制、统领官，并发赴枢密院审察。自将副以下，听一面升差。仍令枢密院不测取旨，点摘前来审察。」从枢密院奏也。

七年二月八日，诏：「兴元府都统制田世卿所部五军，依三衙、江上诸军例，每军差置统制官一员，统领官二员。余照应升差格法指挥。」

八年五月一日，诏：「侍从官及内外待制、学士以上，各举统制、统领一、二人，具名来上，赏罚照应已降指挥。」初以枢密院得旨，令江上、四川军中统制、统领内人才少壮、武艺精强、沉鸷有谋、谙晓军政者，主帅择三、二人，具名保明，赴枢密院审察。如称所举，受进贤之赏；傥或不然，坐谬举之罚。老弱者，依公拣汰闻奏。至是，故有是命。

九年正月十七日，诏江上都统制自今进奉会庆节马，并令发赴枢密承旨司缴进。

二月二十九日，殿前副都指挥使郭〔棣〕言：「护圣步军统制官，十年间易者十一，前后皆是除帅，得此军者，自谓即日超躐，不过时暂假途。乞自后遇有阙帅去处，乞不拘军分除授。其护圣步军统制，亦许其统领官内选差。」从之。

十年十月十六日，诏：「自今在外统帅初到，将前政军器对数点检，遇有损坏，实时修补，

      
毋致轻有改作，枉费工料。」
十一年六月二十四日，臣僚言：「雷州水军仅二百余人，其统领一员，系经略司辟差窠阙。今经略司既差正统领，又差副权统领，又差权副将训练之，属官愈多，而事愈不办。乞悉行减罢。」诏日后不得更作名目，创差权官。

十二年二月二十三日，诏：「应除授在外驻札御前诸军都统制、副都统制，如阶官未至升朝官者，与带升朝官。」

十四年九月十五日，诏：「三衙、江上诸军都统制司添差属官，除见任人令终满，日后更不差人。其差下人，从省罢法。」建康都统制郭钧等言：「添差属官，所请供给、占破白直官兵等数多，实难应办。」故有是命。

十一月十日，殿前副都指挥使郭〔棣〕言：「策选锋军见阙统制官，窃见环卫官冯湛练历可任，缘系环卫官，不敢辟置，乞自圣裁。」诏特从之。

绍(兴)[熙]二年五月二十五日，诏：「今后诸军统制官召赴行在，别有除授者，其阙听候指挥。」

绍(兴)[熙]五年九月十四日，主管侍卫马军行司公事张(帅)[师]颜言：「伏 累降诏旨，令侍从、监司选举将帅，实为社稷之计也。欲乞下诸路监司并管军主帅，于本路所管统制官内，公共选举有智略、廉洁、堪(究)[充]将帅之人一、二员，具申朝廷审察。如或可采，籍记姓名，以备他时将帅之用。如不应所举，甘坐谬举之罪。」从之。

庆元三年二月十四日，诏：「殿步司、四川诸军兵官见依旧法升差外，其马军行司、江上诸军今

      
后统制至准备将，仰照旧例格法、节次指挥，委主帅依公选择升差，不得循情，有害军政。解赴总领所，或不系总领置司去处，委自守臣并审覆保明，申枢密院取旨升差。内统制、统领不测点摘前来，审观人材识略，或试以武艺。其绍熙四年正月十七日令主帅解发三人赴总领选择一名指挥，更不施行。」
嘉泰元年五月二十八日，诏：「淳熙十二年指挥『应驻札御前诸军都统制、副都统制，如阶官未至升朝者，与带升朝官』。可自今后三衙除未至副使者，与转副使。」

四年三月十四日，枢密院言：「三衙、沿江、蜀道凡十三处，军中自拥队、营队、训练将副以至统领、统制，主帅虽得专升差之权，自准备将以下，俱听统制保举。异时擢帅，亦不过以统制曾为环列者充之，是统制距主帅一级耳。今承平日久，非曩时战功之旧，至有校尉为统制者。夫既非伟才，骤居是职，志得意满，贪残骄肆，兵卒嗟怨，正以此也。乞自今统制官阙，令主帅择统领官，权其职事一年之后，军政无阙，方许申奏正差。或已试无效，听别差就权；或统领年限未及，军帅保明升差，除补满年限外，亦更与差权统制一年。委无过犯，方得正差。」从之。

开禧二年正月十日，臣僚言：「比年以来，主帅无(持)[特]立之操，将校有不安分之求。求者虑其员之足而无所致其力，太监则亦不敢求之以正员此句疑有误。，而(子)[予]之以额外。夫以额外为名，则不齿于正

      
员可也，而今与正员并列；不计其资格可也，而今资格居上，偶正员有阙，则他人不敢踰。乞申饬诸军，除见升差人许令姑存外，日后统制、统领及自余将校，并见阙差人，即不许预先以额外名目升差。」从之。
四月二十四日，诏：「三衙、江上、四川诸军，今后遇有欲不次升差之人，须于奏状内称说委是才能卓(赴)[越]、智勇过人，应得已降指挥，主帅结罪保明申奏，即与越格升差。殿步司(走)[赴]都堂审察。江上、四川诸军并赴宣抚司。」
</div>
    <div class="pagination">
<a href="宋会要辑稿_page968.html">上一页</a><span>...</span><a href="宋会要辑稿_page964.html">964</a><a href="宋会要辑稿_page965.html">965</a><a href="宋会要辑稿_page966.html">966</a><a href="宋会要辑稿_page967.html">967</a><a href="宋会要辑稿_page968.html">968</a><span class="current-page">969</span><a href="宋会要辑稿_page970.html">970</a><a href="宋会要辑稿_page971.html">971</a><a href="宋会要辑稿_page972.html">972</a><a href="宋会要辑稿_page973.html">973</a><a href="宋会要辑稿_page974.html">974</a><span>...</span><a href="宋会要辑稿_page970.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
