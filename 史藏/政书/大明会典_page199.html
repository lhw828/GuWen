<!DOCTYPE html>
<html>
<head>
    <meta charset="UTF-8">
    <title>大明会典 - 第 199 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 199 页/共 713 页</h1>
    <div class="content">○三十三年题准、苏松浙江御倭将士、除百里内、月粮自给外。其餘征行。调集百里外、总兵参将守备、都督、都指挥等官、日支米五升。千把总、署都指挥等官、日支米三升。管队官、不分指挥千百户并旗军、俱日支行粮一升五合。马匹俱料三升。草一束。如本色数少、查照时价量折银两。总兵参将守备所部军马外、有奏带员役、依例支给。不许假以家丁冒费
○三十四年议准、将蓟州、密云、昌平一带官军征调遣出百里之外者、准全给行粮五十里以外者、係防秋之日果有贼势压境、昼夜摆守、间日一支若稍缓、及非防秋之日、即行停止。五十里以下者离家不远、省令自备粮餉。不准支给。若果与贼对垒相持、事势急迫、不能供送间支者、暂准全支。不支者、暂准间支。贼退即止
○又议准、马匹除防秋四箇月草料外。五月六月、每马各月给贴料银三钱。十一月至四月、照例料豆本色四斗。折色五升。草每月给与十束
○又题准延绥客兵行粮、贼至百骑、踰日不退、虽在百里之内、亦听支给
○三十六年题准、京营并标下人马选用火器手、每军每月月粮之外随仓各支口粮二斗。待练成归营之日、仍旧额、止支本等月粮
○四十一年题准、蓟辽曹家寨军士、专随游击操练、与别项班军不同。令照客兵行粮则例、每月支米四斗五升
○四十三年议准、蓟镇各总兵官标下马匹、凡遇出征、在夏秋六箇月内、支过行料、回营免其扣除。若在秋冬六箇月内、既支行料、不许重支月料。各营有马官军、春季三箇月、每月给草三十束照例每束折价银一分七釐。遇有出征、支给行草。亦令截日告支
○四十四年议准、蓟镇墻石古北三路、地薄人稀。每军每月、准支行粮三斗、下班住支
○又题准、辽东镇所属沿边城堡哨守夜不收墩军额数、每名月支行粮二斗
○隆庆二年题准、蓟辽巡抚新募军马、自隆庆二年正月為始。照例一体给行粮草束。本折兼支
○三年题准、各边防秋事规。自八月以后、各边应用军夫、逐一查明。暂于主客免调省下兵餉银内、量行支给行粮
○五年题准、蓟永昌密四镇兵马、调遣百里之外者、全支行粮料草。五十里内外、查照原题、有无昼夜摆守、与贼对垒、分别支给。如係平常不许一概滥支
○又议准、新选通州五卫军士、照常支米八斗。若遇调遣、一体关支行粮。其新领马三百匹、比照旧马二百匹事例。每年春冬二季、止给料喂养
○六年议准、三关秋防各营马匹、每月原额料豆九斗。照依彼中时估、准各给折色。止许一月。若遇有征调、例当支给行粮料草、不准折支
○万历七年题准、中都河南山东三都司班军行粮。每班各给本色三箇月。折色三箇月。俱以到京实数实日造支

大明会典卷之四十
经费一
赏赐

国朝赏赐用钞锭、胡椒、苏木、铜钱、并银两、衣服等项。其係礼兵掌行者、具见二部。惟岁给军士冬衣布花等项、沿革则例不一、係户部掌行。备载於此
洪武三年、给赏四川盐井等六卫军士、每名绵布二疋、绵花一斤。仍加绢一疋
○六年、又定给赏则例、北平军士、永平居庸古北口為一等。密云蓟州為一等。北平在城為一等。通州真定為一等
○二十六年定、凡在京赏赐该用钞锭。户部查数具奏。於
内府关支。凡有
钦赏官军人等。当该衙门、将该赏人名钞数。於户部委官处、磨算相同。该赏数目附簿。验名给散。其委官仍将日逐各起赏过钞数、开呈户部、立案备照。候季终、户部将原关并赏过钞数、通类具奏。及赏赐胡椒苏木铜钱等项、亦如之。其在外、如有钦依赏赐官军、及賑济饥民等项。户部酌量会计钞锭具奏。委官赴
内府照数关领、点闸明白、於户科给批、差人管运。仍行移所在官司。如运钞到彼、照依坐去则例、眼同验名给散。造册回报户部、以凭稽考
○二十八年、令陜西行都司甘州等卫新发充军者、照旧军事例、给赏冬衣布花一年。以后减半
○永乐五年、令赏赐北平各卫军士冬衣布花、该布绢三疋者、内绢一疋、折与苏木一斤八两。该布二疋者、一疋折苏木一斤。该布一疋者、仍旧。奉天征讨旗军、原卫无家小、并全家在京者、全赏。其北京有家小者、在京赏绵布一疋。原卫家小、布二疋、绵花一斤八两。為事发充局匠、布一疋。牧马千户所养马幼军、於赃罚库、关赏旧衣三件
○八年、令甘州等卫、洪武三十二年以后充军人数。照旧军例、给赏冬衣布花
○十一年、令南京操练民间子弟、并餘丁幼军、照例给赏夏布
○十四年、令在京各卫军士、该赏夏布三疋及二疋者、内各一疋折新钞三锭
○十五年、令北京所属卫所军士、全赏本色布花。辽东都司所属卫分正军恩军、有家小者、绵布二疋、绵花一斤八两。隻身旗军、并养羊小廝、及老幼久病残疾、復役未及三年逃军、并习学军匠、绵布一疋、绵花一斤八两。幼军一岁至五岁、隻身在营、有一母伯叔父母一姐者、并六岁至十四岁隻身者、各绵布一疋、绵花一斤。若在营有一母一伯叔父母一姐一妹一弟者、照养羊小廝例
○十七年、定赏山西都司所属卫分布花则例、振武卫正军有家小、绵布四疋、绵花一斤八两、太原左右中三护卫、太原左右前三卫、镇西卫寧化千户所、正军校尉、续添校尉、并各护卫牧养马匹军人、有家小、绵布三疋、绵花一斤八两。山西行都司所属大同左右前后、朔州天城阳和安东中屯等卫、正军恩军校尉、并旗手等卫调去入伍军匠、有家小者、绵布四疋、绵花一斤八两。凡各卫所隻身旗军校尉、巡营、守门铺、养马、看仓、看草、老幼久病残疾、復役未及三年逃军、及瀋阳中护卫、平阳潞州卫、沁州汾州千户所、正军校尉、并旗手等卫调去入伍军匠、俱各绵布二疋、绵花一斤八两
○又令在京各卫军士、该赏布一疋者、与本色。二疋者、内一疋折新钞五锭。三疋四疋者、各支二疋。餘每疋折新钞五锭
○十八年、令赏赐各卫军士冬衣布花、绢每疋、折与苏木一斤六两、胡椒四两。布每疋、折苏木一斤、胡椒三两
○十九年、令在京各卫军士、该赏布三疋者、内一疋、折苏木一斤。一疋、折新钞三锭。该布二疋者、内一疋、折苏木一斤。该布一疋者、仍旧。在京者与绵布。南京者与夏布。其南京随住北京者、仍於南京给之
○二十二年、令在京各卫军士、该赏布三疋、绵花一斤半者、与绢二疋、胡椒一斤。该布二疋、绵花一斤半者、与绢二疋。该布一疋、绵花一斤半者、与绢一疋、胡椒半斤。其南京卫所军士、止赏布疋、该三疋者、内二疋、折绢一疋、一疋、折胡椒一斤。该二疋者、折绢一疋。该一疋者、折胡椒一斤
○宣德五年、令南京各卫军士、全给绵布、不支绵花
○八年、令梁城守御千户所军士、照例给赏冬衣布花
○十年、令军士冬衣布花、在京差监察御史、给事中、会户部官、在外巡按御史等官、会户部委官给散
○正统元年、令西安左等卫旗军、调寧夏各边备御者、全支绵布三疋、绵花一斤八两
○又令增给辽东操备军士绵花為三斤
○三年、令报效家人义男女婿民人餘丁、各赏布三疋。本色二疋、折钞一疋。逃囚、布一疋。逃军、布二疋。内折钞一疋。绵花俱一斤八两
○四年奏准、北直隶卫分军士冬衣布花、每岁七月中、差官给散。俱限十二月终回京
○又令在京并南京各卫所旗军力士校尉将军人等、该赏布花。见在、并征差、在营有家小、隻身。及年十五岁以上矮小军人、在营有家小。并年十四岁以下幼军、在营或有一母一伯叔父母一姐一妹一弟者。征差运粮、阵亡失陷伤故、落水渰死病故、但有长幼儿男、同家小在营者。在营亡故、有儿男家小在营者。初年下屯、关支月粮、未收子粒、有无家小者。年老残疾、还乡换丁、在营有家小者。
王府随侍旗军校尉、并养马军人医兽。操练民间子弟、并餘丁。俱布三疋。為事发遣征进、在京有家小者。年老残疾、无丁代役。并习学局匠、及赦前為事发充局匠、俱有家小。及年十五岁以上矮小军人、在营隻身者。各卫烧窑、挑柴、看桐漆树、种苜蓿、及四门厨房做饭。并食粮恩军、赦前收役、在营有家小者。俱布二疋。征差运粮、阵亡失陷伤故、落水渰死、在营止有老军、与隻身妻女。并年六岁至十四岁隻身男、及同籍隻身弟婿等项在营者。為事食粮恩军、在营隻身者。在营亡故、止有六岁至十四岁隻身男在营者。為事发遣征进、在彼病故、在京有儿男者。旗军年老残疾、无丁代役者。习学局匠、及赦前為事发充局匠、在营俱隻身者。赦后為事发充局匠、及王府养羊。幼军小廝。俱布一疋。牧马千户所养羊幼军、旧衣三件。征差隻身、并在营止有幼男女年十岁以下、候本军回还、照例补赏。為事被监、有无家小、候復役补赏
○七年、令陜西都司调去甘肃沿边操备、腹里屯军、每名给赏绵布三疋。内折钞一疋。绵花一斤八两
○八年、令甘肃延绥等处操备旗军、有家小者、每名给赏布三疋。隻身布二疋。绵花俱一斤八两
○又令陜西都司所属寧夏中护卫、河州、洮州、岷州、寧夏左、右、前屯卫、寧夏中、靖虏等卫、寧夏群牧千户所、正军恩军校尉、有家小者、每名给赏布四疋隻身旗军校尉、并养羊小廝、巡营、守门铺、养马、看仓、看草、老幼久病残疾、復役未及三年逃军、布二疋。绥德卫、庆阳、延安、西安右护卫。西安左、西安后、巩昌、汉中、秦州、平凉等卫、凤翔守御千户所、西固城礼店千户所、阶州守御千户所、平凉中护卫、兰州、西安前、甘州中护等卫、甘州群牧守御千户所、
郑府仪卫司群牧千户所、正军校尉、有家小者、布三疋。寧夏在城驛、并寧夏递运所、及高桥儿等各驛递运所、恩军布花、各照彼处附近卫所军士原定腹里口外事例给赏。陜西行都司所属甘州左、甘州右、中、前、后、凉州、西寧、永昌、山丹、庄浪镇番等卫、古浪城镇夷守御千户所、正军恩军、并镇夷守御千户所、京卫纪罪旗军、并凉州庄浪二卫、自买马匹充军报效士民、有家小者、布四疋。自绥德卫以下、凡隻身旗军校尉、并养羊幼军、巡营、守门铺、养马、看仓、看草老幼久病残疾、復役未及三年逃军、俱各布二疋、绵花一斤八两
○九年、令各卫军士该赏布花、许在卫家人妻子代领。隻身无亲者、照数印封、著亲管官旗领送本军
○十年、令陜西延庆西安秦巩凤翔等卫所屯田旗军、分调定边等营备冬者、每名给赏布二疋。内折钞一疋。绵花一斤八两
○又令聚落、阳和、天城三驛、摆站囚军、每名给赏绵布二疋。绵花一斤八两
○又令河南都司、并直隶寧山卫南阳卫潁上守御千户所旗军、於延安绥德等处备边过冬者、每名给赏布一疋、绵花一斤八两、钞二十五贯
○又令陕西延绥、庆阳二卫、并西安左等四卫军、原调守边备冬者、每名给赏布四疋。内二疋、并绵花一斤八两、给与家小。餘布二疋、再增绵花一斤八两、给守边正军。若本家有选差常川守边备冬餘丁者、每名再给布一疋、绵花一斤。本卫守城操练者、照旧
○又令河南都司所属卫所旗军、於宣府操备过冬者、每名给赏布二疋、绵花一斤八两
○十二年、令陕西寧夏备御寧羌卫军士、每名给赏绵布二疋、绵花一斤八两。其家小在原卫者、则给绵布二疋、绵花一斤八两
○又令广昌守御千户所、照例给赏布花钞锭
○景泰三年、令永寧夜不收马军、并保安等城旗军、内陆续解到卫新军、给赏冬衣布花
○又定、通州左、右、永平、蓟州、遵化、忠义中、镇朔、隆庆、东胜左、右、密云中、兴州中屯、左屯、右屯、前屯、后屯、营州中屯、左屯、右屯、前屯、后屯、定州、河间、大同中屯、瀋阳中屯、茂山、保定前后、左、右、中、定边、开平中屯、天津、天津左、右、武清、抚寧、真定、涿鹿、涿鹿左、中、卢龙、神武中、右等卫、及广昌、平定、蒲州、梁城、宽河等守御千户所、正军、恩军、有家小、该布三疋者、内一疋、折钞五锭、绵花一斤八两。隻身旗军、及发去异姓军士、巡营、守门铺、养马、看仓、看草、老幼久病残疾、復役未及三年逃军、俱该布二疋者、内一疋折钞五锭、绵花一斤八两。宣府前、左、右、万全左、右、怀来、山海、密云后、开平、蔚州、保安、保安右、永寧、怀安、隆庆左、右、龙门等卫、兴和美峪、龙门等守御千户所、除夜不收、守墩旗军、布四疋、全支本色。其餘正军、恩军、并旗手等卫调去入伍军匠、有家小、该布四疋者、内一疋折钞。绵花一斤八两。隻身旗军、调去入伍、军匠、隻身者、及养羊小廝、巡营、守门铺、养马、看仓、看草、老幼久病残疾、復役未及三年逃军、及习学军匠、不分有无家小、全支布二疋、绵花一斤八两
○又令陜西寧羌临洮二卫、金州文县二守御千户所、镇虏、玉林、威远、云川、高山等卫、及山阴马邑守御千户所军士、俱照例给赏冬衣布花
○成化六年、令直隶遵化等卫军士、调拨喜峰等极边口堡守备过冬者、有家小、赏布三疋。无家小者、二疋
○七年、令各边夜不收给赏、加布一疋、绵花半斤
○十四年、令给赏冬衣布花事故扣除之数、该属五府者、送该府经歷司、亲军卫所、送掌印官、同首领官封收。待下年给散
○又令给赏冬衣布花、以七月初一日奏领勘合。八月初一日下库关领。十五日以后、陆续给散
○十五年、令南京赏赐各卫军士夏布、每岁三月初旬取勘。四月终旬给赏
○又令辽东并万全都司宣府前等卫守哨夜不收旗军人等、每名给赏布四疋。内半疋折钞
○又令永平蓟州沿边关营操守军士该赏布疋、全关本色
○十九年、令陕西文县阶州西固城守御千户所、有家小正军、每名给赏布一疋、绵花一斤八两。隻身、并把门等项、布一疋。如不足数、布一疋、给银二钱。绵花一斤、给银伍分
○又令四川茂州上班守备旗军、每名给赏布二疋、绵花一斤
○二十三年、令赏赐军士冬衣布花、每布一疋、折银二钱五分。绵花一斤、折银七分

○弘治三年、令四川建昌等六卫军士、每名给赏布二疋、内一疋折钞五锭。如无钞、折银一钱五分。绵花一斤、折银七分
○又令山西都司所属卫所、振武卫、并鴈门千户所、屯守正军、有家小、每名绵布四疋。本色二疋、折钞二疋、绵花一斤八两、本色一斤、折钞八两。隻身旗军、并巡营、守门铺、养马、看仓、看草、老幼久病残疾、復役未及三年逃军、每名给绵布二疋、本色一疋、折钞一疋、绵花一斤八两、本色一斤、折钞八两。保德州守御千户所、屯守正军、有家小、每名绵布三疋、折钞一疋、绵花一斤八两。隻身旗军、并巡营、守门铺、养马、看仓、看草、老幼久病残疾、復役未及三年逃军、每名支绵布二疋、绵花一斤八两。太原左、右、前、镇西卫、寧化守御千户所、
晋府仪卫司、寧化等
王府、正军校尉、有家小、每名绵布三疋、本色一疋折钞二疋、绵花一斤八两、本色一斤、折钞八两。隻身旗军校尉、并巡营、守门铺、养马、看仓、看草、老幼久病残疾、復役未及三年逃军、及平阳、潞州、瀋阳中护卫、汾州守御千户所、沁州守御千户所、
瀋府仪卫司、正军校尉、巡营、守门铺、看仓、看草、老幼久病残疾、每名俱各绵布二疋、本色一疋、折钞一疋。绵花一斤八两、本色一斤、折钞八两。山西行都司所属大同左、右、前、后、朔州、天城、阳和、安东中屯、镇虏、玉林、威远、云川、高山、山阴守御千户所、马邑守御千户所、
代府长史司、带管屯田旗军、有家小、每名绵布二疋。屯田老幼等项旗军、无家小、每名绵布一疋。绵花俱一斤八两
○又令见在寧夏西安左等卫、并延绥庆阳三卫、操备有马餘丁、每名绵布二疋、绵花一斤
○又令
秦府
韩府
肃府各仪卫司、正军校尉、有家小、每名绵布三疋、绵花一斤八两。隻身旗军、及巡营、守门铺、养马看仓、看草、老幼久病残疾、復役未及三年逃军、每名绵布二疋、绵花一斤八两
○又令陜西行都二司所属卫所旗军、该赏布花、如不勾全赏、照例减赏。原支四疋者、支与三疋。原支三疋者、支与二疋。不敷布花、照例折钞、每绵布一疋、折钞五锭。绵花一斤、折钞二贯
○正德七年奏准、四川都司威州守御千户所上班守备关堡等项旗军、每年冬、给绵布一疋、绵花一斤、於布政司折粮银内支给。其在操备守城等项、杂差老幼旗军、照例每十年一次、赏绵布二疋、绵花二斤
○令江西获功官军民兵人等、应赏绢布钞锭。如有不敷、照例每绢一疋、折银五钱、绵布一疋、折银二钱五分、钞一贯、折银三釐补给。其阵亡事故者、给家属领
○又令辽东年例赏赐军士、每布四疋、花一斤八两、共量添银二分五釐、连旧共银九钱。待后海船完日、照旧运给本色
○八年、令辽东军士见调山东操守者、年例布花、就於山东该运数内关支。有不带家小、愿将一半仍在辽东关支者、听
○十二年、令防守古北口白羊口黄花镇官军、每名各赏银一两
○十五年奏准、山东该解山海库本色绵布登州府库海运辽东绵花。自本年始、并以前拖欠之数。照例每布一疋、折银三钱。花一斤、折银五分。并该用脚价、徵完解部。转发辽东给散
○嘉靖三年、令各卫所军士年例布花、本色不足、照例每布一疋、折支银二钱五分
○五年奏定、密云以东卫分军士、岁给冬衣布花、本色、或折色、俱全数给与
○十四年议准、甘肃延寧固原等卫所、官旗俸钞布花等项银两、本布政司徵收。每项差官、限九月以里、解赴守巡兵备等道、转发给散。不许委卫官倒文各府关领、以致展转侵渔
○二十九年议定、汉达官军防守赏格、以事情缓急、道里远近、岁月久速、营住内外、量為度数。大约以五千里外、一年以上、為一等。三千里外、八箇月以上、為一等。一千里外、半年以上、為一等。五百里外、三箇月以上、若达官达舍无粮操餘、為一等。多者每员给银五两三两二两。少则每名止给七钱五钱三钱。俱临期疏请
上裁。其本镇之内、四百里以下、若操练防守等项、居常既有月俸粮草、临发又支行粮草料、不得一概比例
○四十五年、令给赏京卫军士布花、照旧各委司属官一员、会同科道、协理给散
○隆庆二年题准、陜西西安凤翔二府州县、岁派甘肃镇赏军布花、改徵折色。仍照三分之一给赏。如或徵解愆期、侵剋误事、听抚按、及管粮郎中、照近奉
钦依完欠分数、降级住俸事理参究
○四年题准、每年各军并家丁该给布花数目、俱限九月初造报、月终给散竣事。如过期、听该科参究
</div>
    <div class="pagination">
<a href="大明会典_page198.html">上一页</a><span>...</span><a href="大明会典_page194.html">194</a><a href="大明会典_page195.html">195</a><a href="大明会典_page196.html">196</a><a href="大明会典_page197.html">197</a><a href="大明会典_page198.html">198</a><span class="current-page">199</span><a href="大明会典_page200.html">200</a><a href="大明会典_page201.html">201</a><a href="大明会典_page202.html">202</a><a href="大明会典_page203.html">203</a><a href="大明会典_page204.html">204</a><span>...</span><a href="大明会典_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
