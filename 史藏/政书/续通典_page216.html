<!DOCTYPE html>
<html>
<head>
    <meta charset="UTF-8">
    <title>续通典 - 第 216 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 216 页/共 410 页</h1>
    <div class="content">　

　　歌

　　杂歌曲

　　舞

　　杂舞曲

　　○歌

　　唐段安节乐府杂录歌者乐之声也故丝不如竹竹不如肉迥居诸乐之上善歌者必先调其气氤氲自脐出至喉乃噫其词即分抗坠之音既得其术即可致遏云响石之妙也

　　天宝中内人许永新善歌一日赐大酺于勤政楼万众喧哗高力士奏请永新出楼歌一曲永新承旨直奏曼声广场寂寂若无一人喜者闻之气勇愁者闻之肠绝

　　李肇国史补李衮善歌名动京师崔昭入朝密载而至乃广宴宾客请第一部乐及京师名倡以为盛会昭言表弟欲登末坐衮乃敝衣而出满坐嗤笑少顷命酒衮喉转一声乐人皆大惊曰李八郎也罗拜之

　　冯贽记事珠曰绛树一声能歌两曲二人细听各闻一曲一字不乱人疑其一声在鼻

　　咸通中伶人李可及善音律尤能转喉为新声音辞曲折听者忘倦京师屠沽少年效之谓之拍弹

　　张淏云谷杂记宋太祖潜耀曰尝与一道士游姓名无定自曰混沌又曰真无善歌能引其喉于杳冥之闲作清微之声时或一二句从天风飘下

　　周密齐东野语思陵朝有菊夫人者善歌舞妙音律为僊韶院之冠宫中号为菊部头

　　明宋新吴歌记曰唐初之诗以入唱为高自宋代以调兴而歌诗之法废金元以北九宫兴而歌调之法废元以后以南曲兴而北曲废譬之于礼诸体犹羊而歌音犹告朔也废告朔而供羊不可谓礼废古音而存体不可谓乐

　　○杂歌曲

　　得至宝唐时长安有富家子落魄不事生计尝与国乐游处一旦家产荡尽偶一老妪持旧锦褥货鬻乃以半千获之寻有波斯见大惊谓之曰何处得此是冰蚕丝所织若暑月陈于座可致一室清凉即酬千万富家子得之还与国乐追欢不经年复尽乐人惜之遂制此曲春莺啭高宗晓音律晨坐闻莺声命乐工明达写之遂有此曲

　　道调子懿宗命乐工敬纳吹觱栗初弄道调上谓是曲误拍之敬纳乃随拍撰成曲子

　　春光好元宗所制也尝遇二月宿雨初晴景物明丽小殿内庭柳杏将吐睹而叹曰对此景物岂得不与他判断之乎因临轩纵击此曲神思自得及顾柳杏皆已发拆上笑谓嫔御曰此事不唤我作天工可乎嫔御皆呼万岁

　　秋风高亦元宗所制曲也每至秋空迥彻纤翳不起即奏之必远风徐来庭叶随下

　　荔枝香亦元宗所制曲也帝幸骊山杨贵妃生日命小燕张乐长生殿因奏新曲未有名会南方进荔枝因名曰荔枝者

　　一斛珠梅妃所作也妃居上阳东宫明皇封珍珠一斛密赐妃妃不受以诗付使者曰为我进御前也上览诗怅然不乐令乐府以新声度之号一斛珠曲名始此

　　谪仙怨明皇幸蜀登高望秦川谓高力士曰吾听张九龄言不至此遣使祭之吹笛为此曲

　　舞山香汝阳王琎妙达音旨每随游幸尝带砑绢帽打曲上自摘红槿花置之帽檐二物皆极滑久之方安奏此一曲终而花不坠落上大喜赐金器一厨

　　于蒍于元德秀所作也元宗幸东都三百里内刺史县令俱以声乐至都下为欢德秀时为鲁山令惟选乐工数十人连袂而歌于蒍于上闻之曰此贤人之言也乃深奖之

　　阳关曲王维所作也每句皆再唱而第一句不迭白居易诗相逢且莫推辞去听唱阳关第四声第四声者劝君更尽一杯酒也

　　播皇猷宣宗时制歌者高冠方履褒衣博带趋走俯仰皆中规矩

　　葱岭西亦宣宗时制士女蹋歌为队其词言葱岭之民乐河湟故地归唐也

　　蜀道易陆畅所作也韦皋镇蜀畅感其遇作蜀道易其首句曰蜀道易易于履平地南康大喜赠罗八百疋

　　万斯年会昌初宰相李德裕命乐工制

　　杨柳枝白居易闲居洛邑时作后入教坊

　　望江南始自李德裕镇淛曰为亡妓谢秋娘所撰本名谢秋娘后改此名亦曰梦江南白居易因为二篇

　　文叙子长庆中俗讲僧文叙善吟经其声宛转感动里人乐工黄米饭状其念四声观世音菩萨乃撰此曲

　　瑶台第一层陈后山诗话武才人出寿宫色冠后庭裕陵得之会教坊献新声为诗作词号瑶台第一层

　　还乡歌吴越王钱镠游衣锦军作词曰三节还乡兮挂锦衣父老远来相追随牛斗无孛人无欺吴越一王驷马归

　　陌上花吴越王钱镠妃每岁春必归临安王以书遗妃曰陌上花开可缓缓归矣吴人用其语为曲含思宛转凄然动人但词多鄙野苏轼为易三诗

　　醉翁引宋欧阳修谪守滁州山川秀绝公刻石为记以遗州令既去十年太常博士沈遵往游其地以琴写其声为醉翁引有曲无词庐山道人崔闲请苏轼补之

　　御街行唐白乐天有花非花雾非雾夜半来天明去来如春梦不多时去似朝云无觅处宋张子野衍之为御街行一阕

　　醉蓬莱宋柳永所作也永字耆卿累举不第仁宗召见之会老人星见人内都知史姓者爱其才乞命永撰词以颂休祥永作醉蓬莱词以进

　　削浪沙辽四裔乐有大曲小曲此乃小曲之一也

　　江水曲金天兴间元兵攻汴急右丞舒噜尝命作此曲使城上之人静夜唱之

　　白翎雀元教坊大曲也其鸟生于乌桓朔漠之闲雌雄和鸣自得其乐世皇因命伶人硕德阊制曲以名之

　　鹦鹉曲元萨都拉所作也序云有以绣枕见贶上绣杨妃看鹦鹉高力士二宫女侍立皆寸许其布置得体想象可爱故作鹦鹉曲以答云

　　乌盐角始教坊家人市盐得曲谱于角子中翻之遂名明洪武初敕中书省令天下郡县举素志高洁博古通今之士礼送至京同制乐章有起临濠开太平削群雄平幽都龙池宴定封赏大一统守承平等曲命协音律者歌之

　　○舞

　　宋

　　辽

　　金

　　元

　　明

　　△宋

</div>
    <div class="pagination">
<a href="续通典_page215.html">上一页</a><span>...</span><a href="续通典_page211.html">211</a><a href="续通典_page212.html">212</a><a href="续通典_page213.html">213</a><a href="续通典_page214.html">214</a><a href="续通典_page215.html">215</a><span class="current-page">216</span><a href="续通典_page217.html">217</a><a href="续通典_page218.html">218</a><a href="续通典_page219.html">219</a><a href="续通典_page220.html">220</a><a href="续通典_page221.html">221</a><span>...</span><a href="续通典_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
