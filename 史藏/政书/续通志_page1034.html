<!DOCTYPE html>
<html>
<head>
    <meta charset="UTF-8">
    <title>续通志 - 第 1034 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1034 页/共 1359 页</h1>
    <div class="content">
　　△耶律瑠格

　　耶律瑠格契丹人仕金为千户太祖起兵朔方金人疑辽遗民有他志瑠格不自安岁王申遁至隆安韩州纠壮士剽掠州发卒追捕瑠格 
击走之因与伊德募兵众至十余万推瑠格为都元帅伊德副之威震辽东太祖命阿禅等行军至辽遇之问所从来瑠格且陈效顺之意乃率 
所部会于金山白马白牛北望折矢以盟阿禅曰吾还奏当以征辽之责属尔金人遗和硕帅军六十万来攻瑠格瑠格度不能敌亟驰表闻帝 
命阿禅专多欢阿噜达哈引千骑来援瑠格以侄安努为先锋横冲和硕军大败之以所俘辎重献帝召阿禅还以克特恪尔副瑠格屯其地癸 
酉众推瑠格为王立妻约啰氏为妃以其属伊实布为郡王布色僧嘉努伊德李嘉努等为丞相元帅尚书图克勒珠巴克行元帅府事国号辽  
【按续通鉴云改元元统传失载】 甲戌金遣青格诱以重禄使降不从青格度势不可反臣之金主怒复遣宣抚万努领军攻之瑠格逆战 
金兵大溃万努奔东京安东同知阿琳惧遣使求附于是尽有辽东州郡遂都咸平号为中京乙亥瑠格破东京克特格尔娶万努之妻李僊娥 
瑠格不直之有隙既而伊实布等劝瑠格称帝瑠格与其子实沙奉金币入觐帝大悦问旧何官对曰辽王 【按续通鉴云蒙古主以为元帅 
令居广宁与此异】 帝命赐金虎符仍辽王征其户籍三千人为质遣蒙古三百人往取之瑠格使奇努等与俱行命诘克特格尔拘絷以来克 
特格尔惧与伊实布等以众叛杀所遣三百人丙子奇努金山青格图克勒等推伊实布僭帝号于澄州国号辽改元天威以瑠格兄都哷为平 
章方阅月其元帅青格叛归于金伊实布为其下所杀推其丞相奇努监国与其行元帅雅尔分兵民为左右翼屯开保关金将众嘉努引兵攻 
败之瑠格引蒙古军数千适至得兄都哷并妻约啰氏遂追击雅尔军还渡辽河招抚懿州广宁徙居临潢府奇努走高丽为金山所杀金山自 
称国王改元天德图克勒复杀金山而自立哈沙又杀之亦自立戊寅瑠格引蒙古契丹及东夏诸国军围哈沙高丽助兵四十万克之哈沙自 
经死自乙亥岁辽东反复至己卯春瑠格复定之庚辰瑠格卒妻约啰氏入奏会帝征西域皇太弟承制以约啰氏权领其众丙戌帝还约啰氏 
携次子善格特尔格永安及从子塔塔尔孙寿果努见帝于河西慰劳甚至约啰氏奏曰瑠格既没官民乏主其长子实沙扈从有年愿以次子 
善格代之使归袭爵帝曰实沙积功为巴图尔不可遣当令善格袭其父爵约啰氏拜泣曰实沙者瑠格前妻所出嫡子也善格者婢子所出若 
立之是私己而蔑天伦窃以为不可帝叹其贤给驿骑四十从征河西许以实沙袭爵而留善格塔塔尔寿果努于朝遣其季子永安从约啰氏 
东归丁亥帝谓实沙曰朕以兄弟视尔父则尔犹吾子尔其与吾弟布拉噶台并辖军马为第三千户实沙受命己丑从太宗南征有功庚寅帝 
命与萨里台东征收其父遗民移镇广宁府行广宁路都元帅府事自庚寅至丁酉连征高丽东夏万努国复户六十有奇戊戌实沙卒子寿果 
努袭爵行广宁府路总管军民万户府事易名实喇征高丽有功辛亥睿宗命佐诸王伊克及扎拉台控制高丽己未卒长子古纳嗣中统元年 
征河西三年征李璮破峄山以功皆受赏至元六年朝廷并广宁于东京去职是岁卒子特格实沙弟善格赐名蒙古岱命从亲王昆布哈已丑 
从攻破天城堡凤翔府以功袭充巴图尔壬辰引兵三千会大军平金后伐宋拔光州枣阳由千户迁广宁尹至元元年卒子天佑袭广宁千户 
改广宁县尹

　　△耶律阿哈

　　耶律阿哈辽故族也金桓州尹实巴尔之孙尚书奏事官图卜德勒之子也金季遣使王汗见太祖姿貌异常因言金国不治戎备亡可立 
待帝喜曰汝肯臣我以何为信阿哈曰愿以子弟为质明年复出使与弟托噶俱往遂以为质直宿卫阿哈参预机谋常在左右岁壬戌王汗叛 
盟谋袭太祖太祖与宗亲大臣同休戚者饮河水为盟阿哈兄弟预焉既败王汗金人讶其使久不还拘家属于瀛阿哈殊不介意攻战愈厉帝 
妻以贵臣之女给户俾食其赋癸亥进攻西夏诸国累有功丙寅帝即位敕左帅萨巴略地汉南阿哈为先锋辛未破乌沙堡鏖战宣平大捷浍 
河遂出居庸耀兵燕北癸西拔宣德德兴乘胜次北口萨巴攻下紫荆关阿哈奏曰兴创之始愿止杀掠以应天心帝嘉纳焉遂分兵略燕南山 
东部郡还驻燕之近郊金主惧请和谕使送阿哈妻子来归师还出塞甲戌金人走汴阿哈以功拜太师行中书省事封托噶为太傅濮国公命 
托噶从穆呼哩取中原阿哈从帝攻西域下布哈塔实千等城留监塔实千专任抚绥之责未几卒至元十年追封忠武公子三人长蒙古台次 
穆苏格尔次聂尔科蒙古台在太祖时为御史大夫管领契丹汉军守中都招安水泊等处卒无子聂尔科在太祖时为右丞行省辽东万努叛 
举家遇害穆苏格尔袭太祖监塔实干城久之请还内郡守中都路伊克达噜噶齐卒子遇格太祖时为奉御袭父中都之职戊午从攻蜀师次 
钓鱼山卒于军妻伊喇氏以哀毁卒特赠贞静子七人里玛备宿卫为笔且齐仕至右卫亲军都指挥使至元二十五年戍哈达图有战功

　　△耶律托噶

　　耶律托噶契丹人世枯桓州太祖时率众来归后随太祖同饮班珠尔河水从伐金大破呼齐呼军又从穆呼哩收山东河北有功拜太傅 
总领伊克诺延封濮国公统万户扎拉尔刘黑马史天泽伐金卒于西河州子珠格嗣仍统刘黑马等七万户与都元帅塔海干布同征四川卒 
于军子保通嗣以疾不任事珠格弟迈珠嗣而以保通充随路新军总管迈珠言于宪宗曰欲略定西川当先定成都以为根本帝从之命率诸 
军往成都攻嘉定未下而卒子和尔岱嗣总诸军立成都府卒于军以兄百嘉努嗣自珠格至百嘉努并袭太傅总领伊克诺延图们岱尔者百 
嘉努之弟和尔岱之兄也常留中宿卫后百嘉努解兵柄为他官乃授成都管军万户代将其军至元十一年从呼敦攻嘉定修平康寨以守之 
十二年从汪良臣 【按元史作从汪特格考特格传特格以宪宗九年死于钓鱼山之战其弟良臣于至元十一年进攻嘉定据此则为良臣 
无疑今改正】 攻九顶山破之嘉定降从呼敦徇泸叙诸城围重庆守合江口又以舟师塞龙门濠遏其援兵十三年泸州叛从汪良臣攻之重 
庆遣兵援泸击破之泸坚守不下夜率兵攻水城以进黎明先登克之复从布哈围重庆守将张珏搏战败之城下重庆降授夔路招讨使累迁 
四川等处行尚书省右丞卒蒙古岱保通子也世祖时袭父职为随路新军总管统领山西两路新军从行省伊苏岱尔征蜀及思播建都诸蛮 
夷有功升万户从攻罗必甸至云南诏以其众入缅迎云南王时诸蛮往往伏险要为备蒙古岱击破之凡十余战至缅境开金齿道奉王以还 
迁副都元帅从诸王阿勒台征交趾至白鹤江与交趾伪昭文王战夺其战舰又从云南王攻罗必甸破之二十九年入觐成宗即位援乌撤乌 
蒙等处宣慰使兼管军万户迁大理金齿等处宣慰使都元帅六年乌撤罗罗斯叛率师讨平之九年讨叛贼阿填诛之遥授云南诸路行中书 
省左丞行大理金齿等处宣慰使都元帅卒于军至大四年追封濮国公谥威愍子和尼齐袭万户

　　△伊喇聂哷

　　伊喇聂哷契丹人也沈毅多谋略金以为参议留守等官皆辞不受闻太祖举兵诣军门献十策帝与语奇之拜名赛音笔且齐又因其生 
霸州号为霸州元帅乙亥拜兵马都元帅佐太师穆呼哩取北京下高利兴松义锦等二十六城破五十四寨平利州贼刘四禄及锦州贼张致 
兵势方炽且盗名号穆呼哩命聂哷与大将乌页尔等合兵讨之聂哷出奇兵掩击斩致 【按穆呼哩传云致将高益缚致出降伏诛与本传 
异】 第功迁兵马都提控元帅继取辽东西广宁金复海葢等城兴州监州绰尔反复与乌页尔讨平之戊寅从攻东平辛巳从攻延安壬午从 
围凤翔先登杀数十人臂中流矢裹创进攻丹延穆呼哩止之对曰创未至死敢自爱耶穆呼哩壮之与所乘白马明日介其马饰以朱缨简骁 
卫七十人与金兵战穆呼哩乘高见其驰突万众中曰此霸州元师也诸军继进金兵败走丹延十余城皆降迁军民都达噜噶齐都提控元帅 
兼兴胜府尹癸未从帝征河西取甘合辛蛇等州师还从攻益都下莱胶淄等三十二城戊子得疾归高州卒追封兴国公谥武毅子迈努

　　迈努
　　元臣

　　 迈努

　　迈努蚤从父习战阵初入见太祖曰此儿甚肖乃父以为高州等处达噜噶齐兼征行万户庚寅命攻高丽花凉城监军张翼刘霸都殒于 
敌迈努怒曰两将陷贼义不独生力战破之进攻关州州将金实默逆战擒之遂下龙宣云泰等十四城癸巳从诸王阿齐台征女真有功未几 
召还兴州赵祚反土豪杨买驴等附之帝命从亲王察罕台讨之斩贼将董蛮等围买驴于险树寨迈努令健卒即寨北小径上大树以绳潜引 
百人登寨直前买驴投崖死余党悉平 【按太宗纪癸已系太宗五年下文乙未则太宗七年也原文于此处误入太宗即位四字今删正】  
乙未从征高丽入王京取其西京而还加征东大元帅复命出师高丽将行以疾卒追封兴国公谥显懿子元臣

　　 元臣

　　元臣别名哈喇哈斯年十六入宿卫应对进止有度世祖谓丞相和尔果斯曰此勋臣子非凡器也以为集赛笔且袭千户将其父军从伐 
宋攻淮西戍清口取瓜洲下通泰累有功至元十二年从丞相巴延平宋进中卫亲军总管十四年珠尔噶岱叛围应昌府时皇女鲁国公主在 
围中元臣以所部军击之擒珠尔噶岱公主赐赉甚厚奏请留元臣镇应昌以安反侧居镇四载召还京师二十二年进同佥江淮行枢密院事 
行院罢归高州帝亲征纳颜元臣率家僮五十人见行在所愿效前驱二十八年 【原传误作八年显系脱文今补正】 移佥湖广行枢密院 
事谕降溪洞施容等州蛮獠三十年卒于官追封兴国公谥忠靖子迪湖广宣慰使都元帅

　　△王珣

　　王珣字君实本姓耶律氏世为辽大族金正隆末契丹斡罕叛祖成从母氏避难辽西更姓王氏遂为义州开义人父伯俊伯父伯亨无子 
以珣为后河朔兵动豪强名拥众据地珣慨然曰世故如此大丈夫当自振拔否则为人所制乃召诸乡人谕以保亲族之计众从之推珣为长 
招集遗民至十余万岁乙亥太师穆呼哩略地奚霅珣出迎承制以珣为元帅兼领义川二州事丙子张致僭号锦州阴结杨伯杰等来掠义州 
珣出战伯杰引去会致兄子以千骑来冲珣选十八骑突其前复令左右掎角之其众溃走时兴中亦叛穆呼哩围之召珣以全军来会致觇其 
虚夜袭之家人皆遇害及兴中平珣无所归穆呼哩留之兴中遣其子荣祖驰奏帝谕之曰俟逆赏平彼之族属城邑人民一以付汝父子世为 
大官珣以穆呼哩兵复开义擒伯杰等杀之进攻锦州致部将高益缚致妻子及其党千余人以献穆呼哩悉以付珣珣但诛致家余皆释之始 
还义州丁丑入朝加兵马都元帅镇辽东便宜行事兼义川等州节度使从穆呼哩略山东至满城令还镇以子荣祖代领其众甲申卒子四人 
荣祖袭

　　王荣祖

　　 王荣祖

</div>
    <div class="pagination">
<a href="续通志_page1033.html">上一页</a><span>...</span><a href="续通志_page1029.html">1029</a><a href="续通志_page1030.html">1030</a><a href="续通志_page1031.html">1031</a><a href="续通志_page1032.html">1032</a><a href="续通志_page1033.html">1033</a><span class="current-page">1034</span><a href="续通志_page1035.html">1035</a><a href="续通志_page1036.html">1036</a><a href="续通志_page1037.html">1037</a><a href="续通志_page1038.html">1038</a><a href="续通志_page1039.html">1039</a><span>...</span><a href="续通志_page1035.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
