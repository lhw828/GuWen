<!DOCTYPE html>
<html>
<head>
    <meta charset="UTF-8">
    <title>续通志 - 第 757 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 757 页/共 1359 页</h1>
    <div class="content">请对自陈太宗问何官驺导严肃都人畏避有以台杂对者即授泌虞部员外郎兼侍御史知杂事上元观灯泌特预召自是为例转金部员外 
郎充盐铁副使顷之改度支副使因郊祀条上军士赏给之数太宗曰朕惜金帛止备赏赐尔泌因曰今陛下薄于躬御赏赐特优实厯代之所 
难也俄与王沔同磨勘京朝官知三班通进银台司出知湖州再迁主客郎中知虢州真宗初边人屡寇泌上疏曰雍熙末赵普录唐姚崇太平 
十事以献未几普复用时称致治之策无出于此寻普病又辽骑扰边因循未行今北边谧寍继迁请命则可行于今日矣省不急之务削烦苛 
之政抑奔竞来直言斯皆致太平之术也臣伏覩近诏以不逞之徒所陈述皆闾阎事臣闻古先哲王询于刍荛察于迩言者葢虑视听之蔽故 
采此以达物情亦罕行其事也臣又闻辅时佐主建万世之基立不拔之策者必倚老成之人未闻市井之胥走■〈氵尘〉之吏可当其任也 
惟陛下察往古用贤致治之道则贤者亦必尽忠竭力以辅成太平之治矣咸平二年徙知同州代还与陈恕同知贡举复知通进银台司加刑 
部出为两浙转运使累迁太常少卿右谏议大夫判吏部铨大中祥符五年卒年六十三泌性端直然好方外之学录其子衍为太常寺奉礼郎 
衒将作监主簿衒为太子中舍

　　△孙何

　　孙何字汉公蔡州汝阳人父庸字鼎臣建隆初为河南簿太平兴国六年鸿胪少卿改左赞善大夫厯殿中丞知龙州卒何十岁识音韵十 
五能属文笃学嗜古为文必本经义在贡籍中甚有声与丁谓齐名友善时辈号为孙丁淳化三年举进士开封府礼部俱首荐及第又得甲科 
解褐将作监丞通判陈州召入直史馆累迁右司谏真宗初何献五议其一请择儒臣有方略者统兵其二请世禄之家肄业太学寒隽之士州 
郡推荐而禁投贽自媒者其三请复制举其四请行乡饮酒礼其五请以能授官勿以恩庆例迁帝览而善之 【按东都事略云唐制郊祀行 
庆止进勋阶五代肆赦例迁官秩朱兴因之未暇革也何与起居郎耿望言其非制真宗嘉纳遂定三年磨勘进秩之法郊礼止加散官勋爵】  
咸平二年举入阁故事何次当待制疏请三部使额迁之六卿慎择户部尚书一人专掌盐铁使事俾金部郎中员外郎判之又择本行侍郎二 
人分掌度支户部使事各以本曹郎中员外郎分判之是冬从幸大名诏访边事何疏曰陛下亲幸澶魏天声一振敌骑四逃虽镇定道路已通 
而德棣烽尘未息此殆将帅或未得人边奏或有雍阏邻境不相救援糗粮须俟转输之所致也将帅者何或恃勇无谋或忌功玩寇但全城堡 
不恤人民边奏者何护塞之臣固禄守位城池焚劫不以实闻老幼杀伤托言他盗不救援者何缘边州县城垒参错如辅车唇齿之相依若头 
自手足之相卫托称兵少不出或待奏可乃行俟辇输者何敌骑往还猋驰鸟逝赢粮景从万两方行迨乎我来寇巳遁去此四者当今急务择 
将帅则莫若文武之内参用谋臣防壅阏则莫若凡奏边防陛见庭问合救援则莫若督以军令听其便宜运糗粮则莫若轻赍疾驰角彼趫捷 
今所虑荐食者惟东北无备之城缮完周防不可不慎且大河津济处处有之亦望量屯禁兵扼其要害则请和之使不日可待真宗览而嘉之 
及傅潜逗挠无功何又请斩潜以徇俄权户部判官出为京东转运副使又献疏请择州县守宰省三司冗员遴选法官赠秩益奉未几徙两浙 
转运使 【按东都事略作京吏两浙转运使隆平集作京西两浙转运使】 加起居舍人景德初代还判太常礼院俄与晁迥陈尧咨并命知 
制诰掌三班院何先以被疾勉强亲职一日奏事帝前坠奏牍于地俯取之复坠笏有司劾以失仪诏释之何惭上章求改少卿监分司西京养 
疾帝不许第赐告是冬卒年四十四帝在澶渊闻之悯惜录其子言为大理评事何好学乐名教勤接士类后进之有词艺者必为称扬然性褊 
急不能容物在浙右专务峻刻州郡病焉 【按东都事略云何褊急颇事苛察日有捶楚州县吏患之乃求纸本古碑字磨灭者揭之馆中何 
至则读其碑辨识文字遂往往至暮不复省录文案又官属罹谴罚者甚众故从者依凭其威妄为寒暑所至骚然视宋史本传较详附识】
　　弟仅

　　孙仅

　　 孙仅

　　仅字邻几少勤学与何俱有名于时咸平元年进士甲科兄弟连冠贡籍时人荣之解褐舒州团练推官会诏举贤良方正之士赵安仁以 
仅名闻策入第四等擢光禄寺丞直集贤院俄知浚仪县厯迁右正言知制诰同知审官院永兴孙全照求代真宗思择循良任之仅尝倅京府 
谙民政乃命知永兴军府仅纯厚长者为政颇宽尝诏戒焉大中祥符元年加比部员外郎代还知审刑院累进给事中天禧元年卒年四十九 
录其子大理评事和为卫尉寺丞仅性端悫中立无竞笃于儒学士大夫推其履尚仅弟侑亦登进士第至殿中丞

　　△朱台符

　　朱台符字拱正眉州眉山人少聪颖十岁能属辞太宗廷试贡士多擢敏速者台符与同辈课试以尺晷成一赋淳化三年进士登甲科解 
褐将作监丞通判青州召入直史馆再迁秘书丞知浚仪县咸平元年与杨砺李若拙梁颢同知贡举俄以京府旧僚擢太常博士出为京西转 
运副使上言顷者晋氏失御中原乱离太祖深鉴往古酌取中道与民休息遣使往来二十年间大省戍边之卒不兴出塞之兵深得制御之道 
也陛下自天受命宜于此时修好契丹彼必欢悦慕义因与之尽捐前恶复寻旧盟利以货财许以关市如太祖故事则两国既和无北顾之忧 
可以专力西鄙继迁自当革心而束手矣又自请往使时论韪之咸平二年春旱诏求直言台符上疏请重农积谷任将选兵慎择守令考课黜 
陟轻徭节用均赋慎刑责任大臣与图治道奏入优诏褎答入为盐铁判官改判户部勾院拜工部员外郎换度支判官景德初郑文宝为陕西 
转运使或言其张皇生事命台符代之台符俊爽好谋然颇以刻碎为举职与杨覃联事覃颇欲因仍旧贯台符则更革烦扰议事违戾交相掎 
奏命御史视其状徙台符知郢州 【按宋史杨覃传作随州】 覃知徐州三年召还会执政有不喜者复出知洪州卒于舟次年四十二赐其 
子公佐同学究出身公佐卒又以次子寿隆试将作监主簿弟昌符大中祥符中举进士为屯田员外郎

　　△戚纶

　　戚纶字仲言应天楚邱人父同文自有传纶少与兄维以文行知名笃于古学喜谈名教太平兴国八年举进士解褐沂水主簿按版籍得 
逋户脱口漏租者甚众徙知太和县就加大理评事江外民险悍多构讼为谕民诗五十篇因时俗耳目之事以申规诲每岁时必与狱囚约遣 
归祀其先皆如期而还迁光禄丞坐鞫狱陈州失实免官久之复授大理评事知永嘉县境有陂塘之利浚治以备水旱复为光禄寺丞真宗即 
位转著作佐郎通判泰州将行秘书监杨徽之荐其文学纯谨宜在馆阁命为秘阁校理受诏考校司天台职官定州县职田条制诏馆阁官以 
旧文献帝嘉纶所著特改太常丞俄判鼓司登闻院出内府缗帛市边粮诏纶乘传往均市之景德元年判三司开拆改盐铁判官上疏言边事 
甚被嘉奖拜右正言初置龙图阁待制与杜镐并命纶久次州县留意吏事每便殿请对语必移晷或夜中召见多所敷启俄上奏十事一曰王 
畿关辅二曰五等封建三曰复制科四曰崇国学五曰辟旷土六曰修贡举七曰任大臣八曰置平籴九曰益厢军减禁兵十曰修六典令式词 
颇深切二年命知贡举纶上言取士之法多所规制并纳用焉预修册府元龟会置官总在京诸司之务凡百三十司命纶与刘承珪同领其事 
判鸿胪寺先是羣臣诏葬公私所费无定式纶言其事定为制度以三公尚书九列之任谓宜采通礼六典令式比类沿革着为大典时论称之 
进秩右司谏兵部员外郎时诏禁羣臣匿名上封及非次升殿奏事纶谓忠谠之入当开奖言路若疏远之士尤艰请对帝颇嘉之大中祥符元 
年掌吏部选事方是时祥文荐降歌颂日兴纶恐流俗托朝廷嘉瑞事诈为神灵木石之异诱惑愚众如少君栾大者上疏极谏 【按宋史本 
传载纶疏辞不若事略方是时数语能明上疏之意今据纂入】 是冬封泰山命纶同计度发运事礼成迁户部郎中直昭文馆待制如故被诏 
同编东封祥瑞封禅记会峻得制之入又兼集贤殿修撰建议修释奠仪颁于天下立常平仓隶司农寺以平民籴皆从之尝宴饯种放于龙图 
阁诏近臣为序帝览纶所作称其有史才三年擢枢密直学士复领发运之职出知杭州就加左司郎中属江潮为患乃立埽岸以易柱石之制 
虽免水患而众颇非其变法胡则时领发运肆纵不检厚给李浦素恶之通判吴耀卿则之党也因共捃摭纶过徙知扬州维扬亦浦则巡内持 
之益急求改僻郡徙徐州八年罢学士授左谏议大夫代还复知青州岁饥发公廪以振全安甚众徙郓州王遵诲为劝农副使诬奏纶谤讪坐 
左迁岳州团练副使易和州天禧四年改保静军节度副使以疾求归故里改太常少卿分司南京五年卒年六十八纶笃于古学善谈名理喜 
言民事颇近迂阔事兄维友爱甚厚与交游故旧以信义著称士子谒见者必询其所业访其志尚随才诱诲之大中祥符中继修礼文之事纶 
悉参其议乐于荐士每一奏十数人皆当时知名士晚节为权幸所排遂不复振善训子弟虽至清显不改其纯俭既没家无余赀家人于几阁 
闲得遗戒一篇大率皆诱劝为学天圣中子舜宾献其文诏赠左谏议大夫舜宾官太子中书

　　△张去华

　　张去华字信臣开封襄邑人幼励学敏于属辞以荫补太庙斋郎周世宗平淮南时年十八慨然叹曰兵战未息民事不修非驭国持久之 
术因着南征赋治民论献于行在召试授御史台主簿属三院议事不得预坐谓所亲曰簿领之职非壮夫所为即弃官归郑州太祖建隆初始 
携文游京师大为李昉所称明年举进士甲科即拜秘书郎直史馆以岁满不迁上章自诉因言制诰张澹卢多逊殿中侍御史苏颂文学肤浅 
愿得校其优劣太祖命陶谷等考之澹以所对不应问降秩即擢去华为右补阙朝议薄其躁进以是不迁秩者十六年尝得对便殿询及家世 
遂诉父仕汉忤权贵因罹重贬宰相薛居正亦为言之太祖曰汉室不道奸臣擅权此朕所亲见也荆湖平命通判道州去华上言桂管为五岭 
冲要今刘鋹保境固守赖之为扞蔽若大军先克其城以趣番禺如践无人之境且言桂州可取状代还知磁干二州选为益州通判迁起居舍 
人知凤翔府从太祖征太原监随驾左藏库就命为京东转运使厯左司员外郎礼部郎中太平兴国七年为江南转运使雍熙中王师讨幽州 
去华督宋州馈运命掌河北转运事三年加陕州未行会许王尹京命为开封府判官踰岁就拜左谏议大夫又令枢密使王显谕以辅成之意 
未几有庐州尼道安讼弟妇不实弟妇即徐铉妻之甥去华故不为治坐贬安州司马岁余召授将作少监知兴元府改晋州迁秘书少监知许 
州真宗嗣位复拜左谏议大夫迁给事中知杭州两浙自钱氏赋民丁钱有死而不免者去华建议请除之有司以经费所仰固执不许咸平二 
年徙苏州顷之以疾求分司西京景德元年改工部侍郎致仕三年卒年六十九尝献元元论大旨以养民务穑为急真宗深所嘉赏命以缣素 
写其论为八十轴列置龙图阁之四壁然不饬边幅颇为清议所贬以是不登显用子师古师颜国子博士师锡殿中丞

　　张师德

　　 张师德

　　师德字尚贤去华十子最器师德举进士第一除将作监丞通判耀州迁秘书省著作郎集贤校理判三司都理欠凭由司建言有逋负官 
物而被系本非侵盗若惸独贫病无以自偿愿特蠲之真宗用其言尝奏事殿中帝访以时事条对甚备帝喜其后每遣使辄曰张师德可用契 
丹高丽使来多以师德主之天禧初安抚淮南改判司农寺擢右正言知制诰累拜左谏议大夫师德孝谨有家法不交权贵时相颇不悦之在 
西掖九年不迁卒于官子景宪为大中大夫

</div>
    <div class="pagination">
<a href="续通志_page756.html">上一页</a><span>...</span><a href="续通志_page752.html">752</a><a href="续通志_page753.html">753</a><a href="续通志_page754.html">754</a><a href="续通志_page755.html">755</a><a href="续通志_page756.html">756</a><span class="current-page">757</span><a href="续通志_page758.html">758</a><a href="续通志_page759.html">759</a><a href="续通志_page760.html">760</a><a href="续通志_page761.html">761</a><a href="续通志_page762.html">762</a><span>...</span><a href="续通志_page758.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
