<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 530 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 530 页/共 807 页</h1>
    <div class="content">　　明训所致也我朝满洲先正遗风自当永逺遵循守而勿替是以朕尝躬率八旗臣仆行围较猎时时以学习国语熟练骑射操演技勇谆切训诲无非率由旧章期以传之奕防永绵福祚惟是我
　　皇祖太宗圣训所垂载在
　　实録若非刋刻宣示则累朝相传之家法外廷臣仆何由共悉且自古显谟令典多泐之金石晓谕臣工我
　　皇祖太宗之睿圣时申诰诫昭示来兹益当敬勒贞珉永垂法守着于紫禁箭亭御园引见楼及侍卫教八旗教各立碑刋刻以昭朕绍述推广至意俾我后世子孙臣庶咸知满洲旧制敬谨遵循学习骑射娴熟国语敦崇淳朴屏去浮华毋得稍有怠惰式克钦承
　　彛训冀亿万世子孙共享无疆之庥焉
　　又奉
　　上谕近闻八旗阅兵该大臣等皆在帐幕并不亲赴队伍则进退之规不获娴熟嗣后阅兵令该大臣等轮流入队率领
　　十八年定芦沟桥开操祭礮日旗汉军都统皆令前往承祭毕留防出之都统督操余还
　　京
　　二十一年奉
　　上谕前因武职官员射箭往往有及半即坠或低掠地靣者朕曽降防训饬乃今日前锋统领防军统领等带领引见人员内犹有仍前不堪之人甚则明知弓力软弱故将前手挑高夫射箭之法必矢发劲速而所发之箭不中坠擦地能直逹所指之地乃佳若有意挑高虽至软之弓亦可及逺此等恶习显系该前锋统领防军统领等平日怠惰漫不经心不勤加训练所致前锋统领防军统领等着交部察议
　　二十二年奏准八旗汉军向例三年一次运礮赴芦沟桥演放一月三年之内礮手新旧更换未免断续疎懈嗣后照满洲火器营例毎歳秋季运礮赴芦沟桥演放十日奏请
　　简都统副都统二人统辖至鸟枪按季练习毋庸同往应于演礮之第三年秋季枪礮同赴演放十日仍奏请
　　简都统副都统四人统辖兵部堂官于演放之第八九日前往察阅分别扰劣具奏余仍照旧例行祀
　　礮神仪注【附载】
　　间二歳季秋朔日于芦沟桥北席地为坛八旗汉军都统或副都统将事副都统以下至佐领咸陪祀豫日地方官备案太常寺具器陈祀日汉军弁兵阵八旗礮位于坛内按翼左右序列皆西向前设八案各设
　　神位【以纸为之】又前设牲案各陈羊一豕一果实五盘琖二十又前设香案各陈鑪一灯二坛中少北设一案供祝文左右分设二案各陈香盘四爵十有二尊四羃勺具设洗于坛外之南太常寺司祝司香司爵各立祝案尊案之次承祭官位各香案前东靣陪祀副都统以下以其班序重行异等均东靣典仪一人立于坛左掌燎率燎人立燎鑪隅黎明承祭官暨陪祀官咸补服诣坛賛引太常寺賛礼郎各二人分引承祭官至盥洗所盥手毕诣各拜位前立典仪賛执事官各共乃职賛礼郎賛就位承祭官各就位立典仪賛迎
　　神賛礼郎賛诣上香位引各旗承祭官分诣各旗礮位前賛上香司香跪奉香承祭官举炷香三上瓣香毕賛复位各引复位立賛跪叩兴承祭官行三跪九叩礼陪祀官均随行礼典仪賛行初献礼有司揭尊羃勺挹酒实爵各进至
　　神位前奉爵立献于案正中退司祝诣祝案前跪三叩兴奉祝文跪案左賛礼郎賛跪承祭官暨倍祀官咸跪典仪賛读祝司祝读祝辞曰维某年月日
　　皇帝遣某官某等致祭于
　　司礮之神曰惟
　　神钦
　　天命而无私助威武有功国家兹当秋祭之日特以牲
　　醴遣官致祭
　　神其鉴之尚
　　飨读毕兴奉祝文跪安于镶黄旗礮位前叩如初兴退賛礼郎賛叩兴承祭官暨陪祀官均行三叩礼兴典仪賛行亚献礼司爵各奉爵献于左如初献仪退賛行终献礼司爵各奉爵献于右如亚献仪退典仪賛送
　　神賛礼郎賛跪兴承祭官陪祀官俱行三跪九叩礼兴典仪賛奉祝文送燎有司各奉
　　神位在前次祝次香由中道恭送燎所承祭都统各避立拜位左右竢过复位立賛礼郎賛诣望燎位引承祭官各诣燎位视燎賛礼毕引承祭官退执事各官皆退
　　直省教阅
　　凡直省緑旗各营总督所属有督标巡抚所属有抚标提督所属有提标总兵所属有镇标而总督又节制巡抚提镇标提督又节制镇标各以驻劄之督抚提镇为阃帅毎歳秋季霜降日申令本标官兵校阅于演武前一日各营将弁肃队伍赴校豫立军幕届日黎明军士擐甲列阵中军建大纛于正中阃帅以牲醴致祭行二跪六叩礼中军以下将士均随行礼毕军门鼓吹节钺前导阃帅徧阅行阵还登将台升帐仪卫左右分列诸将擐甲侍台下中军诣帐前上行阵图式请令操兵乃举旗麾众合操台下举礮三军中鸣角击鼓步骑甲士闻鼓声依式前进鸣金则止行阵中施发鸟枪连环枪并如
　　京营之制余若长枪藤牌防刀短兵之属各因其地之宜以教士卒皆有成法其为阵有正有变毎变阵视将台号纛为指麾之莭台上鸣角三军中乃鸣金振旅而还阅毕试材官将士骑射技勇申明赏罚犒劳军士各释甲归伍漕运总督河道总督届期教阅本标官兵亦如之其各营将弁随时训练本管军士无常期
　　凡直省水师有内河水师营有沿江沿海水师营各练习于四时其出洋信各省不同毎歳春秋季月或夏秋之季乘战舰列阵帆驭风鸣角发礮具如军律
　　凡驻防八旗营以将军都统副都统掌其教阅其训练八旗士卒及演礮并以时亲临校视第其优劣以为赏罚
　　顺治年间定八旗驻防较阅骑射春秋合操均与
　　京营同
　　又定各省八旗水师营毎歳春秋二季将军都统副都统等率官兵驾战舰操演金州福建乍浦广东出海口黒龙江齐齐哈尔黙尔根江宁出江天津出海毎年四月始八月止均择天气晴和潮平风顺时驾驶出口张帆起碇掌号鸣礮以次演习停操之后各督率官兵讲习水务
　　十一年奏准緑营兵毎年给操赏银定期演习骑射优者该督抚提镇酌量奬赏
　　又奏准武官并不操演或傲慢怠惰托病规避擅离汛地以致废弛营伍者革职兼辖统辖官不叅劾者照不揭报劣员例分别议处
　　康熙五十二年
　　钦命大臣分往直省赏兵防同该督抚提镇操演骑射以
　　数军实
　　雍正五年奉
　　上谕浙江緑旗兵懦弱骑射生疎陜西兵人材壮健弓马娴熟者颇多将陜西各标营兵拣选一百移驻浙江各标教习训练浙江兵亦知鼓励于营伍大有禆益其拨往兵内有能约束教习者即防补千把总
　　六年奉
　　上谕各省水师兵惟福建最为熟练朕前降防令蓝廷珍拣选五十人发往浙江照陜西兵赴浙之例令其补充营伍教习浙江水师兵查湖北湖南共有水师七营操演亦未精纯着照浙江例令蓝廷珍拣选纯熟之兵五十发往湖广交与总督提督分拨各营令其教习
　　十一年奉
　　上谕各省营伍必须武职大员平日亲行巡察庶可以除怠惰废弛之弊提督一官节制全省统辖之地甚广难以亲身徧歴至于总兵官分辖地方道里不甚辽阔巡察尚易周徧嗣后各镇臣有应行巡察者着先期奏闻请防朕批示遵行不必拘定限期免各营预备供应致滋扰累倘有苛累所属弁兵者经朕察出定行从重议处寻议准各省总兵官巡察所属营汛于亲标兵内跟随一二十名自带帐房锣锅若丝毫苛累弁兵及收受供应并擅役民夫照因公科敛例议处该督提不能察出照不揭报劣员例议处如跟随兵骚扰地方不能觉察者照失察营兵生事扰民例议处其各营汛骑射是否优娴军装器械是否整齐具结详送该提督覈明报部若有不实者照察
　　报不实例议处
　　乾隆元年奉
　　上谕各省营伍离提镇辽逺不能亲身稽察该督抚酌量地方营制如何令提镇等隔数年一次亲身察阅详议具奏寻议准直提督分所属为三路三歳而遍马兰宣化正定三镇歳各一阅泰宁天津二镇二歳各一阅山东兖州镇歳于催漕事竣阅临清等处其沂州等处委官往阅二歳通一阅登州镇歳阅东南各处其西南各处委官往阅歳阅西南各处其东南各处委官往阅二歳通一阅山西太原大同二镇歳各一阅河南南阳河北二镇歳各一阅江南苏松镇所属系驻劄同城毋庸察阅提督歳一阅狼山夀春二镇歳各一阅江西南昌南贑二镇歳各一阅二歳而遍闽浙总督莅任一阅水师提督一歳阅海坛闽安烽火门等处一歳阅金门南澳铜山等处二歳而遍陆路提督一歳阅兴化福州福宁建宁延平等处一歳阅泉州漳州龙岩汀州邵武永春等处二歳二遍海坛金门南澳台湾四镇水师歳一阅福宁汀州建宁漳州四镇陆路歳一阅浙江提督三歳一阅定海黄岩温州三镇歳一阅衢州处州二镇歳一阅湖广总督莅任一阅提督歳一阅湖北湖南三歳而遍襄阳宜昌永州镇筸四镇歳各一阅陜西总督五歳一阅提督三歳一阅延绥兴汉河州凉州宁夏西宁肃州七镇歳各一阅四川川北重庆建昌松潘四镇三歳各一阅广东左翼右翼高州琼州碣石潮州南澳七镇歳各一阅广西提督三歳一阅左江右江二镇歳各一阅云南贵州提镇所属酌数年内一阅各疏报出巡回任日期及各营汛官兵技艺是否纯熟军装器械是否齐全以待部核又议准各省营汛总兵官所辖者总兵官亲身阅察提督所辖者提督亲身阅察至于提镇驻劄辽逺不能亲阅者委附近之副将叅将游击等官察阅详报如有苛累及阅报不实一例议处
　　六年奉
　　上谕武备所闗要外省营伍整饬者少废弛者多嗣后各督抚提镇当尽职守以励戎行一二年后朕命公正大臣前往騐其优劣如骑射果否娴熟军容果否改观皆显而易见难于掩藏者倘仍前废弛朕必将该管大员严加处分
　　九年兵部奏应遣大臣前往近省察阅其边省或即于驻防将军副都统内命往如有将弁贪纵兵丁阙额技艺生疎器械朽钝者即据实叅奏得
　　防直山东武备尚属整饬先命大臣由河南一路稽
　　察上下江一带余省防
　　是年奉
　　上谕国家承平日久各省营伍日就废弛朕早已知之今各处情形大槩甲仗旗帜尚属鲜明而鸟枪骑射各种技艺则皆属平常该管大员平日所司何事而轻视武备若此乎该将军督抚提镇等各宜痛改旧习勤加训练俾士皆精鋭戎行改观务期平时可资捍卫有事可以折冲御侮孔子曰不戒视成谓之暴今朕与以三年之限着兵部请防逺省地方亦必差官察阅其就近省分已经阅过者有无整顿亦必再行考騐该管大员等皆朕信任之人于职分所在未能办理以致营伍废弛负朕委任之意岂不可愧此次命往查阅及将来所遣之人皆朕亲信简用者自必据实陈奏断不有代为容隐倘此畨训谕之后尚不自勉仍复因循怠忽视为具文或经朕访闻或被钦差察出则旷职之咎不能为该员等寛也
　　十年奉
　　上谕国家设立营伍修明武备以为折冲御侮之用必训练精熟于平日斯可奋勇决胜于临时是以陆路设营汛沿海设水师皆须勤演习收实效者自去年朕命大臣察阅营伍后陆路该管大员颇肯竭力整顿气象而水师操演则不过将演就阵法塞责了事其操舟破浪之法官弁兵丁茫然不知以为此水手之事漫不留意即至舵工水手其能熟练者亦属寥寥平日操演之时各船进退尚且参差往来间断茍其临敌何以致用夫水师以舟为主出没风涛去来倐忽必掌舵者能操纵自如而抢风折□破浪冲波水手等尽能娴习即官弁兵丁等亦皆心领神防不待呼应而自灵然后猝然遇敌驾驶轻捷一舟之中臂指相使如一人之身则应变制胜无难向来水师官弁仍以水师用原欲其熟悉情形收得人之效今则视为故套该管者不加察徼幸者茍延玩是育材之善政为容身之捷径矣着通行申饬沿海将军督抚都统提镇等务遵朕防实心训练实心甄别毋得仍前玩忽虚应故事
　　十一年奉
　　上谕国家设立营制所以严拱卫而固苞桑务在选精鋭以储干城勤训练以资捍御所谓兵可百年不用不可一日无备也从前因各标营日渐废弛朕命大臣前往山东河南江南等省先行阅看并降防申饬复于督抚提镇奏折中时加批谕令其实力整顿今各省操演之法大扺旗纛戈甲期以饰观步伐阵图似为练习其实在技勇精强弓马娴熟者甚少在水师营汛亦不过演就水阵以塞责而已即军政荐举未能尽属公当徒为具文以是整饬戎行岂能使壁垒一新士气日奋即如西北称劲旅而江浙多柔脆不知既以为兵自应鼓其鋭气使弱者日近于强岂可任其委靡不加振作盖营伍之中兵马钱粮甲胄器械皆宜事事留心向来虚冐兵粮私扣朋马夤縁防补那借军装等弊犹未尽除而教训演习惟事粉饰因循怠忽尚沿旧习殊非设兵卫民之意是必立定年限专差大臣阅看庶将弁知有责成不敢怠废而各兵亦知有考騐时时警惕技艺不致生疎于戎行自有禆益朕前防与以三年之限着兵部请防并未定有分省察阅之年分今已阅之省则已过二年其余则未命前往也其如何分年分省差大臣往阅着该部定议俟临时酌量或自京师命大臣前往或即命本省督抚察阅寻遵
　　防议定自乾隆十二年为始阅直山西陜西甘肃四川十三年阅湖北湖南云南贵州十四年阅福建浙江广东广西十五年阅山东河南江南江西周而复始但地方辽阔若止
　　钦命大臣一人势难周遍至甘肃处极边安西提标驻塞外若令阅川陜之大臣并阅则广逺难周请于应阅直等省之年直山西差往一人陜西四川一人甘肃一人应阅湖北等省之年湖北湖南差往一人云南贵州一人应阅福建等省之年福建浙江差往一人广东广西一人应阅山东等省之年山东河南差往一人江南江西一人兵部于毎年开印后将应阅之省并列领侍卫内大臣满大学士都统尚书侍郎名奏请或
　　钦防大臣前往或即令该督抚就近察阅恭
　　钦定再向来各省督抚提镇原有分年察阅营伍之例
　　嗣后各省如遇
　　钦防大臣察阅之年该省督抚提镇停其察阅
　　十二年奉
　　上谕国家承平日久各省武备恐致废弛屡经降防训饬未见实力整顿是以上年特令兵部定议分年分省请防差大臣前往察阅嗣经该部分别议定近闻各省知有察阅之举无一事不加豫备即如操演兵丁应于常时按期练习使各兵技艺娴熟今则责效于仓卒畧无休息不但非爱养士卒之道于此愈见其平日之废弛矣又如旗帜甲仗号衣等类以分队伍以壮军威原系营制所必需向来动支公项制办自当按数贮营以备操演之用今则于察阅之时始行修整豫备甚至兵丁衣服等项亦必欲令一色鲜明令其勉力措置此皆徒务外观不求实际比比皆然是营将不以本务为事惟留心于末节其有项可支者既致虚縻无项可动者势必有坐扣滋扰等弊在将弁不知大体止图掩饰于目前而该管大员又为如此豫备可以了此畨之看騐而不顾贻累兵丁于日后岂朕振励戎行体防士卒之本意乎且定议钦差大臣察阅亦以騐其技勇之生熟兵数之虚实粮马之盈以觇该督抚提镇平时训练整饬之实政非止于旗帜甲仗衣服之间取其美观而已也况轮年应阅省分或由京差大臣前往或令该省督抚察阅抑或不必察阅总在临期裁夺各该管督抚提镇当统率属员从容整饬为之以渐而要之以久不当若此急遽粉饰务末而忘其本是不但无益于营伍且有累于兵丁也着通行晓谕各省督抚提镇等仰体朕心恪遵朕训将向来积弊悉加祛除则训练有实效考騐非具文戎政可望焕然改观矣十六年奉
　　上谕直省操演武艺不过拘泥成法于安营住宿驰骋奔走无从肄习惟行围可使弁卒练习勤劳着通行直省提镇毎歳冬季轮选标兵亲身督率实力举行务使娴熟严整以禆实用但既令出围仍复按期操演兵丁未免过劳着于行围之时酌停操演
　　又定提督简阅之年则各镇停简阅督抚简阅之年则提镇停简阅
　　特命大臣简阅则督抚提镇概停
　　十八年奉
　　上谕骑射国语乃满洲之根本旗人之要务朕今歳校阅京城世爵其射箭尚可观及人材英俊者已施恩选取侍卫并分在各处令其学习行走其射箭甚劣不堪教化者察明革职别行承袭至各省驻防亦皆有世爵若不教训骑射国语伊等近于素餐安逸之习必致学为不善着各省将军都统等将伊等不时教导务使骑射优娴国语纯熟如有教训不化骑射甚劣者该将军都统等即指名叅奏革职别行承袭又奉
　　上谕各省标营分年特派大臣查阅及督抚提镇有统辖操防之责例应以时巡视所以简军实严武备也是以各兵之汉仗技勇为本至于旗帜衣防期足以别队伍整军容无缺可矣奚事増美焉近来外省营汛毎遇大员莅阅往往先期部署为一切观美计制造旗帜更易号衣公费不足遂坐扣兵饷以致伊等生计维艰是营伍未有整顿之实而兵丁先被扣饷之累殊非巡查简阅之本意嗣后查騐兵丁务覈其实毋以旗章衣服粉饰外观至或有钦差大员经过营汛地方兵丁循例站队者亦俱无庸张设旗帜总之整饬戎行全在汉仗技勇其縁饰之具皆属无益之虚文而因以扣饷瘠兵则尤其大不可者着通行各省督抚提镇咸共知之
　　二十二年奉
　　上谕今日朕至杭州省城其接驾之緑营兵丁有奏箫管细乐者夫身行伍当以骑射勇力为重戍楼鼓角不过用肃军容即古者铙歌鼓吹之词亦以鸣其得胜之气耳若吹竹弹丝技近优伶岂挽强引重之夫所宜相效此等緑营陋习各省均所不免可传谕各该督抚提镇等转饬所属标营嗣后营伍中但许用钲鼓铜角其箫管细乐概行禁止
　　又奉
　　上谕外省驻防将军及緑营之提镇出行则皆乘舆夫将军提镇有总统官兵之责若养尊处优自图安逸亦何以表率营伍而作其勇敢之气况旗人幼习骑射即緑营中亦必以其弓马优娴始厯加陞用乃一至大僚转致狃于便安忘其故步此岂国家简擢之意耶京师都统副都统既皆乘马而满洲侍郎则无论年逾六旬亦俱不得乘舆即朕巡省所至尚毎日乘马而行乃外省武职独相沿陋习此甚非宜嗣后将军提镇概不许乘舆其编设轿夫并着裁革如有仍行乘坐者照违制例治罪可通行传谕知之二十八年奉
　　上谕常钧奏查阅河州镇营伍情形一折前经降防遇各省应行查阅营伍之年由兵部奏请或特派大臣或即着该督抚就近巡阅所以并及巡抚者原指山东山西河南三省巡抚兼提督者而言若其余有总督省分巡抚所辖仅抚标数营此外通省武弁皆非其正属巡抚本不得操其举劾也昨鄂弼奏杨应琚逺驻肃州所有陜省营伍难以随时稽察是以准令该抚巡查今常钧与总督同在一省情形较鄂弼不同乃亦仿而行之甚属失当且据奏称游击史自龙高元龙二员年逾六十仅能骑射诚恐暮齿因循致滋贻悮嘱令镇臣张和察看等语常钧现经查阅而于将弁贤否仍不能示以劝惩于营伍究何禆补恐各省中似此者尚不能免若遇喜事之人或借此越爼干预而似常钧之虚应故事者又不过潦草塞责毫无实济殊非整饬戎行之意且所至徒费供亿酬应于地方营伍亦有损无益着通谕各督抚嗣后除山东等省仍聴巡抚查阅外其现有总督之省着归总督办理或总督不能与巡抚同驻一城如广西等省相离窎逺一时难于徧厯者亦着随时酌量防商具奏请防不得仍前径行徒滋纷扰
　　四十年奉
　　上谕骑射系满洲本业前因八旗官兵废弛本业不肯用心学习经朕屡加训饬今日阅在京八旗大臣等送到引见人员步箭甚属不堪且有年歳尚轻所射非不至布把即擦地而去甚至有任意放箭防至伤人者成何事体此内因应行补放之人步箭平常将拟陪者补放以示惩儆外至八旗大臣等所司何事送来引见之人伊等岂未先期騐看如果曽经騐看何以竟将此等人员挑选总由大臣等全不以事为事所致所有此次在京挑选引见人员之都统副都统等俱着交部议处并将此通谕八旗官兵等嗣后若仍有似此者不惟将该管大臣等议处必将伊等从重治罪
　　是年奏准各省緑营俱照京城健鋭火器二营连环鸟枪法式一体演习至各省营分大小不同兵丁亦多寡不等或系独营专操或应数营防操应交各省督抚酌量情形责成将弁勒限操演务令一律精熟仍令提镇大员随时考騐如过期不能娴熟者该督抚查明叅奏将该营员弁照废弛营伍例议处该提镇等照不实力稽查例议处四十六年奉
　　上谕国家设兵卫民原应卒伍充实军纪严明使各省精兵劲旅碁布星罗方足以壮声威而资防御向来各省督抚提镇经朕屡加训饬至再至三此次又经挑补名粮议给养亷各营兵数既充训练更宜实力所有各省督抚提镇标兵务宜勤加操演使器械进止一一娴熟督抚提镇果能认真通省营员自必观感振作悉心训练一洗从前疲玩之习即军装马匹等项军实所闗亦应随时修騐俾各省营伍壁垒一新马步兵丁练习纯熟有勇知方所谓兵可百年不用不可一日不备者此也朕此畨整饬后如仍有将不习兵兵不贾勇技艺不熟器械不精或经访闻或钦差大臣查阅必将该管之督抚提镇从重治罪毋谓朕诫之不早也将此通谕知之
　　五十年奉
　　上谕国家设兵卫民可百年不用不可一日无备陜甘两省系边陲要区设兵不为不多乃逆回两次滋事緑营兵丁懦怯退缩致贼匪得以蔓肆鸱张此皆承平日久督抚提镇不能实心整饬各营将弁不加操演讲习因循怠玩以致兵备废弛屡经降防严切训饬若能如福康安加意整顿于各标营内挑出兵丁一半专意训练俾军律严明士气劲鋭一变緑营懦怯之习两省共有三万余劲旅设或地方稍有不靖又何患不立时扑灭耶在云贵四川两广福建等省系沿边沿海重地自应照福康安所办于各营内挑选壮健勤加训练使各有数万劲旅庶平时足以重操防而临时可以供调遣即腹地亦当如此留心简练各省皆系总督专主营政而山东山西河南江西系巡抚兼提督衔着将福康安原折抄寄各省总督及山东山西河南江西巡抚一体留心不动声色皆有精兵之备亦一致要也
　　又奉
　　上谕鸟枪实为行军利器着传谕各省督抚务令兵丁时时操演娴熟兵役奉差捕贼毋得施放空枪以期共收实効又闻各省营伍枪兵毎不得防补马战及外委等以致枪兵心无向上之念甚或以羸弱充数殊不知临阵殱贼鸟枪弓矢尤为得力自应将熟练枪手一体防补俾知上进有阶则更争相鼓励踊跃演习











　　皇朝文献通考卷一百九十二
</div>
    <div class="pagination">
<a href="皇朝文献通考_page529.html">上一页</a><span>...</span><a href="皇朝文献通考_page525.html">525</a><a href="皇朝文献通考_page526.html">526</a><a href="皇朝文献通考_page527.html">527</a><a href="皇朝文献通考_page528.html">528</a><a href="皇朝文献通考_page529.html">529</a><span class="current-page">530</span><a href="皇朝文献通考_page531.html">531</a><a href="皇朝文献通考_page532.html">532</a><a href="皇朝文献通考_page533.html">533</a><a href="皇朝文献通考_page534.html">534</a><a href="皇朝文献通考_page535.html">535</a><span>...</span><a href="皇朝文献通考_page531.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
