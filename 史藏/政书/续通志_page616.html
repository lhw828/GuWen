<!DOCTYPE html>
<html>
<head>
    <meta charset="UTF-8">
    <title>续通志 - 第 616 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 616 页/共 1359 页</h1>
    <div class="content">官至文宗乃用发为怀州长史桂有漓水世言秦命史禄伐粤凿为漕马援讨征侧复治以通馈后为江水溃毁渠遂废浅每转饷役数十户济 
一艘渤酾浚旧道舟楫利焉踰年以病归洛太和中召拜太子宾客卒年五十九赠礼部尚书渤孤操自将不苟合于世人咸谓之沽激屡以言 
斥而悻直不少衰守节者尚之

　　△裴潾

　　裴潾本河东闻喜人笃学善隶书以荫仕元和初累迁左补阙于是两河用兵宪宗任宦人为馆驿使检稽出纳有曹进玉者尤恃恩倨甚 
使者过至加捽辱宰相李吉甫奏罢之会伐蔡复以中人领使潾谏曰馆驿之务每驿皆有专知若复以宫闱臣领之则内人而及外事职分乱 
矣太平至理澄本正名宜塞侵官之原出位之渐帝虽不用而嘉其忠擢起居舍人帝喜方士而柳泌为帝治丹剂求长年帝御剂中躁病渴潾 
谏曰陛下以孝安宗庙以仁牧黎庶攘刬祅凶宾礼贤俊神功圣德前古所不及陛下躬行之天地宗庙必相陛下以亿万之永今乃方士韦山 
甫柳泌等以丹术自神更相称引诡为陛下延年臣谓有道之士匿名灭景无求于世必不肯干谒贵近自鬻其伎今之至者自言飞炼为神以 
訹权贵大言怪论取惊流俗伪穷情得不耻遁逃如此情状岂可保信夫三牲五谷禀自五行发为五味天地生之所以奉人圣人节调以致康 
强若乃药剂所以御疾岂常进之饵哉况又金石酷烈而烧治积年包灾产毒未易可制礼君之药臣先尝之父之药子先尝之臣愿以所治剂 
俾其人服之竟一岁以考真伪则自然明验矣帝怒贬江陵令穆宗立泌等诛召潾再迁刑部郎中前率府仓曹参军曲元衡杖民柏公成母死 
有司以死在辜外推元衡父荫赎金公成受赇不诉以赦免潾议曰杖棰者官得施所部非所部虽有罪必请有司明不可擅也元衡非在官公 
成母非所部不可以荫免公成取贿仇家利母之死逆天性当伏诛有诏元衡流公成论死久之繇给事中为汝州刺史越法杖人辄死以太子 
左庶子分司东都迁左散骑常侍集贤殿学士改刑部侍郎为华州刺史召拜兵部侍郎出河南尹复还旧官卒赠户部尚书谥曰敬潾以道自 
任悉心事上疾党附不为权近所持尝裒古今辞章续梁昭明太子文选自号太和通选上之当时文士非与游者皆不取世恨其隘宪宗竟以 
药弃天下世益谓潾知言穆宗虽诛泌而后稍稍复惑方士有布衣张皋者上疏曰神虑澹则血气和嗜欲胜则疾疹作古之圣贤务自颐养不 
以外物挠耳目声色败情性则和平自臻非药物效也高宗时处士孙思邈达于养生其言曰人无故不用饵药药有偏助令人藏气不平夫寒 
暑为贼节宣乖度有资于医尚当重慎故礼称医不三世不服其药庶士犹尔况天子乎先帝晚节喜方土累致危疾陛下素所详知不可更踵 
前车自贻后悔帝善其言诏访皋不获

　　△李中敏

　　李中敏字藏之系出陇西元和中擢进士第性刚峭与杜牧李甘善其文辞气节大抵相上下沈传师观察江西辟为判官入拜侍御史郑 
注诬构宰相宋申锡天下以目太和六年大旱诏询所以致雨者中敏时以司门员外郎上言昔东海误杀一孝妇大旱三年宋申锡位宰相为 
奸人所忌陷不测之辜狱不参验衔恨而没天下士皆指目郑注天之降灾殆有由然桑弘羊兴筦榷之利卜式请烹以致雨况申锡之枉天下 
知之何惜斩一注以快忠臣之魂帝不省中敏以病告满归颍阳 【旧书作洛阳】 注诛以司勋员外郎召累迁谏议大夫为理匦使建言上 
书者将纳于匦有司先审其副有不可辄却之臣谓匦朝出禁中日暮将入为下开必达之路广聪明直枉结也若有司先裁可否恐事不重密 
非穷塞得自申意请今后但为引进可否断自中旨以明置匦之本诏可迁给事中仇士良以开府阶荫其中子敏判曰开府阶诚宜荫子谒者 
监何由有儿士良惭恚繇是复弃官去开成末为婺杭二州刺史 【按通鉴李德裕亦以中敏为杨嗣复之党恶之出为婺州刺史是由给事 
中出为刺史中闲未尝有弃官之事又通鉴纪此在武宗即位之后则中敏之厯婺杭二州亦不尽在开成末也】 卒于官中敏所善李款字言 
源长庆初第进士为侍御史注自邠寍入朝款伏阙劾奏注内通敕使外结朝臣往来两地卜射赇谢帝不省后寖用事款被斥去注死繇仓部 
员外郎累迁江西观察使终澶王傅 【谨按通鉴辑览　　御批中官荫子至明季而弊极其实已滥觞于此中敏一判不烦言而切中窾珰 
竖衔恨有志者方当力为主持德裕徒以门户之见辄加贬谪不顾是非不循法度惟报复私嫌是务可鄙甚矣】

　　△李甘

　　李甘字和鼎长庆末第进士举贤良方正异等累擢侍御史郑注侍讲禁中求宰相朝廷哗言将用之甘显倡曰宰相代天治物者当先德 
望后文艺注何人欲得宰相白麻出我必坏之既而麻出乃以赵儋为鄜坊节度使甘坐轻肆贬封州司马而李训内亦恶注繇是注卒不相甘 
终于贬始河南人杨牢有至行甘方未显以书荐于尹曰执事之部孝童杨牢父茂卿从田氏府赵军反杀田氏茂卿死牢自洛阳走常山二千 
里号伏叛垒秃发羸骸有可怜状雠意感解以尸还之单缞冬月往来太行闲冻肤皲瘃衔哀雨血行路稠人为牢泣牢为儿践操如此未闻执 
事门唁而书显之岂树风扶教意耶甘为人遇事慷慨皆此类牢后亦擢进士第

　　△刘蕡

　　刘蕡字去华幽州昌平人客梁汴闲明春秋能言古兴亡事沈健于谋浩然有捄世意擢进士第自元和之末宦官益横建置天子在其掌 
握威权出人主之右蕡常痛疾太和二年举贤良方正能直言极谏帝引诸儒百余人于廷亲策之蕡对曰臣诚不佞有正国致君之术无位而 
不得行有犯颜敢谏之心无路而不得达常欲与庶人议于道商贾谤于市得通上听一悟主心虽被祅言之罪无所悔况逢陛下询求过关咨 
访嘉谋制诏中外举直言极谏臣辱斯举专承大问敢不悉意以言至于上所忌时所禁权幸所讳恶有司所与夺臣愚不识伏惟陛下少加优 
容不使圣时有谠言受戮者天下之幸也臣闻不宜忧而忧者国必衰宜忧而不忧者国必危臣以为陛下宜先忧者宫闱将变社稷将危天下 
将倾四海将乱此四者国家已然之兆故臣谓圣虑宜先及之夫帝业艰难而成之固不可容易而守之太祖肇其基高祖勤其续太宗定其业 
元宗继其明至于陛下二百余载其闲圣明相因扰乱继作未有不用贤士近正人而能绍兴徽烈者也或一日不念则颠覆大器宗庙之耻万 
古为恨臣谨按春秋继故必书即位所以正其始也终必书所终之地所以正其终也故为君者所发必正言所履必正道所居必正位所近必 
正人春秋阍弒吴子余祭书其名疏远贤士昵近刑人有不君之道伏惟陛下思祖宗开国之勤念春秋继故之诫明法度之端杜篡弒之渐远 
刀锯之贱亲骨鲠之直辅相得以颛其任庶寮得以守其官奈何以亵近五六人总天下大政外专陛下之命内窃陛下之权威摄朝廷势倾海 
内羣臣莫敢指其状天子不得制其心祸稔萧墙奸生帷幄臣恐曹节侯览复生于今日此宫闱将变也臣谨按春秋定公元年春王不言正月 
者春秋以为先君不得正其终则后君不得正其始故曰定无正也今忠贤无腹心之寄阍寺专废立之权陷先帝不得正其终致陛下不得正 
其始况太子未立郊祀未修将相之职不归名器之宜不定此社稷将危也臣谨按春秋王札子杀召伯毛伯春秋之义两下相杀不书此书者 
重其颛王命也夫天之所授者在命君之所存者在令操其命而失之者是不君也侵其命而专之者是不臣也君不君臣不臣此天下所以将 
倾也臣谨按春秋晋赵鞅以晋阳之兵叛入于晋书其归者能逐君侧之恶以安其君故春秋善之今威柄陵夷藩臣跋扈或有不达人臣之节 
首乱者以安君为名不究春秋之微称兵者以逐恶为义则典刑不繇天子征伐必自诸侯此海内之将乱也故樊哙排闼而雪涕袁盎当车而 
抗辞京房发愤以殒身窦武不顾而毕命此皆陛下明知之矣臣谨按春秋晋狐射姑杀阳处父书襄公杀之者以其君漏言也夫上漏其情则 
下不敢尽意上泄其事则下不敢尽言故传有造膝诡辞之文易有失身害成之戒今公卿大臣非不欲为陛下言之虑陛下不能用也忽而不 
用必泄其言臣下既言而不行必婴其祸适足钳直臣之口而重奸臣之威是以欲尽其言则有失身之惧欲尽其意则有害成之忧裴回郁塞 
以须陛下感悟然后尽启沃陛下何不以听朝之余时御便殿召当世贤相老臣访持变扶危之谋求定倾捄乱之术塞阴邪之路屏亵狎之臣 
制侵陵迫胁之心复门户扫除之役戒其所宜戒忧其所宜忧既不得治其前当治于后既不得正其始当正其终昔秦之亡也失于强暴汉之 
亡也失于微弱强暴则奸臣畏死而害上微弱则强臣窃权而震主伏见敬宗不虞亡秦之祸不翦其萌伏惟陛下深轸亡汉之忧以杜其渐则 
宗祖之洪业可绍三五之遐轨可追矣臣谨按春秋书梁亡不书取者梁自亡也以其思虑昏而耳目塞上出恶政人为寇盗皆不知其所以然 
以自取其灭亡也臣闻国君之所以尊者重其社稷也社稷之所以重者存其百姓也苟百姓不存则虽社稷不得固其重社稷不重则人君不 
得保其尊故治天下者不可不知百姓之情夫百姓者陛下之赤子陛下宜令慈仁者视育之如保傅焉如乳哺焉如师之教导焉故人之于上 
也恭之如神明爱之如父母今或不然陛下亲近贵幸分曹建署补除卒吏召致宾客因其货贿假以声势大者统藩方小者为守牧居上无清 
惠之政而有饕餮之害居下无忠诚之节而有奸欺之罪故人之于上也畏之如豺狼恶之如仇敌今海内困穷处处流散饥者不得食寒者不 
得衣鳏寡孤独不得存老幼疾病不得养加以国权兵柄颛于左右贪臣聚敛以固宠奸吏因缘而弄法冤痛之声上达于九天下入于九泉鬼 
神为之怨怒阴阳为之愆错君门万里不得告诉士人无所归化百姓无所归命官乱人贫盗贼并起土崩之势忧在旦夕即不幸因之以病疠 
继之以凶荒陈胜吴广不独起于秦赤眉黄巾不独生于汉所以为陛下发愤扼腕痛心泣血也如此则百姓有涂炭之苦陛下何繇而知之乎 
陛下有子惠之心百姓安得而信之乎臣闻汉帝即位之初更制七十余事其心甚诚其称甚美然纪纲日紊国祚日衰奸宄日强黎元日困繇 
不能择贤明而任之失其操柄自陛下即位忧勤兆庶屡降德音四海之内莫不抗首而长息自喜复生于死亡之中也伏惟陛下慎终如始以 
塞四方之望诚能揭国柄以归于相持兵柄以归于将去贪臣聚敛之政除奸吏因缘之害惟忠贤是近惟正直是用内宠便僻无所听焉选清 
慎之官择仁惠之长敏之以利煦之以和教之以孝慈导之以德义去耳目之塞通上下之情俾万国欢康兆庶苏息即心无不达而行无不孚 
矣臣谨按春秋齐桓公盟诸侯不日而葵邱之盟特以日者美其能宣明天子之禁率奉正官之法故春秋备而书之然则官者五帝三王之所 
建也法者高祖太宗之所制也法宜画一官宜正名今又分外官中官之员立南司北司之局或犯禁于南则亡命于北或正刑于外则破律于 
中法出多门人无所措繇兵农势异而中外法殊也臣闻古者因井田以制军赋闲农事以修武备提封约卒乘之数命将在公卿之列故兵农 
一致而文武同方以保乂邦家式遏乱略太宗置府兵台省军卫文武参掌闲岁则櫜弓力穑有事则释耒荷戈所以修复古制不废旧物今则 
不然夏官不知兵籍止于奉朝请六军不主武事止于养阶勋军容合中官之政戎律附内臣之职首一戴武弁疾文吏如仇雠足一蹈军门视 
农夫如草芥谋不足以翦除奸凶而诈足以抑扬威福勇不足以镇卫社稷而暴足以侵害里闾羁绁藩臣干陵宰辅隳烈王度汨乱朝经张正 
夫之威上以制君父假天子之命下以御英豪有藏奸观衅之心无仗节死难之谊岂先王经文纬武之旨邪臣愿陛下贯文武之道均兵农之 
功正贵贱之名一中外之法还军卫之职修省署之官近崇贞观之风远复成周之制自邦畿以刑下国始天子而达诸侯可以制猾奸之强无 
踰检之患矣昔晁错为汉削诸侯非不知祸之将至忠臣之心壮夫之节苟利社稷死无悔焉臣非不知言发而祸应计行而身缪葢痛社稷之 
危哀生人之困岂忍姑息时计窃陛下一命之宠哉是时考官左散骑常侍冯宿太常少卿贾餗库部郎中庞严见蕡封嗟伏以为过古晁董而 
畏中官不敢取诏下物论嚣然称屈谏官御史欲论奏执政抑之于时被选者二十有三人所言皆冘龌常务类得优调河南府参军事李合曰 
刘蕡下第我辈登科能无厚颜乃上疏以为蕡所对策汉魏以来无与为比有司以言涉讦忤不敢以闻自诏书下万口籍籍叹其诚鲠至于垂 
泣且陛下以直言召天下士蕡以直言副陛下所问虽讦必容虽过当奖书于史策于古光明使万一蕡不幸死天下必曰陛下阴杀谠直结雠 
海内忠义之士皆惮诛夷人心一摇无以自解况臣所对不及蕡远甚乞回臣所授以旌蕡直臣逃苟且之惭朝有公正之路陛下免天下之疑 
顾不美哉不报令狐楚牛僧孺节度山南东西道皆表蕡幕府授秘书郎待以师礼而宦人深嫉蕡诬以罪贬柳州司户参军卒 【旧书及通 
鉴皆云终使府御史恐未核】 及昭宗诛韩全诲等左拾遗罗衮上言蕡罹谴逐身死异土六十余年正人义夫切齿饮泣比陛下幽东内幸西 
州王室几丧使蕡策早用则杜渐防萌逆节可消寍殷忧多难远及圣世耶帝感动赠蕡右谏议大夫访子孙授以官云合字子玄后厯贺州刺 
史

</div>
    <div class="pagination">
<a href="续通志_page615.html">上一页</a><span>...</span><a href="续通志_page611.html">611</a><a href="续通志_page612.html">612</a><a href="续通志_page613.html">613</a><a href="续通志_page614.html">614</a><a href="续通志_page615.html">615</a><span class="current-page">616</span><a href="续通志_page617.html">617</a><a href="续通志_page618.html">618</a><a href="续通志_page619.html">619</a><a href="续通志_page620.html">620</a><a href="续通志_page621.html">621</a><span>...</span><a href="续通志_page617.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
