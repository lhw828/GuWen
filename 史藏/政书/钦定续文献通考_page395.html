<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 395 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 395 页/共 455 页</h1>
    <div class="content">　　【臣】等谨按王圻续通考载泰定四年十月有大星陨于嘉县之虚初山为黑石状如东上有如星击之锵然有声人不言举之则动言则弗动土人以为怪积薪焚之雷雨交作乃止考云南通志虚初山今名黑初山岂以星化黑石而改耶
　　顺帝元统二年七月己酉夜流星如酒杯大色赤尾迹约长五尺余光明烛地起自天津之侧没于离宫之南至元四年九月癸酉奔星如酒杯大色白起自右旗
　　之下西南行没于近浊　至正十年十一月冬至夜陜西耀州有星陨于西原光耀烛地声如雷鸣者三化为石形如斧【一而如铁一而如锡削之有屑击之有声】　十一年正月丁卯兰阳县有红星大如斗自东南坠西北声如雷光芒数十丈久之乃灭　十六年十月丁未大名路大名县有星如火从东南流芒尾如曳篲坠入于地化为石青黒光状如狗头【其断处类新割者有司以进太史騐视云天狗也命藏于库】十一月丁亥流星如酒杯大色青白尾迹约长五尺余光明烛地起自西北东南行没于近浊有声如雷　十七年闰九月癸卯有飞星如酒盂大色青白光明烛地尾迹约长尺余起自王良没于勾陈之下十二月己亥申时流星如太白大尾迹约长三尺余起自太阴近东往南行没后化为青白气　十九年正月癸丑流星如酒盂大色赤尾迹约长五尺余起自南河没于螣蛇其星将没迸散随落处有声如雷四月己丑建宁路瓯宁县有星坠于营山前其声如雷化为石十月辛巳流星如桃大色黄润后离一尺又一小星相随色赤尾迹通约长三尺余起自危宿之东缓缓东行没于毕宿之西　二十年闰五月乙亥流星如桃大色赤尾迹约长丈余起房宿之侧缓缓西行没于近浊　二十二年九月己巳流星如酒杯大色青白光明烛地　二十三年六月庚戌益都临胊县龙山有星坠入于地【掘之深五尺得石如砖褐色上有星如银破碎不完】七月乙酉有星坠于庆元路西北声如雷光芒数十丈久之乃灭　二十四年六月甲辰河南府有大星夜见南方光如昼丁未大星陨照夜如昼及旦黒气晦暗如夜　二十五年五月辛酉流星如酒杯大色青白光明烛地起自房宿之侧缓缓西行没于太微垣右防法之下　二十六年六月癸酉流星如酒杯大色青白尾迹约长尺余起自心宿之侧东南行光明烛地没于近浊七月辛巳朔石州大星如斗自西南而落十一月己丑流星如酒杯大分为三星相随前星色青明后二星色赤尾迹约长二丈余起自东北缓缓往西南行没于近浊　二十七年七月丁酉绛州星陨光耀如昼二十八年三月有星流于东北众小星随之其声大震陶宗仪辍耕録曰松江孙元璘言至正乙未七月六日夜自平江归泊舟城西栅口地方掀篷露坐忽见一星大如杯碗色白而微青尾长四五尺光焰烛天戛然有声由东北方飞入月中而止此时月如仰瓦正乘之无偏倚若人以手合置其中者松江自丙申二月十八日军乱越三日苗来尅复首尾两月之间焚杀掳掠十里之城悉化瓦砾之区视他郡尤可畏
　　明太祖洪武三年十月庚辰有赤星如桃起天桴至垒壁阵抵羽林军爆散有声五小星随之至土司空旁发光烛天忽大如椀曳赤尾至天仓没须臾东南有声二十一年八月乙巳赤星如杯自北斗杓东南行三丈余分为二又五丈余分为三经昴宿复为二经天廪合为一没于天苑　三十年五月庚申夜流星大如鸡子尾迹有光自天厨入紫微垣后有二小星随之至防气中没
　　帝观天象以流星入紫微占在北方屡敇晋燕代辽宁谷诸王愼防边鄙
　　【臣】等谨按洪武实録七年十二月庚申夜四鼓有流星青赤色尾迹长五尺余起紫微垣北斗魁上约长五尺余发光照地徐徐南行至轩辕右角旁分作五星没十四年五月己酉有星黄白色自羽林军西南委曲行复还至羽林军没十五年十一月己巳有流星初出大如鸡子青赤色有尾起天苑西南行丈余发光烛地大如椀至防气中没二十二年七月甲午夜有星自外屏西南流三丈余化为白云二十八年八月丁卯夜有星大如椀尾光烛地起河鼓入天市垣至侯星旁没后有二小星随之以上皆纪志所不载者然比事属辞宁详无畧以实録非野史可比故毎朝皆附载于后
　　成祖永乐元年闰十一月丁卯有星色苍大如斗光烛地出中天云中西南行隆隆有声入云中　二年五月丙午有赤星大如斗光烛地出中天西北行入云中十月庚辰辇道东南有星如盏黄色光润而不行　十六年十二月辛巳【干支从纪】有星大如斗色青赤光烛地自柳东行至近浊　二十二年五月己亥有星如盏色青白光烛地起东南云中西北行入云中有声如炮七月庚寅有星如椀色赤有光自奎入参炸散众星揺动九月【仁宗已即位】戊戌有星见斗宿大如椀色黄白光烛地有声如撒沙石
　　永乐实録二年九月庚申赤星大如椀有尾光烛地出羽林军西南行后二小星随之三年三月己未夜有星大如椀青赤色有尾光烛地出角宿有声西北行至井宿炸散六年五月丙辰赤星大如椀光烛地出狗国东南行入游气后二小星随之十四年五月甲寅有星大如椀青赤色出天桴旁如遗火光东南行至云中二十一年九月庚子夜有星大如月青白色光烛地尾迹黄色起垒壁阵西方星东南行至羽林军
　　宣宗宣德元年十二月己巳有星大如椀光赤出卷舌东行过东井坠地有声如雷
　　宣德实録元年六月戊辰有赤星大如椀光烛地出紫微东蕃外入紫微垣三年二月壬戌有流星大如斗色赤光烛地起右摄提有声如雷后有五小星随之至近浊炸散七年正月戊寅有流星大如椀色青白光烛地起中天北行有声如雷十二月乙未晓刻有流星大如椀色青白光烛地出轩辕西南行至云中有声如雷九年二月己未有流星大如斗色赤有光西行至浊十月甲辰朔有流星大如杯色青白有光起正东游气行丈余大如椀至东南浊有声如雷
　　英宗正统元年八月乙酉昏刻至晓大小流星百余四年八月癸卯大小流星数百　十四年十月癸丑有星大如杯赤光烛地自三师西北抵少弼尾迹化苍白气长五尺余状如蛇屈曲西行十二月戊申有星大如杯色青白有声光烛地自太乙旁东南行丈余发光大如斗至天市垣没四小星随之
　　正统实録元年九月丁巳参宿狼星动揺四年七月辛未夜北方有星大如鸡子流二丈余发光大如椀有声尾迹赤出紫微垣右枢旁东南行至天囷尾迹化为赤白云徐徐南行十二年六月戊寅夜西方有星如椀流丈余发光如斗色青白光明烛地起天津东南行至羽林军尾迹炸散后有十余小星随之有声如雷十四年十月辛亥狼星复动揺
　　景帝景泰二年六月丙申大小流星八十余八月壬午有赤星二光烛地皆有小星随之尾迹炸散声如雷【一如桃一如斗一出紫微西蕃北行至阴德三小星随之一出天津东南行至河南十余小星随之】
　　英宗天顺三年四月癸丑有星大如椀赤光烛地自左旗东南行抵女宿尾迹炸散　八年二月【时宪宗已即位】壬子有星如椀光烛地自天市至天津尾化苍白气如蛇形长丈余良久散
　　天顺实録三年九月乙酉赤星大如杯尾迹屈曲如蛇西行至危宿四年八月辛亥南方赤星大如椀发光如斗有声如雷起昴宿西南行至近浊五年九月庚子有流星大如杯色青白光烛地出危宿东西行至北落师门化苍白云长丈余屈曲南行
　　宪宗成化十二年十一月乙丑延绥波罗堡有星二形如辘轴坠地红光烛天【一坠樊家沟一坠本堡】　十三年九月乙丑朔岁星光芒燿而有玉色　二十年五月丙申有大星坠番禺县东南声如雷散为小星十余旣而天地皆晦良久乃复　二十一年正月甲申朔申刻有火光自中天少西下坠化白气复曲折上腾有声逾时西方有赤星大如椀自中天西行近浊尾迹化白气屈曲如蛇行良久正西轰轰如雷震
　　成化实録元年正月己酉朔有流星光烛地自左摄提东南行至天市西垣四年七月己未北方有流星青白色光明烛地自阁道旁西北行冲勾陈尾迹后炸散六年十月丙午夜东北流星赤色光明烛地自昴宿北行至井宿十六年九月癸卯有流星大如盏赤色光芒烛地自娄宿西北行至霹雳旁尾迹散二十年九月己亥山西泽州星陨声如雷十二月己卯广东阳江县有大星坠西方光熖烛天有声如雷
　　二十三年十月【时孝宗已即位】丙子有大星起西北亘东南光芒烛地蜿蜒如龙
　　时朝宁之间人马辟易因下诏求直言
　　孝宗治元年八月戊申巳刻南方流星如盏自南行丈余大如椀西南至近浊尾化白云屈曲蛇行而散四年十月丁巳有星赤光如电自西南往东北声如鼓陨光山县化为石如斗光州商城亦见大星飞空如光山所见十一月甲戌星陨眞定西北红光烛天　七年五月宣府山西河南有星昼陨　八年四月辛未有星如轮流至西北陨于铅山县其声如雷　九年三月戊午平凉东南有流星如月红光烛地至西北止　十年正月壬子有星大如斗色黄白光长三十余丈一小星随之陨于宁夏西北隅九月乙巳有星如斗光掩月流自西北陨于永平有声　十一年正月癸亥有流星陨于肃州大如房响如雷良久灭十月壬申晓东方赤星如椀行丈余光烛地东南行小星数十随之　十四年闰七月辛巳山东有星大如车轮赤光烛天自东南往西北陨于夀光　十六年正月己酉南京有星昼流治实録二年七月戊辰夜辽东都司有大星光如电起东北坠西北有声如雷十月甲午辽东广宁卫有星自西北往东南光如电声如雷五年九月丁亥河南信阳州有大星红光映天自西北流至东北而陨声如鼓七年三月丙辰河南陜州有星大如斗光芒照地自东南流于西北凌散而陨声如雷八年四月丁巳山东厯城县有星自东北流坠西南红光烛天声如雷十年正月壬子鄜州有星自西北流至东北四月辛丑大同阳和衞有星红光如火自东南流至西南而陨声如雷十二年十月庚寅有流星陨于鳯光如火声如雷十四年七月戊申夜南城有火星如蛇红光青熖自西流东约九丈余八月丙辰广西融县有星大如箕尾长丈余自西南流至西北十五年十月丙午济宁有星起西南光如电至东北陨十七年三月丁卯夜合浦有流星大如箕红光烛地自西北至东南而裂声如鼓五月辛丑南京有星昼流十八年正月癸巳登州等府有流星昼陨光丈余
　　武宗正德元年八月大角及心中星动揺北斗中璿玑权三星不明十二月庚午有星如椀陨宁夏中卫空中有红光大二畆　二年八月己亥宁夏有大星自正南流西南而坠后有赤光一道【濶三尺长五丈】　五年四月丁亥雷州有大星如月自东南流西北分为二尾如彗随没声如雷　六年八月癸卯有流星如箕尾长四五丈红光烛天自西北转东南三首一尾坠四川崇庆衞色化为白复起緑焰髙二丈余声如雷震　十五年正月丁未酉刻有星陨于山西龙舟谷廵检司防事四月丙戌陜西巩昌府有星如日色赤自东方流西南而陨正德实録元年三月壬午夜流星如椀青白色光烛地起天市西垣内东北行至紫微垣东蕃内尾迹炸散声如雷二小星随之癸未旦有星大如月光如电自东南流于西北六月丙寅戌刻山东沂州有星如斗色赤自东南流于西北后一小星随之十二月庚午巩昌有流星红光如火自东北往西南声如雷数小星随之二年二月乙酉有星大如盘色赤自西北流往东南八月戊寅夜流星如弹色青白光烛地起毕宿正南行至云中沈沈有声如雷三年十一月己亥夜东方流星起井宿东北行至轩辕青白色发光如葢尾迹炸散四年八月丙戌夜大星见山东益都临淄乐安等县红光如虹起西南向东北而散五年四月辛亥四川通江县有星昼陨大如斗芒青尾长丈余六年六月壬午江西临江府夜见火星交流顷之火大如车轮尾长数丈陨府城东北吉安府火星如斗赤光烛天自西北流东南坠声如雷十二月丁亥有流星如斗陨于山西泽州西南七年三月丁未夜河南柘城流星如火自东北至西北六月壬子陕西汉中府火星如斗起西南陨于东北八月丙午河南开封府夜有流星如月起东南至西北散八年八月甲辰广东雷州府有流星大如月起东南没于西北声如雷九年正月戊辰扬州府通州有流星大如斗自西南至东北光耀如昼二月丁未夜山东单县有流星大如斗红光如电自东北至西南没十月庚寅朔夜四州松潘衞有星大如斗尾长八尺自东流西声如雷戊午大足县有流星如火自东南往西北尾长数十丈光芒烛地十一月辛酉有流星如火坠于陜西巩昌府正北声如雷十年四月南直通州有星如火自西北流东南声如雷十一年二月甲戌有星陨于蓟州大如斗随有白气蜿蜒上升久之乃灭十二年六月壬申江西建昌有星自东南流至西北光熖烛天九月帝驻跸宣府丙子夜南方流星如盏壬辰戊戌并如之庚子昏刻北方流星如盏发光如椀后有五小星随之十三年正月癸丑陜西庄浪衞有流星如电自西北陨于东南十四年十月壬戌东方流星如盏赤色光明照地起下台东北行至招揺尾迹化为白气十五年二月甲申山西平阳府及洪洞赵城县有流星如火自东而西有声如雷山东临淄乐安县亦如之十六年九月丁巳沈阳有星起西北光如火有声往东方落十二月乙未甘肃行都司有星如火大如车轮坠地复上而散
　　世宗嘉靖十二年九月丙子流星如盏光照地自中台东北行近浊尾迹化为白气四更至五更四方大小流星纵横交行不计其数至明乃息　十四年九月戊子开封白昼有星如盌东南流众小星从之如珠　十九年五月辛丑夜星陨枣强为石四
　　嘉靖实録元年十月壬午流星如盏大赤色尾迹有光起自勾陈西北行至紫微西蕃外尾迹化为白气曲如蛇行良久乃散二十一年十月壬寅四川建昌衞有火星如车轮从北方出流行带有尾至南方散声如雷二十四年五月癸未有星大如斗首緑尾赪自北流入南荧然有声二十五年八月戊戌午时南方流星大如椀赤色光如斗起中天西南行至近浊三十二年九月庚午高唐州有星如日起自东北飞向西北而陨光烛天
　　穆宗隆庆元年十二月丁亥西宁衞有星光从正北起陨于西南甲午辰刻有流星如盏大青白色自中天东行尾迹有光长二丈余
　　神宗万厯三年五月癸亥昼景州陨二星化为黑石四年十一月甲午有四星陨费县火光照地质明落赤防于城西北色如硃砂【长二里濶一二尺】是月临漳有星长尺许白昼北飞　十三年七月辛巳有星如盌陨于沈邱莲花集　十五年六月丙寅平阳昼陨星丁卯辰刻有星如斗陨于平阴震响如雷　十七年正月庚申有星陨西宁衞大如月　二十年二月丙辰有三星陨闽县东南　二十二年正月戊戌保定青山口有大飞星余光若彗长二十余丈　二十七年三月庚子盖州衞连陨大星三　三十年九月己未朔有大星见东南赤如血大如椀忽化为五中星更明久之防为一大如簏辛巳有大小星数百交错行十月壬辰五更流星起中天光散七道有声如雷　三十三年九月戊子有星如椀坠于南京龙江后营光如火至地逰走如萤移时灭明日复有星如月从西北流至阅兵台分为三坠地有声十一月有星陨南京教塲入地无迹　三十五年十一月癸巳有星陨于泾阳淳化诸县大如车轮赤色尾长丈余声如轰雷　三十八年二月癸酉有流星大如斗坠阳曲西北碎星不絶　四十一年正月庚子流星昼陨有光　四十三年三月戊申昼星坠清丰东流村声如雷　四十六年十月辛酉有星如斗陨于南京安德门外声如霹化为石
　　万厯实録三年十一月丁酉四川松潘有流星二各长丈余起正东向西南流去十五年三月戊午大星坠于平凉光如电十九年十一月丁丑火星陨于永昌古城堡二十年五月乙丑有星大如斗自西北流至东南而陨四小星随之皆红録色尾长二三丈二十二年八月壬戌东北方流星如盏赤色有声如雷三小星随之十月己酉有星陨渤海所南门楼上烧燬殆尽二十三年九月癸巳火星坠永宁堡大如房二十七年三月癸巳遵化县有星自西北流至东北光如皎月三十年八月甲寅五更有长星头大红色尾尖白色发响一声裂开中红边白自东飞向西南前直后曲能动红色星团圆一半徐散三十四年五月丁丑卯刻有流星如盂赤色尾迹有光三十九年七月丁卯流星如椀青白色光明烛地尾迹炸散起织女西北行入贯索四十六年十一月乙巳有星如斗自北陨南声如雷炸裂分散
　　熹宗天启三年九月甲寅固原州星陨如雨
　　天启实録三年三月乙巳有星陨蓟鎭大如车轮火光四烛九月壬子南方流星大如盏赤色尾迹有光自虚宿东南行入垒壁阵后二小星随之五年七月丙子流星如盏尾迹有光自室入危后二小星随之七年三月己巳有流星大如椀色赤黄光照地起天棓西北行入紫微垣过少宰入勾陈尾迹炸散为白云
　　愍帝崇祯十五年夏星流如织　十七年三月己丑朔有星陨于御河
　　【臣】等谨按自正德以下史载流星之变渐繁又益以实録虽腕脱书之不尽夫实録之不可尽信已于天变门内粗明其畧兹于流星星陨之属必谛审其首尾起讫及所坠处所确有指名者则附録焉若但云光如斗声如雷火光一道化为某色等语涉率易畧无证佐皆置不载又实録星陨下往往书天随鸣天鼓随鸣凡星之坠旣有声如雷者则声之出自星与出自天不知其从何辨之此大概不足信而天鼓鸣且已详天变门故悉从删



　　钦定续文献通考卷二百十四
　　钦定四库全书
　　钦定续文献通考卷二百十五
　　象纬考
　　星昼见
　　宋理宗宝庆元年六月辛卯太白昼见
　　是年七月元行尚书省严实袭大名忠义军彭义斌于真定义斌死之山东州县尽陷
　　绍定五年五月癸巳太白昼见经天
　　时元遣使来议伐金许之
　　端平元年十一月壬戌太白经天　二年四月丁亥太白昼见七月戊戌太白经天
　　先是元年十二月元使宣抚使王檝来言何为败盟自是河淮之间无宁岁
　　嘉熙元年二月己酉太白昼见　二年五月辛巳太白昼见八月辛酉昼见经天　三年十二月辛酉太白昼见　四年二月丁未太白昼见　淳祐元年六月庚申太白昼见十一月戊戌亦如之己巳昼见经天　二年十二月壬戌太白昼见　三年七月己亥昼见经天四年八月壬辰太白昼见　五年二月壬辰昼见经天六年四月辛酉太白昼见八月壬子九月戊辰并如
　　之　七年十月辛巳太白昼见　九年十二月戊申太白昼见　十一年二月乙卯七月癸亥并太白昼见宝祐二年九月丁卯太白昼见　三年十月甲戌太白昼见　四年五月丁未太白昼见　五年七月己未太白昼见　开庆元年六月壬寅太白昼见　景定三年四月庚寅太白昼见闰九月甲申朔亦如之　五年四月戊午太白昼见五月己亥昼见经天
　　度宗咸淳元年七月丁酉太白昼见　四年九月癸未太白昼见
　　恭帝德祐元年七月壬午太白昼见
　　辽圣宗统和八年十一月丁酉太白昼见
　　道宗咸雍三年七月辛丑荧惑昼见凡三十五日　大安四年正月甲寅太白昼见
　　金熙宗天防十四年正月辛巳太白昼见凡四十余日伏　天眷二年五月戊子太白昼见八月丁丑复如之皇统七年正月丁亥太白经天七月己巳复如之
　　八年十月甲申太白昼见十一月壬辰经天十二月丙寅昼见
　　海陵天德二年九月乙亥太白昼见至明年正月辛卯后不见　四年正月癸卯太白经天五月己亥丁巳十二月乙卯朔闰十二月己亥并如之　贞元元年十二月乙卯太白经天闰十二月乙酉复如之　二年正月庚申太白经天七月癸丑太白昼见凡三十有三日伏正隆二年正月庚辰太白昼见凡六十七日伏　三
　　年九月己未太白经天至明年正月二十一日不见四年十二月甲子太白昼见凡七日　五年二月丁卯太白昼见四月甲戌复见凡百六十有九日乃伏先是正月司天提防马贵中奏去年十二月太白昼见经天占为兵丧为不臣为更主至是凡三见时海陵谋伐宋
　　六年九月丙申太白昼见
　　世宗大定二年正月癸巳太白昼见　三年正月庚子太白昼见凡百有十日乃伏七月庚戌昼见百二十有七日乃伏八月丙寅昼见经天十一月庚寅昼见经天凡二十四日伏　四年十二月辛卯昼见经天　六年四月辛丑太白昼见八十有八日伏六月辛巳昼见经天九月壬子太白昼见百有三日乃伏丙辰经天十月壬辰十一月庚申十二月戊子俱昼见经天　七年十一月壬申太白昼见九十有一日伏丁丑岁星昼见二日　八年三月己丑太白昼见百五十有八日乃伏五月丁卯岁星昼见　九年十二月丁酉太白昼见十有六日伏　十一年八月癸卯太白昼见　十二年八月丁亥太白昼见在日前九十有八日伏十月己酉岁星昼见在日后四十有七日伏　十三年闰正月辛酉太白昼见四十有九日伏十月乙丑岁星昼见于日后五十有三日伏　十四年三月辛丑太白岁星昼见十有八日伏丙辰二星经天凡二日六月己未太白昼见三十有九日八月己卯昼见又百三十二日乃伏十月丙寅岁星昼见六日十一月甲子太白昼见八十有六日伏　十六年五月甲寅太白昼见五十有四日伏　十七年十二月己巳太白昼见四十有四日伏　十九年四月丁巳岁星昼见凡七日七月丙子太白昼见四十有五日伏　二十一年二月戊戌太白昼见三月甲子亦如之　二十二年五月甲申太白昼见六十有四日伏七月戍子岁星昼见二日八月戊辰太白昼见百二十有八日其经天者六十四日　二十三年九月甲申岁星昼见五十有五日伏十月辛酉太白昼见百四十有九日乃伏十一月丁卯岁星昼见三十有三日伏闰十一月庚申昼见九十日伏　二十四年四月己未朔太白昼见百四十有五日乃伏九月甲辰岁星昼见凡五十二日伏　二十五年十一月庚辰朔岁星昼见在日后几七十四日壬午太白昼见在日后百十有一日乃伏十二月甲子太白昼见经天　二十七年六月庚辰太白昼见百七十有三日乃伏七月丙午太白昼见经天　二十八年十一月庚子太白昼见在日前四十有九日乃伏　二十九年五月庚寅朔太白昼见在日后章宗明昌元年二月丁亥太白昼见　二年十一月乙丑太白岁星昼见在日前十三日方伏而顺行　四年八月己亥卯初三刻岁星见未正二刻太白见俱在午位　五年十一月癸丑太白昼见在日前三十有三日伏　六年正月庚寅太白昼见在日前百有二日乃伏六月庚辰复昼见在日后经天自此昼见凡百六十七日
　　先是四年三月御史中丞董师中奏廼者太白昼见京师地震北方有赤气迟明始散天之示象冀有以警悟圣主也帝问所言天象何从得之师中曰前监察御史陈元升得之于一司天长行帝曰司天台官不奏固有罪其以语人尤非朕欲令自今司天有事而不奏者长行得言之何如师中曰善至是年八月岁星太白同见并在午位视前两昼见尤为异矣【臣】等谨按师中所奏盖指元二年之事抑或三年并有其事而司天讳之观帝之语师中者可知也
　　承安元年九月壬午太白昼见在日前百有七日乃伏二年二月丁巳太白昼见在日后百九十有五日乃
　　伏己未经天　泰和三年六月戊戌太白昼见在日后百有十日乃伏　六年五月甲申太白昼见在日前七十有六日庚戌经天六月辛未岁星昼见在日后七月戊申经天八月辛亥复晨见至夜五更与东井距星相去七寸内己未卯正初刻太白昼见在日前庚申卯正初刻昼见在日后壬申太白昼见经天在日后　八年七月戊戌朔太白昼见在日后
　　卫绍王大安元年二月乙丑朔太白昼见经天　至宁元年三月日正午日月太白皆相去咫尺
　　【臣】等谨按至宁志作崇庆今从纪改正
　　宣宗贞祐二年九月丁亥太白昼见于轸　三年十二月庚寅太白昼见于危八十有五日伏　四年四月丁酉太白昼见于奎百九十有六日乃伏六月丙申岁星昼见于奎百有一日乃伏　兴定元年四月戊辰太白昼见于井百六十有二日乃伏八月戊申岁星昼见于昴六十有七日伏十一月丙戌太白昼见　三年五月壬子太白昼见于参三十有六日经天又百八十四日乃伏八月己巳岁星昼见于柳百有九日乃伏　四年六月己巳太白昼见于张百八十有四日乃伏十一月壬辰岁星昼见于翼六十有七日　五年正月辛丑太白昼见于牛二百三十有七日乃伏十二月戊戌填星昼见于轸己亥太白昼见于室
　　时司天尔佳德玉等以太白昼见奏为臣强之象请禳之帝曰斗牛吴分盖宋境也他国有灾吾禳之可乎
　　六年七月乙亥太白经天与日争光
　　元宪宗六年六月太白昼见
　　世祖至元二十四年十一月庚子太白昼见十二月丙寅亦如之　二十六年七月戊子太白经天四十五日八月辛未岁星昼见　三十一年四月戊申太白昼见八月庚辰复昼见九月丁巳经天
　　成宗元贞元年十月戊辰太白昼见十一月甲戌经天二年正月丙戌太白昼见　大德元年六月乙未太
　　白昼见十月戊午经天十一月戊子十二月甲辰皆如之　二年十二月戊午太白经天　三年正月乙巳太白经天六月壬申岁星昼见　七年九月丙寅太白昼见十月丁亥经天十一月己未十二月丙戌并如之九年七月甲寅太白经天十月丙戌复如之十一月丙寅岁星昼见十二月壬申太白经天　十年十二月壬寅太白昼见
　　武宗至大元年十一月庚申太白昼见　三年四月戊辰太白昼见十月甲辰经天　四年十二月【时仁宗已即位】庚辰太白经天癸未壬辰并如之
　　仁宗皇庆元年四月丙子太白昼见庚寅经天　二年七月辛卯太白昼见乙未丙辰并如之丁巳经天八月戊午朔太白昼见　延祐二年正月己未太白昼见二月戊子亦如之癸已经天丙午亦如之五月庚午六月甲申太白昼见　三年九月癸丑太白昼见丙寅经天六年十月庚午太白昼见
　　英宗至治元年六月辛酉太白经天十月甲辰亦如之三年五月戊戌太白经天
　　泰定帝泰定元年十月乙亥太白经天　三年七月戊辰太白经天至于十二月　四年闰九月己巳太白经天至于十二月　致和元年二月壬戌太白昼见文宗天厯二年六月丁未太白昼见七月癸亥经天至顺二年二月壬子太白昼见五月辛丑经天六月丁未复昼见
　　顺帝元统元年正月癸酉太白昼见二月戊戌亦如之二年二月丁亥太白经天四月丁丑复如之戊寅太
　　白昼见辛巳壬午并如之七月己亥太白经天甲辰丙午并如之己酉太白昼见庚戌经天癸丑甲寅亦如之八月丙辰朔经天丁己戊午己未癸亥丙寅戊辰辛未壬申癸酉甲戍丁丑己卯庚辰壬午及九月庚寅甲午乙未己亥壬寅并如之　至元元年十月戊辰太白昼见十一月甲申丙戌太白经天十二月甲子丙寅丁卯庚午壬申并如之癸酉岁星昼见乙亥太白岁星皆昼见戊寅太白经天岁星昼见　二年二月甲申太白经天五月丙辰丁巳太白昼见　三年四月庚子五月戊申戊午辛酉并如之六月庚午太白经天辛未甲戌己卯并如之壬午太白昼见己丑庚寅复如之七月癸卯太白经天乙巳丙午复如之庚戌太白昼见甲寅经天辛酉太白昼见壬戌经天癸亥甲子复如之十月庚午太白昼见丁亥庚寅辛卯丙申复如之十一月丁酉太白经天己亥丁巳戊午癸亥甲子乙丑复如之　四年十二月癸卯太白经天己酉庚戌辛亥丙辰并如之五年七月甲戌太白经天乙亥丙子戊寅乙酉丙戌并如之八月戊子己丑庚寅辛卯戊戌己亥壬寅甲辰并如之九月戊午己未并如之　六年六月癸卯太白昼见己酉辛亥复如之七月甲寅丁巳壬戌癸亥乙丑丙寅癸酉并如之　至正元年二月甲戌乙亥丙子丁丑太白昼见二月己卯庚辰丙戌并如之　二年五月甲申太白经天七月丁酉太白昼见八月丙午复如之十年七月辛未太白昼见壬申丁丑壬午并如之八月癸未朔丁酉九月癸丑朔并如之　十一年十月己丑十一月丁卯并太白昼见庚午岁星昼见十二月丙子朔太白昼见丁丑经天庚辰丙戌辛卯壬辰甲午并如之丁酉太白昼见庚子经天辛丑亦如之壬寅太白昼见　十二年三月戊辰太白昼见　十三年七月戊辰太白昼见九月壬辰太白经天十月庚子亦如之　十五年闰正月丙辰五月癸丑六月癸亥并太白经天八月戊寅太白昼见九月乙丑庚寅亦如之　十八年七月戊申太白昼见　二十一年六月甲辰太白昼见二十三年二月戊戌庚子太白昼见五月壬午甲午六月壬戌七月乙酉丙戌辛卯八月己酉壬子己未并如之　二十四年六月癸卯三星昼见白气横突其中九月乙丑太白昼见　二十五年正月丁卯戊辰太白昼见二月辛丑汴梁路见日傍有一月一星　二十六年七月甲辰丙午丁未戊申八月辛亥并太白昼见　二十七年十一月戊寅太白昼见
　　【臣】等谨按顺帝纪二十六年七月甲午丙午太白经天志无甲午纪无甲辰丁未戊申及八月辛亥惟丙午则合今从志
　　明太祖洪武四年二月戊戌太白昼见四月戊申六月壬午朔并如之　五年六月甲申至丁亥太白昼见十二月甲申亦如之　八年八月丁巳太白昼见　　九年二月丁巳至己酉太白昼见三月壬申亦如之　　十二年四月己未太白见东方闰五月戊戌昼见
　　帝勅曹国公李文忠西平侯沐英等曰己未太白见东方至甲子顺行而西西征大利宜追击畨冦
　　十三年七月甲午太白昼见　　十五年四月丁亥太白昼见七月戊申辛酉九月丁未朔并如之　　十六年十月壬辰至乙未太白昼见　十八年四月己亥至辛丑太白昼见六月丙申至辛亥并如之九月戊寅经天与荧惑同度乙酉丁亥昼见十月癸巳至丙申戊戌至辛酉并如之　十九年七月癸亥三辰昼见十月甲申朔至庚寅并如之　二十年五月丁丑三辰昼见六月戊戌太白经天七月壬寅三辰昼见又壬寅至甲辰太白昼见　二十一年四月己巳七月丙申太白昼见十二月丁卯三辰昼见　　二十三年三月丁亥太白昼见　二十四年八月辛巳太白昼见　　二十五年二月辛酉太白昼见　二十六年四月甲辰太白昼见八月庚子太白与月同昼见
　　按实録十四年十月壬申晓辰星见东方志不载
　　惠帝建文四年七月【时成祖已即位】庚子太白经天
　　成祖永乐元年五月癸未癸卯太白与月同昼见六月壬申亦如之　四年七月壬寅太白昼见　五年八月丙申太白昼见　六年二月甲辰太白昼见　八年十月庚戌太白昼见　十二年九月癸未太白昼见　十五年七月己酉八月庚戌并太白昼见
　　仁宗洪熙元年六月【时宣宗已即位】戊戌太白昼见七月乙巳八月癸巳并如之
　　宣宗宣德六年十月乙巳太白昼见　八年九月戊戌至甲寅太白昼见　九年十二月甲子太白昼见　十年七月【时英宗已即位】丁亥太白昼见
　　英宗正统四年七月壬子太白昼见十月丙申复如之六年五月庚戌太白昼见　十一年七月甲申太白
　　经天　十三年二月辛酉太白昼见　十四年正月辛亥太白昼见八月丙子亦如之
　　景帝景泰元年十月乙酉太白昼见　二年五月庚子辛亥太白并昼见壬子经天九月甲辰岁星昼见　三年五月丁巳太白昼见六月壬戌岁星昼见八月甲子荧惑昼见于未位十一月壬戌太白昼见　四年五月丁丑岁星昼见六月甲辰亦如之　五年正月甲戌太白昼见二月丙戌六月癸卯并如之七月庚戌岁星昼见壬子癸丑亦如之　六年七月丁酉岁星昼见　七年正月戊戌太白昼见
　　英宗天顺元年四月甲午太白昼见五月丙子岁星昼见八月壬子太白昼见　二年十月己未太白昼见三年四月癸亥癸酉太白昼见　四年十一月庚寅太白昼见十二月丙戌如之　五年正月丁未太白昼见七月乙卯岁星昼见十二月癸巳太白昼见　六年六月己丑太白昼见八月庚午太白岁星同昼见　七年三月己丑岁星昼见闰七月辛酉太白昼见癸未亦如之　八年正月庚申太白昼见
　　宪宗成化元年二月癸未太白昼见　三年四月癸丑太白昼见　四年六月丙申太白昼见　六年六月丙戌太白昼见　七年八月癸卯太白昼见　八年正月乙卯太白经天与日争明　十一年五月己未太白昼见　十二年十月丙戌太白昼见　十三年十二月甲午太白昼见　十四年六月庚子太白岁星俱昼见八月甲午太白昼见丁酉岁星昼见　十五年十二月丙子太白昼见　十六年七月丙申岁星昼见　十七年三月癸未太白书见八月癸亥如之　十八年九月庚戌太白昼见癸未岁星昼见　十九年四月癸亥朔太白昼见　二十年八月壬申太白岁星俱昼见　二十一年十一月丙辰太白昼见　二十二年六月己丑太白昼见　二十三年九月【时孝宗已即位】丙午太白昼见孝宗治元年五月庚午太白昼见六月甲寅岁星昼见　二年正月壬戌太白昼见三月庚申如之五月癸亥岁星昼见丙戌太白昼见八月癸巳庚子如之　四年四月辛酉辛未并太白昼见　五年五月乙亥太白昼见十月己酉岁星昼见辛酉太白昼见　六年九月癸卯岁星昼见十二月乙丑太白昼见　七年五月庚戌太白昼见十一月癸卯岁星昼见　八年七月戊子太白昼见　九年二月己酉朔太白昼见辛亥至甲寅岁星昼见四月壬午亦如之甲寅至丙辰并如之甲子至丁卯太白昼见六月丙子未刻太白经天八月癸未复如之　十一年八月甲申岁星昼见十月辛巳太白昼见　十二年三月戊辰至壬申太白昼见八月庚寅亦如之　十三年四月庚子至乙巳太白岁星同昼见十月丁未太白昼见己酉亦如之　十四年六月壬辰至乙未岁星昼见十二月庚戌太白昼见　十五年五月庚寅至癸巳太白昼见六月岁星连日昼见　十六年七月辛卯岁星昼见壬辰太白昼见　十七年二月戊戌六月癸亥并太白昼见七月壬子岁星昼见　十八年二月壬戌太白昼见五月【时武宗已即位】乙未岁星昼见辛亥太白经天八月癸亥至戊辰太白昼见辛巳至九月癸未岁星昼见九月甲午申刻河鼔北斗见庚子星昼见
　　武宗正德元年二月癸酉星斗昼见十月己未太白昼见十一月乙酉岁星昼见　二年正月庚辰太白经天三月戊辰太白昼见十一月辛酉至丁卯岁星昼见三年五月乙巳至丁未太白昼见十月己卯庚辰太白昼见　四年十月戊戌至乙巳太白昼见　五年五月丙子太白昼见　六年三月壬寅岁星昼见四月壬申亦如之　六年七月壬申太白昼见八月癸未亦如之八年正月丙戌至己丑太白昼见四月壬戌癸亥八
　　月庚戌至乙卯并如之　九年八月乙巳至甲寅岁星昼见十一月甲申至十二月壬辰太白昼见　十一年六月甲寅至己未太白昼见　十二年十月甲子至己巳岁星昼见　十四年八月丙寅至庚辰太白昼见十五年正月己未二月辛酉太白昼见　十六年八月丁亥太白昼见
　　世宗嘉靖元年九月辛未太白昼见　二年三月辛未太白岁星俱昼见　三年四月庚戌太白昼见　五年五月庚子太白昼见　十一年四月癸巳太白昼见十月辛巳戊子十一月甲寅并如之　十三年闰二月庚申太白昼见五月癸巳太白与月同昼见　十七年九月辛卯太白昼见　十八年四月癸亥太白昼见十一月壬寅亦如之　二十年十一月乙巳至丁未太白昼见　二十二年七月丙午太白昼见　二十三年二月辛巳太白昼见　二十四年闰正月戊寅太白昼见二十五年十月辛卯太白昼见　二十六年四月丙申太白昼见　二十七年四月丁巳太白昼见十一月丙戌至乙未亦如之　二十八年十一月乙酉至己丑太白昼见　二十九年六月戊申甲寅太白昼见八月戊寅岁星昼见守井　三十年六月丙子至辛巳太白昼见　三十一年正月丙戌至丙申太白昼见　三十二年二月辛未至甲戌太白昼见七月戊辰至辛未亦如之　三十五年五月壬午太白昼见十月癸卯至丙午亦如之　三十六年十二月庚辰朔太白昼见　三十八年七月癸酉太白昼见　三十九年正月庚寅至壬辰太白昼见　四十年三月丙子太白昼见厯二十四日八月辛未昼见　四十一年九月乙未太白昼见四十二年四月己巳至壬申太白昼见　四十三年五月甲寅太白昼见十月戊子亦如之厯二十二日　四十五年正月己亥太白昼见
　　穆宗隆庆元年七月辛酉太白昼见　二年正月甲寅太白昼见　三年三月甲子太白昼见厯二十二日四年十一月乙丑至丁卯太白昼见
　　神宗万厯十一年七月辛丑太白昼见　十二年七月癸巳太白昼见　十六年九月丁丑太白昼见　二十一年八月甲午太白昼见　二十四年十月丙寅太白昼见　二十七年九月辛卯太白经天　三十七年三月辛丑太白昼见　三十八年十月辛巳太白昼见四十年五月壬寅太白昼见
　　【臣】等谨按志载二十七年九月辛卯太白经天考实録九月系丁未朔月内不应有辛卯给事中李应策疏言九月初五日未时日纒角太阴太白同尾度见于午午未次舍相逼星见异月同见尤异月犯金异月昼犯金尤异则太白系辛亥与太阴同昼见也左中允黄汝良疏言九月庚戌太白昼见侵犯日纒则又系月之四日矣存以备考又按实録三十二年大学士沈一贯言比者太白昼见轸翼分野正当楚地今尚未没伏惟谨天戒收人心志不载三十二年太白见楚分野事又纲目三编三十二年楚王华奎献黄金助工经汉阳楚宗人疑其输贿遮夺之巡抚赵可怀属有司捕治宗人持兵突入抚署击杀可怀是时楚宗人以擅杀抚臣故坐死者数十人则太白昼见当翼轸分野理宜有之而史失载也
　　熹宗天启二年二月丙戌太白昼见五月壬寅有星随日昼见　三年三月丁巳太白昼见十二月乙丑亦如之　五年四月癸未太白昼见七月癸酉经天
　　愍帝崇祯元年七月壬戌太白昼见　三年四月己卯太白昼见十二月丙辰如之　十一年四月壬子岁星昼见　十六年十二月辛酉朔星昼见
　　五星聚合
　　宋理宗宝庆二年正月壬午太白岁星填星合于女十月辛亥荧惑岁星填星合于女　三年八月甲戌太白荧惑合于星翼
　　【臣】等谨按八月甲戌志作甲申今以上为癸亥下为丙子从纪
　　绍定元年十月丁巳荧惑填星合于危　二年正月丁亥荧惑岁星合于娄　三年闰二月乙酉太白岁星合于毕十月己巳荧惑填星合于室　五年六月乙丑荧惑填星合于娄八月壬申太白岁星合于张　六年五月庚戌太白荧惑合于柳　端平元年正月丁未太白荧惑合于斗六月庚午荧惑填星合于胃　二年二月壬午太白填星合于胃十月己未岁星太白合于心三年六月癸卯荧惑填星合于毕九月庚申太白岁星合于尾　嘉熙元年六月乙未太白与填星合于井三年八月癸亥荧惑太白合于斗　四年五月庚午岁星太白合于娄七月甲戌太白荧惑合于井己丑荧惑太白合于八月己酉荧惑填星合于柳
</div>
    <div class="pagination">
<a href="钦定续文献通考_page394.html">上一页</a><span>...</span><a href="钦定续文献通考_page390.html">390</a><a href="钦定续文献通考_page391.html">391</a><a href="钦定续文献通考_page392.html">392</a><a href="钦定续文献通考_page393.html">393</a><a href="钦定续文献通考_page394.html">394</a><span class="current-page">395</span><a href="钦定续文献通考_page396.html">396</a><a href="钦定续文献通考_page397.html">397</a><a href="钦定续文献通考_page398.html">398</a><a href="钦定续文献通考_page399.html">399</a><a href="钦定续文献通考_page400.html">400</a><span>...</span><a href="钦定续文献通考_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
