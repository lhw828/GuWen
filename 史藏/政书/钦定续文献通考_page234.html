<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 234 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 234 页/共 455 页</h1>
    <div class="content">　　朝瑛见易类
　　【臣】等谨案朝瑛论诗以小序首句为主其说本于苏辙然谓郑诗不特辞不滛声亦不滛则夫子所谓郑声滛者当作何解此其凭臆妄谈真苏轼所云喜为异说而不让敢为髙论而不顾者也
　　万时华诗经偶笺十三卷
　　时华字茂先南昌人
　　陈组绶诗经副墨八卷
　　组绶字伯玊武进人崇祯进士官兵部主事
　　范王孙诗志二十六卷
　　王孙字士文休宁人寄籍钱塘
　　陆元辅曰杂采古今诸儒之说而编次之至陈际泰顾梦麟而止金声为之序
　　陈子龙诗问略一卷
　　子龙字人中一字卧子华亭人崇祯进士官绍兴府推官后鲁王以为兵科给事中事败被执乘间投水死
　　【臣】等谨案子龙于乾隆四十一年
　　赐諡忠裕
　　毛晋毛诗陆疏广要二卷
　　晋原名凤苞字子晋常熟人明末诸生
　　【臣】等谨案陆玑原书已载马考此为晋所自编原书二卷此则于毎卷又分二子卷徴引繁富考订亦颇不茍
　　贺贻孙诗触四卷
　　贻孙字子翼苏州人
　　陈元亮鉴湖诗说四卷
　　元亮字寅倩山隂人
　　詹云程诗经精意【无卷数】
　　云程字念庭江西人
　　刘敬纯诗意【无卷数】
　　敬纯武进人




　　钦定续文献通考卷一百四十九
<史部,政书类,通制之属,钦定续文献通考>
　　钦定四库全书
　　钦定续文献通考卷一百五十
　　经籍考
　　经【礼】
　　宋史艺文志礼类一百十三部一千三百九十九卷【不着録者二十六部四百六十九卷】
　　辽金元三史不立艺文志散见各纪传中
　　明史艺文志礼类一百七部一千一百二十一卷【臣】等谨案马端临所载礼经次第仪礼在前周礼礼记在后今仍其旧
　　宋
　　陆佃仪礼义十七卷
　　佃字农师山隂人熙宁进士累官尚书左丞
　　杨复仪礼图十七卷附仪礼旁通图一卷
　　复字茂才号信斋福州人赠文林郎
　　复自序畧曰学者多苦仪礼难读虽韩昌黎亦云何为其难也莫难明于易可以象而求莫难读于礼可以图而见图亦象也曩从先师朱文公读仪礼求其解而不可得则拟为图以象之图存而仪显凡位之先后秩序物之轻重权衡礼之恭逊文明仁之忠厚恳至义之时措从宜智之文理密察精粗本末昭然可见严陵赵彦肃尝作特牲少牢二礼图质之先师先师喜曰更得冠昏图及堂室制度并考之乃为佳耳葢仪礼原未有图故先师欲与学者考定以成之也复今所图者则髙堂生十七卷之书也厘为家乡邦国王朝防祭礼则因先师经传通解之义例附仪礼旁通图于其后则制度名物之总要也庶几其或有以得先师之心焉
　　陈普序畧曰大渊献之嵗昭武谢子祥刋仪礼本经十七篇及信斋杨氏图成奕然孔壁淹中之出世也秦汉以来十七篇赖髙堂生郑注贾疏千有余年緜緜如丝而荆舒王氏加践籍之举子不习书史不陈晦翁勉斋信斋师弟之扶持力倍于髙堂生郑贾心与周孔顔孟同其劳亦仅不灭而已子祥之书捄焚拯溺之功景星庆云之瑞是经虽微士冠昏防祭卿相见大夫祭幸皆无恙天子诸侯亦幸存一二故晦翁通解勉斋防礼信斋祭礼得以为依据三十九篇骎骎乎不亡矣然则十七篇之存固亦有天意废之者有余罪兴之者诚有莫大之功也三百之数不可考以图概之三十九篇疑可得三千在三百中亦可举其旁通图名物制度尤明尽合十七篇图而熟之既无昌黎难读之患而古人太平之具一朝而在我矣
　　【臣】等谨案复有仪礼经传通解续十四卷已见马考注中兹不复载
　　魏了翁仪礼要义五十卷
　　了翁见易类
　　元
　　敖继公仪礼集説十七卷
　　继公字君善福建长乐人寓居湖州邃通经术赵孟頫师事之平章髙彦敬荐于朝授信州教授
　　继公自序曰周公此书乃为侯国而作而王朝之礼不与焉何以知其然也书中十七篇冠昏相见乡饮乡射士防既夕士虞特牲馈食凡九篇皆言侯国之士礼少牢馈食上下二篇皆言侯国之大夫礼聘食燕大射四篇皆言诸侯之礼惟觐礼一篇则言诸侯朝天子之礼然主于诸侯而言也防服篇中言诸侯及公子大夫士之服详矣其间虽有诸侯与诸侯之大夫为天子之服然亦主于诸侯与其大夫而言也然则圣人必为侯国作此书者何也夫子有言曰夫礼必本于天殽于地列于神达于防祭冠昏射御朝聘圣人以礼守之故天下国家可得而正也以夫子此言证之则是书也圣人以其为正天下之具也欤故当是时天下五等之国莫不寳守是书而藏之有司以为典籍无事则其君臣相与讲明之有事则皆据此以行礼又且班之于其国以教其人此有周之时所以国无异礼家无殊俗兵寝刑措以跻太平者乎其后王室衰微诸侯不道恶典籍之不便于已而皆去之则其向之受于王朝者不复藏于有司矣向之藏于有司者或私传于民间矣此十七篇所以不絶如线而幸存以至今日也或曰此十七篇为侯国之书固也岂其本数但如是而已乎抑或有遗亡而不具者乎曰是不可知也经之言士礼特详其于大夫则但见其祭祀耳而其昏礼防礼则无闻焉此必其遗亡也公食大夫礼云设洗如飨谓如其公飨大夫之礼也而今之经乃无是礼焉又诸侯之有觐礼但用于王朝耳若其邦交亦有相朝相飨相食之礼又诸侯亦当有防礼祭礼而今皆无闻焉是亦其亡逸者也然此但以经之所常言礼之所可推者而知之况其间又有不尽然者乎则是经之篇数本不止于十七亦可见矣但不知诸侯既去其籍之后即失之耶抑传之民间久而后失也是皆不可得而考矣
　　又后序曰礼古经十七篇其十三篇之后皆有记四篇则无之四篇者士相见大射少牢上下也以意度之此四篇未必无记或有之而亡逸耳夫记者乃后人述其所闻以足经意者也旧各置之于其本篇之后者所以尊经而不敢与之杂也朱子作仪礼经解乃始以记文分属于经文毎条之下谓以从简便予作集説而于此则不能从也何以言之仪礼诸篇之説有特为一条而发者有兼为两条而发者亦有兼为数条而发者亦有经义之外别见他礼者若其但为一条而发者固可用通解之例矣非是则未见其可也何则通解之书规模大而篇数繁其记文有不可附于本条毎篇之下者则或于其篇末见之否则于他篇附之故虽未必尽如其所谓以从简便之説而于其记文亦皆包括而无所遗也然以记者之意考之则亦不为无少异矣予之所撰但十七篇之集説耳若亦用此法则所遗不既多乎故不若仍旧贯之为愈而不敢效朱子通解之为也
　　张萱曰敖注多仍旧文与朱子通解稍异
　　呉澄仪礼逸经二卷
　　澄见易类
　　澄自序曰汉兴髙堂生得仪礼十七篇后鲁恭王壊孔子宅得古文礼经于壁中凡五十六篇河间献王得而上之其十七篇与仪礼正同余三十九篇藏在秘府谓之逸礼哀帝初刘歆欲以列之学官诸博士不肯置对竟不得立孔郑所引逸礼中霤礼禘于太庙礼王居明堂礼皆其篇也唐初犹存诸儒曽不以为意遂至于亡今所纂八篇其二取之小戴记其三取之大戴记其三取之郑氏注奔防也中霤也禘于太庙也王居明堂也固得逸礼三十九篇之四而投壶之类未有考焉疑古礼逸者甚多不止于三十九篇也投壶奔防篇首与仪礼诸篇之体如一公冠等三篇虽已不存此例葢作记者删取其要以入记非复正经全篇矣投壶大小戴不同奔防与逸礼亦异则知此二篇亦经刋削但未如公冠等篇之甚耳五篇之经文殆皆不完然实为礼经之正篇则不可以其不完而摈之于记故特纂为逸经以续十七篇之末至若中霤以下三篇其经亡矣而篇题仅见于注家片言只字之未冺者犹必收拾而不敢遗亦我爱其礼之意也
　　明
　　林烈乡射礼仪节【无卷数】
　　烈福州人
　　烈自序曰尝于其乡之嵩阳社创设射圃择子弟一百七十三人毎月朔望行古乡射之礼因作是书
　　郝敬仪礼节解十七卷
　　敬见易类
　　朱朝瑛读仪礼畧记十七卷
　　朝瑛见易类
　　以上仪礼






　　钦定续文献通考卷一百五十
　　钦定四库全书
　　钦定续文献通考卷一百五十一
　　经籍考
　　经【礼】
　　宋
　　俞庭椿周礼复古编一卷
　　庭椿字寿翁临川人乾道进士官古田令
　　朱彛尊曰俞氏复古编以天官之属兽人献人鼈人兽医司裘染人追师屦人掌皮典丝典枲改入冬官以地官之属鼓人舞师改入春官封人载师闾师县师均人遂人遂师遂大夫土均草人稻人土训山虞林衡川衡泽虞丱人角人羽人掌葛掌染草囿人塲人改入冬官以春官之属天府世妇内宗外宗大史小史内史外史御史改入天官典瑞典同巾车司裳冢人墓大夫改入冬官以夏官之属弁师司弓矢藁人职方氏土方氏形方氏山师川师邍师改入冬官以秋官之属大行人小行人司仪行夫掌客掌讶掌交环人改入春官【臣】等谨案庭椿是书邱葵谓朱子一见以为冬官不亡考索甚当郑贾以来皆当退舍而明陈深徐常吉痛驳之具载朱彛尊经义考深谓先王设五职以存其体而虚其一以待用司空有官而无职自唐虞已然因引禹以司空总百揆召公以太保营洛仲山甫以冢宰而城齐召穆公平淮而亦以营谢诸经传为证其説以冬官为有官无职固未必然然庭椿凿空臆断窜乱圣经实为妄人之尤邱葵所述殆非朱子之言葵即着周礼全书者或以其书与已意合托之朱子以自防焉耳
　　叶时礼经会元四卷
　　时字秀发自号竹埜愚叟钱塘人淳熈中进士及第累官吏部尚书寳文阁学士提举崇福宫卒諡文康
　　易祓周官总义三十卷
　　祓见易类
　　王应麟曰易氏总义云府史胥徒通典总言其为六万三千六百七十五人愚考之通典周官六万三千六百七十五员内二千六百四十三人外诸侯国官六万一千三十二人此内官数非府史胥徒也
　　郑伯谦太平经国之书十一卷
　　伯谦字节卿永嘉人官衢州教授
　　王与之周礼订义八十卷
　　与之字次乐清人从松溪陈氏学淳祐初郡守赵汝腾进其书授宾州文学终通判泗州年九十有七赵汝腾进周礼订义劄子略曰诸经训解皆有先儒折衷彚集成书独二礼阙周礼又不幸遭王安石不善用以祸天下学者望而疑之虽程颢程頥张载三先生尊信此书仅有绪言见于语録近世大儒朱熹辨明甚至皆有意表章之然亦未尝作为训义以行于世与之乃能徧营天下前后先儒讲解或一説之精或一义之当搜猎无遗间亦自附己见剖析防是非审确故西山真徳秀击节是书为之序徳秀没与之益加意删繁取要由博得约今是书亦精纯无疵矣上可以禆圣明之治下可以释学者之惑有功于六经甚多其为人践履无玷守节不阿皓首著书数种周官特其一也会秘省取其著书敢以姓名闻
　　纳喇性徳序曰王与之周礼订义载宋史艺文志中宋之羣儒经义甚富独诠解周礼者寡见于志者仅二十有二家而已盖自王安石当国变常平为青苗借口周家泉府之遗作新经义以所创新法尽传着之又废春秋不立学官于是与王氏异者多説春秋而罢言周礼若颍濵苏氏五峯胡氏殆攻王氏而并及周礼者欤昔之言周礼者郑康成信为周公成太平之迹陆陲谓为羣经原本王仲淹美其经制大备朱子亦称其广大精宻非圣人不能作则为周秦古书无可疑者东岩之説谓周公将整六典以为宅洛计不幸没而成王不果迁规模不获究其説本郑氏注而畅发之至云冬官未尝亡错见于五官中则与临川俞寿翁合其编集诸家之説宋儒自刘原父以下凡四十五家可谓详且博矣
　　林希逸鬳斋考工记解二卷
　　希逸字肃翁福清人端平进士景定间官司农少卿终中书舍人
　　希逸自序曰周礼六官其五官体制皆同而冬官以考工记补之又自一体似造物之意特亡彼而存此以成此书之妙也又曰冬官司空掌百工之事舜命共工即此职也并之五官其属亦六十此记只三十官名以考工者考试百工之事而记之也人生日用饮食百工所为必备宫室舟车等制十三卦所象皆圣人所作也生民之初橧巢营窟而已圣人既处之以宫室衣毛之俗又易而衣裘百工之事自此愈多矣先王独设一官以主之至周尤详秦以来法度废壊又宣帝总覈名实至于百工技巧咸精其能此亦为国急务也又曰周官六典本有六篇当时所得祗五篇故以考工记补之此记元无冬官二字乃汉人所增也但文字简古必战国以来先秦古书如小戴檀弓一篇公羊谷梁春秋传亦先秦古书也盖其文简当且聱牙非汉文字之比汉人以金帛募书多有伪作如此等文字非后世铅椠书生所及也又曰此书续出阙略不全不止韦氏裘氏段氏等官而已其先后次序亦有参错不齐如攻木之工轮舆弓庐匠车梓若以序言当在上篇今梓庐匠车弓皆在下篇而其序亦自不同又画缋二官而止曰画缋之事玉人亦然意其全书凡曰之事者皆总言之其列官自别即车人之事又有车人为某可知也况一官非止为一事如轮人梓人匠人车人皆一官之名而分主数事惜乎其不全见也
　　朱申周礼句解十二卷
　　申字继宣赣州人太学生
　　周礼集説十卷
　　不着撰人名氏前有元初陈友仁序盖友仁因宋人旧本重辑也友仁字君复湖州人
　　元
　　邱葵周礼补亡六卷
　　葵字吉甫莆田人闽书作同安人
</div>
    <div class="pagination">
<a href="钦定续文献通考_page233.html">上一页</a><span>...</span><a href="钦定续文献通考_page229.html">229</a><a href="钦定续文献通考_page230.html">230</a><a href="钦定续文献通考_page231.html">231</a><a href="钦定续文献通考_page232.html">232</a><a href="钦定续文献通考_page233.html">233</a><span class="current-page">234</span><a href="钦定续文献通考_page235.html">235</a><a href="钦定续文献通考_page236.html">236</a><a href="钦定续文献通考_page237.html">237</a><a href="钦定续文献通考_page238.html">238</a><a href="钦定续文献通考_page239.html">239</a><span>...</span><a href="钦定续文献通考_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
