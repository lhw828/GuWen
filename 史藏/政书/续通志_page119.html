<!DOCTYPE html>
<html>
<head>
    <meta charset="UTF-8">
    <title>续通志 - 第 119 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 119 页/共 1359 页</h1>
    <div class="content">
　　成宗皇帝讳特穆尔世祖之孙太子珍戬第三子也母鸿吉哩氏至元二十二年太子薨二十五年世祖命帝讨叛王哈坦削平辽左诸部 
三十年受皇太子宝抚军北边明年甲午春正月世祖崩诸王大臣遣使如军中告哀夏四月壬午帝至上都左右部诸王毕会先是御史中丞 
崔彧得玉玺于故臣之家其文曰受命于天既寿永昌上之帝母鸿吉哩氏至是手授于帝 【案续通鉴纲目时穆呼哩曾孙硕迪已死而贫 
其妻出玉玺一鬻之或以告御史中丞崔彧召秘书监丞杨桓辨其文曰受命于天既寿永昌此历代传国玺也遂献之故太子妃鸿吉哩氏出 
以遍示羣臣丞相以下次第上寿庆曰神宝之出此天意属于皇太孙也乃遣右丞张九思赍授之所载较本纪为详伏读通鉴辑览　　御批 
秦玺已为煨烬昔人言之甚详崔彧此举或以皇孙尚在北边恐上都宗室诸臣起滋异说欲假此以神道设教耳不然穆呼哩为元代世臣既 
有此玺安敢久匿不献直待身后家贫出鬻耶　　圣训煌煌允足订讹征信谨录识之】 甲午即皇帝位大赦除大都上都两路差税一年其 
余减丁地税粮十之三追尊皇考曰皇帝尊母元妃曰皇太后庚子遣礼部侍郎李衎兵部郎中萧泰登赍诏使安南己酉云南行省以所定路 
府州县来上上路二下路十一下州四十九中县一下县五十以金齿归附官阿噜为孟定路总管五月乙亥以扎实知枢密院事戊寅以阿尔 
娄为太师巴延为太傅伊彻察喇为太保六月庚辰朔日有食之壬辰以特穆尔复为平章政事以甘肃等处米价踊贵诏禁酿酒乙未以世祖 
皇后裕宗谥号播告天下免所在本年包银俸钞及内郡地税江淮以南夏税之半己亥以乳保劳封完颜巴延为冀国公妻何氏为冀国夫人 
辛丑浙西道提刑按察使鸿吉勒岱鄂尔和受赂遇赦免复以为河西陇北道肃政廉访使宋使家铉翁安置河间年踰八十赐衣服遣还其家 
戊申以策凌巴鄂尔嘉勒为帝师赐玉印秋七月壬子禁内外诸司减官吏俸为宴饮费壬戌诏中外崇奉孔子戊辰行枢密院页特密实程鹏 
飞各加平章政事辛未令右丞阿里执政如故癸酉以陕西行省平章博果密为中书平章政事甲戌立随路民匠打捕鹰房纳绵等户总管府 
诏招谕暹国王敢木丁来朝或有故则令其子弟及陪臣入质诏阿尔娄守北边八月戊子初祀社稷用堂上乐岁以为常己丑以大都留守段 
贞平章政事范文虎监浚通惠河令军士复浚浙西太湖殿山湖沟港立新河运粮千户所九月壬子圣诞节帝驻跸三部落受诸王百官贺甲 
寅口授诸王傅昂哈布哈为丞相庚申以和啰罗及纳颜之党七百余人隶同知枢密院事布琳济达习水战乙亥遣托噶特穆尔等使阁蓝冬 
十月戊寅车驾还大都辛巳令江南佃民当输田主者如所蠲今岁田租十之三壬午有事于太庙乙未金齿新附孟爱甸酋长遣其子来朝即 
其地立军民总管府辛丑帝谕右丞阿里参政梁德珪曰中书职务卿等皆怀怠心又不约束吏曹使选人留滞僧格虽奸邪然僚属惮其威政 
事无不立决卿等其约束曹属有不事事者笞之仍以朕意谕右丞相谔勒哲壬寅缅国遣使贡驯象十十一月庚戍诏京师犯赃罪者三百人 
事无疑者准世祖所定十三等例决之壬子诏以军民不相统壹罢湖广江西行枢密院并入行省乙卯令河西僧人依旧助役丁巳以巴延彻 
尔参议中书省事罢呼雅克齐屯田总管府罢宣政院所刻河西藏经板甲子诏禁作奸犯科者以湖南道宣慰司何伟为中书参知政事罢海 
北海南市舶提举司癸酉诏改明年为元贞元年十二月丙戌罢辽河等处人匠正副达噜噶齐戊戌禁侵扰农桑者庚子选各卫精兵千人命 
巴喇罕岱尔等将之戍和琳听太师阿尔娄节度三年而更用帝师奏释京师大辟三十人杖以下百人是月太傅知枢密院巴延卒
　　元贞元年春正月癸丑以太仆卿济尔噶郎为御史大夫壬戌以云南行省左丞杨炎龙为中书左丞乙丑以亦奚不薛复隶云南行省以 
行枢密院既罢赐中书省长官虎符领其军庚午以江浙行省平章阿喇卜丹为参知政事壬申立北庭都元帅府以平章政事赫伯为都元帅 
江浙行省右丞色埒默为副都元帅立察逊塔拉都元帅府以根敦扎卜为都元帅罢瓜沙等州屯田二月丁丑翰林学士承旨留梦炎告老壬 
午罢江南茶税以其数三千锭添入江西榷茶都转运司岁额戊子思州田曷剌不花云南夷卜木四川洞主查闾王金齿带梅混冬等来见丁 
酉车驾如上都癸卯以工部尚书兼诸路金玉人匠总管府达噜噶齐吕天麟为中书参知政事立云州银场都提举司三月壬子禁来朝官敛 
所属俸戊午罢福建银场提举司以东作方殷罢诸不急营造丙寅增置蒙古学正以各道肃政廉访司领之夏四月庚寅封乳母杨氏为赵国 
安翼夫人癸巳以同知乌撒乌蒙等处宣慰使司事雅克诺木假兵部尚书佩虎符使马答儿的阴闰月丙午为皇太后建佛寺于五台山以前 
工部尚书鼐济为将作院使领工部事燕南河北道肃政廉访使宋德柔为工部尚书董其役以大都保定真定平阳太原大同河间大名顺德 
广平十路应其所需甲寅立舍哩招讨使司己未罢打捕鹰房总管府及司籍周用薄敛等库五月戊寅命敏珠尔丹何荣祖等厘正选法庚辰 
诏各省止存儒学提举司一余悉罢之升江南诸县为州以户为差户四万五万者为下州五万至十万者为中州下州官五员中州六员凡为 
中州二十八下州十五又以连州户不及额降路为州辛巳罢行大司农司加平章政事敏珠尔丹为平章军国重事中书左丞议中书省事何 
荣祖为昭文馆大学士与中书省事甲申诏免五月以前逋欠钱粮丙申以巴延子满达勒为佥书枢密院事六月乙卯以江西诸郡水灾赈之 
仍弛江南湖泊之禁敕凡上封事者命中书省发缄视之然后以闻癸亥立蒙古军都元帅府于西川径隶枢密院庚午立西域卫亲军都指挥 
使司秋七月乙亥诏江南地税输钞己卯诏申饬中外有儒吏兼通者各路举之廉访司每道岁贡二人省台委官立法考试壬寅诏易江南诸 
路天庆观为元妙观毁所奉宋太祖神主八月己巳以驸马诺海知枢密院事九月甲戌帝至自上都乙亥用帝师奏释大辟三人杖以下四十 
七人戊寅诏输米十万石于榷场故廪以备北塞庚辰罢寍夏路行中书省以其事并入甘肃行省冬十月癸卯有事于太庙十一月辛巳立江 
浙金银铜冶转运使司丙戌毯阳酋长之兄脱杭捧于法而剌酋长之弟密剌入都阿鲁酋长之弟脱杭忽先等各奉金表来觐十二月甲子减 
海运脚价钞一贯计每石六贯五百文着为令丁卯禁诸王辄召有司官吏是月立皇后巴约特氏
　　二年春正月己卯上思州叛贼黄圣许攻剽水口思光寨湖广行省调兵击破之丙戌立安西王相府惟行王傅事己丑御史台臣言汉人 
同寮者尝为奸人捃摭其罪由是不敢尽言请于近侍实保齐实古尔齐中择人用之帝曰安用此曹其选汉人识达事体者为之以御史中丞 
图沁为御史大夫甲午授嗣汉三十八代天师张与材太素凝神广道真人管领江南诸路道教乙未回纥布尔罕献狮豹药物二月乙亥朔中 
书省臣言陛下自御极以来所赐诸王公主驸马勋臣为数不轻向之所储散之殆尽今继请者尚多臣等乞甄别贫匮及赴边者赐之其余宜 
悉止从之丙午禁军将擅易侍卫军蒙古军以家奴代役者罪之仍令其奴别入兵籍以其主资产之半畀之军将敢有纵之者罢其职庚戌诏 
军卒擅更代及逃归者死庚申诏自六盘山至黄河立屯田丙寅以大都留守司达噜噶齐段贞为中书平章政事三月壬申以中书平章政事 
博果密为昭文馆大学士平章军国事罢太原平阳路酿进蒲萄酒其蒲萄园民恃为业者皆还之癸酉实都言晋王噶玛拉多罗岱言阿尔娄 
皆有异图枢密院鞫之无验帝命言晋王者死言阿尔娄者谪从军自效甲戌遣诸王伊奇哩班布尔实额琳沁雅里坚昂吉尔岱并驻夏于晋 
王齐喇拉之地丙子车驾如上都夏五月甲戌诏民间马牛羊百取其一羊不满百者亦取之惟色目人及数乃取甲甲禁诸王公主驸马招户 
己丑诏诸徒役者限一年释之毋杖庚寅罢四川马湖进独本葱诏诸王驸马及有分地功臣户居上都大都隆兴者与民均纳供需六月己亥 
给瓜州沙州站户牛种田具乙巳以调兵妨农免广西容州等处田租一年丙午叛贼黄圣许遁入交趾甲寅降官吏受赃条格凡十有三等秋 
七月癸酉诏茶盐转运司印钞提举司运粮漕运司以三年为代云南福建官吏满任者给驿以归壬午括巴延阿珠阿尔哈雅等所据江南田 
及权豪匿隐者令输租敕增江西河南省参政一员以朱清张瑄为之授特进上柱国广西贼陈飞雷通蓝青谢发寇招梧藤容等州湖广左丞 
巴等玛琳沁击平之八月丁酉朔禁舶商毋以金银过海诸使海外国者不得为商乙巳诏诸人告捕盗贼者强盗一名赏钞五十贯窃盗半之 
应捕者又半之皆征诸犯人无可征者官给九月甲戌罢民闲盐铁炉灶甲申云南省臣额森布哈征乞蓝拔瓦农开阳两寨其党答刺率诸蛮 
来降乞蓝悉平以其地为云远路军民总管府冬十月丁酉有事于太庙甲辰修大都城壬子车驾至自上都诏职官坐赃经断再犯者加本罪 
三等赣州贼刘六十攻掠吉州江西行省左丞董士选讨平之十二月戊戌立彻里军民总管府及蒙样刚等甸军民官癸卯定诸王朝会赐与 
癸亥释在京囚百人
　　大德元年春正月丙戌赐实保齐等农具牛种俾耕种自给辛卯以张斯立为中书省参知政事给晋王所部屯田农器二月丙申蒙阳甸 
酋长纳款遣其弟阿不刺等来献方物且请岁贡银千两及置驿传诏即其地立通西军民府甲辰诸军民相讼者命军民官同听之戊午罗罗 
斯酋长来朝己未改福建省为福建平海等处行中书省徙治泉州减福建提举司岁织段三千匹其车渠带工别立提举司掌之封的立普哇 
拿阿迪提牙为缅国王庚申改元大赦三月己巳谔勒哲等奏定铨调选法庚午以陕西行省平章额森特穆尔为中书平章政事中书省左丞 
梁温都尔为中书省右丞 【梁温都尔即梁德珪】 甲戌诏各省合并镇守军福建所置者合为五十三所江浙所置者合为二百二十七所 
丙子车驾如上都丁丑封诸王特穆尔布哈为镇西武靖王以江西省左丞巴特玛琳沁为中书左丞丁亥禁正月至七月捕猎庚寅立江淮等 
处财赋总管府及提举司五台山佛寺成皇太后将亲往祈祝监察御史李元礼上封事止之 【案李元礼传云元礼上疏台臣不敢以闻是 
太后未尝因谏而止也】 夏四月癸巳朔日有食之五月丙寅河决汴梁发民三万人塞之戊辰追收诸位下为商者制书驿券丁丑禁民间捕 
鬻鹰鹞庚寅平伐酋领内附乞附于亦奚不薛从之上思州叛贼黄圣许遣其子志宝来降六月甲午诸王伊尔根遣使乘驿祀五岳四渎命追 
其驿券仍切责之以湖广行省参政崔良知廉贫特赐盐课钞千锭戊戌平伐九寨来降甲寅罢亦奚不薛岁贡马及毡衣丙辰诏僧道犯奸盗 
重罪者听有司鞫问秋七月 【案元典章是月定在外庆贺行礼以守土官为班首武职虽品太者不得搀越元史缺载】 辛未罢蒙古军万 
户府入察逊塔拉都元帅府甲申诏出使招谕者授以招谕使副诸取药物者授以会同馆使副但降旨差遣不给制命丁亥免上都酒课三年 
八月丁未命诸王阿济格自今出猎悉自供具毋伤民力九月丙寅罢括两淮民田壬午车驾还大都己丑罢南丹州安抚司立庆远南丹溪洞 
等处军民安抚司诏边远官已优升品级而托他事不赴者夺其所升官平珠六洞蛮及十部洞蛮皆来降命以蛮夷官授之给卫士牧马外郡 
者粮令毋仰食于民冬十月丁酉有事于太庙乙卯瓜哇遣失刺班直木达奉表来降戊午赈庐州扬州及韶州饥十一月壬戌禁权豪僧道及 
各位下擅据矿炭山场癸亥诏自今田猎始自九月高丽王王昛告老乞以爵与其子謜戊辰增太庙牲用马丁丑诏以高丽王世子謜为开府 
仪同三司征东行中书省左丞相驸马上柱国高丽国王仍加授王昛为推忠宣力定远保节功臣开府仪同三司太尉驸马上柱国逸寿王十 
二月戊戌中书省臣言世祖抚定江南沿江上下置戍兵三十一翼今无一二惧有不虞帝命与枢密院议之复立芍陂洪泽屯田壬寅朝洞蛮 
内附立长官司二命杨汉次领之闰月壬戌诏诸军户卖田者由所隶官给文券己卯淮东饥遣参议中书省事于章发廪赈之弛湖泊之禁仍 
听正月捕猎
　　二年春正月壬戌诏以水旱减郡县田租十之三伤甚者尽免之老病单弱者差税并免三年禁诸王公主驸马受诸人呈献公私田地及 
擅招户者己酉并土番碉门安抚使司改为碉门鱼通黎雅长河西寍等处军民宣抚司以翰林王恽阁复王构赵与■〈票上灬下〉王之纲 
杨文郁王德渊集贤王颙宋渤卢挚耶律有尚李泰郝采杨麟皆耆德旧臣清贫守职特赐钞二千一百余锭二月乙丑立浙西都水庸田司专 
主水利以中书右丞徽政院副使张九思为平章政事与中书省事丙子罢中外土木之役癸未诏诸王驸马毋擅祀岳镇海渎申禁诸路军及 
豪右人等毋纵畜牧损农乙酉车驾如上都罢建康金银铜冶转运司还淘金户于原籍岁办金悉责有司诏廉访司作成人材以备选举禁诸 
王从者假控鹤卫士佩带扰民丙戌以梁德珪为中书平章政事杨炎龙为中书右丞三月庚寅以两淮闲田给蒙古军夏五月辛卯罢海南黎 
兵万户府及黎蛮屯田万户府以其事八琼州路军民安抚司壬辰以中书右丞何荣祖为平章政事湖广左丞巴特玛淋沁为中书右丞命中 
书省遣使监云南四川海北海南广西两江广东福建等处六品以下选巳酉免南辉顺德今年田租六月庚申罢江南门摊及夏税并征法禁 
诸王擅行令旨秋七月癸巳汴梁等处河决漂没归德数县免其田租一年遣尚书诺海御史刘赓等塞之壬寅诏诸王驸马及诸近侍自今奏 
事不经中书辄传旨付外者罪之高丽王王謜擅命妄杀诏遣中书右丞杨炎龙佥枢密院事洪君祥召其入侍以其父昛仍统国政九月丙申 
车驾还大都辛丑命广海左右江戍军依旧制以二年或三年更代冬十月甲寅朔增海漕米为七十万石壬戌置蒙古都万户府于凤翔戊寅 
令御史台检劾枢密院案牍十一月丙申罢云南行御史台置肃政廉访司壬寅以中书右丞王庆端为平章政事十二月乙丑括诸路马除牝 
孕携驹者辛未诏诸逃军复业者免役三年以浙江行省平章政事达尔罕为左丞相辛巳命廉访司岁举所部廉干者各二人定诸税钱三十 
取一岁额之上勿增给阵亡军妻子衣粮
　　三年春正月己丑中书省臣以天变屡见请依故事引咎避位帝曰此汉人所说耳岂可一一听从耶卿等但择贤者任之庚寅遣使问民 
疾苦除本年内郡包银俸钞免江南夏税十之三增给小吏俸米置各路惠民药局择良医主之命中书省自今后妃诸王所需非奉旨勿给辛 
卯浙西廉访使王遇犯赃罪托权幸免命御史台鞫治之癸巳以达尔罕哈喇哈斯为中书左丞相二月癸丑朔车驾如柳林丁巳谔勒哲等奏 
铨定省部官以次引见帝谕之曰汝等事多稽悞朕昔未知其人为谁今既阅视且知姓名其洗心涤虑各钦乃职复蹈前失罪不汝贷罢四川 
福建等处行中书省陕西行御史台江东荆南淮西三道宣慰司置四川福建宣慰司都元帅府及陕西汉中道肃政廉访司庚辰车驾如上都 
</div>
    <div class="pagination">
<a href="续通志_page118.html">上一页</a><span>...</span><a href="续通志_page114.html">114</a><a href="续通志_page115.html">115</a><a href="续通志_page116.html">116</a><a href="续通志_page117.html">117</a><a href="续通志_page118.html">118</a><span class="current-page">119</span><a href="续通志_page120.html">120</a><a href="续通志_page121.html">121</a><a href="续通志_page122.html">122</a><a href="续通志_page123.html">123</a><a href="续通志_page124.html">124</a><span>...</span><a href="续通志_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
