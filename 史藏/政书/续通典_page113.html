<!DOCTYPE html>
<html>
<head>
    <meta charset="UTF-8">
    <title>续通典 - 第 113 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 113 页/共 410 页</h1>
    <div class="content">　　仁宗时以考第改官者猥多遂诏用帅守通判监司保举以岁改百员为额元丰稍镌改官之额观察判官以上改奉议郎无出身人改通直郎掌书记改通直郎支使以下一例改宣德郎初文武常参官各以曹务闲剧为月限考满即迁太祖谓非循名责实之道会监门卫将军魏仁涤等以治市征有羡诏并增秩因罢岁月叙迁之制非有劳者勿进秩建隆三年定州县官损户口一分以上者降考令尉任内无盗者书上考后又令廨舍仓库损坏者殿一选完葺而不烦民力者减一选太宗即位诏诸道漕臣廉访官吏能否为三等 【临事简慢为下职务粗治为中治状尤异为上】 端拱三年令户部侍郎王沔等磨勘京朝官吏部侍郎张弘等磨勘幕职州县官枢密院都承旨赵镕等磨勘三班

　　唐制以考功郎中专主考课宋初特重其事尝命清望官兼任之至是典益重焉明年立审官院考课院以翰林学士钱若水枢密直学士刘昌言同知审官院事判流内铨翰林学士苏易简虞部员外郎知制诰王旦同知考课院事真宗景德四年始令京朝官及三年磨勘后方得迁官仁宗时凡选人迁京官引对与当者帝必省察当否尝令选人私罪如衙谢弗至对扬失仪皆弗听磨勘庆历三年自朝官至郎中少卿须清望官五人保任乃得迁 【范仲淹等请之】 后言者以适长奔竞乃止至和初承平日久职业因循贾黯判流内铨稍以风义整救 【推官桑泽官益州三年不知父死代还当迁投牒自陈人莫肯为作文书泽始发丧以不得家问为解丧除求勘黯谓二年不与其父通即非匿丧犹之不孝泽遂废归不齿晋州推官李亢初以赀进有私罪引去匿所得官以白衣应举及第积十岁当勘乃自首初事黯以罔冒坐罢之】 至英宗治平二年黯复言磨勘选人未引对者至二百五十余人皆由荐吏岁限定员滥举充数明年乃诏岁举京官以三分率之一分复以蔡抗言罢知杂御史观察使以上岁得举官法先是自发运使至知州归考课院专以监司所第为据至考监司则总其甄别部吏副以采访才行为课悉书中等无所高下神宗即位凡职皆课凡课责实监司所上守臣不占等者展年降资其治状优异者增秩赐金帛以玺书奖励若监司以上则命御史中丞侍御史考校又诏考课县令以断狱平允赋入不扰均役止盗劝课农桑振恤饥穷导修水利户籍增衍整治簿书为最而参用德义清谨公平勤恪为善参定上下中等能否尤殊绝者别立优劣二等岁上其状以昭赏罚其入优劣者赏罚尤峻

　　高宗南迁礼部员外郎舒清国言诸道郡县顷罹兵毁请以户口增否别考守令知通考县令监司考知州分上中下三等 【每等又分上中下】 会考功较优劣孝宗兴隆初着对用之令凡恩例减磨勘者须对一年实历干道二年廷臣言国朝盛时以审官院考京朝官考课院考幕职州县官皆中书或两制臣僚校其能否以施赏罚熙宁中始罢之自此州县之吏不复知有殿最虽有批书徒为具文若身为侍从并批书俱亡矣望遵故事监司郡守朝辞日别给御前历子如荐贤才几人若为治钱谷若为理狱讼兴某利除某害每考令当职官吏从实批书代还诏执事考核其风绩有闻者增秩无状者罚之宁宗时以郡国按刺多徇私情乃仿旧制于御史台别立考课一司以刺举多者为中无刺举为下岁终各以能否之实上闻以昭升黜度宗咸淳三年酌核旧制凡文武官公勤廉恪又职事修举为上公勤廉恪有一长为中既无廉声又多谬政为下御史台总帅阃监司监司总守倅守倅总州县属官戎司及屯司军大垒则总之制司无制司则并各郡总管钤辖并总于帅司或以逐路所部州县分隶转运提举提刑三司守倅月一考州县属官监司会所隶守倅制司会戎司军垒遵照旧制互用文移会其兵甲狱讼金谷之数及各司属官书拟公事拘榷钱物招军备器之数次月置册各申御史台至半年类考三年定为三等中者无所赏罚上者或转官或减磨勘下者降官展磨勘

　　辽

　　辽圣宗统和九年诏诸道察贪酷十二年诏州县长吏有才能无过者减一资考太平六年诏南北诸部廉察州县及锡林美棱之官不治者罢之又诏大小职官有贪残虐民者立罢之终身不录其不廉直虽处重任即代之能清勤自励者在卑位亦听荐拔兴宗时诏东京留守察官吏廉干清强者以闻又诏诸职事官以礼受代及以罪去者置籍

　　金

　　金制凡内外官所历资考及更代之期去就之故秩满备陈于解由吏部据定能否又撮解由之要于铨拟读之谓之铨头又会历任铨头书于行止簿 【其簿以姓为类书各人所历资考功过】 其犯公私罪赃污者谓之犯选格以廉察升者为廉升东北沿边州郡升者为边升其常调制正七品两任升六品六品三任升从五品从五品两任升正五品正五品三任升刺史凡内外官皆以三十月为考随朝官以三十月为任升职一等章宗时定制正七品己上皆两任而后升明昌四年以前制有职官已带三品者不许告迁乃定制己带三品散官实历五十月从有司照勘格前进官一阶格后为始再算宣宗贞佑三年诏河北山东等路及平凉庆阳临洮府泾邠泰巩德顺诸州经兵四品以下职事官并以二十月为满

　　兴定元年制鄜坊丹州四品以下州县官视环庆例自熙宗天眷三年令温都思忠廉问诸路得廉吏杜遵晦以下百二十四人各进一阶罢贪吏张轸以下二十一人皇统以后常遣朝官廉察官吏章宗泰和元年十月命监察御史分四路巡行每路女直汉人各一人同往宣宗贞佑二年臣僚请依大定旧制以监察御史及审录官分诣诸道考核庶几使人自励兴定初以县令或非材监察御史一过不能备知遂令每岁遣御史巡察仍别选官巡访以行黜陟之政并定监察御史夫察法

　　哀宗至大元年设司农司自卿而下迭出巡察吏治凡职官廉能及污滥不职各第三等黜陟廉能官第一等进官一接升一等其次约量注授污滥官第一等殿三年降二等次二年又次一年皆降一等明安穆昆廉能者第一等迁两官其次迁一官污滥者第一等决杖百罢去择其兄弟代之次杖八十又次杖七十皆令复职佛宁决则罢去永不补差

　　凡功酬亏永之制诸提点院务官三十月迁一官周岁为满取无亏月日用之大定四年定制一任内亏一分以上降五人二分以上降十人三分以上降十五人若有增羡则依此升迁其升降不尽之数于后任充折二十一年以旧例监当官责决并得赴调而不顾廉耻者不以刑罚为畏乃命亏永及一酬以上依格追官殿一年外亏永不及酬者亦殿一年二十九年罢年迁之法更定制比永课增及一酬迁一官两酬迁两官如亏课则削亦如之各两官止又罢使司小都监与使副一体论增亏及余前升降不尽之数后任充折之制

　　泰和元年制犯选亏永者右职汉人至宣武将军从五品女直至广威将军正五品方注县令又女直至武义从六汉人诸色人至武略从六皆注诸司两除一差至明威方注丞簿宣宗贞佑三年制亏永犯选者迁至宣武注诸司至怀远从四下方注丞簿至安远从四上注下令初世宗尝谕宰臣曰今天下州县阙员朕欲不限资历何以遍知其能欲遣使廉问又虑扰民而未得其真若辟举法久则生弊不如选人暗察明廉如其相同始与升黜又谕曰凡在官若不为随朝职任便不能离常调宜验入仕名项或廉等第用之若不称职即与外除又谕随朝之官自计历一考则得某职两考则得某职第务因循碌碌而己自今外路官公勤者始与内除苟简者不须满任即以本品出之至明昌三年上以老病不任职及不堪亲民者旧由随路提刑司实察即改除他路他路覆察若实勿复注亲民之职

　　因问考课法可行否尚书右丞刘玮曰考课之法综核名实今提刑司体察廉能赃滥以行赏罚亦其意也若别议设法恐涉太烦又问唐时何如玮对以四善二十七最泰和中遂酌唐制定为四善十七最颁行之四善曰德义有闻曰清慎明着曰公平可称曰勤恪匪懈十七最曰礼乐兴行肃清所部为政教之最曰赋役均平田野加辟为牧民之最曰决断不渝予夺当理为判事之最曰钤东吏卒奸盗不滋为督领之最曰按簿分明评拟均当为检校之最 【以上谓县令丞簿警巡使副录事司候判官】 曰详谳合宜咨执当理为幕职之最曰盗贼消弭使人安静为巡捕之最曰明于出纳物无损失为仓库之最曰训导有方生徒充业为学官之最曰检察有方行旅无滞为关津之最曰提防坚固备御无虞为河防之最曰出纳明敏数无滥失为监督之最曰谨察禁囚慎重无怨为狱官之最曰物价得实奸滥不行为市司之最 【谓市令】 曰戎器完肃扞守有方为边防之最 【谓正副队将镇防官】 曰议狱得情处断公平为法官之最曰差役均平盗贼止息为军职之最 【谓都军军辖】 凡县令以下三最以上有四善或三善者为上升一等三最以上有二善者为中减两资历三最以上有一善为下减一资历节度判官防御判官军判以下一最而四善或三善为上减一资历一最而二善为中升为榜首一最而一善为下升本等首宣宗兴定元年以六事考举县令一田野辟二户口增三赋役平四盗贼息五军民和六词讼简六事俱备为上等升职一等兼四事者中等减二资历其次为下等减一资历否则罢降平常者依本格

　　元

　　元初中原略定事多草创东平行台所统五十余城州县官或自将校或起民伍多昧从政甚以掊克聚敛为能太祖乃命宋子贞为右司郎中仿前代观察采访之制立纠察官吏程序黜贪惰奖廉勤至元元年令官吏员数计月日以考殿最凡理算论日月迁转凭散官内任以三十月为满外任以三岁为满钱谷典守以二岁为满而理考通以三十月为则内任官率一考升一等十五月进一阶京官率一考视外任减一资外任官或一考进一阶或两考升一等或三考升二等四品则内外考通理前任少则后任足之或前任多则后任累之一考及二十七月两考及五十四月三考及八十一月以上遇升则借升而补以后任十年以三十月还转太速六十月太迟乃命三岁一迁十九年定职官回降之制江淮官已受宣敕资品例升二等迁去者依旧于江淮任用考满者并免回降不及考者例存一等有出身未入流品受宣者任回三品拟同六品四品同七品五品同正八品受敕者六品同从八品七品八品同九品九品同提领案牍巡检无出身及白身人受宣者三品同七品四品同八品五品同正九品受敕者六品同从九品七品八品同提领案牍巡检九品拟院务监当官已下有资品人员再于接连福建两广溪洞州郡任用拟升一等两广福建别议升转是岁又定内外官三年为考满任满始许迁叙二十八年更定随朝以三十月为满在外以三周岁为满钱谷官以得代为满吏员以九十月日出职是岁改提刑按察司为肃政廉访司每道仍设官八员除二使留司以总制一道余六人分临所部凡民事钱谷官吏奸弊一切委之俟岁终省台遣官考其政效

　　武宗至大二年令州县正官以九年为任三年令考功印历给亲民长吏岁终监治官验其行迹书而上之廉访御史台尚书吏部考校以为升黜先是至元十九年集贤直学士程巨夫奏国朝建御史台有考课之目而未得其要乞照前朝体例应诸道府州司县下至曹掾等各给出身印纸历子一卷书本人姓名出身于其前俾各处长吏联衔状保书其历任月日功过于后秩满有司详视而差其殿最则贤否一览而知是秋始颁行之仁宗皇庆元年台臣言比年廉访司多不悉心奉职宜令监察御史检核名实黜升之制可时御史中丞郝天挺言国初论最在内须三十月在外须三周岁比者省院台部之臣久者一二岁少者三五月甚有旬日迁易者奔走往来之不暇何暇宣布参理乞今惟大臣可急阙选授其余内外大小官属必候任满考绩方许选调庶免朝除夕改启幸长奸之弊从之文宗天历二年中书省臣言比年朝官多不久于其职或数月改迁于典制不类且治机无从考验请如旧制刺除风宪官外其余朝官不许二十月内迁调

　　明

　　明制有考满考察考满者论一身所历之俸有上中下三等曰称职曰平常曰不称职三年给由曰初考六年曰再考九年曰通考依职掌事例考核升降诸部寺所属初止署职必考满始实授外官率递考以待核凡府以十五万石以上州七万石以上县三万石以上或亲临王府都布按三司并有军马守御路当驿道边方冲要供给处为繁其田粮不及僻静处为简繁简或不相当则许互调谓之调繁调简在京诸司俱从繁例太祖洪武十四年制在京六部五品以下听本衙门正官察验行能勤怠其四品以上及一切近侍官与御史并太医院钦天监王官府不在常选者任满黜陟取自上裁 【十六年凡京官考核俱由其长开具送部核考】 其直隶有司首领官及属官亦从本司正官考核任满从监察御史覆考各布政司首领官俱从按察司考核其茶马盐马盐运盐课提举司军职首领官俱从布政司考核仍送按察司覆考其布政司四品以上按察司盐运司五品以上任满黜陟取自上裁内外入流并杂职官九年任满给由赴吏部考核依例黜陟有殊勋异能超迈等伦者取自上裁又以事之繁简与历官之殿最参核等第以为升降考察者通天下内外官计之其目有八曰贪曰酷曰浮躁曰不及曰老曰病曰罢曰不谨京官自四品以上自陈候上裁外五品以下分致仕 【老病】 降调 【浮躁不及】 闲住 【罢不谨】 为民 【贪酷】 有差具册奏请谓之京察初五品以下官十年一考孝宗弘治十四年从南京吏部尚书林翰言六年一察察以己亥岁大臣既自陈定去留而居官有遗行者给事御史得纠劾谓之拾遗所攻击无获免者 【后至嘉靖十七年始禁之】 外官凡州县以月计上之府府上下其考以岁计上之布政司至三岁抚按通核所属官事状造册报送丽以入法亦以致仕降调闲住为民为差谓之大计计处者不复叙用定为永制

　　自洪武五年敕考课有司必书农桑学校之绩六年二月令御史台御史及各道按察司察举有司官有无过犯奏报黜陟考察之始也十年七月遣御史巡按州县设巡按之始也十一年三月命吏部课朝觐官殿最朝觐考核之始也 【入觐官吏部第为三等称职而无过者为上赐坐而宴有过而称职者为中宴而不坐有过而不称职者为下不预宴序立于门宴者出然后退至十八年帝令称职者升平常者复职不称职者降贪污者付法司罪之阘葺者免为民】 成祖永乐二年九月命自今御史巡行察吏毋得摭拾人言贤否皆具实迹以闻仁宗即位以御史巡察外官奉命者不能无私谕吏部尚书严加戒饬并命考察布按二司官不职者降为县官宪宗朝吏科给事中王瑞等言三载黜陟朝廷所以励庶官之典今天下诸司除土官外无虑九千余员诸司官除阴阳医僧道外无虑千万余员吏部于各官之贤否在布按二司则据抚按揭帖在诸司则参布按等官揭帖上之询访虽出公心下之奏报多任私意或假公市恩或乘机偿怨毁誉失真贤否失实其它弊端不一而足乞谕吏部榜示各官凡揭帖所报失实者连坐或有当黜而留者许本处抚按论奏有当黜而妄诉者亦罪之命俱如所言

　　武宗正德十四年以吏部侍郎张彩请不时考察京官时六年京察之令己久然有以初即位而考察有以灾异而考察至考察科道则或以辅臣去位而及其党者惟嘉靖三十五年辅臣李本掌吏部 【以尚书李默治狱故】 悉取部寺九卿自尚书至尚宝丞及六科十三道分别去留盖帝以星变欲除旧布新而严嵩以此伸恩怨也吏部尝上言旧制在外有司官员九年考满称职者给与应得诰敕至正统十四年凡外官曾经抚按官保举政绩果有卓异不拘三六年考满先与应得诰敕旌异盖九年封赠所以待常流三六年先得旌异所以优异等国家之制未为不备但旧例荐举官员必须转行巡按御史核实方与奏请文移往返动经岁月以致恩典稽迟人不知劝夫在外官员职在临民比之京官勤劳数倍显扬之愿人情所同第近年保举每病冗滥请今后抚按官荐举所属应旌异官员务遵正统间例将本人任内卓异政绩明白开奏不许滥及通候各官考满到部察访相同即与比照京官事理按月类题免其再行移核

　　穆宗隆庆四年掌吏部事大学士高拱言数十年来考察澄汰之数大较不相上下以是袭为故常其数既足虽有不肖姑置弗论其数不足虽无其人强索以充其称为不肖者又多苛求隐细苟应故事而大奸大恶或有所不问又考察半岁前抚按论劾俱不题覆夫为不善者方其未露犹或有侥幸之心少存顾忌若其既露明知必去则将无所不至矣而乃留之半岁民何以堪自今抚按官凡有纠劾疏既具即革任听处疏下即覆其去者如考察例不得复用其留者檄到乃覆至考察惩汰必大奸恶一切隐细勿论斥去不肖从其多寡惟求至当毋袭故常又言外官才力不及者不徒曰调用而必曰酌量调用原无定议然部院考察与抚院论劾概以不及则铨补之日无所适从尚得迁就其间自今方面有司有才不宜于地者当移其地不易其官署曰调简僻有官不称其才者虽易其官当仍其品署曰调简散亦有操守未坏性气稍偏尚有他长可录年劳当叙者署曰降级或才力不宜有司文学犹堪造士者署曰改教四者皆丽不及之条者也至于先以调简再考不及者即从罢斥置罢软之下诏俱从之明于察典最重其责贪官尤深故每遇恩诏凡冠带闲住致仕为民复冠带者必曰不系朝觐考察嘉靖元年下诏乃除此诏弘正以来士大夫廉耻自重以挂察典为终身之玷万历时阁臣有所徇庇间留一二以挠察典至三十九年二月御史徐兆魁以顾宪成贻叶向高孙丕扬书盛称凤阳巡抚李三才廉直遂劾东林党人阴持计典时尚书孙丕扬既劾罢御史金明时主事秦聚奎而侍郎王图复考罢祭酒汤宾尹 【宣城人】 谕德顾天埈 【昆山人】 其党力攻图图遂引去党局既成互相报复至国亡乃巳

　　武臣考察军政自成化二年定五年一行之制以现任掌印带俸差操及初袭官一体考核十三年令两京通考以为常五府大臣及锦衣卫堂上官自陈候旨直省总兵官如之在内五府所属并直省卫所官悉由巡视官及部官注送在外都司卫所官由抚按造册缴部副参以下千户以上由都布按三司察注送府咨部考举题奏锦衣卫管戎务者倍加严考南北镇抚咨之各卫所及地方守御并各都司隶巡抚者例同惟管漕运者不与考

　　钦定续通典卷十九 

●钦定续通典卷二十　选举四

　

　　杂议论上

　　○杂议论上

　　唐

　　五代

　　△唐

　　唐代宗宝应二年礼部侍郎杨绾言进士科起隋大业中是时犹试策而已高宗朝刘思立为考功郎又奏进士加杂文明经加帖故为进士者皆诵当代之诗文而不通经史明经者但记帖括又投牒自举非古先哲王仄席待贤之意请依古制令县令察孝廉其有孝义廉耻之行而通经者荐之于州州试其所通之学送于省自县至省皆勿自投牒其到状保辨识牒皆停而所习取大义听通诸家之学每经问义十条问毕对策三道皆通为上第吏部官之经义通八策通二为中第与出身下第罢归论语孝经孟子兼为一经其明经进士及选举并停诏议之给事中李栖筠尚书左丞贾至等议曰三代之选士任贤皆取实行故能风俗淳一运祚长远秦坑儒士二代而亡汉兴监其然尊儒术尚名节虽王莽窃位强臣擅权弱主外立母后专政而亦能终彼四百岂非学行之效耶魏晋以来专尚浮侈德义不修故子孙速颠享国不永也今绾所请实为正论然自晋室之祸南北分裂人多侨处必欲复古乡举里选窃恐未尽请兼广学校以明训诱虽京师州县皆立小学兵革之后生徒流离儒臣师氏禄廪无向请增博士员厚其廪稍选通儒硕生闲居其职十道大郡置太学馆遣博士出外兼领郡官以教生徒保桑梓者乡里举焉在流寓者庠序推焉朝而行之夕见其利而众论以为举进士久矣废之恐其失业乃诏明经进士与孝廉兼行

　　广德元年绾复上贡举条目曰孝廉举人取精通一经每经问义二十条试策三道每日问一道经义策全通为上第付吏部便与官义通七策通二为中第与出身下第者罢之习论语孝经孟子此三者为一经其试如上先取在家有孝义廉耻谦恭之行好学不倦通经义并堪对策者县令征于乡里送名于州刺史与曹官对试以其通者送省随朝集使以十月二十五日到省又寇难之故衣冠多去故乡许所在州县举所谙知者秀才举人准旧格试方略策五条望人之精通五经每经准孝廉例问义二十条对策五条每日试一道全通为上第送中书门下超与处分经通七策通四为中第送吏部与官下者罢之凡举人自县至州不得自陈牒比来到状保辨识牒等请并停明法举人付刑部考试疏入帝问翰林学士或以进士明经行来颇久不可顿令改业遂敕与旧制兼行

　　德宗始任杨炎卢杞引植私党排陷忠良后惩艾其失凡条用庶官必反复参诘乃下及陆贽秉政请台阁长官得自荐其属帝初许之或言诸司所举皆亲■〈尚阝〉招赂遗无实才贽乃上状略曰知人之难圣哲所病听其言则未保其行求其行则或遗其才校劳考则巧伪繁兴而贞方之人罕进徇声华则趋竞弥长而沈退之士莫升孔子云视其所以观其所由察其所安人焉廋哉夫欲观视而察之固非一朝一夕之所能也是以前代有乡里选举之法长吏辟举之制所以明历试广旁求敦行能息驰骛也昔周以伯冏为太仆命之曰慎简乃寮罔以巧言令色便辟侧媚其惟吉士是古之王朝但命其大官而大官得自拣寮属之明验也汉朝务求多士其选不唯公府辟召而已又有父任兄任皆得为郎选任之初杂居三署台省有阙即备用之是古之郎官皆以任举充选此其明验也魏晋以后暨于国初采择庶官多由部选为高位重职乃由宰相考庶官之有成效者请而命焉故晋代山涛为吏部尚书中外品员多所启授宋朝以蔡廓为吏部尚书先使人谓宰相徐羡之曰若得行吏部之职则拜不然则否羡之答曰黄散已下悉委廓犹愤恙以为失职遂不之官是黄门散骑侍郎皆由吏部选授不必朝廷列位尽合拣在台司此其明验也国朝之制庶官五品以上制敕命之六品之下则并旨授制敕所命者盖宰相商议奏可而除拜之也旨授者盖吏部铨材授职然后上言诏旨但画闻以从之而不可否者也开元中吏部注拟选人奏置循资格限自起居遗补及御史等官犹并列于选曹铨综之例着在格令至今不刊未闻常参之官悉委宰臣选择此又近事之明验也其后旧典失序幸臣专朝舍佥议而重己权废公举而行私惠是使周行庶品苟不出时宰之意者则莫致焉任众之道益微进善之途渐隘近者每须任使常苦乏人临事选求动淹旬朔姑务应用难尽当才岂不以荐举凌迟人物衰少居常则求精太过有急则备位不充欲令庶绩咸熙固亦难矣臣待罪宰相怀窃位之惧乏知人之明自揣庸愚终难上报惟广求才之路使贤者各以汇征启至公之门令职司皆得自达爰初受命即以上陈求贤审官粗立纲制凡百司之长兼副贰等官及两省供奉之职并因察举劳效须加奖任者并宰臣叙拟以闻其余台省属僚请委长官选择指陈才实以状上闻一经荐扬终身保任各于除书之内具标举授之由示众以公明彰得失得贤则进考增秩失实则夺俸赎金亟得则褒升亟失则黜免非止搜扬下位亦可阅试大官前志所谓达观其所举即此义也自蒙允许即以宣行南宫举人纔至十数或非台府旧吏则是使府佐僚累经荐延多历使任议其资望既不愧于班行考其行能又未闻于阙败而议者遽以腾口上烦圣聪陛下勤求理道务徇物情因谓荐举非宜复委宰臣拣择其为崇任辅弼博采舆词可谓圣德之盛者也然于委任责成之道听言考实之方闲邪存诚犹恐有阙所谓委任责成者将立其事先择其人既得其人慎谋其始既谋其始详虑其终终始之闲事必前定有疑则勿果于用既用则勿复有疑待终其谋乃考其事事愆于素者革其弊而黜其人士协于初者赏其人而成其美使受赏者无所与让见黜者莫得为辞夫如是则茍无其才孰敢当任茍当其任必得竭才此古之圣王委任责成无为而理之道也所谓听言考实者虚受广纳宏接下之规明目达聪广济人之道欲知事之得失不可不听之于言欲辨言之真虚不可不考之于实言事之得者勿即谓是必原其所得之由言事之失者勿即谓非必穷其所失之理称人之善者必详征行善之迹论人之恶者必明辨为恶之端凡听其言皆考其实既得其实又察以情既尽其情复稽于众众议情实必参相得然后信其说奖其诚如或矫诬亦寘明罚夫如是则言者不壅听者不劳无浮妄乱教之谈无阴邪伤善之说无轻信见欺之失无潜陷不辨之冤此古之圣王听言考实不出户而知天下之方也陛下既纳臣言而用之旋闻横议而止之于臣谋不责成于横议不考实此乃谋失者得以辞其罪议曲者得以肆其诬率是以行触类而长固无必定之计亦无必实之言计不定则理道难成言不实则小人得志国家所病恒必由之昔齐桓将桓霸图问管仲以害霸之事管仲对曰得贤不能任害霸也任贤不能固害霸也固始而不能终害霸也与贤人谋事而与小人议之害霸也所谓小人者不必悉怀险诐故覆邦家盖以其意性憸邪趣向狭促以沮议为出众以自异为不巩趋近利而昧远图效小信而伤大道故论语曰言必信行必果硁硁然小人哉夫以能信于言能果于行惟以硁硁浅近不克宏通宣尼犹谓其小人管仲尚忧其害霸况又有言行难保而恣其非心者乎此皆任不责成言不考实之弊也圣主以为外议云诸司所举皆有情故兼受贿赂不得实才者臣请陛下当使所言之人详陈所犯之状某人受贿某举有情陛下然后以事质于臣臣复以事质于举主若便首伏则据罪抵刑如或有词则付法阅实谬举者必行其罚诬善者亦反其辜自然宪典克明邪慝不作惩一沮百里之善经何必贷其奸赃不加辩诘私其公议不出主名使无辜见疑有罪获纵枉直同贯人何赖焉圣主又以官长举人法非稳便令人并自拣择不可信任诸司者伏以宰辅常职不过数人人之所知固有限极必不能遍谙多士备阅群才若令悉命群官理须展转询访是则变公举为私荐易明敡以暗投倘如议者之言所举多有情故举于君上且未绝私荐于宰臣安肯无诈失人之弊必又甚焉所以承前命官罕有不涉私谤虽则秉钧不一或自行情亦由私访所亲转为所卖其弊非远圣鉴明知今又将徇浮言专任宰臣除吏宰臣不遍谙识踵前须访于人若访于亲朋则是悔其覆车不易前辙之失也若访于朝列则是求其私荐必不如公举之愈也二者利害惟陛下更详择焉恐不如委任长官谨拣寮属所拣既少所求亦精得贤有鉴识之名失实当闇谬之责人之常性莫不爱身况于台省长官皆是当朝高选孰肯徇私妄举以伤名取责者乎所谓台省长官即仆射尚书左右丞侍郎及侍御史大夫中丞是也陛下比择辅相多亦不出其中今之宰相则往日台省长官也今之台省长官乃将来之宰相也但是职名暂异固非行业顿殊岂有为长官之时则不能举一二属吏居宰臣之位则可择千百具寮物议悠悠其惑斯甚圣人制事必度物宜无求备于一人无责人于不逮尊者领其要卑者任其详是以人主择辅臣辅臣则庶长庶长择佐僚所任愈崇故所择愈少所试渐下故所举渐轻进不失伦选不失类以类则详知实行有伦则杜绝徼求将务得人无易于此是故选自卑远始升于朝者各委长吏任举之则下无遗贤矣寘于周行既任以事者于是宰臣序进之则朝无旷职矣才德兼茂历试不渝者然后人主倚任之则海内无遗士矣夫求才贵广考课贵精求广在于各举所知长吏之荐择是也考精在于按名责实宰臣之进序是也求不广则下位罕进下位罕进则用常乏人用常乏人则惧旷庶职惧旷庶职则苟取备员是以考课之法不暇精也考不精则能否无别能否无别则砥厉渐衰砥厉渐衰则职业不举职业不举则品格浸微是以贤能之功不克彰也皆失于不广求人之道而务选士之精不思考课之行而望得人之美是以望得弥失务精益粗塞源浚流未见其可臣欲详征旧说伏恐听览为烦粗举一端以明其理往者则天太后践祚临朝欲收人心尤务拔擢宏委任之意开汲引之门进用不疑求访无倦非但人得荐士亦得自举其才所荐必行所举辄试其于选士之道岂不伤于容易哉然而课责既严进退皆速不肖者旋黜才能者骤升是以当代谓知人之明累朝赖多士之用此乃近于求才贵广考课贵精之效也陛下诞膺宝历思致理平虽好贤之心有踰前哲而得人之盛未逮往时盖由鉴赏独任于圣聪搜择颇难于公举但速登延之路罕施拣核之方遂使先进者渐益凋讹后来者不相接续施一令则谤沮互起用一人则疮痏立成此乃失于选才太精制法不一之患也则天举用之法伤易而得人陛下慎拣之规太精而失士是知虽易于举用而不易于茍容则所易者适足广得人之资不为害也不精于法制而务精于选才则所精者适足梗进贤之徒不为利也人之才行自昔罕全苟有所长必有所短若录长补短则天下无不用之人责短舍长则天下无不弃之士加以情有憎爱趣有异同假使圣如伊周贤如杨墨求诸物议孰免讥嫌昔子贡问于孔子曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之盖以小人君子意必相反其在小人之恶君子亦如君子之恶小人将察其情在审其听听君子则小人道废听小人则君子道消今陛下慎选宰臣必以为重于庶品精择长吏必以为愈于末流及至宰臣献规长吏荐士陛下则但纳横议不稽始谋是乃任以重者轻其言待以轻者重其事且又不辨所毁之虚实不校所议之短长人之多言何所不至是将使人无所措其手足岂独选任之道失其端而已乎

　　按马端临曰唐选举之法州府所升者试之礼部礼部所升者试之吏部其法截然且礼部所升之士其中吏部之选十不及一可谓难矣然观御史韦正伯所劾奏贞元七年冬京兆府踰滥解送之人已授官总六十六人则似未经礼部者径入吏部又会要称太和元年中书门下奏凡未有出身未有官如有文学祇合于礼部应举有出身有官方合于吏部赴科目选近年以来格文差互多有白身及散官并称乡贡者并赴科目选及注拟之时即妄论资次曾无格例有司不知所守则知唐中叶以后法度大段隳废紊乱矣又曰唐取人之法礼部则试以文学故曰策曰大义曰诗赋吏部则试以政事故曰身曰言曰书曰判四者之中判为尤切盖临政治民必通晓事情谙练法律明辨是非发擿隐伏皆可以此觇之今主司之命题则取诸僻书曲学傲以所不知而出其所不备选人之试判则务为骈四俪六引援必故事而组织皆浮词然则虽名曰判而与礼部所试诗赋杂文无以异殊不切于从政而吏部所试为贽疣矣至于五代所谓试判遂有一词莫措传写定本或只书未详亦可应举盖判词虽工亦本无益及其末流上下皆以具文视之耳

　　洪迈曰唐世科举之柄颛付之主司仍不糊名又有交朋之厚者为之荐达谓之通牓故其取人也畏于讥议多公而审亦或胁于权势或挠于亲故或累于子弟皆常情所不能免者若贤者临之则不然未引试之前其去取高下固已定于胸中矣韩愈与祠部陆员外书曰执事之与司贡士者相知诚深矣彼之所望于执事执事之所以待乎彼者可谓至而无闲矣彼之职在乎得人执事之志在乎进贤如得其人而授之所谓两得愈之知者有侯喜侯云长刘述古韦群玉 【摭言作韦纾】 此四子皆可以当首荐而极论者期于有成而后止可也沈杞张苰 【登科记作宏】 尉迟汾李绅张后余李翊皆出群之才与之足以收人望而得才实主司广求焉则以告之可也往者陆相公司贡士愈时幸在得中 【贞元八年陆贽知举贾棱等二十二人登第愈与焉】 所与及第者皆赫然有声原其所以亦繇梁补阙肃王郎中础佐之梁举八人无有失者其余则王皆与谋焉陆相待王与梁如此不疑也至今以为美谈此书在集中不注岁月按摭言贞元十八年权德舆主文陆傪员外通牓韩愈荐十人于傪德舆凡三牓共放六人余不出五年内皆捷以登科记考之贞元十八年德舆以中书舍人知举放进士二十三人尉迟汾侯云长韦纾沈杞李翊登第十九年以礼部侍郎放二十人侯喜登第永贞元年放二十九人刘述古登第通三牓共七十二人而韩所荐者预其七元和元年崔邠放李绅三年放张后余张宏皆与摭言合又曰铨选以身言书判择人既以书为艺故唐人无不工楷法以判为贵故无不习熟而判语必骈俪今所传龙筋凤髓判及白乐天集甲乙判是也自朝廷至县邑莫不皆然非读书善文不可也宰臣每启拟一事亦必偶数十语今郑畋敕语堂判犹存是俗喜道琐细遗事参以滑稽目为花判其实乃如此非若今人握笔据案只署一字亦可国初尚有唐余波久而革去之但体貌丰伟用以取人未为至论

　　△五代

　　后唐明宗时礼部贡院新立条件一九经五经明经呈帖经之时试官书通不后有不及格者唱落后请置笔砚将所纳贴由分明却令自看或是试官错书通不当与改正如怀疑者许请本经面前检对如实是错悞即更于帖上书名而退一五科常年驳牓出多称屈塞今并明书所对经书墨义云第几道不第几道粗第几道通任将本经书疏照证如考官错书不粗请别状陈诉再加考较如实错悞妄陈文状当行严断一举人有抱屈落第者许将状披诉贡院当与重试如贡院不理即诣御史台论诉御史台受状并引本身勘问所论事件或知贡举官及考试官已下取受货赂升擢亲情屈塞艺能应副嘱托及不依格去留请行朝典一怀挟书策旧例禁止自后入省门搜得者不计多少扶出殿将来一举上铺后搜得者扶出殿两举一遥口授人回授试处及抄义题帖书时诸般相救准例扶出殿三举一艺业未精准格落下及见驳牓妄扇屈声拟为将来基址及诬陷别人帖对数多者并当收禁牒送御史台请勘如知贡举官及考试官徇私屈塞请行朝典虚妄者痛行科断牒行本道重处色役永不得举同保人连坐各殿三举

　　晋高祖天福五年礼部侍郎张允奏曰前代未设诸科始以明经俾升高第自有九经五经之后及三礼三传已来孝廉之科遂因循而不废缙绅之士亦缄默而无言以至相承未能改作每岁明经一科少至五百已上多及一千有余举人如是繁多试官岂能精当况此等多不究义惟攻帖书文理既不甚通名第岂可妄与且当年登科者不少相连起选者甚多州县之闲必无贡阙辇毂之下须有稽留怨嗟自此而兴谤讟因兹而起但令广场大启诸科并有明经者悉包于九经五经之中无出于三礼三传之内若无厘革恐未便宜其明经一科伏请停废又奏国家悬科待士贵务搜扬责实求才须除讹滥童子每当就试止在念书背经则虽似精详对卷则不能读诵及名成贡院身返故乡但刻日以取官更无心而习业滥蠲徭役虚占官名其童子一科亦请停废敕明经童子宏词拔萃明算道举百篇等科并停

　　汉奏荐条格一诸道奏荐州县官使相每年许荐五人 【旧许三人】 不带使相藩侯每年许荐三人 【旧许二人】 防御团练使每年许二人 【旧许一人】 只奏巡属员阙不得荐于他处州府不得荐新罢任过格人所荐人历任文书随表送中书门下未有官者当别比拟应诸道见任州县官申奏考满后未有替人本道或藉其干能且令句当 【准长兴三年五月节文】 一诸道应奏荐州县官员未有正官者只许奏授初官不得奏为令录 【准长兴四年五月节文】 一应诸道藩镇防御团练使旧奏荐并前项州县等官准敕许奏荐见在幕中摄职及见摄管内州县官据合奏人数皆正所摄不许横荐及不得荐外管前资州县官 【准长兴四年八月节文】 一诸州防御团练刺史奏荐摄试官充判官及推官巡官者今后宜加选择或未任官职及无出身者不在奏举之限 【准天福四年七月节文】 一诸道藩镇防御团练刺史如本幕有阙合奏荐除授者不得横荐前资州县官及诸色职员

　　钦定续通典卷二十 

●钦定续通典卷二十一　选举五

　

　　杂议论中

　　○杂议论中

　　宋

　　金

　　△宋

　　宋太祖以唐末进士不第多至失职乃广开科举然每岁发榜所取极少如安德裕作魁日九人而已盖天下未混一也至太宗朝所得率江南之秀真宗景德二年帝谓寇准等曰方今文武多士岂无才识优异未升进者耶至于将帅之任尤难得人前代试以制策观其能否用求才实亦为国之远图也因出唐制科之目采其六用之四年中书门下言应制科之陈绛夏竦史良等三人文论稍优可预召试上谓辅臣曰比设此科欲求才识若但考文艺则积学者方能中选苟有济时之才安得而知朕以为六经之旨圣人用心固与子史异矣今策问宜有经义参之时务王旦曰文风丕变由陛下道化因命两制各上策问而择用之时鲁宗道又言守令去民近而无以区别能否今除一守令虽资材低下而考任应格则左司无摈斥故天下亲民者黩货害政十常二三汉宣帝除刺史守相必亲见而考察之今守佐虽未暇亲见宜令大臣延之中书询考以言察其应对以观其施为才不肖皆得进退之吏部之择县令仿此庶得良守宰宣助圣化帝从其言

　　仁宗庆历八年翰林学士张方平言祖宗时文武官不立磨勘年岁不为升迁次序有才用名实之人或从下位便见超擢否则有守一官十余年不改转者其任监当或知县通判知州有至数任不得迁者故当时人皆自勉非有劳效知不得进自祥符后朝廷之议益循宽大故令自监当入知县知县入通判通判入知州皆以两任为限又守官及三年例得磨勘行之人自知恩未见有弊及今岁年深久习以为常皆谓本分无贤不肖莫知所劝愿陛下稍革此制其应磨勘叙迁者必有劳绩可褒或特敕择官保任者即与转迁如无劳绩不因保任更增展年考其保任之法不当一例应选择清望有才识之人即命举之如此则委执政之臣举清望官委清望官举亲民官有员阙随员数令举又足以见圣恩急才爱民之意也

　　英宗治平初同知知谏院司马光请贡院逐路取人其略曰朝廷每次科场所差试官率皆两制三馆之人其所好尚即成风俗在京举人追趋时好易知体面渊源渐染文采自工使僻远孤陋之人与之为敌混同封弥考较长短势不侔矣孔子曰十室之邑必有忠信如某者焉言虽微陋之处必有贤才不可诬也是以古之取士以郡国户口多少为率或以德行或以才能随其所长各有所取近自族姻远及夷狄无小无大不可遗也今或数路中全无一人及第则所遗多矣国家用人之法非进士及第者不得美官非善为诗赋论策者不得及第非游学京师者不善为诗赋论策以此之故使四方学士皆弃背乡里违去二亲老于京师不复更归其闲或有身负过恶或隐忧匿服不敢于乡里取解者往往私买监牒妄冒户贯于京师取解自闲岁开场以来远方举人惮于往还只于京师寄应者比旧尤多国家虽重为科禁至于不用荫赎然冒犯之人岁岁滋甚所以然者盖由每次科场及第进士大率皆是国子监开封府解送之人则人之常情谁肯去此而就彼哉夫设美官厚利进取之涂以诱人于前而以苛法空文禁之于后是犹决洪河之尾而捧土以塞之其势必不行矣参知政事欧阳修曰国家取士之制比于前世最号至公盖累圣留心讲求曲尽以谓王者无外天下一家故不问东西南北之人尽聚诸路贡士混合为一而惟才是择又糊名誊录而考之使主司莫知为何方之人谁氏之子不得有所憎爱厚薄于其闲故议者谓国家科场之制虽未复古法而便于今世其无情如造化至公如权衡祖宗以来不可易之制也传曰无作聪明乱旧章又曰利不百者不变法今言事之臣偶见一端即议更改此臣所以区区欲为陛下守祖宗之法也臣所谓偶见一端者盖言事之人但见每次科场东南进士得多而西北进士得少故欲改法使多取西北进士尔殊不知天下至广四方风俗异宜而人性各有利钝东南之俗好文故进士多而经学少西北之人尚质故进士少而经学多所以科场取士东南多取进士西北多取经学者各因其材性所长而各随其多少取之今以进士经学合而较之则其数均若必论进士则多少不等此臣所谓偏见之一端其不可者一也国家方以官滥为患取士数必难增若欲多取西北之人则却须多减东南之数今东南州军进士取解者二三千人处只解二三十人是百人取一人盖已痛裁抑之矣西北州军取解至多处不过百人而解至十余人是十人取一人比之东南十倍假借之矣若至南省又减东南而增西北则是巳裁抑者又裁抑之已假借者又假借之此其不可者二也东南之士于千人中解十人其初选巳精矣故至南省所试合格者多西北之士学业不及东南当发解时又十倍优假之盖其初选已滥矣故至南省所试不合格者多今若一例以十人取一人则东南之人合格而落者多矣西北之人不合格而得者多矣至于他路理不可齐偶有一路合格人多亦限以十一落之偶有一路合格人少亦须充足十一之数将使合落者得合得者落取舍颠倒能否混淆其不可者三也且朝廷专以较艺取人而使有艺者屈落无艺者滥得不问缪滥只要诸路数停此其不可者四也且言事者本欲多取诸路土著之人若此法一行则寄应者争趋而往今开封府寄应之弊可验矣此所谓法出而奸生其不可者五也今广南东西路进士例各绝无举业诸州但据数解发其人亦自知无艺只来一就省试而归冀作摄官尔朝廷以岭外烟瘴北人不便须藉摄官亦许其如此今若一例与诸路十人取一人此为缪滥又非西北之比此其不可者六也凡此六者乃大概耳若旧法一坏新议必行则弊滥随生何可胜数故臣谓且遵旧制但务择人推朝廷至公待四方如一惟能是选人自无言此乃当今可行之法尔若谓士习浮华当先考行就如新议亦须只考程试安能必取行实之人议者又谓西北近边士要牢笼此甚不然之论也使不逞之人不能为患则已苟可为患则何方无之前世乱贼之臣起于东南者甚众其大者如项羽萧铣之徒是巳至如黄巢王仙芝之辈又皆起乱中州者尔不逞之人岂专西北矧贡举所设本待贤材牢笼不逞当别有术不在科场也惟事久不能无弊有当留意者然不须更改法制止在振举纲条尔近年以来举人盛行怀挟排门大噪免冠突入亏损士风伤败善类此由举人既多而君子小人杂聚所司力不能制虽朝廷素有禁约条制甚严而上下因循不复申举惟此一事为科场大患而言事者独不及之愿下有司议革其弊此当今科场之患也论者谓光之说主于均额以息奔竞之风修之说主于核实以免缪滥之弊要之朝廷既以文艺取人则修说为是神宗从王安石议罢明经及诸科进士罢诗赋用经义哲宗元佑初司马光极陈其弊曰取士之道当先德行后文学就文学言之经术又当先于词采

　　神宗罢诗赋及诸科专用经义论策此乃复先王令典百世不易之法但王安石不当以一家私学欲盖掩先儒命天下学官讲解及科场程试同己者取异己者黜使圣人坦明之言转陷于奇僻先王中正之道流入于异端若己论果是先儒果非何患学者不弃彼而从此何必以利害胁诱如此其急也至于律令敕式皆当官者所须何必置明法一科使为士者预习之夫礼之所去刑之所取为士者果能知道义自与法律冥合若其不知但日诵徒流绞斩之书习锻炼文致之事为士已成刻薄从政岂有循良非所以长育人材敦厚风俗也帝乃更科场法太学博士吕大临尝上选举六事曰古之长育人才者以士众多为乐今之主选举者以士众多为患古之以礼聘士常恐士之不至今之以法抑士常恐士之竞进为治必欲得人惟恐人才之不足不患乎众多也治事皆任其责惟恐士之不至不忧乎竞进也宜立士规以养德厉行更学制以量才进艺立贡法以取贤敛才立试法以试用养才立辟法以兴能备用立举法以核实得人立考法以责任考功先是仁宗朝尤以选人改京官为重苏轼曰国家取人有制策有进士有明经有诸科有任子有府史杂流凡此者虽众无害也其终身进退之决在乎召见改官之日此尤不可以不爱惜慎重者也今之议不过曰多其资考而责之以举官之数且彼有勉强而巳资考既足而举官之数亦以及格则将执文墨以取必于我虽千百为辈莫敢不尽与臣窃以为今之患正在于任文太过是以为一定之制使天下可以岁月必得甚可惜也方今之便莫若使吏六考以上皆得以名闻于吏部吏部以其资考之远近举官之众寡而次第其名然后使一二大臣杂治之参之以其材器之优劣而定其等岁终而奏之以诏天子废置度天下之吏每岁以物故罪免者几人而增损其数以所奏之等补之及数而止使其予夺亦杂出于贤不肖之闲而无有一定之制则天下之吏不敢有必得之心将自奋厉磨淬以求闻于时而向之所谓用人之大弊者将不劳而自去然而议者必曰法不一定而以才之优劣为差则是好恶之私有以启之也臣以为不然夫法者本以存其大纲而其出入变化固将付之于人昔者唐有天下举进士者群至于有司之门唐之制惟有司之信也是故有司得以搜罗天下之贤俊而习知其为人至一日之试则固已不取也唐之得人于斯为盛今以名闻于吏部者每岁不过数十百人使一二大臣得以访问参考其才虽有失者盖已寡矣如必曰任法而不任人天下之人必不可信则夫一定之制臣亦未知其果不可以为奸也又曰夫天下之吏不可以人人而知也故使长吏举之又恐其举之以私而不得其人也故使长吏任之他日有败事则以连坐其过恶重者其罚均且夫人之难知自尧舜病之矣今日为善而明日为恶犹不可保况于十数年之后其幼者已壮其壮者已老而犹执其一时之言使同被其罪不已过乎天下之人仕而未得志也莫不勉强为善以求举惟其既已改官而无忧是故荡然无所不至方其在州县之中长吏亲见其廉谨勤干之节则其势不可以不举彼又安知其终身之所为哉故曰今之法责人以所不能者谓此也一县之长察一县之属一郡之长察一郡之属职司者察其属郡者也此三者其属无几耳其贪其廉其宽猛其能与不能不可谓不知也今且有人牧牛羊者而不知其肥瘠是可复以为牧人欤夫为长而属之不知则此固可以罢免而无足惜者今其属官有罪而其长不即以闻他日有以告者则其长不过为失察而去官者又以不坐夫失察天下之微罪也职司察其属郡郡县各察其属此非人之所不能而罚之甚轻亦可怪也今之世所以重发赃吏者何也夫吏之贪者其始必诈廉以求举举者必皆王公贵人其下者亦卿大夫之列以身任之居官莫不爱其同类等夷之人故其树根牢固而不可动连坐者常六七人甚者十余人此如盗贼质劫良民以求苟免耳为法之弊至于如此亦可变矣如臣之策以职司守令之罪罪举官以举官之罪罪职司守令今使举官与所举之罪均纵又加之举官亦无如之何终不能逆知终身之廉官而后举特推之于幸不幸而已苟以其罪罪职司守令彼其势诚有以督察之臣知贪吏小人无容足之地又何必于举官焉艰之至孝宗朝朱子尝作改官议曰一诸州教官以经明行修登第人充罢去试法如不足则令侍从两省台谏及诸路监司杂举岁无定员有阙则降指挥令举一近制新改官人并令作县其举状内只言犯入已赃甘与同罪即不言若本人改官之后任亲民差遣日如有疲懦残酷违法害民即与同罪故举者徇私妄举多不择人及至负败又无谴责今乞于举状中添入此项如有违戾必罚无赦一今改官人虽有引见之法然未尝亲奉玉音询考治行所以人得妄举而昏缪不材之人或与其闲欲乞今后引见之日每十人中特宣两人升殿询其前任职事及民闲利害如有庸缪即行退黜仍将举主降官放罢 【有职名者即令落职】 则举者知畏而庸妄之徒亦不敢徼幸求进矣一改官之人设使所举皆当然其才亦有大小之不同而今之县官亦有难易之别今铨部之法未尝为官择人而使人自择官是以才高者审于择地多注优闲易办之县才短者昧于所向多注繁剧难办之县使人与官两失其所所以县多不治而人有遗才也欲乞将天下诸县分其难易又以大小为次委自尚书将合注知县之人精加考究分作四等以可任繁难大县者为上繁难小县者次之优闲大县又次之小县为下其已任繁难者后任便与注权通判其任优闲县者后任须管再入知县一次不得别注差遣愿注县丞者听但亦以三年为任一累任教官不曾实历治民之人不许荐举改官又尝为私议曰古者学校选举之法始于乡党而达于国都教之以德行道艺而兴其贤者能者盖其所以居之者无异处所以官之者无异术所以取之者无异路是以士有定志而无外慕蚤夜孜孜惟惧德业之不修而不忧爵禄之未至夫子所谓言寡尤行寡悔禄在其中孟子所谓修其天爵而人爵从之盖谓此也若夫三代之教艺为最下然皆犹有实用而不可阙其为法度之密又足以为治心养气之助而进于道德之归此古之为法所以能成人材而厚风俗济世务而兴太平也今之为法不然虽有乡举而其取人之额不均又设太学利诱之一途监试漕试附试诈冒之快捷方式以启其奔趋流浪之意其所以教者既不本于德行之实而所谓艺者又皆无用之空言至于甚弊则其所谓空言者又皆怪妄无稽而适足以败坏学者之心志是以人材日衰风俗日薄朝廷州县每有一事之可疑则公卿大夫官人百吏愕眙相顾而不知所出是亦可以验其为教之得失矣而议者不知其病源之所在反以程试文字之不工为患而唱为混补之说以益其弊或者知其不可又欲斟酌举行崇宁州县三舍之法而使岁贡选士于太学其说虽若贤于混补之云然果行此则士之求入乎州学者必众而今州郡之学钱粮有限将广其额则食不足将仍其旧则其势之偏选之难而涂之狭又将有甚于前日之解额少而无所容也正使有以处之然使游其闲者较计得失于旦暮锱铢之闲不得宁息是又不惟无益而损莫大焉亦非计之得也盖尝思之必欲乘时改制以渐复先王之旧而善今日之俗则必如明道先生熙宁之议然后可以大正其本而尽革其末流之弊如曰未暇则莫若且均诸州之解额以定其志立德行之科以厚其本罢去词赋而分诸经子史时务之年以齐其业又使治经者必守家法命题者必依章句答义者必通贯经文条举众说而断以己意学校则遴选实有道德之人使专教导以求实学之人裁减解额舍选谬滥之恩以塞利诱之涂至于制科词科武举之属亦皆究其利病而颇更其制则有定志而无奔竞之风有实行而无空言之弊有实学而无不可用之材矣

</div>
    <div class="pagination">
<a href="续通典_page112.html">上一页</a><span>...</span><a href="续通典_page108.html">108</a><a href="续通典_page109.html">109</a><a href="续通典_page110.html">110</a><a href="续通典_page111.html">111</a><a href="续通典_page112.html">112</a><span class="current-page">113</span><a href="续通典_page114.html">114</a><a href="续通典_page115.html">115</a><a href="续通典_page116.html">116</a><a href="续通典_page117.html">117</a><a href="续通典_page118.html">118</a><span>...</span><a href="续通典_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
