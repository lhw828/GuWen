<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1122 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1122 页/共 1125 页</h1>
    <div class="content">二月，左中大夫、参知政事席益罢为资政殿学士、提举江州太平观。以言者论其去岁议遣大臣使虏，独以母老为辞；近者虏使对扬榻前，独无一言之助。故有是命。论者不已，遂落职云。 
三月十五日，检校少保、定国军节度使、知枢密院事张浚罢为资政殿学士、提举临安府洞霄宫。以臣僚论其轻失五路故也。 
五月二十三日，同知枢密院事、淮南两浙等路宣抚使周望罢为提举江州太平观。六月三日，责授秘书少监，分司南京，衡州居住。以言者论其 国败事故也。 
二十五日，左中大夫、端明殿学士、签书枢密院事徐俯罢为提举临安府洞霄宫，官职依旧。制以「奏章俄上，引疾甚坚」故也。 
五年闰二月三日，左朝散大夫、端明殿学士、签书枢密院事胡松年罢知宣州，以松年为签书数月求去故也。 
六年二月 
      
二十日，中大夫、参知政事沈与求罢为资政殿学士、知明州。以累章请求外，故有是命。未几，改提举临安府洞霄宫。 
十二月九日，左正奉大夫、守尚书左仆射、同中书门下平章事、兼知枢密院事、都督诸路军马〔赵〕鼎罢为观文殿大学士、两浙东路安抚制置使、知绍兴府。制书以「粤惟入辅之初，密赞亲征之议，捷方奏而求去，章屡却而复来」故也。 
十三日，左朝议大夫、端明殿学士、签书枢密院事折彦质罢为提举临安府洞霄宫折：原作「析」，据《宋宰辅编年录》卷一五改。，依前官职。以彦质屡乞解罢机政，故有是命。 
七年九月十三日，特进、尚书右仆射、同中书门下平章事、兼枢密院使、都督诸路军马张浚罢为观文殿大学士督：原无，据《宋宰辅编年录》卷一五补。、提举江州太平观。时以郦琼之乱故也。 
八年正月十一日，左中大夫张守罢参知政事，除左通议大夫、资政殿大学士，加食邑五百户，知婺州。守累章乞祠，故有是命。 
三月九日，左中议大夫、参知政事陈与义罢为左太中大夫、充资政殿学士、知湖州。与义在政府一年，与张守相继告退，诏除便郡，而特转官加恩，亦一时之异数也。 
十月四日，参知政事刘大中罢为资政殿学士、知处州。以大中累章乞罢机政，既而臣僚论列，复罢授宫观。 
二十一日，特进、尚书左仆射、同中书门下平章事、兼枢密院使赵鼎罢，授检校少傅、奉国军节度使、充两浙东路安抚制置大使、兼知绍兴府。制书以「虏曾攻于合肥，决汉相 
      
亲征之计；民未安于建业，赞商盘旧土之迁。正资一德以相扶，亦赖同心而共济。遽乃抗章请去，力挽莫回」。故有是命。 
十一月二十二日，左通议大夫、枢密院副使王庶罢为资政殿学士、知潭州。庶在政府十月，抗章请外，故有是命。其后以言者论列，落职宫观。久之，责授向德军节度副使，道州安置云。 
九年十二月十五日，左中大夫、参知政事李光罢为资政殿学士、提举临安府洞霄宫。光在政府岁余，论事不合，求去，诏与郡。言者攻之，遂奉祠。再二年，再坐弹章，于是责授建宁军节度副使，藤州安置。 
十年五月六日，左太中大夫、签书枢密院事韩肖胄罢为资政殿学士、知绍兴府。肖胄再入西府岁余而罢，从所请也。 
十一年七月八日，左通议大夫、参知政事孙近罢为资政殿学士、提举临安府洞霄宫。近以臣僚累章论列求罢，得祠。明年正月，再以言者落职。既而责授左朝散郎、秘书少监，分司南京，潭州居住。十四年，降三官，移居南安军云。 
八月九日，少保、枢密副使岳飞罢为武胜定国军节度使，依前少保，充万寿观使，仍奉朝请。臣僚累章论飞，大率谓：「昨来被旨起兵，则故稽严诏故：原作「固」，据《宋宰辅编年录》卷一六改。，略至龙舒而不进；兹者衔命出使，则坚执偏见，欲弃山阳而不守。」飞以故累上章乞罢，始降诏不允，再请，遂有是命。 
十月二十八日，扬武翊运功臣扬：原作「杨」，据《宋宰辅编年录》卷一六改。、太保、枢密院使、英国公韩世忠罢为横海武宁安化军 
      
节度使，依前扬武翊运功臣，充醴泉观使，仍奉朝请，连进福国公福：原作「对」，据《宋史》卷三六四《韩世忠传》改。。制曰：「比繇外阃之严，入干中枢之柄。予深注意，日观前箸之筹箸：原作「着」据《宋宰辅编年录》卷一六改。；敌亦声闻，固已侧席而坐。乃忽陈于悃愊，愿遂即于燕申即：原作「节」，据《宋宰辅编年录》卷一六改。。」故有是命。 
十一月五日，左太中大夫、参知政事范同罢为提举西京嵩山崇福宫参知：原作「范同」，据《宋宰辅编年录》卷一六改。。臣僚言同初执政即为迁葬之谋，由信州至建康，所过搔扰郡县。又谓朝廷收天下兵柄归之宥密，同乃贪天之功以为己有。故有是命。其后再坐论列，遂责降分司云。 
十二年八月六日，签书枢密院事何铸罢为依前端明殿学士、左朝奉大夫、提举江州太平观。以臣寮论铸首董岳飞之狱，阅日滋久，初无一言叙陈。既而以枢臣使虏，自谓议狱不合，遂致远行。故有是命。后(有)[又]落职、分司、徽州居住云。 
十一月五日，安民靖难功臣、太傅、枢密使、益国公张俊罢为镇洮宁武奉宁军节度使俊：原作「浚」，据《宋宰辅编年录》卷一六改。，依前靖难功臣臣：原作「成」，据《宋宰辅编年录》卷一六改。、太傅，进封清河郡王，充醴泉观使，仍奉朝请。制书以「自升宥密之司，尤切安危之寄。适邻封之敦睦，幸寰宇之小康，而乃数贡诚忱，力求闲退」。故出。 
二十二日，少保、枢密院使、信安郡王孟忠厚罢为少傅、镇潼军节度使，依前信安郡王、判福州。制书以「官以孤少之贵，位以枢廷之崇，庶俾同寅，用期至治。曾坐席之未暖，遽封囊而请闲」故也。 
十三年闰四月二十八日，左太中大夫、参知政事王次翁罢为资政殿学士、提举临安府 
      
洞霄宫。次翁以老自请故也。 
六月十七日，程克俊罢签书枢密院事，依前端明殿学士、左朝奉郎、提举临安府洞霄宫。克俊以久婴末疾自请故也。 
十四年二月二十五日，左通奉大夫、参知政事万俟罢为提举江州太平观。以台谏交章论列，诏除职与郡，已而给舍驳奏，故有是命。 
五月十四日，资政殿学士、左朝奉大夫、签书枢密院事、同提举详定一司 令楼照罢为提举江州太平观，职名仍旧。以臣僚论列故也。 
十二月二十二日，端明殿学士、左朝奉郎、签书枢密院事李文会罢，守本官提举江州太平观，令筠州居住。初以台谏交章论列，罢政与祠。既而又论文会尝荐冒品官人陈洵武于奉使王师心，滥转四资，洵武坐送大理寺取勘，文会遂贬高安云。 
十五年十月四日，端明殿学士、左朝奉郎、签书枢密院事、兼修玉牒杨愿罢为提举江州太平观，职名仍旧。以愿自陈故也。 
十七年二月二十七日，左中大夫、参知政事李若谷罢为资政殿学士、提举江州太平观。寻落职，令江州居住。若谷初以论罢得外祠，言者再乞夺职，徙之远地，故有是命。 
三月十二日，端明殿学士、左朝奉郎、签书枢密院事何若罢，依旧职名提举江州太平观。以累章引疾乞罢故也。 
十八年二月六日，左太中大夫、参知政事段拂罢为资政殿学士、提举江州太平观兴国宫。寻落职，依旧宫观，兴国军 
      
居住。臣寮言：「建炎间，建康府通判杨邦乂伏节死义，而拂摄倅事，恬不知耻，何以躐居政府!」遂除职与祠。言者不已，乃落职，依旧宫观，兴国军居住。 
四月十三日，左中大夫、知枢密院事、兼提举秘书省秦 罢为左通奉大夫、观文殿学士、提举万寿观、兼侍读、兼提举秘书省。以 自请父子共政、当避嫌疑故也。 
八月十一日，端明殿学士、左朝奉郎、签书枢密院事汪勃罢为端明殿学士、提举江州太平兴国宫。勃在西府踰一年，坐劾章，乃以亲老归养为请，故有是命。 
二十一年十一月十四日，左中大夫、参知政事余尧弼罢为资政殿学士、提举在外宫观。寻落职。依旧宫观。以臣寮论其无所建明，初除职与祠；又论，乃落职宫观云。 
二十二年四月十二日，端明殿学士、左朝奉郎、签书枢密院事巫伋罢为端明殿学士、提举江州太平兴国宫。寻落职，以臣寮论其缄嘿，罢政奉祠祠：原作「事」，据《宋宰辅编年录》卷一六改。；再论，遂落职。 
九月二十三日，端明殿学士、左朝奉郎、签书枢密院事章复罢为端明殿学士、提举江州太平兴国宫。寻落职。以臣寮论其受命以来无所建明，诏以旧职奉祠；及再论，黜之。 
二十三年十月十三日，端明殿学士、左朝奉大夫、签书枢密院事、兼权参知政事宋朴罢为端明殿学士朴：原作「璞」，据《宋宰辅编年录》卷一六改。、提举江州太平兴国宫。寻落职，依旧宫观。初，臣僚论列，依旧宫观；既而言者不已，故落职云。 
二十四年六月十一日，端明殿 
      
学士、左朝奉郎、签书枢密院事史才罢为端明殿学士、提举江州太平兴国宫。寻落职。以臣僚论列罢政，仍旧职奉祠；及再论，遂黜之。 
十一月十六日，左朝奉郎、端明殿学士、签书枢密院事魏师逊罢为端明殿学士、提举江州太平兴国宫宫：原作「军」，据《宋宰辅编年录》卷一六改。。寻落职，依旧宫祠。初以臣僚论列，罢政奉祠，仍旧职；再论，遂黜之。
二十五年四月九日，左中大夫、参知政事施罢为资政殿学士、提举江州太平兴国宫。既而落职，依旧宫观。臣僚言昨因国忌行香，拥盖入景灵宫门，众论大喧，始送其卒于有司，以故除职宫观。再论，黜之。 
六月三日，端明殿学士、左朝奉郎、签书枢密院事郑仲熊罢为端明殿学士书：原作「枢」，据《宋宰辅编年录》卷一六改。、提举江州太平兴国宫。臣僚言，仲熊一入枢府即拱嘿结舌，及归私第即戒门杜宾，阴令侄时中交通，沈长卿以谤讪党逮棘寺，仲熊力为营救仲：原作「中」，据前述改。，故有是命。
十二月十二日，左中大夫、参知政事董德元罢为资政殿学士、提举江州太平兴国宫。寻落职，依旧宫祠。以臣论列其附会权臣故也。
二十六年二月十九日，左中大夫、参知政事魏良臣罢为资政殿学士殿：原无，据《宋宰辅编年录》卷一六补。、知绍兴府。臣僚论良臣不公之迹，故有是命。 
八月二十六日，左中大夫、参知政事程克俊罢为资政殿学士、提举临安府洞霄宫。克俊以疾请，故有是命。 
二十七年九月十一日，左中大夫、参知政事张纲罢为资政殿学士、知婺州。纲执政一年而 
      
罢，从所请。 
十一月二十六日，左中大夫、知枢密院事汤鹏举罢为资政殿学士、提举在外宫观。寻落职，罢宫祠。臣僚论其在言路卖直，除职奉祠；言者不已，卒落职。越明年二月二十六日，再论列，乃罢宫观云。 
二十九年六月十六日，左中大夫、知枢密院事陈诚之罢为资政殿学士、知泉州。寻落职，罢宫观。臣寮论其进以附会，无所建白，除职与郡，再落职奉祠云。 
二十六日，特进、尚书左仆射、同中书门下平章事、监修国史、兼提领编修玉牒所沈该罢为观文殿学士、提举临安府洞霄宫。既而落职，依旧致仕。臣寮论该在政府数年，曾无建明，于是罢政。初以职名宫观，既而落职致仕，亦该连请谢事也。 
三十年六月二十三日，左中大夫、知枢密院事王纶罢为资政殿大学士王：原作「罢」，据《宋宰辅编年录》卷一六改。、知福州。纶在枢密府踰三年，引疾乞罢，故有是命。未赴镇间，改除提举临安府洞霄宫云。 
八月七日，左太中大夫、参知政事贺允中罢为左通议大夫、资政殿大学士致仕。允中在政路期年，上章告老，遂迁秩超职云。 
十二月一日，左金紫光禄大夫、尚书左仆射、同中书门下平章事汤思退罢为观文殿学士、提举江州太平兴国宫。寻落职，依旧宫祠。先是，十月癸亥，日方过中，天无云而有雷声，人情骇异。至是，臣寮言：「本朝庆历八年，京师一日无云而震，仁宗皇帝谓张方平曰：『夏竦奸邪，天变如此。』亟命草麻黜之。今日 
      
之变，其在大臣。」乃交章论罪思退，卒诏落职云。 
三十一年七月十九日，左中大夫、同知枢密院事周麟之罢在外宫观，后责授左朝奉大夫、秘书少监，分司南京，筠州居住。臣寮论麟之辞使虏之行，于是罢政与祠；言者不已，乃有是命。 
三十二年三月一日，左中大夫、参知政事杨椿罢为资政殿学士、在外宫观。寻降为端明殿学士。臣寮论椿为执政无所建明，(初)[除]职奉祠；再论，降之。已上《中兴会要》。 
孝宗绍兴三十二年十月六日，未改元。诏：左通议大夫、知枢密院事叶义问除资政殿学士、提举江州太平兴国宫，任便居住。寻降充端明殿学士，依旧宫祠。既而落职，送饶州居住。先是，殿中侍御史张震、右正言周操交章论列，乞行贬责，义问亦上章求解机务，遂除资政殿学士、提举江州太平兴国宫江州：原作「太州」。按太平兴国宫在江州，本卷中已累见，径改。。既而右谏议大夫刘度论其「边隅有警，奉诏督视，强愎自用，暗于机事，驱迫李横，丧师长寇」，乃降端明殿学士，依旧宫祠。御史中丞辛次膺又极论义问，乞鑴职远窜，于是落职，饶州居住。 
隆兴元年二月二十二日，诏左通议大夫、同知枢密院事黄祖舜除资政殿学士、知潭州。制书：「祖舜亟由禁闼，晋贰枢庭，遽抗封章，力辞位着。」故有是命。 
三月十八日，诏左太中大夫、同知枢密院事、新除参知政事张焘除资政殿大学士、提举万寿观、兼侍读。制书以焘「一代宗儒，四朝旧德， 辞荣而谢事，至引疾以卧家。要当就 
      
见以决疑，何可乞身而遽去」。故有是命。 
五月十五日，诏：左通奉大夫、守尚书右仆射、同中书门下平章事史浩，可特授观文殿大学士、知绍兴府。制书以浩「属予纂序之初，积以巘藩之旧，甫经半载，躐至中台，荐形恳 之辞，蔑副挽留之意」。故有是命。 
六月九日，诏左通议大夫、参知政事汪澈除资政殿学士、提举临安府洞霄宫。寻落职，台州居住。以右谏议大夫王大宝论其宣谕荆湖，措置乖缪故也。 
十九日，诏左中大夫、参知政事辛次膺除资政殿学士、提举临安府洞霄宫。制书以次膺「凛列朝之正色，怀复君之大忠。逮朕纂承，首加趣召，方资励翼，莫逐挽留」。故有是命。 
十二月三日，诏特进、尚书左仆射、同中书门下平章事、兼枢密院使陈康伯除少保、观文殿大学士、判信州。制书以康伯「当国家多事之时，专廊庙万几之寄。心如金石，勋在旗常。朕方委任而责成，尔亦勤劳而匪懈。久烦几务，屡抗封章，谕旨莫回，陈辞益固」。故有是命。 
二年四月二十三日二年：原作「三年」，据《宋宰辅编年录》卷一七改。，诏：降授特进、尚书右仆射、同中书门下平章事、兼枢密院使、魏国公张浚，特授少师、保信军节度使、判福州。制书以浚「提江淮表里之封，尽颛总统；佩将相安危之寄，式重倚毗。三年于兹，庶绩用乂。迭览指瑕之劾，且披请老之章」。故有是命。 
七月四日，左中大夫、同知枢密院事洪遵除端明殿学士、提举江州太平兴国宫。制书以遵「自 
      
托不能，所请甚力」，故有是命。 
十月十五日，诏左通议大夫、知枢密院事贺允中除资政殿大学士致仕。允中以衰老不能拜跪，上章乞依前官致仕，故有是命。 
十一月十日，诏特进、尚书左仆射、同中书门下平章事、兼枢密院使汤思退，特授观文殿大学士、提举江州太平兴国宫。寻有旨落职，永州居住。以谏议大夫(伊)[尹]穑、侍御史晁公武论其「挟术自营，不为国计，谋谟乖刺，措置颠倒，自坏边备，一意议和。如罢筑寿春城，散万弩营兵万：原作「方」，据《宋宰辅编年录》卷一七改。，辍修海舡，毁拆水柜，甚至彻海、泗、唐、邓之戍，使虏人乘虚侵轶边境。及除都督，逗遛不行，纵敌 国，一至于此」。故有是命。 
闰十一月五日，诏左中大夫、参知政事周葵除资政殿学士、提举临安府洞霄宫。制书以葵「粤自(强)[疆]陲之警，浸勤夙夜之忧，正赖同寅，用图再造，倏尔易退，确乎弗移」。故有是命。 
二十四日，诏左中大夫、参知政事王之望除端明殿学士、提举江州太平兴国宫。制书以之望「复往视师之望：原倒，据《宋宰辅编年录》卷一七乙。，久不闻问。国人皆曰可杀，谓尚出于私心；台评以汝为倾，殆弗(宫)[逭]于公议」。故有是命。 
干道元年二月十九日，诏少保、尚书左仆射、同中书门下平章事、兼枢密院使陈康伯特授少师、观文殿大学士、鲁国公致仕。制书以康伯「膺两朝眷注之恩，积四载经纶之业，勋在王室，泽润生民。朕兹垂拱以仰成，公乃逡巡而避宠」
公：原作「法」；避：原作「被」。并据《宋宰辅编年录》卷一七改。。故有是命。 
六月六日，诏左中大夫、同知枢密 
      
院事王刚中致仕。制书以刚中「夙宵无倦，劳役过差，用爽节宣，(寝)[寖]成沉涸。斯有挂冠之请，且遂安车之荣」。故有是命。 
八月七日，诏通议大夫、参知政事、兼权知枢密院事钱端礼除资政殿大学士、提举万寿宫，仍奉朝请。制书以端礼「方隆眷注，期底乂宁，属元良肇举于旷仪，顾姻娅难居于膴仕」。故有是命。 
二十二日，诏左中大夫、参知政事、兼同知枢密院事虞允文除端明殿学士、提举江州太平兴国宫。制书以允文「召从岳牧，乃登庙堂，虽眷倚之意弥坚，而丞弼之勋空着。方责成于治 ，(仪)[乃]自速于烦言」。故有是命。 
二年三月三十日，诏左通议大夫、守尚书右仆射、同中书门下平章事、兼枢密使洪适特授观文殿学士、提举江州太平兴国宫。制书以适「亟升枢筦，旋秉国钧。方本朝循名责实之秋，盖大臣同心辅政之日，何未凝于懿绩，遽有啧于烦言」。故有是命。 
四月二十二日，诏左通议大夫、枢密使汪澈除观文殿学士、提举临安府洞霄宫。制书以澈「比自外服，越还本朝，进(外)[升]枢筦之崇，旋正使名之重。载披奏牍，祈解近司」。故有是命。 
八月五日，诏左中大夫、参知政事、兼权知枢密院事叶颙除资政殿学士、提举临安府洞霄宫。制书以颙「既付之政事之烦，又委以枢机之寄，正当公心而及物，直己以正人，尚稽庶绩之熙，遽至烦言之责」。故有是命。 
八月十六日，诏左中大夫、同知枢密 
      
院事、兼权参知政事林安宅可筠州居住。是岁五月，林安宅为右谏议大夫，与侍御史王伯庠论列参知政事叶颙侄元璘请求周良臣赃事，下临安府送狱勘鞫，至是狱始具，案验皆无寔迹，故有是命。 
</div>
    <div class="pagination">
<a href="宋会要辑稿_page1121.html">上一页</a><span>...</span><a href="宋会要辑稿_page1117.html">1117</a><a href="宋会要辑稿_page1118.html">1118</a><a href="宋会要辑稿_page1119.html">1119</a><a href="宋会要辑稿_page1120.html">1120</a><a href="宋会要辑稿_page1121.html">1121</a><span class="current-page">1122</span><a href="宋会要辑稿_page1123.html">1123</a><a href="宋会要辑稿_page1124.html">1124</a><a href="宋会要辑稿_page1125.html">1125</a><a href="宋会要辑稿_page1123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
