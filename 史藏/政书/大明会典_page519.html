<!DOCTYPE html>
<html>
<head>
    <meta charset="UTF-8">
    <title>大明会典 - 第 519 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 519 页/共 713 页</h1>
    <div class="content">○正德十六年奏准、有倚势兜揽嘱託卖马、及通同官吏医兽人等、作弊估价、瞒官害民者、俱用百斤大枷、枷号一箇月、满日、官军俱调极边卫所差操。舍餘人等、俱发边卫充军。官吏医兽人等、一体重治。干碍内外势要人员、指实奏治
凡剋减草料。成化四年令、官军勇士、私卖官给草料、以致马匹瘦死者。巡绰官缉拏、并买主送问
○弘治三年奏准、把总等官剋减官马草料者、计赃满贯、发边卫立功、满日、就彼带俸。盗卖者、发瞭哨。买至料豆十石以上者、充军
○十四年奏准、官军关支马料、委官一员管领。若纵容盗卖者、发边卫立功、满日、就彼带俸。买者、问罪毕日、枷一箇月发落

大明会典卷之一百五十三
马政四
比较

国初比较、止於孳牧马驹、以倒失亏欠行罚。其后各府寄养京边骑操之马、皆有稽查、事悉领於太僕。法例滋备矣
凡比较马匹则例。洪武间定、凡管马官吏、时常下乡提督看验马匹、要见定驹若干、显驹若干、重驹若干、明白附写、以俟太僕寺官出巡比较。正月至六月、报定驹七月至十月、报显驹。十一月至十二月、报重驹。凡季报原领马為旧管。买补孳生為新收。事故交俵等项為开除。季终為实在。春季二月二十四五、夏季六月二十四五、秋季九月二十四五、冬季十二月二十四五、径送太僕寺类缴。其有生质奇异、与种马不同者、明白申报。凡比较点马文簿、要开原领孳生儿騍马数、分豁该算驹者若干、不该算驹者若干、已生及未生者若干、原马齿色、及所生驹毛色、逐一开报。凡倒失种马、亏欠马驹、俱在年终完备。如是不完、府州县正佐首领官吏、决杖二十。管马官吏、加等痛治。凡管马官、有闒茸贪污害民者、分管及所在掌印官开奏、以除民害
○嘉靖二年议准、各府州县官、置立循环文簿二扇、用印鈐记、循簿开写春秋月分、环簿开写夏冬月分、各马匹毛齿、马头姓名。仍备开臕损、有无倒死买补若干。一留本府。一发州县。循去环来、按季查考。管马通判出巡、吊取州县簿、分管寺丞出巡、吊取府簿、查对点视。其在各府并太僕寺簿籍、用太僕寺印鈐、循去环来、按季查考。三年印烙、改造一次
○六年议准、府州县掌印官、原有提调责任。裁减衙门、亦係兼管马政。管马官员、职专管马、不许别项差委。各该分管寺丞、每年终、将各府管马官、并州县正官、及管马官员、从公考察、开具贤否揭帖呈部、转送吏部施行
○十年奏准、各州县管马官员、於起俵之时、备将经管种马备用马、并折色、及草场子粒已未徵完、马户见在逃移数目、造册赴太僕寺查比。管马通判、於年终掣总之日、备将各州县马匹钱粮等项、如前造册、并将各管马官员、公同掌印官、填註考语、亲齎送寺。本寺掌印官、参酌停当、填註贤否、送兵部、转送吏部查考
凡比较孳牧马匹。成化二年奏准、管马官三年任内、孳生不亏者、称职。额外多生者、量加旌擢。不及额至百匹者、降用。分管寺丞、以所属课额亏增、递為黜陟
○七年奏准、府州县掌印首领官、任内马匹亏欠、孳养不增者、九年不准给由。措置完日、与管马官、一体降用
○弘治二年奏准、每二年、差太僕寺少卿二员、南京太僕寺少卿一员、分往北直隶、河南、山东、南直隶地方、比较该纳马驹。每岁终、分管寺丞、具管马官贤否呈部。六年之内、马匹无亏者、量加旌擢。以外、亏损数多、照例黜罢
○九年奏准、府州县买补马匹、不及五分者、正官住俸一月。不及四分者、两月。不及三分者、三月。京县不拘多寡、止住一月。其管马官不及五分者、全住
凡比较寄养马匹。弘治三年奏准、顺天府所属寄养马匹、专差太僕寺少卿一员比较
○正德十三年奏准、差少卿一员、比较寄养马匹。如有倒失、照京营骑操马匹事例、限三箇月以里、报官陪偿。如年终不完五分以上者、将州县掌印管马官、及各府管马通判、住俸追补
○隆庆元年议准、寄养马匹、罚治例轻。定拟分数匹数罚俸降级。倒失者、马少州县至三十匹、中等州县至四十匹、马多州县至五十匹以上、瘦损者、马少州县至四十匹、中等州县至六十匹、马多州县至八十匹以上、各掌印官降一级、调用。各府通计倒失至三百匹、瘦损至六百匹以上、管马通判降一级。掌印官奏闻区处
○三年议准、每年防秋调兑之后、计马数多寡、以一百匹為率、三十匹不堪者、降级。加至五十匹以上者、降调
○四年议准、各该州县以后寄养马匹倒失变卖者、各照议定限期。走失者、限三箇月。变卖者、限六箇月。倒失者、限一年。俱各补完。如积至三十匹不补者、住俸。四十匹者、罚俸。五十匹者、降级
凡比较卫所马匹。永乐三年、令卫所孳牧骑操马匹、每三年一次造册、管马官齎执赴京比较
○成化七年奏准、卫所掌印官、马数不完、许分管寺丞、与兵部委官、一体比较
○弘治四年奏准、卫所骑操马、免比较。其有孳牧去处、照例每三年、委官赴部比较。凡亏欠埋没违限等项、参奏提问
凡比较京边骑操马匹。成化二年奏准、京营及各边骑操马匹、专差太僕寺少卿一员。无太僕寺去处、从巡抚并分巡官比较。如有倒失、限三月以里、督令陪偿
○十三年奏准、各营各边、每年四月十月二次、将原领事故买补马匹数目具奏、以凭比较
○弘治九年奏准、各营马买补三分不完者、把总等官、住俸一月。四分以上、两月、五分以上、三月。坐营官、通计三分不完者、住俸一月。五分以上、两月
○嘉靖十二年议准、存操巡捕、并锦衣旗手等卫马匹、一年以百匹為率、倒失十匹以上、送问。七匹以上、罚治。不及数者、免究。全无者、量加犒赏。原管数少、而倒失不多、及全无者、不在此限
○十七年议准、各营凡遇各军倒失马匹、从实开报领马年月、黏连原领票帖、赴司告理。候年终、比对兑马文册、果领十年以上倒死者、把总官员免参。十年以下者、仍以百匹為率、二十匹以上、把总官送问。十五匹以上、罚治。不及数者、免究。仍行太僕寺少卿。
诣营点验、旧印糢糊者、许令重印。不必一概尽烙、致有伤损
○四十二年议准、专委兵部司官一员、管理倒失马匹。仍听巡视科道、兼管查验倒失马数。年终一体查参
○四十三年议准、京营巡捕勇士四卫等营、骑操马匹。每年终巡视京营科道官、查将倒失马数、遵照本年定例、分别题参。后又令各官、倒死马数虽多、原管马数实少者、免降级、止罚俸。提督少卿、於每年印烙马完日、将临印不到马匹、并查有拐逃隐匿等项、各把总官军题参
○又议准、京边倒失马匹、以一百匹為率、倒失五匹者、為上等、免究。十匹至十五匹為二等、千把总罚俸两月。副参游守等官、罚俸一月。二十五匹者為三等、千把总降一级。副参游守等官、罚俸三月。三十匹以上者為下等、千把总降二级。副参游守等官、罚俸半年。仍查追完桩银、八分以上、方准开俸。总兵官以一千為率、倒死一百匹為上等、免究。一百至一百五十匹者為二等、罚俸一月。二百五十匹者為三等、罚俸三月。三百匹以上者為下等。罚俸半年。亦查追完桩银、八分以上、方准开俸
○隆庆二年题准、蓟昌宣府各镇、将骑操马匹、置立循环文簿、送太僕寺提督马政少卿、倒换稽查。每年终、听少卿点闸一次。宣府永平山海等处、地方悬远、听行各兵备道、就近点闸。有倒失数多者、该管将领、听其参究
凡比较京府马政。成化十四年奏准、比较马政、两京府尹府丞、听纳米赎罪
凡查比苑僕马政。弘治四年奏准、辽东陜西苑马寺孳牧马匹、每三年一差官点阅。其各行太僕寺苑马寺、於
内府关领精微文簿、将骑操孳牧马匹、逐一填写缴部、送
内府交收
○嘉靖十五年议准、陜西山西辽东行太僕寺、每年春秋二季、点视官军骑操马匹。如遇倒失、照例追收桩朋银两买补。仍将倒死马并追完银两、买补数目、造册奏缴、送部查考。如该寺分管官员、不行按季点视、以致追补数少。听抚按指名具奏、本部年终类参罚治。仍咨吏部、候朝覲年考察黜退
○三十一年题准、陜西苑马寺、令巡茶御史督理各监苑倒失马匹、亏欠马驹、将寺卿丞、并监苑各官查参。陜西巡茶一年一次。辽东巡抚都御史、三年一次。各题参到部、覆行原参衙门、照例提问罚俸
○隆庆元年议准、陜西各苑马、如孳生亏欠五分、倒失又多过一分者、照买补例、分等罚俸提问。其孳生多而亏欠少者、虽未买补。亦酌量免罚。孳生少而倒失亏欠多者、虽已买补、仍加究治。寺监官吏、亦准通算究治
计开每年比较地方
太僕寺所属
南京太僕寺所属
三年比较地方
辽东苑马寺所属
山西行太僕寺所属
陜西行太僕寺所属
陜西苑马寺所属
甘肃行太僕寺所属
南京应天卫
南直隶宣州卫
山东济南卫　　　　　平山卫
登州卫　　　　　　寧海卫
成山卫　　　　　　鰲山卫
灵山卫　　　　　　安东卫
威海卫　　　　　　大嵩卫
济寧卫　　　　　　临清卫
靖海卫　　　　　　奇山千户所
寧津千户所　　　　海阳千户所
胶州千户所　　　　诸城千户所
东平千户所　　　　肥城千户所
浙江磐石卫　　　　　海寧卫
江西袁州卫　　　　　饶州千户所
广东雷州卫　　　　　廉州卫
四川成都右卫　　　　成都中卫
建昌卫　　　　　　建昌前卫
寧番卫　　　　　　越嶲卫
会川卫　　　　　　盐井卫
湖广武昌卫　　　　　武昌左卫
靖州卫　　　　　　五开卫
沅州卫　　　　　　九溪卫
长沙卫　　　　　　清浪卫
黄州卫　　　　　　铜鼓卫
永定卫　　　　　　蘄州卫
平溪卫　　　　　　永州卫
衡州卫　　　　　　辰州卫
岳州卫　　　　　　沔阳卫
常德卫　　　　　　镇远卫
偏桥卫　　　　　　施州卫
荆州卫　　　　　　荆州右卫
显陵卫　　　　　　瞿塘卫
襄阳卫　　　　　　承天卫
房县千户所　　　　竹山千户所
枝江千户所　　　　长寧千户所
灃州千户所　　　　夷陵千户所
德安千户所　　　　忠州千户所
云南云南左卫　　　　云南右卫
云南中卫　　　　　云南前卫
云南后卫　　　　　云南卫
曲靖卫　　　　　　六凉卫
平夷卫　　　　　　越州卫
临安卫　　　　　　楚雄卫
洱海卫　　　　　　大理卫
大罗卫　　　　　　蒙化卫
景东卫　　　　　　澜沧卫
金齿卫　　　　　　腾衝卫
杨林千户所　　　　马龙千户所
</div>
    <div class="pagination">
<a href="大明会典_page518.html">上一页</a><span>...</span><a href="大明会典_page514.html">514</a><a href="大明会典_page515.html">515</a><a href="大明会典_page516.html">516</a><a href="大明会典_page517.html">517</a><a href="大明会典_page518.html">518</a><span class="current-page">519</span><a href="大明会典_page520.html">520</a><a href="大明会典_page521.html">521</a><a href="大明会典_page522.html">522</a><a href="大明会典_page523.html">523</a><a href="大明会典_page524.html">524</a><span>...</span><a href="大明会典_page520.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
