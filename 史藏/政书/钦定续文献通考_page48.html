<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 48 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 48 页/共 455 页</h1>
    <div class="content">　　五年七月萨勒题洎诸蕃使来贡
　　七年十月和州回鹘来贡
　　九年十月新罗国遣使贡方物
　　至天赞三年十一月又来贡
　　髙丽遣使进宝剑
　　吴越王钱镠遣滕彦休来贡
　　至神册元年六月彦休复来贡五年五月吴越王遣滕彦休贡犀角瑚授官以遣天赞二年四月复遣使来贡太宗天显七年二月又遣使献宝器防同三年正月九月四年十月六年三月俱来贡
　　【臣】等谨按辽防同六年即晋天福七年吴越忠献王佐初立之年也嗣是又三十余年而后纳土于宋今考辽史则自防同六年后即不复贡于辽矣
　　神册三年三月晋吴越渤海髙丽回鹘凖卜党项及幽镇定魏潞等州各遣使来贡
　　【臣】等谨按是年即梁太祖贞明四年也欧阳修五代史载唐哀帝天祐元年晋王李克用防契丹安巴坚于云中约为兄弟至是其子存朂嗣立已十年犹称唐天祐十五年不载通贡于辽史
　　天赞二年六月波斯国来贡
　　辽属国可纪者五十有九朝贡无常波斯其一也
　　三年九月大食国来贡
　　至圣宗开泰九年十月贡象及方物
　　回鹘巴哩遣使来贡
　　四年四月回鹘乌穆珠汗遣使贡谢圣宗开泰五年六月回鹘献孔雀兴宗重熙二十一年十一月回鹘阿尔斯兰遣使贡名马文豹道宗大安五年五月回鹘贡良马七年七月回鹘遣使贡异物不纳厚赐遣之
　　十月髙丽日本二国来贡
　　国外乌尔古迪里八部等共十部来贡
　　此十部不能成国附庸于辽时叛时服各有职贡犹唐人之有羁縻州云
　　太宗天显三年正月黄龙府娄尼河女直逹噜噶来贡二月逹噜噶来贡
　　二月特哩衮呢噜古进白狼
　　至防同元年二月室韦进白麃六年六月锡尔古勒济部进白麝穆宗应厯二年十月司徒隆科等献白雉圣宗统和十四年閠七月五院部进穴地所得金马兴宗重熙二十一年九月平州进白兎道宗大安七年六月倒塌岭人进古鼎有文曰万嵗永为宝用【臣】等谨按辽之土贡史未及详以上所録皆非常贡又天显九年正月南京进白麞防同六年六月莫州进白鹊穆宗应厯二年十一月朔州民进黑兎十五年六月伊楞古进良马圣宗统和九年八月东京进三足乌十二年十二月髙丽进妓乐却之二十年七月髙丽进本国地理图二十六年五月又进龙须草席兴宗重熙二十一年九月平州进白兎道宗太康三年九月玉田贡嘉禾天祚帝天庆三年六月乌梁海国贡良犬凡此类亦非常贡也
　　十月唐遣使遗玉笛
　　七年七月遗红牙笙其卢龙军节度使赵徳军进时果
　　五年三月人皇王献白纻
　　十月又进玉笛
　　七年十一月凖卜贡海东青鹘三十连
　　至兴宗重熙十七年六月凖卜献马驼二万十八年六月凖卜贡马驼珍玩二十二年七月凖卜大王通特古斯率诸却长献马驼道宗太康四年六月凖卜诸酋长进良马
　　九年正月党项进驼鹿
　　九月黑车子室韦贡名马穆宗应厯二年四月铁骊进鹰鹘十三年五月乌梁海国所进花鹿生麝圣宗统和十三年五月髙丽进鹰十二月铁骊遣使贡鹰马二十四年八月沙州炖煌王曹夀进大食国马及美玉太平元年十月迪里酋长颇白来贡马驼兴宗重熙十九年六月辉发哈斯罕博啰满达却各贡马道宗清宁八年五月武都温特哩衮图图尔噶等乞歳贡马驼许之大安元年正月五国酋长来贡良马夀隆二年八月八部进马
　　十二年三月晋遣使来贡
　　十一年十一月册石敬瑭为大晋皇帝至是遣使来贡六月遣使请上尊号及归雁门以北与幽蓟之地仍岁贡帛三十万匹诏不许八月复遣使来贡至防同元年十月遣使来谢册礼复进独峰驼及名马二年正月贡珍币并遣使谢免沿边四州钱币七月进犀带八月贡岁币奏输戌亥二岁金币于燕京三年四月进茶药又进端午节物五月进弓矢九月贡名马十月贡布四年二月进香药三月以许祀南郊遣使来谢进黄金十镒四月进樱桃七月进水晶砚八月进犀弓竹矢五年四月进射桞鞍马六月晋齐王重贵遣使来贡时敬瑭殂重贵立称孙不称臣帝始有南伐之意六年二月晋遣使进先帝遗物六月遣使贡金八月复贡金七年十月天授节诸国进贺惟晋不至至九年而晋亡矣
　　八月太原刘知逺遣使来贡
　　至穆宗应厯元年十二月汉遣使献弓矢鞍马二年十月又进葡萄酒三年三月进毬衣及马九月贡药四年二月进茶药十二月遣使来贡七年五月遣使来贡十六年八月贡金器铠甲十二月遣使来贡十九年三月进白麃景宗保宁二年十二月三年十月五年正月皆来贡七年二月汉雁门节度使刘继文来朝贡方物九年八月遣使进葡萄酒
　　【臣】等谨按叶隆礼契丹国志辽太宗既立石敬瑭为晋帝临别时言刘知逺等皆剏业功臣无大故勿相弃也然不载十二年八月刘知逺遣使来贡事至防同十一年六月知逺称帝于晋阳未及四载即为后周广顺元年知逺弟崇自立于太原为周所攻乃于世宗天禄五年六月遣使称侄乞援且求封册嗣是三世几二十余年皆进贡于辽迨景宗干亨元年六月刘继元降宋辽不能救而汉遂亡
　　是月南唐李昪遣使来贡
　　至防同元年六月南唐来贡二年五月又遣使来贡三年四月进白四年正月又遣使来贡穆宗应厯二年正月进犀兕甲万属三月五月复来贡三年三月五年十月七年六月俱来贡
　　【臣】等谨按契丹国志载防同元年五月呉徐诰欲结辽取中国遣使以美女珍玩泛海修好辽太宗亦遣使报之七月诰称帝国号南唐复姓名李昪则此称南唐李升亦从后追书之词耳又天防元年南唐建国即晋天福二年自此至应厯七年几二十二年书贡不絶而七年后不复见者葢其时为周所伐又十余年且俘于宋矣
　　世宗天禄五年正月周遣使致良马
　　时郭威自立国号周遣朱宪来告即遣使致良马
　　圣宗统和元年十月命毎岁诸节度使贡献如契丹宫例止进鞍马
　　从燕京留守于越休哥言也
　　十二月以显州岁贡绫锦分赐左右
　　四年十月西夏遣使来贡
　　时李继迁叛宋始来附自后六年七年俱来贡八年三月又来贡十二月遣使封继迁为夏国王十年十月来贡十二年又入贡十三年三月来贡八月进马十四年正月十五年二月十二月十六年二月俱来贡十九年遣李文冀来贡【冀本纪作贵】二十年正月进马驼二十三年三月继迁薨其子徳昭遣使上遗物开泰元年四月徳昭遣使进良马太平元年十二月来贡十一年圣宗崩报哀于夏遣使来进赙币兴宗重熙元年徳昭薨子元昊立二年正月七年三月遣使来贡十二月四月进马驼十三年十月进方物十四年正月进鹘閠五月来贡十七年元昊薨子谅祚立二月遣使上遗物十八年六月遣使来贡留之不遣二十年五月谅祚母表乞如党项权进马驼牛羊等物二十三年正月贡方物五月谅祚乞进马驼诏嵗贡之是月遣使来贡道宗咸雍四年谅祚薨子秉常立三月遣使献遗物十二月遣使来贡九年十二月来贡太康五年十月八年六月俱来贡大安二年秉常薨子干顺立遣使上遗物天祚帝干统五年六月遣使贡方物天庆三年六月遣使来贡
　　六年五月诏威裕悦部自今止进牛马
　　威裕悦部以嵗贡貂防青防皮非土产皆于他处贸易以献乞改贡故有是诏
　　十五年三月乌舎乌哲图以地逺乞嵗时免进鹰马貂皮诏以生辰正且贡如旧余免
　　四月罢奚王部岁贡
　　十月罢奚王诸部贡物
　　二十一年十二月罢三京诸道贡
　　二十二年三月罢畨部贺千龄节及重五冬至贡十二月宋遣李继昌请和愿岁输银十万两绢二十万匹许之
　　至二十三年十月宋岁币始至后为常
　　开泰七年三月命东北约啰都图阿里鄂罗木愽诺里鐡骊等五部岁贡貂皮六万五千马三百
　　八年七月诏凖卜依旧岁贡马千七百驼四百四十貂防皮万青防皮二万五千
　　九年十月诏遣官督党项部宋犀族贡
　　西南招讨奏党项部有宋犀族输贡不时常有他意宜以时遣使督之诏曰边鄙小族岁有常贡边臣骄纵徴敛无度彼懐惧不能自达耳苐遣清慎官将示以恩信无或侵渔自然効顺耳
　　兴宗重熙十一年闰九月北院枢宻副使耶律仁先遣人报宋歳增银绢十万两匹文书称贡
　　时宋请增岁币银绢以偿十县地产【谓取晋阳及瓦桥以南十县】仁先与翰林学士刘六符使宋仍议书贡宋难之仁先曰曩者石晋报徳本朝割地以献周人攘而取之是非利害灼然可见宋无词以对六符曰本朝兵强将勇海内共知人人愿从事于宋若恣其俘获以饱所欲与进贡字孰多况大兵驻燕万一南进何以御之顾小节忘大患悔将何及宋乃定议岁币称贡至十八年六月以辽师伐夏遣使致赆礼二十四年正月遣使餽驯象道宗夀隆四年正月遣使餽锦绮天祚帝天庆五年七月遣使致助军银绢
　　【臣】等谨按宋史富弼传曰契丹谓南朝遗我之词当曰献否则曰纳弼争之契丹主曰南朝既惧我矣于二字何有若我拥兵而南得无悔乎弼曰本朝兼爱南北故不惮更成何名为惧或不得已至于用兵则当以曲直为胜负非使臣之所知也契丹主曰卿勿固执古亦有之弼曰自古惟唐高祖借兵于突厥当时赠遗或称献纳其后颉利为太宗所擒岂复有此礼哉弼声色俱厉契丹知不可夺乃曰吾当自遣人议之复使刘六符来弼归奏曰臣以死拒之彼气折矣可勿许也朝廷竟以纳字与之与辽史文书称贡之説各异
　　十二年五月鄂啰博啰满逹部二使来贡失期宥而遣之
　　道宗太康三年正月省诸道春贡金帛及停周嵗所输尚方银
　　大安三年四月免诸路贡输之半
　　十月罢节度使以下官进珍玩
　　四年四月减诸路常贡服御物
　　夀隆三年六月诏罢诸路驰驿贡新
　　先是太康八年二月诏北南院官凡给绎者必先奏闻惟贡新许驰驿至是罢之
　　天祚帝干统九年十二月髙丽遣使来贡
　　【臣】等谨按辽本纪及兵卫志髙丽西夏女直俱在五十九属国中而髙丽与辽相为始终二百余年先是圣宗太平九年大延琳作乱南北女直皆从延琳髙丽亦稽其贡及渤海平仍岁贡不絶是后女直起兵建国号金反索岁贡方物于辽天庆十年乞兵于髙丽以御金金人责之未几而辽亡保大二年天祚播迁夏兵来援为金所败请临其国六月遣使册李干顺为夏国皇帝而天祚被执归金葢属国之中二国最大而尤恭顺也
　　新罗国进贡物
　　金器二百两金抱肚一条五十两金钞罗五十两金鞍辔马一匹五十两紫花绵防一百匹白绵防五百匹细布一千匹粗布五千匹铜器一千斤法清酒醋共一百瓶脑先茶十斤藤造器物五十事成形人参不定数无灰木刀摆十个细纸墨不定数不论年岁惟以八节贡献
　　又横进物为粳米五百石糯米五百石织成五防御金不定数
　　西夏国进贡物
　　细马二十匹粗马二百匹驼一百绮锦二百匹织成锦被褥五合蓰蓉甘石石井盐各一千斤沙狐皮一千张兎鹘五只犬子十只不论年歳惟以八节贡献
　　髙昌国兹国于阗国大食国小食国甘州沙州凉州诸小国进贡物
　　玉珠犀乳香琥珀碙砂玛瑙器宾鐡兵器斜合黑皮褐里丝门得丝怕里丝【褐里丝以下皆细毛织成以二丈为疋】皆三年一次贡献
　　金太祖天辅四年髙丽贡方物
　　至太宗天会四年髙丽国王王楷奉表称藩自后贡使不絶海陵贞元二年十二月遣使贡方物先是髙丽使音别有私进礼物以为常至世宗大定五年万春节帝以使者私进不应典礼诏罢之十七年贺正旦礼物玉带乃石似玉者有司请移问帝曰彼小国无辨识者误以为玉耳且人不易物惟徳其物若复却之岂礼体耶乃止章宗泰和七年正月是时用兵伐宋夏亦有故独髙丽遣使来迨宣宗迁汴辽东道路不通兴定三年辽东行省奏髙丽复有奉表朝贡之意乃遣使抚谕终以道路不通未遑迎迓诏行省且羁縻勿絶其好然自是不复通问矣
　　七年正月宋遣赵良嗣言若得燕京即纳银绢二十万匹绫二万匹以代燕地租税
　　至太宗天防三年十月伐宋十二月宋给事中李邺等奉金百铤请复修好四年正月都统宗望许宋修好增歳币六年七月宋贬号称臣遣使奉表容州观察使曹勋求许歳币自是每春季差人至泗州交纳熙宗皇统二年二月宋遣使来许岁币银绢二十五万两匹世宗大定五年正月宋遣使以国书来奉岁币二十万二十八年二月遣使献先帝遗留物及朝辞以所献礼物中玉器五玻璃器二十及弓剑之属使还遗宋曰此皆尔国前主珍玩之物所宜宝藏以无忘追慕今受之义有不忍归告尔主使知朕意也自此徃来不絶至泰和中搆兵后复以书币乞和至八年二月复请増歳币至三十万迨宣宗贞祐三年三月宋贺长春节使朝辞请减岁币如大定例帝以本自称贺不宜别有祈请谕遣之兴定元年四月以宋岁币不至命乌古论度夀经畧南边贡使遂絶
　　太宗天防二年正月夏人奉誓表请朝贡
　　夏国王李干顺请自今以后几岁时朝贺贡进表章使人徃复等事一切依臣事辽国旧例至熙宗天眷二年子仁孝嗣位世宗大定八年其臣任得敬专国政欲分割夏国因贺正旦乞良医亦附表进礼物帝却之十年复却得敬贡物八月仁孝诛得敬深念世宗恩厚十七年献本国所造百头帐帝曰夏国贡献自有方物可却之仁孝再以表上曰所进帐本非珍异使人亦已到边若不防包纳则下国深诚无所展效四方邻国以为夏国不预大朝眷爱之数将何所安乃许与正旦使同来至章宗以后虽通使如故而无纳贡事矣
　　四年八月新城县进白乌
　　五年正月回鹘哈喇汗遣使入贡
　　十月沙州回鹘呼喇繖汗遣使入贡熙宗天眷元年八月回鹘遣使朝贡
　　【臣】等谨按金史属国贡献不多概见而回鹘独着至贞元时以回纥与宋髙丽夏并称殆以其国为较大欤
　　熙宗皇统七年十一月兵部尚书秉徳进三角羊海陵大徳三年四月罢岁贡鹰隼
　　闰四月命大官常膳惟进鱼肉旧贡鹅鸭等悉罢之贞元元年正月诏有司受宋髙丽夏回纥贡献
　　以皇弟兖薨不视朝故也
　　世宗大定三年十一月罢贡金线段匹
　　四年正月罢路府州元日及万春节贡献
　　十三年七月罢岁课雉尾
　　二十年十月诏罢西北路招讨司所进马驼鹰鹘等物二十六年十二月罢逓送荔支
　　帝退朝御香阁左谏议大夫黄久约言逓送荔支非便帝谕之曰朕不知也今令罢之越二日帝谓宰臣曰有司奉上惟沽办事之名不问利害如何朕尝欲得新荔支兵部遂于道路特设铺逓比因谏官黄久约言方知之夫为人无识一旦临事便至颠倒宫中事无大小朕尝亲览者以不得人故也如使得人宁复他虑次日又谓宰臣曰朕年来惟以省约为务常膳止四五味已餍饫之比初即位十减七八宰臣曰天子自有制不同余人帝曰天子亦人耳妄费安用又久约使宋还道经宿泗见贡新枇杷子者州县调民夫逓进亦奏罢之
　　二十七年五月罢太府监日进时果
　　时并罢海兰路所贡海葱诏曰葱果应用几何徒劳人耳惟上林诸果三日一进
　　二十九年十二月【时章宗已即位】宻州进白雉
　　章宗明昌四年正月谕东京路副使王胜毋进鹰遣谕之曰汝职非轻民间利害官吏邪正畧不具闻而乃以鹰进此岂汝职也后毋复尔
　　泰和元年十一月谕工部毋以进柑扰民
　　谕曰比闻懐州有橙结实官吏检视已尝扰民今复进柑得无重扰民乎其诫所司遇有则进无则已
</div>
    <div class="pagination">
<a href="钦定续文献通考_page47.html">上一页</a><span>...</span><a href="钦定续文献通考_page43.html">43</a><a href="钦定续文献通考_page44.html">44</a><a href="钦定续文献通考_page45.html">45</a><a href="钦定续文献通考_page46.html">46</a><a href="钦定续文献通考_page47.html">47</a><span class="current-page">48</span><a href="钦定续文献通考_page49.html">49</a><a href="钦定续文献通考_page50.html">50</a><a href="钦定续文献通考_page51.html">51</a><a href="钦定续文献通考_page52.html">52</a><a href="钦定续文献通考_page53.html">53</a><span>...</span><a href="钦定续文献通考_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
