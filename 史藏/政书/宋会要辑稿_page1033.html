<!DOCTYPE html>
<html>
<head>
    <meta charset="UTF-8">
    <title>宋会要辑稿 - 第 1033 页/共 1125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋会要辑稿 - 第 1033 页/共 1125 页</h1>
    <div class="content">为任，其使阙、满替，悉依本法。」从之。 
二十二日，诏邢、赵州守臣今后互差武臣后：原作「从」，据《长编》卷四一二改。，从安抚使滕元发请也。 
十一月十四日，诏辰州知州自今互差文武官。 
四年八月八日，诏河中、凤翔、邠、泾，自今并选差守臣，从文彦博请也。 
五年十二月二日，诏成都都：原与下「利」字互倒，据《长编》卷四五二乙。、利夔路转运司，知州、军、监阙官，并依差权繁难县指挥施行。从夔州路转运司请也。 
六年六月十二日，枢密院言：「元丰七年，中书省条堂除知州军三年为任，武臣依此。元佑元年指挥，以成资为任，武臣未曾立法。」诏武臣任六等差遣，川广成资，余并三十个月为任。 
八年正月十二日，荆湖南路安抚、钤辖、转运、提刑司言：「全、邵、永州系沿边溪洞，其知州望委逐司选有文武材略人同奏举。」诏今后吏部选差文臣。 
绍圣二年六月二十三日，知永宁军刘宋卿言：「应武臣知州军处，遇灾伤降不下司敕，令转运司牒与通判同掌，无通判处同签判掌之。因灾伤为盗罪至死者，守贰同决。」从之。 
四年正月七日，诏丹州知州今后令枢密院选差武臣。 
二十五日，梓州路转运司言，乞今后知州并许通差川峡人。从之。 
徽宗崇宁元年九月二十五日，诏邢、赵、辰州守臣，自今依熙宁差武臣，罢互差指挥。 
二年正月二十六日，中书省言：「四川地远，军防不修，乞利州、夔州依成都府例，各置钤辖。成都府旧以便宜从事，罢去已久，乞军民所犯(臣)[巨]蠹者，令酌 
      
情处断。四川监司、钤辖、大州守臣不差蜀人，所辖兵马东军与土人参用，如旧法。」从之。 
三年二月二十一日，诏：「深、洛、磁州，国信道路经由，知州并令吏部依格选差，申三省审察。」 
四年闰二月四日，中书省言：「昨自元丰肇新官制，随事之宜，分隶六曹，总领职务，各正名实。比者开封已正尹牧，惟外路州县等处尚循(例旧)[旧例]，而所置案名未曾体仿官制随事分隶，致主行事务丛杂。今体仿六曹为六案，各依六曹所主事务行遣，庶中外事体归一。其有该说未尽事件，悉合依仿官制格目。承行及主行吏人既随事分拨，轻重不同，自当量事繁简，约度合销人数，从本属当职官随宜均定。所有常平等事，合系常平免役案主行，并开拆司知杂案自合依旧外，诏令〔诸〕路监司行下本路逐州军等，先次令相度增损，前期分拨，厘正已定申本司，再行相度施行讫申尚书省。」 
大观三年四月二十八日，户部侍郎蔡居厚奏：「检会已降诏旨，吏以罪去，多缘赦宥或由推择，更付以郡寄。然罪有轻重， 以与之则害民废法，无所惩艾，自今情理深重者勿与知州差遣。乞应以罪(能)[罢]或送吏部及遇赦牵复之类，虽系知州资序者，并依诏旨。」从之。 
九月八日，诏万安军知军今后令枢密差武臣。 
政和元年八月二十四日，诏：「诸路州军今后守阙，并仰遵元符条令。仍令提刑司、走马承受常切觉察，如旧弊不革，即速按 
      
劾闻奏，议加黜责。」时河北帅臣言：「本路州郡暂阙守臣，权摄多非其人，率皆贪猥，不遵诏令，于民利害略不加省。元符令，诸三京或兼一路经略、安抚、总管、钤辖知州阙，转运、提点刑狱官兼权，余州以次官或转运司选差。武臣无知州，即安抚、钤辖司差官。」故降是诏。 
五年十二月十三日，陕西路转运司席贡言：「乞沿边知州阙，令本州岛通判兼权，其兵马职事令帅臣选武臣权，不得干预郡事。」从之。 
六年五月八日，手诏：「艺祖深鉴(王)[五]季藩镇得自置立而驯致专恣。比来诸路帅司夤缘请求，数乞辟置守臣，侵紊国法，渐不可长。自今有托边事辟置守臣者，以违制论。」 
宣和元年十二月二日，诏今后四辅知州差待制已上。 
三年四月二十一日，中书省、尚书省言：「江浙淮南等路宣抚使童贯奏：切详江浙州县经贼去处，整葺事务全藉守令得人，方可办治。若又只循常法注授，或未曾经历民事，兵火之后，岂可更失抚驭 乞江浙守令内杭、睦、歙、衢、婺、宣、处州，除已系朝廷日近选擢及宣抚司奏辟外，其余并乞朝廷遴选累历州县、熟知民事、无过犯人，仍并以三年为任，勿复替移。任满课绩显著，特乞优异推恩，所贵有以激劝。」从之。 
闰五月一日，诏恭、涪两州、大宁监盐课系籴木应副夔州路州储，可令本路漕司踏逐才干清强官充知州、监，任满无遗阙，保奏。 
十二月十七日，诏严州守臣依旧差 
      
文臣。 
四年二月八日，臣僚上言：「近省部、寺监官以疾请者，皆与之郡。臣谓郡守非养病之地，其真以疾请者，皆宜休之祠馆，不绝其禄。若郡一失守，千里受害。应曾任或见任省、寺、部、监长贰及监司以疾请而与知州军者，在京令御史台、在外令监司验实以闻，与宫观。见任知州、(连)[监]、军被疾者准此。」 
六年闰三月十八日，臣僚(言)[上]言：「臣闻王者之于农也，非特躬率之，必有教督之言焉。虽守令勘课，着在甲令，然比年以来，但知考课之文，究其诚心恻怛如古田之制，未易得也。伏望申严守令劝课农桑之法，然恭率弗度，徒为文具，即令监司按劾以闻。」从之。 
七年八月十日，泸南沿边安抚使黎揆言：「本路沿边施、黔等州皆系武臣知州，即珍州与施、黔州事体一般，欲望将珍州守臣依黔州守臣〔差〕武臣。」诏特依奏。 
(三)[二]十三日，诏蜀、汉、彭、邛、兴、剑、(徉)[洋]、雅、利知州，今后并堂除依格人。 
九月五日，诏今后守臣依已降处(今)[分]，并三年为任，毋辄更易。 
十月二十六日，诏：「今后守臣缘事改移，或因罪罢，并仰据任内所管岁计钱谷、金帛之类收支、见在数目，(阅)[关]与后官照会核实，保明申尚书省。」 
高宗建炎(九)[元]年五月七日，诏河北路、京东西路除帅司外，旧差文臣知州去处，许通差武臣一次。 
七月二十日，诏要郡文臣一员带本路兵马钤辖，武臣一员充副钤辖；次要郡文臣一员带本路兵马都监，武臣一员充副 
      
都监。令逐州改正称呼。 
十二月九日，诏应州郡守臣遇有缘事改移、冲罢，并候后官交割职事毕，方可离任去职。 
建炎四年十月二日，建炎四年：原无，据《建炎要录》卷三八补。诏洪州分宁知县陈敏识特与沿江知州军差遣识：原作「职」，据《建炎要录》卷三八改。。先是，臣僚言：「朝廷比缘防秋，选择郡守，颇患乏才，然犹未闻取已前忠义不屈、有已试之 者不次而用之。且如洪州分宁知县陈敏识，说谕邑人，无得降拜，至披胸示众，云『若欲降拜，请先杀我』，众遂从之，邑中以宁。朝廷虽使之迁官矣，未闻委以郡寄，无以为忠义之劝。欲望深诏大臣，取前日保护城邑、守节不屈、卓然有功之人如敏识之类者，不以其官之高下，超迁郡守之任，庶几缓急可为倚仗。」故有是命。 
十一月十二日，臣僚言：「切以郡太守之职，总府库甲兵之重，官府士民之重，任专城之责者也。虽间出公门，则兵官坐甲仗库以儆不如甲令，行县则委之参佐。承平乃尔，矧当扰攘易摇之时，一郡安危尤繁于守臣之动静，不可不察。大江之南，凡有寨堡不知其几郡，而太守躬行按视，始于婺州，继以信州，既皆得请，切恐此命一下，援例而请者继踵而沓至。迫此盛冬，正当严加防扞之时，风传小警，为守臣者皆诿事于其副而远走外邑，则江浙诸郡守臣弃城郭者往往而是，则东南之势将何恃以自保乎!倅贰素无守将之权，且任责匪专，其下必不信服，一朝骤当专城之寄，必有不胜任者。人见太守委城而出， 
      
群情动摇，必有震惊遁走者。守臣既行，必分兵自卫，奸人窥伺，必有乘间而窃发者，邑去郡远者或二三百里，若令行诸县，半月之程决不可回，托事出限，谁复察而制之 彼既挟按行之旨，缓急可动，而城守保民之意既已不专，则防御扞敌之谋必未尽力，其患可胜言哉!乞将所降两州守臣躬亲按行寨栅指挥乞更不施行，专委通判同本县令、佐严加检察，重以赏罚。」从之。 
十九日，诏岳州知州御内许带本路兵(路)[马]都监，以知州宋 言：「岳州系节镇，自来衔内并带本路兵马都监，缓急有警，庶几可以处置本州岛兵将之类。今来 所授敕命，衔内毋之，切虑合带。」故有是命。 
绍兴元年正月八日，知越州陈汝锡言：「诸路守臣并许节制管内军马，除逐州辄有缓急事宜合依前项指挥听从本州岛守臣节制外，所有事干一路军政及合隶帅司差发之类，并合遵依旧法施行。」诏申明行下。 
二月十七日，诏：「今后守臣在任改差并依昨降指挥，候新到官交割讫方得离任。」 
三月一日，建康府路安抚大使吕颐浩言：「(自近)[近自]行在前来赴任，经由临安府严、婺、衢、信等州，切见知严州柳约、(如)[知]衢州李处励去冬措置寨栅，一一可考，皆依山据险，控扼冲要，使贼马不奔冲。若不肯事难避事，毅然之任；处励谨守一邦，使无它望。朝廷虽曾推赏，(盾)[循]之公议，似未当切。兼二人者吏畏民爱，治状可观。」诏柳约、李处励各 
      
进职一等。是日进呈，上曰：「守臣治郡有劳，但当进职，不必数迁。」李回曰：「汉宣帝时，守臣有治 ，(辙)[辄]有玺书增秩赐金，意亦出此。」 
二年闰四月六日，新除显谟阁直学士、左朝(教)[散]郎、知平江府李弥大言，平江府系乡贯所在，乞改除宫观。诏弥大为系从官，特不避本贯。 
七月一日，诏知太平州许端夫特许终任，以被言章别除守臣，蒙本路安抚大使李光并监司备据民户状乞举留终满故也。 
十月三日，臣僚言：「近闻诸郡守臣有以罪罢而新官未至者，皆以近降候新官到交割指挥之故，犹复在任。往往自以为既罪，不复顾籍，岂徒废弛职事，殆有纵意所如、肆为不法者。欲望令守臣，应改移差遣及罢，更不候新官到，先次罢任，委本路运司选以次见任廉干官权行主管，帅臣则令监司权之。如此，则守土之臣常得其人，不至为千里生民之害。」从之。 
三年二月十二日，臣僚言：「比年以来，州郡守臣并带本路兵马都监，既与异时沿边事体不同，又于今日诸州统制无补，徒署名位，以成虚文。欲望寝罢，仰副陛下总该名实之意。」诏见今要郡、次要郡守臣带路分都监去处并罢。 
十月十一日，诏知泗州徐宗诚候任满日特令再任。先是，泗州百姓等六百九人状：「切见知州徐宗诚到任以来，本州岛城郭屋宇渐有营葺，郡人归业，颇安其政。能自俭约，知民疾苦。前此境内皆食草实，本官以私钱办牛 
      
畜、粮种，课民耕凿，分给之外，军储亦足，人人皆得粒食。欲乞特令本官再任。」故有是命。 
八月三日，宰执进呈薛徽言与郡。上曰：「徽言得无资浅乎 郡守唯当择累历之人，祖宗朝两任知县方作通判，两任通判方除知州。然自谙练于民事，更须久任，勿委移易。如此，天下安有不治哉!」 
五年七月八日，中书门下省言：「应郡守初自行在除授及自外罢任赴阙，并令引见上殿。勘会官员新除郡守，缘有阙期未到，若依已降指挥上殿，切虑难以久待班次。」诏新授郡守除见阙人外，余并免上殿。 
十月二十二日，宰臣赵鼎等言：「近来恤民之诏数下，而州县之吏往往奉行不虔，使百姓不受实惠。」上曰：「守令皆带劝农公事，多不奉职。农者天下之大本也，可不重乎!然其要当在择人，如或守令有治 显著者，可令中书省籍记姓名，特加擢用。」 
二十五日，右谏议大夫赵霈言：「比年以来，郡守更易不常，固有交印视事、席未暇暖人，复改命或与他州守臣两易其任。然公帑每遇到罢，(例依)[依例]各有馈送，多者数百千，少者亦不下三二百千。初到任人既已收受馈送，或移之他郡，亦复如之。凡一易守臣，则所费必倍。到任已踰年而更易者犹之可也，其间却有止经一两月，遽迩迁陟而受两处馈送，显属重迭，枉有支费。公帑所入有限，例册所定有常，一或过多，则供须何以取足，必责之库官。库官无策，必仰之醋 
      
息；醋息不充，必裒之寺观。以至受纳禾米，多取于民，资其出剩，以助供须。唯库官、受纳官相为表里，则无复暴露。此今日之深弊也。臣伏见昨降圣旨，灼见兹弊，令敕令所立法。故当时详定到条令，诸监司、知州非任满替移，虽有例册馈送罢任之物及受之者，并受赃论，善矣。然讲究尚有未尽，止不许受罢任之物，而到任未久改易他州者，未有明文。欲乞应守臣两易其任，在半年内者不得重迭受到任馈送。如违，守臣及库官并以赃罪坐之。其监司到任未久，遇有改易者，准此。」从之。 
六年五月十二日，都督行府言：「已降指挥，刘洪道除知襄阳府。契勘襄阳府系上流重地，密邻伪境，欲乞依陕西五路例，许带京西南路安抚使。」从之。 
七月八日，诏太平州、池州、江州、兴国军、鄂州、岳州并以三年为任，余并依旧。以中书门下省勘会沿江州军系为控扼去处故也。 
九月二十一日，诏宜州守臣兼带提点买马，其合行事件并依邕州已得指挥。 
二十三日，三省言：「知明州仇迭、知衢州吴革、知处州吕丕问并究心郡政，戢吏安民，理宜褒升，以为良吏之劝。」诏仇迭与转一官，吴革与升一职，吕丕问除直秘阁。 
十二月二十一日，提举淮南西路公事张成宪言：「淮南守、令赏典重迭，遂启侥冒之弊。归业民户皆系旋营耕垦，若州县抚存不扰，自然户口渐增，耕垦日广。欲望将守、令岁增户口并垦田土及知县任满 
      
垦田(酹)[酬]奖并入任满赏格，乞量与增重，庶格冒赏。」诏淮南守令开垦田土，增招户口，即从一重推恩。 
二十六日，中书门下省言：「荆门知军旧系文臣窠阙，昨因残破之后，一时权差武臣，今来自合依旧正差文臣。」诏续觱改差知荆门军。 
八年正月六日，宰执进呈臣僚言章，乞今后从官知州不许便冲见任人。赵鼎奏曰：「祖宗以来，待遇从官无异庶官，遇宰执无异从官，则非朝廷之体。」陈与义奏曰：「人臣亦何有重轻，但堂陛之势不可不存。」秦桧奏曰：「严堂陛乃所以尊朝廷也。」 
十二月十七日，宰执进呈湖北宣抚司乞差胡邦用知靖州。上曰：「郡守牧民之官，亦藩屏所寄，当自朝廷选差。若皆由将帅辟置，非臂指之势也势：原作「执」，据《建炎要录》卷一二四改。。」 
十八日，殿中侍御史郑刚中言：「切谓承流宣化，莫先于太守。今日之势，尤急于边邮，如楚、泗、通、泰以至滁、濠、江、鄂，接连襄邓、关陕之地，为今边郡者，大略不过二三十郡，委以与人，诚不可忽。愿诏大臣，将诸处见任及已除未及赴之人精加审察，访求材术之士，略其细行，但平时绩 着闻、实可任用者，精选二十余辈，布之边郡，使其讲究利源，招徕士卒，种植牧养，蕃息疲瘵。分委既定，时遣朝廷官吏按行省察，取其无状者复更易之。俟其处处得人，则须以持久，增秩、赐金之事可行也。」从之。 
九年五月十二日，中书门下省言：「诸州守臣并二年为任，昨降指指挥，两淮并沿江三 
      
年为任，今来自合与诸守臣一等。」诏应守臣并以二年为任。 
八月十六日，宰执进呈司勋员外郎李公懋札子，两淮重地，乞令侍从近臣镇抚。上曰：「朕用人材，初无内外之间，士大夫既为近列，多择善地，至两淮新疆，辄复固辞。今后差除，择其避事辞难之人重行黜责。」 
九月四日，臣僚言：「绍兴令，命官移任，已受告敕者解罢，知州须候替人，考之旧章，本无此法。盖自建炎之初，盗贼蜂起，所在州郡无复固守之意，见在任者营求脱免，未到官者迁延规避，苟得夤缘，委之而去。于是言者建请，见任守臣虽有移命，须候替人，此在当时固合事理。其后新书既成，遂为着令，至今遵行。欲乞明诏有司，删去此条，一循祖宗旧制。」吏部看详：「今来臣僚所请，缘本部见遵守绍兴二年十月三日指挥施行，所乞删去绍兴令，乞下敕令所，从所请删去施行。」从之。 
十四日，宰执进呈楼照言，差郝抃知陕州。上曰：「陕(川)[州]合差是何臣僚 」秦桧曰：「系旧差文臣去处。」上曰：「武人作郡，往往不晓民事，又恐恣横。今日所还州郡久陷夷伪，尤须守臣得人，使之爱养百姓，武臣非所任也。可自今只差文臣。」 
十五日，湖北经略安抚使司言：「准臣僚奏，欲乞将湖北路辰州守臣依邵州例，今后递差文武臣。契勘辰、沅、靖三州皆系沿边去处，内靖州旧系溪洞诚州，先蒙朝廷改作渠阳军，后来省废，再于崇宁元年复置，改渠阳军为 
      
靖州，最系极边去处。今相度，可依旧只差武臣知州外，其辰、沅二州不全系极边，合递差文武官。」从之。 
十一年三月四日，臣僚言，应两淮控扼去处，其守臣悉易武臣。从之。 
七日德音：「应残破州县所差官，除已有立定到任赏格外，今收复之后，如守令能措置安辑流亡，劝课农桑，早见就绪者，令本路监司保明事实以闻，当议更与优异推恩，仍加擢用。」 
十三年四月三日，上谕辅臣：「郡政以循良称者，便与擢用，庶可为诸郡守臣之劝。今兵事少息，当以民事为先，卿等宜博询之。」 
闰四月二十七日，上谕辅臣曰：「昨日上殿杨大任，朕观其人物昏老，难当郡寄，可以宫祠处之。似此等人作郡，台谏欲论列，又却别无过显，只是昏耄，郡事不理，千里之民阴被其害。今后差郡守，卿等切宜审详。」秦桧等曰：「谨遵圣训。」 
六月二十九日，上谕辅臣曰：「朕顷尝下诏，令守臣到任半年以上，具民间利病或边防五件闻秦。近观诸处所奏，其间固有法所该载者，亦有一方利便朝廷所不知者。宜委都司看详，有便于民，即与施行，无事虚文。」 
九月二十日，礼部言：「权发遣建昌军李长民奏：『宣和以前，应知、通、令、佐阶衔并带主管学事。自军兴以来，学校之教中辍。今和议既成，儒风复振，宣化承流，责在郡县，所有主管学事，谓宜依旧结衔，以示圣朝偃武修文之意。』本部下国子监勘会，昨行三舍法，除从官以上知 
      
郡系带提举学事，余郡知、通，县令、佐，并带主管学事。今诸路监司既已选有出身或从上一员兼提举官，欲依李长民所乞，令郡知、通，县令、佐，依旧例带提举或主管学事结衔。」从之。 
十四年七月四日，上谕辅臣曰：「京西襄阳府一带，宜择守臣，庶不生事。」秦桧曰：「当依圣训。」 
十五年九月十三日，诏诸路知州带本路安抚使，如见系带待制以上职任，今后举官与作职司收使。从吏部请也。 
十一月十九日，权广南西路提刑吴彦璋言：「管下诸州多连溪洞，守臣拙于绥抚，往往轻易生事，动经岁时，不唯广害生灵，兼亦枉糜经费。欲望戒令不扰，唯务靖安。一任之内，若无边事，优加赏擢。其生事之人，重赐断遣。」诏行下本路遵守施行。 
十六年十月十三日，上谕辅臣曰：「今天下无事，民事最急，监司、郡守须择人，得其人则为县者有所畏惮，不敢恣纵。盖县官皆是铨曹依格差注，难别贤否，全在监司、郡守考察。如昏谬不任事者，别与一般差遣；清强有才力者，宜擢用之。」 
十七年七月二十五日，宰执进呈左朝散大夫谢寻拟差权知潮州，左朝奉郎陈惇特差知饶州，右承议郎林琪差权知忠州。上可其奏，因宣谕曰：「凡除郡守，莫须到堂否 」秦桧曰：「例须参辞。」上曰：「今既休兵，正以民事为急，卿宜加询审，如有昏耄无取，恐不能宣布朝廷爱民之意，不若只与宫祠。」 
十八年十一月八日，上谕辅臣曰：「荆 
      
南重地，帅臣不可不遴择。军兴以来，多差武臣，今疆埸安靖，可依旧选文臣，庶能举职。」 
十九年二月二十三日，上谕辅臣曰：「今四境宁息，沿边守臣务在安靖，若任满别不生事，可量紧慢取旨推赏。」 
</div>
    <div class="pagination">
<a href="宋会要辑稿_page1032.html">上一页</a><span>...</span><a href="宋会要辑稿_page1028.html">1028</a><a href="宋会要辑稿_page1029.html">1029</a><a href="宋会要辑稿_page1030.html">1030</a><a href="宋会要辑稿_page1031.html">1031</a><a href="宋会要辑稿_page1032.html">1032</a><span class="current-page">1033</span><a href="宋会要辑稿_page1034.html">1034</a><a href="宋会要辑稿_page1035.html">1035</a><a href="宋会要辑稿_page1036.html">1036</a><a href="宋会要辑稿_page1037.html">1037</a><a href="宋会要辑稿_page1038.html">1038</a><span>...</span><a href="宋会要辑稿_page1034.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
