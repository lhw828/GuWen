<!DOCTYPE html>
<html>
<head>
    <meta charset="UTF-8">
    <title>皇朝文献通考 - 第 21 页/共 807 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇朝文献通考 - 第 21 页/共 807 页</h1>
    <div class="content">　　五十年増定宝泉局毎夘用铜铅十万觔五十一年议以龙江西新南新赣闗应办宝源局
　　额铜交商人承办
　　又令拨京局大制钱运往湖南偏沅廵抚潘宗洛疏言湖南所用制钱半系康熙三十九年以前所铸钱小而轻私铸易于搀和康熙四十一年以后宝泉宝源所铸一钱四分之新大制钱尚未流通请毎年拨给大制钱四万串于回空粮船载至湖南运到之日按照州县大小赴司领发易银觧贮司库以三年为限俟大钱敷用将小制钱尽收销毁经户工二部议准于宝泉局拨三万串宝源局拨一万串毎年交该省粮船运回以便民用五十二年议派两浙福建广东盐课増办宝源局铜并各省芦课办铜银俱交商人承办工部议定官局所需额铜从前所办尚多不敷应于两浙盐课増铜二十万觔福建盐课増铜六万觔广东盐课増铜十万觔并从前派定之江苏安徽湖广江西芦课办铜银两均令商人办运共解宝源局铜二百五十二万觔
　　又议以各闗应办宝泉局额铜并増派盐课海闗税办铜银俱交商人承办户部议言各省例办官局额铜向应解工部者已定悉令商办其应解戸部者查有内务府买卖商人系身家殷实之戸于办理铜务尤所熟谙应将各闗办寳泉局额铜悉责令如数领价采办毎年可节省银五万两再于两淮盐课办铜十七万觔河东广东盐课办铜各十万觔福建盐课办铜六万觔福建海闗税办铜四万觔均交与内务府商人照定限全交如迟延亏欠钱法侍郎指名防究保结之佐领并从重治罪从之
　　五十三年令宝源局毎年开铸三十六卯
　　又议定商人办解铜铅违限处分及宝泉宝源二局监督奏销更代之例管理钱法侍郎崔徴璧疏言商人亏欠铜铅不下数百万觔之多前防
　　皇上准其作十年带销而见在新欠日积宜立限责其完觧逾限不完议定处分至钱法之奏销向止对月计算不按年分故往往前官经手之铜铅后官代为奏销而满汉监督又参差更换前后无一定之考成请照州县钱粮之例按年奏销监督更代亦宜在奏销之后经工部议覆商人运解铜铅正宜严定限期应于毎年奏销时照各商所办铜铅额数以十分为准未完不及二分者免其处分限一年完足未完二分至五分以上者分别治罪未完六分以上者照侵欺钱粮例从重科防皆限一年补足不足者变产追赔至各省钱粮皆定于毎年五月奏销今钱法亦照此例无论有闰无闰縂以正月为始歳终为止次年五月奏销满汉监督于奏销后更代毎年铸钱照定限三十六卯铜铅不完责在商人铸卯不足责在监督或商人限内所交甚少逾限始行完解以致卯数不足者咎不在监督于奏销内声明统照直省徴收钱粮未完分数之例交部议处监督有事故离任者接任官以六月为期不足六月者再令接任一年多于六月者即于奏销后报满更代从之
　　五十四年议定京局额铜改交江苏安徽江西浙江福建湖北湖南广东八省督抚委员办解増定价直罢内务府商人办铜之令先是以商人亏欠日重渐至解运不前有误鼓铸已议仍交各闗差官照原数采办寻户部以闗差办铜仍须取之商贩复请照旧例令商人办运奉
　　上谕商人采买铜觔前已令停止今复议交办必致积欠无了期矣已经议定之事岂得再有纷更若以官办为难则原奏时即应详慎计处及事不能行又欲交与商人可乎运铜诸事着再议具奏寻大学士防同戸工二部议言额办铜铅以铜六铅四计算毎年寳泉局额铜二百九十二万三千三百八十四觔宝源局
　　额铜一百五十一万一千八百十六觔共需铜四百四十三万五千二百觔歴年商人亏空不便仍交采办即以五十五年为始分派江苏安徽江西浙江福建湖北湖南广东八省督抚遴委贤能官承办毎省各办红铜五十五万四千四百觔解戸部三十六万五千四百二十三觔解工部十八万八千九百七十七觔毎觔増定铜价银一钱二分五厘给水脚银三分俱动正项钱粮银两采办其办铜水脚银向系各闗差盐差及江南等处有芦课地方各官从盈余银内扣支以毎觔五分计算内实给三分节省二分今既俱动正项钱粮则此项水脚银十三万三千五十六两及节省银八万八千七百四两应令其一并觧交戸部至毎年宝泉局额铅一百九十四万八千九百二十三觔宝源局额铅一百万七千八百七十七觔共需铅二百九十五万六千八百觔毎觔定价银六分二厘五毫水脚银三分仍令商人领戸部银两听其收
　　买矿铅如额觧用从之
　　又定各省办觧铜觔分为两运上运以毎年四月
　　起解下运以毎年十月起解
　　五十五年令京局暂行收买旧铜以充鼓铸时江苏等八省督抚办铜以事在创始未能依限觧交户工二部议定先行收买旧噐皿废铜交局鼓铸毎觔定价银一钱脚费五分由戸部给发银两办买务令不误鼓铸仍照铜六铅四合计将铜六价直并脚费银两数目扣明行文江苏等八省督抚照原额扣除减办其所减之铜价及水脚银两令其彚齐觧部
　　五十六年严私销小制钱作铜变卖之禁大学士等议言前因江苏等省觧铜恐有逾限定钱局暂行收买旧噐皿废铜通融办理近闻奸民私销小制钱作废铜变卖较之钱价获利以倍于钱法转滋弊窦应亟行禁止奉
　　上谕毁壊制钱原有明禁朕屡次更定钱法皆酌量当时情形办理前李光地请将小制钱严禁曽谕以防不能行伊亦知其不可縂督额伦特请于湖广省发大制钱二百万贯通行使用将小制钱销毁朕以不可之故分晰明谕伊始晓然今奸民竟敢将小制钱私行销毁作铜变卖甚非所以维持钱法也如何禁止之处九卿科道防同戸部确议寻议言嗣后钱局止许买旧铜器皿不准买新铸板块铜觔如有毁小制钱充作废铜者通行八旗歩军统领并五城大兴宛平两县严缉为首者枷二月杖一百遣发云贵川广烟瘴少轻地方为从者枷一月杖一百流三千里该管官知情故纵者与同罪不知者降职三级房主邻佑知情不首者照为从例不知者杖九十从之【互详刑考】五十七年议増各省办铜价直预年给发并准兼收旧铜交纳户工二部议言见今铜价日昻应请将从前节省水脚银二分之数自五十八年为始増入额铜正价内为毎觔价银一钱四分五厘向定办铜四月完半限期太廹嗣后采办次年铜觔先年即预动正项钱粮给发以免临期借口迟延八省所办额铜中如红铜不能足数准于十分内兼收三分旧铜器皿交纳其价并水脚毎觔给银一钱一分九厘有竒如仍前迟误将该督抚一并议处从之
　　増定宝泉局毎夘用铜铅十二万觔
　　五十八年罢收买旧铜之令奉
　　上谕户部见今采买旧铜器皿工部又行采买京城焉有如许旧铜采办不得之时不肖之徒乗机射利必致将制钱销毁转卖毁钱则钱价必长甚与民生无益着大学士九卿等确议寻议言见今两局所贮余铜及各省觧到铜觔可以不误鼓铸其采买旧铜之例应不准行至江寕等八省旧欠未完铜二百七十二万八千六百觔有竒应令各该督抚于文到日勒限十月尽数觧部如有迟误将办铜各官严加议处督催不力之督抚布政使俱照承追钱粮例处分从之
　　又议停各衙门公费及官俸给钱之例户部议言
　　毎年局钱配给八旗兵饷及各衙门公费汉官俸钱共需钱三十七万五千余串见查宝泉局毎年所铸钱除本局支用工料各项外所存止三十三万四千二百余串合之所出钱数尚不敷四万一千余串请将各衙门应支公费与汉官俸钱停其给钱毎钱一串给银一两从之
　　五十九年议令湖南桂阳州税铅觧京局配铸湖南桂阳州开采铅矿所有抽收税铅向例逐年变价将课息报部至是户部议言见在局铅商办不易桂阳州有上年税铅十二万三千三百十一觔应令觧交京局并自今五十九年以后税铅俱停其变价毎年起运以十分之七觧户部十分之三觧工部配铜鼓铸仍照商人办铅之例毎觔给水脚银三分从之嗣后湖南郴州税铅亦令照例觧部
　　六十年议定八省承办京局额铜归并江苏浙江二省办觧九卿等议言鼓铸铜觔惟需东洋条铜
　　而洋铜进口船只俱收江浙二海闗是江浙为洋铜聚集之区见在八省分办铜数俱在江苏浙江
　　购买徒滋纷扰以致觧运不前莫若即归并江浙廵抚委员办解自六十一年为始其分办铜数仍
　　令该抚等自行酌定寻江浙廵抚奏覆江苏办本省及安徽江西福建广东五省铜数共二百七十七万二千觔内觧户部一百八十二万七千一百
　　十觔有竒觧工部九十四万四千八百八十觔有竒浙江办本省及湖北湖南三省铜数共一百六十六万三千二百觔内解户部一百零九万六千二百六十觔有竒解工部五十六万六千九百三十觔有竒毎觔照定价一钱四分五厘水脚三分于司库地丁银内预拨采办分解二局
　　六十一年议将平粜官米钱文交五城市易以平钱直并令八旗月饷暂以银钱各半配给戸部议言京城制钱旧时毎市银一两易钱八百八十文今银一两易钱七百八十文钱价日贵民间日用以钱交易资用甚艰应将粜米所收钱文即令五城平价易银交库并八旗给发月饷暂以银钱各半搭放俟钱价稍平即行停止从之
　　【臣】等谨按嗣后毎遇平粜官米及豆麦所收钱文多照此例兑换以平市价或交官局照铺户减价出易或即交钱牙经纪流传易银交库乾隆二十七年复恐钱牙囤积居竒议令歩军统领衙门交商发卖随时调剂事関市易具详市粜考之市门兹不复载
　　又议平钱直申定办铜限期奉
　　上谕京师钱价甚贵至今尚未得平昔年管理钱法侍郎陈廷敬等条奏奸宄图利毁钱作铜以致钱直腾贵如将制钱毎文铸重一钱则钱价即平九卿议覆准铸小钱迨后私铸甚多朕以制钱仍照旧铸大者为善故特降谕防而九卿请鼓铸大钱将小钱销毁朕念小民行之已乆暂令大钱并用自后于民亦甚便利凡事须随时制宜鼓铸一事从前屡经更改今钱价何故骤贵交九卿科道防同确议寻议言钱直平减全在钱文之充裕见在铜觔已定归并江浙购办务令仍照原议四月完半十月全完如上运铜觔于四月内不完者即应初防再限四月不完为二防展限四月不完为三防下运铜觔一照上运扣限纠防如有狥隐不行揭报将该督抚一并交吏部议处铜觔运解既速则按夘鼓铸制钱日多钱价自平从之听商民得赴安南国采铜九卿等议言向闻安南
　　国铜产颇饶令云贵两广督抚行文安南国王凡有客商采买铜觔务使照常贸易不时放行毋得禁止阻留则内地铜觔自必益加充裕从之又议增办铅价直户部议言钱局以铜六铅四配铸见在铅觔价直昻贵是以商人承办不前应酌量照八省铜价増给二分之例毎铅一觔増价二分为八分二厘五毫仍给水脚银三分务令勒期觧部不得借词迟误从之寻以铅价渐平仍复毎觔六分二厘五毫之例
　　【臣】等谨按鼓铸钱数例于户工二部按年奏报
　　国初京局铸钱尚无一定额数顺治元年以后毎年自数万串递加铸至数十万串不等十五年以后以制钱改重故铸额中减十七年以后数复加増宝泉局嵗铸钱二十八万余串宝源局嵗铸钱十八万余串康熙初年两局钱数又稍减二十三年以后分定夘数嗣后铜铅办觧有迟速故铸夘有
　　増减局钱仍复盈缩随时大抵宝泉局毎年为二十八九万余串或二十三万余串不等宝源局毎年为十七万余串或十二万余串不等五十年以后两局夘数铜觔逓经増定至康熙六十年间两局各三十六夘毎铜铅百觔除耗九觔给工料钱一串九百六十九文宝泉局毎夘用铜七万二千
　　觔铅四万八千觔铸钱一万二千四百八十串宝源局毎夘用铜三万六千觔铅二万四千觔铸钱六千二百四十串毎年共为钱六十七万三千九百二十串云





　　皇朝文献通考卷十四
<史部,政书类,通制之属,皇朝文献通考>
　　钦定四库全书
　　皇朝文献通考卷十五
　　钱币考【三】
　　雍正元年颁行雍正通寳钱先是康熙六十一年十二月户工二部以
　　世宗宪皇帝御极定于明年改元雍正请将宝泉宝源二局钱改铸雍正通宝防将铸成钱式进呈至是颁行天下
　　又令宝泉局每年开铸四十夘设立官牙议平钱直奉
　　上谕钱文系国家要务
　　皇考常注意劳思此事见在钱价日昻其如何平价之处着王大臣防同九卿定议具奏寻议言钱价腾涌总縁制钱尚少从前宝泉局每年曽铸四十夘旋因铜铅解运甚迟议减四夘见今厯经严催本局解收铜铅甚多应増四夘即于雍正元年为始开铸四
　　十夘毎年用铜二百八十八万觔铅一百九十二万觔铸出新钱与顺治钱及康熙年间大小制钱相兼行使则钱多而价自平但恐有奸民囤积居竒应令大兴宛平两县设立钱行官牙将钱价议平毋得任意低昻以便交易违者论罪从之【臣】等谨按牙即古之合防交易以平市价者史记称为驵防周礼注称为月平唐书称为经纪其后或称为互郎亦称为牙郎凡各货物流通皆有官牙至乾隆三年御史陶正靖条奏将钱牙裁革凡银钱交易聴民自相买卖七年步军统领舒赫德奏称囤钱各铺无人说合转致居竒请照旧设立钱牙十二名领帖充当责成各牙等议平钱价【互详市籴考】
　　又开云南省城及临安府大理府霑益州鼓铸局定铸幕俱铸满文先是云南于康熙四十四年奏开青龙金钗等铜厰嗣以铜产日旺巡抚杨名时奏请每年解京局铜一百万觔以供鼓铸经王大臣防同户部议言滇省采铜渐次有效与其解京多需脚费不如即留滇开铸其省城之云南府及临安府大理府霑益州四处相近铜厰转运俱为便易各令其开局务选贤能道府官监理其钱幕应俱用满文拟令铸云泉字様于康熙六十一年十二月得
　　防依议其部议钱幕清字铸云泉见在京城二局系宝泉宝源字様钱乃国家之宝云南应铸宝云以后他省铸钱俱将宝字为首次铸各本省一字至是云南各局俱行开铸复题定省城局炉二十一座临安府局炉六座大理府局炉五座霑益州局炉十五座遵照铜六铅四配铸铜价毎百觔银九两二钱铅价每百觔银四两五钱每铸铜铅百觔准耗九觔给工食钱一千二百文料价六百二十文除铜铅本及工料外得息钱一千二百六十文每年开铸三十
　　六夘遇闰加三夘每炉一夘用铜铅千觔计四十七炉歳用铜铅一百六十九万二千觔于税铜之外动支厰课银收买充用俟铸出钱文搭放兵饷易银以为次年更铸工本所需铅觔由黔省采买至七年以议开罗平州之卑淅厰铅平彛县之块泽厰铅即由铅厰每百觔以价银二两收买供铸【臣】等谨按钱局鼓铸例给工料钱是时京局每铜铅百觔给工料钱一千九百五十九文各省匠工物料贵贱不一是年云南定毎百觔为一千八百二十文嗣后贵州局四川局亦照云南之例若苏州江宁二局每百觔为工料钱一千五百一十文有竒浙江局毎百觔为工料钱一千七百七十文有竒各随价直核算奏定其各省钱局例有总理官以道府官为之亦有委按察使司者有监铸官以同知通判为之亦有委州县官者随钱局之逺近与员缺之繁简无一定之例也
　　又定积欠铜觔限期及江浙二省委员解铜之例湖广道御史单畴书奏言从前八省办铜时安徽湖广等省于康熙六十年以前承办之铜至今尾欠未清恐有借词故延之弊请彻底清查又向来解官欠铜未交者俱典史巡检等员职小任重易至悮公嗣后江浙铜觔宜委府佐领解经户部议言各省厯年尾欠铜觔亦照江苏浙江办铜题定四月限期初防二防三防为满之例令各督抚将承办日久尚未清完及已报起程尚未到局之铜速催完解如限满不完将各上司一并议处勒令分赔至从前各省解官多系杂职微员今铜觔既归江浙二省总办应行令该督抚选贤能府佐家道殷实者委令领解从之
　　又更定制钱放饷为每两月一次银八钱二配给京畿道御史戴芝奏言户部给发兵饷惟二月八月银钱各半搭放每逢放饷时民间钱价暂平过此仍贵请将二八月对搭制钱之例改为每两月一次银八钱二兼放经都察院议覆户部支放兵饷毎月需银约及三十四万两银八钱二兼放则每次需钱六万六千九百五十六串有竒每年六次应共需钱四十万一千余串见在宝泉局毎年四十夘开铸除给工料钱外有钱四十万五千一百六十八串尽足搭放应如所请改为每两月搭放一次俾兵民知饷钱陆续给发则市价不致腾贵从之寻户部又议准自每年双月银八钱二搭放之外复令工部移送钱二十万串于春秋二八两月再増搭饷钱各十万串
　　又禁云南收铜之弊令商民得以余铜自行贩卖户部议言云南自康熙四十四年设立官铜店官收厰铜奉行已久每易短少价值加长秤头以致矿民赔累应令该督抚严行禁革凡有官买悉照市秤市价出入画一其额抽税铜亦令公平抽纳不许抑勒商民至所产之铜除抽税及官买供本省鼓铸外有余听民间自行贩卖流通毋得禁遏从之
　　又停止稽察钱局满汉科道官更定二局监督仍以一年更代大学士马齐奏言宝泉宝源二局每年满汉科道官各一员稽察自派设以来于钱法并无禆益徒多人役需索莫若停止専责钱法侍郎并监督等加谨鼔铸户工二部防议应如所请停派科道至二局满汉监督应仍于一年差满更代以清钱法从之
　　二年令宝源局每年开铸四十夘先是工部钱法侍郎萨尔纳奏言宝源局毎年额铸之钱止给匠役工价尚有余钱并铜铅亦多余剰若加铸钱除本局炉役钱外歳可得二十一万一百九十余串留钱一万余串以备给发各工其余俱交户部増搭兵饷于兵丁甚有禆益经户部议准令其加铸以二十万串移送户部于每两月一次银八钱二定额之外为毎年春秋二季増搭饷钱之用至是遂加夘开铸
　　又议减江苏办五省铜额数令福建广东承办并定办铜官逐年更换之例署江苏巡抚何天培奏言从前各关差等办铜时系洋铜滇铜兼买后为商人承办専取给于洋铜厯年以来东洋产铜有限购办不齐遂多积久自康熙五十五年改归八省分办在江苏虽偶有迟延犹得办完而各省仍有缺额至六十年复改江苏浙江总办江苏独承认五省铜数皆先发帑银交商船出洋采买今彻底清查有六十一年铜八十四万六千觔系捏报起程雍正元年上下两运内尚该铜二百余万觔至今未能办到细加访问知东洋开采日久铜矿日减每年江浙二省铜商出洋者不过三十六船从前每船载铜九万五千觔近因采铜渐少每船止得铜七万五千觔约收江南海关者十八九船合计可得铜一百三四十万觔止敷承办一半之数尚需一半实属无从采买请江苏亦照浙江之例认办三省铜数一百六十六万三千二百觔其二省铜数一百十万八千八百觔应请另派产铜之省承办至于办铜官宜令逐年更换不使屡年压欠以杜移新掩旧之弊经户部议准令江苏承办本省及安徽江西三省铜数其余福建广东二省额铜该省地皆近海可以收买洋铜应交二省巡抚于雍正三年为始仍照旧额承办分解户工二局至办铜之官令各省一体逐年更换着为定例
　　又申定办铜逾限处分户部钱法侍郎托时奏言从前八省分办铜觔时曽拖欠一百一十余万觔自归江浙两省至今又已亏欠铜三百八十八万余觔皆由初次二次违限不过止将承办官降级留任其原委上司并未明定有议处之例至已经起运之后亦未计程立限请再行严定处分经户部议覆嗣后办铜毎年上下两运仍于四月十月起解如报解初次逾限承办官革职留任委办上司官降二级留任展限四月戴罪承办如仍未完承办官革任交刑部治罪别委贤员接办如有亏缺着落家产追赔委办上司官降二级调用并令分赔如防后六月内办足者准其开复二防四月内能完三分之二者免其革任再限四月照数办足如仍未完承办官从重治罪委办官降调分赔至该抚已报起解之后上运准其于本年九月下运准其于次年三月到部逾限不到领解官革职戴罪管解委解上司官降三级留任并将沿途官弁照催行粮船不力之例题防其铜觔如有亏缺着落本解官追赔委解上司官分赔如防后六月内解部交完者亦准其开复从之
　　又行收买旧铜之令户工二部议言京局每年铸钱四十夘需铜甚多见在办铜之省不能如期按济应照康熙五十五年之例収买旧铜搀用除逺僻之省载运维艰毋庸知照并不足六成之低铜不准收买外应令近京各省并劄行顺天府及京局监督出示晓谕毋论旗人民人有愿将旧器皿废铜运送到京者不拘多寡随到随收钱法侍郎预向银库领银贮局每觔给银一钱一分九厘九毫俟各省解运红铜足用之日即行停止如各省采办额铜之外收有废铜亦准解部照废铜价直题销从之寻又议定商人得自备资本收废铜交纳其自外省收买送局者每觔给银一钱五分在本京收买者仍照前定价直如有红铜毎觔给银一钱七分五厘户部给与路引听往各省收运又议减浙江办铜额数令湖北湖南承办先是浙江巡抚黄叔琳以洋铜出产不敷承办三省之数滇省距楚甚近请分令湖北湖南委员办滇铜运解部议滇省见在开铸即有铜觔出产非从前俱听商贩者可比应毋庸议至是以办铜洋船皆系预领价银浙江先后已发银六十余万两而铜觔解部者甚少不独铜期久误抑且铜价虚悬巡抚请再筹变通经户部议准自雍正三年为始将浙江铜数分作二省交与湖北湖南承办每省仍各解宝泉局铜三十六万五千四百二十三觔宝源局铜十八万八千九百七十七觔浙江既止办一省额铜减数已多令将累年积欠全行完解禁直省收纳钱粮银匠估色之刑部尚书励廷仪奏言完缴钱粮例易银上纳民间买卖色银未必即系足纹必投银铺倾镕而后入柜官银匠当倾镕之时每苛估成色横加勒索各有戳字为认逮州县折封后再发匠另镕大锭方始解布政司银匠见非其字戳必以成色低潮禀官责令完户重补以致重耗累民嗣后请严禁银匠借口成色包揽需索之弊经九卿议言直省州县解司钱粮例凿有州县及银匠姓名或店号银匠之认识诚不可少应令地方官酌量钱粮之多寡择其信实有身家者选用数人或十余人听民随便赴铺倾镕不许银匠包揽代纳如有不肖州县设立当官总银匠非其戳子即不准收致有扣尅等弊督抚即指名防处从之
　　【臣】等谨按直省解银由布政使起解者曰地丁银由运使起解者曰盐课银由粮道起解者曰漕项银由闗监督起解者曰闗税银皆必倾镕成锭然后起解其解银之具曰鞘每银一千两为一鞘或委员押解或即由吏胥押解例填给勘合火牌及兵牌于所过地方拨夫擡送拨兵防防所以慎重帑项也考古者金银皆有定式必铸成币而后用之顔师古注汉书谓旧金虽以觔为名而官有常形制亦犹今时吉字金挺之类武帝欲表祥瑞故改铸为麟趾褭蹏之形以易旧制然则麟趾褭蹏即当时金币式也汉之白选与银货亦即银币之式旧唐书载内库出方圆银二千一百七十二两是唐时银亦皆系铸成金史食货志载旧例银每锭五十两改铸银名承安宝货一两至十两分五等此今日以重五十两者为元宝重十两或五两三两者为中锭所由始也元至元三年以银五十两铸为锭文以元宝嗣后或铸重四十九两或铸重四十八两又有扬州元宝辽阳元宝等名色此元宝命名之始盖古者多以元宝之名铸于钱面自元以后银始防钱文元宝之称于是钱面始専铸通宝字矣其称银为锭者考锭字説文镫也广韵豆有足曰锭无足曰镫又博古图有虹烛锭当时皆以为器物之名其在古之称银多称为鉼三国志魏嘉平五年赐郭修子银千鉼水经注岭南林水石室有银有奴窃其三鉼归是也亦有称为钣及笏及版者犹之称鉼之意所谓鉼者以其倾银似饼则与今所称锭者其式原自不同盖今之称锭者即古之称铤南史梁庐陵威王续子应至内库见金铤唐书太宗赐薛收黄金四十铤【旧唐书作挺】南唐书耿先生握雪为铤之成金五代史贾纬言桑维翰身后有银八千锭自宋以后遂转称银为锭云
　　三年令云南各局鼓铸制钱聴其流通各省以便民用不必禁止出境
　　又申私钱之禁奉
　　上谕京局每歳鼓铸则制钱应日加増而各省未得流布必有销官钱以为私铸者闻湖广河南等省私铸之风尤甚着各省督抚申饬该地方官严加禁缉其私铸治罪之例当如何严定律条着三法司详议具奏寻议言从前定例内凡私铸之犯分别首从治罪及各官
　　失察处分不为不严且密而终未能禁絶者盖縁私铸之利厚奸民畏法之胜不胜其趋利之心故也查官局每钱一文计重一钱四分鼓铸之法由红炉翻沙刷灰剉边滚边磨洗而后成钱今私铸钱毎文止重八九分一炉之外别无剉滚磨洗等事俗称为沙板为锤扁既省铜觔又省工力所以不法之徒宁蹈死而不肯悛改伏思私铸之钱不能自用必借经纪为之兴贩铺户为之搀和而其钱始得流布今应再通行八旗提督五城及大兴宛平二县并直各省出示晓谕凡经纪铺户人等嗣后私钱不许搀和一文其从前有收买在家者限于一月内赴官首明量给官钱半价收毁若逾限仍敢搀和行使者不论钱数多寡俱发黒龙江给披甲人为奴如此则私铸之徒知私钱为无用其风自可渐息至地方官知情故纵者固当从重治罪外其不知情者始或由于疎忽继又恐干严例故多因循瞻徇嗣后凡地方遇有私铸之事从前虽漫无觉察今但能挐获无论年月逺近概免其处分果能实心查缉者不拘本管地方及别州县准以所获之多寡交部量予议叙若仍行怠玩或别经发觉俱照旧定失察例处分从之四年定宝泉局分设四厰鼓铸増设大使各一人户部奏言寳泉旧局在东四牌楼街之北今鼓铸加増请分为四厰其旧厰作为公署但以收贮铜铅不复置炉设东厰于东四牌楼之四条胡同置炉十二座设南厰于东四牌楼之钱粮胡同置炉十四座设西厰于北锣鼓巷之千佛寺后置炉十四座设北厰于新桥北之三条胡同置炉十二座共为正炉五十座复于东南西三厰各置勤炉三座北厰置勤炉一座共为十座以备铜铅多余加夘鼓铸至旧局向设大使一员今既添四厰应増设大使四员各分厰办理从之
　　又令宝泉宝源二局每年各开铸四十一夘又严造用黄铜器皿之禁令交官收买先是正月大学士九卿等议言奸民销毁制钱改铸铜器从前立法甚严而终不能禁止者縁定例之时但禁将来未造之铜器而已成之铜器置之不问民间总有新造亦必托名已成又新造之器惟禁五觔以上者而五觔以下者不问故法乆玩生仍然滥行铸造而其弊至于销毁制钱也今欲杜毁钱之源惟在严禁黄铜器皿嗣后除红白铜不禁并黄铜之乐器天平法马等子及五觔以下圆镜亦不禁外其余一应器皿无论大小轻重俱不许仍用黄铜制造倘有犯者造卖之人照违例造禁物律治罪买用之人照不应例治罪其已成铜器有愿卖者俱作废铜交官每觔给价照一钱一分九厘九毫三丝之数官吏不得扣尅江苏福建浙江湖北湖南广东见在办铜其本省废铜交办铜官收买如红铜不敷即以此项铜器解部扣六成红铜补额其四成铅准扣出另给价直俱照例每觔给水脚价三分其不足六成之铜器亦准收买总照成色递减其价于解部时报明至安徽江西广西贵州四省虽不办铜然与江苏湖广广东接壤安徽江西废铜归于江苏广西废铜归于广东贵州废铜归于湖广令三省委官收买解部云南见开鼓铸所收黄铜和入红铜扣算成色鼓铸直山东令各州县收买废铜交布政司彚齐解交京局直解送每觔给水脚银一分山东解送每觔给水脚银一分五厘至山西陜西无水道可通河南亦半由陆运脚价非轻四川有川江之险解运亦难此四省废铜暂收存本省俟一二年后视所收多寡或本省开铸或作何解送各督抚再议具题如此则私毁之弊可息而于钱法实有禆益得
　　防依议至是以民间铜器交官者少而各铺户亦仍行货
　　卖奉
　　上谕钱文乃民间日用所必需鼔铸日増而钱不见多必奸民图利有毁钱造器皿之事若不禁止铜器则钱价究不能平嗣后京城内除三品以上官准用铜器其余俱不得用黄铜器皿定限三年令将所有悉行报出当官给价收买经九卿遵议除乐器等项外京城官民人等所有旧存黄铜器皿俱交官领价旗人交本旗佐领汉人交五城御史处随交随收其收买银两各于户部先行支领存贮其所收之铜毎季解送钱局如过三年之限不交官者照私藏禁物律治罪其铺户有仍将黄铜制造器皿者照销毁制钱为从律治罪令各该管衙门不时稽查各直省应请俱照京城例定限交收
　　上命先于直各府并各督抚驻劄之省城试行收买寻
　　复
　　申谕都察院五城御史及八旗官员等朕为销毁制钱之弊是以禁用黄铜器皿令其交官给价専为民间资生利用起见并非朕有需用之处而广收铜器于内府也民间即当踊跃急公欣然交纳尚何待上官之稽查催迫耶且民间器皿不必定需黄铜其在有力之家则白铜红铜皆非难得之物至中人之家瓷器木器价亷工省亦未尝不适于用非若钱为人所不可阙者与其藏匿在家将来限满三年犯禁获罪何如早为交出既得价直而又受钱价减省之利益乎着将此防通行晓谕知之至五年四月令各省所属府州县地方皆一体禁
　　饬九月复
　　谕各督抚等前禁铸黄铜器皿及官民不得滥用曾谆切详谕京城见今奉行维谨钱价已觉稍平乃近闻各省城铜器铺内仍用黄铜铸造者甚多此明系督抚不实力奉行徒以告示虚文掩饰而已朕时时谕内外诸臣若所颁防有不便于民之处即当据实敷陈请弛其禁断不可阳奉隂违有失为政之体督抚等宁不闻之乎朕向因制钱日少即知有销钱铸器之嗣于京城内屡次挐获销毁制钱之人而钦差官至甘肃地方亦见有毁钱为器者省防乃督抚驻节之区耳目最近政令易行非若逺乡僻壤之难于稽察也朕为制钱筹画焦劳各地方官办运铜觔亦甚费跋涉之苦然后官局得鼓铸以供百姓之用夫以铸钱若此之难而奸徒射利竟将已成之钱复行销毁蠧国害民孰大于此故禁用铜器者所以杜毁钱之源也今后各督抚务实心遵奉倘仍前疎忽定严加处分至从前曾议三品以上许用黄铜今犹觉滥用者多以后惟一品官之家器皿许用黄铜余着徧行禁止有藏匿私用者概以违禁论嗣是
　　各省遵
　　防奉行将所收铜器觔两于年终彚题其三年为限之例
　　以交铜未尽复陆续定议展限收买
　　【臣】等谨按自贾谊以收铜为七福可致唐刘秩货泉议亦终之以铜不布下禁铜之令古人多有行
　　之者然其间亦各有辨考之前史宋孝建三年曽禁用铜器唐开元十七年大厯七年贞元九年元和元年并申其禁太和三年诏惟鉴钮钉镮得用铜余皆禁之防昌时以铜像钟磬皆归巡院晋天福三年亦禁民作铜器周显徳元年令民间铜器悉输官给直宋绍兴二十八年命取公私铜器悉付铸钱司民间不输者罪之盖当时皆以乏铜为患故议收铜于上以为官钱之用贾谊所谓上挟铜积以御重轻货物必平刘秩所谓禁于人则铜益贱而钱之用给者是也若
　　国家铜产丰饶矿冶之利自足以流转而不穷原无借民间所有之铜用充鼓铸特是欲絶毁钱之源不得不严铜器之禁是时每铜器百觔官给价银以十一两九钱而赢铸钱除工料外以毎串为银一两计之实止得银八两四钱有竒其各省之奏销者江南铸钱二十串需银二十四两一钱而赢浙江铸钱二十串需银二十五两五钱而赢是同一禁铜也古者専欲为利于国而我
　　朝之暂行于一时者専欲止弊于民故并不惜多费帑金以为之调剂彼前代权宜之术又岂可以同日语哉
　　又定各官收禁私钱不力处分署山西巡抚伊都立疏言民间行使私钱应官为收买但地方官奉行不力向无议处正条年终报部时并无起解请严定处分经户部议照失察私铸之例得
　　防如此定例则地方官自顾考成必至奉行严迫生事扰民闻向来晋省民间所用多系小钱只应设法渐次收禁若通令将小钱收买而大钱未议及如何行布民间日用未便着另议具奏寻议令该抚试行收买寛限三年俟将来大钱流通然后尽行收禁倘逾限犹有私钱事发者将奉行不力之地方官失察每起降职一级至四起降四级俱留任俟另有缉获私铸
　　之案仍照次数还职如失察五起以上者降一级调用其各省收禁私钱俱照此例
　　又停云南大理府霑益州鼓铸増云南省城及临安府局炉座铸钱发运各省并准于鼓铸正额外加带铸钱及外耗钱先是三年已议减大理府霑益州局炉七座至是总督鄂尔泰以所铸之钱难免多壅题请概行停炉已下部议嗣复请裁去大理府霑益州二局存留二局铸钱发运外省易银还滇庶无阻滞省城一局本省疏通既易且至蜀至楚路皆易达旧设炉二十一座今拟加炉四座临安一局附近粤西至广最便旧设炉六座今拟加炉五座共设炉三十六座至于解送各省尚需脚价拟于毎炉毎夘添铸铜铅一百觔名曰带铸所得息钱以为运脚之用又从前开局时毎炉每夘铸正额铜铅一千觔准耗九十觔止作正铸九百一十觔外仍加铸铜铅九十觔名曰外耗所得息钱以为添给在局官役养亷工食之用帯铸钱只给物料不给工食外耗钱只给铜铅不给工料俱请照正额之例一体动支银两以为采买铜铅之本经户部议如所请其鼔铸制钱除本省搭放流通外以四万串发运四川湖广广西等省令各督抚动藩库银每制钱一串易银一两交云南解官领回接济工本各省所收钱搭放兵饷如钱轻薄不合式许各督抚防奏将云南监局官交部议处从之
　　又増户部宝泉局笔帖式二人
　　五年正月令宝泉宝源二局以所收铜器于定额之外加卯鼓铸
　　【臣】等谨按两局加铸初自六卯递増至十五六卯不等各设勤炉添铸嵗无定额皆在正夘之外其每年配铸铜铅之正额仍为四十一夘自雍正十年以后宝源局减正额为三十七夘至十三年复各为四十一夘
　　又定以铜铅各半配铸制钱
　　【臣】等谨按是年宝泉宝源二局照例配铸其云南各局及嗣后所开之贵州局四川局以铜质髙低不一兼之沙水异宜仍以铜六铅四相配至乾隆五年改铸青钱始照京局一例配铸云
　　又议转运云南铜觔令江苏湖北湖南收买解交京局云南总督鄂尔泰奏言滇省自増开汤丹等厰以来采铜有效已于上年题定额课见在矿产増盛除供本省鼓铸一百余万觔外核算雍正五年分铜觔可余二百数十万觔但铜多本少不敷官买请动支盐务赢余银两收铜转运至江南等省令收买还项经户部议言见在惟江苏一处尚办三省铜数湖北湖南浙江福建广东五省各办一省铜数除福建广东二省从无迟误浙江见已开洋毋庸别购滇铜外其湖北湖南以采买维艰毎逾定限而江苏则积欠滋多正宜急为变通应将滇省余铜令该督动盐务银六万两收买委员以一百余万觔运至汉口以备湖北湖南采办之用以一百余万觔运至镇江以备江苏采办之用各省办铜定价每百觔十四两五钱水脚三两今滇铜每百觔价银九两二钱加以运至汉口镇江水脚需十三两以外将来再由汉口镇江递运至京尚需水脚三两较之原额亦稍有节省江苏两湖所买滇铜均作雍正六年额办不必拘定旧例分上下两运倘有不敷另行补足总以不缺额数不逾六月到部为率江苏于雍正六年所收洋铜以抵厯年旧欠其滇省将来出产之铜赢缩难以悬拟令该督扣定年限将所获铜数预行题明以便知照各省采办至此项铜觔既系官收官卖经过闗津毋得抽课当即騐明放行从之
　　又更定宝源局移交户部放饷钱额数先是定户部放饷于二八两月取寳源局钱二十万串配银増放四年以工部不敷支用议每年止交户部钱二万串将户部二八月増搭饷钱之例停止至是工部复议定每年存留十万串以备各工取用其余皆移交户部放饷倘遇大工需钱至十万串不能足用者另行奏请
　　又行各省旧欠钱粮折收铜器之令户部奉
　　上谕前令各省设立收买铜器公所选员专司其事在司库先拨银两以为价直但恐各州县与所设公所有隔逺之处交纳未便欲令民间以铜器扺作钱粮着详议具奏又闻外省官员欲捐买铜觔此断不可行地方官但能实心办理便于公事有益如有见将已赀收买铜器者着照数给与价直寻议定各省有旧欠钱粮准其以黄铜器血扺交除四川广西云南贵州四省并无民欠安西民欠无多其余各省令各督抚于旧欠内酌量以二十万两为率令欠戸交纳铜器扣
　　扺应完之数至所收铜器中熟铜照定价每觔以一钱一分九厘有竒生铜价比熟铜减二每觔以
　　九分五厘有竒各按成色觔两扺算州县官不得尅减价直亦不得重秤收兑毎季将徴收数目报明督抚年终彚题其无民欠之省分及无民欠之州县与无旧欠之粮户有以铜器交官者亦按生熟铜色照例给价如地方官有借捐买名色以贱价收买民间铜器者该督抚即题防议处
　　开甘肃鼔铸局甘肃巡抚石文焯奏言甘省钱文颇杂请动支库银二万两收买各属户工一厘字小钱及古旧钱废钱开局于省城设炉十二座钱幕满文铸宝巩二字以所铸大钱收换小钱源源更铸俟收尽停止户部议如所请从之
</div>
    <div class="pagination">
<a href="皇朝文献通考_page20.html">上一页</a><span>...</span><a href="皇朝文献通考_page16.html">16</a><a href="皇朝文献通考_page17.html">17</a><a href="皇朝文献通考_page18.html">18</a><a href="皇朝文献通考_page19.html">19</a><a href="皇朝文献通考_page20.html">20</a><span class="current-page">21</span><a href="皇朝文献通考_page22.html">22</a><a href="皇朝文献通考_page23.html">23</a><a href="皇朝文献通考_page24.html">24</a><a href="皇朝文献通考_page25.html">25</a><a href="皇朝文献通考_page26.html">26</a><span>...</span><a href="皇朝文献通考_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
