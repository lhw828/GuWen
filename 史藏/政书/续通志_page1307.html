<!DOCTYPE html>
<html>
<head>
    <meta charset="UTF-8">
    <title>续通志 - 第 1307 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1307 页/共 1359 页</h1>
    <div class="content">　　△李克睿 

　　克睿彝兴子彝兴卒自权知州事授检校太保定难军节度使开宝九年率兵破北汉吴堡砦俘砦主侯遇以献累加检校太尉太平兴国 
三年卒赠侍中

　　△李继筠 

　　继筠克睿子初为衙内都指挥使检校工部尚书克睿卒自权知州事授检校司徒定难军节度观察留后太宗征北汉继筠遣银州刺史 
李光远绥州刺史李光宪率蕃汉兵渡河略太原境以张学势太平兴国五年卒

　　△李继捧 

　　继捧继筠弟太平兴国七年率族入朝自其先世未尝亲觐继捧至太宗嘉之赐赉甚厚继捧陈其诸父昆弟多相怨愿留京师乃遣使夏 
州护继捧缌麻以上亲赴阙授继捧彰德军节度使并官其昆弟夏州蕃落指挥使克信等十二人有差初继捧之入也其弟继迁出奔乃是数 
为边患有言继迁悉知朝廷事盖继捧泄之乃出为崇信军节度使端拱初改镇感德军屡发兵讨继迁不克用宰相赵普计欲委继捧边事令 
图之因召赴阙赐姓赵氏更名保忠授夏州刺史充定难军节度使至镇数月上言继迁悔过归款乃授继迁官然实无降心也寻加保忠同平 
章事淳化初与继迁战于安庆泽继迁中流矢遁去保忠乞师御继迁朝廷遣商州团练使翟守素率兵援之五年继迁攻灵州诏遣侍卫马军 
都指挥使李继隆来讨保忠先挈其母与妻子避野外乃上言与继迁解怨献马五十匹乞罢兵太常立遣中使督继隆进军及兵压境保忠反 
为继迁所图欲并其众缚牙校赵光祚袭其营帐保忠方寝闻难作单骑走还城为大校赵光嗣闭别室旦开门迎继隆乃执保忠送阙下太宗 
诘责数四释之责授右千牛卫上将军封宥罪侯赐第京师咸平中迁金吾卫上将军判岳州寻移复州景德元年卒赠威塞军节度使

　　△李继迁 

　　继迁继捧族弟开宝七年授定难军管内都知蕃落使继捧归宋继迁时年二十留居银州及使至召缌麻亲赴阙乃诈言乳母死出葬遂 
与其党数十人奔入地斤泽太平兴国八年宋知夏州尹宪与都巡检曹光实侦知夜袭破之继迁与其弟遁免获其母与妻继迁复连娶豪族 
渐以强大而西人以李氏世着恩德多归之继迁因语其豪右曰李氏世有西土今一旦绝之尔等不忘李氏能从我兴复乎众曰诺雍熙二年 
遂与弟继冲等起夏州诱杀曹光实于葭芦川遂袭银州据之复破会州叛附于辽三年辽以继迁为定难军节度使都督夏州诸军事复姓李 
以义成公主嫁之寻册为夏国王 【按辽圣宗本纪于统和四年十二月书以王子帐耶律襄之女封义成公主下嫁继迁辽统和四年乃宋 
雍熙三年与宋史正合而纪于七年三月又书以义成公主下嫁继迁或系许婚在四年下嫁则在七年也】 知夏州安守中以三万众与继迁 
战于王亭镇败绩端拱元年继捧节制夏台言继迁悔过归款即授洛苑使银州刺史淳化初复与继捧战于安庆泽不利转攻夏州继捧乞师 
及翟守素援兵至继迁乃归款授银州观察使赐名保吉子德明授管内蕃落使行军司马淳化四年转运副使郑文宝议禁盐池用困继迁数 
月边人四十二族万余骑寇环州屠小康堡太宗乃弛其禁因抚慰之五年继迁徙绥州民于平夏部将高文岯等因众不乐反攻败之继迁复 
围堡砦焚掠居民遂攻灵州诏遣李继隆等进讨继迁乃献马以谢至道初又遣左都押衙张浦献橐駞及良马太宗遣合门副使冯讷等拜继 
迁鄜州节度使不受继迁以千骑攻清远军守臣张延击退之二年命洛苑使白守荣等护送刍粟四十万于灵州继迁邀击于浦洛河尽获之 
太宗命李继隆为环庆等州都部署会四方馆使曹璨自河西至言继迁众万余围灵武城中上表告急为继迁所得遂顿兵不去太宗命继隆 
丁罕范廷召王超张守恩等五路进讨直抵平夏继隆以环州路迂乃自青冈峡遶灵武径趋平夏与丁罕合行十余日无所见引还张守恩遇 
之不战而遁王超范廷召接战于乌白池不利继迁复令军主史不■〈白匕〉驻屯橐駞口以阻宋人归路 【按宋太宗本纪作延州行营 
言破李继迁于乌白池获未幕军主吃啰指挥使等二十七人继迁遁与本传所载异又太宗命继隆等五路进讨系至道二年事本传作三年 
亦误】 三年辽封继迁为西平王咸平初继迁复表归顺真宗乃授夏州刺史定难军节度使继迁遣弟继瑗来谢授继瑗亳州防御使继迁子 
德明定难军节度行军司马未几复钞边宋麟府副都署曹璨率兵邀继迁辎重于柳拨川杀获甚众继迁攻破定州怀远县及保静永州清远 
军监军段义叛城遂陷五年继迁大集蕃部攻陷灵州以为西平府遂都灵州朝廷诏遣张崇贵王涉议和割河西银夏等五州与之继迁复以 
二万骑围麟州诏金明巡检李继周击之围未解麟州部署请济师真宗阅地图曰麟州依险三面孤绝戮力可守但城中乏水可忧耳乃遣兵 
走援继迁果据水砦薄城己五日知州卫居宝出奇兵突战继迁乃引去遂攻西蕃取西凉府都首领巴喇济伪降继迁受之不疑巴喇济遽集 
六谷蕃部及哲伯族合击之继迁大败中流矢景德元年卒德明立追上尊号曰应运法天神智仁圣至道广德光孝皇帝庙号武宗元昊追谥 
曰神武庙号太祖

　　△李德明 

　　德明 【辽史作德昭】 继迁子小字额贡母曰顺成懿孝皇后雅哩克氏既袭位朝廷因降诏抚之德明屡表归顺复奉誓表请藏盟府 
真宗授为定难军节度使封西平王给奉如内地因责子弟入质德明谓非先世故事不遣乃献马及橐駞以谢嗣是屡遣使贡献中大祥符初 
境内旱诏榷场勿禁西人市粮以振其乏及东封又遣使入贡加兼中书令辽亦遣使册为大夏国王三年境内饥上表求粟百万宰相王旦请 
敕有司具粟百万于京师诏其来取德明得诏曰朝廷有人遂止九年因表边臣违约招纳逃亡朝廷诏鄜延冱原环庆麟府等路约束边部毌 
相攻劫五年德明追尊继迁为皇帝天禧四年辽圣宗亲将兵五十万以狩为言来攻凉甸德明逆战败之五年辽复遣使册为尚书令大夏国 
王德明攻麟州柔远砦宋巡检杨承吉与战不利命曹玮为环庆秦州缘边巡检安抚使御备之德明城怀远镇为兴州以居仁宗即位加尚书 
令天圣六年德明遣子元昊攻甘州拔之八年瓜州王以千骑降于夏九年十月德明卒追谥曰光圣皇帝庙号太宗

　　△李元昊 

　　曩霄本名元昊德明子小字乌哩克母曰惠慈敦爱皇后卫慕氏性雄毅多大略通蕃汉文字辽以兴平公主嫁之以为驸马都尉弱冠独 
引兵袭破回鹘伊埒格可汗王夺甘州遂立为皇太子数谏其父母臣宋父辄戒之曰吾人用兵疲矣吾族三十年衣锦绮此宋恩也不可负元 
昊曰英雄之生当王霸耳何锦绮为德明卒宋授为定难军节度使封西平王辽亦遣使册为夏国王既袭封明号令以兵法勒诸部始衣白窄 
衫毡冠红里冠顶后垂红结绶自号威明乌珠凡六日九日则见官属仿中国置文武班立蕃汉学自中书令宰相枢密使以下皆分命藩汉人 
为之以衣冠采色别士庶贵贱每举兵必率部长与猎有获则下马环坐饮割鲜而食各问所见择取其长初宋改元明道元昊避父讳称显道 
于国中景佑元年攻环庆路杀掠居人是岁元昊改元开运或言石晋败亡之号乃改元广运 【按前史僭伪诸国传中俱依年次书某年改 
元宋史夏国传自元昊称帝后于每传末并书改某某若干年传中则或书或不书与史例未符今据锺渊暎建元考合之宋辽金三史所载年 
月事实依其年次悉为补正而识其缘起于此】 母卫慕氏族人善喜谋杀元昊事觉元昊酖其母杀之沈善喜之族于河 【按元昊酖母事 
宋辽二史俱失载今据续通鉴增辑】 庆州柔远砦蕃部巡检威通攻破后桥诸堡元昊称兵执仇缘边都巡检杨遵柔远砦监择卢训与战败 
绩环庆路都监齐宗矩等援之次节义峰伏发执宗矩既而放还元昊寻遣令公苏木诺尔将兵攻罝勒斯赉败死略尽苏木诺尔被执元昊自 
率众攻猫牛城大纵杀戮又攻青唐安二宗哥带星岭诸城罝勒斯赉部将安子罗以兵绝归路元昊昼夜角战三百余日子罗败遂取瓜沙肃 
三州元昊既还欲南侵恐罝勒斯赉制其后复举兵攻兰州诸羌侵至马衔山筑城凡川元昊既悉有夏银绥宥静灵盐会胜甘凉瓜沙肃而洪 
定威龙皆即堡镇号州仍居兴州阻河依贺兰山为固始大建官以威明守全张陟张绛杨廓徐敏宗张文显辈主谋议以锺鼎臣典文书以青 
布克青桑图鄂特戬儒克丹多丹马多木达玛勒窦惟吉主兵马雅哩克仁荣主蕃学置十二监军司委豪右分统其众以备边及镇守总五十 
余万又选豪族善弓马五千人迭直号六班直铁骑三千分十部发兵以银牌召部长面受约束设十六司于兴州以总庶务元昊自制蕃书命 
雅哩克仁荣演绎之教国人纪事用蕃书而译孝经尔雅四言杂字为蕃语复改元大庆宋宝元元年 【按宋史本传作宝庆元年考宝庆乃 
理宗年号仁宗景佑五年改天宝元本纪于宝元元年十二月书赵元昊反二年正月书元昊表请称帝改元与此相合则宝庆显系宝元之讹 
今改正】 表遣使诣五台山供佛以窥河东道路与诸豪歃血约先攻鄜延欲自靖德塞门砦赤城路三道并入遂筑坛受册即皇帝位改元天 
授礼法延祚国号大夏明年遣使表闻巿廷诏削元昊官爵绝互市元昊又遣贺永年赍嫚书纳旌节及所授敕告置神明匣留古纳克族而去 
宋环庆路钤辖高继隆知庆州张崇俊攻后桥而柔远砦主武英入自北门拔之未几元昊攻金明砦执都监李士彬父子破安远塞门永平诸 
砦围延州设伏三川口执刘平石元孙傅偃刘发石逊等又攻镇戎军败刘继宗李纬兵五千宋环庆部署任福入白豹城破四十一族焚积聚 
而还元昊寻攻渭州逼怀远城韩琦行边至高平尽发镇戎兵及募勇士得万人命行营总管任福等并击之 【按宋史韩琦传元昊寇镇戎 
诏鄜延泾原同日出师据此则琦止发镇戎兵未尝及鄜延诸路也考名臣琬琰集亦云琦欲发鄜延泾原之师廷议持之事遂中止可订琦传 
同日出师之误】 元昊自将精兵十万战于好水川宋师大败将校士卒死者万三百人元昊转攻河东及麟府不能下乃引兵攻丰州城孤无 
援遂据之又破宁远砦屯要害绝麟府饷道为宋管句麟府军马事张亢破于柏子又破于兔毛川元昊虽数胜然死亡创痍者相半人困于点 
集财力不给国中多怨之乃引兵归时宋庆厯元年也塞门砦主高延德因乞和宋知延州范仲淹为书陈祸福喻之元昊使其亲信雅吐克旺 
荣复书语犹嫚二年复大举攻定州宋师大败葛怀敏死之 【据仁宗本纪怀敏之死及元昊焚掠渭州在庆厯二年九月宋史本传误作三 
年今据本纪改正】 乘胜直抵渭州大焚掠而去朝廷诏知延州庞籍招纳元昊遣使以其臣荣旺其弟旺凌威明固鄂特裕正三人书议和然 
犹不肯削僭号籍以其言未服令自请朝廷诏籍复书许之明年遣六宅使伊州刺史贺从勖等至延州上书更名曩霄称男邦尼鼎国乌珠上 
书父大宋皇帝而不解臣乌珠之称如可汗号朝议以为侮玩朝廷不许元昊乃上誓表言前日所掠将校民户各不复还自此有边人逃亡亦 
毌得袭逐臣近以本国城砦进纳朝廷其栲栳鎌刀南安承平故地及他边境蕃汉所居乞画中为界于内听筑城堡凡岁赐银绮绢茶二十五 
万五千乞如常数朝廷皆如约赐元昊夏国主印约称臣奉正朔改所赐敕书为诏而不名许自置官属置榷场于保安军及高平砦第不通青 
盐然宋每遣使往馆于宥州终不复至兴灵而元昊帝其国中自若也是岁党项等部及夹山部落岱尔族八百户皆叛辽归元昊兴宗责还元 
昊不遣遂亲将骑兵十万来伐分三路济河长驱元昊与辽将萧惠战于贺兰山北败之见辽兵日益至乃请和退师十里元昊亲率叛党以待 
罪惠不从师凡三退将百余里每退必赭其地辽马无所食因许和元昊乃迁延以老其师度其士饥马病因急攻之兴宗大败从数骑走免元 
昊入枢密使萧孝友砦擒驸马萧呼都克以归已而遣使归其先所俘获辽亦遣所留夏使还之 【按辽史西夏外纪重熙十三年止云党项 
等部叛入西夏诏征诸道兵讨之元昊亲率党项三部来降而兴宗本纪则云十三年兴宗亲征元昊亲率叛党来降羣臣皆以大军既集宜加 
讨伐乃督数路兵掩袭杀数千人驸马萧呼都克为夏人所执俱不言兴宗败还事当系讳之也】 元昊五月五日生国人以其日相庆贺又以 
四孟朔为节元昊以庆厯八年正月卒谥曰武烈皇帝庙号景宗

　　△李谅祚 

</div>
    <div class="pagination">
<a href="续通志_page1306.html">上一页</a><span>...</span><a href="续通志_page1302.html">1302</a><a href="续通志_page1303.html">1303</a><a href="续通志_page1304.html">1304</a><a href="续通志_page1305.html">1305</a><a href="续通志_page1306.html">1306</a><span class="current-page">1307</span><a href="续通志_page1308.html">1308</a><a href="续通志_page1309.html">1309</a><a href="续通志_page1310.html">1310</a><a href="续通志_page1311.html">1311</a><a href="续通志_page1312.html">1312</a><span>...</span><a href="续通志_page1308.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
