<!DOCTYPE html>
<html>
<head>
    <meta charset="UTF-8">
    <title>通典 - 第 19 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 19 页/共 149 页</h1>
    <div class="content">　　凡京司文武职事官，五品以上给防合：一品，九十六人。二品，七十二人。三品，四十八人。四品，三十二人。五品，二十四人。六品以下给庶仆：六品，五人。七品，四人。八品，三人。九品，二人。公主，邑士八十人。郡主，六十人。县主，四十人。特封县主，三十四人。京官仕两职者从多给。凡州县官皆有白直：二品，四十人。三品，三十二人。四品，二十人。五品，十六人。六品，十二人。七品，六人。八品，五人。九品，四人。凡诸亲王府属并给士力，数如白直。其防合、庶仆、白直、士力纳课者，每年不过二千五百，执衣元不过一千文。防合、庶仆旧制季分，月俸食料杂用即月分。诸官应月给。
　　开元二十四年六月，乃撮而同之，通谓之月俸。一品月俸料八千，食料千八百，杂用千二百，防合二十千，通计三十一千。二品月俸六千，食料千五百，杂用一千，防合十五千五百，通计二十四千。三品月俸五千，食料千一百，杂用九百，防合十千，通计十七千。四品月俸三千五百，食料七百，杂用七百，防合六千六百六十七，通计十一千五百六十七。五品月俸三千，食料六百，杂用六百，防合五千，通计九千二百。六品月俸二千，食料四百，杂用四百，庶仆二千五百，通计五千三百。七品月俸千七百五十，食料三百五十，杂用三百五十，庶仆千六百，通计四千五十。八品月俸千三百五十，食料三百，杂用三百，庶仆六百，通计二千五百五十。九品月俸千五十，食料二百五十，杂用二百，庶仆四百，通计千九百。其数目，国初以来即有，中间色目，或有加减，今方为定制。员外官带同正者，不减正员官食料钱，不带同正者减半。致仕官，建中三年九月敕，所请半禄料及赐物等，并宜从敕出日于本贯及寄住处州府支给。至贞元四年四月敕，其宴会及朔望朝参，并依恒式，自今已后，宜准此。
　　诸州县不配防人处，城及食库门各二人；须守护者，取年十八以上中男及残疾，据见在数，均为番第，勿得偏并。每番一旬。每城门各四人，仓库门各二人。其仓门每万石加一人，石数虽多，不得过五人。其京兆、河南府及赤县大门各六人，库门各三人。其须修理官廨及祗承官人，听量配驱使。若番上不到应须征课者，每番闲月不得过一百七十，忙月不得过二百文。满五旬者，残疾免课调，中男免杂徭。其州城郭之下户数不登者，通取于他县。总谓之门夫。其后举其名而征其资，以给郡县之官。其门之多少，课之高下，任土作制，无有常数。
　　天宝五载制，郡县白直计数多少，请用料钱，加税以充之，不得配丁为白直。十四载八月制，两京文武官九品以上正员官，自今以后，每月给俸食、杂用、防合、庶仆等，宜十分率加二分，其同正官加一分，仍永为恒式。干元元年制，外官给半料与职田，京官不给料，令度支使量闲剧，司给手力课，员外官一切无料。大历三年，通计京城诸司，每月给手力资钱凡四万七千五百四十六贯四十八，并以天下青苗钱充。初以常赋不给，乃税人垦田亩十有五钱。资用窘急，不暇成熟，候苗青即征之，故谓之青苗钱。主其任者为青苗使。贞元四年正月敕，京文武官员及两京府县官总三千七百七员，据元给及新加，每月当钱五万一千四百四贯六百一十七文，一年都当六十一万六千八百五十五贯四百四文。
　　天宝七载九月敕，五品以上正员清官、诸道节度使及太守等，并听当蓄丝竹，以展欢娱，行乐盛时，式覃中外。
　　至八载六月敕，其南口给使，王公家不过二十人，其职事官一品不得过十人，三品不得过八人，四品不得过六人，五品不得过四人，京文武清官六品七品不得过二人，八品九品不得过一人。百官家蓄丝竹及给使口，并是朝恩，优宠资给，故附于庶仆俸料之后。
　　　　致仕官禄
　　大唐令，诸职事官年七十、五品以上致仕者，各给半禄。开元五年十月敕，致仕应请物，令所由送至宅。
　　　　职田公廨田
　　古者自卿以下必有圭田，圭田五十亩，余夫二十五亩。孟子言古者卿以下至于士，皆受田五十亩，所以供祭祀。圭，洁也。士田谓之圭田，所谓「惟士无田则亦不祭」，言绌士无洁田也。井田之民养公田者，受百亩，圭田半之，故五十亩。余夫者，一家一人受田，其余老小尚有余力者，受二十五亩，半于圭田，谓之余夫也。受田者田莱多少，有上中下。周礼曰「余夫亦如之」，亦如上中下之制也。故王制曰「公田藉而不税」，藉之言借也，借民力治公田，美恶取于此，不税民之所自治也。孟子曰：「夏后氏五十而贡，殷人七十而助，周人百亩而彻。」是也。「夫圭田无征」，是也。夫犹治也。征，税也。治圭田者不税，所以厚贤也。此则周礼之士田，以任近郊之地，税什一也。凡藉田之法，以一里之田凡九顷，分授八夫，则家得一顷。其余一顷，以八十亩均付八家，以为公田，家得十亩。借民力而治之，公则好恶取于是，不复侵人所自治之田也。故诗曰：「雨我公田，遂及我私。」其余二十亩，二家共得五亩，以为庐舍。秦汉之闲，不详其制。
　　至晋，公卿犹各有菜田及田驺多少之级，然粗举其制，而史不备书。其余历代多阙。
　　后魏孝文太和五年，州刺史、郡太守并官节级给公田。
　　隋文帝开皇中，以百僚供费不足，咸置廨钱，收息取利。苏孝慈上表请罢。于是公卿以下内外官给职分田，一品给五顷，至五品则为三顷，其下每以五十亩为差。又给公廨田以供用。
　　大唐凡京诸司各有公廨田：司农寺，给二十六顷。殿中省，二十五顷。少府监，二十二顷。太常寺，二十顷。京兆府、河南府，各十七顷。太府寺，十六顷。吏部、户部各十五顷。兵部、内侍省，各十四顷。中书省、将作监，各十三顷。刑部、大理寺，各十二顷。尚书都省，门下省、太子左春坊，各十一顷。工部，一十顷。光禄寺、太仆寺、秘书省，各九顷。礼部、鸿胪寺、都水监、太子詹事府，各八顷。御史台、国子监、京县，各七顷。左右卫、太子家令寺，各六顷。卫尉寺、左右骁卫、左右武卫、左右威卫、左右领军卫、左右金吾卫、左右监门卫、太子左右奉坊，各五顷。太子左右卫率府、太史局，各四顷。宗正寺、左右千牛卫、太子仆寺、左右司御率府、左右清道率府、左右监门率府，各三顷。内坊、左右内率府、率更府，各二顷。
　　在外诸司公廨田，亦各有差：大都督府，四十顷。中都督府，三十五顷。下都督、都护府、上州，各三十顷。中州，二十顷。宫总监、下州，各十五顷。上县，十顷。中县，八顷。下县，六顷。上牧监、上镇，各五顷。下县及中下牧、司竹监、中镇、诸军、折冲府，各四顷。诸冶监、诸仓监、下镇、上关，各三顷。互市监、诸屯监、上戍、中关及津，各二顷。其津隶都水使者，不给。下关，一顷五十亩。中戍、下戍、岳渎，各一顷。
　　诸京官文武职事各有职分田：一品，十二顷。二品，十顷。三品，九顷。四品，七顷。五品，六顷。六品，四顷。七品，三顷五十亩。八品，二顷五十亩。九品，二顷。并去京城百里内给。其京兆、河南府及京县官人职分田，亦准此。即百内地少，欲于百里外给者，亦听之。
　　诸州及都护府、亲王府官人职分之田，亦各有差：二品，十二顷。三品，十顷。四品，八顷。五品，七顷。六品，五顷。京畿县亦准此。七品，四顷。八品，三顷。九品，二顷五十亩。镇、戍、关、津、岳、渎及在外监官五品，五顷。六品，三顷五十亩。七品，三顷。八品，二顷。九品，一顷五十亩。三卫中郎将、上府折冲都尉，各六顷。中府，五顷五十亩。下府及诸郎将，各五顷。上府果毅都尉，四顷。中府，三顷五十亩。下府，三顷。上府长史、别将，各三顷。中府、下府，各二顷五十亩。亲王府典军，五顷五十亩。副典军，四顷。千牛备身、备身左右、太子千牛备身，各三顷。诸军上折冲府兵曹，二顷。中府、下府，各一顷五十亩。其外军校尉，一顷二十亩。旅帅，一顷。队正副，各八十亩。皆于领侧州县界内给。其校尉以下在本县及去家百里内领者，不给。其田亦借民佃植，至秋冬受数而已。
　　诸职分陆田限三月三十日，稻田限四月三十日，以前上者并入后人，以后上者入前人。其麦田以九月三十日为限。各前人自耕未种，后人酬其功直；已自种者，准租分法。其价六斗已下者，依旧定，不得过六斗，并取情愿，不得抑配。
　　开元十年六月敕，所置职田，本非古法，爰自近制，是以因循。事有变通，应须删改。其内外官所给职田地子，从今年九月以后，并宜停给。十八年六月，京官职田，特令准令给受，复月旧制。自大历以来，关中匮竭，时物腾贵，内官不给。乃减外官职田三分之一，以给京官俸。每岁通计，文武正员、员外官及内侍省、闲厩、五坊、南北衙宿卫并教坊内人家粮等，凡给米七十万石。
通典卷第三十六　职官十八
　　秩品一唐　虞　夏　商　周　秦　汉　后汉　魏
　　唐官数阙。尚书曰：「唐虞建官惟百。」而郑玄云：「虞官六十，唐官未闻。尧舜同道，或皆六十，并属官而言，则皆有百。」
　　虞官六十。明堂位曰「有虞氏官五十」，而郑注云六十。
　　夏官一百二十。明堂位曰：「夏后氏官百。」又尚书云「夏商官倍」，则当有二百矣。而郑云「百二十」，今依郑说。
　　殷官二百四十。明堂位曰「殷官二百」，而郑云「二百四十」，今依郑说。
　　　　右自殷以上官名制度，俱在历代官制篇。按列国之官，并不在其数。
　　周官有九仪之命，正邦国之位。九命作伯，上公有功德者，加命为二伯，得专征伐五侯九伯者也。盖长诸侯为方伯。八命作牧，侯伯有功德者，加命得专征伐于诸侯。又云：「一州之牧也。王之三公亦八命。」七命赐国，王之卿六命，出封加一等者。郑司农云：「出就侯伯之国。」六命赐官，郑司农云：「子男入为卿，理一官也。」郑玄谓此王六命之卿。赐官者，得自置其臣，治家邑如诸侯。五命赐则，则者，地未成国之名也。王之下大夫四命，出封加一等，五命，赐之以方百里、二百里之地也。方三百里以上为成国。王莽时以二十五成为则，方五十里，与夏五十里国同。四命受器，受祭器，为上大夫也。郑玄谓此公之孤，始得有祭器者也。三命受位，受下大夫之位也。郑玄谓此列国之卿，始有列位于王，为王臣。再命受服，受祭衣服，为上士也。郑玄谓此受玄冕之服，列国之大夫再命。一命受职。始命为正吏，谓列国公侯伯之士也。于子男为大夫。一云受职事。
　　　　右内外官六万三千六百七十五人。内二千六百四十三人，外诸侯国官六万一千三十二人。内职掌府、史、胥、徒、贾人、工人，庶子、罪闽蛮夷貉等五隶、医人、圉人、虎士、视瞭力召反。及奚、浆、笾、醢、酰、盐、羃、酒、祧，舂、抌、饎、稿等。抌音肉。饎音炽，熟食也。尔雅云酒食也。女职一万五千九百五十人。都计内外官及内职掌人七万九千六百二十五人。其旄人、舞者及太祝、巫觋、阍人每门及囿、每宫等官职，并冬官人数及外职掌人并阙。按帝王世纪云：「汤受命，有三千余国。」又按王制云：「殷时天下诸侯国千七百七十三。」当是殷氏政衰，诸侯相并，季末之时所存之国耳。大国二百四十九，次国五百一，小国一千二十三。大国次国则皆三卿、五下大夫、二十七上士。唯小国二卿，其大夫与士如大国、次国之数。大凡列国卿、大夫、士，有六万一千三十二人。及周初，有千八百国，列国卿、大夫、士大约与殷不异。罢侯置守，郡县官吏，百姓所奉，岂非勤乎。
　　周制，非二王之后，列土诸侯其爵无至公者也。当周之世，有功之臣无如太公、周公者，然封爵皆为侯。诗云「穆穆鲁侯」，又曰「齐侯之子」是也。而春秋有虞公、虢公、州公者，或因殷之旧爵，或尝为天子之官，子孙因其号耳，非周之典制也。故天子三公八命，卿六命，大夫四命，上士三命，中士再命，下士一命。天子三公加命，则为方伯，九命；卿加一命，则出为侯伯，七命；大夫加一命，则出为子男，五命；天子元士出封为附庸，加一命，为四命。大夫以下德盛者，出则爵命并加。士则德未周备，但得进命，不进爵也。是以卿出则为侯、伯，大夫出则为子、男，皆爵命并进。士出为附庸，但得进命，故附庸之君犹称名，与士同。故春秋传云：「附庸之君，名也。」二王之后，本非出加之例，直以承祀先代，故九命为上公。其有功之臣，皆为侯伯七命而已。若王之子弟及异姓之有大功德，而封爵不过侯，但得进地。故齐鲁之国，皆以侯爵而受上公之地五百里之封。若列土侯伯有贤能之德而又有功者，则加一命为牧，故春官之职云「八命作牧」。子男之君则五命，上公之孤四命，卿三命，大夫再命，士一。大国之卿三命，大夫再命。次国之卿三命，大夫再命，士一命。小国之卿再命，大夫一命，其士不命。凡士一命而受爵。周礼爵及命士，故云「一命而受爵」。有受爵有受命者必有职，故周礼云「一命受职」，明一命之士职爵俱有也。再命受服于君，不自为也。然则一命者，其服自为也。一命尚受职，再命不言自明耳。三命受车马，三命谓侯伯之卿也。再命已受服于君，则三命之卿受服不疑矣，而复别受车马于君，故曲礼云「夫为人子，三赐不及车马」，明其三命得受车马之义。然三命之卿则有命于天子之礼，故周礼云「三命受位」，明诸侯之卿受三命者，皆有列位于王朝也。则小国之卿再命者，虽得命于天子，于王朝未有列位也。三命之卿始受车马，则再命以下车马自为之也。若君特赐者，不在其例。四命受器，谓公之孤卿受祭器于公。四命始受器，三命以下皆自为之也，故礼记云「有田禄者先为祭器」。三命以上既受祭服，四命者受服亦可明矣。三命之卿尚有列位于王，四命亦可知也。凡次国之君不过七命，小国之君不过五命。凡自称者，伯曰天子之臣。分陕之伯。诸侯之于天子，曰某土之守臣某。守音手又反。在边邑，曰某屏之臣某。公子曰臣孽。孽音五葛反。士曰传遽之臣，于大夫曰外私。传遽，以车马给使者也。士臣于大夫者，曰私人也。传音丁恋反。列国之大夫入天子之国，曰某士，亦谓诸侯之卿也。三命以下，天子士也。某士者，若晋韩起聘于周，傧者曰晋士起也。自称曰陪臣某。陪，重也。于外曰子。子，有德之称也。鲁春秋曰「高子来盟」。于某国，曰寡君之老。使自称曰某。使谓使人于诸侯也。某，名也。
　　秦制爵二十等，以赏功劳。其十八等，自大庶长以下又似官也。
　　　　右具封爵篇。其帅人皆更卒也。有功赐则在军吏之例。自公大夫以上，令丞与亢礼。言从公大夫以上人，与令丞亢礼。亢，当也，言高下相当，无所卑屈。
　　汉官秩差次：二汉并有秦二十等爵，然以为功劳之赏，非恒秩也。丞相、太尉、司徒、司空、诸将军及诸侯王国官，不在此目。
　　中二千石：月百八十斛。王莽改曰卿。御史大夫　太常　光禄勋　卫尉　太仆　廷尉　大鸿胪　宗正　大司农　少府　执金吾
　　二千石：月百二十斛。亦曰真二千石。王莽改为上大夫。太子太傅、少傅　将作大匠　太子詹事大长秋　典属国　水衡都尉　京兆尹　左冯翊　右扶风　司隶校尉　城门校尉　中垒校尉　屯骑校尉　步兵校尉　越骑校尉　长水校尉　胡骑校尉　射声校尉　虎贲校尉　州牧　郡太守
　　比二千石：月百斛。王莽改为中大夫。丞相司直　光禄大夫　光禄中郎五官左右三将　光禄虎贲中郎将　光禄中郎将骑都尉　西域都护副校尉　奉车都尉　驸马都尉　郡尉
　　千石：月九十斛。王莽改为下大夫。丞相长史　大司马长史　御史中丞更名御史长史。　前后左右将军长史　太常丞　光禄勋丞　卫尉丞　太仆丞　廷尉左右监　大鸿胪丞　宗正丞　大司农丞　少府丞　执金吾丞　太子卫率　万户以上县令
　　比千石：月八十斛。　光禄太中大夫　光禄郎中车户骑三将　光禄谒者仆射　光禄虎贲郎
　　八百石：成市除八百石秩。太子家令
　　比八百石：光禄勋谏大夫
　　六百石：月七十斛。王莽改曰元士。卫尉公交车司马令　卫士令　旅贲令　廷尉左右平　太子门大夫　太子庶子　将作大匠丞　太子詹事丞　水衡都尉丞　京兆君丞　左冯翊丞　右扶风丞　州刺史　郡丞　郡长史　郡尉丞　次万户以上县令
　　比六百石：月六十斛。太常太卜博士　光禄议郎、中郎　光禄谒者掌宾赞受事员　西域都护丞、司马、候　戊己校尉丞、司马、候
　　五百石：成帝除五百石秩。王莽复置，改为命士。减万户县长
　　四百石：月五十斛。自四百石至二百石为长吏。王莽改为中士。太子中盾　万户以上县丞　次万户以上县丞　减万户县丞
　　比四百石：月四十五斛。　光禄侍郎
　　三百石：月四十斛。王莽改为下士。次减万户县长
　　比二百石：月三十七斛。光禄郎中
　　二百石：月三十斛。万户以上县尉　次万户以上县尉　减万户县尉
　　百石：月十六斛。自百石以下有斗食佐史之秩，为少吏。王莽改百石秩曰庶士。
　　　　右汉吏员，自佐史至丞相，凡十三万二百八十五人，哀帝时官数。命数未详。汉魏以降，逮于周隋，既多无注解，或传写讹舛，有义理难明，虽研核莫辨。今但约其本史，聊存一代之制。他皆类此，览之者幸察焉。
　　后汉官秩差次：此制初因其旧，以后钱谷兼给，其旧数增减不同，事具禄秩篇。其太傅、三公、大将军、骠骑大将军，并不在此目。
　　中二千石：月百八十斛。太常　光禄勋　卫尉　太仆　廷尉　大源胪　宗正　大司农　少府　执金吾注云比二千石。　太子太傅　河南尹　京兆尹　左冯翊　右扶风
　　二千石：月百二十斛。度辽将军　大长秋　太子少傅　将作大匠　司隶校尉　州牧　凡州所监都为京都，置尹　郡太守　皇子封王国傅、相　皇子封王国御史大夫及诸卿
　　比二千石：月百斛。都护将军　大将军营五部校尉　光禄五官中郎将　光禄左中郎将　光禄右中郎将　光禄虎贲中郎将　光禄羽林中郎将　光禄奉车都尉　光禄驸马都尉光禄骑都尉　光禄大夫　少府侍中汉官秩云千石。　少府中常侍　城门校尉　北军屯骑校尉　北军越骑校尉　北军步兵校尉　北军长水校尉　北军射声校尉　每王属国都尉　护乌桓校尉　护羌校尉　皇子封王国中尉
　　千石：月八十斛。太傅长史　太尉长史　司徒长史　司空长史　大将军长史　光禄太中大夫注云：秩比二千石。　廷尉正、左监　少府中常侍　少府尚书令　少府御史中丞　太子家令　大长秋中宫仆　太子率更令　太子仆　城门司马　平城门屯司马　北军屯骑校尉司马　北军越骑校尉司马　北军步兵校尉司马　北军长水校尉司马、胡骑司马　北军骑射声校尉司马　右扶风、京兆每大县令　雒阳令　皇子封王国郎中令、仆
　　比千石：大将军军司马　太常丞　光禄丞　光禄谒者仆射　卫尉丞　卫尉宫掖门司马　太仆丞　鸿胪丞　宗正丞　司农丞　少府丞　使匈奴中郎将　执金吾丞注云：「汉官秩云六百石。」
　　六百石：月七十斛。大将军从事中郎　度辽将军长史　度辽将军司马　太常赞飨　太常太史令　太常博士祭酒　太常太祝令　太常太宰令　太常大予乐令　太常高庙令　太常光武庙令　太常前帝陵每陵园令　寸常先帝陵每陵食官令　光禄左右仆射　左右陛长　光禄羽林左监　光禄羽林右监　光禄中散大夫注云秩比二千石。　光禄谏议大夫光禄议郎　光禄常侍谒者公府掾　卫尉公交车司马令　卫尉南宫卫士令　卫尉北宫卫士令　卫尉左右都候　太仆考功令　太仆车府令　太仆未央厩令　太仆承华厩令　廷尉左平　鸿胪大行令　宗正诸公主每主家令　宗正诸公主每主主簿、仆、私府长　大司农部丞大司农太仓令　大司农平准令　大司农导官令　少府太医令　少府太官令　少府守宫令　少府上林苑令　少府给事黄门侍郎　少府小黄门侍郎　少府小黄门令　少府中黄门冗从仆射　少府掖庭令　少府永巷令　少府御府令　少府祠祀令　少府钩盾令　少府濯龙监　少府中藏府令　少府内者令　少府尚方令　少府尚书仆射　少府尚书　少府符节令　少府治书侍御史　少府侍御史　执金吾武库令　大长秋丞　大长秋中宫谒者令　大长秋中宫尚书　大长秋中宫私府令注曰「秩千石」。　大长秋中宫永巷令　大长秋中宫黄门冗从仆射　大长秋中宫署令　太子仓令　太子食官令　太子门大夫　太子中庶子　将作丞　将作左校令　将作右校令　城门每门候　北军中候　州刺史　右扶风京兆每次县令　护乌桓校尉拥节长史、司马　护羌校尉拥节长史、司马
　　比六百石：月六十斛。又云五十斛。大将军曲军候　光禄五官中郎　光禄左中郎　光禄右中郎　光禄虎贲中郎　光禄常侍谒者　太子洗马　皇子封王国治书
　　四百石：月五十斛。又云四十五斛。光禄给事谒者　少府太官丞　少府黄门署长、画室署长、玉堂署长、丙署长　少府直里监　少府尚书左右丞　少府侍郎　大司农雒阳市长　大长秋中宫药长　太子庶子　太子厩长　太子中盾　太子卫率　右扶风京兆每次县长　雒阳县丞　皇子封王国礼乐长、卫士长、医工长、永巷长、祠祀长
　　比四百石：月四十五斛。后汉百官志云四十斛。　太尉东西曹掾　光禄五官侍郎　光禄左侍郎　光禄右侍郎　光禄虎贲侍郎　皇子封王国谒者
　　三百石：月四十斛。太常先帝陵每陵食监丞　宗正诸公主每主家丞　少府钩盾丞　永安丞　鸿胪大行治礼郎　廪牺令丞　楫棹丞　右扶风、京兆每小县长　侯国相
　　比三百石：月三十七斛。太尉诸曹余掾　光禄五官郎中　光禄左郎中　光禄右郎中　光禄虎贲郎中　光禄羽林郎　光禄灌谒者郎中　少府中黄门
　　二百石：月三十斛。太常太史丞、明堂及灵台丞　卫尉吏　太仆吏　少府吏一人二百石。　少府苑中丞、果丞、鸿池丞、南园丞　少府令史　少府符节令史　廷尉吏　鸿胪吏　宗正吏一人二百石。　大司农吏　大司农雒阳市丞　执金吾吏　太子舍人　河南尹员吏　皇子封王国郎中
　　比二百石：月二十七斛。大将军屯长　太尉属　光禄节从虎贲
　　百石：月十六斛。太尉令史中兴以后不说石数。　太常吏　太常太祝吏　太常太宰吏　太常大予乐吏　光禄吏　卫尉文学吏　太仆文学吏　少府吏五人百石。　少府兰台令史　廷尉文学吏　鸿胪文学吏　宗正文学吏四人百石。　大司农文学吏　大司农雒阳市吏　执金吾文学吏　司隶校尉州功曹从事、别驾从事、簿曹从事、兵曹从事　其余部郡国从事每郡有之。　州曹诸掾　河南尹百石卒史　雒阳员吏　乡有秩、三老
　　斗食：月十一斛。太常明堂员吏　太常大予乐令员吏　光禄勋卿员吏　卫尉卿员吏　太仆卿员吏　大鸿胪卿员吏　大司农雒阳市吏　少府卿员吏　执金吾员吏　雒阳令员吏
　　佐史：月八斛。　太常佐　太常太祝佐　太常明堂佐　光禄佐　卫尉佐　太仆佐　廷尉佐　大鸿胪佐　大鸿胪大行令佐　宗正佐　大司农佐　雒阳市佐　执金吾佐　少府佐　雒阳县佐史
　　　　右内外文武官七千五百六十七人，一千五十五人内，六千五百一十二人外。内外诸色职掌人一十四万五千四百一十九人，一万四千二百二十五人内职掌：令史、御属、从事、书佐、员吏、待诏、卒骑、治礼郎、假佐、官骑及鼓吹、宰者、屠者、士卫、缇骑、导从、领士、乌桓骑等。一十三万一千一百九十四人外职掌：员吏、书佐、假佐、亭长、乡有秩、三老、游徼、家什等。都计内外官及职掌人十五万二千九百八十六人。其乡有里魁，里数及命数未详。
　　魏官置九品：自魏以下，并为九品，其禄秩差次大约亦汉制。已列品第，不可重出。
　　　　第一品
　　黄钺大将军　三公　诸国王公侯伯子男爵　大丞相
　　　　第二品
　　诸四征、四镇、车骑、骠骑将军　诸大将军
　　　　第三品
　　侍中　散骑常侍　中常侍　尚书令　左右仆射　尚书　中书监、令　秘书监　诸征、镇、安、平将军　光禄大夫　九卿　司隶校尉　京兆、河南尹　太子保、傅　大长秋　太子詹事　中领军　诸县侯爵　龙骧将军　征虏将军　辅国将军
　　　　第四品
　　城门校尉　武卫、左右卫、中坚、中垒、骁骑、游骑、前军、左军、右军、后军、宁朔、建威、建武、振威、振武、奋威、奋武、扬武、广威、广武、左右积弩、积射、强弩等将军　护军监军五营校尉　南北东西中郎将　御史中丞　都水使者　州领兵刺史　越骑、乌丸、诸匈奴、护羌蛮夷等校尉　诸乡侯爵
　　　　第五品
　　给事中　给事黄门侍郎　散骑侍郎　中书侍郎　谒者仆射　虎贲中郎将　符节令冗从仆射　羽林监　太子中庶子　太子庶子　太子家令　太子率更令、仆　卫率　诸军司北军中候　都督护军　西域校尉　西戎校尉　礼见诸将军　鹰扬、折冲、轻车、虎烈、宣威、威远、宁远、伏波、虎威、凌江等将军　太学博士　将兵都尉　牙门将　骑督　安夷抚夷护军　郡国太守、相、内史　州郡国都尉　国子祭酒　诸亭侯爵　州单车刺史
　　　　第六品
　　尚书左右丞　尚书郎中　秘书郎　著作丞郎　治书侍御史　部曹侍御史　诸督军奉车、驸马都尉　诸博士　公府长史、司马　骠骑车骑长史、司马　廷尉正、监、评　将兵助郡尉置司马史卒者　诸护军　太子侍讲门大夫　太子中舍人　太子常从虎贲督、司马督　水衡、典虞、牧官都尉　司盐都尉　度支中郎将校尉　司竹都尉　材官校尉　骠骑、车骑、卫将军府从事中郎　四征镇公府从事中郎　公交车令　诸县署令千石者　千人督校尉　督守殿内将军　殿内典兵　黄门冗从仆射　诸关内名号侯爵　诸王公友
　　　　第七品
　　期门郎　诸国公谒者　殿中监　诸卿尹丞　诸狱丞　太子保傅丞　詹事丞　诸军长史司马秩六百石者　护羌戎蛮夷越乌丸校尉长史、司马　诸军诸大将军正行参军　诸持节督正行参军　二品将军正行参军　门下督　中书通事舍人　尚书曹典事　中书佐著作太子洗马　北军候丞　城门五营校尉司马　宜禾伊吾都尉　度支都尉　典农都尉　诸封公保、傅、相、郎中令及中尉、大农　监淮海津都尉　诸国文学　太子食官令、舍人　单于率正　都水参军　诸县令相秩六百石以上者　左右都尉　武卫左右卫长史、司马　京城门候　诸门候副　散牙门将　部曲督　殿中中郎将校尉　尚药监　食监　太官食监中署监　南北军监　中廷御史　禁防御史　小黄门诸署长仆谒者　药长寺人监　灵芝园监　黄门署丞　中黄门　太中、中散、谏议三大夫　议郎　三台五都侍御史　太庙令　诸公府掾属　诸府记室　督主督受除遣者　符玺郎　门下郎　中书主事通事　散骑集书　公主及诸国丞万户以上典书令及家令
　　　　第八品
　　尚书中书秘书著作及主书主图主谱史　太常斋郎　京城门郎　四平四安长史司马三品四品将军正行参军　郡国太守相内史中丞长史　西域戎部译长　诸县署令千石以上者丞　州郡国都尉司马　司盐、司竹监丞　水衡典虞牧材官都尉司马　秘书校书郎　东宫摘句郎　诸杂署长史　关谷长　王公妃公主家令　诸部护军司马　王郡公诸杂署令国子太学助教　诸京城四门学博士　诸国常侍侍郎　殿中都尉司马　诸部护军司马　殿中羽林郎　左右度支中郎将司马　黄门从官　寺人中郎郎中　诸杂号宣威将军以下五品将军长史、司马　兰台谒者　都水使者令史　门下禁防　金鼓幢麾城门令史　校尉部司马、军司马、假司马　诸乡有秩、三老　司马史从掾　诸州郡防门　尚书中书秘书令史
　　　　第九品
　　兰台殿中兰台谒者及都水使者书令史　诸县长令相　关谷塞尉　仓簟河津督监　殿中监典事　左右太官督监内者　总章戏马监　诸纸署监　王郡公郡诸署长　司理治书异族封公世子庶子诸王友国谒者大夫诸署丞　诸王太妃及公主家仆丞　公主行夜督郎太庙令行夜督郎　太子掌固　主事候郎　王官舍人　副散部曲将　武猛中郎将校尉部司马、军司马、假司马　诸乡有秩　司徒史从掾　诸州郡防门
　　　　右官数及命数未详。

通典卷第三十七　职官十九
　　秩品二晋　宋　齐　梁
　　晋官品：
　　　　第一品
　　公　诸位从公　开国郡公、县公爵
　　　　第二品
　　特进　骠骑、车骑、卫将军　诸大将军　诸持节都督　开国县侯伯子男爵
　　　　第三品
　　侍中　散骑常侍　中常侍　尚书令、仆射　尚书　中书监、令　秘书监　诸征、镇、安、平、中军、镇军、抚军、前后左右、征虏、辅国、龙骧等将军　光禄大夫　诸卿尹　太子保傅　大长秋　太子詹事　司隶校尉　中领军　中护军　县侯爵
　　　　第四品
　　武卫、左右卫、中坚、中垒、骁骑、游击、前军、左军、右军、后军、宁朔、建威、振威、奋威、广威、建武、振武、扬武、广武、五营校尉、左右积弩、积射、强弩、奋武等将军　城门校尉　謢军监军　东西南北中郎将　州刺史领兵者　护匈奴中郎将　謢羌戎夷蛮越乌丸校尉　御史中丞　都水使者　乡侯爵
　　　　第五品
</div>
    <div class="pagination">
<a href="通典_page18.html">上一页</a><span>...</span><a href="通典_page14.html">14</a><a href="通典_page15.html">15</a><a href="通典_page16.html">16</a><a href="通典_page17.html">17</a><a href="通典_page18.html">18</a><span class="current-page">19</span><a href="通典_page20.html">20</a><a href="通典_page21.html">21</a><a href="通典_page22.html">22</a><a href="通典_page23.html">23</a><a href="通典_page24.html">24</a><span>...</span><a href="通典_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
