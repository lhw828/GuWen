<!DOCTYPE html>
<html>
<head>
    <meta charset="UTF-8">
    <title>续通典 - 第 158 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 158 页/共 410 页</h1>
    <div class="content">
　　五代

　　宋

　　五代

　　宋世祖大明三年十一月有司奏四时庙祀吉日已定遇雨及举哀旧停亲奉以有司行事乞下礼官博议于礼得迁日与否博士江长议礼记祭统君之祭也有故则使人而君不失其仪郑元云君虽不亲祭礼无阙君德不损愚以为有故则必使人者明无迁移知文苟有司充事谓不宜改日太常丞陆澄议案周礼宗伯之职若王不与祭祀则摄位郑元曰王有故行其祭事也臣以为此谓在致斋祭祀尽备神不可渎斋不可久而止有他故则使有司摄焉晋太始七年四月世祖将亲祠于太庙庚戌车驾夕牲辛亥雨有司行事此虽非人故盖亦天硋也求之古礼未乖周制案礼记孔子答曾子当祭而日蚀太庙火如牲至未杀则废然则祭非无可废之道也但权所为之轻重耳日蚀庙火变之甚者故乃牲至尚犹可废推此而降可以理寻今散斋之内未及致斋而有轻哀甚雨日时展事可以延敬不愆义情无伤正典改择令日唯八致斋及日月逼晚者乃使有司行事耳又前代司空顾和启南郊车驾已出遇雨宜迁日更郊事见施用郊之与庙其敬可均至日犹迁况散斋耶殿中郎殷淡议曾子问日蚀太庙火牲未杀则废纵有故则使人清庙敬重郊禋礼大故庙焚日蚀许以可迁轻哀微故事不合改是以鼷鼠食牛改卜非礼晋世祖有司行事顾司空之改郊月既不见其当时之宜此不足为准愚谓日蚀庙火天谴之变乃可迁日至于举哀小故不宜改辰众议不同参议既有理据且晋氏迁郊宋初迁祠并有成准谓孟月散斋之中遇雨及举哀宜择吉更迁无定限数唯入致斋及侵仲月节者使有司行事诏可

　　宋

　　宋哲宗绍圣三年十月帝诣天兴诸殿朝献翼日大雨诏差已致斋官分献熙文七殿自是雨雪用为例云

　　△上陵【拜扫及请节上食附　唐　五代　宋　辽　金　明】

　　唐

　　五代

　　宋

　　辽

　　金

　　明

　　唐

　　唐代宗大历十四年 【时德宗已即位】 礼仪使颜真卿奏元陵请朔望节祭日荐如故事泰陵惟岁冬至寒食伏腊社一祭而罢日荐制可宪宗元和二年宰臣建言礼有着定后世狥一时之慕过于烦并故陵庙有荐新而节有遣使请岁太庙以时享朔望上食诸陵以朔望奠亲陵以朝晡奠其余享及忌日告陵皆停穆宗长庆元年吏部奏公卿拜陵通取尚书省及四品以上清望官中书省及诸司五品以上清望官及京兆少尹充从之

　　五代

　　后唐庄宗同光三年寒食望祭于西郊潞王清泰三年车驾北幸路当徽陵乃至陵所朝谒

　　晋高祖天福八年 【时出帝即位次年】 寒食望祭显陵

　　汉高祖干佑三年 【时隐帝即位之三年】 寒食望祭于南柳园

　　周太祖广顺元年二月寒食望祭于蒲池二年三月寒食望祭于郊显德元年 【时世宗已即位】 车驾征太原回拜嵩陵至陵所哀泣感左右祭奠而退

　　宋

　　宋初春秋命宗正卿朝拜安陵太祖干德三年始令宫人诣陵上冬服岁以为常开宝九年太祖幸西京过巩县谒安陵奠献太宗雍熙二年宗正少卿赵安易言昨朝拜安陵永昌陵有司止设酒脯香以未明行事不设烛燎又先赴永昌陵后赴安陵及帝后二位不遍拜颇愆于礼事下有司议曰按开元礼春秋二仲月司徒司空巡陵不设牲牢之祀今请如宗庙荐享少加减除不设登铏牙盘食及太常登歌余悉如大祠先赴安陵次永昌陵次孝明孝惠懿德淑德皇后陵真宗景德三年帝将朝诸陵太常礼院言唐贞观中太宗朝献陵至小次素服乘马检会今年正月车驾朝拜明德攒宫止服素白衣当时皇帝在大祥之内今既服除望止服淡黄袍余如唐制诏特服素白衣四年正月车驾次巩县斋于永安宫素服乘马至安陵步八司马门行奠献礼诸陵亦然又诣下宫凡上宫用牲牢祝册有司奉事下宫备膳羞内臣执事百官陪位又诣元德太后陵奠献别于陵西南设幄殿祭如下宫礼毕遍诣孝明等七后陵遂单骑从内臣巡视陵阙辰后暂诣幄次更衣复诣诸陵奉辞有司以朝拜无辞礼帝不忍故复往省视大中祥符四年命礼官定春秋二仲遣官朝陵仪注以祭服行事专差宗正卿一员朝拜三陵别遣官二员分拜诸陵其后添差陵庙行礼官四员选京朝官宗姓者充翰林学士钱惟演言春秋朝陵载于旧式公卿亲往盖表至恭唐显庆中始诏三公行事天宝以后亦遣公卿巡谒盖取朝廷大臣不必须同国姓后参用太常寺正卿晋开运中亦命礼部侍郎近年以来止遣宗正等官人轻位卑实亏旧制望自今于丞郎诸司三品内遣官阙则差两省谏舍以上所冀仰副追孝之心以成稽古之美仁宗景佑初沧州观察使守节言寒食节遣宗室拜陵而十月令内司宾往非所以致恭乃诏宗室正刺史以上一员朝拜神宗熙宁中诏文臣自两省武臣合门使以上经过陵下并许朝拜又诏臣僚朝拜诸陵除见任尝任执政官许进汤余止奠献荐新不特拜高宗绍兴三年礼部太常寺言春秋二仲荐献诸陵乞于行在法惠寺设位望祭行礼从之

　　辽

　　辽制孟冬朔拜陵有司设酒馔于山陵皇帝皇后驾至多啰伦穆腾奏仪办合门使赞皇帝皇后诣位四拜讫巫赞祝燔胙及时服酹酒荐牲大臣命妇以次燔胙四拜皇帝皇后率群臣命妇循诸陵各三匝还宫

　　金

　　金海陵天德四年正月朝谒世祖太祖太宗德宗陵世宗大定二年正月如大房山享献山陵三年十二月腊猎于近郊以所获荐山陵奉以为常八年命涿州刺史兼提点山陵每以朔望致祭朔则用素望则用肉仍以明年正月为首章宗泰和三年诸亲王公主每岁寒食十月朔听谒兴裕二陵

　　明

　　明太祖洪武元年三月遣官祭仁祖陵二年定熙祖陵每岁冬至正旦以三太牢致祭并望祭德祖懿祖二陵清明中元孟冬及月朔望以三太牢本署官行礼仁祖陵每岁冬至正旦以太牢俱署官行礼朔望以少牢行都留守司官行礼成祖永乐后太祖陵每岁圣旦正旦孟冬忌辰酒果行香清明中元冬至太牢致祭特遣勋旧大臣一员行礼南京各衙门文武官俱陪祭英宗正统十年谒三陵命百官具浅色衣服如洪武永乐制世宗嘉靖十四年帝谕礼部尚书夏言清明节既遣官上陵内殿复祭似涉烦复言因言我朝以清明中元冬至凡三上陵但中元俗节事本不经冬至既行大报配天之礼则陵事为轻可罢冬至上陵而移中元于霜降惟清明如旧盖清明礼行于春所谓雨露既濡君子履之有怵惕之心者也霜降礼行于秋所谓霜露既降君子履之有凄怆之心者也二节既遣官上陵则内殿之祭可省遂着为令穆宗隆庆二年春诣天寿山祭长陵质明帝服青袍乘板舆至长陵门外降舆入至拜位上香四拜献帛爵讫复位亚献终献令执爵者代随诣永陵行礼是日遣官分祭六陵神宗万历闲谒长永昭三陵礼亦如之

　　△太学【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐宪宗元和二年定生员额西京国子馆生八十人太学七十人四门三百人广文六十人律馆二十人书算馆各十人东都国子馆十人太学十五人四门五十人广文十人律馆十人书馆三人算馆二人武帝会昌五年公卿百官子弟及京畿内士人寄客修明经进士业者并隶名太学外州寄士人并隶名所在官学

　　五代

　　后唐明宗天成三年正月中书门下奏伏以祭酒之资历朝所贵爰从近代不重此官况属圣明方勤庶政须宏雅道以振时风望令宰臣一员兼判国子祭酒敕令宰臣崔协兼判八月协奏请国子每年祇置监生二百员候解送至十月满数为定太学书生不得因此便取公牒辄免本户差役又每年于二百人数内不系时节有投名者先令学官考试其学业深浅方议收补姓名敕依

　　宋

　　宋初国子监因周旧制增置学舍以应荫子孙隶学受业太祖开宝八年国子监上言生徒旧数七十人奉诏分习五经然系籍者或久不至而在京进士诸科常赴讲习肄业请以补监生之阙从之仁宗庆历三年立四门学以士庶子弟为生员又额置太学内舍生二百人神宗熙宁元年增置一百人寻诏以九百人为额四年建讲书堂及诸生斋舍掌事者直庐又增置直讲十员分生员为三等始入学为外舍额定七百人外舍升内舍员二百内舍升上舍员百各执一经从所讲官受学元丰二年颁学令太学置八十斋斋各五楹容三十人外舍生二千人内舍三百人上舍百人月一私试岁一公试增学正为五人学录十人学录参以学生为之又学制所言国子监以国子名而实未尝教习国子乃诏许清要官亲戚入监为国子生听读额二百人高宗绍兴十三年始建太学置祭酒司业各一员博士三员正录各一员上舍生三十员内舍生百员外舍生五百七十员寻又增至千员自外舍有月校而公试入等曰内舍自内舍有月校而舍试入等曰上舍凡升上舍者皆直赴廷对

　　辽

　　辽上京国子监太祖置祭酒司业监丞主簿等官圣宗统和十三年九月以南京太学生员浸多特赐水硙庄一区道宗清宁元年十二月诏设学养士颁五经传疏置博士助教各一员 【按辽五京各有学其规制无可考姑从辽史本绝及百官志辑入】

　　金

　　金海陵天德三年始置国子监定词赋经义生百人小学生百人以宗室及外戚皇后大功以上亲诸功臣及三品以上官兄弟子孙年十五以上者入学不及十五者入小学世宗大定闲定五品以上官兄弟子孙百五十人曾得府荐及终场人二百五十人凡四百人为太学生三月一私试作策论诗赋又有女直国子学习本国语言

　　元

　　元太宗六年以冯志常为国子学总教命侍臣子弟十八人入学世祖至元七年命侍臣子弟十有一人入学二十四年立国子学设博士通掌学事分教三斋生员设助教同掌学事专守一斋正录申明规矩其生员之数定二百人成宗大德八年定国子生蒙古色目汉人三岁各贡一人十年定蒙古色目汉人生员一百人三年各贡二人武宗至大四年定生员额三百人立国子学试贡法蒙古授官六品色目正七品汉人从七品仁宗延佑二年增置生员百人陪堂生二十人用集贤学士赵孟俯礼部尚书元明善等所议贡试之法更定之一曰升斋等第 【六斋东西相向上两斋左曰时习右曰日新中两斋左曰据德右曰志道下两斋左曰游艺右曰依仁每季考其所习以次递升】 二曰私试规矩 【私试孟月试经疑一道仲月试经义一道季月试策问表章诏诰内科一道辞理俱优为上等准一分理优辞平为中等准半分每岁通计积至八分以上者充高等生员以四十名为额内蒙古色目各十名汉人二十名】 三曰黜罚科条 【应私试积分生员不事课业违戾规矩初犯罚一分再犯罚二分三犯除名应已补高等生员违戾规矩初犯殿试一年再犯除名】 泰定帝泰定三年更积分为贡举并依世祖旧制

　　明

　　明太祖洪武元年设国子学令品官子弟及民俊秀通文义者并充学生后改学为监设祭酒司业等官分六堂以馆诸生 【曰率性曰修道曰诚心曰正义曰崇志曰广业】 成祖永乐元年设北京国子监十八年迁都乃以京师国子监为南京国子监六堂诸生仿元制行积分法命司业二员分为左右各提调三堂宣宗宣德八年命礼部尚书胡濙与大学士杨士奇等选副榜举人入监孝宗宏治中准南京祭酒章懋奏请行选贡之法令提学考选诸生学行兼优年力富强者充贡世宗嘉靖元年令公侯伯未经任事年三十以下者送监读书寻已任者亦送监其例监之始自景泰初以边事孔棘其后或岁荒或边警或大兴工作率援例行之矣 
</div>
    <div class="pagination">
<a href="续通典_page157.html">上一页</a><span>...</span><a href="续通典_page153.html">153</a><a href="续通典_page154.html">154</a><a href="续通典_page155.html">155</a><a href="续通典_page156.html">156</a><a href="续通典_page157.html">157</a><span class="current-page">158</span><a href="续通典_page159.html">159</a><a href="续通典_page160.html">160</a><a href="续通典_page161.html">161</a><a href="续通典_page162.html">162</a><a href="续通典_page163.html">163</a><span>...</span><a href="续通典_page159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
