<!DOCTYPE html>
<html>
<head>
    <meta charset="UTF-8">
    <title>清朝通志 - 第 105 页/共 121 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清朝通志 - 第 105 页/共 121 页</h1>
    <div class="content">　　以上见四库全书存目
　　书类凡三部
　　 文史 
　　金石要例一卷 【黄宗羲撰】 文心雕龙辑注十卷 【黄叔琳撰】 
　　以上见文渊阁著录
　　四六金针一卷 【陈维崧撰】 枣林艺篑一卷 【谈迁撰】 然脂集例一卷 【王士禄撰】 铁立文起二十二卷 【王之续撰】 
　　以上见四库全书存目
　　文史类凡六部
　　 诗评 
　　厯代诗话八十卷 【吴景旭撰】 渔洋诗话三卷 【王士祯撰】 师友诗传录一卷续录一卷 【郎廷槐编刘大勤续编】 谈龙录一卷 【赵执信撰】 宋诗纪事一百卷 【厉鹗撰】 全闽诗话十二卷 【郑方坤撰】 五代诗话十卷 【郑方坤得王士祯五代诗话原稿重为补正】 
　　以上见文渊阁著录
　　蠖斋诗话二卷 【施闰章撰】 诗话八卷 【毛奇龄撰】 诗辨坻四卷 【毛先舒撰】 五代诗话十二卷 【王士祯遗稿宋弼等补辑】 围炉诗话八卷 【吴乔撰】 漫堂说诗一卷 【未荦撰】 说诗乐趣二十卷附偶咏草续集一卷 【伍涵芬撰】 柳亭诗话三十卷 【宋长白撰】 原诗四卷 【叶爕撰】 春秋诗话五卷 【劳孝舆撰】 榕城诗话三卷 【杭世骏撰】 学稼余谭三卷 【不着撰人名氏】 
　　以上见四库全书存目
　　诗评类凡十九部
　　 诗余 【词集　词选　词话　词韵】  
　　（臣）等谨按郑志文类细目至文史诗评而止今从钦定续通志之例增入诗余一门并以词集词选词话词韵分隶焉
　　珂雪词二卷 【曹贞吉撰】 
　　以上见文渊阁著录
　　蓼花词一卷 【余光耿撰】 玉山词无卷数 【陆次云撰】 炊闻词二卷 【王士禄撰】 南耕词六卷岁寒词一卷 【曹亮武撰】 情田词三卷 【邵璸撰】 澹秋容轩词一卷 【范青撰】 四香楼词钞无卷数 【范缵撰】 
　　以上见四库全书存目
　　右词集
　　御定厯代诗余一百二十卷 【康熙四十六年奉　　　勅编】 词综三十四卷 【朱彝尊编】 十五家词三十九卷 【孙默编】 绝妙好词笺七卷 【查为仁厉鹗同撰】 
　　以上见文渊阁著录
　　选声集三卷 【吴绮撰】 羣贤梅苑十卷 【旧题朱鹤龄编今订为伪本】 蕉雨轩诗余彚选八卷 【陈澍编】 粤风续九四卷 【吴淇编】 东白堂词选初集十五卷 【佟世南撰】 名家词钞无卷数 【聂先撰】 林下词选十四卷 【周铭撰】 浙西六家词十卷 【不着编辑名氏】 
　　以上见四库全书存目
　　右词选
　　词藻四卷 【彭孙遹撰】 词话二卷 【毛奇龄撰】 词苑丛谈十二卷 【徐釚撰】 
　　以上见文渊阁著录
　　古今词话六卷 【沈雄撰】 古今词论一卷 【王又华撰】 填词名解四卷 【毛先舒撰】 
　　以上见四库全书存目
　　右词话
　　词律二十卷 【万树撰】 
　　以上见文渊阁著录
　　词韵简一卷 【吴绮撰】 词韵二卷 【仲恒撰】 词学全书十四卷 【查继超编】 
　　以上见四库全书存目
　　右词韵
　　诗余类凡三十部
　　皇朝通志卷一百四
《清朝通志》　校雠略凡八卷（105～112）/一百二十六卷　（清）高宗 敕撰 
　　●皇朝通志卷一百五
　　校雠略一 
　　○校雠略一 
　　（臣）等谨案郑樵校雠畧着论六十九条其总序云册府之藏不患无书校雠之司未闻其法欲三馆无素餐之人四库无蠧鱼之简千章万卷日见流传故作校雠畧其所著论大约以搜求阙逸编次类例为重事而考核参订之法不与述焉葢郑氏生未际焕文成化之时目不窥金匮石室肆其搜订仅据一家所见思以综贯古今故用力勤而研考未及所云校雠特艺文畧之凡例云耳我朝文治光华经籍大备列圣御纂钦定之书皆禀睿裁一时操觚载笔之士研精覃思从事稽考皇上圣学高深几余念典岁时无间凡发为文章大而义理小而名物放弥卷密巨细兼赅时而辨析字句指抉音义洞见古今觉刘向扬雄刘攽曾巩以校中秘书为能尽职业者于广大精微之蕴毫无所见中始知圣人之理足而识卓也乾隆初年特命武英殿重刻十三经二十二史御制经序有云训诂繁则踳驳互见卷帙重则豕亥易讹爰勅词臣重加校正其于经文误字以及传注笺疏之未协者参互以求其是各为考证附于卷后史序亦云辨讹别异是正为多卷未考证一视诸经之例当时搜求辨晰咸仰集成布在琅函指归有定乾隆三十七年命辑四库全书备书契以来未有之大观征薄海之遗籍录大典之散编每一书撮举大端标列简首名曰提要逐篇奏御仰承亲定告成之日彚为总目二百卷其中考辨繁赜征引明确实为万古学海津逮要途臣等纂辑校雠畧恭编御制文考定经籍者为一卷武英殿重刊经史考证为五卷钦定四库全书提要考证为二卷不胪著作之富惟取校雠之精以别于诸史经籍艺文之志以符郑氏之例使樵得亲逢盛际亦将以一得之愚为一职之效其庆幸当何如矣
　　御制文考定经籍五篇 
　　△御制文考定经籍五篇 
　　御制读周易枯杨生稊辨诂 
　　御制麋角解说 
　　御制读礼记文王世子篇 
　　御制三韩订谬 
　　御制道命录识语 
　　 御制读周易枯杨生稊辨诂 
　　易大过之九二曰枯杨生稊王弼注云杨之秀也孔颕达谓枯槁之杨更生少壮之稊取象显而易见陆德明经典释文从之考夏小正云正月柳稊稊也者发孚也戴德自释其文确然可信足与弼注相发明且微独王孔之说为然也唐以前诸儒讲易者莫不然即郑康成书作荑而解为木更生虞翻诂作穉而解为杨叶未舒辞虽小异义实不相远也惟朱子本义以稊为梯且训为根谓荣于下者其说本之程传而程子则举刘琨劝进表发繁华于枯荑为证夫琨信笔为文无与易理然亦未明言根义而荑之训又为草琨所谓枯荑安知非在彼而不在此其不足据审矣程朱之意不过以卦体二爻初阴在下遂以为下生根梯而于五爻老阴在上则以为上生华秀夫以二之比初为老夫得安妻五之比六为老妇得士夫可也若拘上下爻之象以根梯华秀分上下而言则不可朱子不又云乎荣于下则生于上既曰生于上非秀而何矧植物之性其生莫不由根而干而枝而芽蘖若舍稊秀而专言稊且训为根则所云生于上者曷所指乎考之朱震河上易传曰二变而与初二成艮巽木在土下根也枯杨有根则其穉秀出稊穉出杨之秀也震未尝不兼言根而引而至于稊则较程朱之说为赅举矣闲尝综爻象之辞而覆按之生稊必当以弼注为正葢阳虽过而济以阴故能成生发之功譬枯杨之生稊始孚秀而具生生不已之象犹老夫得女妻之过以相与也故无不利也五爻生华直当作华絮解陆佃埤雅云柳华一名絮是其义矣葢杨而至于华絮其生意己过自此以往将就衰落故不可久也亦犹老妇得土夫之可丑也则以象辞释爻辞其义自合即以卦体证爻象亦无弗合又何必泥程朱之曲解为梯乎但稊之为字虽今时所行大戴礼亦从木然诂解无异义或出刊写之讹而张参五经文字则列稊于禾部唐国子学石经本汉鸿都之遗最为近古而木旁之稊则说文广韵并训木皆与发荣义无涉亦不可以不正
　　（臣）等谨按羣言淆乱衷诸圣生稊之说自郑康成王弼虞翻孔颕达陆德明各执一解即程朱大儒亦不能无偏驳也恭读御制于卦位上下不泥旧说而一以物性断之阴阳生生之妙理不解自喻取朱震之兼词证张参之小学而梯与稊之音义益明经训昭于星日彼白虎观诸儒讲同异称制临决者葢未之见及也
　　 御制麋角解说 
　　壬午为鹿角记既辨明鹿与麋皆解角于夏不于冬然月令既有其言而未究其故常耿耿焉昨过冬至陡忆南苑有所谓尘者 【俗名长尾鹿可为蝇拂即麈尾】 或解角于冬亦未可知遣人视之则正植其候有已落地者有尚在■〈〈止上止下〉刂〉角或双或落其一者持其巳解者以归乃爽然自失曰天下之理不易穷而物不易格有如是秋使不悉尘之解角于冬将谓月令遂误而不知吾之误更有甚于月令者矣然则月令遂不误乎曰月令之误误在以尘为麋而不在冬之有解角之兽也葢鹿之与尘北人能辨之而南人则有所弗能麋之与尘亦如是而巳耳且说文训尘有麋属之言而名苑则又曰鹿大者曰麈羣鹿随之视尾所转而往夫鹿也麋也麈也迥然不同亦不相共羣而处实今人所知者而古人乃不悉其孰为鹿孰为麋孰为麈则月令不云夏至麋角解冬至鹿角解为幸矣而又何怪乎其误麈为麋也耶既释此疑因为说以识之月令古书不必易灵台时宪则命正讹以示信四海焉
　　（臣）等谨按麋与鹿皆解角于夏麈解角于冬乃物性之本然亦天地之自然也皇上以至诚之德尽物性以参天地得善读之闲验亲见之征格物致佑曲成不遗之道在是矣至谕改灵台时宪而于月令辨其误而仍存其文更足见尊经好古之睿怀云
　　 御制读礼记文王世子篇 
　　文王也子记周公杭世子法于伯禽引仲尼曰闻之为人臣者杀其身有益于君则为之况于其身之善其君乎周公优为之郑康成训于读为迂迂犹广也大也后之说经者多傅会之孔疏则以为周公之益君于身优饶于德广大而黄敏求陈祥道方悫则或以为周公委曲其身以正其君或以为迂身非直躬或以周公杭世子法为致曲是皆不衷于理夫周公摄政时成王巳为君不可挞故挞伯禽以警成王其理甚正而其道甚直初非有迂曲迁就之私孔颕达疏中引广大之释委曲烦言以致经义反晦偶因检永乐大典得陈懋赏集说云况于止其身以善其君乎此大人正己而物正之事语较直截夫于诠为于义固当矣而身字解尚未能亲切因考古篆身作□子作□二字相似疑或掌时传写之讹若作于其子以善其君则与周公所行适合而于理于文皆无弗合康成葢未思及子字之误为身字遂强附训释后儒益从而为之词使孔子之言周公之事皆不得其正夫强解以误后学不可乃因强解而诬孔子并以诬周公则尤不可是不容以不辨但经文沿诵日久无改正之理姑记余所见以俟后之考古者
　　（臣）等谨按唐开元易尚书古文从今文而改洪范无陂为无颇是以后人之韵改古人之文也宋儒谓论语学易章五十当作卒辨者以篆文卒字与五十字回不相侔是以后人之字改古人之文也我皇上考二戴之传述揭六书之潚微于身子二字篆文相近致误之处特为指明诚为探万古文字之源而理正词安郑孔以下诸儒之傅会迁就支离轇轕俱无所事矣
　　 御制三韩订谬 
　　尝读后汉书三韩传称辰韩人儿生欲令头肩皆押之以石讶其说之悖于理而肆为诡诞以惑世也夫以石押头壮夫且不能堪而以施之初堕地之小儿实非人情所宜有闲考三韩建国本末诸史率多抵牾以方位准之葢在今奉天东北吉林一带壤接朝鲜与我国朝始基之地相近国朝旧俗儿生数日即置卧具令儿仰寝其中久而脑骨自平头形似肩斯乃习而自然无足为异辰韩或亦类是耳范蔚宗不得其故从而曲为之解甚矣其妄也且如汉人生儿常令侧卧久而左右角平头形似狭蒙古人生儿以韦带束之木版植立于地长则股形微箕此亦皆习而自然无足为异藉如蔚宗所言岂汉人蒙古亦皆以石押之令其头狭而股箕乎若夫三韩命名史第列马韩辰韩弁韩 【亦曰弁辰】 不详所以称韩之义而陈寿魏志直云韩地韩王鱼豢魏畧且以为朝鲜王准昌姓韩氏其为傅会尤甚葢国语及蒙古语皆谓君长为汗韩与汗音相混史载三韩各数十国意当时必有三汗分统之史家既不知汗之为君而庸鄙者至讹韩为族姓何异扣盘扪钥以喻日哉且中外语言不通不能强为诠解者势也今夫天昭昭在上人皆仰之然汉语谓之天国语谓之阿卜喀蒙古语谓之腾格里西番语谓之那木喀回语谓之阿思满以彼语此各不相晓而人之所以敬与天之所以感则无弗同若必一一以汉字牵附臆度之能平不能夫韩与汗音似义殊谬而失之诬犹可也至于以石押头之谬实悖于理斯不可也然则余之三韩订谬之作乌容己乎哉
　　（臣）等谨案史家之失穿凿为甚葢由见理不明而设词序诞也三韩之名出于当时之自称而不习其语者遂以为韩地韩王甚且之为韩姓因罔知汗之当作何字且汗之当解何义也字义不明无惑乎它说之悉悖于理矣有御制订谬之作而三汗之字之义乃昭然足以破千古之讹矣此其弊至辽金元三史而益棼人地官名俱无正音皇上特勅改正三史国语解颁之学官以正托克宋濂之舛其详具见本书云
　　 御制道命录识语 
　　昨命词臣校勘永乐大典得李心传道命录一册集当时论伊川程子之事以道属之而以命惜之所见不衷于理曾题诗帙首并序而正其失兹内廷翰林覆校天禄琳琅旧藏有元板道命录十卷重以永乐大典本校之则前六卷相同者过半其刊本有而写本无者计二十八条第七卷以下则写本皆不录疑其为未全之书之细检之又有写本所录而刊本无者凡八条似大典别有所据考李心传原序专以伊川为言而刊本则兼及朱子并附濂洛关闽事复考程荣秀序云李秀岩道命录五卷梓在江州毁于兵荣秀尝得而读之疑为初稿欲删定而未成兹因原本畧加厘次十卷如左云云今大典写本止载伊川事与心传序合或写本乃钞江州初梓之本而龟山书院所镌十卷兼及朱子诸人乃荣秀增定之本耳因识原诗后以俟考其元板书前篇己有甲子题语兹不复录
　　（臣）等谨案永乐大典在当时以为搜采极博矣而所载道命录尚为不完之本证以大录琳琅之元刻益信我朝秘府储藏之富前古无伦也皇上题诗附识于两本多寡完缺之故校勘必审辨析必详典学精勤有占毕下士所未能万一者葢皇上于四库全书呈进时每亲加乙览圣心所会发为天章凡数百余首美富奥博莫测津涯咸在御制诗集中兹以本书之例不具载云
　　皇朝通志卷一百五
　　●皇朝通志卷一百六
　　校雠略二 
　　○校雠略二 
　　武英殿校刊十三经注疏考证 【易经至礼记共一百六十七条】  
　　△武英殿校刊十三经注疏考证 【易经至礼记共一百六十七条】  
　　易经 
　　书经 
　　诗经 
　　周礼 
　　仪礼 
　　礼记 
　　 易经 
　　易经周易经传原目韩康伯注音义王辅嗣止注大经句监本大讹六先儒以上下经二篇为大经据毛居正六经正误改　干卦彖注天也者形之名也健也者用形者也郭京谓健也者健字应作干疏云天是定体之名干是用体之称体即形也足明用形是干健字以音近而讹　坤卦初六履霜坚冰阴始凝也郭京曰阴始凝也上误增坚冰二字履霜与坚冰时候颇异不合相连结义按魏志许芸引易传亦作初六履霜无坚冰二字　屯卦君子以经纶疏纶谓绳纶句监本绳讹纲又纶谓纬也句纬亦讹纲并据李鼎祚集解改　蒙卦六四困蒙吝疏此释六四爻辞也按疏例从无于本节之下自言此释某文者此七字疑衍　需卦卦辞疏此需卦繇辞也监本繇讹系据毛氏本改此六字疑亦衍文他卦无此例　九二注履健居中中讹实据毛氏本改　讼卦彖注不闭其源使讼不至郭京谓使讼不至不字当作得若闭其讼源讼则不至不闭讼源则讼得至不至与不闭义弗合　讼卦象注物有其分监本分字下衍起契之过四字据毛氏本删　师卦六四疏汉书韩信云兵法欲右背山陵前左山泽按此非韩信语云字上当有传字　履卦六三眇能视注志存于王顽之甚也按毛居正六经正误志存于五作王字误正义曰以六三之微欲行九五之事注志存于五也建安余氏本亦作五　大有彖疏六五应九二九二在干体故云应乎天也监本作六五应干九二亦与五为体误据毛氏本改　大有象注遏恶扬善成物之美顺夫天德休物之命四句监本作遏恶扬善成物之性顺天休命顺物之命按顺夫天德解顺天二字休物之命解休命二字于文义为合据毛氏本改　观卦六三象注处进退之时三句监本以王注作孔疏误　坎卦彖注习乎重险也监本讹作习重乎险也据毛氏本改　咸卦九三疏文监本讹脱据毛氏本补　萃卦六三注四亦失位不正不正相聚相聚不正患所生也郭京谓古本无相聚不正四字　艮卦九二艮其限注止加其身中体而分郭京云身当作限六四艮其身注云中上称身九三施止于分体故谓之限则身字当为限字之讹　渐卦彖辞渐之进也注之于进也旧说疑之字为衍按卦名以进为义者三晋也升也渐也而渐独以渐进为义故言渐之进以别于晋之进升之进也郭雍云传言渐之进如女之归则吉以女归有渐也与王注意合　既济卦彖辞既济亨小者亨也郭京谓亨字下脱小字按亨小之义陆氏铨之说极当故折中从之　系辞俯以察于地理疏彖谓卦下之辞总说乎一卦之象也监本脱卦下之辞总五字今校补　圣人之情见乎辞注文监本讹脱今校补　能研诸侯之虑注诸侯物主有为者也按注说未免附会牵强当从朱子本义以侯之二字作衍文　序卦故受之以履吴澄纂言云此下宜有履者体也四字今韩注有之而王弼畧例引此四字当是后人误以正文为注耳　物不可以终动动必止之今本无动必二字据监本补　杂卦原目正监本有注杂卦者杂糅众卦错综其义或以同相类或以异相明也二十二字古注本无葢因疏文而妄添之也今从删
　　 书经 
　　书经舜典在璇玑玉衡以济七政傅王者正天文之器句监本王讹玉据毛氏本改又孔疏内太史丞钱乐铸铜作运天仪陈氏师凯云钱乐本名乐之孔疏脱之字　肆类于上帝音义王注云上帝天也马云上帝太乙神在紫微宫天之最尊者监本误以此二十四字为孔传今校改　皋陶谟能哲而惠疏马融云禹为父隐故不言鲧也按马融说史记注引之作郑康成语　禹贡恒卫既从疏卫水出常山灵寿县东北入滹沲按地理志原文入滹沲之上当有东字言卫水出灵寿县之东北其下流则入滹沲也疏脱一东字　雷夏既泽疏在济阴城阳县西北按城阳当作成阳各本俱误此成阳属济阴尧冢所在与城阳国近东海者不同　浮于济漯达于河疏漯水出东郡东武阳县至乐安千乘县入海疏引地理志当云东北至千乘入海至字上脱东北二字又按乐安二字亦非原文千乘县前汉为千乘郡治后汉和帝时始改郡名乐安也　岷嶓既艺疏地理志蜀郡有湔道按湔字下脱氐字汉湔氐道今四川松潘卫是也　织皮昆仑析支渠搜传云有此四国疏云四国昆仑也析支也渠也搜也颜师古曰昆仑析支渠搜三国名也传疏并作四国误　底柱析城至于王屋疏引地理志云析城在河东濩泽县西按汉志原文作西南北脱南字　甘誓王曰嗟六事之人传各有军事监本事襄士据疏校改　胤征序传羲氏和氏二段监本误刊此传于后标目下今校改　惟仲康肇位四海疏羿灭夏后相句按羿当作浞灭相者浞非羿也各本俱误　仲虺之诰成汤放桀于南巢疏桀奔南巢一段监本误列于后奉若天命注下又此篇疏文多不依经传之次今校改　太甲上自周有终传周忠信也句旧说自由也由忠信之道则有终王氏柏曰周当作君金氏履祥谓古文君字与周字相似故误吴氏经说亦云作君　牧哲序疏监本误列于后标目之下今校改　洪范无有作好传言无有乱为私好恶句监本为讹无今校改　四曰攸好德疏好恶者不知恶之为恶谓恶是善二句监木脱谓恶二字今校补　康诰惟三月哉生魄疏太保以戊申至七日庚戌句按召诰云越三日庚戌自戊申至庚戌为三日也此作七日误各本并同或疑召诰疏言庚戌是七日然此文不应尔　王曰鸣呼小子封疏所以可畏者以其辅诚故也二句监本脱所以可畏四字今校补　洛诰序使来告卜传疏监本误列于后标目之下今校改　多士序殷遗多士皆非在官监本作皆非民事误据毛氏本校改　君奭有若散宜生佝下监本脱音义一百十八字据毛氏本补　多方慎厥丽乃劝厥民刑用劝疏作天下民主句下监本脱汤既为民主五字今校补　今尔奔走臣我监五祀传监谓成周之三监按此指洛邑之治殷民者非谓武庚时事也即孔疏并不解三监字义则知三字为衍文　康王之诰宾称奉圭兼币疏圭是致马之物致马旧本作文马据觐礼贾疏皆以币帛致之当作致马为是据监本改又引觐礼诸侯享天子马卓上九马随之按觐礼作匹马卓上九马随之则马卓上当有匹字　君牙序疏穆王命其臣一段监本误列于经文涉于春冰之下今校改　文侯之命序疏监本误列于后标目之下今校改
　　 诗经 
　　诗经国风卷耳篇我姑酌彼兕觥笺饮酒礼自立司正之后句礼字上各本并脱饮酒二字按立司正见乡饮酒礼据蜀本石经补　桃夭篇序笺疏宗子虽七十无无主妇诸本并脱一无字据礼记曾子问补　采苹篇于以采藻笺芼之以苹藻句监本作芼用苹藻按昏义文本作芼之以苹藻据石经校改　标梅篇序疏然则男自二十以至二十九句监本脱二十以至四字据毛氏本补　终风篇惠然肯来笺惠顺也监本脱此三字据石经补　雄雉篇百尔君子笺君或有所留或有所遣二句监本脱或有所遣四字据石经补　采葛篇彼采萧兮疏释草云萧荻也按荻字当作萩说文云萩萧也襄公十八年左传秦周伐雍门之萩是也尔雅释草误作荻故疏仍其讹　权舆篇于嗟乎不承权舆句尔雅引此文作胡不承权舆　大雅大明篇笃生武王笺则我皇妣太姜之侄句监本妣讹姒据国语校改　周颂清庙篇序笺成洛邑居摄五年时李氏樗谓周公成洛在七年非五年此本孔氏传据洛诰诞保文武受命惟七年之说也九峯蔡氏辨之谓周公留后洛邑七年而薨者极是笺云五年者据伏生书传及明堂位之文书传当为可据仍从笺说作五年为长　般篇允犹翕河疏齐桓公塞为一者不知所出何书按春秋保干图云移河为界在齐吕填阏八流以自广当是本此
　　 周礼 
　　周礼天官以为民极句注庶民于之取中句下监本有按尚书洪范云皇建其有极十一字葢因上文误衍今从删　太宰以九职任万民疏晋卫之男女皆是句下云故引晋惠以释之也则晋卫当作晋惠　大朝觐会同疏但春夏受享秋冬一受之于庙按上文云诸侯会同皆依四时常朝春夏受贽于朝受享币者于庙秋冬一受之于朝此止云春夏受享应有阙文　小宰以法当祭祀朝觐会同宾客之戒具疏监本错简在下节今校改　兽人凡祭祀丧纪宾客共其死兽生兽疏监本错简在下节今校改　医师岁终则稽其医事以制其食疏本草本之寒温量疾病之浅深监本脱本草木之四字又脱量子据汉书补　凌人掌水疏火中而寒暑退此其极也能无退乎监本讹此其极也二句于注下今校改　酰人注疏监本分经文为二段而注疏则于上段内连续不分今合经文为一节而移注疏于下方　大府凡邦国之贡疏注释曰一段监本混入下节今校改　外内命夫命妇之命履疏仍有韦弁白履冠弁黑履句以服履之伦次之则仍有下当有爵弁纁履四字　地官大司徒以土会之法疏腛脙瘠也监本脙讹脉今据尔雅校改　日至之景疏注是时周公居摄五年句监本讹在上文惟三月丙午朏之下经注错杂今校改　以荒政十有二聚万民疏司乐凶荒别文句监本乐讹农周官无司农而所引大司乐文今校改　小司徒凡民讼以地比正之疏各本并错在下节今校改　乡大夫正岁令羣吏考法于司徒以退各宪之于其所治按各本所治下俱有之国二字葢由石经误衍一之字后人遂割下节国大诣于众庶之国字以从之今见石经之国二字刓缺监本直去此二字而下节之首未增国字但作大询于众庶葢误　调人鸟兽亦如之疏监本于赏其价直句下有和之使辟于此不得就而仇之十二字乃误衍下节注文今从删　弗辟则与之瑞节而以执之疏剡圭以和难句按典瑞作剡圭以除匿当系贾氏误引谷圭之文　春官大宗伯以宾射之礼疏王制有王大子是为世子时共在学者也按大字下应有王字羣后之大子卿大夫元士之适子十五字文义方合此有脱落　大司乐以乐舞教国子注文始舜之韶舞名监本脱文始二字据汉书注补　乐师凡国之小事疏若大次二者之乐则天地及宗庙大司乐令之也监本误则天地及宗庙六字于元冕所祭之下今校改　大胥掌学士之版疏以宗庙言之谓重酿之酒祭宗庙而用之监本误以宗庙言之五字于相饮之法下乞校改　大史正岁年以叙事疏正月一日得雨水中监本雨水讹启蛰按韗人注云启蛰孟春之中也古法以启蛰为正月中气而此疏上文则己云正月立春节雨水中不应互异　夏官司土孤节特揖疏王揖之皆逡遁者约乡党而佑按乡当无此文考大射礼公降一等揖宾宾辟注云逡遁不敢当盛则乡党当是大射之讹　秋官萍氏下士二人音义监本脱郭注云甲虫大如虎豆绿色十一字据陆德明经典释文补　掌客宾客有丧惟刍稍之受注不受飨食飨食加也按此注二句并疏中不受飨食起至不受飨食共五十四字俱属下节遭主国之丧不受飨食注此系错简　冬官轮人望其辐疏郑司农云掣读为纷容掣参之掣此葢有文今检未得按此出上林赋贾氏偶忘之耳　匠人为沟洫疏古者人耕皆畎上种谷按畮高畎低畮以种谷畎以通水此畎字当作畮贾氏弗检偶讹耳
　　 仪礼 
　　仪礼士冠礼主人元冠朝服疏证此元冠朝服而筮者是诸侯之士监本冠作冕按士服至爵弁而止无冕也今校改　筮人执筴疏引少牢大夫礼文亦云三人占二句按少牢礼无此文朱子葢尝疑之　赞者盥于洗西升疏赞者盥于洗西无正文按经文明言之乃云无正文何也葢误　冠者升筵坐疏聘礼注云糟醴不卒故也监本卒作啐按卒谓不卒爵也经言啐醴则非不啐明矣　再醮两豆疏云螔蝓醢者蚹嬴螔蝓监本脱蚹嬴螔蝓四字据尔雅补　继世以立诸侯象贤也按朱子云此下三节于冠义无当疑错简也疏义亦非是　士昏礼主人迎宾于庙门外疏引有司彻注云拂者外拂之也按今有司彻注无此文　主人爵弁疏天子诸侯为尊则尊矣不须摄盛监本作尊则衮矣按诸侯惟上公得服衮侯伯以上不得也贾氏常有尊则尊矣之语今从之　凡行事必用昏昕注壻悉计反从士从胥俗作婿女之夫按此十四字不类康成语又东汉未有反切之法且此节记无壻字康成何缘以注葢后人搀入者耳　对曰某之子惷愚疏宾告之辞句下监本有下经致命四字按此四字无着葢以上有下经致命之文而误　壻授绥姆辞曰未教不足与为礼也注姆教人者经文及注共十九字监本脱落据石经及杨复仪礼图本补　士相见礼摈者对曰注还贽者请使受之句下监本有今按某也葢主人之名九字本朱子仪礼经传通解中语不应搀入注疏今从删　乡饮酒礼坐祭遂饮卒觯疏主人辞宾降宾辞监本脱宾辞二字据通解补　坐祭坐饮不拜既爵疏众宾之长也五字监本错在故上宾介之上今校改　尊者降席席东南面句监本脱一席字据石经补　乡射礼宾卒洗揖让如初升疏释曰言如初则亦一揖一让也十二字监本讹列于下节之下今校改　皆掌其物句疏释曰皆左足履物者以下二十七字监本讹列于下节之下今校改　执觯者受觯注执觯以下共二十字又疏内此经曰执觯者以下共三十字监本误列于卒受者以虚觯降奠于扉节下按此数句于彼经无当今校改　士鹿中翿旌以获及注谓小国之州长也以下二十九字监本皆脱其经文石经及敖继公本并有之注则依朱子通解及杨复仪礼图本补　燕礼设浩篚于阼阶东南当东溜按敖继公谓诸篇设洗无连言扉者下别云篚在洗西则不可以东溜为节此系宿文　享于门外东方句上按石经及杨复本敖继公本俱有其牲狗也四字此葢有脱文　大射仪工人士与梓人升自北阶疏则乡射记长与距随是也乡谢记长四字监本作上文横三字按上文既无其文而横字与下三字亦不属今据乡射记校改葢谓长其纵距随其横也　若与诸公乡大夫之耦不胜句按敖继公云比耦时大夫有与士为耦者诸公卿无与士为耦者诸公卿三字误　聘礼夫人使下大夫韦弁归礼句下监本有小注云今文归作馈下及记同九字按此非郑注又非释文唯通解有此今从删　宗人授次句朱子云周礼幕人掌朝会共帷幕掌次掌张幕此作宗人误　公食大夫礼公降一等疏解经辞曰一段监本误列于宾西阶东北西答拜之下今校改　先者反之由门入升自西阶监本析经文为二节以疏误作注列于先者反之句下今依朱子通解订正而合经文为一节　丧服出妻之子为父后者句顾炎武谓此节经文疏以为传中引传而误连之当别为一节今从之而疏则仍其旧　传曰嫁者其嫁于大夫者也疏女子子为祖父母传不言不敢降其祖监本于为祖父下重衍传亦不敢言降其祖父九字今从删　传曰何以大功也尊同也疏此郑迭傅文句监本于此字下有谓祖祢但不得祖祢先君也此谓十四字葢缘上文而误衍今从删　夫之诸祖父母报疏夫之所为小功者妻服之降一等句下监本误复上节疏文据续通解删　夫之所为兄弟服妻降一等疏释曰妻从夫服其族亲一段监本误列下节经文之下今校改　士丧礼为铭各以其物注今文铭皆为名末为施也监本脱皆为名末四字据续通解校补　既夕记有弥节焉亦张可也监本张可讹可张据石经校改　士虞礼哀荐祫事注今文曰合事句监本合作古按祫之为言合也作合字文义方协合与古以形近而讹　哭止告事毕宾出此七字监本全脱据石经补　特牲馈食礼众宾答再拜句敖继公云众宾答一拜作再拜误按乡饮乡射礼主人三拜众宾众宾皆答一拜　祝命按祭注监本脱今文改按皆为绥古文此皆为挼祭也十五字士虞礼尸取奠节疏引此注有之今据补　举觯者祭卒觯拜长皆答拜监本脱此十一字据石经补　少牢馈食礼以授尸坐取箪兴监本脱此七字据石经本补　主人出立于阼阶上西面疏释曰自此尽庙门以下数句监本误列在下文祝先尸从节之下今校改　有司彻酌献侑侑拜受三献北面答拜监本于此下重衍受爵酌献侑侑拜受三献北面答拜十四字石经及旧本无之今从删　兄弟之后生者疏兄弟之后生者以下数句监本误列于上文二人洗觯疏末今校改　乃摭于鱼腊俎注今文摭为揲句今文二字续通解作古文
　　 礼记 
　　礼记曲礼　君下齐牛式宗庙疏引谷梁传云曹公子首儇同时聘齐按曹公子首儇句上脱季孙行父秃晋却克眇卫孙良夫跛十四字孔疏引书断无割裂至此当系刊本脱误　莅牲曰盟疏春秋左氏云周礼有司盟之官按此系左传说之辞非传文也左氏下当有说字　檀弓夫子制于中都疏周礼大宰职云诸侯立三卿五大夫也按大宰职云设其参傅其伍注云参谓卿三人伍谓大夫五人此当作大宰职注刊本误脱注字耳　小敛之奠以下按此自为一章旧本误接仲梁子下　读赗以下此亦自为一章刊本接孟献子章而误录其疏于下　宾客至无所馆此亦自为一章刊本因无疏误接上章耳　陈干昔寝疾疏晋赵孟孝伯共将死其语偷按此引晋赵文子及鲁孟孝伯两事也孝伯上脱鲁孟二字　王制至于南岳疏自魏武帝以来始徒南岳之神于庐江霍山按徒衡祀于霍自汉武帝始此作魏武帝误　六礼冠昏丧祭乡相见此下自为一节旧本误列于诸侯之大夫不世爵禄下而以上节疏附篇未今校改　月令以太牢祠于高媒注娀简吞之而生契按简字下当有狄字　其祀行注行在庙内外之西为軷壤厚二寸广五尺按壤当作坛属上句读周礼大驭贾疏引此句作为軷坛是也坛壤以形近而讹　曾子问其虞也先重而后轻也疏旧本误与下章宗子虽七十经文相连而疏一段误脱在下章之末今校改　又何反于初疏旧本误在下章今校改　成妇之义也注疏旧本注误与经文下二章接连疏尤附丽失次今并校改　诸侯旅见天子以下旧本自此至当祭而日食太庙火章孔子答语末全即截为十八卷其十九卷首简即系前章答语之半文义割裂今断自此章以下为十九卷　祝毕献而已注疏旧本注与下章经文相接而疏亦脱误今校改　郊特牲社所以神也之道也疏引尚书无逸篇大社惟松数语按此系尚书逸篇见后汉志注无字衍文　天子适四方先柴二句旧本与前文祭则受福句相接而前疏误刊此节之下今校改　玉藻侍坐则必退席音义党乡之细也句下释文二十八字监本误作郑注今校改　少仪幼则曰能负薪未能负薪注下应接疏二段下节执玉执龟筴不趋又自为一节不相连也　乐记咸池备矣疏熊氏引五行钓命决云伏牺乐为立基神农乐为下谋祝融乐为祝绩按钓命决孝经纬也周礼大司乐贾疏亦引此文作孝经纬此作五行误也又疏引乐纬帝喾曰六英颛顼曰五茎颛顼宜叙帝喾之前文亦倒置　今夫新乐进俯退俯以下此卷分卷未合不应截子夏答魏文侯语强割为二应从前篇魏文侯问于子夏二节为此节之首　杂记有三年之练冠则以大功之麻易之疏先师解此凡有三义引圣证谕范宣子以下云云按三义即范宣子及贺玚庾蔚之三说而孔氏断从庾说者也圣证论是魏时王肃所撰范宣子即东晋范宣在肃之后何缘得引之观后文为妻父母在不杖不稽颡疏引礼论范宣子申语知圣证论当系礼论之讹　孔子曰伯母叔母注按此节注下无疏旧本误以上章国禁灾及童子哀不偯二节之疏接于注下今移置上章　泄柳之徒为之也疏按此疏误在下章注下今校改　君子上不僭上下不逼下疏旧本误列此疏二段于下章妇人非三年之丧下今校改　中庸子曰好学近乎知注疏以此下另为一章朱子云子曰二字衍家语载此章于成功一也之下有公曰子之言美矣至矣寡人实固不足以成之也故其下复以子曰起词今无此问而犹有子曰二字当为衍文　惟天之命注易曰君子以慎德积小以成高大旧本慎作顺今改正以成高大易无成字系衍文　投壶司射庭长及冠士立者以下王氏谓司射至主当二十四字与上文鲁令弟子若是者浮相属陈澔从其说移此一节于鼓字之上　大学楚书曰疏按疏于楚书两引王孙圉及昭奚恤事止以郑注谓楚书是楚昭王时书未尝指定是楚语也但疏引楚语仅列观射父脱楚史倚相一段又引刘向新序司马子反讹作子发　燕义升成拜疏为拜故下宾未拜也下不敢辄拜礼杀也按仪礼注原文宾作实下不辄拜句无敢字
　　皇朝通志卷一百六
　　●皇朝通志卷一百七
　　校雠略三 
　　○校雠略三 
　　武英殿校刊十三经注疏考证 【春秋至孝经共一百二十九条】  
　　△武英殿校刊十三经注疏考证 【春秋至孝经共一百二十九条】  
　　春秋 
　　论语 
　　孟子 
　　尔雅 
　　孝经 
</div>
    <div class="pagination">
<a href="清朝通志_page104.html">上一页</a><span>...</span><a href="清朝通志_page100.html">100</a><a href="清朝通志_page101.html">101</a><a href="清朝通志_page102.html">102</a><a href="清朝通志_page103.html">103</a><a href="清朝通志_page104.html">104</a><span class="current-page">105</span><a href="清朝通志_page106.html">106</a><a href="清朝通志_page107.html">107</a><a href="清朝通志_page108.html">108</a><a href="清朝通志_page109.html">109</a><a href="清朝通志_page110.html">110</a><span>...</span><a href="清朝通志_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
