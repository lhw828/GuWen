<!DOCTYPE html>
<html>
<head>
    <meta charset="UTF-8">
    <title>续通志 - 第 1158 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 1158 页/共 1359 页</h1>
    <div class="content">不肯发既又觇知琏无备遂复反夜四鼓纵火登城琏力疾扪佩刀上马与贼鬬市衢诘之曰汝辈罪在不赦今既宥尔诛戮又锡以名爵朝廷 
何负于汝乃复反耶即驰骑奋击贼以槊撞琏坠地琏瞋目大骂死之其仆杨儿以身蔽琏亦见杀事闻赙钞三百锭仍官其子锜弟琬字仲德 
仕至台州路总管至正二十七年方国瑛以舟挟琬至黄岩琬潜登白龙奥止民舍绝粒七日人劝之食辄瞑目却之而死

　　△孙撝

　　孙撝字自谦曹州人至正二年进士原官济宁路录事张士诚据高邮或谓其有降意朝廷遣翰林待制乌玛尔为使前往招之而用撝为 
辅行撝家居不知也中书加撝集贤待制给驿就其家强起之抵高邮士诚不迓诏撝等既入城反复开谕士诚等佯竦听已而拘之他室或日 
一馈食欲胁之降撝唯诟斥乃令其党捶撝肆其陵辱撝不为动及士诚据平江撝与其部将张茂先谋持撝所授站马札子遣壮士赴镇南王 
府约日进兵谋泄为所害后贼中见失节者辄自相嗤曰此岂孙待制耶事闻追封曹南郡公谥忠烈

　　△石普

　　石普字符周徐州人至正五年进士授国史院编修官改经正监经厯淮东西盗起枢密院董钥荐普材于朝会丞相托克托讨徐州命从 
行徐平厯升枢密院都事从守淮安时张士诚据高邮普陈破贼之策曰高邮负重湖之险地皆沮洳骑兵卒莫能前顾假步兵三万保取之高 
邮既平则濠泗易破普请先驱为天下忠义倡托克托壮之命权山东义兵万户府事招义民万人以行而汝中柏者方用事阴沮之减其军半 
初令普便宜行事及行又使听淮南行省节制普行次范水砦日未夕普令军中具食夜漏下三刻衔枚趋宝应即登城树帜城上贼大惊溃乃 
水陆进兵乘胜拔十余砦直抵高邮纵火烧关门贼惧将弃城走总兵者遣军千骑突出普军前欲收先入功贼以死扞城总兵军即驰回普止 
之不可遂为贼所蹂践率坠水中普军亦乱贼乘之普血战良久直入贼阵援兵忌普成功按不进从者仅三十人搏战至日西被创堕马复步 
战数合贼益至指曰此必头目须生致之普叱曰我即石都事何云头目左胁为贼枪所中犹手握其枪刺贼贼众攒枪来刺普与从者力尽俱 
死

　　△盛昭

　　盛昭字克明归德人由儒学官累迁淮南行省照磨会使往高邮谕张士诚不得达遽还诡称贼已迎降拜但乞名爵行省不虞其欺再遣 
昭入高邮授以万户告身 【按元史本传作授所与士诚官今据明史张士诚传改】 士诚拒不纳拘诸舟中昭语所从吏曰吾之至此有死 
而己既而官军逼高邮士诚授招以兵使出拒昭叱曰吾奉命招谕汝汝拘留诏使罪不容诛反欲吾从汝为贼耶贼怒先割其臂肉而后磔之

　　△杨乘

　　杨乘字文载滨州渤海人至正初为介休县尹民饥散为盗乘立法招之使自新皆弃兵愿为良民后累官江浙行省员外郎坐海寇掠漕 
舟免官寓居松江张士诚入平江其徒郭良弼董绶极称乘才士诚遣张经招之乘曰良弼等皆名臣今已失节顾欲引我济恶耶且让经平日 
读书所学何事经俛首不能对乘与客痛饮竟日不言客问盍行平曰乘以一小吏致身显官有死无贰何行之有经促其行愈急乘乃整衣冠 
自经死 【按辍耕录云乘早为天官小史辟中书参议掾厯官谷城介休二县尹拜监察御史擢江浙行省员外郎是年杭州陷乘坐黜退居 
松江青龙镇后御史言乘职在赞理不当罪宜复其官事遂白十六年张士诚陷平江遣所署官吴县丞张经赍礼币造请乘遣人告曰吾废处 
田里久矣不足以辱使者吾当择日受命请以币置门外经如其言乘命子逌卓具牲醴告祖祢既竣事复命酒饮坐至夜分二子尚立侍命曰 
若且休吾将就寝诘旦逌等怪寝门未启发视之则已自经得手书大约言死生昼夜之理且以得全晚节为快所载与史传互有异同】

　　△尼雅斯拉鼎 【宝通　海瑠丹　锡卜沙鲁】

　　尼雅斯拉鼎字士瞻其父玛哈穆特从征襄阳以劳擢浚州达噜噶齐因家大名尼雅斯拉鼎起身乡贡进士淮东宣慰司辟为掾至正十 
年泰州贼起尼雅斯拉鼎建议筑四城立外寨揵堤穿河募兵与贼抗行省檄其提战舰巡江驻兵龙潭口贼不得渡屡有战功留守芜湖江口 
泰州李二作乱移捍高邮得胜湖贼船乘风来攻击败之其党张士城复杀李二为乱袭高邮屯军东门尼雅斯拉鼎以舟师会真滁诸军讨之 
距三垛镇贼众猝至麾兵挫其锋后贼鼓噪进更发火镞射之死者蔽流而下贼缭船于背尽锐来攻诸官军皆遁尼雅斯拉鼎以死自誓谓其 
三子宝通海瑠丹锡卜沙鲁曰汝辈可脱走三子不肯去皆死之事闻追赠元帅府经厯

　　△伊噜布哈 【罗阿　伯嘉努】

　　伊噜布哈字彦明蒙古苏达苏氏容貌魁伟未冠父图卜特穆尔以千户戍越因受业于韩姓粲然成章就试江浙乡闱中第一元统元年 
登进士第授台州路录事司达噜噶齐县未有学乃建孔子庙又延儒士为师以教后进丁外艰至正元年起为都水监经厯递迁吏部员外郎 
两奉命籴粟江浙民不扰而事集既而丁母忧中书起之不应会太师右丞相托克托南征 【按托克托传至正十四年张士诚据高邮久不 
下诏托克托总诸王诸省军讨之】 辟从军事督馈饷馈饷用舒升吏部郎中寻拜监察御史上疏言天子宜躬祀南郊殷祭太室又言当简老 
成重臣辅导太子帝皆嘉纳升吏部侍郎铨选公允适廷议欲于河闲长芦置局造海船三百艘伊噜布哈具言其非便忤议者意迁工部侍郎 
复徐保定路达噜噶齐保定岁输粮于新乡苦弗便伊噜布哈请输京仓以便之除吏部尚书保定父老百数诣阙乞留遂以尚书仍知郡事会 
贼北渡河口修城浚濠为战守具寻兼统黑军数千及团结西山八十二寨义军势大张贼再侵境皆不利遁去召还为详定使保定民不忍其 
去绘像祀之去保定一月而城陷朝廷以其夙负民望令入城招谕抵城贼壁壁不出民多窃出谒拜者改十都路达噜噶齐转吏部尚书会剧 
贼程思忠据永平诏往招抚之众难其行伊噜布哈毅然曰臣死君命分也竟入城谕贼贼皆感泣拜降还迁翰林侍讲学士俄复为大都路达 
噜噶齐入见帝帝谕以毋峻咸母弛法或挟权以千汝即以闻寻有权臣以免役事来谒伊噜布哈斥曰圣训在耳不敢违拜江南行台御史中 
丞乃由海道趋绍兴为政宽猛不颇既而除浙西廉访使会张士诚据浙西僭王号度弗可与处乃令侄同寿具舟载妻子而匿身木柜中蔽以 
藳秸脱走至庆元士诚部下知之追至曹娥江不及而返俄改山南道廉访使浮海而往抵铁山遇倭贼船乃率同舟人力战拒之贼登舟攫伊 
噜布哈令拜不屈遂遇害当遇害时摩家奴诺海刺杀首贼次子枢密院判官罗阿侄伯嘉努扞敌亦死之同舟死事者八十余人事闻谥忠肃  
【按伊噜布哈闲关王事率以身殉元史旧系列传今移入忠义】

　　△台哈布哈 【李辅德　彻辰　张君壁】

　　台哈布哈字兼善巴约特氏初名塔斯布哈文宗赐以令名世居白野山父塔布台入直宿卫厯仕台州录事判官遂居于台家贫好读书 
能记问集贤待制周仁荣养而教之年十七江浙乡试第一对策大廷以进士及第授只贤修撰转秘书监著作郎拜江南行台监察御史时御 
史大夫托欢怙势贪暴台哈布哈劾罢之文宗建奎章阁学士院擢为典签拜中台监察御史顺帝即位加文宗后太皇太后之号 【按顺帝 
本纪文宗崩雅克特穆尔请立太子为帝文宗后不从曰吾子尚幼明宗之长子在宜立乃迎顺帝而立之故至是加后以尊号也】 大臣雅克 
特穆尔巴延皆裂地封王台哈布哈率同列上章言婶母不宜加征称相臣不当受王爵太后怒欲杀言者台哈布哈语众曰此事自我发之甘 
受诛戮决不累诸公也己而太后怒解出签河南廉访司事俄移淮西递转江浙行省左右司郎中浙西大水会台哈布哈入朝言于中书免其 
租擢秘书监改礼部侍郎至正元年除绍兴路总管革吏弊除没官牛租令民自实田以均赋役行乡饮酒礼教民兴让越俗大化召入史馆与 
修辽宋金三史书成授秘书卿升礼部尚书兼会同馆事八年台州黄岩民方国珍为乱诏江浙参政多尔济巴勒总舟师捕之追至福州五虎 
门官军自溃多尔济巴勒遂被执或珍迫其上招降之状朝廷从之国珍兄弟皆授官国珍不肯赴势益暴横九年诏台哈布哈察实以闻既得 
其状遂上招捕之策不听寻除江东廉访使改翰林侍读学士知制诰同修国史已而出为都水庸田使十年国珍复入海烧掠沿海州郡十一 
年迢博啰特穆尔为江浙行省左丞总兵至庆元以台哈布哈知贼情迁浙东道宣慰使都元帅分兵于温州使夹玫之未几国珍寇温 【按 
方国珍寇温续通鉴纲目载于至正十年十二月此叙于十一年之下互异】 台哈布哈纵火筏焚之一夕遁去既而博啰特穆尔率兵进讨至 
大闾洋国珍夜纵火鼓噪官军溃博啰特穆尔被执朝廷复遣大司农达实特穆尔等至黄岩招之国珍兄弟皆登岸罗拜退止民闲小楼台哈 
布哈欲命壮士袭杀之达实特穆尔不可乃止檄台哈布哈亲至海滨散其徒众拘其海舟兵器国珍兄弟复授官有差既而迁台哈布哈台州 
路达噜噶齐十二年朝廷征徐州命江浙省臣募舟师守大江国珍怀疑复入海叛台哈布哈发兵扼澄江遣义士王大用约使来归国珍益疑 
拘大用不遣以小舸二百犯马鞍诸山台哈布哈誓众前往击之时国珍戚党陈仲达往来计议陈其可降状台哈布哈率部众张受降旗乘潮 
而前船触沙不能行垂与国珍还呼仲达申前议仲达目动气索台哈布哈觉其心异手斩之即前搏贼船射死五人贼跃入船复砍死二人贼 
羣至攒槊刺之中颈死犹植立不仆投尸海中时十二年也僮名抱琴及临海尉李辅德千户彻辰义士张君璧皆死之台哈布哈既没除江浙 
行自参知政事不及闻命后三年追封魏国公谥忠介立庙台州赐额崇节台哈布哈尚气节不随俗浮沈虽为时相摈斥人莫不韪之善篆隶 
尝重类复古编十卷考正讹字于经史多有据云 【按台哈布哈始于言事终于死节不愧名臣元史旧系列传今移入忠义】

　　△巴延布哈德济 【大胜努　该里丹　蔡诚　蒋广　陈受】

　　巴延布哈德济字苍崖辉和尔氏驸马都尉高昌王舒苏德济之孙多喇德济子也 【高昌王世勋碑作特穆尔布哈子】 倜傥好学晓 
音律初用父荫同知信州路事厯迁浙东都元帅守衢州寻擢江东道廉访副使至正十八年陈友谅遣贼党王奉国等寇信州明年正月巴延 
布哈德济自衢引兵授信破走之时镇南王子大胜努屯兵城中闻援师至开门出迎罗拜马前巴延布哈德济登城四顾誓以破贼自许乃大 
飨士卒分命大都闾高义为左右翼己为中军奋击入贼营斩首数千级后数日友让弟友德列营城东攻益急遣使来说降高义潜与贼通往 
见奉国明日奉国令义以计来诱巴延布哈德济坐城上见义军骑至谓曰汝欲作说客耶我头可断足不可移乃数其罪斩之由是日夜鏖战 
粮竭矢尽而气不少衰夏四月有大呼城下者曰有诏参谋该里丹临城问之曰何来曰江南来该里丹曰如此乃贼耳吾元朝臣子可受尔伪 
诏乎呼者曰我主闻信州久不下知尔忠义故来诏尔徒守空城何为该里丹曰汝闻张睢阳事乎伪使者不答而去巴延布哈德济笑曰贼欲 
我降耶城存与存城亡与亡吾计之熟矣时军民唯食草苗茶纸既尽括靴底煮食之又尽掘鼠罗雀及杀老弱以食五月大破贼兵六月奉国 
亲来攻城昼夜不息者踰旬贼穴地百余所鱼贯梯城而上士卒力疲不能战城遂陷大胜努该里丹皆死之巴延布哈德济力战不胜遂自刎 
其部将蔡诚尽杀妻子与蒋广奋力巷战诚遇害广为奉国所执爱其勇使之降广曰我宁为忠死不为降生贼怒磔广于竿大骂而绝有陈受 
者信州小民也巴延布哈德济知受有膂力募为义兵战败被获痛骂不屈贼焚杀之先是巴延布哈德济之援信州也尝南望泣曰我为天子 
司宪视彼城之危急忍坐视乎吾知上报天子下拯生民余皆无可恤所念者太夫人耳即入拜其母鲜于氏曰儿今不得事母矣母曰尔为忠 
</div>
    <div class="pagination">
<a href="续通志_page1157.html">上一页</a><span>...</span><a href="续通志_page1153.html">1153</a><a href="续通志_page1154.html">1154</a><a href="续通志_page1155.html">1155</a><a href="续通志_page1156.html">1156</a><a href="续通志_page1157.html">1157</a><span class="current-page">1158</span><a href="续通志_page1159.html">1159</a><a href="续通志_page1160.html">1160</a><a href="续通志_page1161.html">1161</a><a href="续通志_page1162.html">1162</a><a href="续通志_page1163.html">1163</a><span>...</span><a href="续通志_page1159.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
