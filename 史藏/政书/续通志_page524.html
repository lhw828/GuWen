<!DOCTYPE html>
<html>
<head>
    <meta charset="UTF-8">
    <title>续通志 - 第 524 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 524 页/共 1359 页</h1>
    <div class="content">
　　王方庆【俌遂】　　　韦思谦【承庆　嗣立　恒济　宏景】陆元方【象先　景倩　景融希声　余庆　璪】　王及善李日知 
　　　杜景俭　　　李怀远【景伯彭年】豆卢钦望【史务滋　崔元综周允元】

　　王方庆
　　韦思谦
　　陆元方
　　王及善
　　李日知
　　杜景俭
　　李怀远
　　豆卢钦望

　　△王方庆

　　王綝字方庆以字显其先自丹阳徙雍咸阳父宏直为汉王元昌友王好畋游上书切谏王稍止然益疏斥终荆王友 【按宰相世系表 
宏直字长宗魏州刺史谥曰孝与此不同】 方庆起家越王府参军受司马迁班固二史于记室任希古希古他迁就卒其业武后时累迁广州 
都督南海岁有昆仑舶市外区琛琲前都督路元叡冒取其货舶酋不胜忿杀之方庆至秋毫无所索始部中首领多贪纵民有诣府诉者府官 
以先受首领参饷未尝治方庆约官属不得与交通犯者痛论以法境内清畏议者谓有唐以来治广未有如方庆者号第一下诏赐瑞锦杂彩 
以着善政转洛州长史封石泉县子迁鸾台侍郎同凤阁鸾台平章事进凤阁侍郎神功初清边道大总管武攸宜破契丹凯还且献俘内史王 
及善以孝明帝忌月请鼓吹备而不作方庆曰晋穆帝纳后当康帝忌月时以为疑荀讷谓礼有忌日无忌月自月而推则忌时忌年愈无理据 
世用其言臣谓军方大凯作乐无嫌诏可武后幸玉泉祠以山道险欲御腰舆方庆奏昔汉元帝御楼船张猛进谏今山阿危峭隥道曲狭比于 
楼船危乃更甚陛下柰何轻践畏涂哉后为罢行方庆尝以令朞及大功丧未葬不听朝贺未除弗豫享宴比羣臣不遵用颓紊教谊不可长有 
诏申责内外畏之后尝就求羲之书方庆奏十世从祖羲之书四十余纸太宗求之先臣悉上进今所存惟一轴并上十一世祖导十世祖洽九 
世祖珣八世祖昙首七世祖僧绰六世祖仲宝五世祖骞高祖规曾祖褎并九世从祖献之等凡二十八人书共十篇后御武成殿徧示羣臣诏 
中书舍人崔融序其代阀号宝章集复以赐方庆士人歆其宠以老乞身改麟台监修国史中宗复为皇太子拜方庆检校左庶子后欲季冬讲 
武有司不时办遂用明年孟春方庆曰按月令孟冬天子命将帅讲武习射御角力此乃三时务农一时讲武安不忘危之道孟春不可以称兵 
兵金也金胜木方春木王而举金以害盛德逆生气孟春行冬令则水潦为败雪霜大挚首种不入今孟春讲武以阴政犯阳气害发生之德臣 
恐水潦败物霜雪损稼夏麦不登愿陛下不违时令前及孟冬以顺天道手制褎允是岁真拜左庶子进封公奉入同职事三品兼侍太子读书 
方庆奏人臣于天子未有斥太子名者晋山涛启事称皇太子而不名孝敬为太子更弘为崇沛王为太子更贤为文今东宫门殿名多触犯请 
一改之以协旧典制可初方庆为相时子为眉州司士参军后曰君在相位何子之远对曰庐陵是陛下爱子今尚在远臣何敢近人以比仓唐 
之悟魏文侯焉长安二年卒赠兖州都督谥曰贞中宗复位以东宫旧臣赠吏部尚书方庆博学练朝章著书二百余篇尤精三礼学者有所咨 
质酬复渊诣故门人次为礼杂答问 【艺文志王方庆礼杂问答十卷本传作杂礼非】 家聚书多不减秘府图画皆异本方庆殁后诸子不 
能业随皆散亡孙俌六世孙玙玙曾孙抟皆别传

　　王俌
　　王遂

　　 王俌

　　俌字灵龟明经调莫州参军辟范阳节度使张守珪幕府时契丹屈烈部将谋入寇河北骚然俌至虏中胁说祸福虏乃不入天宝末拜博 
陵常山二太守副河北招讨卒赠太常卿自褎至俌六世封石泉云俌孙遂

　　 王遂

　　遂好兴利操下以严累迁邓州刺史太府卿西北供军使与度支潘孟阳争营田事宪宗怒出遂为柳州刺史会用兵淮西亟财赋藉遂强 
干拜宣歙观察使淮蔡平师东讨李师道召为光禄卿淄青行营粮料使辞卿职换检校左散骑常侍兼御史大夫始调兵食岁三百万俄而贼 
诛遂簿羡赀百万以献帝高其能于时析齐为三镇即拜遂沂兖海观察使遂资褊刻杖扑皆踰制盛夏治署舍墙垣程督惨峭将吏素悍戾遂 
辄骂曰反残贼人人羞忿裨校王弁与役人浴于川语曰天方雨墙且毁等罪耳乃谋乱明日遂万燕集弁率其党挟兵进遂惊匿厕下执而数 
其罪杀之其副张敦实官属李矩甫皆死弁自知留事帝以沂海新定畏青郓亦摇乃拜弁开州刺史至徐州械送京师斩东市监军上遂所制 
杖出示于朝为戒云

　　△韦思谦

　　韦思谦名仁约以近武后父讳为嫌遂以字行郑州阳武人八岁丧母以孝闻及进士第累调应城令负殿不得进官吏部尚书高季辅曰 
自居选部始得此一人岂以小疵弃大德耶擢监察御史常曰御史出都不能动摇山岳震慑州县诚旷职耳中书令褚遂良市地不如直思谦 
劾之罢为同州刺史及复相出思谦清水令或吊之答曰吾狷直之性触机辄发暇恤身乎丈夫当敢言地要须明目张胆以报天子焉能碌碌 
保妻子耶沛王府长史皇甫公义引为仓曹参军谓曰公非池中物屈公为数旬客以重吾府改侍御史高宗贤之每召与语虽甚倦徙倚轩槛 
犹数刻罢疑狱剧事多与参裁武候将军田仁会诬奏御史张仁袆帝廷诘仁袆懦不得对思谦厯阶而进曰臣与仁袆连曹素知状因言仁会 
荧惑圣聪陷人不测词旨详畅帝善之仁袆得不坐累迁右司郎中尚书左丞振明纲辖朝廷肃然进御史大夫性謇谔颜色庄重不可犯见王 
公未尝行拜礼或劝之答曰耳目官固当特立鵰鹗鹰鹯岂众禽之偶柰何设拜以狎之帝崩思谦扶疾入临俯伏号绝诏给扶持转司属卿复 
为右肃政大夫故事大夫与御史钧礼思谦独坐受拜或以为疑思谦曰班列固有差柰何尚姑息耶垂拱初封博昌县男同凤阁鸾台三品转 
纳言辞疾不许诏肩舆以朝听子孙侍以大中大夫致仕卒赠幽州都督子承庆嗣立

　　韦承庆
　　韦嗣立
　　韦恒
　　韦济
　　韦宏景

　　 韦承庆

　　承庆字延休性谨畏事继母为笃孝擢进士第补雍王府参军府中文翰悉委之王为太子迁司议郎仪凤中诏太子监国太子稍嗜声色 
兴土功承庆见造作玩好浮广倡优鼓吹讙哗户奴小人皆得亲左右承颜色恐因是作威福宜加绳察乃上疏极陈其端又进谕善箴太子颇 
嘉纳太子废出为乌程令累迁凤阁舍人掌天官选属文敏无留思虽大诏令未尝着稾忤大臣意出为沂州刺史明堂灾上疏谏以文明垂拱 
后执政者未满岁率以罪去大抵皆恶逆不道夫构大厦济巨川必择文梓求艅艎若亟毁而败则是用朽木乘胶船也臣谓陛下求贤之意切 
而取人之路宽故一言有合而付大任夫以尧举舜犹厯试诸难况庸庸者可超处辅相以百揆万几轻畀小人哉书不报未几复为舍人掌选 
病免改太子谕德厯豫虢二州刺史有善政转天官侍郎修国史凡三掌选铨授平允议者公之长安中拜凤阁侍郎同凤阁鸾台平章事张易 
之诛承庆以素附离免冠待罪时议草赦令咸推承庆召使为之无挠色误辞援笔而就众叹其壮然犹流岭表岁余拜辰州刺史未行以秘书 
员外少监召兼修国史封扶阳县子诏撰武后纪圣文中宗善之迁黄门侍郎未拜卒帝悼之召其弟相州刺史嗣立会葬因拜黄门侍郎继其 
位赠礼部尚书谥曰温

　　 韦嗣立

　　嗣立字延构与承庆异母少友悌母遇承庆严每笞辄解衣求代母不听即遣奴自捶母感寤为均爱世比晋王览第进士累调双流令政 
为二川最承庆解凤阁舍人武后召嗣立谓曰尔父往日尝称二子忠且孝堪事朕比兄弟称职如而父言今使卿兄弟自相替代以为美谈即 
拜凤阁舍人时学校荒废刑罚滥酷乃上书极陈永淳已来庠序隳散冑子衰缺轻儒学之官弛章句之选贵阀后生以徼幸升寒族平流以替 
业去垂拱后仕入弥多请托公行选补逾滥故使海内黔首骚然不安州县官寮贪鄙未息陛下诚下明诏追三馆生徒敕王公以下子弟一入 
大学崇饰馆庙尊尚师儒发扬观听海内向风然后审畀铨总妙择良能以之临人则官无侵暴之政民有安乐之心矣又曰扬豫之后大狱屡 
兴穷治连捕数年不绝大猾伺闲巧相影会构似是之言成不赦之罪恣行楚惨类自诬服王公士人至连颈就戮道路藉藉咸知非辜而锻炼 
已成不可翻动小则身诛大败族夷相缘共坐者庸可胜道彼皆报雠复嫌苟图功效求官赏耳且如仁杰元忠俱罹枉陷勘鞫之际皆自诬严 
向非陛下明赏则葅醢之戮已及其身今擢而升之并称良辅可知往之得罪者冤滥良多矣臣愿陛下廓天地之量施雷雨之仁取垂拱以来 
罪无重轻所不赦者普皆原洗死者还官生者丐命则天下了然知向所陷罪原非陛下之意幽明欢欣感召和气太平之美亦何远哉长安中 
拜凤阁侍郎同凤阁鸾台平章事时州县非其人后以为忧李峤唐休璟曰今朝廷重内官轻外职每除牧守皆诉不行比所遣外任多是贬累 
风俗不澄实由于此请选台阁贤者分典大州自近臣始后曰谁为朕行嗣立曰内典机要非臣所堪请先行以示羣臣后悦以本官检校汴州 
刺史由是左肃政大夫杨再思等十八人悉补外未几承庆知政事嗣立以成均祭酒徙魏洺二州政无它异坐承庆左授饶州刺史 【按新 
书云坐善二张贬饶州疑非是盖承庆坐附会二张嗣立则止缘亲累耳不然承庆流岭表而嗣立裁得左迁何轻重相悬乃尔耶今从旧书】  
繇相州刺史入为黄门侍郎转太府卿修文馆大学士中宗景龙中拜兵部尚书同中书门下三品时崇饰观寺用度百出又恩幸食邑者众嗣 
立建言今廪帑耗竭无一岁之储假遇水旱人须赈给征发时动士待资装陛下何以具之伏见营立寺观累年不绝鸿侈繁丽务相矜胜大抵 
费常千万以上转徙木石人牛不停费功害农怨嗟盈路即有水旱为灾戎狄构患虽龙象如云何救万分之一又食封之家日月猥众昨略问 
</div>
    <div class="pagination">
<a href="续通志_page523.html">上一页</a><span>...</span><a href="续通志_page519.html">519</a><a href="续通志_page520.html">520</a><a href="续通志_page521.html">521</a><a href="续通志_page522.html">522</a><a href="续通志_page523.html">523</a><span class="current-page">524</span><a href="续通志_page525.html">525</a><a href="续通志_page526.html">526</a><a href="续通志_page527.html">527</a><a href="续通志_page528.html">528</a><a href="续通志_page529.html">529</a><span>...</span><a href="续通志_page525.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
