<!DOCTYPE html>
<html>
<head>
    <meta charset="UTF-8">
    <title>钦定续文献通考 - 第 60 页/共 455 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定续文献通考 - 第 60 页/共 455 页</h1>
    <div class="content">　　至元元年又诏病者给药贫者给粮六年十一月敇诸路鳏寡废疾之人月给米二斗八年正月令各路设济众院以居处鳏寡孤独者粮之外复给以薪十三年二月诏谕临安新附府州司县官吏士民军卒人等鳏寡孤独不能自存之人量加赡给二十年给京师南城孤老衣粮房舍十月给硕逹勒逹鳏寡孤独者绢千匹钞三百锭二十八年给寡妇冬夏衣二十九年给贫子柴薪日五斤三十一年特赐米绢【臣】等谨按元史食货志元赈恤之名有二曰蠲免【详蠲贷门】曰赈贷赈贷中有以鳏寡孤独而赈者有以水旱疫疠而赈者有以京师人物繁辏而每嵗赈粜者制各不同此则所谓鳏寡孤独之赈也
　　八月平阳旱遣使赈之
　　二年迁伊聂济地贫民就食河南平阳太原三年济南饥以粮三万石赈之【世祖纪系闰九月事又三万石作三十万石】是年七月以课银一百五十锭济甘州贫民四年以钱粮币帛赈东平济河贫民【纪云四月以东平为军行蹂践赈给之】钞四千锭赈诸王哲伯特穆尔部贫民【纪云八月赐银二万两赈之】至元二年以钞百锭赈库库楚所部军五年益都民饥验口赈之【纪云以米三十一万八千石赈之】六年东平河间一十五处饥亦验口赈之八年以粮赈西京路急递铺兵卒十二年濮州等处饥贷粮五千石【纪云是年衞辉太原河间等处水旱灾凡赈米三千七百余石粟二万四千余石十三年东平等处水旱缺食赈军民站戸米二十二万五千余石粟四万七千余石钞四千二百余锭十四年赈东平济南等郡米二万一千六百余石粟二万八千六百余石钞万一百余锭十五年赈西京粟万石咸淳等郡钞千锭泉州粮五万石又西京等米八万八百余石粟三万六千余石钞二万四千八百余锭】十六年以江南所运糯米不堪用者赈贫民十九年真定饥赈粮两月【纪云八月江南水真定以南旱所在官司发粟赈之】二十年以帛千匹钞三百锭赈硕逹勒逹地贫民二十三年大都属郡六处饥赈粮三月二十四年鄂端民饥赈钞万锭是年四月以陈米给贫民七月以粮给诸王阿济格部贫民大口二斗小口一斗二十六年京兆旱以粮三万石赈之是年又赈左右翼屯田蛮军及阿尔娄部贫民粮各三月【纪云二十四年十二月大都物价翔涌发官廪万石赈粜贫民二十三年十二月大都饥发官米低其价粜贫民二十八年十二月大都饥下其价粜米二十万石赈之】二十八年以去嵗陨霜害稼赈宿衞士齐哩克昆粮二月以饥赈徽州溧阳等路民粮三月【纪云二月发粟赈徽之绩溪杭之临安余杭于潜昌化新城等县饥三月杭州平江等五路饥溧阳太平徽州广徳镇江五路饥辽阳武平饥俱赈之四月赈江南饥六月湖广饥以米七万石赈之七月大都饥出米二十五万四千八百石赈之】三十一年复赈宿衞士齐哩克昆粮三月
　　【臣】等谨按食货志此则所谓水旱疫疠之赈也考元史帝纪厯代赈恤嵗不胜书极为繁冗故此从志而以纪参之其余亦依马端临考第撮普及诸路与名目颇大者
　　二年五月诏成都路置恵民药局
　　遣王祐于西川等路采访医儒僧道四年六月立上都恵民药局至至元三年五月敕太医院领诸路恵民药局五年七月立西夏恵民药局十年正月立京师医药院名广恵司
　　食货志曰初太宗元年始于燕京等十路置恵民药局以奉御田库库太医王璧齐楫等为局官给银五百锭为规运之本至是又命王祐开局四年复置局于上都每中统钞一百两收息钱一两五钱
　　六月宋泸州安抚使刘整举城降诏存恤其民
　　八月诏陜西四川行省存恤归附军民至至元元年十一月诏宋人归顺及北人陷没来归者皆月给粮食三年十一月诏四川行枢密院遣人告谕江汉庸蜀等効顺民无生理者以衣粮赈之愿迁内地者给以田庐毋令失所十二年二月赈济喇敏新附饥民二十三年六月甘肃新招贫民一百十八戸敕廪赈之二十六年四月博啰岱上巴实伯里招集戸数命甘肃省赈之十二月给伊啰勒所招集户五百人九十日粮二十七年二月赈新附民居昌平者
　　四年八月以西凉经兵居民困敝给钞赈之
　　至至元二十四年五月以北京军旅经行给钞三千锭赈之九月咸平懿州北京以纳延畔废耕作又霜雹灾诏以海运粮五万石赈之二十五年八月以咸平洊经兵乱发沈州仓赈之二十七年正月辽阳自纳延叛民甚瘦敝发钞五千八十锭赈之二十八年七月辽阳诸路经荒乱民苦饥发米二万石赈之【臣】等谨按存抚归附及荒乱之民皆赈恤之大者故载之
　　至元元年五月平隂令马钦发粟赈民诏奬谕之钦发私粟六百石赈饥民又给民粟种四百余石诏奬谕特赐西锦五端以旌其义至二十五年十月乌斯藏宣慰使日诺尔旺布尝赈其管内兵站饥户僧格请赏之赐银二千五百两自后英宗至治二年三月万户哈喇诺延以私粟赈军赐银币仍酬其直【臣】等谨按元史文宗至顺元年正月衡州路饥总管王伯恭以所受制命质官粮万石赈之二月茶陵民饥同知万嘉努汪存礼以所受敕质粮三千石赈之顺帝至正三年二月宝庆路饥判官文殊努以所受敕牒贷官粮万石赈之论其事与马钦等事正相类而独不闻旌赐何耶
　　七月诸王算济所部营帐军民被火发粟赈之
　　至十八年二月扬州火发米七百八十三石赈被灾之家成宗元贞二年杭州火赈之大徳三年十一月杭州火发粟赈之八年八月亦如之九年三月宜黄兴国之大治等县火十年十一月武昌路火并给被灾者粮一月英宗至治二年四月真州火十二月杭州火三年十月扬州江都县火并赈之泰定帝泰定元年五月袁州火以粮赈之二年十一月杭州路火赈贫民粮一月三年八月杭州火赈粮一月文宗天厯元年十一月杭州火命浙江行省赈被火之家二年十一月武昌江夏县火赈其贫乏者二百七十户粮一月至顺二年七月杭州火赈被灾民百九十戸十月杭州火命江浙行省赈其不能自存者三年五月杭州火被灾九十一戸池州火被灾七十三户命江浙行省量赈之至顺元年二月杭州火赈粮一月
　　二年闰五月赈诸王乌噜岱部贫民
　　命检覈其部民贫无孳畜者三万七百二十四人人月给米二斗五升四阅月而止
　　【臣】等谨按本纪世祖于诸王部民凡所以为赈恤者无嵗无之今不具录
　　六月千戸库库楚部民乏食赐钞赈之
　　至二十六年十二月赈千戸额森所部人戸之饥者二十七年四月千户额森小库库所部民及实喇布哈等民户并饥敕河东诸郡量赈之千户额布根所部乏食敕发粟赈之
　　七月益都大蝗饥命减价粜官粟以赈
　　二十四年二月真定路饥发防河仓粟减价粜之二十五年四月莱县蒲台旱饥出米下其直赈之七月胶州连嵗大水民采橡而食命减价粜米以赈之二十六年三月安西饥四月宝庆路饥六月桂阳路冦乱水旱八月霸州大水民乏食大都路霖雨害稼漷州饥皆发仓粮减其价赈粜之
　　九年五月诏安集达勒巴所部流民
　　至十九年九月赈真定饥民其流移江南者官给之粮使还乡里二十五年七月发大同路粟赈流民二十六年闰十月通州河西务饥民有鬻子去之他州者发米赈之宝坻屯田大水害稼给河间真定等路流民六十日粮二十七年四月又命大都路以粟六万二千五百六十四石赈通州河西务等处流民
　　六月髙丽告饥转东京米二万石赈之
　　十年九月髙丽比嵗荒歉敕东京路运米二万石以赈之十七年七月以高丽国初置驿站民乏食命给粮一嵗二十八年十月髙丽国饥给以米一十万斛二十九年闰六月髙丽饥其王遣使来请粟诏赐米十万石八月髙丽女真界首双城告饥敕髙丽王于海运内以粟赈之
　　八月敕明安仓及靖州预储粮五万石以备鸿吉哩新徙部民及西人内附者廪给
　　至大徳二年五月淮西诸郡饥漕江西米二十万石以备赈贷十一年九月武宗已即位江浙饥中书省请本省官租于九月先输三分之一以备赈给至大元年十月中书省请以湖广米十万石贮于扬州江西江浙海漕三十万石内分五万石贮朱汪利津二仓以济山东饥民四年十月仁宗已即位浙西水灾免漕江浙粮四分之一存留赈济延祐元年四月敕储称海五河屯田粟以备赈济七年二月英宗已即位命储粮于宣徳开平和琳诸仓以备赈贷供亿泰定帝泰定二年九月以郡县饥诏运粟十五万石贮濒河诸仓以备救赈四年八月运粮十万石贮濒河诸仓备内郡饥文宗至顺二年三月给云南行省钞十万锭以备军资民食
　　十年六月赈甘州等处诸驿
　　十四年二月永昌路驿百二十五疲于供给质妻孥以应役诏赐钞一百八十锭赎还之自后十七年十月至二十九年正月凡遇驿站贫困荒乱俱赈恤有差
　　十月以赃罚钞一千三百锭赈贫乏之民
　　从御史台之请也至十九年四月御史台言见在赃罚钞三万锭金银珠玉币帛称是诏留以给贫乏者三十年九月敕以御史台赃罚钞五万锭给衞士之贫者成宗大徳十一年八月武宗已即位江南饥以十道廉访使所贮赃罚钞赈之六月河南山东大饥有父食其子者以两道没入赃钞赈之至大二年九月御史台言山东大饥流民转徙乞以本台没入赃钞万锭赈救之制可三年十月山东徐邳等处水旱以御史台没入赃钞四千余锭赈之仁宗延祐二年正月敕以江南行台赃罚钞赈恤饥民三年四月河南流民羣聚渡江所过扰害命行台廉访使以见贮赃钞赈之文宗至顺元年三月安庆安丰蕲黄庐五路饥以淮西廉访司赃罚钞赈之
　　是嵗诸路虫蝻灾五分霖雨害稼九分赈米凡五十四万五千五百九十石
　　十一年诸路虸蚄等虫灾凡九所民饥发米七万五千四百一十五石粟四万五百九十九石以赈之三十年九月登州蝗恩州水百姓阙食赈以义仓米五千九百余石
　　十四年正月赐三衞军士之贫乏者八千三百五十二人各钞三锭币十匹
　　二十年十二月给司阍衞士贫者人钞二十锭至成宗元贞元年十月赐各衞士贫乏者钞二万九千三百余锭成宗至大四年七月时仁宗已即位赐上都宿衞士贫乏者钞十三万九千锭十一月赈钦察衞粮五千七百五十三石皇庆元年赈宿衞士粮二万石
　　十七年十一月敕别置局院以处童匠有贫乏者给以钞币
　　十八年六月谦州织工百四十二戸贫甚以粟给之其所鬻妻子官与赎还二十年十月给甘州纳硫黄贫乏戸钞二十七年五月发粟赈御河船戸三十一年十二月以东胜等处牛递戸贫乏赐钞三十余锭
　　二十一年四月赈和尔和等所部饥
　　和尔和等所部民戸告饥帝曰饥民不救储粮何为发万石赈之至二十三年正月噶达苏遣使言所部军士疲乏者八百余人乞赈赡宜于托罗托辉处验其虚实帝曰比遣人往事已缓矣其使赡之
　　二十二年始行京师赈粜之制
　　其法于京师南城设铺各三所分遣官吏发海运之粮减其市直以赈粜之凡白米每石减钞五两南粳米减钞三两嵗以为常【纪云二十五年五月减米价赈京师】至成宗元贞元年以京师米贵益广其制设肆三十所发粮七万余石粜之白粳米每石中统钞一十五两白米每石一十三两糙米每石六两五钱二年减米肆为十一所其每年所粜多至四十余万石少亦不下二十余万石【纪云元贞二年十月发米十万石赈粜京师大徳五年十一月减直粜米赈京师其老幼单弱不能自存者廪给五月】武宗至大元年增两城米肆为一十五所每肆日粜米一百石四年增所粜米价为中统钞二十五贯自是每年所粜率五十余万石【纪云至大四年正月减价粜京仓米日千石以赈贫民三月发京仓米减价粜赈贫民十一月仁宗已即位敇增置京城米肆十所日平粜八百石以赈贫民延祐七年八月英宗已即位发米十万石赈粜京师贫民】泰定帝泰定二年减米价为二十贯【纪云泰定元年正月粜米二十万石赈京师贫民四年十一月减价粜京仓米十万石以赈贫民】致和元年又减为一十五贯【纪云元年十月赈粜京城米十万石石为钞十五贯二年八月出官米五万石赈粜京师贫民至顺元年三月十一月共赈粜粮二十万石济京师贫民二年四月八月三年正月五月各赈粜米五万石济京师贫民】
　　【臣】等谨按食货志此则以京师人物繁辏而每嵗赈粜以为常者也以纪考之惟致和石为钞十五贯与志相同耳
　　八月给钞万二千四百锭为米取息以赡甘肃二州屯田贫军
　　二十三年二月枢密院奏前遣防古军万人屯田所除嵗费之外可粜钞三千锭乞分廪诸翼军士之贫者帝悦令从便行之二十五年十一月六衞屯田饥给更休三千人六十日粮二十六年闰十月左右衞屯田新附军以大水伤稼乏食发米万四百石赈之
　　【臣】等谨按本纪凡赈恤屯田军戸事最多以互见田赋考故不具载
　　二十五年正月蛮洞十八族饥饿死者二百余人以钞千五百锭有奇市米赈之
　　至泰定二年七月庆逺溪洞民饥发米二万五百石平价粜之
　　二月京师水发官米下其价粜贫民
　　三十年十月敕减米直粜京师饥民其鳏寡孤独不能自存者给之至英宗至治元年九月京师饥发粟十万石减价粜之二年五月京师饥发粟二十万石赈粜三年二月京师饥发粟二万石赈粜泰定帝泰定二年十一月京师饥赈粜米四十万石三年十月京师饥发粟八十万石赈之
　　【臣】等谨按此因灾伤平价又在常嵗粜赈之外者
　　四月杭苏湖秀四州水命审其贫者赈之
　　尚书省言近以江淮饥命行省赈之吏与富民因结为奸多不及于贫者苏杭湖秀四州复大水民鬻妻女易食请辍上供米二十万石审其贫者赈之帝是其言故有是命至二十七年九月武平地震盗贼乘隙剽劫民愈忧恐平章政事特穆尔以便宜蠲租赋罢商税弛酒禁斩为盗者发钞八百四十锭转海运米万石以赈之十月尚书省言江隂宁国等路大水民流移者四十五万八千四百七十八戸帝曰此亦何待上闻当速赈之凡出粟五十八万二千八百八十九石二十九年二月山东亷访司申棣州境内春旱且霜夏复霖潦饥民啖藜藿木叶乞赈恤敕依东平例发附近官廪计口以给
　　元史贝降传曰至元二十九年贝降迁庆元路治中嵗大饥状累上行省不报贝降曰民饥如是而不赈之岂为民父母意耶即躬诣行省力请得发粟四万石民赖全活
　　又王约传曰至元三十二年约为翰林直学士知制诰奉诏赈京畿东道饥民发米五十万石所活五十余万人因条疏京东利病十事请发粟续赈之中书用其言民获以苏
　　八月赈防古军东征者家
　　诸王琳沁言臣近将济宁投下防古军东征其家皆乏食愿赐济南路嵗赋银使易米而食诏辽阳省给米万石赈之
　　【臣】等谨按本纪凡防古贫乏者类赐银钞此因出征给米特优恤之一端也
　　二十七年七月驸马札济古尔部曲饥赈之
　　至成宗元贞元年十二月以驸马阿布哈所部民贫赐钞万锭三年四月驸马曼济台所部匮乏以粮十三万石赈之大徳八年正月驸马伊勒噶珠所部民饥以粮二千石赈之仁宗延祐四年七月敕齐勒特穆尔颁赉诸王驸马及赈济所部贫乏
　　成宗元贞元年诸王阿南达部民饥赈粮二万石【纪云元年正月安西王阿南达宁逺王库库楚皆言所部贫乏赐安西王钞二十万锭宁逺王六万锭又以陨霜杀禾复赈安西王山后民一万石二月以济寕王曼济台所部鸿甲哩人贫乏赐钞一十八万锭诸王额琳沁部马牛驿人贫乏赐钞千锭三月国王和通隐所赐本部贫民钞三百五十锭命台臣遣人按问以愧之五月以诸王阿济格部贫乏赐钞二十万锭六月以安西王所部出征军妻孥乏食给粮二千石较志所载有不同者】二年五月安西王遣使来告贫乏帝曰世祖以分赉之难常有圣训阿南达亦知之矣若言贫乏岂独汝耶去嵗赐钞二十万锭又给以粮今与则诸王以为不均不与汝言人多饿死其给粮万石择贫者赈焉
　　二年诏各处孤老凡遇寛恩人给布帛各一
　　至大徳二年九月命平章巴延専领给赐孤老衣粮三年诏各处孤老遇天夀节人给中统钞二贯永为定例六年给孤老死者棺木钱
　　七月平阳大名归徳真定蝗归徳真定曹州滨州水怀孟大名河间旱太原怀孟雹福建广西两江道饥赈粟有差
　　大徳二年十二月扬州淮安两路旱蝗以粮十万石赈之三年五月江陵路旱蝗以粮赈之十一月又发粟赈江陵至武宗至大元年二月汝宁归徳二路旱蝗民饥给钞万锭赈之仁宗皇庆二年七月兴国属县蝻发米赈之
　　大徳二年正月以粮十万石赈北边内附贫民
　　十一年八月时武宗已即位迤北之民新附者置传输粟以赈之
　　四月发庆元粮五万石减其直以赈饥民
　　五月平滦路旱发米五百石减其直赈之四年七月杭州路贫民乏食以粮万石减其直粜之五年六月以粮二十万石随各处时值赈粜六年四月上都大水民饥减价粜粮万石赈之七年二月太原大同平滦路饥并减价粜粮以赈之五月髙唐南丰等州饥闰五月平江等十五路民饥六月武冈路饥七月常徳路饥凡减直粜粮四十二万九千石以赈之九年七月潭彬衡雷峡滕沂宁海诸郡饥减直粜粮五万一千六百石十年七月宣徳等处雨雹害稼大同之浑源陨霜杀禾平江大风海溢漂民庐舍道州之武昌永州之兴国黄州沅州饥八月成都等县饥十一月益都扬州辰州嵗饥共减直赈粜米十万五千八百余石
　　三年正月置各路恵民局择良医主之
　　【臣】等谨按食货志元立恵民药局官给钞本月营子钱以备药物仍择良医主之以疗贫民诚深得周官设医师之美意者先是世祖二十五年以陷失官本悉罢革之至是又准旧例置于各路凡局皆以正官提调所设良医上路二名下路府州各一名其所给钞本亦验民户多寡以为差等腹里三千七百八十锭河南湖广辽阳陜西江浙江西四川甘肃各行省共五千一百五十五锭云南行省真一万一千五百索云
　　四月辽东开元咸平防古女直等人乏食以粮二万五百石布三千九百匹赈之
　　至十一年七月时武宗已即位山东河北防古军告饥遣官赈之至大四年四月时仁宗已即位诏谕宣徽使伊拉齐诸防古民有贫乏者发廪赈之
　　元史谢让传曰大徳三年让迁戸部员外郎时东胜云丰等州民饥乞籴邻郡宪司惧其贩鬻为利闭其籴事闻于朝让设法禁闭籴者有罪三州之民赖以全活者众
　　五年始行红贴粮法
　　初京师赈粜粮多为豪强嗜利之徒用计巧取弗能周及贫民于是赈粜粮之外复有红贴粮其法命有司籍两京贫乏戸口之数置半印号簿文帖各书其姓名口数逐月封贴以给大口三斗小口半之其价视赈粜之直三分常减其一与赈粜并行每年拨米总二十万四千九百余石闰月不与焉
　　八月诏遣官分道赈恤各路被灾重者免差税一年外贫乏之家计口赈粮尤甚者优恤之
　　元史赵世延传曰大徳六年世延为西安路总管时陜西饥台省请议赈于朝世延曰救荒如救火愿先发廪以赈设朝廷不允世延当倾家财若身以偿防省从之所活甚众
　　七年八月地震平阳太原尤甚遣使分道赈恤为钞九万六千五百余锭
　　九年四月大同路地震有声如雷坏官民庐舍五千余间压死二千余人怀仁县地裂二所涌水尽赤漂出松栢朽木遣使以钞四千锭米二万五千余石赈之是年租赋税课徭役一切除免十年八月开成路地震王宫及官民庐舍皆坏压死故秦王妃伊啰斡等五十余人以钞一万三千六百余锭粮四万四千一百余石赈之
　　元史陈孚传曰大徳七年孚为台州路总管府治中时奉使宣抚循行诸道台旱民饥道殣相望江浙行省檄浙东元帅托欢彻尔发粟赈济而托欢彻尔不卹民隐驱胁有司动置重刑孚曰使吾民日至莩死不救者托欢彻尔也遂诣宣抚使愬其不法蠧民事十九条宣抚使按实坐其罪命有司亟发仓赈饥民赖以全活者众
　　九年五月以琼州屡经叛冦给粮一月
　　十年二月赈辽阳千户沙实罕所部贫匮者粮三月至英宗至治三年四月防古大千戸比嵗风雪毙畜牧赈钞二百万贯九月时泰定帝已即位大宁防古大千户部风雪毙畜牧赈米十五万石泰定元年十二月察罕淖尔千戸部饥赈粮一月文宗至顺元年闰二月察罕淖尔宣慰使所部千戸察喇等衞饥者万四千四百五十六人人给钞一锭五月开元路呼尔哈万户府宁夏路哈喇齐千戸所军士饥各给粮二月顺帝至元五年三月巴勒喇实千戸所民被灾遣太禧宗禋院断事官塔海发米赈之
　　十一年七月【时武宗已即位】江浙湖广江西河南两淮属郡饥于盐茶课钞内折粟遣官赈之
　　至次年二月淮安等处饥从河南行省言以两浙盐引十万贸粟赈之
　　【臣】等谨按食货志载成宗赈恤事元贞元年六月以粮一千三百石赈隆兴府饥民二千石赈千戸玛勒图等军【纪云四月以桂齐万户呼图克布哈等所部为敌所掠赐钞有差】七月以辽阳民饥赈粮二月【纪云八月赈辽阳被水者粮两月】大徳元年以饥赈辽阳硕达勒达等戸粮五千石公主囊嘉特章位粮二千石是年临江扬州等路亦饥赈粮有差腹里幷江南灾之地赈粮三月【纪云三月道州旱辽阳饥并发粟赈之四月以米二千石赈应昌府六月以粮四千余石赈广平路饥民万五千石赈江西被水之家二百九十余石赈特尔根等四站饥戸七月寕海州饥以米九千四百余石赈之九月衞辉路旱疫澧州常徳饶州临江等路温之平阳瑞安二州水镇江之丹阳金坛旱并以粮给之十月庐州路无为州江潮泛溢漂没庐舍溧阳合肥梁县及安丰之防城霍邱自春及秋不雨扬州淮安路饥韶州南雄建徳温州皆大水并赈之十一月常徳路水常州路及宜兴州旱并赈之闰十二月淮东饥发廪赈之般阳路饥疫给粮两月盖所载之繁实有嵗不胜书者】二年赈隆兴临江两路饥民又赈金复州屯田军粮二月四年鄂州等处民饥发湖广省粮十万石赈之七年以钞万锭赈归徳饥民十年澧阳县火赈粮二月【此又纪所不及载者】十一年以饥赈安州高阳等县粮五千石漷州谷一万石奉符等处钞二千锭两浙江东等处钞三万余锭粮二十万余石又劝率富户赈粜粮一百四十余万石凡施米者验其数之多寡而授以院务等官是年又以钞一十四万七千余锭盐引五千道粮三十万石赈绍兴庆元台州三路饥民盖以纪参之其详略多有不同者不特此也即一食货志中如大徳十一年既载劝率富民施赈授官而后此载入粟补官之制谓元初未尝举行直至文宗天厯三年内外郡县亢旱为灾始用太师达尔罕等言行之则前后亦互异矣
　　武宗至大元年正月赈绍兴等六路饥
　　绍兴台州广徳庆元建康镇江六路饥死者甚众饥户四十六万有奇户月给米六斗以没入朱清张瑄物货隶徽政院者鬻钞三十万锭赈之二月益都济宁般阳济南东平泰安大饥遣山东宣慰使王佐同亷访司覈实赈济为钞十万二千二百三十七锭粮万九千三百四十八石六月中书省言浙江行省管内饥赈米五十三万五千石钞十五万四千锭麪四万斤二年三月赈真定路饥民粮万石塔坦境六千石三年九月内郡饥诏尚书省如例赈恤
　　二月和琳贫民北来者众以钞十万锭济之仍令大同隆兴等处籴粮以赈
　　三月以北来贫民八十六万八千户仰食于官非久计给钞百五十万锭币帛准钞五十万锭命太师伊彻察喇太傅哈喇哈斯分给之罢其廪给
　　六月大都饥发官廪减价粜贫民户
　　十月以大都艰食复粜米十万石减价以赈闰十一月亦如之至文宗至顺元年七月増大都赈粜米五万石
　　是月以米钞赈江浙流民
　　中书省言江浙行省管内饥流民户百三十三万九百五十有竒赈米五十三万六千石钞十九万七千锭至四年闰七月仁宗已即位命赈恤岭北流民皇庆元年二月敕岭北省赈给阙食流民又赈山东流民至河南境者二年七月保定真定河间民流不止命所在有司给粮两月延祐四年五月黄州高邮真州建宁等处流民羣聚持兵抄掠敕所在有司其伤人及盗者罪之余并给粮遣归十二月发廪赈给北方流民五年三月赈浄州平地等处流民四月遣官分汰各部流民给粮赈济七年四月赈大都浄州等处流民给粮马遣还北边泰定帝泰定二年十一月河间诸郡流民就食通漷二州命有司存恤之
　　三年九月上都民饥敕遣刑部尚书斯多卜丹发粟万石下其价赈粜之
　　至仁宗皇庆二年六月上都民饥出米五千石减价赈粜
　　仁宗皇庆元年二月通漷二州饥赈粮两月
　　八月宁国路泾县水赈粮二月延祐元年三月真定保定河间民饥给粮两月三年二月河间济南滨棣等处饥给粮两月七年六月赈北边饥民有妻子者钞一千五百贯孤独者七百五十贯边民赈米三月至英宗至治元年正月蕲州蕲水县饥赈粮三月二年三月延安路饥七月南康路大水庐州六安县大雨水暴至平地深数尺民饥各赈粮一月三年三月台州路黄岩州饥赈粮两月
　　八月滨州旱民饥出利津仓米二万减价赈粜
　　至延祐元年闰三月汴梁济宁东昌等路陇州开州青城齐东渭源东明长垣等县陨霜杀桑果禾苗归州告饥出粮减价赈粜自此至六年十月每遇民饥并发粟减价粜赈之
　　元史哈喇哈斯传曰仁宗初哈喇哈斯出征北边至分遣使者赈降户奏出钞帛易牛羊以给之近水者教取鱼食防大雪民无所得食命诸部置传车相去各三百里凡十传转米数万石以饷饥民不足则益以牛羊又度地置内仓积粟以待来者浚古渠溉田数千顷治称海屯田教部落杂耕其间嵗得米二十余万北边大治
</div>
    <div class="pagination">
<a href="钦定续文献通考_page59.html">上一页</a><span>...</span><a href="钦定续文献通考_page55.html">55</a><a href="钦定续文献通考_page56.html">56</a><a href="钦定续文献通考_page57.html">57</a><a href="钦定续文献通考_page58.html">58</a><a href="钦定续文献通考_page59.html">59</a><span class="current-page">60</span><a href="钦定续文献通考_page61.html">61</a><a href="钦定续文献通考_page62.html">62</a><a href="钦定续文献通考_page63.html">63</a><a href="钦定续文献通考_page64.html">64</a><a href="钦定续文献通考_page65.html">65</a><span>...</span><a href="钦定续文献通考_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
