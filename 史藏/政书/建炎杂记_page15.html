<!DOCTYPE html>
<html>
<head>
    <meta charset="UTF-8">
    <title>建炎杂记 - 第 15 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>建炎杂记 - 第 15 页/共 20 页</h1>
    <div class="content">




　　建炎杂记乙集卷八
　　钦定四库全书
　　建炎杂记乙集卷九
　　宋　李心传　撰
　　时事
　　史文惠以论储副受知
　　史文惠初为学官以论储副受知高皇遂谕大臣令除官职且曰此乃是一人才也后四日又兼二王府教授及阜陵封建王文惠为王上章乞扈从视师奏疏语在阜陵继统事中髙皇知其奏出于公语大臣曰此真王府官矣未防阜陵受禅文惠自宗正少卿不半年而拜相盖本朝所未有也
　　孝宗初政命相多不以次
　　孝宗初政命相多不以次史文惠自宗正少卿再阅月而执政又五阅月而为相相四阅月而罢洪文惠自太常少卿九阅月而执政又五阅月而罢焉魏文节自宗正少卿期年而执政又九阅月而相相未一年而罢惟史公以师传之旧去十四年而再相相八阅月而罢洪魏二公皆一补郡而退景伯闲居鄱阳凡十六年南夫闲居四明凡十二年不复再召矣
　　张虞二丞相赐諡本末
　　阜陵初受禅首任张魏公以经畧中原礼貌之隆羣公莫及尝书圣主得贤臣颂以赐又亲书其生辰而祀之禁中每有所疑必先诣钦夫示不敢面诘其尊礼如此及符离师溃上眷顿衰免相西归薨余于防典无加赠諡不讲后四年公之门人陈应求入相明年春二月乃白赠公太师赐諡初议忠正既而以不可为称乃諡忠献焉其年虞雍公入相始以恢复自任上厚眷之独相且二年乃乞抚西师为入关之计上亲作诗送之恩礼尤盛虞公抵汉中未逾年而没上以屡趣师期而不应甚衔之凡宣抚使饰终之典一切不用后四年门人赵温叔入相数为上言虞某有志恢复不幸死不及事尝为臣言吾老矣功名当以相付子勉之防上幸白石阅军温叔因奏昨日大阅十万之军一一少壮上曰前此虞相行拣汰之法今方见成效只如采石一事亦自奇絶明年夏月温叔因奏事从容言允文薨已久未有以易其名者惟陛下哀矜上沉思良久曰丞相允文所荐后来皆朕自擢用温叔曰臣东蜀一布衣未十年而待罪宰相非陛下亲擢安得至此然不遇允文臣何由见陛下上曰卿可谓不背本矣今欲何如可具以进温叔退而拟入曰虞允文采石之功未经显赏久在相位实着勲劳可特赠太师赐諡忠肃上以笔抹久在相位实着勲劳八字又改云虞允文旧于采石有劳未曽显录并易太师为太傅行下上尝谓大臣朝廷降旨挥如士人作文须字字锻链乃可故从前批降多经笔削云
　　赵温叔探赜金情
　　乾道庚寅歳冬十月金国主遣金吾卫上将军兵部尚书耶律子敬来贺防庆节起居舍人赵雄假翰林学士充馆伴使丁卯引见戊辰上夀庚午花宴癸酉入辞乙亥发行在温叔与子敬竝马自驿中同行子敬望呉山曰好一带山温叔云闻燕京万歳山极佳不减京南否【谓东京】子敬云与南京一般温叔云万歳山乃天生基址或但人力所致耶子敬云皆人作也温叔云闻燕京宫苑壮丽子敬云极壮丽温叔云周回有防里子敬云只宫室自有二十余里见在歳时亦尝修造温叔云盛哉子敬云内翰异时来奉使可以恣看温叔云甚愿再相见又云北边此时想极寒子敬云寒甚不可忍温叔云此时正宜畋猎子敬云北边此时正是畋猎时节温叔云大金皇帝亦尝出猎否子敬云一年须两三度出猎温叔云一度出猎用防日子敬云徃徃亦须旬日或二十日一月不定温叔云颇闻北邉多名鹰猎狗子敬云此间有否温叔云此有然亦难得极好者子敬云北边亦自难得好者好只禁中有之温叔又云大金皇帝有防个皇子子敬云多有七个温叔云闻説越王甚英武子敬云然勇猛可畏温叔云越王是长否子敬云是二子敬云昨日押筵郑枢密签书枢密院事否温叔云是也子敬云此间枢密使至签书枢密院是文官是武官温叔云旧制文武通除子敬云本朝则专用武臣温叔云大金宰相今何姓子敬云两人皆姓赫舍哩温叔云又有尚书令者行宰相事否子敬云在宰相之上温叔云大金今尚书令何姓子敬云姓李温叔云闻是贵戚子敬云是外戚温叔云今年防何子敬云六十余温叔云大金今宰相年几何子敬云年甚少一员五十余一员四十余子敬又曰内翰贵乡只在此间否温叔云在四川中子敬云辽远温叔云亦不过数千里子敬云从襄阳来否温叔云是也子敬云川中闻説民间殷富温叔云有富者有贫者温叔云尚书仙乡子敬云在北京旧日大辽所谓中京者温叔云去燕京逺近子敬云二千余里直向乡北边温叔云去黄龙府逺近云甚近才五七百里温叔云见説大金皇帝每歳避暑常巡幸云中云中是何处子敬云是西京温叔云西京北京宫苑亦皆壮丽否子敬云皆不减南京见今诸处亦不住修盖本朝法严修盖灭裂有司得重罪旧例馆客者寒暄之外劳问而已至温叔始探赜金中事宜以奏上甚喜之
　　傅安道不见曽觌
　　傅自得安道忠肃公察之子也以父死事得官尝应宏博科已上复下绍兴末年秦丞相死凡吿讦者皆抵罪而安道为仇人所攻坐尝体究赵表之事除名融州安置孝宗立陈文公正献二公连辨其枉入为尚书郎乾道九年春除直秘阁福建路转运副使安道喜吏事工文章而性复高简其仕于闽中也曽觌为副总管内交甚至安道时其亡也往之及为郎而觌以节钺奉内祠安道不见也将使闽郡防其郡之武宪召归安道往谒之延诸便室则觌及从官数人在焉时方置酒安道引一巵辞腹疾而退于是学士承旨王日严亦以入直辞诸人皆有赧色觌大不乐淳熙初上记其才召使守临安既而中止伯夀伯成其子也
　　孝宗趣虞丞相出师恢复
　　虞丞相再为宣威上用李伯纪故事御正衙亲酌巵酒赐之俾即殿门乗马持节而出都人以为宠始期以某日防于河南既而上密诏趣师其虞公言军需未备上浸不乐又明年上遣二介持御礼赐之戒以面付介至而虞公薨数日矣其属官汤朝美吿虞公之子公亮欲启之其子不敢遂已莫知何所言也公亮字祖予以父任为奉议郎直秘阁终身不出仕
　　孝宗奬郑自明魏元履
　　淳熙初上用汤朝美之议召宰执侍从补外非有功不除职名三年夏朝美既斥郑自明以学官转对论宰执侍从不当尚功上曰朕但欲激令趋事功耳自明曰近臣以论思献纳为职安得有功可论上曰亦岂无可见者自明曰若尔臣恐自此生事欺罔结纳之人却防得陛下职名上黙然【三月五日癸酉】自朝美之説行近臣无敢请外者其后竟不能行但于除职时批旨畧叙其劳能如陞改举词之类淳熙末卒去之自明名鉴三山人早有声二年秋舍选高第陈应求以其子妻之解褐为国子正明年入对上谓大臣曰鉴议论甚切直观其所言似出于肝胆非矫伪为之者因看鉴劄子颇思魏掞之卿等知鉴为人如何大臣因将顺上防上曰且与召试馆职及对策其间言比有任宫观人輙入国门未尝朝见径得州而去者有犯赃人初复官即得帅幕者上览之以语辅臣遂各镌罢上因问鉴议论甚切直当除何官龚实之曰故事学官召试多除正字上曰鉴策中所言或是或非大抵剀切不易得朕喜其尽言更不复问今可除校书郎赏其尽言其年七月也四年春迁著作佐郎五年春兼史院编修官其夏迁著作郎秋出知台州自明在班行号敢言然竟以是不能久居中而出及除天台未上偶散歩于所居之门忽巨木仆焉压而死士大夫甚伤悼之
　　晦庵先生非素隐
　　晦庵先生非素隐者也欲行道而未得其方也绍兴己卯之秋高宗闻其贤已有命召盖陈鲁公初执政荐之也时同召者四人韩无咎尚书为建安宰得防终更乃入而先生与徐敦立吕仁甫皆当即赴何司谏溥乃言徐吕皆部侍者宜令满任意实欲以见沮先生因援三人例乞俟岳祠满日赴行在防刘忠肃新除御史籍溪胡先生赴秘书省正字先生以诗寄之曰先生去上芸香阁阁老新俄豸角冠【忠肃尝兼权中书舍人】留取幽人卧空谷一川风月要人看又曰瓮牖前翠竹屛晩来相对静仪刑浮云一任闲舒卷万古青山只是青时三十年五月矣五峯胡先生初未识先生闻之和其诗曰幽人偏爱青山好为是青山青不老山中出云洗太虚一洗尘埃山更好五峯又语其学者南轩张先生曰观此章知其能有进特其言有体而无用故为是诗以箴警之言先生则未之见也孝宗复召一辞而至先生之欲得君以行其道意可见矣及对垂拱殿前论讲学复雠二事又论谏诤之途尚壅佞幸之势方张民力已殚国用未节是时汤丞相方大倡和议深不乐之除武学博士待次癸未秋也乾道乙酉促就次既至而洪丞相力主和议与所论不合复请岳祠而归丁亥之冬陈魏公行丞相事刘忠肃在枢密乃奏除枢密院编修官待次五年魏公独相促就职者三将行矣而闻魏元履以论曽觌事去国先生遂至未防丁内艰六年冬胡忠简在经筵以诗人荐与王民瞻同召先生终不起七年冬虞雍公当国复召先生以素论不同力辞者四九年春梁郑公独相复申前命先生又辞郑公进呈因奏先生屡召不起宜蒙褒録执政俱称之或奏曰熹学问该通但泥于所守差少通耳【比时曽钦道参政事张説为枢长沈得之郑仲一签枢未知或者何人也】上曰士大夫读书当通世务然熹安贫乐道恬退可特改宣教郎主管台州崇道观其年五月也先生又四辞迄淳熙元年六月而后受一年夏龚庄敏以首参行丞相上谕欲奬用防退以励风俗庄敏以先生名进上曰记得其人屡辞官此人所共知今可与除一官于是除秘书郎其年六月戊申也先生复再辞且遗庄敏手书其言专及一时权幸书未达而羣小已先乗间谗谤矣俄内批付庄敏以虚名之士恐坏朝廷翌日庄敏论奏再三上黙然由是先生迄不拜命五年春史魏复相首务进贤以先生屡召不赴也必欲起至始议除中都官赵卫公时为参知政事谓史公言不若以外郡处之待之出于至诚彼自无词然其出必多言姑安以待之可也乃除之南康军见次史公必欲先生之出又降防不许辞免便道之官俟终更入奏事仍命南趣遣牙吏史公既勉先生以君臣之义又俾馆职吕伯恭作书劝之先生再辞不许乃上是时年四十有九矣七年夏先生应诏上封事上未察怒甚曰是以我为妄也赵丞相诡辞救解上从之始上素疾虚名之士恶言清浊流本非先生也而小人因是为谗上每与大臣言之輙动容变色丞相因从容言于上曰欺世盗名陛下恶之是也虽然上疾之愈甚则下誉之愈众以天子之贵而切切焉反与之角若惟恐不能胜者无乃适所以高之乎不若因其长而用之彼渐当事任则能否自露缪伪自乖虚名败矣何仰劳圣虑若摈而不用则徒令以不遇借口耳上以为然八年夏乃除先生提举江西常平茶盐公事待四年关赵丞相之口辩能囬人主多此类也未行以救荒功例加直秘阁浙东大饥移使浙东辞职名不许请奏事许之十月庚午对延和殿复论近习权势日重致陛下徳业日坏纪纲日隳言极苦切上不以为忤也防先生劾台守不法王丞相庇之章十上始罢而去除先生江西提刑又易江东又例以救荒功权直徽猷阁江西乃填台守之阙江东则坟墓在焉时九年秋以先生引嫌求免未报吏部郑尚书丙与台守善有以道学诋先生监察御史贾因论近日搢绅有所谓道学者大率假其名以济其为愿考察其人摈斥勿用盖附时宰意专指先生也先有旨以先生累乞奉祠差主管台州崇道观时十年春以十四年复除江西提刑待次先生辞不许十五年夏王丞相罢周益公独相趣先生入奉事先生见上力陈天理人欲之辩因论便嬖侧媚之徒深被腹心之寄柔邪庸缪之辈久窃廊庙之权皆天理未见人欲未尽之故上忻纳曰久不见卿浙东之事朕自知之今当处卿以清要不复劳卿州县时六月壬申也翌日癸酉除兵部郎官先生方以足疾辞而省吏以印至先生不受适本部林侍郎栗前数日与先生论易不合退惭其徒因劾先生欺慢且言窃程张之绪余浮诞之宗主谓之道学治世所当禁絶乞赐停罢先生闻之亦丐免丙子进呈上曰林栗似过当益公曰熹上殿之日足疾未瘳勉强登对上曰亦见其跛曳仍令依旧职名江西提刑仍令吏部将改官后不曽磨勘日月一并给还时距大礼才数十日上欲先生迁朝郎以禄其子也博士叶正则闻之首上疏与林辩胡文靖时为侍御史因论林执抝不通喜同好异无事而指学者为党此最人之所恶闻者乃出林知泉州其年七月己未也先生亦再辞新命八月甲子朔招除直寳文阁主管西京嵩山崇福宫俄再召入再辞十五年十二月壬午除主管太乙宫兼崇政殿説书盖上禅意已决欲留遗嗣君也先生未闻命时已上封事言辅翼太子选任大臣振举纲维变化风俗爱养民力修明军政六事而首之以天下之本在人主之心盖自上躬以至于储嗣宰辅守令将帅宦官宫妾凡所当言无不倾尽自敌已下受之有不能堪者孝宗曽不恤也十六年春正月甲寅除秘阁修撰复奉祠先生再辞职名光宗褒许除知漳州亦再辞而后受期年以子丧求去复除修撰奉祠未数月除湖南转运副使三年除知静江府皆不赴四年赵忠定在枢府除知潭州再辞不许五年春始之镇上即位之翌日以其官召辞除焕章阁待制侍讲又三辞不许则乞以修撰充説书上亲劄不许然其在讲筵亦才十五日也既罢之二日除寳文阁待制知江陵府辞至再仍旧谢提举南京鸿庆宫先生建议庙议不合乞追还待制者再诏次对之职除授已久与庙议初不相关又以擅议山陵乞免带旧职者一诏答以无罪可待继又乞致仕者再答以辞职谢事非朕优贤之意皆不许最后言昨者职名止许暂受权带以为入侍之阶申省之词极为详备今已罢讲官不当复带侍从职名朝廷不能夺许免待制仍旧秘阁修撰宫观庆元元年十二月丙子中书傅舍人伯夀行词大逊如慢小逊如伪等语既而先生又申乞讨论疏封锡服封赠荫补磨勘选宫等事并行改正监察沈御史继祖遂劾先生不忠不孝不仁不义不公等十罪二年十二月落职罢祠四年十二月引年吿老许之六年三月甲子先生殁于考亭年七十一嘉泰二年除华文阁待制嘉定元年赐諡曰文继又赠寳文阁直学士先生殁十余年行状未有属笔者若其嘉言善行则海隅出日士人尽已知之今特取史官所书诸家所记先生难进易退之大节防萃于此后有学者因得以求先生之志焉
　　孙嵓老樊允南恬退
　　孙松夀字嵓老郫县人力学登绍兴五年进士第歴官州县至乾道初犹未改秩刚方防洁不求人知环堵萧然衣食仅给澹如也居官决事多用经术尝守汉嘉甚有惠爱淳熙三年除利州路转运判官嵓老时年六十六即引疾乞致仕朝廷不许嵓老与江源樊汉广允南尝知青神县寛大长者兼有能名乾道九年除知雅州候吏及门即日挂冠不赴时年才五十六也范致能入蜀引上皇庆夀节并荐于朝有旨召赴行在允南仍落致仕二人固辞不起蜀人高之何耕道夫所谓赋贤哉二大夫诗者是也赵温叔时在枢府因为上言嵓老之贤四年五月诏得转一官赐三品服依旧宫官嵓老复吿老许之允南寻卒赵子直入蜀复奏嵓老挂官勇退已二十年内行素饬终始不渝乞赐褒表以励风俗诏除直秘阁绍兴二年二月庚申也嵓老素清约晩而弥壮然亦喜从释氏游日拜佛以百数未尝少倦年九十余乃卒蜀人号为牧斋先生季后王仲信其子婿也
　　史文惠荐十五人
　　史文惠自经筵将吿归于小官中荐江浙之士十五人有旨并令赴都堂审察与内外陞擢差遣一时选也所荐乃薛象先【鄞县簿】杨敬叔【新绍兴司户】陆子静【新崇安簿】石应之【新无为军教授】陈益之【新宁国府教授】叶正则【新鄂州推官】袁和叔【新江阴尉】赵静之【添差常州通判】张子智【前抚州教授】后皆擢用之其不至通显者六人而已
　　赵善誉察州风采
　　蜀中潼遂二郡例以执政侍从要官为守由是礼部与节度使者钧敌淳熙末除察院诩以朝议大夫直徽猷阁守遂宁诩蒲城人号徐铁面践扬虽久乃乏防声部使者以其尝为御史惮之防善誉自大理寺丞出为小漕初入境过遂宁徐携具出城迎劳典谒吏白当下马善誉不从抑俾循如别郡之礼徐大惭沮郡人闻之争投牒讼其过赵劾诸朝王丞相与徐厚格其章赵闻之复以章径闻且叙前章不达之故上问大臣季海曰善誉年少察州风采方振诩老成前辈不能曲意奉承是以有此臣等方议所以处之未敢遽奏非有他也上曰然则当奈何季海曰监司举按故当少选之欲移诩南方一郡上曰善遂移知泉州温陵大藩与浦城接壤富厚甲于东南实迁之也往歳朱晦庵在浙东劾台守唐使友与正章数上王相即从与正江西提刑正与此类
　　丁未成都火
　　淳熙丁未夏五月成都大火所燔七千家府有棊盘市俗言孔明八阵营也居民栉比一燎无遗时赵子直为帅守尽出公钱贷民而予其贫者未数月自锦江而北绳引棊市巷陌一新洞达疏明无复向来之旧矣火之始作也子直奏所焚千八百家章徳茂为吏部侍郎言于上曰蜀人有以书抵朝士者云火作自某所至某所延烧防万家灾亦甚矣事出不测于政何伤忠实如汝愚不尽数以闻何也上乃命子直将的实被火人户数目赈济钱米开具以闻先是府城之东有千金堰溉民田十七万亩编竹笼石歳事修筑役十一万六千余夫率用民钱二万三千缗有其米三千斛士人李良仲时知叙州论其劳费欲易以石子直以为然乃议官出钱十万缗米三万石以给其役而俾民分五歳输之或谓作堤捍水水决堤溃则十万缗皆为虚费矣前人之智非不及此也子直锐为之防上以旱故避殿减膳命侍从台谏两省卿监郎官馆职陈阙政【十月丙午七日】万元亨为司农少卿应诏上言成都之火于守臣何害闻蜀帅乃欲撤百年之堰以从一已之规模民情易摇当以静和好作为者可得而持哉当以厚化善恶太明则无所措矣辅臣奏事次上出文字一纸示之乃录元亨封事中所云也上又曰章森説成都火灾甚大又云事出偶尔于政何伤凡文字意要相应不当如此乃命子直审度经久利便及其因依费用钱物闻奏于是诏下十日矣后五日陈子荣大谏入对并论二事以为汝愚所奏与臣僚所论言烧数目大段不侔汝愚于先后之间必不敢自为同异假使巧为之辞以塞诏旨则又重欺罔之罪而况撤堰筑堤之役既出汝愚亦必妄以兴利为言孰肯究思后害以自沮其言二者使其自行开具士论不敢以为然望诏本路监司从实体究以闻被火之家则必取见的实筑堤之役则必指陈利害尽公体国毋得徇情庶防逺方事机无所壅蔽子荣素不乐善类者也故因事改之上方眷子直然重违子荣翊日有旨令监司同赵汝愚从实开具奏闻【七月二十一日辛酉】是时梁卿总为小漕吴卿宗旦提刑狱吴赵与余皆世旧他日余偶过吴卿所治密以奏意问之吴卿曰火事未免为之回互苐云所燔主户近二千而僦居之家则以万计易堰为堤乃李宗丞谏议刘秘书从而和之决不可耳【刘徳循时义为添差催官】子直闻之殊不怿奏上防子荣以忧去【是年九月】事遂已子直因力求去上自塘逓封还奏牍批其尾云遗火修堰事朕已察其浮言卿宜安职以寛顾忧时张徳象守汉嘉为政苛急宜之与之连姻防徳象除转运判官子直奏其罪坐镌免宜之以不按刺并罢【十五年十月十五】及子直得政元亨年六十余即吿老遂守本官致仕未防子直得罪宜之自龙舒召为右史再迁刑部侍郎直学士院徳象自祠官中起为监察御史累迁吏部尚书元亨以何自然之言起为江东副漕使召还为工部侍郎盖自成都以来未尝有此火也子直在蜀中有威风得大体然书事贵直见柴与之作子直行状具言火事颇枝梧失实故备其本末俾后有攷云【与之行状云两司廹于台臣风防各躬履衢陌视之迄如公奏盖二司回互云尔非其实也行状又有云上曰近扑沙坑火半日仅焚二百余家不可比成都四昼夜焚万余户此必王渥所为盖汝愚近尝言其受老马事不实以史考之此年六月二十日寳五山失火扑沙坑又臣寮有云延烧虽未得实数然无连七百家则成都之火亦不在二百家矣所谓延烧万家乃章徳茂封事徳茂汉州人得其实何况王渥之浑言也私家文字惟据支吾如此】

　　建炎杂记乙集卷九
　　钦定四库全书
　　建炎杂记乙集卷十
　　宋　李心传　撰
　　时事二
　　赵子直丘宗卿杨嗣勋不欲吴氏世袭
　　虞丞相既没朝廷复命吴挺为兴州御前诸军都统制兼知兴州充利西安抚使凡十九年矣绍兴五年夏卒于军于是杨嗣勋总领财赋先事白朝廷乞择重臣镇蜀乃以丘宗卿为制置使宗卿未入蜀而闻挺病甚恐其军五六万人缓急无所属乃见大臣筹之故事帅臣阙以转运使权至是杨虞仲少逸为利漕宗卿欲重其事乃乞令嗣勲往兴州摄帅上许焉以为朝臣出使非制阃所当令不欲行而宗卿以圣防移文嗣勋重伤其意即请少逸权州事而已遥领安抚使未防即以印送少逸就权人以为得体先是吴之季歳闻外郡盗贼纵横皆纵而不治少逸至未久遂捕其尤者悉诛之边人悉服挺之死也光宗已属疾不之信赵子直在枢院用丘杨之议更遣张昭代之人服其远识
　　利帅东西分合
　　利路自建炎置帅或在益昌或在汉中未尝分东西也绍兴十四年郑亨仲为宣抚副使时吴武顺璘在兴州杨襄毅政在兴元郭恭毅浩在汉阳欲令三帅一体乃奏分利州为东西两路东路至兴元西路至兴州而浩兼金房开达安抚使遥制路及京西三郡乾道初金州并属东路而守臣但兼管内安抚司元年夏武顺改判兴元朝廷以其遥制西路军马为不便乃权合东西为一路以吴为安抚司而东帅王权改知洋州兼管内安抚司公事吴薨不改淳熙元年吴武穆为兴州统帅李叔永守兴州防汤朝美乞分利州东西及金襄荆庐杨为七路各置文武二司叔永方申明间而朝美得罪事遂寝五年复分利州为两路以挺帅西路兼知兴州绍兴五年夏挺卒张昭代之复合为一路而昭但兼知兴州过兴元章徳茂侍郎为帅议损其礼昭知之即声言已辞免兼郡不复入衘遂抗礼分庭而去盖赵子直丘宗卿共议本以削武兴之势而论者或以为关外四郡既属兴元戎司不能令缓急恐失事机防诏遣闲卒出境而知西和州王季明系之赵资政徳老为制帅奏罢季明庆元二年秋复分东西两路六年秋郭杲代为帅嘉泰四年秋吴曦继之开禧中北伐又以曦兼四川宣抚副司比曦之反凡所出伪命皆以宣抚司号令行之由是川蜀一切禀承无敢异者故知子直宗卿削武兴之权其虑甚逺犹得祖宗遗意如徳老所见特浅耳
　　赵徳老説郭果定防
　　赵子直初议定策遣中郎将范仲壬吿殿帅郭果仲壬初以时事艰难吿之不应又以忠义动之又不应仲壬不得已屛人起立具以西府意达之又不应仲壬乃还子直知不可遂请赵徳老尚书往见果论指徳老谓果曰彦逾与枢密第能谋之耳太尉为国虎臣此事专在太尉果未及言徳老变色责之曰太尉所虑者百口之家耳彦逾尽诚以相吿而太尉了不见答即卤府有问何以复之邪子明徐曰致意枢密领钧旨事然后定其后策勲首拜子明节度使徳老有怨言乃亦除端明殿学士
　　金字牌【雌黄青字牌黑漆红字牌】
　　近歳邮置之最速者莫若金字牌逓凡赦书及军机要功则用之仍自内侍省遣拨自行在至成都率十八日而至盖日行四百余里乾道末有旨令枢密院置军期急速文字牌雌黄青字日行三百五十里【八年十月十三日指挥】淳熙二年尚书省又置急文字牌亦如之然率与常逓混淆故行移稽缓绍兴末赵子直作枢院乃改作黒漆红字牌奏委逐路提举官催督歳终较其迟速最甚以议赏罚【四年十月二日指挥】明年尚书省亦踵行之仍命逐州通判俱出入界日时状申省【五年五月二十三日指挥】久之稽缓复如故余在成都见制帅杨端明有命召以丁卯歳十一月二十九日降旨而戊辰正月末旬方被受是日行才百余里耳绍兴末丘宗卿为蜀帅始剏摆铺以健歩四十人为歳増给钱八千余缗月以初三十八两遣平安报至行在率一日而达蜀去朝廷逺始时四川事朝廷多不尽知自剏摆逓以来蜀中动摇靡所不闻凡宗卿劾疏中所言皆摆逓之报也自后私书丛委每逓至百数由是往来稍逾期自成都而东犹不过月自行在而西或三十五六日云
　　嘉泰开边事始
　　嘉泰三年冬敌中盗起増戍积粮又焚襄阳盖惧朝廷乗其隙也朝廷闻其事即起张肖翁参政帅淮东程东老枢密帅淮西盖以肖翁杨州人东老池州人欲使防郷井也又起丘宗卿侍郎守四明以防海道起辛防安大卿帅浙东时武帅郑挺在襄阳边衅开惧不能任力求去乃召还行在既又转一官知州于是文臣无肯行者遂以李燮为荆鄂副都统制兼知襄阳燮与其兄弟爽言世将家皆为戎帅时东老父丧未免力辞改命广帅薛象先侍郎而象先不行留提举佑神乐遂命宇文挺臣侍郎代之辟置参机皆非常制又徙防安以次对守京口起赵徳老资政守四明山许深甫知院守金陵深甫不欲行乃命宗卿以直学士院代典论其开边盖自此始
　　李季章论邱宗卿不当罢督府
　　丘宗卿之罢江淮督视也命由中出执政不知之李季章在都堂争之侂胄不纳季章曰凡举大事未论行事之是非先观人心之向背丘宗卿有人望奈何去之侂胄变色曰方今天下只有一丘宗卿因拂衣而起
　　叶正则不肯草出师诏
　　韩侂胄将举兵先以叶正则直学士院盖欲借其名使草出师诏也正则喻其意坚辞至三四不受于是用李璧草之【叶正则云正则既辞又欲命鲁鸿父渐以少蓬权直院鸿父亦辞遂止】
　　董镇言杨侍郎未肯通情
　　武兴之乱时人记录者有新旧安西楼记【安观文自撰】靖蜀编【宣抚司准备差遣胡酋仲编】耆定録【长沙板行不得姓名】海濵渔父记闻【渔父板行】杨巨源自叙书【上刘阁学者】杨巨源事迹【益昌士人撰】杨巨源【武臣季珙】李好义诛曦本末【李好古自记】复四州本末【李好古自记】实入伪官人数【李好古自记】李好义行状【白子申撰】平蜀实録【杨君玉撰】新沔见闻録【不得姓字】切齿録【土人任光旦编】固陵録【李直院季凡编】毛氏寓録【茶马司干办公事毛方平撰】公议榜【成都府学士人撰】佚罚録【朝奉郎赵公庀】而士大夫之在新沔者又或有日録辨污等书最后西陲泰定録乃尽采而辑之取舍是非一从公论其本末亦粗备矣然必见于简牍者然后登载故虽时人所传其事甚播者有未之及焉曦之遗诸贵人书也杨尚书独深止之曦不悦再与费资政书畧云成都侍郎独不相察使曦不从权济难就其和议北人深入何以为记相公可为问之葢费公所荅曦书其词犹婉而杨公之书其语甚切故也余在田里见四路行移独成都安抚一司不去开禧之号时二月初矣【十六州六十县各大墨榜一印榜凡六十】其后董镇诛启箧成都得遗议书稿有云杨侍郎未肯通情云
　　安观文诛曦势顺
　　淳熙末安观文为文州漕官有荐于吴挺者檄兼西安抚司佥防时彭人苏熙之为安抚司干办公事以文墨自许视傍人如无也挺之馆客有李姓者挺子旰之外姻也德夀宫庆典李为之草表以贺表文中有扬命二字既行矣熙之一日挟尚书以进谓挺曰导扬末命此顾命中语奈何用之挺大惊追之不及由是李与旰皆恨之未防赵德老来蜀总计旧例西帅遣属官一员徃迓则计使举以京秩熙之既为旰李所憾乃共荐安公代之德老见之甚喜他日従容谓曰太尉统众六万得毋例有虚籍者乎安公不敢尽言则曰某所若干某所若干以实论之可五万三四千人耳居数月德老以书来曰太尉忠诚如此盍若损六千人之虚籍寛四川之重赋不亦可乎挺得书谓人曰赵少卿入蜀尚初至安得知吾虚实此必安公告之耳乃大怒旰李共为解遂己未防安秩满入都因为请代挺记其前事欲拒之旰李乃言曰使其果有是势当自疑今调此官以来可谅其无他也安公为人警敏凡事尽力挺更喜之为之延誉于诸司改秩而去及曦为殿帅安通判知隆庆府又迁知大安军比军兴首辟随军转运旋以救荒有绩复迁一官为朝奉大夫逮其称王即除丞相长史都省事俄杨李之议合安公遂决防诛之葢居之不疑之地操可致之资其势顺也天之佑宋夫岂偶然哉
　　蜀士立功立节次第
　　武兴之变立功者安观文为之主杨巨源李好义倡率忠义次之李贵手斩逆贼又次之若李好古安癸仲杨君玉季申辰张林朱邦宁之徒协谋举事又其次也立节者陈待制咸为之首史次秦涂其目避伪次之【大安军军学教授】李国柱傅兴宗弃郡而去又次之若王釜【总领所主管文字】李道【蓬州州学教授】皆不受逆曦之招又其次也杨泰之【罗江县丞】邓性善【犍为县尉】程遇孙【知丹棱县】安之源【龙防县令】文俱【眉州司户叅军】宋子钦【金州都统司计议官】刘端友【总领所措置籴买】刘翊之【兴道县丞】刘靖之【监成都府粮料院】杨汝明【成都府观察推官】张方【普州州学教授】宋大酉【昭化县主簿】杨修年【简州州学教授】梁梓【修州司理防军】詹久中【汉州州学教授】晁子仪【知绵竹县】钱元儒【眉州司法叅军】厐坤载【台山县尉】张权【监德阳县商税】邓谏従【新知怀安军】袁柱【新知隆州】杨鼎年【知万州改差制置司叅议官】李庄【知梁山军改差知雅州】程公説【前卭州州学教授】避伪去官又其次也【以上立节之士共三十人文俱以上五人系致仕者张权以上十四人系见在去官袁柱以上二人系不赴新任李庄以上二人系不人替程公説系不到部】死节者一人权大安军杨震仲始终不奉伪命者一人成都帅臣杨端明也其余拒伪命归朝如刘侍郎甲李校书皇称疾不视事如李侍郎寅仲等尚多有之时曦以季凡持异议谕伪帅禄祁令杀之防其已去乃得免


　　建炎杂记乙集卷十
<史部,政书类,通制之属,建炎杂记>
　　钦定四库全书
　　建炎杂记乙集卷十一
　　宋　李心传　撰
　　时事三
　　诛曦将士共转三十万官资【复四川将士兵转四万五千余官资附】
　　诛曦功赏自王喜已下凡四百二十人有由副使建节者有由白身援员郎者又三路全军约七万人喝转或三官资或五官资【入队人五官资不入队人三官资】大抵共约转三十万官资锡赉不计也复四川功赏自王喜李好义张林凡一万三千六百四十六人共转四万五千八百九十五官资王喜河池四千六百七十人共转二万三千八百官资李好义西和一千一百九十四人共转七千八十三官资惠永鳯州三千五百三十四人共转七千一百二十六官资张林成州一千九百九十六人共转三千三百五十二官资刘昌国阶州八百三十四人共转四千五百三十四官资以余所闻河池成州皆敌人自去鳯州则忠义人取之阶州不取可得一时推恩大率如此余又尝见李御带好古实録入伪官人才一百三十六人而据杨通判君玉所书则君玉与杨用朋李松之徒正在长史防伺候吿防日子申又他之则实伪官人盖不满百三十一人矣自诸军喝报功赏之歳増支总领所钱物约七百八十万缗而喝犒不与焉
　　诛曦犒师银帛数
　　诛曦犒师共用金七千两金盘盏一副金带五条金束带一条【并宣抚司支】银六十一万七千七百七十三两【六千一百七十五两宣抚司支六十一万二千五百五十五两总领所支】绢六十一万六千九百二十四疋【四千三百一十五疋宣抚司支六十一万二千九百六疋总领所支】钱八万二百五十引【三千引朝防支七万七千二百五十引宣抚司支】
　　金帅言李季章等四人可信
　　张肖翁之督视江淮军马也遣萧山丞方信孺往河南行省求和北帅布萨揆【即十一驸马也】许纳南使且礼遣之信孺既行揆复使人谕之曰已奏朝廷更得安宣抚与西元帅一书乃善侂胄以书遗安观文谕防安公难之久之乃作书如所云且饷以药物缣币西帅起缄却餽而令鳯翔府路都统使完颜昱作书以来大畧言当听命于行省而已时朝廷遣三使入北一通谢二吿哀三贺生辰敌亦遣迓使来已过泗州矣复却回之曰皇帝圣防南使中惟李璧吴琚一朱致和李大性四人言语可信当遣来议事今所遣小使且还琚一隆慈之弟位至少师节度使致和尝以右司郎中出贺庚申正旦未还道除司农少卿俄引年除直龙图阁主管云台观大性字伯和南昌人尝为户部侍郎琚与致和时皆已死金又欲朝廷割地损礼由是不谐云
　　李季章所知多佳士
　　李季章叅知政事以劄子荐蜀士有时望者凡十二人于朝廷乞召擢守贰四人黎州杨伯昌【子谟】石泉张伯顾【□】隆庆何叔坚【徳固】泸倅张子和【钧】而伯昌子和二人京官四人兴元教授黄子骏【申之遂宁人】青神杨浩然【洪双流人】选入四人汉州学官詹子能【久中卭州人】眉州学书张习之【押潼川人】余弟仲贯甫亦与焉【余京官人志记】选后子骏子能二人得防皆召未行侂胄败季章谪子骏病且死三人俱不敢前制帅杨嗣勲再请于朝然后促召时伯顾以卫清淑荐仲贯甫以嗣勲荐亦有召察之命浩然后为黄伯庸所荐不得召董仁父入蜀将上习之节守于朝乞召察权监歴守长宁唐安垂除部使者吿老而去年才五十四云季章所知多佳士此其选也
　　淳熙至嘉定蜀帅荐士总记
　　蜀帅例得荐士其始胡长文所荐如吕周辅范致能所荐如胡子远亦不过一二人皆幙中之士盖以蜀去天日远士非大帅荐扬无由自进顷嵗赵温叔初入枢府杨嗣勲为吏部侍郎李季章叅知政事皆尝特荐士三人或四人吴曦平后朝论以蜀士在朝者少又特召四人此外郡守已非常有朝迹及进士三人莫非帅臣所荐召矣初长文之守蜀也首荐吕周辅章徳茂二人可用而召周辅一人其后留仲至为之遂荐黄文叔冯之李君亮费戒甫范文叔等五士论者翕然以为当诏召文叔之余俟满秩与陞等差遣仲至执政赵子直继之独荐刘徳修子直去京仲逺为代荐费戒甫防子正【仲鸿南充人时知仲江县】又荐刘仲洪张子良【伯源仁夀人进士廷试第三人】而仲洪子良皆幕客也陈子长右司【损之借县人】为华阳宰仲至意属之而不与荐由是格不下防潼川漕赵静之善誉亦荐张子长于朝将有命召或曰前是大帅所荐不行而今以一路监司所荐召之恐伤事体时王燕望少监【奭潼川人子长同榜进士第二人】为成都石室教授乃降旨并召二人若曰自以进士髙第召之非繇外荐也其后丘宗卿未及荐而罢去赵徳老为帅京仲逺当国乃荐其客冯叔常【履临卭人时为崇庆府教授】及李季允杨济道【济青城人时为隆州教授】凡三人徳老复以所厚王齐卿【已严道人终国子録】参之皆得召去自是遂有岁荐之名矣袁起岩所荐宇文挺臣【时知隆州】相里公择【寅安仁人知新眉州】范少才【子张双流人时知飞鸟县令太常丞束州提刑】赵全道【大全潼川人时为简州教授终太常丞知眉州】张公甫【兴祖眉人时为普州教授】陈叔达【遇孙仁夀人时为潼川路提刑司检法官】凡六人朝廷不能尽召乃诏挺臣公择俟秩满赴行在奏事少才全道俟终更赴朝堂审察公甫叔达俟满日特转一官自是岁荐有不召者矣刘仲洪为人固非长者然所荐刘师文【甲渤海人寓居达州今寳谟阁直学士】张伯修【从祖江源人新知灵泉县终将作少监】宋正仲【徳之晋源人尝为太常丞今为潮北提刑】李仲衍【兴宗洛阳人寓居酆都终国子博士】四人俱时望谢用先所荐费思甫【士戣广都人时知重庆府】张东甫【震龙湖人时知彭州】张公甫【时为制置司干办公事】扈叔谊【仲荣江源人时佥书大安军判官公事】许子然【沆泸州人时为合州教授】凡五人思甫乃参政戒甫之族叔谊与戒甫连姻思甫以嫌除直秘阁余人皆召察焉程东老在蜀最无足云而所荐陈蓬孺李仲衍薛章【缓龙防人时为宣抚司干办公事】范少约【子该双流人时自武学谕丁忧】张义立【方资杨人类省试第一人时为普州教授】杨叔禹【汝明清神人进士甲科时为成都推官】皆知名东老时为先抚制置使乃尽召之杨嗣勋荐予弟仲贯甫及程叔达赵信道【希昔宗室寓居合州】而又申言程东老李季章所荐不敢行者六士【范少约杨叔禹张义立杨伯昌张子和詹子能】于是有旨趣行盖九人也安子文方为宣副同时荐八士章疏上防其间逢守社庆长【源昌元人】以上伪表为中执法所劾窜临贺繇是报闻乆之乃独召宇文字仁【闻仲双流人今为大理司直】盖挺臣力也吴徳夫为制帅荐李仲可【嗣闻依政人知雅州】何仲弼【徳彦绵竹人通判成都府】度周卿【正巴州人知华阳县】何从叔【应龙昌元人西川佥判】刘思恭【靖之阳安人监成都粮料院】李思行【鸣凤阳安人绛州教授】何季皆类试第一人思恭徳修子仲弼已选知黎州四人皆召仲可得旨与监司差遣俟命一年有余乃除利路转运判官周卿尝谒朱晦翁于建阳从之弥月徳修每为之延誉徳夫又力荐之乃进一官曾君舍人论之命遂寝明年子文改除制置大使乃荐崇庆李季允幙客赵公开【希濬寓居石盘】严道杨叔正【泰之青神人】普州学官张益父【已之遂宁人】成都帅属王才臣【俊卿庐陵人】凡五人季允厯官馆学累为藩帅部使者不当在岁荐之列叔正少劲直为杨嗣勲所知方吴曦乱时嗣勲与其父书有令嗣拂袖径去真名父之子辅所以不欲与闻其去想防悉詧之语子文得其墨本为缴进益父嘉定元年进士今尚初官同时廷试第一人前省元未召也才臣喜为诗以江西帅使者特荐得官不繇科目且非蜀士议者以为非前此章上数月乃召季允与别议差遣公开增一秩叔正益父召察才臣俟终更与陞等差遣防成都提刑林与之以不应副利店事与帅臣黄伯庸异论召去乃命季允为本路提刑特免避产业云【洁已字与之永嘉人祖待聘绍兴给事中】于是伯庸以得防咨访四蜀吏治亦荐士三人曰何仲弼杨浩然洪虞子诏刚简浩然双流人故为徳修诸人客时通判潼川府子韶雍公孙屡举进士时知永康军朝论以一路帅未尝有荐士者疑之伯庸移书执政援前防为词仲弼先已召防朝士多知子韶乃降防浩然秩满与陞等州郡子韶令赴都堂审察自嘉定以来蜀之宣抚安抚制置三司皆得荐士亦非常制云
　　四川大制司结局
　　沔州自诛曦后王喜王钺薛九龄皆以宣抚司便宜之命为都统制己巳之秋王大才始以荆鄂都统制改除入蜀大才过汉中自以尝权招抚使不欲与大使讲堦墀之礼安大使不从大才憾焉先是戊辰之冬金主璟卒无子其秋季父卫王允济立允济尝使鞑靼不为其酋特黙津所礼愤之及允济立特黙津始叛辛未之秋朝廷遣余郎中嵘北使贺所谓万秋节者而燕京已为鞑靼所逼不暇延使者余郎中至州而还癸酉之秋允济为其臣赫舍哩执中所弑璟之庶兄鄷王珣代立董舍人居谊为贺生辰使至沃州而还继而贺登位使真舍人德秀正旦使李舍人垕继抵盱眙敌不克迓议者言金有内难议论纷然朝廷闻之以御札赐大使及大才令益谨守备毋启边衅有迪功郎提举皂郊博易铺务兼大使司签防何九龄者广安鬻爵人也据结忠义人谋取秦州未发前八日金先知以檄至秦州诘问丙寅除夕九龄遂率沔州中军统制强徳等以所部夜袭秦州甲戌正月朔旦败焉十六日壬午大才执九龄及诸将等七人斩之以其事闻于朝且檄报鳯翔都统使仍关牒川陜西路监帅司又遣人徃广安捕九龄之子世昌亦斩之防大使司奏大才为宣抚使设意倾陷今边报不一或有缓急必致悮事二月十九日甲寅诏大才特降一官三月二日丁卯大使除同知枢密院事不日起发赴院治事新成都路安抚董侍郎君谊除四州制置使疾速前去之任知潼川府刘侍郎甲除利路安抚使时暂权制置司职事限一日起发皆未受命也防大使司遣使臣李大亨王颐往皂郊逮大才所遣秦州打话人赴兴元问状四日己巳过沔州市大才执大亨斩之纵颐归报后二日辛未乃以悖语至大使司【武功大夫福州观察使充沔州驻劄御前诸军都统制兼知沔州王大才今具相公不顾法令非理劄下大才事日开具下项一人谋大才与金人同谋不轨一人谋大才与金人私通书信一人谋大才于广安军杀何九龄之子世昌一人谋大才将兵刼掠到银七十二锭金一百五两已纳在大才宅库一兴元都统李太尉宻与大才下书虞侯孙仪言説称相公已尉差下二千五百人要得亲来沔州将大才杀害二相公日来不时差使强横小人以追人为名前来门首厉声叫閙呼来庭下将大才百端屑渎靡所不言此何礼耶未有败坏朝廷纪纲法令端自相公为始伏乞钧照右大才照得礼乐征伐自天子出非人臣可得而专不谓相公同何九龄擅开兵端引惹边事闗系国家利害至重而又不遵宸翰约束其所赐御札诏墨未干辄敢反乱朝廷何所不为所有何九龄已从条法诛斩了当独相公未防朝廷施行如何反将忠臣义士入谋以不赦之罪公然形于纸笔以快私意天下恐无此理可见相公包藏祸心欺罔君父蔑视朝廷不恤人言畧无忌惮未审相公端用防日前来沔州作乱乞赐明文行下容大才道左祗公防谨具申制置相公敢望钧慈悯念朝廷勿以天自万里以为可欺况恶业贯盈恐造物不与善后特未可保伏乞钧照开正识眼曲赐看详嘉定七年三月初六日】八日癸酉大使得之即疏辩申朝廷且檄四路帅臣监司委究其实十一日丙子董侍郎至石首县被制置使之命而十七日壬午大使被同知之命同日刘侍郎亦被权司之命而二十五日辛卯乃借用潼川府观察之印交割制置司职事径之兴元四月十九日癸丑安同知发兴元申乞以刬卖盘井钱三十万缗充沿路喝犒诸军之用不待报遂行五月十八日壬午金主珣为鞑靼所廹渡河而居汴京至六月二十日癸丑同知自广安起行顺水而赴行在至八月十六日戊申安同知除观文殿学士而知潭州二十一日癸丑安同知方行至广徳军乃得邸报二十五日丁巳始还至于黄池镇知被新除之命因上疏力辞优诏不允乃遣官赍结局进册赴行在盖自丁卯二月一日值吴曦诛安公遂权宣抚使至甲戊四月十九日癸丑而制置大使司乃结罢凡共六千六百有一旬有八日云尔于是制置使还成都而未结其兴元之帅臣仍依当时两淮之旧例乃兼节制御前军马之事所以边关有警稍得以与闻其政者也大才贪庸无比凶悖防心而制置使既不得其柄乃反倚重焉大负朝廷临遣之意矣





　　建炎杂记乙集卷十一
　　钦定四库全书
　　建炎杂记乙集卷十二
　　宋　李心传　撰
　　故事
　　亲笔与御笔内批不同
　　本朝御笔御制皆非必人主亲御翰墨也祖宗时禁中处分事付外者谓之内批崇观后谓之御笔其后或以内夫人代之近世所谓御寳批者或上批或内省夫人代批皆用御寳又有所谓亲笔者则上亲书押字不必用寳至于御制文字亦或命近臣视草焉神宗祭狄青文中丞滕达道所作也【张寔録语以为亲制】髙宗追废王安石配享诏舍人胡明中所作也【张侍讲跋此诏所谓荆舒祸本可不惩乎谓误为亲制也】孝宗撰夀皇圣政录序秘监陈君举所作也此文今见致和堂止斋集中但人不知尔
　　选人不十年入相
　　陈勉之丙辰年自南昌丞除太学录癸亥春拜右秘阁修撰不十年入相本朝所有独范觉民与勉之而已觉民六年勉之八年
　　将相四十以下建节者
　　将相四十以下建节者李君锡【显忠】年三十岳鹏举【飞】三十二杨正甫【存中】三十五张魏公【浚】三十六吴寳臣【总】三十七吴唐卿【璘】三十八吴晋卿【玠】三十九韩世忠【良臣】及吴曦皆年四十
　　使相以上封国例
　　故事使相以上封国公者先小国经恩陞次国又经恩陞大国孝宗初政张忠献以特进国公拜少傅江淮宣抚使封魏国公官爵皆进二等盖殊命也近歳史丞相以勅局进书恩自永国经恩封鲁国公亦异数
　　中兴异姓七王
　　中兴异姓七王自张俊始先是韩世忠以咸安郡王奉朝请其没也追封通义郡王而已久之俊死有司奏如前例上谓其有和敌功与世忠相去万万遂特封循王乾道初杨存中死追封蕲春郡王其家意不满又封和王明年吴璘死以为熟例追封信王世忠之子彦古令统制官张青讼其父功乞追赠孝宗观之陈宰相应求曰张俊杨存中已封王则于世忠似有不足前此失于无人建请若圣意行之亦足以劝有功而厉将士遂封蕲王绍兴初吴拱为骑帅始防父玠有保蜀功而爵不称乃封涪王开禧用兵韩侂胄欲风厉诸将因刘光世之孙伯震有请封光世鄜王既而又封岳鹏举为鄂王中兴诸将止是毕为王矣
</div>
    <div class="pagination">
<a href="建炎杂记_page14.html">上一页</a><span>...</span><a href="建炎杂记_page10.html">10</a><a href="建炎杂记_page11.html">11</a><a href="建炎杂记_page12.html">12</a><a href="建炎杂记_page13.html">13</a><a href="建炎杂记_page14.html">14</a><span class="current-page">15</span><a href="建炎杂记_page16.html">16</a><a href="建炎杂记_page17.html">17</a><a href="建炎杂记_page18.html">18</a><a href="建炎杂记_page19.html">19</a><a href="建炎杂记_page20.html">20</a><a href="建炎杂记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
