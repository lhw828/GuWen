<!DOCTYPE html>
<html>
<head>
    <meta charset="UTF-8">
    <title>续通志 - 第 927 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 927 页/共 1359 页</h1>
    <div class="content">书兼直学士院未几改侍讲权礼部尚书升兼侍读入奏言国无仁贤无礼义无政事有类叔世帝竦然寻兼直学士修孝宗宁宗日厯书成上 
进擢拜翰林学士知制诰兼吏部尚书升兼修国史实录院修撰乞召收李心传卒成四朝志传时礼部尚书杜范吏部侍郎李韶皆以伉直称 
或乞身求去或卧家不出定子言人主寄耳目者台谏补耳目之所不逮者法从之论思百官之轮对宜速返李韶以开不讳之门勉起杜范以 
伸敢言之气因乞归田甚力进端明殿学士签书枢密院事寻兼权参知政事仍旧职知福州福建安抚大使力辞退居吴中以资政殿学士转 
一官致仕卒赠少保

　　△高斯得

　　高斯得字不妄利州路提点刑狱知沔州稼之子也申成都路转运司试补入太学绍定二年举进士授利路观察推官越二年辟差四川 
茶马干办公事李心传以著作佐郎领史事即成都修国朝会要辟为检阅文字端平二年稼死事于沔时元兵屯沔斯得日夜西向号泣会其 
僮至自沔知稼战没处与斯得潜行至其地遂得稼遗体奉以归见者感泣服除哀伤不巳无意仕进心传方修四朝史辟为史馆检阅秩同秘 
阅校勘盖创员也斯得分修光宁二帝纪寻迁史馆校勘又迁军器监主簿兼史馆校勘时丞相史嵩之柄国斯得遇对空臆尽言冬雷斯得应 
诏上封事乞择才并相由是迕嵩之意迁太常寺主簿仍兼史馆校勘时斯得叔父定子以礼部尚书领史事时人以为美谈会太学博士刘应 
起入对拄嵩之嵩之恚使其党言叔父兄子不可同朝以斯得添差通判绍兴府淳佑二年 【按宋史本传作淳熙二年考淳熙孝宗年号也 
淳佑为理宗年号高孝光宁四朝国史成干理宗淳佑二年淳熙应为淳佑之误今改】 四朝帝纪书成上之嵩之妄加毁誉于理宗济王改斯 
得所草宁宗纪末卷斯得与史官杜范王遂辨之然书巳登进心传藏斯得所草题其末前史官高某撰而巳踰年添差通判台州范既入相召 
为太常博士迁秘书郎六年正月朔日食斯得应诏上封事言大奸嗜权巧营夺服陛下奋独断而罢退之是矣谏宪之臣交疏其恶或请投荒 
或请勒休乃一切寝而不宣俾于袭绖之时妄致挂冠之请因降祠命苟塞人言是以讹言并兴善类解体谓圣意之难测而大奸之必还莽卓 
操懿之祸将有不忍言者时监察御史江万里及它台谏累疏论嵩之罪恶竟不施行第因嵩之致仕予祠而巳故斯得封事首及之又言大臣 
贵乎以道事君今乃献替之义少而容悦之意多知耻之念轻而患失之心重内降当执奏则不待下殿而巳行滥恩当裁抑则不从中覆而遽 
命嫉正庇邪喜同恶异任术诡道乐偷惮劳陛下虚心委寄所责者事而其应乃尔时范锺独当国过失日章故斯得及之又言便嬖侧媚之人 
尤足为清明之累阴奸伏蛊互煽交攻陛下之心至是其存者几希矣言尤切直帝嘉纳焉又言羣臣庞杂官禁奇衺黩货外交坐视不问大权 
旁落养成积轻之势以开窥觊之渐于是羣憸悚惧合力排摈斯得遂求补外在告百余日差知严州斯得三请乞祠不许严环山为郡虽丰岁 
犹仰他州夏旱斯得蠲租发廪招籴劝分请于朝得米万石以赈济迁浙东提点刑狱遂劾知处州赵善瀚知台州沈塈等七人以势厉民疏上 
不报改江西转运判官斯得具辞免上奏曰臣劾奏赵善瀚等七人未闻报可善瀚者侍御史周坦之妇翁沈塈者签书枢密院事史宅之妻党 
祖宗以来未有监司按吏一不施行者臣身为使者劾吏不行反叨易节乞并臣镌罢以戒奉使无状章上七人竟罢去未几坦亦罢移湖广提 
点刑狱荐通判潭州徐经孙等六人攸县富民陈衡老以家丁粮食资强贼劫杀平民首吏受赇左右之斯得研鞫得其状黥配首吏追毁衡老 
官资簿录其家衡老壻吴自性与衡老馆客大学生冯炜等谋中伤斯得盗拆官椟斯得复正其罪具得自性等交通省部吏胥情状黥配自性 
及省寺高铸等二十余人加直秘阁湖南转运判官改礼部郎中权左司力辞内批兼侍立修注官言水灾曰愿陛下立罢新寺土木速反迕旨 
诸臣遏绝衺说主张善良谨重刑辟爱惜士类抑远佞臣绝其千挠则天意可回和气可召会给事中赵汝腾去国斯得言汝腾一世之望宗老 
之重飘然引去臣深惜之时上封事言得失者众或恶其讙詉遂谓空言无补国事斯得因转对言诸臣之言上则切劘圣主下则砥砺大臣内 
则摧压奸衺外则销遏寇虐顾以为无补于实政乎空言之讥好名之说欲一网君子而尽去之其言易入其祸难言不可不深留圣虑者也监 
察御史萧泰来论罢踰年以直宝文阁知泉州力辞迁福建路计度转运使朝廷行自实田斯得言按史记秦始皇三十一年令民自实田主上 
临御适三十一年而异日书之史册自实之名正与秦向丞相谢方叔大媿即为之罢董槐入相召为司农卿程元凤入相改秘书监丁大全相 
监察御史沈炎论斯得以闽漕交承钱物安吉守何梦然奉行其事陵铄甚至无所得大全罢拜浙西提点刑狱炎浙西人泣于上前乞更之移 
浙东提举常平命下给事中章鉴缴还斯得杜门不出彗星见应诏上封事曰陛下专任一相虚心委之果得其人宜天心克享灾害不生而大 
水为灾连年旱暵今妖星突出其变不小若非大失人心何以致天怒如此之烈似道匿不以闻度宗即位召为秘书监又论罢复迁秘书监屡 
辞不许擢起居舍人兼国史院编修官实录院检讨官兼侍讲进读之时每于天命去留之际人心得失之因前代治乱之故祖宗基业之难必 
反复陈之兼权工部侍郎元军下襄阳斯得疏论言事最为切要迁工部侍郎求外以显文阁待制知建宁府度宗崩陈宜中入相以权兵部尚 
书召斯得痛国事之阽危疏言诛奸臣以谢天下开言路以回天心聚人才以济国事旌节义以厉懦夫竭财力以收散亡忠愤激烈指陈当时 
之事无所遗擢翰林学士知制诰兼侍读进端明殿学士签书枢密院事兼参知政事台谏徐直方等四人论似道误国之罪乞安置岭表簿录 
其家丞相留梦炎庇护似道止令散官居住且谓簿录扰及无辜斯得谓散官则安置追降官分司则居住祖宗制也梦炎语塞梦炎乘间直罢 
去平章事王爚监察御史俞浙并罢斯得于是宋亡矣

　　△张忠恕

　　张忠恕字行父右仆射浚之孙以祖任监楼店务入府幕时韩侂冑权势熏灼尝夺民闲巳许嫁女夫家以告忠恕白尹归其父母尹不能 
难再调广西转运司主管文字改通判沅州主管京湖宣抚司机宜文字知澧州开禧末入为籍田令属太庙鸱吻为雷雨坏神主迁御忠恕因 
轮对请广言路通下情宁宗嘉纳嘉定五年迁军器丞累迁司农丞知宁国府夏旱请于朝得赐僧牒五十米十万七千余石常平使者欲均齐 
而勿劝粜忠恕虑后无以济遂核户口计岁月严戒诸邑谕大家发盖藏 【按宋史本传藏字下旁注阙字下空白七字接所见寝异四字文 
理不属从删】 以言去主管冲佑观起知鄂州改湖北转运判官兼知鄂州召为屯田郎官丁内艰免丧为户部郎官入对极言边事理宗即位 
忠恕移书史弥远请法孝宗行三年丧既而宰辅率百僚请太母同听政忠恕复贻书史弥远谓英宗以疾仁哲以幼母后垂帘有不容巳惟钦 
圣出于勉强务从抑损今吾君长矣若姑援以请此亦中策尔诏羣臣集议庙制忠恕谓九庙非古若升先帝则十世之庙昉于今日于礼无稽 
宝庆初诏求直言忠恕上封事陈八事一曰天人之应捷于影响正统所系不宜诿之分野二曰人道莫先乎孝送死尤为大事孝宗朝衣朝冠 
皆以大布迨宁考以适孙承重光宗虽有疾未尝不服丧宫中庆元闲再期而祥百僚始纯服吉今若甫经练祭虽朝臣一带之微不复有凶吉 
之别则是三年之丧降而为期害理滋甚三曰太母方却垂帘之请而庆寿前期陛下吉服称觞播为诗什此世俗之见非所以表仪于天下四 
曰陛下斩然在疚大婚之期固未暇问然非豫讲夙定恐俚说乘闲而入望严取舍而正法度广询谋而协公议五曰陛下于济王之恩自谓弥 
缝曲尽矣然不留京师徙之外郡不择牧守混之民居一夫奋呼阖城风靡寻虽弭患莫副初心谓当此时优崇恤典选立嗣子则陛下所以身 
处者庶几无憾而造讹腾谤者靡所致力六曰近幸憸佞之徒凡直言正论率指为好名归过夫好名归过其自为者非也若首萌逆亿厌恶之 
心则自今言者望风见疑此危国之鸩毒七曰当今名流虽己褒显而搜罗未广遗才尚多经明行修如柴中行陈孔硕杨简识高气直如陈宓 
徐侨傅伯放佥论所推史笔如李心传何惜一官不俾与闻是以正士不遇小人见亲八曰士习日异民生益艰第宅之丽声伎之美服用之侈 
馈遗之珍向来宗戚阉官犹或闲见今搢绅士大夫殆过之公家之财视为己物凡可以得贿者无不为也疏入朝绅传诵始魏了翁尝勉忠恕 
以植立名节无隤家声及是叹曰忠献有后矣真德秀闻之更纳交焉忠恕又因轮对引伯父栻告孝宗之语曰当求饶事之臣不求办事之臣 
欲求仗节死义之臣必求犯颜敢谏之臣语益剀切忠恕自知不为时所容力请外补遂以直秘阁知贑州抵郡才两月言者指为朋比落职降 
两官罢绍定三年复元官进秩一等提举冲佑观卒迁一官致仕魏了翁尝许忠恕拳拳体国似浚拨繁剸剧似其父杓敛华就实则有志义理 
之学尝有闻乎栻之教矣

　　△唐璘

　　唐璘字伯玉古田人游太学嘉定十年举进士时台臣李安行奏次对官不许论边事璘对策极诋之调吴县尉有杀人于货挟其舟亡者 
有司求贼急屠者自告吾儿实杀之儿亦自诬伏璘问舟安在钱何用其辞差为缓之果得贼太湖与舟俱至举县感服县有势家治圃将凿渠 
通舟谬言古有渠常平使者主之璘视干道故籍则诚民田也力争迕使者意移监县税璘遂以直闻调瑞州学教授用白鹿洞教法崇礼让后 
文艺士翕然知向监行在榷货务门辟淮东运司催辖纲运官属出师楚州捷闻以金人据淮阴欲乘势取之璘言捷奏多夸讵得信乎须聚兵 
二十万日费米斛余五千缗钱余二万调夫万人仅能使贼全师北去今出没涟海谋结北边政欲迭出挠我忧方大尔淮阴坚垒与楚城等濠 
之广又过之我士疲丁困可一拔得乎恢复美名也而贾实祸仆窃危之不听制司耻楚城之捷自赵范与葵出议赎淮阴二城为功洎闻金变 
即转攻之师死伤者六万璘在兵闲着谠论直书其事上之知晋陵县邻州田讼至有泣愬诸使愿送晋陵可否者制置使陈韡留守建康辟为 
通判举府事以听监六部门擢监察御史台吏且至璘皇骇趋避不敢诣阙母曰人言此官好汝何得忧璘曰此官须为朝廷争是非一咈上意 
或迕权贵恐为大人累母曰尔第尽言吾有尔兄在璘入就职故事御史惟常服拜下有论奏缴进至是独召对缉熙殿疏言天变而至于怒民 
怨而几于离海宇将倾天下有不可胜讳之虑陛下谓此何时纵欲累德文过饰非疏远正人狎昵戚宦宰相不顾民命轻挑兵端不度事宜顿 
空国帑委政厥子内交商人贿涂大开婣娅敢预邪谋盍正无将之诛以着不忠之戒崔与之操行类杨绾虽修途暮景力不逮心而命下之日 
闻者兴起乔行简颇识大体朝望稍孚而除授偏私事多遗忘宜择家相赞宗子辅民物以慰父母之望又请号召土豪经理荆襄亟择帅臣安 
集淮西帝皆为改容嘉纳之至问边事甚悉璘感激知遇自是弹击无所避再疏郑清之妄庸误国乞褫职罢祠其子士昌招权纳贿拔庸将为 
统帅起赃吏为守臣乞削籍废弃郑性之懦而多私党庇奸庸臣受其改官举状尝蒙荐之国事至此不敢顾私李鸣复甘心谄郑损得荐入朝 
适清之议张天纲之狱迎合从轻遂擢台端赵侊夫遣史寅午嘱清之父子鸣复又结寅午得登政府会杜范亦论鸣复不行而范去璘遂力匄 
外疏七上授广西运判改知嘉兴府寻改江东运判时边事急置四察访使就诏璘分建康太平池州江西璘揭榜马前咨所部以利害又戒土 
豪团结渔业水手茶盐舟夫芦丁悉备燎舟之具人人思奋即选将总二州兵舟以耀敌檄当涂宿设战具防采石拨和籴续生券且奏损总领 
所钱二十万缗助江防军声大振寻升直华文阁知广州广东经略安抚使梅州寇作璘示以威信寇寻息江淮旱议下广右和籴璘言公家赤 
立籴本无所办终恐日取于民重朝廷多事之忧明年上章乞致仕帝思见之亟命入奏擢太常少卿寻丁内艰璘居丧哀毁不食久之疾革卒 
璘立台仅百日世谓再见唐介至切劘上躬尽言无隐帝益严惮之居官大节则母教之助为多

　　钦定续通志卷四百一

　　●钦定续通志卷四百二　列传二百二

　　列传

　　宋 【一百四】

　　○宋一百四

</div>
    <div class="pagination">
<a href="续通志_page926.html">上一页</a><span>...</span><a href="续通志_page922.html">922</a><a href="续通志_page923.html">923</a><a href="续通志_page924.html">924</a><a href="续通志_page925.html">925</a><a href="续通志_page926.html">926</a><span class="current-page">927</span><a href="续通志_page928.html">928</a><a href="续通志_page929.html">929</a><a href="续通志_page930.html">930</a><a href="续通志_page931.html">931</a><a href="续通志_page932.html">932</a><span>...</span><a href="续通志_page928.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
