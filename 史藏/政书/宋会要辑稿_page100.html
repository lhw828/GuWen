<!DOCTYPE html>
<html>
 <head>
  <meta charset="utf-8"/>
  <title>
   宋会要辑稿 - 第 100 页/共 1125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋会要辑稿 - 第 100 页/共 1125 页
  </h1>
  <div class="content">
   九月二(月)十四日，知临安府、兼权户部侍郎赵子潚言：「内外财赋支用日广，宜先撙节。自今遇典礼，应诸色执掌行事等官吏，乞朝廷预减人数，庶免冗滥妄费。仍更不支降料次折食钱。」从之。
《续会要》：高宗皇帝建炎元年五月一日，皇帝登极，告于昊天上帝。册文曰：「维靖〔康〕二年岁次丁未，五月庚寅朔，嗣天子臣御名，敢昭告于昊天上帝。金戎乱华，二帝北狩，天支戚属，混 
      
于穹居，宗社罔所凭依，夷夏罔知攸主。臣御名以道君皇帝之子，奉宸旨以总六师，握大元帅之权，唱义旅而先诸将，冀清京邑，迎复两宫。而百辟卿士、万邦黎献，谓人思宋德，天眷赵宗，宜以神器属臣。御名辞之再四，惧不克负荷，贻羞于来世。九州岛四海，万口一辞，咸曰不可。稽皇天之宝命，栗栗震惕，敢不钦承。尚祈阴相，以中兴于宋祚。」绍兴元年正月二十日，太常寺言：「诏以建炎五年正月一日改作绍兴元年，合奏告天地、社稷、宗庙。」从之。四月十七日，太常寺言：「大行隆佑皇后崩，依古例，合奏告天地、宗庙、社稷、诸陵。」从之。五月三日，太常寺言：「大行隆佑皇太后攒宫下手，合祭告五方五帝、太岁帝君诸神。」从之。二十日，太常少卿苏迟言：「将来大行隆佑皇后灵驾发引，前一日合依礼例，奏告在京及越州宫观庙宇、经过十里内神祠。」从之。二十六日，礼部尚书胡直孺言：「大行隆佑皇太后登配庙庭册礼，奏告天地、宗庙、社稷。」从之。其祝文并述以见隆佑皇太后在钦圣宪肃皇后垂帘日既正名位，崇宁奸臣沮格之意。六月五日，太常寺言：「奉上大行隆佑皇太后尊谥昭慈献烈皇后号册，前期告庙。」从之。八月十一日，太常少卿苏迟言：「昭慈献烈皇后祔庙前二日，奏告天地、宗庙、社稷、宫观、庙宇。」从之。二年十二月二十五日，检察宫陵所言：「昭慈烈献皇后攒宫禁地窠木死损，春分前奏告补种。」从之。其后凡遇春补种及修造装整神(御)〔御〕帐与永佑陵，并用此礼。三年三月十三日，礼部、太常寺言：「四月十四日，昭慈献烈皇后大祥，除几筵依礼例，前时礼仪使先行奏告之礼。」从之。四月二十八日，太常寺言：「昭慈献烈皇后改定谥曰昭慈圣献皇后，奉册宝告庙。前一日，遣官奏告天地、宗庙、社稷。」从之。四年五月五日，国子监丞王普言：「今岁举行明堂大礼，窃观绍兴元年案牍，内有未合典礼事：前期降御札奏告天地、宗庙、社稷，御书祝版并云『伏为御札降奏告』，恐未足以称严恭礼祀之意。」礼部、太常寺看详：「既称嗣天子臣名，不应对天地、宗庙、社稷自称『御札降』，委是语言轻重不伦。学士院青词、表文、祝文并行改称『伏为(命)[今]年九月有事于明堂』。」从之。五年二月十九日，礼部、太常寺言：「奉迎太庙神主赴行在奉安，合差太常少卿奏告。」从之。六年八月十六日，太常寺言：「车驾巡幸建康，进发前二日，遣官奏告天地、宗庙、社稷。应临安府载在祀典神祠，出国城日軷祭用羝羊、祝文，并致祭沿路桥梁、十里内神祠、名山大川。」从之。七年正月二十五日，太常寺言：「道君皇帝、宁德皇后讣音闻自金国，合遣官奏告天地、宗庙、社稷、诸陵。」从之。二月十五日，太常少卿吴表臣等言：「车驾巡幸建康府，进发前一日，诣徽宗皇帝、显肃皇后几筵前行奏告之礼。」从之。四月六日，太常少卿吴表臣等言：「道 
      
君皇帝、宁德皇后谥号已下，依照厚陵故事，以谥议请于南郊，宁德皇后谥依诸后故事，奉谥册宝告于太庙。」诏恭依。七月十八日，太常寺言：「奉上道君皇帝、宁德皇后谥册宝，依礼例，前二日奏告天地、宗庙、社稷、宫观。」从之。八月十四日，太常寺言：「明堂大礼前一日，皇帝躬上惠恭皇后改谥册宝，奏告天地、宗庙、社稷、宫观。」从之。十一月十二日，礼部、太常寺言：「圣文仁德显孝皇帝、显肃皇后梓宫未还，久停朔旦之礼，望先次祔庙，奏告天地、宗庙、社稷、宫观。」从之。九年正月九日，诏：「金国遣使议和，割还河南故地，可差官奏告天地、宗庙、社稷，并温州景灵宫东西宫、福州启运宫、绍兴府昭慈圣献皇后攒宫。」十年十一月十六日，太常寺言：「奉上皇太后册宝，依礼例，前期奏告天地、宗庙、社稷、诸陵、昭慈圣献皇后攒宫、景灵东西宫、承元殿、顺承殿、天庆观、报恩广孝观。」从之。二十四日，礼部、太常寺言：「奉迎皇太后非晚到阙，比附大庆礼例，俟还宫日，遣官奏告天地、宗庙、社稷、诸陵。」从之。十一年十一月二十六日，诏命宰执及议誓、撰讲和誓文官告祭天地、宗庙、社稷「誓文」下原有「遣」字，「社稷」下原有「从之」，据《建炎要录》卷一四二删。。时金国通好也。十二年四月十八日，太常寺言：「大行皇后上僊，遣官奏告天地、宗庙、社稷。」从之。同日，太常寺言：「徽宗皇帝、显肃皇后、懿节皇后梓宫过界，令迎护官行祭告之礼，及经由州县致祭神祠，迎护到行在，差官奏告天地、宗庙、社稷、诸陵。」从之。五月二十五日，太常寺言：「于太庙修建别庙，下手日，先奏告诸室，并致告土地。」从之。六月十八日，太常寺言：「奉上懿节皇后谥册宝，前一日遣官告庙。」从之。二十六日，礼部、太常寺言：「懿节皇后神主祔庙前二日，差官奏告天地。」从之。七月二十一日，攒宫按行使司言：「徽宗皇帝、显肃皇后、懿节皇后攒宫摽札神穴、神围，合奏告昭慈圣献皇后攒宫。」从之。九月十八日，太常寺言：「徽宗皇帝、显肃皇后、懿节皇后灵驾二十六日发引，十月十七日掩攒，依礼例，并合前一日奏告昭慈圣献皇后攒宫。」从之。十三年二月十八日，太常寺言：「已拟定永佑陵名，合奏告徽宗皇帝、显肃皇后攒宫。」从之。闰四月七日，礼部、太常寺言：「中宫受册，合前期差官奏告天地、宗庙、社稷、景灵宫、天庆观、报恩光孝观、诸陵、昭慈圣献皇后永佑陵攒宫。」从之。二十年五月六日，太常寺言：「玉牒所修进《(呈)[皇]帝中兴圣统》，于天兴殿圣祖天尊大帝之西安奉，合遣官奏告景灵宫。」从之。二十一年十月五日，太常寺言：「修盖景灵宫并毕工，合豫期奏告，迁圣像神御。」从之。自后每因修葺，亦用此礼。二十四年十月二十六日，礼部、太常寺言：「进呈安奉《徽宗皇帝御集》，前二日差官奏告景灵宫逐殿圣像神御。」从之。二十六年十月九日进《皇太后回銮事实》，二十七年四月六日进《玉牒》、《仙源类谱》，二十八年 
      
二月二十日进《神宗宝训》、《祖宗仙源积庆图》，七月十一日进《徽宗实录》，二十九年十一月二十四日进《永佑陵迎奉录》，三十一年二月十七日进神宗、哲宗、徽宗《三朝正史》(记)，并用此礼。二十七年五月五日，礼部言：「臣寮奏：成都府新繁县御容殿宇弊陋，欲加增饰。前期合用奏告，降御封香。」从之。二十八年十月十四日，太常寺言：「抽换太庙大殿梁柱，起修毕工，合奏告迁祖宗帝后别庙神主并祭告土地。」从之。自后每因修葺，并用此礼。二十九年九月二十三日，太常寺言：「大行皇太后崩，合遣官奏告天地、宗庙、社稷、诸陵。」从之。十月十九日，太常寺言：「将来修置大行皇太后鹢室，其徽宗皇帝室与哲宗皇帝室相连，并权告迁，合奏告太庙并土地。」从之二十二日，太常寺言：「奉上大行皇太后谥册宝，依礼例，前二日奏告天地、宗庙、社稷、宫观。」从之。十一月十日，礼部、太常寺言：「显仁皇太后梓宫发引至攒宫掩攒，依礼例，前一日奏告攒宫帝后。」从之。十七日，礼部、太常寺言：「显仁皇太后神主祔庙前二日，奏告天地、宗庙、社稷、宫观。」从之。三十年三月十四日，太常寺言：「普安郡王为皇子，除开府仪同三司，进封建王，合奏告天地、宗庙、社稷、诸陵。」从之。三十一年五月二十二日，礼部侍郎金安节言：「孝慈渊圣皇帝升遐，合遣官奏告天地、宗庙、社稷、诸陵、攒宫。」从之。七月八日，龙图、天章、宝文、显谟、徽(徽)猷、敷文阁言：「近承降到孝慈渊圣皇帝御容收奉，合差本阁官诣神御殿行烧香奏告礼。」从之。九月六日，太常寺言：「显仁皇后大祥，除几筵，合行奏告之礼。」从之。十五日，太常寺言：「奉上孝慈渊圣帝谥册宝，于几筵前二日，合差官奏告天地、宗庙、社稷、宫观。」从之。十月十九日，诏：「金人败盟，朝廷不得已而兴师，合奏告天地、宗庙、社稷等，令太常寺条具。」寻具到，合奏告天地、社稷、九宫贵神、五福十神、太一，差宰执，宗庙差亲王，诸陵、攒宫差宗室节度使及正(佐)[任]以上，行奏告礼；及遣官祭告蚩尤、马祖、北方天王、五岳、四渎、名山大川；并令招讨使行禡祭之礼。并从之。十一月五日，臣寮言：「乞告祭沿江州府县镇祠庙，并礼文未载于图经、灵迹显著者，同力保护江左。」太常寺条具，依所请，降祝文，述以金贼犯边，朝廷用兵，乞赐阴助，扫除妖孽，以速万全之意，令逐州府差官致祭。其三茅真君、应元保运真君亦合致祷。从之。同日，又言：「乞致祷延祥观、四圣显应观、护国显应昭惠王、旌忠观、忠烈灵应王、忠显(照)[昭]应王、忠惠顺应王、祚德庙、强济公、英略公、启佑公、吴山忠清庙、忠壮英烈威显王，冀蒙阴助之意。」从之。寻并遣侍从官行礼。二十三日，太常寺言：「迁翼祖而祔钦宗，合奏告迁祖宗帝后神主。」从之。十二月五日，礼部、太常寺言：「恭文顺德仁孝皇帝先行虞祔，迎重之日，时前礼仪使奏告毕，皇帝亲行一 
      
祭，如祖奠之仪。」从之。三十二年二月二十八日，礼部、太常寺言：「恭文顺德仁孝皇帝祔庙，依礼例，前二日合奏告天地、宗庙、社稷、宫观。」从之。五月七日，太常寺言：「迎奉显仁皇后神御赴景灵宫奉安，前二日合奏告本宫诸殿圣像神御。」从之。六月四日，太常寺言：「手诏，皇子立为皇太子。于受册前期，合奏告天地、宗庙、社稷、诸陵、景灵宫、诸宫观。」从之。绍兴三十二年六月十四日，孝宗即位，未改元，以皇帝登极，奏告天地、宗庙、社稷、景灵宫、天庆观、报恩光孝观、太一宫、诸陵、绍兴两攒宫。是日，皇帝前后殿不视事。其奏告行事官差宰执或侍从官，内太庙、别庙、诸陵差南班宗室节度使以上；两攒宫就差绍兴府南班宗室；余官及致斋、降香祝等，皆依常奏告之礼。其后应奏告并如例。八月十一日，奉上太上皇帝、太上皇后尊号。前二日奏告天地、宗庙、社稷、景灵宫、天庆观、报恩光孝观、太一宫、诸陵、两攒宫。十一月十三日，以追册皇后谥 下，奉册前奏告太庙、别庙。十二月十一日，礼部、太常寺言：「奉安穆皇后谥册宝，告于攒宫；并神主祔庙前三日，奉告天地等处，于今月二十四日行事。其日立春，祀青帝并五福十神、太一、东方、岳、镇、海、渎，乞改于祔庙前二日奏告。」从之。二十日，以隆兴改元，奏告天地、宗庙、社稷、景灵宫、天庆观、报恩光孝观、太一宫、诸陵、两攒宫。明年追册安穆皇后，祔庙前二日，奏告亦如之。 
孝宗(兴隆)[隆兴]元年正月二十一日，秘书省言：「春分祀高禖帝高辛氏，祝文内一字与御名同音，未敢修写。」诏系太上皇帝御制，更不须改。 
二年正月一日，宰执进呈南郊诏：「乘舆服御及中外支费，并从省约。」上曰：「是朕志也。」从之。先是，上问宰执：「郊祀与明堂费用如何 」陈康伯对曰：「户部尚书韩通谓，郊祀比明堂几增一倍。」侍郎钱端礼谓：「不过二十万。若遵祖宗故事，事神及赏军外一切从俭，自宜大有减省。」上曰：「如此甚善。」乃降诏。同日，礼部、太常寺言：「准已降旨，条具约省事。如端诚殿并青城及侍班屋等，乞令兵部同临安府照今约省指挥，申请太庙斋殿者此句疑有脱误。，余屋令官检计，量行修整。皇帝位版
      
(版)、亚、终献及公卿位版、腰舁、帕匣，例合修制者，止添修黄罗夹帕一、公卿位版七十番衮用，余止量行雅饰。祗候库冠冕、朝祭服并诸色人法衣等，委无干碍官点检，内有可用，更不修换。余非破损，止令染整。其余中外支费，并下所属照应省约。」从之。自后遇郊，并依此条具。 
二月八日，礼部侍郎黄中言：「窃详礼经『玉辂以祀』，郑氏释曰：『王乘一辂，以其余辂从行，亦以华国。』然则金、象、革、木四辂不过为一时观美。乞因时之宜，止用玉辂，余四辂权不以从。」汤思退等奏：「近得旨将来郊祀除玉辂、逍遥、平辇外，余并省约。」上曰：「大安辇，祖宗时亦无，承平所用，已谕有司更整计节省事。」 
三月三日，礼部、太常寺言：「每遇大礼，门下省掌设八宝。非事神仪物，乞依昨明堂例免用。并至期，车驾经由门，省摄城门郎二人。」从之。日后遇郊并用。 
五月五日，礼部、太常寺言：「准已降旨，大驾卤簿仪仗依绍兴二十八年郊祀人数权行减半，随宜排设。内严更警场，并大驾卤簿六引、驾前后部鼓吹振作，比仪仗人数稀少，乞将鼓吹八百八十四人、警场二百七十五人，并三分减一。其鼓吹《导引》、《六州》、《十二时》、《奉〔禋〕歌》、《降仙台》词，本寺具申学士院修润，降下教习。今借差军兵，依今已减例，下所属借差。其鼓吹警场服着、奏严鼓角、执色乐器、宣赦鼓筹等，岁深脱落，乞依人数具报所属拣换修饰。」并从之。 
六月十九日，郊祀大礼提点一行事务朱夏卿言：「今 
      
从省约条具事务，内人吏、手分、书写人元各四名，欲各减一名。事毕结局，合得恩赏，减磨勘二年者止减一年。通引官二名减一名，巡视亲事官六名减二名。及依旧例关借礼部奉使印，损人吏等添食钱。」并从之。 
七月十三日，户、礼部言：「郊庙合用正副牛犊并母共三十副，转运司准备牛犊十五副；及祀神腊烛，系两浙转运司收买浇造；并景锺梁木，已降旨令军器所斟酌修饰。今准牛犊十五副不合收买外，其蜡烛系事神合用数，乞合收(卖)[买]处毋得过数科率，其景锺梁木亦不许过数买。」从之。初，臣僚言：「郊祀所用杂物，令转运司及临安府以见钱收买。或州县已买到，即指定上供钱或经总制钱，依直支还。」有旨令户部、礼部一日看详，至是上之，乃有是命。 
十二月十二日，礼部、太常寺言：「南郊从祀神位内，已设赤帝位于第一龛，而正月上辛有司合祀感生帝，欲依淳化典故更不别祀。及本季月内朔祭权停。其孟春亥日享先农，与大礼同日，权选以次亥日行礼。立春后丑日祀风师于钱湖门外，其日大礼受誓戒，权祀于明庆寺。」并从之。 
干道三年三月二十三日，临安府守臣言：「昨因内殿奏事，面奉宣谕，今岁郊礼务欲节省。如寝殿在易安斋，相去稍远，只于端诚殿后旋设殿，可省造露屋等。乃同仪鸾司官属等相视：端诚殿后除小次地步外，后空九丈，欲徙净明寺旧熙成殿三间，就端诚殿 
      
后增换，以充寝殿。计深四丈，以寝殿前空地三丈(塔)[搭]造两廊，后去山趾尚二丈，可充宿卫厦屋。其禁中事务并应奉官幕次，于小次对廊通露过龙华寺，以法堂东西廊擗截外，有宰执宿斋幕次，以近寝殿，徙就净明寺。如此，可省青城至易安斋露屋六十间，及就用龙华寺廊屋充应奉官幕次，又减搭盖屋二十八间。画到图本。」从之。 
七月十一日，诏：「近来宗庙祠祭多不严洁，令礼部、太常寺、御史台同共措置，申尚书省。其它祠祭依此。」同日，上宣谕宰执曰：「昨夜月犯心星，朕甚忧之。」陈俊卿奏曰：「自古圣贤之君，惟修德可以弭灾变。」蒋芾奏曰：「陛下恐惧修省如此，天变自消。」上曰：「卿等更相与警戒，庶几可以感动天意。」于是下太常寺、御史台，凡宗庙等祠祭务要严洁。既而御史台、礼部、太常寺乞每遇祭飨郊庙及其余祠祭，于未实设前，光禄丞、太官令监视供官将神食、礼器、蜡烛，依仪式实设已定，次光禄卿、次监察御史升坛殿点阅。其酒齐亦于未实设前，光禄丞、太官令监视(官供)[供官]先点数，然后实入尊罍。如有余酒，于殿侧设定，俟光禄卿及监察御史再行点阅。至行礼毕，监察御史升殿，同太官令监视元设礼料、酒齐，内蜡烛俟收彻毕熄灭。收彻并讫，方退。应祠前一日，依时太官令监视牛羊司宰杀牲牢，洗涤洁净。除打割合造神食外，余胙肉，太官令监视牛羊司封闭用锁。候行事收彻毕，监察御史到，开锁， 
      
同太官令以余胙并奠余酒之类，令牛羊司等人依元斤重数目呈验，枰量俵散，不得退换喧争。所用祭器，委本寺官监视人吏督责祭器司于祠前一日严加洗涤，监察御史亲行检察。其行事官祭服并祗应人法(依)[衣]并令鲜洁，祗候库拣择供应；如无，下文思院修葺换造。其行事官疾请假，牒医官局看验，诈妄者弹奏。待礼以前未经荐祭，如先取祭肉等，许纠告施行。太常寺及奉安所置牌，于致斋日付行事官从人，每员许带三名止宿，监祭司、礼直官、赞者许各带一名。遇祠所致斋，官吏等不得聚饮喧笑。其牲牢、器皿、礼料等如不蠲洁，并行事、执事官吏、祗应人等或不严肃，及违犯今来约束，并令监察御史弹奏取旨，无官人送大理寺断遣。内祠祭无察官处，即委本祭献官检察。并从之。 
九月十四日，右谏议大夫陈良佑言：「郊祀牺牲牛犊，所备颇多，皆是供纳礼料仪物，所用不一，亦系敷买官中，(下)[不]必支钱，支亦不到人户，何以昭事天之诚 欲照郊祀礼料，并令右藏库降钱收买。如牛犊之类已敷取民间者，降钱下县，当官给还。及科买市肆客人物，并令临安府、两浙转运司分认，当官给价，毋得容公吏过有除 。」从之。 
十一月三日，太常少卿王沦言：「将来郊祀铺设祭器，如太庙系于殿内，至圆坛则露设。若望祭殿内系干潮沙铺地，虽本寺官吏前期洗涤，于龛陛依仪铺设，然虑不测风起，数日 
      
积尘，则所设祭器无以遮蔽，再加盥洗不及。欲将坛上正、配位祭器，以新鲜黄帕遮覆；龛上并内外壝、望祭殿用青布实设，至时去之，礼毕令元置官司拘收。」从之。 
四年九月十九日，礼部员外郎李焘言：「祠祀旧典在绍兴间悉已复行，所未复者惟岳、镇、海、渎、先农、先蚕、风、雨、雷师等八九所。今但告以酒脯，恐于交神之道有所未备。访诸有司，岁用羊、豕共不过六十余。乞令有司并复旧典。」从之。 
十月十一日，礼部、太常寺言：「准已降(皆)[旨]复岳、镇、海、渎等祠，有合修换乐章、教习乐工、措画致斋设位。今立冬日逼，办集不逮，乞自十二月三十日立春祭东方岳、〔镇〕、海、渎为始。」从之。祝币、牲牢、礼料、斋、登歌乐、行事、致斋等，并依中祀。其岳、镇、海、渎乐架各随方色，惟不设从祀神位，余皆如礼例。 
十一月二十七日，太常少卿王瀹等言：「岁中祠祀礼料，临安府应办牲用、酰醢、酒齐，籍田司供备粢盛、蔬菜、果实。昨自籍田司权罢，并令本寺官掌之。所有种植供应礼料甲头元以十人为额，皆用仁和、钱塘县纳料谙练农事之人，免中下等行役差科，无他请给。既权罢籍田司，减甲头七人，而是年少卿王普请益粢盛礼料三倍，岁中九十余祭，近又复岳、镇、海、渎等九祭，所用礼料愈多，人力不胜。乞量增三人种植应办。」从之。 
五年六月二十四日，太常少卿林栗言：「朝献行礼前一日，欲令宰执并赴尚书省宿斋。或值雨分诣， 
      
则行事官皆已斋戒，于礼为宜。」从之。 
九月十一日，林栗等言：「祀帝于郊，在国之南，就阳位也。今岁中祀上帝者四：春祈、夏雩、秋飨、冬报。其二在南郊圆坛，其二在城西惠照院望祭斋宫。盖在京日，孟夏大雩，别建雩坛于郊丘之左；季秋大飨，有司设事就南郊斋宫端诚殿。今未建雩坛及端诚殿，遂权就城西望祭斋宫。然于就阳之义无所依据。欲岁中四祭并即圆坛，以遵旧制。」从之。 
二十七日，礼部言：「林栗等以季秋祀上帝，有司摄事行礼当在国南，已得旨于郊丘行事。然尚有可议者，唯明堂当从屋祭，不当在坛。元佑中太常博士赵叡乞季秋大享，有司摄事只就南郊斋宫。今来郊坛之隅有净明寺，每祠事遇雨，望祭于此。乞遇明堂亲飨，则依绍兴已行典礼；如常岁有司摄事，则仿元佑臣寮所陈，权寓净明寺行礼。」从之。 
六年闰五月十四日，中书门下省检正左右司言：「郊祀事务合归有司者，乞并不申三省。」从之。数内，每郊太常寺申朝廷取旨者：左右仆射誓，行事官、宗室、五使按雅乐、警场，宫庙郊礼习仪，及本寺定习仪、受誓日合用幕次、什物、灯火，并受誓日早开太庙门，太庙缚露屋，景灵宫设大次，殿门外趱那宫架，大庆殿奏请致斋，东西房设御榻，丽正门降辇，次德寿宫进胙器物，大礼册文称呼，户部陈诸州岁贡，有司荐飨安穆皇后，关报别庙仪注，青城行事等官幕次，修筑幔道，诸 
      
处设爵坫柷敔等，赞者所服幞帻衣带，及差分献官、赞者、供官约襕，看管抬擎亲事，扛 祝版、祭器、礼料等军兵，景灵宫焚燎，差监洗涤官，关入内内侍省差供祠执事官，吏部差捧俎分诣等官，所属给鞍马、控马人，行事等官有私丧服者亦令赴，礼毕祭谢岳、渎、镇香烛：已上逐项，自今本寺一面检举，排办施行。其礼部备申朝廷降旨者，如检举排办事务，依前郊大礼及郊祀竹册添修沿册、法物等，左藏库供应币帛，临安府官宿守礼料，转运司浇造蜡烛，太常寺官视涤祭器等，催差供官，申严约束，及借差赞者，五使按乐，作休务假支排日，工墨钱等事，自今本部径下太常寺，照例报所属排办。又每遇大礼前，入内内侍省降香，预告宫观等处，礼毕告谢降香，于天庆观各设道场，系本省申朝廷批送礼部，下太常寺供申本部，取朝廷指挥，今止令本省照应逐次礼例施行。又临安府于郊祀前买造桶、杓，并打割羊、豕、牛犊按床，系临安府具申太常寺，寺申礼部取旨；及翰林司排办果实等，系翰林司申礼部，亦皆申取朝廷指挥。今止从本部行下，照例毋得过数增添。内鞍辔库修换御座鞍辔等，系驾部备申朝廷，行下军器所、文思院修换；坊每象挂(塔)[搭]莲花座、法物、头帽、衣带等，内有不堪，合添修换造，并象屋地步，驾部合前期申朝廷，今止令本部一面关牒所属排办。其象屋并盛贮法物、草料 
      
等，多有欹倒疏漏，驾部申朝廷，下所属检计修整，今止令本部移文。其车辂院修换库屋，及权牵驾车辂出屋，差殿前司驾士、班直、军兵人员等，驾部合申朝廷，今止令本部一面依令施行。骑御马直等指挥人兵缬衣衫带等，驾部合申朝廷修换，今于本部一面关牒所属。见管仪仗、旗帜、马、执从物、器械、衣甲等，如有损坏，兵部合申朝廷添修，今止令本部照例下所属施行。其排设仪仗，兵部合申朝廷，候得旨，关报所属以差拨人数随宜排设；内千牛卫将军并诸司使副摄，兵部合申朝廷，候得旨，关尚书右选差拨；统制官、将官、旁头并执擎仪仗人兵鞍马等，兵部合申朝廷，候得旨，牒殿前司差拨；又兵部及左右金吾衙仗，仪仗司所管执擎仪仗人兵，禁军天武、捧日、拱圣、广勇、骁胜、宣武、宁朔、虎翼，本部合申朝廷，侯得旨，牒殿前司差拨：已上逐顶并止令本部一面关报逐处，照例施行。先是是年二月二十二日，因臣僚上言，有旨令止都司条具三省琐碎不急之务合归有司者申尚书省。至是条上，故有是诏。 
十月二十四日，礼部、太常寺言：「金国贺生辰使人朝辞赴宴，其日系皇帝散斋内不用乐外，有归驿赐御筵并夜筵一节。」诏令用乐。后并如之。 
十二月十八日，礼部、太常寺言：「来年正月六日上辛祈谷祀上帝，前一日金国贺正旦使人赴宴作乐，在祠官致斋之内。」诏依治平二年元正御殿典 
      
故用乐施行。后并如例。 
七年十月十八日，秘书省著作郎、兼权部郎官萧国梁言：「国之大事在祀，而郊祀为尤大。祀前一日，朝飨太庙，三献之礼，自有明文，宜无异同之论。今议者援绍兴三十二年已降旨，将逐时祭飨，亚献既入太室，即引终献相继行事。欲于今次郊飨比附施行。窃谓若依逐郊亚献行礼复位，方引终献，恐失于太拘；若如今来所乞，亚献既入太室，即引终献相继行事，恐失于太蹙。惟《政和新仪》，皇帝将诣小次，礼(真)[直]官、太常博士引亚献诣盥洗位，亚献行礼将毕，次引终献，此为通中。欲依《政和新仪》施行，仍增太官令一员酌终献酒。」从之。《续会要》：隆兴元年六月二十七日，(奉)[奏]安钦宗神御，前三日奏告景灵宫、万寿观。十二月二十六日，以册皇后，奏告天地、宗庙、社稷、景灵宫、天庆〔观〕、报恩光孝观、太一宫、诸陵、两攒宫。二年六月二十五日，以郊祀御札降，奏告天地、宗庙、社稷、景灵宫、天庆观、报恩光孝观、太一宫、诸陵、两攒宫，并祭告安穆皇后攒宫。八月十五日，以修饰庙宇等，告迁祖宗帝后神主赴初献厅权奉安，奉告于本庙。自后每遇郊修庙，皆奉告迁。其别庙神主权赴册宝殿礼例并用〔此〕。十二月十四日，以郊祀，改用献岁上辛，奏告天地、宗庙、社稷、景灵宫、天庆观、报恩光孝观、诸陵，并祭告安穆皇后攒宫。明年正月改元，六月皇嫡孙生，八月立皇太子，奏告、祭告并如之。干道二年九月二十八日，进呈《三朝帝纪》，前二日奏告景灵宫。三年五月六日，以进呈安《三祖下仙源积庆图》、《太宗皇帝玉牒》、《真宗皇帝玉牒》，并同日进呈安奉《哲宗皇帝宝训》，前一日奏告景灵宫。六月十六日，以郊祀御札降，奏告天地、宗庙、社稷、景灵宫、天庆观、报恩光孝观、太一宫、诸陵、两攒宫，并祭告安穆皇后攒宫。七月四日，以安穆皇后上僊，奏告天地、宗庙、社稷、景灵宫、天庆观、报恩光孝观、太一宫、诸陵、两攒宫，并祭告安穆皇后攒宫。其月，以谥册宝上，及并祔庙，前二日奏告、祭告并如之。九日，宰执言，景灵宫奏告行事毕，降旨赐银绢，乞依例免赐。从之。十九日，以安恭皇后谥 下，奏告太庙、别庙。闰七月十八日，以安恭皇后将祔庙，增修庙宇，行 
      
奏告别庙之礼。六年三月二十五日，以钦成皇后称皇曾祖妣，奏告太庙、别庙、景灵宫、诸陵、两攒宫，并祭告安穆皇后、安恭皇后攒宫。六月十九日，以郊祀御札降，奏告天地、宗庙、社稷、景灵宫、天庆观、报恩光孝观、太一宫、诸陵、两攒宫，并祭告安穆皇后、安恭皇后攒宫。十二月二十九日，以来年正月朔加上光尧寿圣宪天体道太上皇帝、寿圣明慈太上皇后尊号册宝，行礼前二日奏告天地、宗庙、社稷、景灵宫、天庆观、报恩光孝观、太一宫、诸陵、两攒宫，并祭告安穆皇后、安恭皇后攒宫。绍兴礼例，并已降旨，合前三日奏告，奏告前一日致斋，时以金国使人朝见在致斋日，有妨作乐，乃依祀祭天地礼例，改用前二日奏告。从礼部、太常寺请也。七年二月十四日、十五日，以恭王立为皇太子，奏告天地、宗庙、社稷、景灵宫、太一宫、天庆观、报恩光孝观、诸陵、两攒宫，并祭告安穆皇后、安恭皇后攒宫。八年七月十二日，以修整太庙殿屋，奏告太庙。九年闰正月二十六日，以修册宝殿，奏告太庙、别庙。六月十四日，以郊祀御札降，奏告天地、宗庙、社稷、景灵宫、太一宫、天庆观、报恩光孝观、诸陵、两攒宫，并祭告安穆皇后、安恭皇后攒宫。九月六日，以玉牒所、秘书省进书，奏告景灵宫。十二月十一日，以淳熙改元，奏告天地、宗庙、社稷、景灵宫、天庆观、报恩光孝观、太一宫、诸陵、两攒宫，并祭告安穆皇后、安恭皇后攒宫。 
淳熙元年四月二十八日，详定一司敕令所言：「重拟修《祀令》：诸祀天地、宗庙、神州地祇、大社、大稷、五方帝、日月、荧惑大神、太一、九宫贵神、蜡祭百神、太庙七奏告、孟春上辛祈谷祀上帝及祀感生帝，孟夏雩祀，夏至祭皇地祇，季秋大飨明堂祀上帝，孟冬祭神州地祇，冬至祀昊天上帝，各告配帝本室。文宣王，为大祀。州县释奠用中祀。后土、岳、镇、海、渎、先蚕、风师、雨师、雷神、五龙、前代帝王、武成王，为中祀。司中、司命、司禄、司寒、先牧、马祖、马社、马步、七祀、司命、户、灶中溜、门、厉、行。诸星、山林川泽之属，及州县社稷、风师、雷神、雨师，为小祀。诸州县春秋社日祭社、稷，社以后土勾龙氏、稷以后稷氏配。牲用羊一、豕一、黑币二。二月八月上丁释奠文宣王，以兖国、邹国公配。牲用羊一、豕一、白币三。祀风师以立春后丑 
       
日牲用羊一、豕一、白币一。祀雨师、雷神以立夏后申日。牲用羊一、豕一、白币二，牲并纯也。」从之。 
七月十八日，著作佐郎杨恂言：「昨因检点太史局，窃见昊天上帝、皇地祇、太祖、太宗皇帝位版与日月星辰、岳渎诸神杂置小室间，甚非夤畏天地、虔奉祖宗之意，乞诏有司讲求施行。」既而礼部、太常寺同相度，乞于太史局修建小殿屋三间，安奉御书天、地、圣祖、太祖、太宗、徽宗神位六位。两廊小屋各三间，安奉上十位神位：天皇大帝、青帝、赤帝、白帝、黑帝、黄帝、北极、夜明、神州地祇、大明。并造圣祖、徽宗神位二位，未罩匣二。上十位用朱红漆匣，日、月、星辰、岳、渎神等用黑漆匣。仍令太史局不时点检。遇祠祭，于前二日躬亲点检毕，祠前一日用腰舁擎，覆以黄帕，奉赴祠所，设幄安奉，以候铺设行礼。」从之。《续会要》：淳熙三年九月十四日，诏以参知政事龚茂良为大礼使，参(政知)〔知政〕事李彦颖为礼仪使，同知枢密院事王淮为仪仗使，签书枢密院事赵雄为卤簿使，武泰军节度使、开府仪同三司、充万寿观使曾觌为桥道顿递使。并以职事为序，更不置司，合行事令三省礼房专行。后同此制。六年七月五日，诏以右丞相赵雄为大礼使，枢密使王淮为礼仪使，参知政事钱良臣为仪仗使，少傅、保宁军节度使、充醴泉观使兼侍讲史浩为卤簿使、少保、宁武军节度、充醴泉观使曾觌为桥道顿递使。既而良臣言：「五使之序，止以职事为定。臣偶备员政府，滥在第三；史浩以旧学元老，两登相位，今乃下列。望改臣所领，处浩之次。」上批：「大礼五使以职为序，卿见参机政，自有前郊体例，不须谦辞。」 
四年二(年)[月]二十七〔日〕，详定一司敕令单夔言：「春秋释奠至圣文宣王，在京为大祀，州县仍旧为中祀。」从之。详见释奠。 
六年十月十七日，礼部侍郎齐庆胄言：「《政和五礼新仪》旧尝给降印本，于州郡中更 
       
多，故往往失坠，郡县循习苟简，或出于胥吏一时省记。今春秋释奠，所报社、稷，祭祀风、雨、雷师，坛壝器服之度，升降跪起之节，率皆鄙野不经。乞令礼部、太常寺参稽典故，将州县合置坛壝器服制度、合行礼仪节次，类成一书，镂板颁下四方。」既而礼部、太常寺条具诸路州县释奠祀祭合用祭器：「检照大中祥符间颁降制度图本，并系以竹木为之。今临安府释奠、祭社稷、祀风师雷神，亦用竹(本)[木]祭器。今来颁降州县制度，乞从大中祥符制度图本。又诸路州县释奠祀祭合置坛壝、冕服，及行礼仪注，参考类成一书，委临安府镂版印造，从礼部颁降，以《淳熙编类祀祭仪式》为名。」从之。《续会要》：淳熙九年九月二日，诏以左丞相王淮为大礼使，右丞相梁克家为礼仪使，知枢密院事周必大为仪仗使，参知政事李彦颖为卤簿使，安德军节度使、开府仪同三司、充万寿观使伯圭为桥道顿递使。十二年十月十三日，诏以参知政事、兼同知枢密院事施师点为卤簿使，参知政事黄洽为桥道顿递使。 
十三年三月二十三日，太常少卿朱时敏等言：「郊祀大礼所设昊天上帝、皇地祇、太祖皇帝、太宗皇帝神位版，止用朱漆面，镂青为字；五方帝、神州地祇、大明、夜明、天皇大帝、北极神位版，却系明金面，青入字。窃恐尊卑之差未尽。照得《中兴礼书》所载：绍兴元年所造神位版，缘文思院制造日逼，不用明金，权以朱漆青字。因循至今，未曾改正。兼岁中每遇祈谷、雩祀，夏至、季秋、冬至祀祭天地，亦用上件神位版。乞下太史局，令所属依典礼制造铺设，庶以仰称严恭之意。」 
       
诏令太常寺同太史局照应典礼，如法修饰施行。 
十二月二十七日，太常少卿朱时敏等言：「检照国朝大观四年四月二十八日，议礼局言：『国朝每岁正月上辛祀感生帝，以僖宗皇帝配侑；立冬后祀神州地祇，以太宗皇帝配侑。器以陶、匏，牲用羊、豕，登歌、宫架、乐舞、三献差官并与郊祀一等，惟笾、豆之数止用一十有二，簠、簋各二。』盖缘向来车驾巡幸之初，礼器未备，省繁就简，止设一笾一豆，后来渐已增复，至今未备，乃以天地、祖宗之意，下同诸侯所用笾、豆、簠、簋之数。照得绍兴十六年讨论天地、宗庙礼器之数，每神位笾、豆各二十有六，簠、簋各八。将来祀感生帝、神州地祇，所用笾、豆、簠、簋之数亦合如之，庶几仰称国家严恭尊事神祇、祖宗之意。」从之。 
淳熙十六年闰五月十四日，礼部、太常寺言：「国朝祀典，岁中祀四飨上帝，冬祀圜丘则以太祖皇帝配，春祈谷、夏大雩、秋明堂则以太(祖)[宗]皇帝配。盖以太祖肇造王业，太宗混一区夏，所谓祖有功而宗有德，故推以配上帝。恭惟高宗皇帝身济大业，绍开中兴，揖逊之美，超越千古，功德茂盛，为宋高宗。窃谓时飨上帝，所宜奉以升侑仰继太祖、太宗之隆，以彰高宗配天之烈，以称皇帝尊祖之诚。今乞将冬祀圜丘及祈谷、大雩，依见行祭飨配位外，其秋飨明堂以高宗皇帝配位。」又言：「按《诗 我将》，祀文王于明堂，实在成王之时。《孝经》虽云周公宗祀文王 
       
于明堂，盖谓周公摄政，始举此礼，由成王言之，则以祖配。治平初，知制诰钱公辅、知谏院司马光、吕诲皆尝建议，以为周祀明堂，其实严祖。今若以高宗配飨明堂，尤合周制。」诏恭依。 
十月十九日，臣寮言：「凡祭以质明行事，今《祀仪》用丑时，已太早矣。又以礼生、乐工之流寝处不便，欲毕事而速归，或夜行礼。乞遇祀祭，依时行事，不得先于丑刻。」从之。 
绍熙元年正月二十九日，秘书监杨万里言：「春分日祀高禖、帝高辛氏，祝文内『修身而慎』，乞改以『修身而谨』。」从之。「慎」字与孝宗皇帝御名同音，隆兴间得旨，系是高宗皇帝御旨，更不须改，至是万里请改之。 
二年六月二十二日，太常少卿耿秉言：「窃见祠祭祝文，自绍兴年间撰制，一向不曾改易，其间亦有不可用于今日者。乞委馆职重行分撰。」从之。既而著作郎黄艾等分撰进呈四孟荐飨祝文：春令端月始和，嘉生载俶。懋惟休飨，国有故常。载瞻威灵，丕衍庆裕。夏令长赢御时，庶物繁膴。蠲祠有旧，纟丐慕无穷。所觊威神，永垂庆佑。秋令金行御辰，揫敛攸戒。懋惟休飨，国有故常。载瞻威灵，丕衍庆裕。冬令良月甫临，寒令初饬。蠲词有旧，纟丐慕无穷。所觊威神，永垂庆佑。夆飨伏以日星回薄，时肇闭藏。威神在天，祠庙有恤。灵承嘉荐，裕祀孔时。庶几鉴歆，永帱厥后。东岳洪惟岱宗，作镇东土。朝隮寸云，夕冒方夏。王略未复，柴燎莫亲。肃瞻岩岩，神岂予远。东海海奠四极，万折必东。民资鱼盐，舟达商贾。肆严春祀，思假灵休。涛波不惊，以时潮汝。昭烈武成王春季维师尚父，圣人之隅。左右文武，无竞维烈。思古名将，有威元勋。庙于国庠，式遵旧典。先蚕衣被天下，神寔思之。其相我民，靡怠岁事。条桑孔时，献茧无斁。英略公春季惟公奋不顾生，义存赵嗣。死虽至难，公处则易。风烈如在，阴相赵宗。介我子孙，于千万世。启佑公惟公光辅晋国，名重列卿。翊启璇源，天相其成。万世之功，盛德之祀。昭报无穷，永我皇祚。西岳洪惟太华，一气 
       
所锺。少阴之位，永奠西极。繄予故壤，尚隔时巡。明灵(明)不遐，望秩惟谨。昭烈武成王秋季惟王克相义德，为文武师。戡定祸乱，韬略无遗。永怀鹰扬，肆伐是资。聿修彝典，祀事孔时。英略公秋季惟公抱义戴仁，见危致命。易孤存赵，视死如归。忠贤神明，克成厥志。精爽如在，风烈凛然。佑我国家，子孙千亿。聿修时祀，维以荐诚。北岳恭惟绵亘北垠，奠兹冀土。阴威有炜，绥佑我民。版图未归，瞻望永慨。谅惟聪直，来鉴吉蠲。北镇惟神岿然朔野，寔限华(成)[戎]。保障中区，繄神是赖。爰修祀事，用荐洁诚。尚显灵休，侑我国王。太稷，屡锡丰年。率循旧章，敢忘祗事。 自天降康，兴我良耜。维时阴后稷氏配东蜡爰以蜡日，祀于大明。惟神履武赫灵，覃吁禀质。教民粒食，民以弗饥。月临嘉平，土反其宅。司啬之祀，敢效吉蠲。南岳惟神配地作镇，盘踞离宫。铨德钧物，有赫威灵。昭祀孔时，聿修彝典。有严祗事，用介繁禧。南渎洪惟大江，导自岷山。源流险固(宝)[实]纪南国。于皇昭报，聿举彝章。祀事惟夤，神其昭格。周世宗惟帝身济多难，功高五代。载遵祀事，典礼攸宜。夏禹惟王道冠三王，功垂万世。风猷浸远，陵庙斯存。永言顾瞻，敢忘钦承。奉载祀事，维以告虔。《续会要》：绍熙二年九月二十五日，诏郊祀大礼以左承相留正为大礼使，知枢密院事葛邲为礼仪使，参知政事、兼同知枢密院事胡晋臣为仪仗使，太尉、保大军节度使、提举万寿观郭禹为卤簿使，户部尚书、兼给事中叶翥为桥道顿递使。绍(兴)[熙]五年八月十三日，以明堂，命少保、左丞相留正为大礼使，枢密使汝愚为礼仪使，知枢密院事、兼参知政事陈骙为礼卫使知：原无，据《宋宰辅编年录》卷二○「绍熙五年」条补。，参知政事余端礼为礼器使，签书枢密院事罗点为礼顿使。 
庆元二年四月十三日，礼部、太常寺言：「祠祭天地、祖宗，御书神位，无官主之。乞令太史局差官一员专一主管。其每遇祀祭，系设神位二座，欲差 擎军兵八人，执打烛笼二人。除太史局见管五人，余阙少人兵，令本局前期报临安府揍数，时暂贴差军兵五人，于祠前二日赴局，候礼毕发遣。仍下太史局遵守施行。」从之。先是臣僚言：「国家祭祀，遣官分职非不严切，而御书天地、祖宗神位有未尽尊敬之义。且神位至尊，在太史局 
       
乃无官主之。虽有殿宇，而不藻饰，却与众星位版混处。每遇祠祭，则军兵或和雇人衩袒 擎，更无部押。寅夜往来，又无灯烛呵喝迎引之仪，途遇轿马，乃复回避。及至祠所，弃之僻地，初无幕帟，庸夫贱隶，坐卧其侧。临祭之时，始置于位，敬何在焉!且如头冠、八宝及祭肉牲牢等，尚使辇官呵喝迎引，安有天地、祖宗御书反轻亵若此!乞下局藻饰殿宇，专一室，建官主之。每岁祀祭时日，自正月上辛至十二月腊蜡，共五十余数。内正月上辛、四月孟夏至九月季秋、十一月冬至，大祀五祭并用郊(郊)祀所设高宗御书天地祖宗神位；并二月春分祀高禖及泛祭，皆是宰执行事。乞下所属，于诸军差拨曾经应奉 举神位军兵，每位用 擎八人、执打烛笼四人，管押一人，并着法衣。在道则管押军兵呵喝迎引，使人知所趋避。迨至祠所，则用黄幕安设于望祭殿，就差当日报时 择官押置神位，庶几不至亵渎。」下礼部看详，故有是命。《续会要》：庆元三年八月二十三日，以郊祀大礼，命右丞相京镗为大礼使，保宁军节度使、开府仪同三司、充万寿观使韩侂胄为礼仪使，(知)参知政事、兼知枢密院事谢深甫为仪仗使，参知政事何澹卤簿使。签书枢密院事叶翥为桥道顿递使。继而改韩侂胄为桥道顿递使。十二月八日，诏：「朕初郊礼成，五使依例加恩外，在法合得坟寺，特许指占下等寺院一，以为例。」六年八月二十五日，以明堂，命右丞相谢深甫为大礼使，知枢密院事、兼参知政事何澹为礼仪使，签书枢密〔院〕事陈自强为礼卫使，少师、永兴军节度使、充万寿观使、平原郡王韩侂胄为礼器使，昭化军节度使、开府仪同三司、充万寿观使吴环为礼顿使。嘉泰三年八月二十五日，以郊祀大礼，命右丞相陈自强为大礼使，太师、永兴军节度使、充万寿观使、平原郡王韩侂胄为礼 
       
仪使，知枢密院事、兼参知政事许及之为仪仗使，参知政事费士寅为卤簿使，同知枢密院事张孝伯为桥道顿递使。开禧二年七月二十七日，以明堂大礼，太师、平章军国事韩侂胄为大礼使，右丞相陈自强为礼仪使，知枢密院事张岩为仪仗使，参知政事李壁为卤簿使，吏部侍郎、兼权吏部尚书杨炳为桥道顿递使。嘉定二年八月四日，以明堂大礼，命知枢密院事、兼参知政事雷孝友为大礼使，参知政事娄机为礼仪使，参知政事楼钥为仪仗使，同知枢密院事章良〔能〕为卤薄使，签书枢密院事宇文绍节为桥道顿递使。 
嘉定四年十一月三日，臣僚言：「奏告者，祭祀之至大者也。一年之间，大祀凡六，当以祖宗为配，每祭必先一日行奏告礼于太庙之室，而后奉迎神位，同赴祭所以配焉。盖神位即天地神祇与夫祖宗神灵之所在，其礼尊严，抑可(可)知矣。今奏告之礼，(维)[惟]命一宗亲行之，而神位则徒委一 择官夜半扶舁而出，既至祭所，置神位于败廊之角，坐卧諠笑，不胜溷渎。欲望其飨，臣不信也。臣谓宜于奏告之官，或专委一官，以迎送神位为职。既迎奉神位，乘骑以随，命 择者与太常使臣、礼直官及一行执役人等，皆以序列于前，前导以烛，后障以盖。先祭一日，于祭所之左，洁一安奉神位之地，命迎奉官守之。及祭之时，献官盛服，迎神位置之祭所。行事既毕，少徐彻俎，命献官归神位于轝，使迎奉官如初礼以送之。不肃者，命监祭官行罚。此今日之阙礼，亦不可忽也。」礼部、太常寺看详：「一年六次奏告，专请宗室行事。今欲令吏部每遇奏告，更添差职事官或京局官一员，以迎送神位为名，于当日赴太庙同致斋。候宗室官奏告毕，即请本官常 
       
服前往太史局神御殿迎奉神版。未迎奉前一日，太史局扫除，编排明烛，烧香。候官到，令 择官请神版授之，迎奉官置之腰轝之内。腰轝以黄帏遮护，值雨以油帏。当以序行，先以长纱笼十对或八对在前，使臣、 择官各服其服，乘骑马，官差。于纱笼之次，执役人以序行于后，继以腰轝。每一轝前用黄纱笼三对，后用一对，仍以黄伞遮障。又准备大雨祗候前行。迎奉官常服乘骑于腰轝之后。迎奉官破烛笼各一，须要行列整肃，绥幔不令行道者搀蓦。先于致斋日，其一行人姓名呈迎奉官，至时不到，或不严肃，申监察御史官员决罚。行至祭所，先一日于祭所之东择洁净屋宇，障以黄幕，遮以新帘，腰轝以次序双排于幕帟之内，前设黄帏、香案，命迎奉官烧香，时暂安奉。遇夜，每轝点烛四条。候祭时，三献官或迎奉官亲举神位版，各置之祭所讫，迎奉官退就位，然后行事。事毕，迎奉官迎神版复置之腰轝，如前仪送还神御殿。」从之。 
五年九月二日，以郊祀大礼，命右丞相史弥远为大礼使，知枢密院事、兼参知政事雷孝友为礼仪使，参知政事楼钥为仪仗使，同知枢密院事章良能为卤簿使，签书枢密院(使)[事]宇文绍〔节〕为桥道顿递使。 
八年八月六日，以明堂大礼，命右丞相、兼枢密使史弥远为大礼使，参知政事郑昭先为礼仪使，签书枢密院事曾从龙为仪仗使，吏部尚书李大性为卤簿使，礼部尚书范之柔为桥道顿递使。 
十一年八月四日，以明堂大礼，命右丞相、兼枢密使史弥远为大礼使，参知政事郑昭先为礼仪 
       
使，签书枢密院事曾从龙为仪仗使，吏部尚书李大性为卤簿使，户部尚书薛极为桥道顿递使。 
十四年八月十四日，以明堂大礼，命少保、右丞相、兼〔枢〕密使史弥远为大礼使，知枢密院事、兼参知政事郑昭先为礼仪使，同知枢密院事宣缯为仪仗使，签书枢密院事俞应符为卤簿使，吏部尚书、兼权户部尚书薛极为桥道顿递使。
 礼 宋会要辑稿 礼一四 群祀 祀祭行事官 
       
祀祭行事官
淳熙三年九月二日，诏：「郊礼在近，合差官行事，所摄官称，其间有合沿革，可令礼部、太常寺讨论议定，申尚书省。」十七日，礼部、太常寺言：「《开宝通礼》，皇帝冬至祀圜丘，行事所摄官称，系太尉掌誓百官，侍中进玉币并奏请致斋，及辇辂前奏请并用侍中。至和新定官制，以左辅、右弼、太常少卿易侍中、中书令、左右仆射之名。(以)《五礼新仪》，大礼行事摄官称，用太宰、少宰、左辅摄事。至靖康元年，诏三省长官名可并依元丰官制。自绍兴元年至干道六年，大礼行事所摄官称，依旧用左右仆射、侍中。干道八年，诏改左右仆射为左右丞相，及侍中、中书、尚书二令并删去。干道九年郊祀大礼，以左右仆射及侍中并改称左右丞相。前项所摄官称典故，沿革不一，今参仿上件礼例，掌誓欲依旧例差宰执摄。行礼日进玉币、爵酒，欲依旧差执政摄。前三日奏请皇帝致斋，车驾自太庙诣青城，辇辂前奏请、进接圭，兼进饮福酒殿中监，近降诏旨，侍中虽已删去，缘每遇大礼，进接圭兼进饮福酒殿中监亦差官摄事，参仿上件礼例，并用侍中摄事，贵存旧名，以备礼 
       
文。欲依旧例差侍从摄。礼毕肆赦，承旨宣制，近降诏旨，侍中虽已删去，参仿殿中监摄事礼例，并《开宝通礼》，用中书令摄事，贵存旧名，以备礼文。欲依旧例差执政或侍从摄。」从之。 
四年十月五日，太常少卿齐庆胄言：「乞照详国朝典故，自今宗庙祠祭并于宗室使相以下轮次选差，非实有疾，不许辞免，庶几祀事益肃，班联可观。乞下大宗正司斟酌，若实年老，艰于拜跪，免差行事。其年齿差高，可以拜跪，欲乞并令本司依上件仪制差充五飨初献行礼。其余差亚、终献等官，亦合照应仪制、指挥轮差。」从之。同日，太常博士章谦言：「如同日祠祭，御史台报阙监察御史，从本寺申礼部关吏部，轮请六曹郎官摄。并不许辞避，更不降敕。如在散斋之内阙监察御史，除初献外，如本祭有郎官，请郎官(设)[摄]监察行事；如无郎官，欲从上请官一员(设)[摄]。行在厘务官、浙西安抚司、临安府属官差充祀祭行事，内无斋舍及无本司者，听于邻近寺观致斋，前一日质明赴(司)[祠]所。每遇祠祭，祗应人前夕须管于祠所附近寺观澡浴，赴祠所祗应，不得辄离祠所。诸色祗应等人如不严肃，及违犯约束，并令监察御史弹奏，无官人送大理寺。内祠祭无察官处，委本祭(官献)〔献官〕检察。」从之。 
五年三月二十七日，太常寺言：「每遇祀祭，依仪制，(论)[轮]请本寺少卿行事。今来太常少卿齐庆胄时暂兼权侍立修注职事，乞依已降指挥，先趁赴侍立毕，径赴祠听省馔、致斋行事。及日后遇祀祭，轮请本寺少卿行事。致斋日分内有朝殿，亦乞依上件指挥。」从之。先 
       
是，国子司业、兼太子左谕德、兼权起居舍人萧燧为仲春上丁释奠至圣文宣王充初献行事，在致斋内，系常朝日分，许趁赴侍立毕，径赴斋，故有是命。 
六年七月九日，诏：「应被差等官，如敢依前托故避免，申乞改差之人，委台谏密切觉察，具名弹奏取旨。」从中书门下省请也。 
十三日，太常寺言：「明〔堂〕大礼，前一(月)[日]朝飨太庙，合差南班宗室，乞降敕差官施行。」从之。员数如(彝)[仪]式。同日，皇叔祖嗣濮王士輵言：「将来明堂大礼，合差宗室行事。士輵见年八十七岁，乞免陪位立班。」诏别庙初献改差嗣濮王士輵，亚献改差恩平郡王璩，终献改差保康军节度使士歆。 
八月五日，皇城司言：「明堂大礼，从驾臣僚祗应人依格将带外，其余应合行事官许带一名，若过数，依阑入法，不以大礼赦原。」从之。此申明绍兴三十一年已降指挥，权依大观皇城司例。十五年八月同此。 
七年八月二日，诏：「自今吏、户、刑三部郎官免差祠祭，如遇阙官，许于卿监馆职通差。」以中书舍人施师点言：「考功、侍右勿使兼二四时祠祭，乞与免差。」故有是命。
  </div>
  <div class="pagination">
   <a href="宋会要辑稿_page99.html">
    上一页
   </a>
   <span>
    ...
   </span>
   <a href="宋会要辑稿_page95.html">
    95
   </a>
   <a href="宋会要辑稿_page96.html">
    96
   </a>
   <a href="宋会要辑稿_page97.html">
    97
   </a>
   <a href="宋会要辑稿_page98.html">
    98
   </a>
   <a href="宋会要辑稿_page99.html">
    99
   </a>
   <span class="current-page">
    100
   </span>
   <a href="宋会要辑稿_page101.html">
    101
   </a>
   <a href="宋会要辑稿_page102.html">
    102
   </a>
   <a href="宋会要辑稿_page103.html">
    103
   </a>
   <a href="宋会要辑稿_page104.html">
    104
   </a>
   <a href="宋会要辑稿_page105.html">
    105
   </a>
   <span>
    ...
   </span>
   <a href="宋会要辑稿_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
