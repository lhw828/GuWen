<!DOCTYPE html>
<html>
<head>
    <meta charset="UTF-8">
    <title>大明会典 - 第 233 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 233 页/共 713 页</h1>
    <div class="content">
亲王自行贺及百官贺诸王

亲王受册之日、仪卫司於西宫
亲王殿、依
亲王长幼、陈设座位。侍仪司设文武官陪立位於殿庭之东西、拜位於庭中、文东武西。内赞二人位於殿内、东西相向。拱卫司陈设
亲王仪仗於殿前之东西。乐工陈乐於殿庭之南。赞礼赞各就位。
亲王於
东宫行礼毕。引礼引
亲王便服入殿门。乐作。陞座。乐止。文武官入立於殿庭之东西。引礼引
晋王以下诣
秦王前行礼。赞礼唱鞠躬。
晋王以下皆鞠躬。乐作。四拜。乐止。引礼引以次
亲王行礼、皆如贺
秦王仪。赞礼唱礼毕。引礼引文武官入就拜位。赞礼唱鞠躬。乐作。四拜。乐止。引礼引丞相由西门入。引礼立於门外。丞相至殿上拜位。内赞赞礼同唱跪。丞相及庭中文武官皆跪。丞相称贺曰。某官某等、兹遇
亲王殿下、荣膺册宝。封建礼成。无任忻忭之至。贺毕。内赞赞礼同唱俯伏。丞相及庭中文武官皆俯伏、兴、平身。丞相出。引礼引復位。赞礼唱鞠躬。乐作。四拜。乐止。赞礼唱礼毕。内赞啟礼毕。
亲王兴。乐作。出殿门。乐止。引礼引文武官以次出

东宫及百官称贺上表笺

亲王受册宝礼既毕。至晚、内使监於
奉天殿、陈设
御座香案。尚宝司设宝案於香案之北。侍仪司设表案位於香案之南。又设表笺案位於丹墀北之正中。设
皇太子拜位於
丹陛上
御前正中。
亲王陪拜位、各以长幼序於
皇太子拜位之南。其餘陈设侍卫执事、与贺册立
中宫仪同。是日侍仪侍从入迎车驾。
上位陞谨身殿。侍仪版奏中严。御用监官奏请
上位服袞冕。
皇太子
亲王於
奉天门东耳房具冕服。文武官迎表至
午门前。置龙亭於
御道中。礼部官取表函置於案。舍人举案。宣表官展表官押表案、引丞相前行。文武官分班。俱由西门入。至丹墀中。礼部官押表案於丹墀正中、各就位。文武官各就起居位。侍仪奏外办。导引
上位御舆以出。仗动。鼓吹振作。尚宝卿捧宝前导、侍卫如常仪。
上位陞御座。乐止。尚宝卿捧宝置於案。将军捲帘。拱卫司鸣鞭。司晨报时鸡唱讫。诸侍从官、殿前班拱卫司官、由西阶降。引班引同宣表官、受表官、受笺内官、俱入起居位、东西相向立定。通班唱某卫指挥使臣某以下起居。引班唱鞠躬、平身。指挥以下鞠躬、平身。引班东西分引至丹墀中拜位、北面立。赞礼唱鞠躬。乐作。两拜。乐止。赞礼唱指挥使稍前。指挥使前立。赞礼唱鞠躬。指挥以下皆鞠躬。赞礼唱
圣躬万福。唱平身。指挥使以下皆平身。唱復位。指挥使復位。唱鞠躬。乐作。两拜。乐止。通班唱各供事。引班引指挥以下官各就位。引进四人导
皇太子
亲王由东门入。乐作。由东陛陞、至拜位。乐止。引进分立於其前。唱鞠躬。乐作。四拜。乐止。引进引
皇太子由殿东门入。乐作。引进立俟於门外。内赞接引
皇太子至
御座前拜位。乐止。内赞引进同唱跪。
皇太子
亲王皆跪。
皇太子称贺云。长子某、兹遇诸弟某等受封建国。谨诣
父皇陛下称贺。贺毕。内赞引进同唱俯伏、兴、平身。
皇太子
亲王俯伏、兴、平身。内赞引
皇太子出殿东门。乐作。内赞唱復位。引进引
皇太子復位。乐止。引进唱鞠躬。乐作。四拜。乐止。引进引
皇太子
亲王东陛降。乐作。至文楼。乐止。司晨再报时讫。通班唱具官臣某以下起居。以下百官称贺仪与贺册
中宫仪同

东宫贺中宫

亲王受册次日、内使监官陈设
皇后御座於中宫殿上。
皇太子拜位於露臺上正中。
亲王陪拜位序於其后。设
皇太子行礼位於
御座前。内赞二人位於殿上拜位之东西。陈设仪仗於殿庭之东西。擎执於殿内之左右。乐工陈乐於宫门之外。
皇太子於
上位前行贺礼毕。司宾引
皇太子
亲王各具冕服。至
中宫门外东向立。内使监官啟闻、
皇后首饰褘衣出殿。乐作。陞
御座。乐止。司宾引
皇太子
亲王由东阶陞。乐作。入就露臺上拜位。乐止。司宾分立於其前。司赞唱鞠躬。乐作。四拜。乐止。司宾引
皇太子由殿东门入。乐作。至殿内拜位。乐止。司宾分立於其前。内赞唱跪。
皇太子跪。称贺曰。长子某、兹遇诸弟某等受封建国。谨诣
母后殿下称贺。毕。内赞唱俯伏、兴、平身。
皇太子俯伏、兴、平身。司宾引
皇太子东门出。乐作。復位。乐止。司宾唱鞠躬。乐作。四拜。乐止。司宾唱礼毕。内使监官啟礼毕。
皇后兴。乐作。还宫。乐止。内官引
皇太子
亲王以次出

中宫受内外命妇贺

至日、司宾引内外命妇各服其服、各俟於
中宫门外之左右。俟
皇太子入、行贺礼毕。内使监官啟闻。司宾二人先引外命妇由西门入、序立於庭中左右。二人引内命妇入就拜位。司赞唱班齐。唱拜。乐作。四拜。乐止。司宾引班首由西阶陞西门入。乐作。至
御座前。乐止。内赞司赞唱跪。班首及眾内命妇皆跪。班首称某封某妾某等、兹遇
亲王受封建国。恭诣
皇后殿下称贺。毕。内赞司赞同唱兴。班首及眾内命妇皆兴。司宾引班首由西门出阶、降復位。司赞唱拜。乐作。四拜。乐止。司宾引内命妇出。司宾二人引外命妇入就拜位。唱拜。乐作。四拜。乐止。司宾引班首由西门入。乐作。至
御座前。乐止。内赞司赞同唱跪。班首以下皆跪。班首称贺曰。妾某氏等、兹遇
亲王受封建国。恭诣
皇后殿下称贺。毕。内赞司赞同唱兴。班首以下皆兴。司宾引班首由西门出西阶降。司赞唱拜。乐作。四拜。乐止。司宾引外命妇以次出

东宫受百官贺

与
东宫初立、百官进贺仪同
成化二十三年续定
其日清晨、
</div>
    <div class="pagination">
<a href="大明会典_page232.html">上一页</a><span>...</span><a href="大明会典_page228.html">228</a><a href="大明会典_page229.html">229</a><a href="大明会典_page230.html">230</a><a href="大明会典_page231.html">231</a><a href="大明会典_page232.html">232</a><span class="current-page">233</span><a href="大明会典_page234.html">234</a><a href="大明会典_page235.html">235</a><a href="大明会典_page236.html">236</a><a href="大明会典_page237.html">237</a><a href="大明会典_page238.html">238</a><span>...</span><a href="大明会典_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
