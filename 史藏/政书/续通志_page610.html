<!DOCTYPE html>
<html>
<head>
    <meta charset="UTF-8">
    <title>续通志 - 第 610 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 610 页/共 1359 页</h1>
    <div class="content">士乘醉有所凌突诸少年从旁噪曰痴男子不记头上尹邪然其性诡激敢为轻行乘险抵巇若无顾藉内实恃权怙宠以干进诣宰相厉色慢 
辞韦处厚恶之出为桂管观察使卒赠左散骑常侍

　　△张又新

　　张又新字孔昭工部侍郎荐之子元和中及进士高第厯左右补阙性倾邪李逢吉用事恶李绅冀得其罪求中朝凶果敢言者厚之以危 
中绅又新与拾遗李续刘栖楚等为逢吉搏吠所憎故有八关十六子之目敬宗立绅贬端州司马朝臣过宰相署阍者曰止宰相方与补阙语 
姑伺之及又新出流汗揖百官曰端溪之事窃不敢让人皆辟易畏之寻转祠部员外郎及逢吉罢领山南东道节度表又新为行军司马坐田 
伾事贬汀州刺史李训有宠又新复见用迁刑部郎中为申州刺史训死复坐贬终左司郎中又新善文辞再以谄附败丧其家声云

　　△元稹

　　元稹字微之河南人六代祖岩为隋兵部尚书稹幼孤母郑贤而文亲授书传九岁工属文十五擢明经既以判入等补校书郎元和元年 
举制科对策第一拜左拾遗性明锐遇事辄举始王叔文王伾蒙幸太子宫而挠国政稹谓宜选正人辅导因条上十事一教太子正邦本二封 
诸王固磬石三出宫人四嫁宗女五时召宰相讲庶政六次对羣臣广聪明七复正衙奏事八许方幅纠弹九禁非时贡献十省出入畋游又陈 
西北边事宪宗悦召问得失当路者恶之出为河南尉以母丧解服除拜监察御史按狱东川因劾奏节度使严砺违诏过赋数百万没入涂山 
甫等八十余家田产奴婢时砺已死七刺史皆夺俸砺党怒俄分司东都时浙西观察使韩皋杖安吉令孙澥数日死武宁王绍护送监军孟升 
丧乘驿内丧邮中吏不敢止内园擅系人踰年台不及知河南尹诬杀诸生尹太阶飞龙使诱亡命奴为养子田季安盗取洛阳衣冠女汴州没 
入死贾钱千万凡十余事悉论奏会河南尹房式坐罪稹举劾按故事追摄移书停务诏薄式罪召稹还次敷水驿中人仇士良 【按旧书作 
内官刘士元未知孰是】 夜至稹不让中人怒击稹败面宰相以稹年少轻树威失宪臣体贬江陵士曹参军而李绛崔羣白居易皆论其枉久 
乃徙通州司马改虢州长史元和末召拜膳部员外郎稹尤长于诗与居易名相埒天下传讽号元和体往往播乐府穆宗在东宫妃嫔近习皆 
诵之宫中呼元才子稹之谪江陵善监军崔潭峻长庆初潭峻方亲幸以稹歌词数十百篇奏御帝大悦即擢祠部郎中知制诰变诏书体务纯 
厚明切盛传一时然其进非公议为士类訾薄俄迁中书舍人翰林承旨学士数召入礼遇益厚自谓得言天下事中人争与稹交魏弘简在枢 
密尤相善裴度出屯镇州有所论奏共沮却之度三上疏劾弘简稹倾乱国政陛下欲平贼当先清朝廷帝迫羣议乃罢弘简而出稹为工部侍 
郎然眷倚不衰未几进同中书门下平章事稹思立奇节报天子以厌人心时王廷凑方围牛元翼于深州稹所善于方言王昭于友明 【按 
于友明旧书本传及稹至同州谢表皆作王友明】 皆豪士雅游燕赵闲能得贼要领可使反闲而出元翼愿以家赀办行得兵部虚告二十以 
便宜募士稹然之李逢吉知其谋阴令李赏訹裴度曰于方为稹结客将刺公度隐不发神策军中尉以闻诏韩皋郑覃及逢吉杂治无刺度状 
而方计暴闻遂与度偕罢宰相出为同州刺史谏官争言度不当免而黜稹轻帝独怜稹但削长春宫使再朞徙浙东观察使太和三年召为尚 
书左丞务振纲纪出郎官尤无状者七人然稹素无检望轻不为公议所右王播卒谋复辅政甚力讫不遂俄拜武昌节度使卒年五十三赠尚 
书右仆射

　　△牛僧孺

　　牛僧孺字思黯隋仆射奇章公弘之裔工属文第进士元和初以贤良方正对策与李宗闵皇甫湜俱第一条指失政其言鲠讦不避宰相 
宰相怒故杨于陵郑敬韦贯之李益等坐考非其宜皆调去僧孺调伊关尉改河南迁监察御史累进考功员外郎集贤殿直学士穆宗初以库 
部郎中知制诰徙御史中丞按治不法内外澄肃宿州刺史李直臣坐赇当死赂宦侍为助欲贷而用之僧孺持不可乃止赐金紫服以户部侍 
郎同中书门下平章事始韩弘入朝其子公武用财赂权贵杜塞言者俄而弘公武卒孙弱不能事帝遣使者至其家悉收赀簿校计出入所以 
饷中朝臣者皆在至僧孺独注其左曰某月日送钱千万不纳帝善之谓左右曰吾不谬知人繇是遂以相寻迁中书侍郎敬宗立进封奇章郡 
公是时政出近幸僧孺数表去位帝乃于鄂州置武昌军授武昌节度使同平章事鄂城土恶亟圯岁增筑僧孺陶甓以城五年毕鄂人无复岁 
费文宗立李宗闵当国屡称僧孺贤不宜弃外复以兵部尚书平章事幽州乱杨志诚逐李载义帝召宰相问计僧孺曰第付以节使扞奚契丹 
彼且自力不足以逆顺治也帝因遣使慰抚之进门下侍郎弘文馆大学士是时吐蕃请和约弛兵而大酋悉怛谋举维州入之剑南于是李德 
裕上言韦皋经略西川至死恨不能致今以生羌二千人烧十三桥捣虏之虚可以得志帝使羣臣大议请如德裕策僧孺持不可遂诏返降者 
时皆谓僧孺挟素怨横议沮解之帝亦以为不直会中尉王守澄引纤人窃议朝政它日延英召见宰相曰公等有意于太平乎何道以致之僧 
孺曰臣待罪宰相不能康济然太平亦无象今四夷不内扰百姓安生业私室无强家上不壅蔽下不怨讟虽未及至盛亦足为治矣而更求太 
平非臣所及退谓它宰相曰上责成如是吾可久处此耶固请罢乃检校尚书左仆射平章事为淮南节度副大使天子既急于治故李训等投 
隙得售其妄开成初表解剧镇以检校司空为东都留守三年召为尚书左仆射以足疾不任谒检校司空平章事为山南东道节度使会昌元 
年汉水溢坏城郭坐不谨防下迁太子少保进少师明年以太子太傅留守东都刘稹诛事连僧孺武宗怒黜为太子少保分司东都累贬循州 
长史宣宗立徙衡汝二州还为太子少师卒赠太尉年六十九谥曰文简诸子蔚丛最显

　　牛蔚
　　牛徽
　　牛丛

　　 牛蔚

　　蔚字大章少擢明经又第进士繇监察御史为右补阙大中初屡条切政宣宗喜曰牛氏果有子差慰人意出为金州刺史累迁吏部郎中 
失权幸意贬国子博士分司东都复以吏部召兼史馆修撰咸通中进至户部侍郎袭奇章侯坐累免未一岁复官久之检校兵部尚书山南西 
道节度使在镇三年徐州盗起神策两中尉讽诸藩悉财助军蔚索府帛三万以献中人嫌其吝用吴行鲁代还及黄巢入京师遁山南故吏民 
喜蔚至争迎侯因请老以尚书右仆射致仕卒子循徽

　　 牛徽

　　徽举进士累擢吏部员外郎干符中选曹猥滥吏多奸岁调四千员徽治以刚明柅杜干请法度复振蔚避地于梁道病徽与子扶篮舆厯 
阁路盗击其首血流面持舆不息盗迫之徽拜曰人皆有父今亲老而疾幸无骇惊盗感之乃止抵梁徽趋蜀谒行在丏归侍亲疾会拜谏议大 
夫固辞见宰相杜让能曰上迁幸当从亲有疾当侍而徽兄在朝廷身乞还营医药时兄循已位给事中许之父丧客梁汉终丧以中书舍人召 
辞疾改给事中留陈仓张浚代太原引为判官敕在所敦遣徽太息曰王室方复廥藏殚耗当协和诸侯以为藩屏而又济以兵诸侯离心必有 
后忧不肯起浚果败复召为给事中杨复恭叛山南李茂贞请假招讨节伐之未报而与王行瑜辄出兵昭宗怒持奏不下茂贞亟请帝召羣臣 
议无敢言徽曰王室多难茂贞诚有功今复恭阻兵而讨之罪在不俟命尔臣闻两镇兵多杀伤不早有所制则梁汉之人尽矣请假以节明约 
束则军有所畏帝曰然乃以招讨使授茂贞果有功然益偃蹇帝使宰相杜让能将兵诛讨徽谏曰岐国西门茂贞凭其众而暴若令万分一不 
利屈威重奈何愿徐制之不听师出帝复召徽曰今伐茂贞彼众乌合取必万全卿计何日有捷对曰臣职谏争所言者军国大体如索贼平之 
期愿陛下考蓍龟责将帅非臣职也既而师果败遂杀大臣王室益弱俄繇中书舍人为刑部侍郎袭奇章男崔胤忌徽之正换左散骑常侍徙 
太子宾客以刑部尚书致仕归樊川卒赠吏部尚书

　　 牛丛

　　丛字表龄第进士繇藩帅幕府任补阙数言事会宰相请广谏员宣宗曰谏臣惟能举职为可奚用众耶今张符赵璘牛丛使朕闻所未闻 
三人足矣以司勋员外郎为睦州刺史帝劳曰卿非得怨宰相乎对曰陛下比诏不由刺史县令不任近臣宰相以是擢臣非嫌也咸通中拜剑 
南西川节度使时蛮犯边抵大渡进略黎雅叩卭崃关谩书求入朝且曰假道丛囚其使四十人释二人还之蛮惧即引去僖宗幸蜀授太常卿 
以病求为巴州刺史不许还京为吏部尚书嗣襄王乱丛客死太原

　　△李宗闵

　　李宗闵字损之郑王元懿四世孙擢进士调华州参军事举贤良方正与牛僧孺诋切时政触宰相李吉甫恶之补洛阳尉久流落不偶去 
从藩府辟署入授监察御史礼部员外郎裴度伐蔡引为彰义观察判官蔡平迁驾部郎中知制诰穆宗即位进中书舍人长庆初钱徽典贡举 
宗闵托所亲于徽而李德裕李绅元稹在翰林有宠于帝共白徽纳干丏取士不以实宗闵坐贬剑州刺史由是嫌忌显结树党相磨轧凡四十 
年搢绅之祸不能解俄复为中书舍人典贡举所取多知名士世谓之玉笋宝厯初累进兵部侍郎父丧解太和二年以吏部侍郎同中书门下 
平章事时德裕自浙西召欲以相而宗闵中助多先得进即引僧孺同秉政相唱和去异已者德裕所善皆逐之迁中书侍郎久之德裕为相与 
宗闵共当国德裕入谢论及朋党帝曰众以杨虞卿张元夫萧澣为党魁德裕因请皆出为刺史帝然之宗闵曰德裕居外久其知党人不如臣 
之详虞卿日见宾客于第世号行中书故臣未尝与美官德裕曰给事中非美官云何宗闵大沮俄以同平章事为山南西道节度使李训郑注 
始用事疾德裕共訾短之乃罢德裕复召宗闵知政事进封襄武县侯恣肆附托会虞卿以京兆尹得罪极言营解帝怒谓曰尔尝诋郑覃为妖 
气今自为妖耶即出为明州刺史贬处州长史训注复劾宗闵贬潮州司户参军事时训注欲以权市天下凡不附已者皆指以二人党逐去之 
人人骇栗帝乃诏宗闵德裕姻家门生故吏自今一切不问尝叹曰去河北贼易去此朋党难开成初幽州史元忠河阳李载义累表论洗乃徙 
为衢州司马杨嗣复辅政与宗闵善欲复用而畏郑覃乃托宦人讽帝帝因紫宸对果曰朕念宗闵久斥应授一官覃与陈夷行往复辨论固执 
不可帝终以嗣复言擢宗闵杭州刺史迁太子宾客分司东都既而覃夷行去位嗣复谋引宗闵辅政未及而文宗崩会昌中刘稹以泽潞叛德 
裕建言宗闵素厚从谏今上党近东都乃拜宗闵湖州刺史稹败得交通状贬漳州长史流封州宣宗即位徙柳州司马卒子琨瓒皆擢进士令 
狐绹作相而瓒以知制诰厯翰林学士绹罢瓒亦出为桂管观察使不善御军为士卒所逐贬死宗闵弟宗冉其子汤累官京兆尹黄巢陷长安 
杀之

　　△杨嗣复

</div>
    <div class="pagination">
<a href="续通志_page609.html">上一页</a><span>...</span><a href="续通志_page605.html">605</a><a href="续通志_page606.html">606</a><a href="续通志_page607.html">607</a><a href="续通志_page608.html">608</a><a href="续通志_page609.html">609</a><span class="current-page">610</span><a href="续通志_page611.html">611</a><a href="续通志_page612.html">612</a><a href="续通志_page613.html">613</a><a href="续通志_page614.html">614</a><a href="续通志_page615.html">615</a><span>...</span><a href="续通志_page611.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
