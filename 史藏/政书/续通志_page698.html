<!DOCTYPE html>
<html>
<head>
    <meta charset="UTF-8">
    <title>续通志 - 第 698 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 698 页/共 1359 页</h1>
    <div class="content">
　　赵延进澶州顿邱人父晖周太子太师延进颇亲学尝与军中少年入民家竞取财贿延进独持书数十编以归同辈哂之汉末晖领凤翔 
节度未赴镇王景崇据城反命晖为都招讨使击之延进年十八屡当军锋景崇平延进奉捷奏以入授凤翔牙内指挥使领贵州刺史晖徙宋 
州亦从为牙职改领荣州刺史睢阳有盗数百各立酋帅为民患延进以父命领牙兵悉禽戮之诏书褒美丁外艰表求持服既终丧周世宗征 
淮南延进献万缣以助军仍请对世宗召见之时延进有从兄为虎捷都虞候帐前横冲指挥使世宗指延进语之曰尔弟拳勇有谋将授以禁 
军大校延进自陈好读书不愿也翼曰授右千牛卫将军濠州兵马钤辖从征瓦桥关为随驾金吾街仗使太祖即位迁右羽林军将军濠州都 
监会伐蜀以襄州当川路津要命为钤辖同知州务蜀平专领郡事汉江水岁坏堤害民田常兴工修护延进累石为岸遂绝其患入为两浙漳 
泉国信使开宝二年授右龙武将军知灵州以母老愿留得权判右金吾街仗使厯知河中府梓相青三州太平兴国中大军平并州讨幽蓟皆 
为攻城八作壕砦使尝诏督造炮具八百期以半月延进八日成太宗亲试之大悦又令主城北请洞子及班师命与孟元喆药可琼留屯定州 
契丹来侵命延进与崔翰李继隆将兵八万御之赐阵图分为八阵俾以从事师次满城 【按宋史本传作蒲城考宋地志蒲城属陕南永兴 
军路之华州迥与辽境绝不相连惟满城旧属易州其地后归契丹延进等留屯定州正与易州相近蒲城应是满城之讹今改】 辽骑坌至延 
进乘高望之东西亘野不见其际翰等方按国布阵阵去各百步士众疑惧略无鬬志延进谓翰等曰主上委吾等以边事葢期于克敌耳今敌 
众若此而我师星布其势悬绝彼若持我将何以济不如合而击之可以决胜违令而获利不犹愈于辱国乎翰等曰万一不捷则若之何延进 
曰傥有丧败则延进独当其责于是改为二阵前后相副士众皆喜三战大破之获人马牛羊铠甲数十万以功迁右监门卫大将军知镇州及 
代吏民数千守阙借留诏许留一年俄改右领军卫大将军累迁右骁骑大将军改知邓州淳化初飞蝗不入境诏褒之还判右金吾街仗事至 
道二年拜右金吾卫大将军咸平二年卒年七十二赠右武卫上将军延进姿状秀整涉猎经史好作诗什士流以此多之延进妻即淑德皇后 
之妹故在显德兴国中颇任以腹心子昂太平兴国二年登进士第至户部郎中直昭文馆

　　△辅超

　　辅超忻州秀容人家世业农超少勇悍有力晋开运中应募隶澶州军籍汉干佑中赵思绾据永兴叛周祖护诸将讨之督兵改城超率骁 
勇十七人升云梯斫北门楼楼坏而入士卒继进城遂陷以功补小校显德中从太祖征淮南常执锐前驱定滁泗破淮阴下扬州以功转日骑 
副兵马使太祖即位从平上党再迁内直都知太宗即位以超为马军都军头会亲征太原冒矢石攀堞先登身被十三创帝嘉其勇赐锦袍银 
带帛五十段诘朝再乘城中流矢者八复加厚赐大举袭范阳分兵三路超隶偏将米信为田重进先锋取飞狐蔚州迁马步军副都军头俄出 
补曹州马步军都指挥使领峰州刺史改滦州召归转都军头淳化三年出为德州刺史坐诬奏使者殴杀驿吏责授右监门卫将军领诚州刺 
史五年复加都军头领澄州刺史真宗即位加领奖州团练使真拜莱州团练使以年老愿留京师从之景德二年卒年七十七

　　钦定续通志卷三百十二

　　●钦定续通志卷三百十三　列传一百十三

　　列传

　　宋 【十七】

　　○宋十七

　　杨业【延昭　文广　王贵】荆罕儒【嗣】　　曹光实【克明】　　张晖　　　　司超

　　杨业
　　荆罕儒
　　曹光实
　　张晖
　　司超

　　△杨业

　　杨业并州太原人父信为汉麟州刺史业幼倜傥任侠善骑射畋猎尝曰我他日为将用兵亦犹用鹰犬逐雉兔尔事刘崇以骁勇闻累迁 
至建雄军节度使屡立战功所向克捷人号为无敌太宗征太原素开其名尝购求之既而孤垒甚危业劝其主继元降以保生聚 【按九国 
志载刘继业为继元扞太原城东南颇杀伤王师及继元降继业犹据城苦战帝素知其勇欲生致之令中使谕继元俾招继业继元遣所亲信 
往继业乃北面再拜大恸释甲来见帝喜慰抚之甚厚后姓杨氏止名业李焘据之以载长编又注云据国史杨业传乃云孤垒甚危业劝其主 
出降以保生聚与九国志大不同按五代史垂涕劝继元出降者但马峰一人寔非杨业也若业劝降则当与继元同出见何用别遣中使召乎 
长编所载如此考东都事略宋通鉴诸书载业事俱与九国志同】 继元既降帝遣中使召见业大喜以为右领军卫大将军师还授郑州刺史 
防御使 【按宋史本传作刺史据东都事略长编两书改】 帝以业老于边事复迁代州兼三校驻泊兵马都部署会契丹入鴈门业领麾下 
数千骑自西京而出由小陉至鴈门北口南向背击之契丹大败以功迁云州观察使仍判郑州代州自是契丹望见业旌旗即引去边将多忌 
之有潜上谤书斥言其短者帝不问封其奏以付业雍熙三年大兵北征以忠武军节度使潘美为云应路行营都部署命业副之以西上合门 
使蔚州刺史王侁军器库使顺州团练使刘文裕护其军连拔云应寰朔四州师次桑干河会曹彬败于岐沟诏美护四州之民内徙既而契丹 
复陷寰州业谓美等曰今辽兵益盛不可与战朝延止令取数州之民但领兵出大石路先遣人密告云朔州守将俟大军离代州日令云州之 
众先出我师次应州契丹必来拒即令朔州民出城直入石碣谷遣强弩千人列于谷口以骑士援于中路则三州之众保万全矣侁沮其议曰 
领数万精兵而畏懦如此但趋鴈门北川中鼓行而往文裕亦赞成之业曰不可此必败之势也侁曰君侯素号无敌今见逗挠不战得非有他 
志乎业曰业非避死特虑杀伤士卒而功不立今君责业以不死当为诸公先即自石朱路趋朔州将行泣谓美曰此行必不利业太原降将天 
子不杀而授以兵柄非纵敌不击葢欲立尺寸功以报国恩尔诸君既责业以避敌业当先死于敌因指陈家谷口曰诸君于此张步兵强努为 
左右翼以援业转战至此无遗类矣美即与侁领兵阵于谷口自寅至巳侁使人登托逻台望之以为契丹败走欲争其功即领兵离谷口美不 
能制行二十里闻业败即麾兵却走业力战自午至暮果至谷口望见无人拊膺大恸再率帐下士力战身被数十创士卒殆尽业犹手刃数十 
百人马重伤不能进遂为契丹所擒其子延玉亦没焉业太息曰帝遇我厚期捍边克敌以报反为奸臣所迫致王师败衄尚何面目求活耶乃 
不食三日死帝闻之痛惜甚下诏旌之曰故云州观察使杨业诚坚金石气激风云挺陇上之雄才本山西之茂族自委戎乘式资战功方提貔 
虎之师以効边陲之用而羣帅败约援兵不前独以孤军陷于沙漠劲果猋厉有死不回求之古人何以加此可赠太尉大同军节度赐其家布 
帛千匹粟千石大将军潘美削三官王侁除名降隶金州刘文裕除名隶登州业忠烈武勇有智谋练习攻战与士卒同甘苦代北苦寒人多服 
毡罽业但挟纩露坐治军事傍不设火为政简易御下有恩士卒乐为之用阵之将陷也麾下犹百余人业谓曰汝等各有父母妻子与我俱死 
无益可走还报天子众皆感泣不去淄州刺史王贵杀数十人矢尽遂死余亦死无一生还者闻者皆流涕业既没朝廷录其子供奉官延朗为 
崇仪副使次子延玉殿直延浦延训并为供奉官延环延贵延彬并为殿直

　　杨延昭
　　杨文广
　　王贵

　　 杨延昭

　　延昭本名延朗后改焉为儿时多戏为军阵业尝曰此儿类我每征行必以从太平兴国中补供奉官业攻应朔延昭为其军先锋战朔州 
城下流矢贯臂鬬益急业之死太宗悯之擢延昭以崇仪副使出知景州累迁保州缘边都巡检使就加如京城咸平二年契丹扰边延昭时在 
遂城城小无备契丹攻之甚急众心危惧延昭悉集城中丁壮登陴护守会大寒汲水灌城外旦悉为冰坚滑不可近契丹遂溃去获其铠仗甚 
众以功拜莫州刺史时真宗驻大名傅潜握重兵顿中山延昭与杨嗣石普屡请益兵以战潜不许及潜抵罪召延昭赴行在屡访边要帝甚悦 
指示诸王曰延昭父业为前朝名将延昭治兵护塞有父风深可嘉也厚赐遣还是冬契丹南侵延昭伏锐兵于羊山西自北掩击且战且退及 
伏发契丹众大败获其将函首以献进本州岛围练使与保州杨嗣并命帝谓宰相曰嗣及延昭并出疏外以忠勇自效朝中忌嫉者众朕力为保 
庇以及于此五年契丹侵保州延昭与嗣提兵援之未成列为契丹所袭军士多丧失命李继宣王汀代还将治其罪帝曰嗣辈素以勇闻将收 
其后效即宥之六年契丹复侵望都继宣坐逗遛削秩复用延昭为都巡检使时讲防秋之策诏嗣及延昭条上利害又徙寍边军部署景德元 
年诏益延昭兵满万人如契丹骑入寇则屯静安军之东令莫州部署石普屯马村西以护屯田断黑卢口万年桥敌骑奔冲之路仍会诸路兵 
犄角追袭令魏能张凝田敏奇兵牵制之时王超为都部署听不隶属延昭上言契丹顿澶渊去北境千里人马俱乏虽众易败凡有剽掠率在 
马上愿饬诸军扼其要路众可歼焉即幽易数州可袭而取奏入不报仍率兵抵辽境破古城俘馘甚众及请和真宗选边州守臣御笔录以示 
宰相命延昭知保州兼缘边都巡检使二年追叙守御功进本州岛防御使俄徙高阳关副都部署 【按东都事略云官至英州防御使】 在屯 
所九年延昭不达吏事军中牒诉尝遣小校周正治之颇为正所罔因缘为奸帝知之斥正还营而戒延昭焉 【按东都事略云诉牒皆决于 
小校真宗知而不责也第戒饬小校而已语与宋史异】 大中祥符七年卒年五十七延昭智勇善战沉默寡言平居未尝问及家事所得奉赐 
悉犒军奉巳简易号令严明与士卒同甘苦遇敌必身先行阵克捷推功于下故人乐为用在边防二十余年契丹惮之目为杨六郎及卒帝嗟 
悼之遣中使护榇以归河朔之人多望柩而泣录其三子官其常从门客亦试艺甄叙之子文广

　　 杨文广

　　文广字仲容以讨贼张海有功授殿直范仲淹宣抚陕西与语奇之置麾下从狄青南征知德顺军为广西钤辖知宜邕二州累迁左藏库 
使带御器械治平中议宿卫将英宗曰文广名将后且有功乃擢龙神卫四厢都指挥使迁秦凤副都总管韩琦使筑筚篥城文广声言城喷珠 
率众急趣筚篥比暮至其所部分已定迟明敌骑大至知不可犯而去文广遣将袭之斩获甚众或问其故文广曰先人有夺人之气此必争之 
</div>
    <div class="pagination">
<a href="续通志_page697.html">上一页</a><span>...</span><a href="续通志_page693.html">693</a><a href="续通志_page694.html">694</a><a href="续通志_page695.html">695</a><a href="续通志_page696.html">696</a><a href="续通志_page697.html">697</a><span class="current-page">698</span><a href="续通志_page699.html">699</a><a href="续通志_page700.html">700</a><a href="续通志_page701.html">701</a><a href="续通志_page702.html">702</a><a href="续通志_page703.html">703</a><span>...</span><a href="续通志_page699.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
