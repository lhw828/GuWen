<!DOCTYPE html>
<html>
<head>
    <meta charset="UTF-8">
    <title>大明会典 - 第 457 页/共 713 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大明会典 - 第 457 页/共 713 页</h1>
    <div class="content">○隆庆四年题准、徐州参将、将兵分為三营。徐州一营。宿州一营。归德一营。每营选中军官一员、常川操练。其参将、遇粮运盛行、驻於徐州、以保运道。河冰已合、则驻宿州、以防陆路。春间青黄不接、则驻归德、以防窃发
○万历三年题准、南直隶、自吴淞以至金山。其中宝山。川沙、南匯、青村、柘林、皆临大海。倭寇随处可登。青南二所、尤当其衝。清查各卫所军舍、选一千名、委指挥二员分领、於青南二处、与川柘二总、分作四枝。汛时、听参将操练於南匯。其各军行月二粮、亦量加厚。遇警对敌、许照北边事例、但以血战為功、不以损军為罪
○又令芜湖县筑城、以便防守。徽寧兵备道、照苏松淮扬兵备例、增设兵额、应天治中、移驻新江口。太平同知、移驻芜湖。和州同知、移驻泥汉。境内州县巡司官兵、尽属统率查点
○又令每年防汛毕日、准照防边事例、将各镇将官、及海防同知、沿海州县正官、分别举劾
○四年题准、宝山界於川沙吴淞之间、為全吴南北中路。地形突出。海岛倭船必经。要害当守。改筑城堡。而以协守所官军守之。每年汛期、副总兵统兵移驻

浙江

浙江濒海、故多倭患。嘉靖间、荼毒东南。久而后定。自是增兵置将、各据要地。以定海為倭船所从入。特宿重兵。省城营兵、分番防汛。海防之重自此始
一兵马。原额兵壮一十三万一百八十八员名。见在七万八千六十二员名
○隆庆四年题准、浙江通省、额设民壮一万六千二百九十名。除留四千二百二十一名、看守各府州县城池库狱外。其一万二千六十九名、自隆庆四年為始、徵收工食。挑选精壮之人、每名日给银三分。设立队伍。整搠器械。在杭、湖、严、绍、寧、台、温七府、每府分派一总。在嘉、金、衢、处四府、每府分派二总。听各该总参都司把总官、与军兵合营操练
一防守。隆庆三年题准、浙江总兵、驻定海。参将、改驻舟山。遇汛、则寧绍参将、坐驾兵船、直出沉家门外海洋。嘉台温各参将、俱出本区海面外洋。据险结营。彼此会哨。总兵居中调度。左顾杭嘉。右顾台温。改寧波陆兵為总兵标兵。各区参将把总、俱听节制。水陆军兵、俱听调度。每遇汛期、巡海兵备官、亲诣边海巡视

江西

江西当吴楚之交。鄱阳之寇、出没不常。赣州诸山、尤為盗藪。往往藉外兵。成化间、藉福建。嘉靖间、藉浙江。今广东、福建、湖广、各以其卒戍守。而万历初、令各道团练乡兵。武备稍飭焉
一兵马。原额正军三万九千八百九十三名。见在旗军餘丁、二万八百四十八名。南赣所辖。江西官军九千一百四十八员名。福建官军八千一百七十一员名。广东官军八百二十九员名。湖广官军一千九百二十八员名
○万历二年议准、行各道督同府县掌印官、建立操所。将各县乡兵、每於农隙之际、冬季、自十月初一日起、至十一月终止。春季、自正月初十日起、至二月终止。严加团练。每季终、听各掌印调集操演一防守。成化二十三年题准、赣州接连闽广三省。将福建上杭武平二所、汀州卫前所、并江西瑞金南安二所官军、连附近各府民壮、屯聚会昌、常川操练。如遇流贼出没、併力剿捕
○嘉靖十八年题准、广信铅山守御千户所人马、及永丰县民兵、分隶饶州兵备道。听其兼制。时加操演、以御矿贼
○二十三年题准、赣州府安远县、有大帽山、环绕三百餘裡。号為盗区。於本地修筑城堡。迁民居其中。调移安远官兵驻札。添设巡检、带领弓兵、相兼防守
○四十年题准、江西永丰上饶二县平洋铜塘地方、当闽浙交界。矿贼盘据。将福建浦城、浙江常山江山三县、并所属盆亭谿源高泉若仙霞小竿诸巡检司、悉听江西分守湖东道管辖。如遇盗贼生发、督兵擒捕。仍移文建严金衢温处兵备守巡各道、发兵援剿

福建

福建滨海。其民资番舶之利。遂引倭寇入掠。故通番下海之禁最严。然莫能止。汀漳山谷、与赣相连。又多盗。防剿每藉客兵。嘉靖间、始置大帅。练民壮。减客兵云
一兵马。原额兵一十二万五千三百八十一员名。见在三万八千四百七十五员名
一防守。嘉靖四十二年议准、行各该兵备、并府州县官、通将闔省民壮巡司弓兵、酌量存留一半。以為护守巡缉之用。其餘精壮正丁、解赴省城、合营训练。以次渐减客兵

山东

山东故无他警。惟官军分两班、轮赴京操。后沂州有矿盗。登州有岛贼。乃编募民兵壮快义勇。嘉靖间、选其精锐。分二营於济德。后以三千防蓟镇。近年復免上边、徵银济餉云
一兵马。额设官军四万三千六百三十一名。直隶沂莒二卫改属班军、二千二百一十七名
一班军。嘉靖三十四年题准、山东京操班军、粮餉缺乏。将各军及族属同伍应输屯种子粒、抵充行粮。仍要扣算明白、不许影射
○万历二年题准、将山东、河南二省班军、即以本卫本所、归併合一。或春或秋、定為一班。以地理相邻、管辖近便者。但足三千、即属一都司统领。有餘不足、於就近卫所、随宜增损。上班、赴蓟防守。下班、本省操练、缉捕盗贼。与地方官一体行事
一防守。嘉靖三十二年议准、将山东民壮快马步、精选六千。分為二营。一营、屯驻德州、委参将统领、听候调遣。一营在省城、选委僉书都司、统率训练。如德州一营、承调北去。即将省城一营移驻德州、以备赴援
○四十二年议准、将曹濮沂州二道壮快、分為四枝。二枝為前营。拨与原管把总统领。二枝為后营。常川在各道操练、缉捕盗贼
○又议准、山东民兵、自四十三年正月為始、务选足三千之数。推参将一员训练。每七月初旬、赴蓟镇防御

河南

河南中原都会。旧惟班军赴京营操。上边备御。其民兵听调、自嘉靖间始
一兵马。原额食粮正军三万一千一百七十七名。军舍操餘二万二十名
一防守。嘉靖三十二年题准、八府原编民兵五千名、临时分属各兵备操练。每年六月终旬、调集磁州。令清军副使同定委将领统率、听候调遣
○隆庆三年题准、各道督所属掌印管操等官、将军丁民壮义勇选补丁壮、分為两班、四季赴道操演。头班、正二三月。二班、四五六月。週而復始其义勇民壮、编入守城队伍、一体操备
○万历二年议准、睢陈河南汝南三道、将额编民壮、酌留守城。分番赴道团操。与大梁河北二道一体施行。候一年之后、团练已成。仍发回守城。将守城之兵、取赴团练

大明会典卷之一百三十二
镇戍七
各镇通例

凡烽(土候)。洪武二十六年定、边方去处、合设烟墩、并看守(土候)夫。务必时加提调整点。广积秆草。昼夜轮流看望。遇有警急。昼则举烟。夜则举火。接递通报。毋致损坏、有误军机声息
○永乐十一年、令筑烟墩、高五丈有奇。四围城一丈五尺。开濠堑、钓桥、门道。上置水柜。煖月盛水。寒月盛冰。墩置官军守瞭。以绳梯上下
○天顺二年、令墩上设悬楼、礧木、塌窖、赚坑
○成化二年、令边(土候)举放烽炮。若见虏一二人、至百餘人、举放一烽一砲。五百人、二烽二砲。千人以上、三烽三砲。五千人以上、四烽四砲。万人以上、五烽五砲。传报得宜、致剋敌者、准奇功。违者、处以军法
○正德八年题准、各卫新增墩臺。务要摘拨相应卫所正军、前去瞭守。如无军、就僉餘丁充守。一例与正军关支粮赏。仍将别处老疾军人拣退。省下粮赏、以补前费
凡声息。洪武年定、各边飞报一应声息、具奏行移隄备。其有重大贼情、应出师征勦。及地方军马数少、应调兵策应。奏请定夺
○嘉靖八年议准、今后各镇将官、须要选委的当夜不收、远為哨探。具实奏报。或有重大声息、失於飞报、致误事机。或本无声息、虚传妄报、空劳士马、虚费钱粮者。听兵部查考参究
凡墙堡。景泰元年、令各边每岁四月八月、遣官军修葺边墙墩保。增筑草场封堆。时加巡察。如有越塞耕种、移徙界至者、治罪
○嘉靖三十三年题准、今后各边修理墙垣墩臺。兵部酌量缓急应否、并实费多少、及该镇处办有无足欠。奏行户部查议。除备给京边紧急支费外。以十分為率。动支七分五。兵部二分五★近例户部七分兵部三分☆凡操练。成化二十一年、令各边每年自九月起、至明年三月止。俱常川操练。四月初、具操过军马、并大风大雪免操日期、奏报
○正德十三年奏准、通行天下、各府与卫同在一城。各州县与守御所同在一城者。听各掌印官、每月二次赴军卫教场、将原选民壮机兵、会合官军操练。分巡分守等官按临之日、亦要不时点闸
○嘉靖八年议准、各边镇巡官、严督各该将领、将见操官军、逐一简阅。挑选膂力驍勇、弓马熟閒者、定為头拨。膂力弓马稍称者、定為次拨。其有衰老懦弱庸钝者、即便退黜。别选精壮、以飭武备
凡班军。成化四年、令沿边备操官军、一年一班。每班以十月初到、明年十月满。復留与次班守冬。至后年正月放还。以后班次皆然
○弘治十三年、令各边备御官军、失班不到者、拏获问罪。免其纳钞的决。解送各边镇巡官查审。军一班不到者、在原备边处、罚班五箇月。军两班、官一班不到者、改拨沿边城堡、罚班八箇月。军三班、官两班以上不到者、极边城堡、罚班一年。其补班月日、各另扣算。若来迟、不曾失班者。止补来迟月日
○嘉靖二十六年题准、河南防御宣大官军、各该卫所、务选精壮、补足原数。春班者、改於五月初一日上班。十月终放回。秋班者、改於六月初一日上班。十一月终放回
凡战守。正统六年、令出境勦贼。镇守总兵官参将内、止遣一二员。仍留一二员居守、以备不虞
○嘉靖八年题准、山西三关、军马数少。各镇非有十分紧急、不许轻调。其宣大两镇、遇有贼情紧急。彼此依期发兵、互相应援。若敢偏私执拗、自分彼此、失机误事者、参究重治
○二十一年议准、今后贼果深入、声势猖獗。方许合兵捣巢制其内顾。若寻常无事之时。止照旧例施行
○隆庆五年题准、今后虏犯南山、责成本山副总兵、督率主兵、并入卫官军、拒堵於内。东路援兵、游兵、攻战於外。该镇正奇游兵、遏勦於左军门标兵、并调山大正兵、北楼援兵、衝击於右。如南山无警、而虏窥宣大。则宣府正奇游兵、一体调遣。不得藉口南山、自分彼此、坐失事机。虏或东西分犯。仍当以南山為重。总督亲率标兵、相机策应。而山大二镇、听各巡抚径自调度战守。若犯蓟东。山大辽东兵马、暂免入援。或犯蓟西。则山大兵马、仍当星驰策应。仍留各镇守兵、分投捣巢。牵彼内顾、以求全胜
凡防御。正统十四年、令每岁七月、兵部请
敕各边遣官军往虏人出没之地、三五百里外、乘风纵火、焚烧野草、以绝胡马。名曰烧荒。事毕。将拨过官军、烧过地方、造册奏缴
○又令每年十月、兵部请
敕各边镇守总兵巡抚官、遇冬年节、不许宴乐。仍转行分守守备官、一体遵守
凡巡阅。宣德七年令、居庸、山海关、荆子村、黑峪口、北抵独石、西抵天城。每三月、差武官二员、御史二员、点视
○成化二十二年、令各边军马数目。远边、一年一报。近边、半年一报。兵部每三年一次具题、差文武大臣各一员、同行阅实。每年一次具体、差御史二员、分行巡视。有设置未备。器械未精。军伍不足。守卒年久未更代者。逐一查理
○嘉靖三十三年奏准、差兵部侍郎一员、带司官二员、前往蓟州保定行边。将一应战守事宜、相度计议。如修筑城堡。给发钱粮。易置将领。悉听便宜施行
○隆庆五年题准、虏眾内附、边患稍寧。严飭各边督抚将领、整顿边事。将积钱粮。修险隘。练兵马。整器械。开屯田。理盐法。收胡马。散逆党等八事。从实举行。以后三年一次、分遣才望大臣、或风力科道官三员。一往延寧甘固。一往宣大山西。一往蓟辽保定。阅视回奏。果著有劳绩、与擒斩同功。若仍袭故常、与失机同罪
○万历十二年题准、阅边官员、查照原限、各宽一月。延寧甘固十一箇月。宣大蓟辽六箇月。行令遍歷各镇
○十三年令阅边差官暂罢。
敕各该巡按御史、遍阅所属地方边备、及查盘钱粮、稽覈工程、一併奏报。该部覆请、分别赏罚
○又令巡抚总兵官、俱依期巡阅沿边地方、不许专驻一城
凡边臣职守。正统六年题准、总兵官、及各参将、不许管理官民词讼
○弘治十三年、令在外军民词讼、除叛逆机密重事、许镇守总兵参将守备等官受理外。其餘不许滥受、輒行军卫有司问理
○十七年令、各边将官、有包纳粮草、兴贩马匹等弊。巡按御史访实参治
○嘉靖十年议准、今后各边巡抚、总兵、主将、偏裨、务要遵守协同事宜节制旧例。如有奸徒、不务协同供职、左道阻挠、摇撼人心、及抗违节制。巡抚官指实奏闻。被劾人员、不许驾捏别项事情、摭拾诬辩。如事干军机、副参以下、故意阻挠主将号令者。虽未败事、亦以违令究治罢黜。敢有挟制奏訐者、原词立案不行。若总兵官挟私凌虐偏将。抚按官指实弹劾究治
○十四年议准、今后总制巡抚总兵提督等官、如遇陞迁降革养病等项事故、例应去位者。俱要守候交代、方许离任
○十五年议准、各镇守备官、但有託疾避难擅离信地者。改调极边卫分、带俸差操。三年之后、果能改过自新。收回原卫
○十六年议准、今后经过河西公差人员、不许擅骑塘马、及私用操夫。各该守备把总等官、敢有私意奉承、致误军情者。并听抚按官从重究治
○十九年、令与边境相连地方、有司官员、但係军前应备事宜务要悉心干理。若自分彼此、致误军机。听本管上司参奏治罪
凡边臣奏请。所司俱要五日内议覆。不许停阁阻挠、致失机宜
○隆庆六年题准、各边镇督抚等官、但係军机、俱要密封完固题奏。不得预先漏洩。通政司上本、与司礼监发本、俱要一体严密
凡参随伴役。成化二十年、令官捨随任者、镇守官许五人。分守许三人。其军伴、镇守官二十名。分守十五名。守备十名
○弘治十三年奏准、凡各处镇守总兵官、跟随军伴、二十四名。协守副总兵、二十名。游击将军、与分守官、十八名。守备官、十二名。俱不许额外役占。及卖放军人、办纳月粮。违者、许巡抚巡按官、查照军职役占卖放事例上请。其巡按御史、年终仍将各官有无多占卖放缘由具奏
○嘉靖十四年令、凡提督军务、有违例奏带、并要求者。兵科执奏参覆、从重治罪。仍行各该边方镇巡等官、通行查革。不许容情隐护
○二十二年、令各处参随、止是镇守将官、准带五名。分守总兵、带三名。俱係在京受命者方许。若到边年久者、不许奏讨
凡军前报劾。嘉靖二十二年议准、废弃将官、除死罪重犯不议外。其餘总兵以下、千百户以上。不分充军、立功、革职閒住但屡歷边方、曾经战阵者。逐一查出、责令自备鞍马、随带家丁、应付廩给口粮。各赴军门、酌量委用。果能建立奇功、释其前罪。仍照例陞赏。若事寧无功、发回原卫、及各配所。原係閒住者、照旧閒住。係充军立功者、照旧充军立功。以后内外诸司、问理夫事将官。情轻者、务要即时释放。使之立功赎罪。如果罪恶重大、亦要速议处置、不得濡滞。其总兵游击家丁、临阵一体处给口粮
○二十六年题准、各卫閒住将官、谋勇可用、及惩创既深者。听总督提督巡抚官、调取军门、令其分哨领军杀贼。果能建立奇功。一体保荐录用
○二十八年题准、东西二关、土著居民。有能率眾报效、招至一百名以上者、给冠带。三百名以上者、授散官。防御隘口、遇有警截杀。百里之外、给与行粮。有功之日、查照防秋事例陞赏
○隆庆二年题准、凡行伍眾军、四方诸色人等、但有才能出眾、敢自誓领兵杀贼者。即暂假以头目。任意选练人马。临阵即令当先。有功之日、听督抚官具奏超陞。如临阵退缩、许即时斩首
凡边境田土。成化十年、令陜西榆林等处、近边地土、各营堡草场、界限明白。敢有那移条款。盗耕草场。及越出边墙界石种田者。依律问拟。追徵花利完日。军职、降调甘肃卫分差操。军民、係外处者、发榆林卫分充军。係本处者、发甘肃卫分充军。有损坏边墙、私出境外者。枷号三箇月发落
○弘治六年、令广东高、雷、廉、肇、四府、但有招接獞人过江佃种无主荒田者。招主、窝主、俱发云南边卫充军。该管官吏里老、止是失於觉察、照常发落。若知情受赃、照例充军
</div>
    <div class="pagination">
<a href="大明会典_page456.html">上一页</a><span>...</span><a href="大明会典_page452.html">452</a><a href="大明会典_page453.html">453</a><a href="大明会典_page454.html">454</a><a href="大明会典_page455.html">455</a><a href="大明会典_page456.html">456</a><span class="current-page">457</span><a href="大明会典_page458.html">458</a><a href="大明会典_page459.html">459</a><a href="大明会典_page460.html">460</a><a href="大明会典_page461.html">461</a><a href="大明会典_page462.html">462</a><span>...</span><a href="大明会典_page458.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
