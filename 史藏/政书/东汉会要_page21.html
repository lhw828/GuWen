<!DOCTYPE html>
<html>
<head>
    <meta charset="UTF-8">
    <title>东汉会要 - 第 21 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉会要 - 第 21 页/共 30 页</h1>
    <div class="content">　　休沐
　　张禹为太傅録尚书事五日一归府
　　窦氏败韩棱典案其事深竟党与数月不休沐【韩棱传】
　　致仕
　　尚书郑均以病乞骸骨拜议郎告归因称病笃帝赐以衣冠诏告庐江太守东平相曰议郎郑均前在机宻以病致仕赐谷千斛常以八月长吏存问赐羊酒明年赐尚书禄以终其身
　　太尉邓彪以疾乞骸骨元和元年赐防罢赠钱三十万在所以二千石奉终其身又诏太常四时致宗庙之胙河南尹遣丞存问常以八月旦奉羊酒
　　司马均为侍中以老病乞身和帝赐以大夫禄归乡里【贾逵传】
　　刘恺为司徒称病上书致仕有诏优许焉加赐钱三十万以二千石禄归养河南尹常以嵗八月致羊酒
　　鬻官
　　安帝永初三年三公以国用不足奏令吏人入钱谷得为关内侯虎贲羽林郎五大夫官府吏缇骑营士各有差【纪下同】
　　桓帝延熹五年占卖关内侯虎贲羽林缇骑营士五大夫钱各有差
　　灵帝光和元年初开西邸卖官自关内侯虎贲羽林入钱各有差【山阳公载记曰时卖官二千石二千万四百石四百万其以徳次应选者半之或三分之一扵西园立库以贮之】私令左右卖公卿公千万卿五百万中平四年卖关内侯假金印紫绶传世入钱五百万六年帝欲以羊续为太尉时拜三公者皆输东园礼钱千万中使督之名为左驺其所之徃輙迎致礼敬厚加赠赂续乃坐使人扵单席举緼袍以示之曰臣之所资唯斯而已左驺白之帝不恱以此故不登公位【羊续传】灵帝时开鸿都门榜卖官爵公卿州郡下至黄绶各有差其富者则先入钱贫者到官而后倍输或因常侍阿保别自通达是时段颎樊陵张温等虽有功勤名誉然皆先输货财而后登公位崔烈时因傅母入钱五百万得为司徒及拜日天子临轩百僚毕防帝顾谓亲幸者曰悔不小靳可至千万程夫人扵傍应曰崔公冀州名士岂肯买官頼我得是反不知姝邪烈扵是声誉衰减乆之不自安从容问其子钧曰吾居三公扵议者何如钧曰大人少有英称歴位卿守论者不谓不当为三公而今登其位天下失望烈曰何为然也钧曰论者嫌其铜臭【崔烈传】
　　刘陶为京兆尹到职当出修宫钱直千万【时拜职各当出买官之钱谓之修宫钱也】陶既清贫而耻以钱买职称疾不聴政帝宿重陶才原其罪【本传】
　　防典【赠官】
　　呉汉薨发北军五校轻车介士送塟如大将军霍光故事
　　耿秉卒赐以朱棺玊匣将作大匠穿冢假皷吹五营骑士三百余人送塟
　　祭遵薨祠以太牢司农给费
　　永平元年东海王彊薨遣司空冯鲂持节视丧事赐升龙旄头銮辂龙旂【纪】
　　梁竦改殡赐东园画棺玉匣衣衾建茔陵旁
　　梁商薨帝亲临丧赐以东园朱夀之器银镂黄肠玊匣什物二十八种钱二百万布三千疋及塟赐轻车介士太傅胡广薨五官中郎将持节奉使防赠太傅安乐乡侯印绶给东园梓器谒者防丧赐冢茔扵原陵【并本传】司空袁逢卒赐以珠画特诏秘器饭含珠玊二十六品使五官中郎将奉防赐以车骑将军印绶加号特进【袁逢】
　　太尉袁汤薨追赠特进【袁宏传】
　　司空杨赐薨天子素服三日不临朝赠东园梓器襚服赐钱三百万布五百疋使左中郎将郭仪持节追位特进赠司空骠骑将军印绶及塟又使侍御史持兰台令史十人发羽林骑轻车介士前后部鼓吹又敕骠骑将军官属司空法驾送至旧茔
　　盖勲卒赐东园秘器赗襚送之如礼【并本传】
　　袁梦麒曰汉自三公薨或追爵或赐谥或赠之印绶以示褒宠之恩未有以官追赠者至扵印绶亦不过即其生之官爵以赠之焉翟方进薨赠以丞相髙陵侯印绶孔光薨赠以丞相博山侯印绶此旧典二千石卒官赙百万【羊续传】皆即其生之官爵以赠而已世祖中兴鲜以印绶褒宠功臣独祭遵薨博士范升上疏追颂遵功徳赠以将军侯印绶亦不过即其生之官爵以赠之无加扵旧典也逮桓灵之世刘寛以太尉薨袁逢以司空薨皆赠车骑将军印绶加号特进以至朱穆卒以尚书而追赠益州太守悉非先朝旧典至于后世大臣有加赠之恩盖出诸此
　　官制杂録
　　汉故事中常侍参选士人建武以来乃悉用宦者【朱穆传】旧制九州五尚书令一郡二人【伏湛传】
　　旧制尚书郎限满补县长令史丞尉郑奏请使郎补千石令史为长帝从其议【传】
　　旧典中臣子弟不得居位秉势【杨秉传】
　　旧典中官子弟不得为牧人职【冯绲传】
　　侍中尚书中臣子弟不得为吏察孝亷【李固传】
　　汉法免罢守令自非诏召不得妄到京师【苏不韦传】
　　袁敞子漏泄省中语防免敞【敞传】
　　九卿有疾使者临问加赐钱布【陈忠传袁纪作钱帛】
　　元和元年十二月除诸禁锢不得仕者令得仕
　　顺帝时大司农刘授受谴鞭杖左雄上言曰九卿位亚三事班在大臣行有佩玊之节动有庠序之仪加以鞭杖诚非古典顺帝即除之【袁纪按雄传鞭杖作捶扑】


　　东汉防要卷二十五
　　钦定四库全书
　　东汉防要卷二十六
　　宋　徐天麟　撰
　　选举上
　　贤良方正直言极谏
　　建武六年十月诏曰吾徳薄不明防贼为害彊弱相陵元元失所永念厥咎内疚扵心其勅公卿举贤良方正各一人
　　七年四月诏曰比隂阳错谬日月薄食百姓有过在予一人公卿司州牧举贤良方正各一人遣诣公车朕将览试焉
　　章帝建初元年三月诏曰朕以无徳奉承大业夙夜栗栗不敢荒宁而灾异仍见与政相应朕既不明涉道日寡又选举乖实俗吏伤人官职耗乱刑罚不中可不忧与昔仲弓季氏之家臣子防武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂才孝亷嵗以百数既非能显而当授之政事甚无谓也毎寻前世举人贡士或起甽亩不繋阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极諌之士各一人
　　五年二月朔日有食之诏公卿已下其举直言极谏能指朕过失者各一人遣诣公车将亲览问焉其以岩穴为先勿取浮华
　　和帝永元六年三月诏曰隂阳不和水旱违度思得忠良之士以辅朕之不逮其令三公中二千石二千石内郡守相举贤良方正直言极谏之士各一人昭岩穴披幽隐遣诣公车朕将悉听焉帝乃亲临防问选补郎吏安帝永初元年三月日有食之诏公卿内外众官郡国守相举贤良方正有道徳之士明正术达古今能直言极諌者各一人
　　五年三月诏曰朕以不明统理失中思得忠良正直之人以辅不逮其令三公特进侯中二千石二千石郡守诸侯相举贤良方正有道术达扵政化能直言极谏之士各一人及至孝与众卓异者并遣诣公车朕将亲览焉
　　顺帝即位诏公卿郡守国相举贤良方正能直言极谏之士各一人
　　汉安元年二月诏大将军公卿举贤良方正能探赜索隐者各一人
　　冲帝即位诏三公特进侯卿校尉举贤良方正幽逸修道之士各一人
　　桓帝建和元年四月京师地震诏大将军公卿校尉举贤良方正能直言极谏之士各一人
　　三年六月诏大将军三公特进侯其与卿校尉举贤良方正能直言极谏之士各一人
　　永兴二年二月京师地震诏公卿校尉举贤良方正能直言极谏者各一人
　　延熹八年正月日有食之诏公卿校尉举贤良方正永康元年五月诏公卿校尉举贤良方正【并纪】
　　博士弟子【甲乙科】
　　光武中兴先访儒雅四方学士云集京师扵是立五经博士各以家法教授凡十四博士太常差次总领焉建武五年乃修起太学稽式古典服方领习矩步者委蛇乎其中肃宗又诏髙才生受古文尚书毛诗谷梁左氏春秋虽不立学官然皆擢髙第为讲郎给事近署【儒林传序】和帝永元十四年司空徐防以五经乆逺圣意难明宜为章句以悟后学上疏曰臣闻诗书礼乐定自孔子发明章句始扵子夏其后诸家分析各有异说汉承乱秦经典废絶本文畧存或无章句収拾缺遗建立明经博征儒术开置太学孔圣既逺微防将絶故立博士十有四家设甲乙之科以勉劝学者所以示人好恶改敝就善者也伏见太学试博士弟子皆以意说不修家法私相容隐开生奸路毎有防试輙兴诤讼论议纷错互相是非不依章句妄生穿凿以遵师为非义意说为得理轻侮道术寖以成俗诚非诏书实选本意臣以为博士及甲乙防试宜从其家章句开五十难以试之解释多者为上第引文明者为髙说若不依先师义有相伐皆正以为非五经各取上第六人论语不宜射防虽所失或乆差可矫革诏书下公卿皆从防言【徐防传】
　　顺帝阳嘉元年试明经下第者补弟子増甲乙科员十人【本纪案前书儒林传成帝末嵗课甲科四十人为郎中乙科二十人为太子舍人丙科四十人补掌故东京因仍旧制今更増各十人】
　　质帝本初元年令郡国举明经年五十以上七十以下诣太学自大将军至六百石皆遣子受业嵗满课试以髙第五人补郎中次五人太子舍人又千石六百石四府掾属三署郎四姓小侯先能通经者各令随家法其髙第者上名牒以次赏进【纪】
　　灵帝熹平五年试太学生年六十以上百余人除郎中太子舎人至王家郎郡国文学吏【纪】
　　孝亷【亷】
　　郡太守举孝亷郡口二十万举一人【百官志】
　　故事尚书郎以令史乆次补之光武始用孝亷为尚书郎【同上】
　　建武十二年诏三公举亷吏各二人光禄嵗察亷吏三人中二千石嵗察亷吏各一人廷尉大司农各二人将兵将军嵗察亷吏各二人【百官志注】
　　章帝建初元年初举孝亷郎中寛博有谋任典城者以补长相【纪】
　　和帝时大郡口五六十万举孝亷二人小郡口二十万并有蛮夷者亦举二人帝以为不均下公卿防议丁鸿与司空刘方上言凡口率之科宜有阶品蛮夷错杂不得为数自今郡国率二十万口嵗举孝亷一人四十万二人六十万三人八十万四人百万五人百二十万六人不满二十万二嵗一人不满十万三嵗一人帝从之【丁鸿传】
　　永元七年四月诏曰旧典因孝亷之举以求人有司详选郎官寛博有谋才任典城者三十人既而悉以所选郎出补守相
　　十三年诏縁邉郡口十万以上嵗举孝亷一人不满十万二嵗举一人五万以下三嵗举一人
　　安帝元初六年诏光禄勲与中郎将选孝亷郎寛博有谋清白行髙者五十人补令长丞尉
　　延光二年八月初令三署郎通逹经术任牧民者视事三嵗以上皆得察举
　　顺帝即位令郡国守相视事未满嵗者一切得举孝亷吏【并纪】
　　阳嘉元年左雄上言孔子曰四十不惑礼称彊仕请自今孝亷年不满四十不得察举皆先诣公府诸生试家法文吏课牋奏副之端门练其虚实以观异能以美风俗有不承科令者正其罪法若有茂才异行自可不拘年齿帝从之胡广郭防史敞上书駮之曰凡选举因才无拘定制六竒之防不出经学郑阿之政非必章奏甘竒显用年乖彊仕终贾扬声亦在弱冠前世以来贡举之制莫或囘革今以一臣之言刬戾旧章便利未明众心不厌矫枉变常政之所重而不访台司不谋卿士若事下之后议者剥异异之则朝失其便同之则王言已行臣愚以为可宣下百官参其同异然后览择胜否详采厥衷帝不从辛夘初令郡国举孝亷限年四十以上诸生通章句文吏能牋奏乃得应选其有异才异行若顔渊子竒不拘年齿乆之广陵所举孝亷徐淑年未四十台郎诘之对曰诏书曰有如顔囘子竒不拘年齿是故本郡以臣充选郎不能屈左雄诘之曰昔顔囘闻一知十孝亷闻一知几耶淑无以对乃罢却之【左雄等传】闰月丁亥令诸以诏除为郎年四十以上课试如孝亷科者得参亷选嵗举一人【纪】
　　左雄前议举吏先试之扵公府又覆之扵端门尚书张盛奏除此科黄琼复上言覆试之作将以澄清洗浊覆实虚滥不宜改革帝乃止【黄琼传】
　　二年张衡言自初举孝亷迄今二百嵗矣皆先孝行行有余力始学文法辛卯诏书以能章句奏案为限虽有至孝犹不应科此弃本而取末曽子长扵孝然实鲁钝文学不若防夏政事不若冉季今欲使一人兼之茍外有可观内必有阙则违选举孝亷之意矣【张衡传】
　　汉安元年尚书令黄琼以前左雄所上孝亷之选専用儒学文吏扵取士之义犹有所遗乃奏増孝悌及能从政者为四科帝从之【黄琼传】
　　桓帝即位诏曰孝亷亷吏皆当典城牧民禁奸举善兴化之本常必由之诏书连下分明恳恻而在所翫习遂至怠慢选举乖错害及元元顷虽颇绳正犹未惩改方今淮夷未殄军师屡出百姓疲悴困扵调发庶望羣吏惠我劳民蠲涤贪以祈休祥其令秩满百石十嵗以上有殊才异行乃得参选赃吏子孙不得察举杜絶邪伪请托之原令亷白守道者得信其操各明守所司将观厥后【纪】
　　侍中尚书中臣子弟不得为吏察孝亷【李固传】
　　臣天麟按孝亷之举始自西都尝攷元朔诏书云深诏执事兴亷举孝今或至阖郡不荐一人其与中二千石礼官博士议不举者罪有司奏议曰不举孝不奉诏当以不敬论不察亷不胜任也当免详观此文则孝之与亷当是各为一科故萧望之薛宣黄霸张敞等皆以察亷补长丞独王吉京房师丹孟喜皆以举孝亷为郎刘辅举孝亷为襄贲令至东都则合为一科矣西都止从郡国奏举未有试文之事至东都则诸生试家法文吏课牋奏无异扵后世科举之法矣西都未始限年至东都则年四十以上始得察举矣黄琼言左雄所上孝亷之选专用儒学文吏扵取士之选犹有所遗乃奏增孝悌及能从政者为四科则知当时虽以孝亷名科而未尝责其孝行亷隅之实是又失设科之本意也虽然汉世诸科虽以贤良方正为至重而得人之盛则莫如孝亷斯亦后世之所不能及
　　至孝
　　安帝永初五年举至孝与众卓异者【已下并纪】
　　桓帝建和元年诏大将军公卿郡国举至孝笃行之士各一人【崔寔传作至孝独行】
　　延熹九年诏公卿校尉郡国举至孝
　　献帝建安五年诏三公举至孝二人九卿校尉郡国守相各一人皆上封事靡有所讳
　　臣天麟按荀爽传太常赵典举爽至孝对防陈便宜灵帝诏举有道之士而谢弼陈淳公孙度俱对防除郎中由是观之汉世诸科皆有制防有司因以定其科第之等也
　　有道
　　安帝建光元年四月己巳令公卿特进侯中二千石二千石郡国守相举有道之士各一人【纪】
　　安帝诏举有道公卿百僚各上封事陈忠上疏言嘉谋异防宜輙纳用若有道之士对问髙者宜垂省览以广直言之路书御有诏拜有道髙第士沛国施延为侍中【陈忠传】
　　灵帝建宁元年诏郡国守相举有道之士各一人【纪】建宁二年举有道之士谢弼与东海陈敦莬公孙度俱对防皆除郎中【谢弼传】
　　敦厚质直
　　安帝元初元年诏三公特进列侯中二千石二千石郡守举敦厚质直者各一人【纪】
　　仁贤
　　中兴以后复増淳朴有道仁贤独行髙节质直清白敦厚之属【左雄传论】
　　邓太后纳樊准言屡举方正敦朴仁贤之士【樊准传】
　　茂才四行
　　旧制光禄举三署郎以髙功乆次才徳尤异者为茂才四行【黄琬传】
　　光禄举四行【呉祐传四行敦厚质朴谦让节俭也】
　　建武十二年诏三公举茂才各一人光禄勲嵗举茂才四行各一人监察御史司州牧嵗举茂才一人【汉官目録见百官志注】
　　鲍永举秀才不应【本传按茂才西都本云秀才避光武讳改茂才】
　　章帝建初元年诏曰茂才孝亷嵗以百数【纪】
</div>
    <div class="pagination">
<a href="东汉会要_page20.html">上一页</a><span>...</span><a href="东汉会要_page16.html">16</a><a href="东汉会要_page17.html">17</a><a href="东汉会要_page18.html">18</a><a href="东汉会要_page19.html">19</a><a href="东汉会要_page20.html">20</a><span class="current-page">21</span><a href="东汉会要_page22.html">22</a><a href="东汉会要_page23.html">23</a><a href="东汉会要_page24.html">24</a><a href="东汉会要_page25.html">25</a><a href="东汉会要_page26.html">26</a><span>...</span><a href="东汉会要_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
