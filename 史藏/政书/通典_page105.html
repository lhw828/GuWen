<!DOCTYPE html>
<html>
 <head>
  <meta charset="utf-8"/>
  <title>
   通典 - 第 105 页/共 149 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   通典 - 第 105 页/共 149 页
  </h1>
  <div class="content">
   临潭有洮水，源出西倾山，在郡西南吐谷浑界，桓水所出。
　　和政郡东至陇西郡三百里。南至怀道郡二百五十里。西至临洮郡一百七十六里。北至金城郡狄道县五百三十四里。东南到怀道郡良恭县一百一十三里。西南到临洮郡临潭县一百七十六里。西北到安乡郡大夏县三百六十三里。东北到陇西郡三百五十四里。去西京一千三百七十八里，去东京二千二百二十里。户四千五百一十，口二万六千六百一十四。
　　岷州今理溢乐县。春秋七国时并属秦，蒙恬筑长城之所起也。属陇西郡，长城在今郡西二十里。崆峒山，自山傍洮而东，即秦之临洮境在此矣。秦、二汉晋并属陇西郡。西魏置岷州同和郡。隋初郡废，炀帝初州废，并其地入临洮郡。大唐复置岷州，或为和政郡。领县三：
　　　　溢乐有岷山、崆峒山。
　　　　佑川
　　　　和政后汉索西故城在今县东，亦名临洮东城，亦谓之赤城。后汉明帝时，金城、陇西羌反于临洮，道险，车骑不得方驾，车骑将军马防设奇兵破之，因筑此城也。
　　宁塞郡东至西平郡龙支县二百九十里。南至宣威守捉使二百九里。西至积石军一百八十里。北至西平郡一百八十里。东南到安乡郡三百九十里。西南到积石军一百六十一里。西北到西平郡鄯城县二百八十里。东北到西平郡龙支县三百九十四里。去西京二千三十里，去东京二千八百七十三里。户四千一百七十，口二万九千七百二十三。
　　廓州今理广威县。古西羌地。后汉延熹中，诸羌与浇河大豪寇张掖，段颎斩浇河大帅于其地，遂定西羌是也。汉末属西平郡。前凉以其地为湟河郡。后魏属鄯州。后周武帝逐吐谷浑，又得地，置洮河郡，兼置廓州以领之。隋初废，炀帝初州废，置浇河郡。大唐复为廓州，或为宁塞郡。领县三：
　　　　广威后魏石城县。开元初改焉。有拔延山，隋炀帝征吐谷浑，经此山。
　　　　达化后周置。贺兰山浇河城即晋时吐谷浑王阿豺所筑，在县西一百二十里。又有洪济镇，后周武帝逐吐谷浑筑，在县西二百七十里是。
　　　　米川贞观初置，兼置米州。十年罢州，县仍旧。
　　西平郡东至金城郡广武县一百一十三里。南至宁塞郡一百八十里。西至绥戎硖旧吐谷浑界一十里。北至武威郡昌松县南界一百四十二里。东南到安乡郡凤林县故城二百八十里。西南到宁塞郡广威县故承风吐谷浑界三百一十三里。西北到木昆山旧吐谷浑界一百九十五里。东北到金城郡广武县故长城界二百一十七里。去西京一千九百九十三里，去东京二千七百四十九里。户五千七百九十四，口二万八千六百九十九。
　　鄯州今理湟水县。古西羌所居，谓之湟中地。汉时霍去病破匈奴，逐诸羌渡河湟，筑令居塞，即其地，属金城郡。令音零。后汉建安中，置西平郡。晋因之。永嘉后，秃发乌孤初称西平王，其弟利鹿孤复都西平，即此地也。后魏置鄯州。后周置乐都郡。隋初郡废，置鄯州；炀帝初州废，置西平郡。大唐因之。领县三：
　　　　湟水后魏置西都县，隋改焉。湟中，月支胡所居，即在此。有湟水，一名湟河，亦名乐都水。汉破羌县故城在今县西。有浩亹河，在县西北，自吐蕃界流来。
　　　　龙支汉允吾县地。后汉为龙耆县。后魏改焉。积石山在今县南，即尚书禹贡云「导河积石」。
　　　　鄯城汉西平郡故城在西。
　　武威郡东至会宁郡六百里。南至西平郡浩亹河二百六十里。西至张掖郡五百里。北至突厥界安盖泉五百八十里。东南到金城郡五百四十里。西南到张掖郡张掖县界陈北烽三百七十里。西北到张掖郡六百里。东北到会宁郡乌兰县界白鹿烽三百五十里。去西京二千一十里，去东京二千八百七十里。户二万五千六百九十三，口一十二万八千一百九十二。
　　凉州今理姑臧县。周时为狄地。秦兴，匈奴既失甘泉，甘泉在今云阳县。又使休屠、浑邪王居其地。此河西五郡皆是，不止于武威也。休音许虬反。屠音除。汉武帝开之，置武威郡。汉武初开置张掖、酒泉、炖煌、武威、金城，谓之河西五郡，地势西北邪出，南隔西羌，通西域，于时号为断匈奴右臂。后汉、魏、晋皆因之，魏、晋并置凉州。领郡八，理于此。前凉张轨、后凉吕光并据之。至张天锡，为苻坚所灭。至吕崇讳，为姚兴所灭。北凉沮渠蒙逊亦迁都于此。至沮渠茂虔，为后魏所灭。后魏亦为武威郡。隋炀帝初，复置。大唐初，李轨改焉，据之。克平，置凉州，或为武威郡。领县五：
　　　　姑臧汉旧县。河西旧事曰：「昔匈奴故盖藏城也。后人音讹名姑臧。」又有汉鹯阴县故城，在今县东南，因水为名。有猪野泽、古休屠城。
　　　　神乌汉鸾乌县。
　　　　番禾汉旧县。后魏增置张掖郡。天宝中改为天宝。
　　　　昌松汉苍松县。吕光改为昌松。汉允衙县故城在今县东南，城临丽水，一名丽水城。允音沿。衙亭故城，沮渠蒙逊所筑，地势险隘。
　　　　嘉麟
　　张掖郡东至武威郡五百里。南至雪山以南吐谷浑分界二百三十里。西至酒泉县四百二十里。北傍张掖河，屈曲过同城镇，至峡口烽，总三千七十八里。东南到武威郡六百里。西南到酒泉郡福禄县界赤柳涧三百三十里。西北到酒泉郡福禄县咸池烽东张掖河三百五里。东北到武威郡番禾县石硖烽三百七十里。去西京二千五百一十里，去东京三千三百一十里。户六千六百三十九，口二万三千三百四。
　　甘州今理张掖县。禹贡曰「导弱水，至于合黎，余波入于流沙」，即此地也。合黎水、弱水并在张掖县界。其北又有居延泽，即古流沙地。又黑水之所出焉。黑水出张掖县鸡山。春秋秦并为狄地。汉初为匈奴所居，武帝开之，置张掖郡。后汉、魏、晋并同。沮渠蒙逊始都于此。号为北凉。西魏置西凉州，寻改为甘州。因州东甘峻山为名。后周置张掖郡。隋初废，炀帝初复置。大唐为甘州，或为张掖郡。领县二：
　　　　张掖隋旧县。汉表是县故城在今县西北，又曰昭武县。汉张掖郡城亦在西北。又有汉居延县城，今在县东北，即本匈奴中地名也，亦曰居延塞。祁连山，居延海，弱水，合黎水。遮虏障，汉将路博德之所筑也。又有甘峻山。临松山，后魏临松郡在此。吐蕃赞府，即其郡丞。
　　　　删丹汉旧县。有焉支山。匈奴初失祁连、焉支二山，乃歌曰：「夺我祁连山，使我六畜不繁息。失我焉支山，使我妇女无颜色。」又汉日勒县故城在东南。
　　酒泉郡东至张掖郡四百二十里。南至吐蕃界二百里。西至晋昌郡五百二十六里。北至回纥界伏谷泉三百里。东南到张掖郡界赤柳涧二百里。西南到晋昌郡界安乐烽三百四十里。西北到晋昌郡三百四十里。东北到张掖郡咸池烽二百三十里。去西京二千九百六十八里，去东京三千七百八十里。户二千一百六，口七千九百一十二。
　　肃州今理酒泉县。旧月支地，后匈奴居焉。汉武开之，置酒泉郡。城下有泉，其味如酒。后汉、魏、晋皆因之。西凉武昭王迁都于此。至李歆，为沮渠蒙逊所灭。后魏亦为酒泉郡。隋初废，置肃州；炀帝初州废，以其地入张掖郡。大唐复置肃州，或为酒泉郡。领县三：
　　　　酒泉汉福禄县地。古长城，汉遮虏障也。今县隋置。有九龙山。昆仑山在县西南，体如昆仑，故名之，周穆王见王母于此山。汉平帝时，金城塞外羌献鱼盐之地，遂得西王母石室，以为西海郡，后为吐谷浑之国也。隋破吐谷浑，又于其地置西海郡。按汉旧尝置郡，今郡直北一千二百里也。
　　　　福禄崆峒山。旧乐涫县，武德二年改之。涫音官。
　　　　玉门汉旧县。
　　晋昌郡东至酒泉郡五百二十六里。南至新乡镇一百八十里。西至炖煌郡二百八十里。北至豹门守捉四百五十里。东南到酒泉郡界三百四十里。西南到炖煌郡界一百六十里。西北到伊吾郡界五百里。东北到酒泉郡界三百四十里。去西京三千三百八十四里，去东京四千三百六里。户一千一百六十七，口三千八百六十四。
　　瓜州今理晋昌县。古西戎地。战国时，为月支所居。秦末汉初，属匈奴，武帝以后为炖煌郡地。后汉、魏、晋皆因之。后魏属常乐、会稽二郡。后周属会稽郡。苻坚徙江汉之人万余户于炖煌，中州人有田畴不辟者亦徙七千余户。凉武昭王遂以南人置会稽郡，以中州人置广夏郡。后周因旧名置晋昌郡。隋废之，以属炖煌郡。大唐置瓜州，古瓜州，说在炖煌郡。或为晋昌郡。领县二：
　　　　晋昌汉冥安县地。武德四年改置。今县北有伊吾故城、白水。有昆仑障，汉宜禾所居，故城在县界。后魏明帝正光中置会稽郡即于此。
　　　　常乐汉广至县地，故城在东。武德五年置。
　　炖煌郡东至晋昌郡二百八十里。南至故南口烽二百五十里，烽以南吐谷浑界。西至寿昌废县中界五十里，以破石亭为界。北至故咸泉戍三百三十六里，与伊吾郡分界。东南到晋昌郡界三百五十里。西南到郡废寿昌县界三百九十里。西北到河苍烽二百四十二里，与废寿昌县分界。东北到伊吾郡界三百八十六里。去西京三千七百五十九里，去东京四千六百九里。户六千三百九十五，口三万二千二百三十四。
　　沙州今理炖煌县。昔舜流三苗于三危，即其地也。其后子孙为羌戎，代有其地。古谓之瓜州，其地多生美瓜，故曰瓜州。至今犹出大瓜，长者，狐入其中，首尾不出。左传所说「允姓之戎，居于瓜州」是也。戎子名驹支也。亦古流沙地。其沙风吹流行，在郡西八十里。又黑水之所经焉。黑水自北而南，经三危，过梁州，入南海。秦汉初，为月支、匈奴之境。武帝开其地，后分酒泉置炖煌郡。炖，大。煌，盛也。后汉、魏、晋皆因之。凉武昭王始都于此。后魏、后周并为炖煌郡。隋初废，置瓜州；炀帝初废州，复置炖煌郡。大唐为沙州，或为炖煌郡。领县二：
　　　　炖煌汉旧县。三危山在东南，山有三峰。有鸣沙山，渥洼水。汉武帝元鼎中，南阳新野人暴利长遭刑，屯田于此水边，见群野马来饮，中有奇者。先作土人持勒靽立，后马翫习。久之，利长因代土人，收得马以献帝。欲神异之，云从水中出，于是作天马之歌也。
　　　　寿昌汉龙勒县地。阳关居玉门关之南。玉门故关，汉置也。二关之西三百余里，有蒲昌海，一名盐泽，广袤三四百里，则葱岭于阗两河之所注。
　　伊吾郡东至晋昌郡界六百四十里。南至炖煌郡界一百四十里。西至交河郡七百五十里。北至伊吾郡界三百里，北戎界。东南到炖煌郡碛，无行路马道，到晋昌郡界不知远近。西南到炖煌郡碛，无路马道。西北到折罗漫山一百四十六里，其山北有大川连大碛，入金山哥罗禄住处。东北到折罗漫山三百四十里，其山北有大川入回纥界，马行三十日，无里数。去西京四千八百里，去东京五千六百五十里。户二千二百二十七，口八千七百五十六。
　　伊州今理伊吾县。在炖煌北大碛之外，为戎狄之地，非九州岛之限。后汉明帝始征取伊吾卢地，即此也。尔后多为屯田兵镇之所，未为郡县。后魏始置伊吾郡，后又为戎胡所据。至大唐贞观初，内附，乃置伊州，或为伊吾郡。领县二：
　　　　伊吾汉置伊吾屯田。后魏为县。有天山，匈奴过之，皆下马拜。一名雪山。
　　　　纳职贞观四年置。伊吾匈奴中地名，在此县界。后汉破匈奴呼衍王，取其地，置宜禾都尉，以为屯田，今伊吾故城是。
　　交河郡东至伊吾郡七百五十里。南至三百五十里，过荒山千余里至吐蕃。西至焉耆镇守军七百一十里。北至北庭都护府四百五十里。东南到炖煌郡千一百里。西南到焉耆七百十里。西北到北庭轮台县五百四十里。东北到伊吾郡八百四十里。去西京五千二百六十五里，去东京六千二百一十五里。户一万一千一百九十三，口五万三百一十四。
　　西州今理高昌县。汉时车师前王之庭，汉元帝所置戊己校尉故地。因兴师西讨，军中羸惫者留居之地，形高敞，遂名高昌垒。有八城，本中国人也。前凉张骏置高昌郡。其后后魏有之，后又属蠕蠕，而兖反。其后曲嘉称王于此数代。至大唐贞观十四年，讨平之，以其地为西州，本高昌国界，东西八百里，南北五百里，垦田九百顷。置都督府，后改为金山都护府，或为交河郡。领县五：
　　　　高昌
　　　　交河贞观中置。交河水流出县地。天山一名祁连山，今名折罗漫山。
　　　　柳中汉旧地名，与交河同置。
　　　　蒲昌与交河同置。东南有旧蒲类海，今名婆悉海。
　　　　天山与交河同置。
　　北庭府东至伊吾郡界六百八十里。南至交河郡界四百五十里。西至突骑施三千六百八十里。北至坚昆七千里。东南到伊吾郡界六百八十里。西南到焉耆镇守军八百七十里。西北到突骑施三千一百八十里。东北到回纥界一千七百里。去西京六千一百三十里，去东京六千八百七十六里。户二千三百九十八，口九千七百一十五。
　　庭州今理金满县。在流沙之西北，前汉乌孙之旧壤，后汉车师后王之地。历代为胡虏所居。大唐贞观中，征高昌。于时西突厥屯兵于可汗浮图城，与高昌相影响。高昌既平，惧而来降，以其地为庭州，后置北庭都护府。领县三：
　　　　金满
　　　　蒲类蒲类海一名婆悉海。有天山，自伊吾郡界入。
　　　　轮台其三县并贞观中平高昌后同置。
　　安西府东至焉耆镇守军八百里，去交河郡七百里。南至吐蕃界八百里。西至疏勒镇守捉军三千里，去葱岭七百里。北至突骑施界鹰婆川一千里。东南到吐蕃界屯城八百六十里。西南到于阗二千里。西北到疏勒二千里。东北到北庭府二千里。去西京七千六百里，去东京八千三百三十里。户一万一千一百六，口六万三千一百六十八。
　　安西都护府，本龟兹国也。大唐明庆中置。贞观中，初置安西都护府于西州；明庆中，移于龟兹城。东接焉耆，西连疏勒，西去葱岭七百里。南邻吐蕃，北拒突厥。
　　　　　风俗
　　雍州之地，厥田上上，鄠杜之饶，号称「陆海」，言其高陆物产，如海之无所不出。四塞为固，被山带河。秦氏资之，遂平海内。汉初，高帝纳娄敬说而都焉。田肯贺帝曰：「治秦甚善。秦形胜之国，悬隔千里，所谓天府，故曰秦得百二焉。其下兵诸侯，犹居高屋上建瓴水也。」又徙齐诸田，楚昭、屈、景，燕、赵、韩、魏之后豪族名家于关中，强本弱末，以制天下。自是每因诸帝山陵，则迁户立县，率以为常。故五方错杂，风俗不一。汉朝京辅，称为难理。其安定、彭原之北，汧阳、天水之西，接近胡戎，多尚武节。自东汉、魏、晋，羌氐屡扰，旋则苻姚迭据，五凉更乱，三百余祀，战争方息。帝都所在，是曰浩穰。其余郡县，习俗如旧。
　　议曰：按水经云「昆仑墟在西北，去嵩高五万里，地之中也。其高万一千里，河水出其东北陬，屈从其东南流，入于渤海。又出海外，南至积石山下，有石门。又南入葱岭山，又从葱岭出而东北流。其一源出于阗国南山，北流与葱岭所出河合。又东注蒲昌海，又东入塞，过炖煌、酒泉、张掖郡南，又东过陇西河关县北」云云。按水经，晋郭璞注三卷，后魏郦道元注四十卷，皆不详所撰者名氏，亦不知何代之书。佑谓二子博赡，解释固应精当，访求久之方得。又其经云：「济水过寿张」，则前汉寿良县，光武更名。又「东北过临济」，则前汉狄县，安帝更名。又云「菏水过湖陆」，则前汉湖陵县，章帝更名。又云「汾水过河东郡永安」，则前汉彘县，顺帝更名，故知顺帝以后纂序也。详水经所作，殊为诡诞，全无凭据。按后汉郡国志，济水，王莽末因旱渠塞，不复截河南过。既顺帝时所撰，都不详悉，其余可知。景纯注解又甚疏略，亦多迂怪。水经所云河出昆仑山者，宜出于禹本纪、山海经，所云「南入葱岭」「出于阗南山」者，出于汉书西域传，而郦道元都不详正。所注河之发源，亦引禹纪、山经、释法明国讳改焉游天竺纪、释氏西域纪。所注南入葱岭，一源出于阗山，合流入蒲昌海，虽约汉书，亦不寻究。又水经云：「出海外，南至积石山下，有石门，然后南流入葱岭。」据此，则积石山当在葱岭之北。又云：「入塞，过炖煌、酒泉、张掖郡南」，并今郡地也。夫山水地形，固有定体。自葱岭、于阗之东，炖煌、酒泉、张掖之间，华人来往非少。从后汉至大唐，图籍相承，注记不绝。大碛距数千里，未有桑田碧海之变，陵迁谷移之谈，此处岂有河流，纂集者不详斯甚。又按「禹导河积石」者，尧时洪水，下民昏垫，禹所开决，本救人患。积石之西，砂卤之地，河流小，地势复高，不为人患，不恶疏凿，以此施功发迹，自积石山而东，则今西平郡龙支县界山是也，固无禹理水之功。自葱岭之北，其本纪灼然荒唐，撰经者取为准的。班固云「言九州岛者尚书近之矣」，诚为惬当。其汉书西域传云：「河水一源出葱岭，一源出于阗，合流东注蒲昌海，皆以潜流地下，南出积石为中国河云。」比禹纪、山经，犹校附近，终是纰缪。按此宜唯凭张骞使大夏，见两道水从葱岭、于阗合流入蒲昌海，其于阗出美玉，所以骞传遂云穷河源也。按古图书名河所出曰昆仑山，疑所谓古图书即禹本纪，以于阗山出玉，乃谓之昆仑，即所出便云是河也。穷究诸说，悉皆谬误。孟坚又以禹贡云「导河自积石」，遂疑潜流从此方出。且汉时群羌种众虽多，不相统一，未为强国，汉家或未尝遣使诣西南羌中，或未知自有河也。宁有今吐蕃中河从西南数千里向东北流，见与积石山下河相连，聘使涉历，无不言之。吐蕃自云昆仑山在国中西南，则河之所出也。又按尚书云：「织皮，昆仑、析支、渠搜，西戎即叙。」又范晔后汉书云：「西羌在汉金城郡之西，南滨于赐支。」续汉书曰：「河关西可千余里，有典羌，谓之赐支，盖析支也。」然则析支在积石之西，是河之上流明矣。昆仑在吐蕃中，当亦非谬。而不谓河之本源，乃引葱岭、于阗之河，谓从蒲昌海伏流数千里，至积石方出，斯又班生之所未详也。佑以水经僻书，代人多不之睹，或有好事者于诸书中见有引处，谓其审正，此殊未之精也。不揆浅昧，考诸家之说，辩千古讹舛，是故曲折言之。又按禹本纪、山海经，不知何代之书，详其恢怪不经，宜夫子删诗书以后尚奇者所作，或先有其书，如诡诞之言，必后人所加也，若古周书、吴越春秋、越绝书诸纬书之流是矣。而后代纂录者，务广异闻，如范晔叙蛮夷廪君、盘匏之类是也。辄以愚管所窥，宜皆不足为据。然去圣久远，杂说纷纭，非夫宣尼复生，重为删革，则何由详正？纵有精鉴达识之士，抗辩古释今之论，或未能振颓波、遏横流矣。而撰水经者，亦同蔚宗之旨趣乎？冀来哲之见知也。
　　或曰：「昔秦以区区关中，灭六强国，今万方财力，上奉京师，外有犬戎凭陵，城陷数百，内有兵革未宁，年将三纪，岂制置异术而古今殊时者乎？」答曰：「按周制，步百为亩，亩百给一夫。即一顷也。商鞅佐秦，以一夫力余，地利不尽，于是改制二百四十步为亩，百亩给一夫矣。又以秦地旷而人寡，晋地狭而人稠，诱三晋人发秦地利，优其田宅，复子孙。而使秦人应敌于外，非农与战，不得入官。大率百人则五十人为农，五十人习战，兵强国富，职此之由。其后仕宦之途猥多，道释之教渐起，浮华浸盛，末业日滋。今大率百人方十人为农，无十人习战，其余皆务他业。以今准古，损益可知。又秦开郑渠，溉田四万顷。汉开白渠，复溉田四千五百余顷。关中沃衍，实在于斯。圣唐永徽中，两渠所溉，唯万许顷。洎大历初，又减至六千二百余顷，比于汉代，减三万八九千顷。每亩所减石余，即仅校四五百万石矣。地利损耗既如此，人力散分又如彼，欲求强富，其可得乎！昔汉文之时，长安之北七百里外，即匈奴之地，控弦数十万骑，侵掠未尝暂宁。计其举国人众，不过汉一大郡。晁错请备障塞，北边由是获安。今自潼关之西，陇山之东，鄜坊之南，终南之北，才十余州地，已数十万家。吐蕃虽强，陷覆河陇，窃料全国，尚未敌焉。况绵力薄才，食鲜艺拙，比之华人，殊不侔矣。徒以令峻而众心齐一，马多而竞逐莫。诚能复两渠之饶，究浮食之弊，恤农夫，诱其归，趣抚战士，励其勋伐，酌晁错之策，择险要之地，缮完城垒，用我所长，渐开屯田，更蓄财力，将冀收复河陇，岂唯自守而已哉！加以幅圆万里之所资，宣布皇王之大政，则何向不济、何为不成者乎！」
　　或又曰：「关中寓内西偏，天不劳于转输。洛阳宫室正在土中，周汉以还，多为帝宅、皇舆巡幸之处。则是国都何必重难迁移，密迩勍寇，择才留镇，以息人勤，自然无虞，孰不庆幸。」答曰：「古今既异，形势亦殊。当周之兴也，虽定鼎郏鄏，而王在镐京。幽王之乱，平王东徙，始则晋、郑夹辅，终乃齐、晋主盟，咸率诸侯，共尊王室，犹有请隧之僭，中肩之师。东汉再兴，巨寇皆殄。魏晋以降，理少乱多。今咸秦陵庙在焉，胜兵计数十万，海内财力，云奔风趋，傥议迁都，得非蹙国，斯乃示弱天下，何以统临四方。洛阳地塉，凋弊尤甚，万乘所止，千官毕臻，樵牧难资，稿秸难赡，又无百二之固，虑启奸凶之心，岂得舍安而就危，弃大而从小也！汉高初平项羽，将宅洛师，娄敬请居关中，张良赞成其计，田肯称贺，方策备存。武德中，突厥牙帐在于河曲，数十万骑将过原州，时以伤夷未平，财力且乏，百辟卿士震恐，皆请迁都山南。太宗献计，固争方止，永安宗社，实赖圣谟。」
　　议者又曰：「洛阳四战之地，既将不可，蒲阪虞舜旧国，表里山河，江陵亦尝设都，控压吴蜀。远道避翟，宁不堪居？」答曰：「蒲阪土瘠人贫，困竭甚于洛邑；江陵本非要害，梁主数岁国亡。夫临制万国，尤惜大势。秦川是天下之上腴，关中为海内之雄地。巨唐受命，本在于兹。若居之则势大而威远，舍之则势小而威近，恐人心因斯而摇矣，非止于危乱者哉，诚系兴衰，何可轻议。」
通典卷第一百七十五　州郡五
　　古梁州上今置郡府二十六　县一百三十六
　　　汉中梁六县南郑　褒城　城固　金牛　西县　三泉　　　洋川洋五县西乡　兴道　黄金　洋源　华阳　　　上洛商五县上洛　上津　商洛　丰阳　洛南　　　安康金六县西城　石泉　安康　洵阳　淯阳　平利　　　房陵房四县房陵　竹山　永清　上庸　　　通川通七县通川　三冈　石鼓　宣汉　新宁　永穆　东乡　　　潾山渠四县流江　潾水　潾山　渠江　　　南平渝四县巴　江津　南平　万寿　　　涪陵涪四县涪陵　武龙　乐温　宾化　　　南川南二县南川　三溪　　　泸川泸六县泸川　富义　江安　绵水　泾南　合江　　　清化巴十县化城　清化　曾口　始宁　其章　归仁　恩阳　盘道　七盘　大牟　　　始宁壁四县诺水　广纳　白石　东巴　　　咸安蓬七县大寅　仪陇　伏虞　咸安　大竹　良山　宕渠　　　符阳集三县难江　符阳　地平　　　巴川合六县石镜　汉初　铜梁　赤水　巴川　新明　　　南宾忠五县临江　丰都　垫江　南宾　桂溪　　　南浦万三县南浦　梁山　武宁　　　阆中阆九县阆中　苍溪　晋安　西水　奉国　南部　新井　新政　岐坪　　　南充果六县南充　西充　相如　流溪　岳池　朗池　　　安岳普六县安岳　安居　普康　乐至　崇龛　普慈　　　盛山开三县盛山　万岁　新浦　　　云安夔四县奉节　云安　巫山　大昌　　　犍为嘉八县龙游　玉津　夹江　峨眉　犍为　平羌　罗目　绥山　　　阳安简三县阳安　金水　平泉　　　仁寿陵六县仁寿　唐福　贵平　井研　始建　籍
　　　　古梁州
　　禹贡曰：「华阳黑水惟梁州，孔安国以为东据华山之南，西距黑水也。又曰：「导黑水，至于三危，入于南海。」孔安国注云：「黑水自北而南，经三危，过梁州，入南海。」郑玄云：「按三危在鸟鼠之西，而南当岷山，又在积石之西，南当黑水祠，黑水出其南。」此云经三危，彼云其出，明其乖戾。又按汉书地理志，益州郡滇池有黑水祠，而不记山之所在，即今中国无之矣。又按郦道元注水经，锐意寻讨，亦不能知黑水所经之处。顾野王撰舆地志，以为至僰道入江，其言与禹贡不同，未为实录。至于孔、郑通儒，莫知其所，或是年代久远，遂至堙涸，无以详焉。滇音颠。岷、嶓既艺，沱、潜既道，岷山在今通化郡汶山县，嶓山在今汉中郡金牛县也。言水已去，二山之土皆可种艺，沱、潜二水理从故道也。沱水在今蒙阳郡唐昌县。潜水未详。蔡、蒙旅平，和夷厎绩，蔡、蒙，二山名。旅，陈也。旅平，言已平理而陈祭也。和夷，地名，亦已致功可耕稼也。蒙山在卢山郡。蔡山未详。厥土青黎。」色青而细疏也。自汉川已下诸郡，皆其封域。舜置十二牧，梁州其一也。以西方金刚，其气强梁，故曰梁州。周礼以梁州并雍州。梁州当夏殷之闲为蛮夷之国，所谓巴賨彭濮之人也。或曰：蜀之先帝喾封其支庶于蜀，其后称王，长曰蚕丛，次曰伯雍，次曰鱼凫。周末，秦惠王使司马错伐蜀，有其地，于天文兼参之宿，亦秦之分野，汉之巴、蜀、广汉、犍为、武都、牂柯、越嶲等郡，今通川、潾山、南平、涪陵、南川、泸川、清化、始宁、咸安、符阳、巴川、南宾、南浦、阆中、南充、安岳、盛山、云安、犍为、阳安、仁寿、通义、和义、资阳、南溪、武都、河池、同谷、顺政、阴平、江油、益昌、普安、巴西、梓潼、遂宁、蜀郡、德阳、蒙阳、唐安、临邛、卢山、通化、临翼、越嶲、云南等郡皆是。汉之弘农郡西南境，今上洛郡。又得楚之交。汉之汉中，今汉中、洋川、安康、房陵等郡，并宜属楚。秦平天下，置郡为汉中、今汉中、洋川、安康、房陵等郡地也。巴、今通川、潾山、南平、涪陵、南川、泸川、清化、始宁、咸安、符阳、巴川、南浦、阆中、南充、盛山、云安、安岳之东境皆是。蜀，今巴西、普安、梓潼、遂宁、益昌、蜀郡、德阳、蒙阳、唐安、临邛、卢山等郡地并是。陇西郡之南境，今河池郡。内史之南境。今上洛郡。其余土境，自汉以后，历代开拓氐羌戎夷之地。今犍为、阳安、安岳之西境、仁寿、通义、和义、资阳，皆故夜郎侯国；南溪，僰侯国：并汉武帝开之，置犍为郡。今武都、同谷、顺政、怀道、同昌、阴平、江油、交川、合川、通化、临翼、江源、归诚、静川、蓬山、恭化、维川、云山、越嶲、云南、洪源等郡，即汉以后所开拓也。汉武帝置十三州，此为益州，领郡八。益之为言隘也，言其地隘险。亦曰疆壤益大。汉既灭越，而蜀西南夷皆震恐，请吏入朝，遂置益州、越嶲等郡。王莽末，公孙述据有其地。后汉建武中，平之，置益州。领郡九，属国三。理雒，今德阳郡县。至献帝末，刘备复据其地。魏末平之，遂分置梁、益二州。晋初因之，益领郡八，理成都。梁领郡八，理南郑。后又分益州南境置宁州。领郡四，理云南，即今郡。惠帝以后，李特据之，至穆帝时平之。其后没于苻坚，后又复其地。安帝时，谯纵据之，后又收复。宋梁、益、宁三州并因前代，梁领郡二十，益领郡二十九，宁领郡十五。更置秦州。领郡十四，理南郑。齐梁初多因之。梁武帝天监三年，刺史夏侯道迁以所部叛降后魏，南至剑阁，悉失之。后魏得汉中，亦曰梁州。西魏亦因之，复入于梁。西魏大统十二年，为梁将兰钦所陷。梁灭，再复其地。将达奚武平汉川，尉迟迥平蜀川。自西魏以后，所置州郡，割裂无恒，不可详记。大唐分置十五部，此为山南西道、汉中、通川、巴川、清化、洋川、顺政、河池、益昌、咸安、盛山、始宁、南平、符阳、潾山等郡皆是也。山南东道、房陵、南宾、南浦、云安。剑南道，蜀郡、唐安、蒙阳、德阳、通义、梓潼、巴西、普安、阆中、资阳、临邛、通化、交川、越嶲、南溪、遂宁、仁寿、犍为、卢山、泸川、阳安、安岳、江源、阴平、同昌、江油、临翼、归诚、洪源、静川、恭化、维川、和义、云山、蓬山、云安、南充等郡。兼分入京畿、上洛、安康。陇右道同谷、武都、怀道、合川。黔中道。涪陵、南川。
　　汉中郡东至洋川郡二百二十里。南至符阳郡三百里。西至益昌郡五百里。北至扶风郡六百七十里。东南到洋川郡三百九十里。西南到益昌郡五百里。西北到顺政郡二百八十里。东北到洋川郡兴道县界八十六里。去西京，取骆谷路六百五十二里，斜谷路九百三十三里，驿路一千二百二十三里。去东京，取骆谷路一千五百八十里，取斜谷一千七百八十九里，驿路二千七十八里。户三万五千一百六十八，口十四万五千二百二十九。
　　今之梁州，理南郑县。春秋至战国并楚地。秦置汉中郡，二汉因之。汉高帝始封之地。后汉末，张鲁据其地，改汉中为汉宁。魏武征汉中，走张鲁，复曰汉中郡。后刘备破魏将夏侯妙才，遂有其地，以为重镇。先主以魏延，后主以蒋琬、姜维，相继屯守。后闻魏将锺会理兵关中，维表请分将护阳平关口，后主不从。魏末平蜀，又置梁州。领郡八。晋、宋、齐、梁皆为梁州。理于此。晋初领郡八，后领郡二十，宋、齐、梁因之。宋以后更置秦州。亦理于此，领郡十四。汉中常以巴蜀扞蔽，故刘备初得汉中，曰：「曹公虽来，无能为也。」是以巴蜀有难，汉中辄没。自公孙述、刘备、李雄、谯纵据蜀，汉中皆为所陷。氐虏邻接，常为威御之镇。萧齐明帝初，后魏大将元英率兵十万，通斜谷，围南郑，刺史萧懿守拒百余日，不拔而退。后魏亦置梁州梁天监三年，夏侯道迁以州郡入魏，大同初复之。元帝末，又陷于西魏。汉中郡，西魏因之。后周改曰汉川郡。隋初郡废，而梁州如故。炀帝初，州废，复置汉川郡。大唐为梁州。开元十三年，改褒州，或为汉中郡。领县六：
　　　　南郑汉旧县。有梁山、汉水、黄牛山、古白云县。汉中郡故城在县东北。
　　　　褒城汉褒中县。有褒水、褒谷。又有汉阳平关，在县西北，即蜀先主破魏军，杀大将夏侯妙才于此地。有甘泉关，隋置之。
　　　　城固汉旧县。有黑水。
　　　　金牛汉葭萌县地。有嶓冢山，禹导漾水，至此为汉水，亦曰沔水。颜师古云：「汉上曰沔。」今县南有故白水关，即汉李固解印绶处。
　　　　西县后魏置嶓冢县，隋为西县。故西乐城在县西南，诸葛亮所立，甚险固。关城俗名张鲁城，在县西四十里。隋置关在县西南，今名百牢关。诸葛亮墓在县东南。
　　　　三泉
　　洋川郡东至安康郡五百里。南至始宁郡六百一十五里。西至汉中郡二百二十里。北至京兆府六百二十一里。东南到通川郡宣汉县界三百三十一里。西南到符阳郡四百里。西北到汉中郡三百七十里。东北到安康郡安康县界二百五十一里。去西京一千四百五里，去东京二千二百五十里。户一万三千八百四十九，口八万八千三百二十七。
　　洋州今理西乡县。春秋、战国皆楚地。秦属汉中郡，二汉因之。三国时，蜀之重镇。后主刘禅延熙中，遗将军王平守兴势，魏将曹爽攻围不克，即今兴道县。晋、宋、齐、梁亦属汉中郡。西魏、后周并为洋州因水为名洋川郡。隋初郡废，炀帝初州废，并其地入汉川郡。今汉中郡。大唐复置洋州，或为洋川郡。领县五：
　　　　西乡汉城固县地。有洋水。汉班超封定远侯，故城在今南。晋置西乡县。
　　　　兴道汉城固县地。今县城即后魏傥城郡。因自然陇势，形似盆，缘外险，内有大谷，为盘道，上数里门。汉龙亭县东明月池在其侧。后魏置兴势县。贞观初改。
　　　　黄金汉安阳县。故黄金城在县西北八十里，张鲁所筑。南接汉川，北枕古道，险固之极。西魏置今县。
　　　　洋源汉城固县地。武德初置县。
　　　　华阳天宝中改为真符。
　　上洛郡东至南阳郡六百四十里。南至安康郡七百二十里。西至安康郡七百二十里。北至弘农郡四百里。东南到武当郡丰利县六百六十里。西南到安康郡七百二十里。西北到华阴郡三百里。东北到弘农郡四百里。去西京三百里，去东京八十六里。户八千六百三十三，口五万三千七百。
　　商州今理上洛县。古商国也。春秋时其地属晋。所谓晋阴。战国属秦，即卫鞅所封商邑也。秦平天下，属内史地。汉属弘农郡。后汉属京兆尹。晋初为京兆南部，后置上洛郡。后魏因之。西魏又置洛州。后周改为商州。隋炀帝复置上洛郡。大唐为商州，或为上洛郡。领县五：
　　　　上洛汉旧县。有秦岭山、熊耳山、洛水、丹水。有商山，亦名地肺山，亦名楚山，四皓所隐。其地险阻。王莽命明威侯王级曰：「绕溜之固，南当荆楚。」绕溜者，言四面塞阨，其道屈曲，水回绕而溜，即今七盘十二绕。
　　　　上津汉长利县。宋置北上洛郡，梁改为南洛州，西魏又改为上州。隋废。有天柱山。
　　　　商洛古商邑，所封也。检地志云商、于中，盖今南阳郡界。所谓商于地，亦汉商县地。有武关。
　　　　丰阳汉商县地，卫鞅封在此。
　　　　洛南汉上洛县地，西晋拒阳郡。有玄扈山，有冢岭山，洛水所出。
　　安康郡东至武当郡七百二十里。南至云安郡九百五十四里。西至洋川郡二百里。北至京兆府界五百六十六里。东南到房陵郡五百四十七里。西南到通川郡一千一百里。西北到京兆府长安县界五百九十里。东北到上洛郡六百六十里。去西京九百九十一里，去东京一千九百五十六里。户一万三千七百八十六，口七万七千七百二十五。
　　金州今理西城县。虞舜尝居之，谓之妫墟。帝王世纪谓之姚墟。本曰妫汭。战国时属楚。秦属汉中郡，两汉因之。魏以汉中遗人在东垂者置魏兴郡，即其地也。晋、宋、齐皆因之。梁寻改为南梁州。西魏改置东梁州，后因其地出金，改为金州。隋初因之，炀帝初改置西城郡。大唐为金州，或为安康郡。郡临汉江。领县六：
　　　　西城汉旧县。有妫墟。晋吉挹为梁州督，为苻坚所攻，于县南九里峻山筑垒，三年不下。
　　　　石泉齐置晋昌郡于此。
　　　　安康汉安阳县，晋改安康县。
　　　　洵阳汉旧县。有洵水、马迹山。
　　　　淯阳西魏置淯阳郡。后曰黄土，因山为名也。淯音育。
　　　　平利汉西城县地。武德中置县。
　　房陵郡东至襄阳郡四百九十里。南至巴东郡五百里。西至安康郡五百四十九里。北至武当郡二百六十里。东南到襄阳郡界四百九十里。西南到安康郡界五百七十八里。西北到房陵郡界五百四十七里。东北到襄阳郡界一百七十八里。去西京一千三百里，去东京一千一百八十五里。户一万三千四百四十一，口六万八百七十九。
  </div>
  <div class="pagination">
   <a href="通典_page104.html">
    上一页
   </a>
   <span>
    ...
   </span>
   <a href="通典_page100.html">
    100
   </a>
   <a href="通典_page101.html">
    101
   </a>
   <a href="通典_page102.html">
    102
   </a>
   <a href="通典_page103.html">
    103
   </a>
   <a href="通典_page104.html">
    104
   </a>
   <span class="current-page">
    105
   </span>
   <a href="通典_page106.html">
    106
   </a>
   <a href="通典_page107.html">
    107
   </a>
   <a href="通典_page108.html">
    108
   </a>
   <a href="通典_page109.html">
    109
   </a>
   <a href="通典_page110.html">
    110
   </a>
   <span>
    ...
   </span>
   <a href="通典_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
