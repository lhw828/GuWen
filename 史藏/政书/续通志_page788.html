<!DOCTYPE html>
<html>
<head>
    <meta charset="UTF-8">
    <title>续通志 - 第 788 页/共 1359 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通志 - 第 788 页/共 1359 页</h1>
    <div class="content">百夏人佯北怿引骑趋之福踵其后谍传敌兵少福等颇易之薄暮与怿合军屯好水川观英屯龙落川 【按长编作笼络川】 相距隔山五 
里约翌日会兵川口路既远刍饷不继士马乏食己三日追奔至笼竿城北遇夏军循川行出六盘山下距羊牧隆城五里结阵诸将方知堕敌 
计势不可留遂前格战怿驰犯其锋福阵未成列贼纵铁骑突之自辰至午阵动众傅山欲据胜地俄伏发自山背下击士卒多坠崖堑相覆压 
怿肃战死敌分兵数千断官军后福力战身被十余矢有小校劝福自免福曰吾为大将兵败以死报国尔挥四刃铁简挺身决鬬枪中左颊绝 
其喉而死乃并兵攻观英战既合王珪自羊牧隆城引兵四千阵于观军之西渭城驻泊都监赵津将瓦亭骑兵五千继至珪屡出略阵阵坚不 
可破英重伤不能视军敌兵益至官军遂大溃英津珪傅皆死内殿崇班柴赟西头供奉官王庆侍禁李简李禹亨刘钧亦战没军校死者数十 
人士死者六千余人唯观以兵千余保民垣四向纵射会暮敌引去福子怀亮亦死之方元昊倾国入寇福临敌受命所统皆非素抚之兵既又 
分出趋利故至于甚败奏至帝震悼赠福武胜军节度使兼侍中赐第一区追封母为陇西郡太夫人妻为琅琊郡夫人录其子及从子凡六人

　　王珪
　　武英
　　桑怿
　　耿傅
　　王仲宝

　　 王珪

　　王珪开封人少拳勇善骑射能用铁杵铁鞭年十九隶亲从官累迁殿前第一班押班擢礼宾副使泾州驻泊都监元昊寇镇戎军珪将三 
千骑为策先锋自瓦亭至狮子堡敌围之数重珪奋击披靡获首级为多语其下曰兵法以寡击众必在暮我兵少乘其暮击之可得志也有骁 
将持白帜植枪以詈曰谁敢与吾敌者枪直珪胸珪以杵碎其脑继又一将复以枪进珪挟其枪以鞭击杀之一军大惊遂引去珪亦以中箭而 
还仁宗特遣使抚谕之诏暴其功塞下以厉诸将是岁改泾原路都监明年为本路行营都监勒金字处置脾赐之寻至黑山焚敌族帐获首级 
马駞甚众会敌大入以兵五千从任福屯好水川连战三日诸将皆败任福陷围中望见麾帜犹在珪欲援出之军校有顾望不进者斩以徇乃 
东望再拜曰非臣负国臣力不能也独有死报尔乃复入战杀数十百人鞭铁挠曲手掌尽裂奋击自若马中镞凡三易犹驰击杀数十人矢中 
目乃还夜中卒珪少通阴阳数术之学始出战谓其家人曰我前后大小二十余战杀敌多矣今恐不得还我死可速去此无为敌所雠也及敌 
攻瓦亭购甚急果如所料镇戎之战以所得二枪植山下其后边人即其处为立祠赠金州观察使追封其妻录其子光祖光世光嗣

　　 武英

　　武英字汉杰太原人父密与契丹战没赠西京左坊使录英为三班借职以右班殿直为忻代州同巡检会州将出猎敌百余骑果入寇英 
领众左右驰射悉禽获之以功迁左班殿直监雄州榷场改右侍禁合门祗候为环州都巡检使徙洪德砦主又徙庆州柔远砦元昊寇延州英 
主兵攻后桥以分敌势擢内殿承制环庆路驻泊都监破党平族又从任福破白豹城迁礼宾副使寻兼泾原行营都监与任福合诸将战张家 
堡斩首数十百敌弃羊马伪遁诸将皆趋利争进英以为前必有伏众不听福等既败英犹力战矢尽遇害赠邢州观察使录其子侄

　　 桑怿

　　桑怿开封雍邱人勇力过人善用剑及铁简有谋略其为人不甚长大语言如不出其口卒遇之不知其勇且健也常遭大水有粟二廪将 
以舟载之见百姓走避水者遂弃其粟而载之得皆不死岁饥聚人共食其粟尽而止后徙居汝颍闲耕龙城废田数顷以自给诸县多盗怿自 
请补耆长得往来察奸里老父子死未敛盗夜脱其衣去父不敢告县怿疑少年王生者夜入其家得其衣不使之知也明日见而问之曰尔许 
我不为盗今里中盗尸衣者非尔邪少年色动即推仆地缚之诘共盗者姓名尽送县尝之郏城遇尉出捕盗招怿饮酒与俱行至贼所藏尉怯 
甚将去怿曰贼在此欲何之乃下马独杀数人因尽缚之又闻襄城有盗十许人独提一剑以往杀数人尽缚其余汝旁县为之无盗京西转运 
使奏其事补郏城尉移渑池尉羣盗保青灰山有宿盗王伯者尤为民害朝廷每授巡检使必疏姓名使捕之怿至官巡检伪为宣头以示怿怿 
不知其伪也因挺身入贼中与伯同卧起十余日伯遂与怿出至山口为巡检伏兵所执怿曰巡检惧无功尔即以伯与巡检使巡检俘献京师 
而怿不复自言朝廷知之为黜巡检擢怿右班殿直永安县巡检明道末京西旱蝗有恶贼二十三人枢密院召怿至京师授以贼名姓使往捕 
怿曰盗畏吾名必溃溃则难得矣宜先示之以怯至则闭栅戒军吏不得一人辄出居数日军吏不知所为数请出自效辄不许夜与数卒变为 
盗服以出踪迹盗所尝行处尽得居处之实明日部分军士尽擒诸盗手杀三人凡二十三人者一日皆获还京师枢密吏求银为致合门祗候 
怿不可吏怒匿其功状除兵马监押未行会宜州蛮叛杀海上巡检官军不能制因命怿往尽手杀之还乃授合门祇候怿让其赏以归己上者 
或讥以好名怿益辞不许宝元初迁西头供奉官广西驻泊都监元昊反参知政事宋庠荐其有勇略迁内殿崇班鄜延路兵马都监踰月徙泾 
原路屯镇戎军与任福遇敌于好水川力战而死赠解州防御使子湜皇城使

　　 耿傅

　　耿傅字公弼河南人祖昭化为蜀州司户参军骂贼不屈而死傅少喜侠高气初以父荫为三班奉职换伊阳县尉厯明州司理参军迁将 
作监丞知永宁县河南守宋绶荐其材迁通判仪州徙庆州时议西讨以傅督一道粮馈会元昊入寇参任福行营军事遇敌姚家川诸将失利 
敌骑益至武英劝傅避去傅不答英叹曰英当死君文吏无军责朱观亦谓傅避贼锋而傅愈前指顾自若被数创乃死始傅与观营笼落川夜 
作书遗福以持重自写题观傅死后韩琦得其书奏上之诏赠傅右谏议大夫官其子瑗璩璋珪琬

　　 王仲宝

　　王仲宝字器之密州高密人初为刑部吏补齐州章邱尉以捕羣盗有功用荐召对改右班殿直为镇定保深永宁天雄六州军巡检又以 
捕贼功迁左班徙河北西路提举捉贼擒磁州名贼王遇仙等擢合门祗候捕登州海贼百余人还为河北提举捉贼又捕斩百余人知信安军 
复为河北提举捉贼有盗百余依西山官军不能捕仲宝悉召出隶军籍奏以自随徙泽潞晋绛慈隰威胜军巡检使至官才八日获太行山宿 
贼八十人累赐金帛缗钱使契丹积迁内殿承制天圣初知镇戎军改供备库副使破康诺尔诏奖其功凡五年还巡护惠民河堤岸迁供备库 
使麟府路兵马钤辖知麟州会镇戎军蕃族内寇徙泾原路钤辖复知镇戎军又徙原环二州以西京左藏库使惠州刺史知利州徙并代州钤 
辖改西上合门使建言缘边博籴羌苦之数逃去请宽其法使得复业以捍边境久之迁东上合门使元昊寇延州仲宝将兵至贺兰谷以分兵 
势败蕃将罗逋于长鸡岭迁四方馆使领濮州团练使为泾原路总管安抚副使兼管句秦凤路军马事与西羌战六盘山俘馘数百人时任福 
大败好水川别将朱观被围于姚家堡仲宝以兵救之拔观出围乘以从马时诸将皆没独仲宝与观得还徙环庆路副都总管知庆州未几兼 
本路经略安抚招讨副使破金汤城复赐诏奖谕徙澶州副总管安抚使范仲淹奏留之明年以磁州防御使知代州除左屯卫大将军致仕卒

　　△景泰

　　景泰字周卿普州人进士起家补坊州军事推官后以尚书屯田员外郎通判庆州即上言元昊虽称臣诚恐包藏祸心当选主将练士卒 
修城池储资粮以备不虞三统不报俄元昊反又上边臣要略二十卷迁都官知成州奏平戎策十有五篇会有荐泰知兵者召对称旨换左藏 
库使知寍州任福败徙原州元昊众十万一出刘璠堡一出彭阳城入攻渭州葛怀敏战崆峒北败敌骑逾平凉至潘原泰率兵五千从闲道赴 
原而先锋左班殿直张迥 【按隆平集作张向】 逗遛不进泰斩以徇遇敌彭阳西裨将夏侯观欲退守彭阳泰不许乃依山而阵未成列敌 
骑来犯泰阴遣三百骑分左右翼张旗帜为疑兵敌欲遁去将校请进击泰止之遣士搜山果得伏兵与战斩首千余级以功迁西上合门使知 
镇戎军兼兵马钤辖久之领忠州刺史徙秦凤路马步军总管卒子思立熙寍中屡有战功为引进使忠州防御使知河州与郑戬部兵战没思 
忠以左藏库副使遂州驻泊都监击泸州夷人陷于格穆山下兄弟继死王事人皆怜其忠

　　△王信

　　王信字公亮太原人家故饶财少勇悍大中祥符中盗起晋绛泽潞数州信应募籍军与其徒生擒贼七十人累以功补龙神卫指挥使部 
使者表荐召阅其艺迁御前忠佐领河中府同干鄜延丹坊州庆成军管界捉贼又迁龙卫都虞候兼鄜延巡检康定初刘平石元孙战于三川 
信以所部兵薄贼斩首数十级迁捧日都虞候改西京作坊使知镇戎军徙保安军兼鄜延路兵马都监始至之夕敌众号数万傅城军吏气慑 
信领劲兵二千夜出南门与战失其前锋因按军不动迟明潜上东山整军乘势而下击走之获首级马牛居多迁钤辖兼经略安抚招讨都监 
领贵州刺史葛怀敏战败信出兵拒敌俘斩甚众进保州刺史就迁马步军都总管四路置招讨使遂为本路招讨副使累迁马步军都虞候象 
州防御使徙高阳关路王则反贝州用安抚使明镐奏为贝州城下都总管城破则遁信率兵执则而还余党自焚死拜感德军节度观察留后 
召为少军副都指挥使未至卒赠武密军节度兼侍中

　　△蒋偕

　　蒋偕字齐贤华州郑县人举进士补韶州司理参军以秘书省著作佐郎为大理寺详断官密州豪人王澥使奴杀一家四人偕当澥及奴 
皆大辟宰相陈尧佐欲宽澥判审刑院宋庠与偕持之不从偕以是知名陕西用兵数上书论边事迁秘书丞通判同州计置陕西钱粮逾年为 
沿边计置青白盐使用庞籍范仲淹荐改北作坊副使环庆路兵马都监厯知汾泾二州徙原州边民苦属户为钞盗偕得数辈腰斩境上盗为 
息迁北作坊使兼本路钤辖明珠康诺尔诸族数为寇偕潜兵伺之斩首四百擒酋豪焚帐落获马牛羊千计徙华州兵马钤辖湖南蛮唐和内 
寇徙潭州钤辖贼平知忻州徒冀州降知霸州徙恩州领诏州刺史以州仓谬为入粟数作钞遣持至京师交钞得缗钱以补军食为御史弹奏 
降知坊州侬智高反除宫苑使韶州团练使为广南东西路钤辖贼方围广州徙军沙头安抚杨畋檄借焚粮储退保韶州坐此降潭州驻泊都 
监再降北作坊使忠州刺史命未至军次贺州太平场贼夜入营袭杀之赠武信军节度观察留后初偕入广州即数知州仲简留兵不袭贼纵 
兵馘平民可斩左右解之乃止卒以轻肆败

　　△张忠
</div>
    <div class="pagination">
<a href="续通志_page787.html">上一页</a><span>...</span><a href="续通志_page783.html">783</a><a href="续通志_page784.html">784</a><a href="续通志_page785.html">785</a><a href="续通志_page786.html">786</a><a href="续通志_page787.html">787</a><span class="current-page">788</span><a href="续通志_page789.html">789</a><a href="续通志_page790.html">790</a><a href="续通志_page791.html">791</a><a href="续通志_page792.html">792</a><a href="续通志_page793.html">793</a><span>...</span><a href="续通志_page789.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
