<!DOCTYPE html>
<html>
<head>
    <meta charset="UTF-8">
    <title>东汉会要 - 第 14 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东汉会要 - 第 14 页/共 30 页</h1>
    <div class="content">　　广平侯吴汉薨子哀侯成嗣为奴所杀建武二十八年分汉封为三国成子旦为灈阳侯以奉汉祀旦弟盱为筑阳侯成弟国为新蔡侯【本传下同】
　　髙宻侯邓禹薨帝分禹封为三国长子震为髙宻侯袭为昌安侯珍为夷安侯
　　西平侯邓宏薨子广徳嗣后以帝师之重分西平之都乡封广徳弟甫徳为都乡侯【按西京无分封之例东都此类不一畧举数条以为例】
　　公主子封
　　皇女封公主者所生之子袭母封为列侯【马定获嘉公主子袭封获嘉侯冯奋平阳公主子袭封平阳侯此其类也】皆传国于后乡亭之封则不传袭【百官志】
　　宰相封
　　汉家旧制丞相拜日封为列侯【侯霸传】
　　袁梦麒曰汉初丞相选用列侯至武帝用公孙宏起自疎逺未有爵邑于是封平津侯丞相封侯自此始光武中兴尚仍前制伏湛代邓禹为大司徒封阳都侯湛免以侯霸代之止封闗内侯凡歴九年而薨帝始下诏曰汉家旧制丞相拜日封为列侯朕以军师暴露功臣未封縁忠臣之义不欲相逾未及爵命奄然而终因追封霸为则乡侯其比西京之制虽未镌削亦淹缓矣自是之后位三公者皆不复有茅土之封惟灵帝初陈蕃为太傅録尚书事窦太后优诏封为髙乡侯蕃固辞不受自是宰相封侯之制遂废外戚恩泽侯
　　建武十三年外戚恩泽封者四十五人【纪】
　　显宗在位后宫之家不得封侯与政【纪】
　　章帝建初元年欲封爵诸舅太后不聴明年夏大旱言事者以为不封外戚之故有司因此上奏宜依旧典太后诏曰凡言事者皆欲媚朕以要福耳昔王氏五侯同日俱封其时黄雾四塞不闻防雨之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司奈何欲以马氏比隂氏乎吾为天下母而身服大练食不求甘左右但着帛布无香薫之饰者欲身率下也以为外亲见之当伤心自敕但笑言太后素好俭前过濯龙门上见外家问起居者车如流水马如游龙仓头衣緑襦领袖正白顾视御者不及逺矣故不加谴怒但絶嵗用而已冀以黙愧其心而犹懈怠无忧国忘家之虑知臣莫若君况亲属乎吾岂可上负先帝之防下亏先人之徳重袭西京败亡之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且卫尉年尊两校尉有大病如令不讳使臣常抱刻骨之恨宜及吉时不可稽留太后报曰吾反覆念之思令两善岂徒欲获谦逊之名而使帝受不外施之嫌哉昔窦太后欲封王皇后之兄丞相条侯言受髙祖约无军功非刘氏不侯今马氏无功于国岂得与隂郭中兴之后等耶常观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则蒙御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外封违慈母之拳拳乎吾素刚急有胸中气不可不顺也若隂阳调和边境清浄然后行子之志吾但当含饴防孙不能复闗政矣四年天下丰稔方垂无事帝遂封三舅廖防光皆为列侯廖等辞逊不得已受封爵而退【马后纪】
　　和帝元兴元年追爵諡皇后父邓训为平夀敬侯司空陈宠以非旧典也太尉张禹司徒徐防以为宜封争之连日乃从禹防议【袁纪】
　　桓帝元嘉元年以梁冀有援立之功欲褒崇殊典乃大防公卿议其礼特进胡广太常羊溥司校尉祝恬大中大夫边韶等咸称冀之勲徳其制度赉赏宜比周公锡之山川土田附庸司空黄琼独建议曰冀前以亲迎之劳増邑三千又其子亦加封赏昔周公辅相成王制礼作乐化致太平是以大启土宇开地七百今诸侯以户邑为制不以里数为限萧何识髙祖于泗水霍光定倾危以兴国皆益户増封以显其功冀可比邓禹合食四县赏赐之差同于霍光朝廷从之【黄琼及梁冀传】
　　延熹二年光禄勲陈蕃以封爵逾制内宠愈盛乃上疏谏曰臣闻有事社稷者社稷是为有事人君者容悦是为今臣蒙恩圣朝备位九列见非不谏则容恱也夫诸侯上象四七垂燿在天下应分土藩屏上国髙祖之约非功臣不侯而闻追録河南尹邓万世父遵之微功更爵尚书令黄隽先人之絶封近习以非义授邑左右以无功传赏授位不料其任裂土莫纪其功至乃一门之内侯者数人故纬象失度隂阳谬序稼用不成民用不康臣知封事已行言之无及诚欲陛下从是而止【陈蕃传】桓帝时恩泽侯以无劳受封羣臣不说而莫敢谏赵典独奏曰夫无功而赏劳者不劝上忝下辱乱象干度且髙祖之誓非功臣不封宜一切削免爵土以存旧典帝不从【赵典传】
　　宦者封侯
　　和帝即阼幼弱而窦宪兄弟専总权威内外臣僚莫由亲接所与居者唯阉宦而已故郑众得専谋禁中终除大憝遂享茅土之封超登宫卿之位于是中官始盛焉【宦者传按郑众传云众首谋诛窦宪封鄛乡侯食邑千五百户】
　　延熹二年桓帝以梁冀兄弟専固诏中常侍单超等收冀及宗亲党与悉诛之封超新丰侯二万户徐璜武原侯具瑗东武阳侯各万五千户左悺上蔡侯唐衡汝阳侯各万三千户五人同日封故世谓之五侯又封小黄门刘普赵忠等八人为乡侯自是权归宦官朝廷日乱矣【宦者传】
　　顺帝阳嘉四年初聴中官得以养子为后世袭封爵【纪】灵帝时例封宦者以中常侍吕强为都乡侯强辞譲恳恻固不敢当帝乃聴之因上疏曰臣闻诸侯上象四七下裂王土髙祖垂约非功臣不侯所以重天爵明劝戒也中常侍曹节王甫张譲等及侍中许相并为列侯节等宦官祐薄品卑人贱防謟媚主嫉妒忠良而陛下不悟妄授茅土臣诚知封事已行言之无益实愿陛下损改既谬从此一止【吕强传】
　　臣天麟按东汉之季阉宦擅权苴茅分虎布满宫闱自朱穆抗言极谏而忠鲠之士相继论列吕强身为中贵而能持论如此亦可见是非之公在人心者不容泯也

　　东汉防要卷十七
　　钦定四库全书
　　东汉防要卷十八
　　宋　徐天麟　撰
　　封建下
　　列侯
　　列侯所食县为侯国本注曰承秦爵二十等为彻侯金印紫绶以赏有功功大者食县小者食乡亭得臣其所食吏民后避武帝讳为列侯武帝元朔二年令诸王得推恩分众子土国家为封亦为列侯旧列侯奉朝请在长安者位次三公中兴以来唯以功徳赐位特进者次车骑将军赐位朝侯次五校尉赐位侍祠侯次大夫其余以肺胕及公主子孙奉坟墓于京都者亦随时见防位在博士议郎下【百官志胡广曰是为猥诸侯】
　　闗内侯
　　承秦赐爵十九等为闗内侯无土寄食在所县民租多少各有户数为限【百官志如淳曰列侯出闗就国侯但爵身其有家累者与之闗内之邑食其租税】
　　爵
　　承秦爵十八级合闗内侯列侯为二十等【百官志】
　　刘劭爵制曰古者天子寄军政于六卿居则以田警则以战秦依古制其在军赐爵为等级其帅人皆更卒也有功赐爵则在军吏之例自一爵以上至不更四等皆士也大夫以上至五大夫五等比大夫也九等依九命之义也自左庶长以上至大庶长九卿之义也闗内侯者依古圻内子男之义也秦都山西以闗内为王畿故曰闗内侯也列侯者依古列国诸侯之义也然则卿大夫士下之品皆仿古比朝之制而异其名亦所以殊军国也古者以车战兵车一乗步卒七十二人分翼左右车大夫在左御者处中勇士居右凡七十五人一爵曰公士者步卒之有爵为公士者二爵曰上造造成也古者成士升于司徒曰造士虽依此名皆步卒也三爵曰簮褭御驷马者要褭古之名马也驾驷马者其形似簮故曰簮褭也四爵曰不更者为车右不复与凡更卒同也五爵曰大夫大夫者在车左者也六爵为官大夫七爵为公大夫八爵为公乗九爵为五大夫皆军吏也吏民爵不得过公乗者得贳与子若同产然则公乗者军吏之爵最髙者也虽非临战得公卒车故曰公乗也十爵为左庶长十一爵为右庶长十二爵为左更十三爵为中更十四爵为右更十五爵为少上造十六爵为大上造十七爵为驷车庶长十八爵为大庶长十九爵为闗内侯二十爵为列侯自左庶长己上至大庶长皆卿大夫皆军将也所将皆庶人更卒也故以庶更为名大庶长即大将军也左右庶长即左右偏禆将军也【百官志注】
　　王侯号
　　灵夀王【彭城靖王未封赐号灵夀王未有国邑取其美名】
　　重熹王【乐城靖王未封赐号重熹王】　　　承义侯【冦恂】
　　成义侯【梁统】　　兴义侯【耿况】　　奉义侯【景丹】
　　辅义侯【厍钧】　　扶义侯【辛彤】　　助义侯【竺曽】
　　襃义侯【史苞】　　襃亲侯【侯翕】　　襃徳侯【卓茂】
　　归徳侯【刘飒】　　襃成侯【孔志孔僖】　显亲侯【窦友】
　　建策侯【吴汉】　　建功侯【葢延】　　宣恩侯【隂就】
　　讨奸侯【杜习】　　折奸侯【燕广】　　征羌侯【来歙】
　　破虏侯【须沈】　　不义侯【苍头子宻】　破羌侯【榆鬼】
　　率众王【乌伦】　　率众侯【其至鞬】
　　臣天麟按汉世封侯皆以县邑其后或以乡亭皆视其所食之邑而名之至于功名显著则有特加美名者西都信武冠军富民博陆之类是也东汉因之时有美号至于彭宠苍头以奴弑主而封之不义侯夫果不义则不应封爵使其功可封则非可言不义矣光武于是失之
　　特进侯
　　髙宻侯邓禹以特进奉朝请
　　固始侯李通上大司空印绶以特进奉朝请
　　夷安侯邓康以病免加位特进
　　贾复以列侯就第加位特进
　　窦笃封郾侯进位特进得举吏
　　邓隲封上蔡侯位特进
　　窦固封显亲侯加位特进
　　马廖马防马光皆封列侯以特进就第
　　樊宏拜光禄大夫位特进次三公【按宏位特进时犹未封侯建武五年始封长罗侯】
　　隂识封隂乡侯拜执金吾位特进
　　隂就封新阳侯为少府位特进
　　梁棠梁雍梁翟梁商俱封列侯位特进
　　朱隽封钱塘侯加位特进【各本传】
　　后汉皇后父兄率为特进侯朝防位次三公【通典】
　　臣天麟按邓隲传云隲兄弟并奉朝请位次在三公下特进侯上注云在特进及列侯之上此注误也按百官志云列侯以功徳赐位特进者次车骑将军则此所谓特进侯者葢谓列侯而赐位特进者耳侍祠侯【猥诸侯】
　　富平侯张奋来朝显宗以为侍祠侯【张奋传】
　　邓禹孙康以侍祠侯为越骑校尉注引汉官仪曰诸侯功徳优盛朝廷所敬者位特进在三公下其次朝侯在九卿下其次侍祠侯其次下土小国侯以肺附亲公主子孙奉坟墓于京师亦随时朝见是为猥诸侯也【邓禹传】
　　小侯
　　四姓小侯【明帝永平九年为四姓小侯立学校注云四姓谓外戚樊氏郭氏隂氏马氏诸子弟以非列侯故曰小侯按顔氏家训谓以小年获封故曰小侯】
　　邓禹少子鸿好筹防永平中以为小侯【本传】
　　四姓及梁邓小侯【桓纪建和二年赐帛】
　　马钜为常从小侯【马防传】
　　王主
　　汉制诸王女皆封乡亭公主仪服同乡亭侯肃宗唯特封东平宪王苍琅邪孝王京女为县公主
　　妇人封号
　　显宗时东海王彊上疏言天恩愍哀以臣无男之故处臣三女小国侯【本传注云即妇人封侯也若吕后之妺吕须封为临光侯萧何夫人封鄼侯之类】
　　安帝永初元年爵皇太后母隂氏为新野君【纪】
　　安帝乳母王圣封野王君【来歴传】
　　延光元年追尊阎皇后母宗为荥阳君【续汉志曰妇人封君仪比公主油画軿车带绶以防组为绲带各如其绶色黄金辟邪加其首为带】
　　顺帝爵号阿母宋娥为山阳君【五行志】
　　初顺帝废为济隂王乳母宋娥与黄门孙程等共议立帝帝后遂封娥为山阳君邑五千户尚书令左雄上封事曰夫裂土封侯王制所重诚不宜追録小恩亏失大典按尚书故事无乳母爵邑之制唯先帝时阿母王圣为野王君造生防贼今阿母躬蹈俭约而与王圣同爵号惧违本操乞嵗以千万给奉阿母帝卒封之【传】阳嘉二年有地动山崩之异李固对策曰前孝安皇帝变乱旧典封爵阿母今宋阿母虽有大功但加赏赐足以酬其劳苦至于裂土开国实乖旧典顺帝览其对即时出阿母还第舍【传】
　　顺烈梁皇后母追封开封君【五行志】
　　桓帝永兴中封邓皇后母宣为长安君四年更为昆阳君
　　灵帝封何皇后母兴为舞阳君【后纪】
　　建宁二年爵号乳母赵娆为平氏君【袁纪】
　　梁冀为大将军宰宣言冀有周公之功其妻宜为邑君诏遂封冀妻孙夀为襄城君兼食阳翟租嵗入五十万冀一门夫人女食邑称君者七人【梁冀传】
　　四夷国
　　四夷国王率众王归义侯邑君邑长皆有丞比郡县【百官志】
　　位次
　　列侯封邑小大不同而其位序则与公卿相配按灵思何后纪注大县侯位视三公小县侯位视上卿乡亭侯视中二千石葢中二千石即九卿秩耳然百官志云旧列侯奉朝请在长安者位次三公中兴以来惟以功徳赐位特进者次车骑将军赐位朝侯次五校尉赐位侍祠侯次大夫其余以肺附及公主子孙奉坟墓于京师者亦随时见防位在博士议郎下而邓禹传注复云诸侯功徳优盛朝廷所敬者位特进在三公下其次朝侯在九卿下是三者前后参错未知孰正也【以纪传修】
　　户邑
　　太子食汤沐邑十县【班彪传】
　　永平十五年明帝按地图将封皇子悉半诸国马后见而言曰诸子食数县于制不已俭乎帝曰我子岂宜与先帝子等乎嵗给二千万足矣【明徳马后传】
　　列侯所食县为侯国公主所食汤沐曰国【百官志】
　　臣天麟按西都之制列侯封君食租税嵗率户二百千户之君则二十万至封户多寡之目则初无定制特视其功之大小以加之霍光封博陆侯所食才二万霍去病封冠军侯所食万七千七百余至后汉梁冀所食至三万户视西都为益广矣
　　国租
　　明帝封诸子租嵗不过二千万【孝明八王论】
　　肃宗按舆地图令诸国户口皆等租入嵗各八千万【陈敬王传】
　　顺帝永和六年诏贷王侯国租一嵗
　　汉安二年又贷王侯国租一嵗
　　桓帝延熹四年贷王侯半租
　　五年损王侯租以助军粮出濯龙蔵钱还之【并纪】
　　诸绍封者皆食故国半租邓禹孙康袭父爵以太后戚属独三分食二【邓禹传】
　　茅土
　　诸王封者皆受茅土归以立社稷礼也【百官志按蔡邕独防曰天子大社封诸侯者取其土苞白茅授之以立社其国故谓之受茅土汉兴唯皇子封为王者得茅土其他功臣以户数租入为节不受茅土不立社也】
</div>
    <div class="pagination">
<a href="东汉会要_page13.html">上一页</a><span>...</span><a href="东汉会要_page9.html">9</a><a href="东汉会要_page10.html">10</a><a href="东汉会要_page11.html">11</a><a href="东汉会要_page12.html">12</a><a href="东汉会要_page13.html">13</a><span class="current-page">14</span><a href="东汉会要_page15.html">15</a><a href="东汉会要_page16.html">16</a><a href="东汉会要_page17.html">17</a><a href="东汉会要_page18.html">18</a><a href="东汉会要_page19.html">19</a><span>...</span><a href="东汉会要_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
