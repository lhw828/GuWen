<!DOCTYPE html>
<html>
<head>
    <meta charset="UTF-8">
    <title>续通典 - 第 176 页/共 410 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续通典 - 第 176 页/共 410 页</h1>
    <div class="content">　　元

　　元制车舆除不得用龙凤文外一品至三品许用闲金装饰银螭头绣带青幔四品五品用素狮头绣带青幔六品至九品用素云头素带青幔庶人车舆黑油齐头平顶皂幔

　　明

　　明太祖洪武元年定品官车舆之饰与元同六年令大臣得用安车后废不用景帝景泰四年令在京三品以上得乘轿孝宗宏治七年令文武官得乘轿者以四人舁之其五府管事内外镇守守备及公侯伯都督等无问老少皆不乘轿

　　△主妃命妇等车【宋　辽　金　明】

　　宋

　　辽

　　金

　　明

　　宋

　　宋皇太子妃有厌翟车驾以三马内外命妇之车银装白藤舆檐内命妇皇亲所乘白藤舆檐金铜犊车漆犊车或覆以毡或覆以椶内外命妇通乘

　　辽

　　辽青幰车二螭头盖部皆饰以银驾用駞公主下嫁以赐之送终车车楼纯饰以锦螭头以银下悬铎后垂大毡驾以牛上载一羊谓之祭羊以拟送终之用亦赐公主

　　金

　　金章宗明昌元年定妃嫔车同镀金凤头黄结御妻世妇同闲金凤头梅红结子

　　明

　　明皇妃车曰凤轿与历代异名其制青顶上抹金铜珠顶四角抹金铜飞凤各一垂银香圆宝盖并彩结轿身红髹木匡三面篾织纹簟绘以翟文抹金铜钑花叶片装钉红髹掆饰以抹金铜凤头凤尾青销金罗缘边红帘并看带内红交床并坐踏褥红销金罗轿衣一顶用销金宝珠文沥水香草文看带并帏皆凤文红油绢雨轿衣一东宫妃车亦曰凤轿小轿制同皇妃亲王妃车亦曰凤轿小轿制俱同东宫妃唯凤轿衣用木红平罗小轿衣二一用矾红素纻丝一用木红平罗公主车初沿宋制用厌翟车后定制用凤轿如亲王妃郡王妃郡主俱用翟轿与皇妃凤轿同第易凤为翟

　　钦定续通典卷六十三 

●钦定续通典卷六十四　礼二十

　

　　嘉礼十

　　○嘉礼十

　　辇舆

　　△辇舆【宋　辽　金　元　明】

　　宋

　　辽

　　金

　　元

　　明

　　宋

　　宋太祖建隆四年翰林学士承旨陶谷为礼仪使创意造为大辇赤质正方油画金涂银叶龙凤装其上四面行龙云气火珠方鉴银丝囊网珠翠结条云龙钿窠霞子四角龙头衔香囊顶轮施耀叶中有银莲花坐龙红绫里碧牙压帖内设圆鉴银丝香囊银饰句阑台坐红丝绦网帉錔中施黄褥上置御坐扶几香炉锦结绶几衣轮衣络带并绯绣压金银线长竿四银裹铁锔龙头鱼钩锦膊褥银装画梯拓叉黄罗缘席褥帊梯杖褥朱索绯缯油帊主辇六十四人亲祀南郊谒太庙还及具鸾驾黄麾仗省方还都则承之真宗东封以旧辇太重遂命别造凡减七百余斤后常用焉神宗已后稍更其制祀毕车驾还内若不进辂则乘大辇徽宗政和之制黄执冒以黄衣纮以黄带车箱四围于桯之外高二尺二寸设轼于前楹高三尺二寸建大旗于后楹旗十二斿其长曳地其色黄绘以交龙日月中兴后更制名大安辇 【宋辇有七中兴后惟存大辇平辇逍遥而已】 赤质正方高十五尺三寸方十一尺六寸四住平盘上覆青绿锦上有天轮二层外施金涂银博山八十一内有圆镜金涂银顶龙一四面行龙十六火珠四轮衣以青坠以金铃顶有青罗十字分垂四角曰络带四角出龙首衔牦牛五色尾曰旗绥四面拱斗外施方镜九柱围以朱阑中设御坐曲几屏风锦褥下举以长竿四攒竹筋胶丹漆之竿为龙首平盘下四围结红丝网辇官服色武弁黄缬对凤龙袍黄绢勒帛紫生色袒带紫绢行縢芳亭辇黑质顶如幕屋绯罗衣裙襕络带皆绣云凤两面朱绿牕花版外施红丝网金铜帉錔前后垂帘下设牙床句阑长竿四银龙头银饰梯行马主辇一百二十人政和之制帘以红罗绣鹅为额内设御坐长竿饰以金涂铜螭首横竿二凤辇赤质顶轮下有二柱绯罗轮衣络带门帘皆绣云凤顶有金凤一两壁刻画龟文金凤翅前有轼匮香炉香宝结带下有句阑二重内设红锦褥长竿三银饰梯行马主辇八十人法驾卤簿不设逍遥辇以椶榈为屋赤质金涂银装朱漆扶版二云版一长竿二饰以金涂银龙头常行幸所御鱼钩帉錔梅红绦辇官十二人春夏服绯罗衫秋冬服白狮子锦袄真宗东封别造辟尘逍遥辇加牕隔黄缯为里赐名省方逍遥辇中兴之制赤质金涂四柱椶屋上有走脊金龙四中起火珠凸顶四面不设牕障中有脚踏子制甚简素祇应人员服帽子宜男方胜缬衫平辇又名平头辇亦曰太平辇制如逍遥辇而无屋辇官十二人服同逍遥辇东封别造升山天平辇施机关赐名登封辇中兴之制赤质正方形如一朱龙椅而加长竿二饰如逍遥辇而不施椶屋制尤简素惟施画云板而已又有七宝辇孝宗隆兴二年为德寿宫制高五十一寸阔二十七寸深三十六寸此附大辇平辇制度为之上施顶轮耀叶角龙顶龙滴子铎子结穗球下施梅红丝裙网加缀七宝中设香木御座引手为转身龙靠背为龙首靠枰子织以红黄藤舁以长竿二竿首为螭首金涂银饰焉小舆赤质顶轮下施曲柄加盖绯绣轮衣络带制如凤辇而小下有句阑牙床皆绣沥水中设方床绯绣罗衣锦褥上有小案坐床皆绣衣踏床绯衣前后长竿二银饰梯行马奉舆二十四人中兴后去其轮盖方四十九寸高三十一寸舆上周以句阑施翟羽玉照子中为方床三级上设御坐曲几踏子曲柄绯罗绣盖舆下红丝结五色花裙网举以长竿二竿为螭首宫殿从容所乘设卤簿则陈之腰舆前后长竿各二金铜螭头绯绣凤裙襕上施锦褥别设小床绯绣花龙衣奉舆十六人中兴制赤质方形四面曲阑下结绣裙网制如小舆帷无翟尾玉照子三级床曲柄盖而上设方御床曲几竿无螭首用亦同小舆相风乌舆上载长竿竿杪刻木为乌垂鹅毛筩红绶带下承以小盘周以绯裙绣乌形舆士四人行漏舆制同钟鼓楼舆而大设刻漏如称衡首垂铜钵末有铜象漆匮贮水渴乌注水入钵中长竿四舆士六十人十二神舆赤质四门旁刻十二辰神绯绣轮衣络带舆士十二人交龙钲鼓舆各一皆刻木为二青龙相交下有木台长竿一挂画鼓一挂金钲上皆有绯盖亦绣交龙舆士各二人钟鼓楼舆各一皆刻木为屋中置钟鼓下施木台长竿如钲鼓舆舆士各二十四人其自行漏舆以下旧礼无文皆开宝定礼所增中兴后相风行漏十二神钲鼓四舆皆不设其皇太后皇后所乘则有龙舆龙肩舆东都皇太后垂帘皆抑损远嫌不肯乘辇止用舆而巳 【真宗咸平中为万安太后制舆上设行龙六干兴元年诏皇太后御坐檐子名大安辇神宗嗣位尊皇太后为太皇太后其行幸依治平元年之制而皇太后皇后常出止用副金涂铜装白藤舆覆以椶榈屋饰以凤辇官服同乘舆平头辇之制于是诏太皇太后出入所乘如万安太后舆上设行龙六哲宗绍圣元年议造皇太后大安辇而皇太后避缣竟不制造又哲宗嗣位尊朱贵妃为皇太妃出入乘檐子有司请用牙鱼凤为饰伞用青元佑三年太皇太后诏有司寻绎典故于是檐子饰以龙凤伞用红九年群臣议改檐子为舆上设行龙五哲宗以皇太后谕旨令太妃坐六龙舆出入进黄伞于是三省议皇太妃坐龙凤舆伞红黄兼用从皇太后出入止用红】 绍兴奉迎皇太后诏造龙舆其制朱质正方金涂银饰四竿竿头螭首赭窻红帘上覆以椶加走龙六内设黄花罗帐裀褥朱椅踏子红罗黄罗绣巾二龙肩舆一名椶檐子一名龙檐子舁以二竿故名檐子南渡后所制也东都皇后备厌翟车常乘则白藤舆中兴以太后用龙舆后惟用檐子其制方质椶顶施赴脊龙四走脊云子六朱漆红黄藤织白花龙为障绯门帘看窻帘朱漆藤坐椅踏子红罗裀褥软屏夹幔

　　辽

　　辽国舆有大舆柴册再生仪载神主腊仪见皇帝皇后升舆降舆祭山仪皇帝降舆祭东而其制不详其汉舆有大凤辇赤质顶有金凤壁画云气金翅前有轼下有句阑络带皆绣云龙银梯主辇八十人芳亭辇黑质幕屋绯栏皆绣云凤朱绿夹牕花板红网两帘四竿银饰梯主辇百二十人逍遥辇常用之椶屋赤质金涂银装红绦辇官十二人春夏绯衫秋冬素锦服平头辇常行用之制如逍遥 【册承天太后仪太后乘平头辇】 无屋又有大芳辇仙游辇小辇 【永寿节仪皇太后乘小辇】 大玉辇小玉辇舆前后长竿各二金银螭头绯绣凤栏上施锦褥别设小床奉舆十六人小舆赤质青顶曲柄绯绣络带制如凤辇而小上有御坐奉舆二十四人

　　金

　　金大辇赤质正方油画金涂银叶龙凤装其上四面施行龙云朵火珠方鉴银丝囊网珠翠结云龙钿窠霞子四角龙头衔香囊须轮施耀叶中有银莲花坐龙红绫里碧牙压帖内设圆鉴香囊银轮句栏台坐紫丝绦网帉錔中施黄褥上置御座曲几香炉锦结绶几衣轮衣络带并绯绣云龙宝相花金线压长竿四饰以金涂银龙头画梯托叉行马七宝辇制如大辇饰以玉裙网七宝滴子用真珠皇后有平头辇五华辇亭头辇各高一丈九尺广丈五寸长三丈舁士各九十六人并生色绯宝相花衫银褐抹带大口袴

　　元

　　元腰舆制以香木后背作山字牙嵌七宝装云龙屏风上施金圈焰明珠两旁引手屏风下施雕镂云龙床坐前有踏床噶达尔锦褥一 【噶达尔蒙古语表也】 坐上貂鼠缘金锦绦褥绿噶达尔方坐象轿驾以象凡巡幸则御之

　　明

　　明大马辇高一丈二尺五寸九分广八尺九寸五分辕长二丈五寸有奇辇坐高三尺四寸有奇余同大辂辇亭高六尺四寸有奇红髹四柱长五尺四寸有奇槛座高与辂同四周红髹绦环板前左右有门高五尺有奇广二尺四寸有奇门旁槅各二后槅三及明栨皆红髹抹金铜钑花叶片装钉槅心编以黄线绦亭内制与大辂同第软坐上不用花毯而用红毯亭外用红帘十二扇辇顶并圆盘高二尺六寸有奇上下俱红髹以青饰辇盖其铜龙莲座宝盖黄屋及天轮辇亭悉与大辂同太常旗踏梯行马之属亦同大辂驾以八马备鞍鞯秋辔铃缨之饰小马辇视大马辇高广皆减一尺辕长一丈九尺有奇余同大马辇辇亭高五尺五寸有奇红髹四柱长五尺四寸有奇槛座红髹四周绦环板前左右有门高五尺广二尺二寸有奇门旁槅各二及明栨后屏风壁板俱红髹用抹金铜钑花叶片装钉亭底红髹上施红花毯红锦褥席外用红帘四扇驾以四马余同大马辇步辇高一丈二尺二寸有奇广八尺二寸有奇辇坐高三尺二寸有奇四周雕木五彩云浑贴金龙板十二片闲以浑贴金仰覆莲座下雕木线金五彩云板十二片辕四红髹中二辕长三丈五尺九寸左右二辕长二丈九尺五寸有奇俱以镀金铜龙头龙尾装钉辇亭高六尺三寸有奇四柱长六尺二寸有奇槛座红髹四周雕木沈香色描金香草板十二片抹金铜钑花叶片装钉前左右有门高五尺七寸有奇广二尺四寸有奇门旁红髹十字槅各二雕饰沈香色描金云龙板八片下云板如其数后红髹屏风上雕沈香色描金云龙五屏后雕沈香色描金云龙板三片又云板如其数俱用抹金铜钑花叶片装钉余同马辇唯红帘用十扇辇顶并圆盘高二尺六寸有奇其莲座辇盖天轮幰衣之属俱同马辇大凉步辇高一丈二尺五寸有奇广一丈二尺五寸有奇四面红髹匡装雕木五彩云板二十片闲以贴金仰覆莲座下红髹如意绦环板如其数红髹辕六中二辕长四丈三尺五寸有奇左右二辕长四丈有奇外二辕长三丈六尺五寸有奇前后俱饰以雕木贴金龙头龙尾辇亭高六尺五寸有奇广八尺五寸有奇四柱红髹前左右有门高五尺八寸有奇广二尺五寸有奇四周描金香草板十二片门旁槅各二后槅三及明栨皆红髹编以黄线绦亭底上施垫毯加红锦褥并席红髹坐椅一四周雕木沉香色描金宝相花靠背褥裙帷幔与马辇同内设红髹桌二红髹阑干香桌一阑干四柱首俱雕木贴金蹲龙镀全铜龙盖香炉一并香匙箸瓶红锦墩二外红帘三辇顶高二尺七寸有奇镀金铜宝珠顶带仰覆莲座高一尺三寸有奇垂攀顶黄线圆绦四顶用丹漆上冒红毯四垂以黄毯为如意云黄毯缘绦四周施黄绮沥水三层每层百三十二折闲绣五彩云龙文或用大红罗冒顶以黄罗为如意云缘绦沥水亦用黄罗顶下四周以红毯为帷黄毯缘绦四角镀金铜云四亭内宝盖绣五龙顶以红髹木匡冒以黄绮为黄屋顶心四周绣云龙各一辇亭四角至辇座用攀顶黄线圆绦四并贴金木鱼辇亭前左右转角阑干二扇后一字带转角阑干一扇皆红髹雕木浑贴金龙闲以五彩云板阑干内四周布席其阑干十二柱之饰及踏梯之属俱与马辇同其红板轿即古肩舆遗制高六尺九寸有奇顶红髹近顶装圆匡蜊房窻镀金铜火焰宝带仰覆莲座四角镀金铜云朵轿扛二前后以镀金铜龙头龙尾装钉有黄绒坠角索四周红髹板左右门二用镀金铜钉铰轿内红髹匡坐椅一福寿板一并褥椅内黄织金绮靠坐褥四周椅裙下铺席并踏褥有黄绢轿衣油绢雨衣各一青毡衣红毡缘绦云子 【宋中兴以后皇后常乘龙肩舆又以征伐道路险阻诏百官乘轿名曰竹轿子亦曰竹舆元皇市用象轿至用红板轿则自明始也世宗嘉靖十三年谒庙帝及后妃俱乘肩舆出宫至奉天门降舆升辂穆宗隆庆四年设郊祀庆成宴帝乘板舆由归极门出入皇极门至殿上降舆】

　　钦定续通典卷六十四 

●钦定续通典卷六十五　礼二十一

　

　　嘉礼十一

　　○嘉礼十一

　　卤簿旌旗附

　　△卤簿【旌旗附　五代　宋　辽　金】

　　（臣）等谨按杜佑通典述嘉礼分旌旗卤簿为两门虽本之开元礼然旌旗原属于卤簿事无二用若分门别载势不免互见复出体例未为完善考宋绶卤簿图记车辂之等人物之列器用之宜旌麾之制连类为图次第明晰而郑居中等所撰政和五礼新仪亦以卤簿旌旗合载并加精审焉今参考宋辽金元明五朝史志详述卤簿即以旌旗附载于后庶几义类贯通不致轇轕其一朝后先更制者仍每条分注以备参考云

　　五代

　　宋

　　辽

</div>
    <div class="pagination">
<a href="续通典_page175.html">上一页</a><span>...</span><a href="续通典_page171.html">171</a><a href="续通典_page172.html">172</a><a href="续通典_page173.html">173</a><a href="续通典_page174.html">174</a><a href="续通典_page175.html">175</a><span class="current-page">176</span><a href="续通典_page177.html">177</a><a href="续通典_page178.html">178</a><a href="续通典_page179.html">179</a><a href="续通典_page180.html">180</a><a href="续通典_page181.html">181</a><span>...</span><a href="续通典_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
