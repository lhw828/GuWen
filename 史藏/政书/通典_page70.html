<!DOCTYPE html>
<html>
<head>
    <meta charset="UTF-8">
    <title>通典 - 第 70 页/共 149 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>通典 - 第 70 页/共 149 页</h1>
    <div class="content">　　　　　　答文
　　　　皇帝嘉命，访婚陋族，备数采择。臣之女，姑姊妹则云「先臣某官之遗女」。未闲教训，衣履若如人。钦承旧章，肃奉典制。某官封臣姓名稽首顿首，再拜承制诏。
　　　　　问名
　　使者既出，遂立于内门外之西，东向，并如纳采位。初使者降，主人降立于内门内东厢，西面。傧者进受命，出请事。使者曰：「将加卜筮，奉制问名。」傧者入告。主人曰：「臣某之子若如人，既蒙制访，臣某不敢辞。」傧者出告，入引主人出迎使者，至主人受鴈讫出，如纳采仪。
　　使者出立于内门外之西，使副在南，少退，俱东面。初使者降，主人降立于东阶下，西面。傧者进受命，出请事。使者曰：「礼毕。」傧者入告。主人曰：「某公奉制至于某之室，某有先人之礼，请礼从者。」傧者出告。使者曰：「某既得将事，敢辞。」傧者入告。主人曰：「先人之礼，敢固以请。」傧者出告。使者曰：「某辞不得命，敢不从。」傧者入告，遂引主人升立于序端。掌事者彻几，改设二筵，东上。各用莞筵纷纯，加藻席缋纯。設甒醴於東房西牖下，加勺；坫在樽北；篚在樽南，实觯二，角柶二；各一笾一豆，实以脯醢，在坫北。又设洗于东阶东南如常。
　　讫，傧者引主人降，迎使者于内门外之东，西面揖使者，先入。使者入门而左，副从之。主人入门而右，至阶，主人曰：「请某位升。」使者曰：「某敢辞。」主人曰：「固请某位升。」使者曰：「某敢固辞。」主人曰：「终请某位升。」使者曰：「某敢终辞。」主人升阼阶，使者升西阶，副从升，俱北面。主人阼阶上北面再拜，使者及副西阶上北面答再拜。
　　主人受几于序端，掌事者内拂几三，奉两端西北向以进；主人东南向外拂几三，振袂，内执之，掌事者一人又执几以从。主人进，西北向。使者序进，迎受于筵前，东南向以俟。主人还东阶上，北向再拜送。使者以几避，进，北面跪，各设于座，差退于西阶上，北面东上，俱答再拜；立于阶西，东面南上。
　　赞者二人俱升，取觯，降，盥手洗觯，升，实醴，加柶于觯，覆之，面叶，出房南面。主人受醴，面柄，进使者筵前，西北面立，又赞者执觯以从。使者西阶上北面各一拜，序进筵前，东南面。主人又以次授醴，使者受，俱复西阶上位。主人退复东阶上，北面一拜送。掌事者以次荐脯醢于筵前。使者各进升筵，皆坐，左执觯，右取脯，擩于醢，祭于笾豆闲，各以柶祭醴三，始扱一祭，又扱再祭，兴，各以柶兼诸觯，上擸，降筵于西阶上，俱北面坐，俱啐醴，建柶，各奠觯，遂拜，执觯。主人答拜。使者进，升筵坐，各奠觯于荐东，降筵，序立于西阶上，东面南上。
　　掌事者牵马入陈于门内三分庭一在南，北首西上。又掌事者奉币篚升东阶以授主人，主人受于序端，进，西面立。掌事者一人又奉币篚立于主人之后。使者西阶上俱北面再拜。主人进诣楹闲，南面立。使者序进，立于主人之西，俱南面。主人以币篚授使者，使者受，退立于西阶上，东面。掌事者又以币篚授主人，主人受以授使副，使副受，退立于使者北，俱东面。主人还东阶上，北面拜送。使者降西阶，从者迓受币。使者当庭实，揖马以出，牵马者从出。使者出大门外之西，东面立，从者迓受马。主人出门东，西面再拜送。使者退。主人入立于东阶下，西面。傧者告主人曰：「宾不顾矣。」主人反于寝。使者奉答表诣阙进。
　　　　　　制文
　　　　皇帝曰：咨，某官封姓，两仪配合，承天统物，正位于内，必俟令族。重章旧典，今使使持节太尉封某、宗正卿封某以礼问名。
　　　　　　答文
　　　　皇帝嘉命使者某重宣中制，问臣名族。臣女夫妇所生，先臣故某官之遗玄孙，先臣故某官之遗曾孙，先臣故某官之遗孙，先臣故某官之外孙女，年若干。钦承旧章，谨奉典制。某官臣姓某稽首顿首，再拜承制诏。若女祖以上在，则直云某官臣之孙女等语。
　　　　　纳吉
　　前一日，守宫设使者次，以下至主人立于大门内西面，如纳采仪。傧者进受命，出请事。使者曰：「加诸卜筮，占曰从，制某也纳吉。」傧者入告。主人曰：「臣某之女若如人，龟筮云吉，臣占在焉。臣某谨奉典制。」傧者出告，入，引主人出迎使者于大门外，以下至使者降自西阶以出，如纳采仪。使者出立于内门外之西，使副在南，少退，俱东面。初使者降，主人立于东阶下，西面。傧者进受命，出请事。使者曰：「礼毕。」其傧使者如问名之仪。
　　　　　　制文
　　　　皇帝曰：咨，某官姓，人谋龟筮，佥曰贞吉，敬顺典礼，今使使持节太尉封某、宗正卿封某以礼纳吉。
　　　　　　答文
　　　　皇帝嘉命使者某重宣中制，太卜元吉。臣陋族卑鄙，忧惧不堪，钦承旧章，肃奉典制。某官臣姓某稽首顿首，再拜承制诏。
　　　　　纳征
　　前一日，守宫设使者次如初。
　　其日大昕，使主副至后氏大门外，掌次者延入次。执事者入布幕于内门之外，玄纁束帛陈于幕上，六马陈于幕南，北首西上，执事者奉谷珪以匮，俟于幕东，西面。掌事者设几筵如初。
　　使主副出次，谒者引立于大门外之西，东面北上；持幡节者立于使者之北，少退，东面；令史二人对举制案立于使副南，东面。主人立于大门内，西面。傧者进受命，出请事。使者曰：「某奉制纳征。」傧者入告。主人曰：「奉制赐臣以重礼，臣某祗奉典制。」傧者出告。入，引主人出迎使者于大门外之南，北面，主人再拜。使者不答拜。
　　谒者引使者及使副入，幡节前导，持案者从入。使者入门而左，主人入门而右。至于内门，使主副立于门西，东面北上。主人立于门东，西面。
　　傧者引主人揖使者，先入门，至于阶，使者及使副从入，由西阶升，立于楹闲，南面；使副在使者西南，持案者在使副西南，俱东面。主人由阼阶诣使者前，北面立。于主人揖入门，执事者坐启匮取珪，加于玄纁上，及牵马者从入三分庭一在南，北首西上，执珪者在马西，俱北面。持案者以案进使副前，使副取制书，持案者退复位；使副奉制书进授使者，退复位；持节者脱节衣。使者曰：「有制。」主人再拜。使者宣制毕，主人降诣阶闲，北面再拜稽首讫，升，进，北面受制书，退以授左右，仍北面立。傧者引二人对举答表案，进主人后，少西，傧者取表以授主人，主人受以授使者讫，退复位，再拜。谒者引使者及使副等降自西阶以出，立于内门外之西，使副在南，少退，俱东面。初主人受制书讫，左右受玉帛于庭，受马者自左受之以东，牵马者既授马，自前西而出。主人降立于东阶下，西面。傧者进受命，出请事。使者曰：「礼毕。」其傧使者如纳吉之仪。
　　　　　　制文
　　　　皇帝曰：咨，某官姓之女，有母仪之德，窈窕之姿，如山如河，宜奉宗庙，永承天祚，以玄纁珪马，以章典礼。今使使持节太尉封某、宗正卿封某以礼纳征。
　　　　　　答文
　　　　皇帝嘉命使者某重宣中制，降婚卑陋，崇以上公，宠以丰礼，备物典册。钦承旧章，肃奉典制。某官臣姓名稽首顿首，再拜承制诏。
　　　　　告期
　　前一日，守宫设使者次，以下至出请事，如纳采仪。使者曰：「制使某告期。」傧者入告。主人曰：「臣某谨奉制。」傧者出告，入引主人出迎使者，以下至礼毕，如纳采仪。
　　　　　　制文
　　　　皇帝曰：咨，某官姓，谋于公卿、太筮、元龟，罔有不臧。率遵典礼，今使使持节太尉封某、宗正卿封某以礼告期。
　　　　　　答文
　　　　皇帝嘉命使者某重宣中制，告曰：「惟某月某日可迎。」臣钦承旧章，肃奉典制。某官臣姓某稽首顿首，再拜承制诏。
　　　　　告庙
　　有司以特牲告如常告礼。祝文临时撰。
　　　　　册后
　　前一日，守宫设使者次于后氏第大门外之西如常。尚舍设尚宫以下次于后氏合外道西，东向，障以行帷。
　　其日临轩命使，如纳采命使之仪。太尉为正使，司徒为副使。
　　奉礼设使者位于大门外之西，东向。使副及内侍位于使者之南，举册案及宝绶者在南，差退，持节者在使者之北，少退，俱东向。设主人位于大门外之南，北面。设使者以下及主人位于内门外亦如之。设内谒者监位于内门外主人之南，西面。内谒者监设司赞位于东阶东南，掌赞二人在南，差退，俱西向。内谒者监又先置一案于合外，近限。
　　使主副乘辂持节，备仪仗，鼓吹备而不作，至后氏大门外，使者降辂，掌次者延入次。尚宫以下至合之次。内仆进重翟以下大门外道西，东向北上。诸卫令其属布后仪仗如常。
　　使者出次，谒者引使者以下就门外位。主人朝服出，立于东阶下，西面。傧者进受命，出门东，西面曰：「敢请事。」使者曰：「某奉制授皇后备物典册。」傧者入告，遂引主人出迎于大门外，北面再拜。使者不答拜。
　　谒者引使者入门而左，持节者前导，持案者次之。主人入门而右。至内门外，各就位。立定，奉册宝案者进当使副前，使副受册宝，持案者退复位，使副以册宝进授使者，退复位。内侍进使者前，西面受册宝，东面授内谒者监，退复位。内谒者监持册宝入立于合外之西，东面跪置册宝于案，俛伏，兴。
　　尚宫以下入合奉后首饰袆衣，其衣服所司先进。傅姆赞出，尚宫引降，立于庭中，北面。尚宫跪取册，尚服跪取宝绶，兴，立于后之右，少前，西向。司言司宝各一人进于后左，少前，东向。尚宫称：「有制。」尚仪赞：「皇后再拜。」皇后再拜。宣册讫，尚仪又赞：「皇后再拜。」皇后再拜。尚宫奉册进授皇后，皇后受以授司言；尚服又奉宝绶次授皇后，皇后受以授司宝。讫，尚仪赞：「皇后升座。」尚宫引皇后升座，南向坐，内官以下俱降立于庭，重行，北向西上。立定，司赞曰：「再拜。」掌事承传，内官以下皆再拜讫，诸应侍卫者各升立于侍位。尚仪前跪，奏称：「礼毕。」皇后降座，尚宫引皇后入于宫。
　　主人傧使者如告期之仪。使者乘辂而还，诣阙复命。
　　　　　　册文
　　　　维某年月日，皇帝使使持节太尉封某、司徒封某册命某官女某氏为皇后。咨尔易阶乾坤，诗首关雎，王化之本，实由内辅。是故皇英嫔虞，帝道以光；太任妣姬，周胤克昌。皇后其祗勖厥德，以肃承宗庙，虔恭中馈，尽敬于妇道，导师道于六宫，作范仪于四海。皇天无亲，惟德是依，可不慎欤！
　　　　　命使奉迎
　　其日晡后，侍中量其时刻版奏「请中严」。晡后三刻，皇帝服衮冕出，升所御殿，宫人侍卫如常。文武之官五品以上立于东西朝堂如常仪。
　　奉迎前一日，守宫设使者次于大门外道右，设使副及内侍次于使者次西，俱南向。尚舍设宫人次于合外道西。奉礼设使者位于大门外之西，东向；使副位于使者之南，持案及执鴈者又在南，差退，持节者在使者北，少退，俱东向。奉礼位于使副西南，赞者二人在南，差退，俱东面。设内侍位于大门外道左，西面。
　　其日，司赞设宫人以下位于堂前。使主副朝服发朝堂，乘辂持节，备仪仗，至大门外，使者降辂，掌次者延入次。宫人等各之次奉迎。文武官至宿卫及列卤簿如常仪。
　　尚仪奏请皇后中严，量时刻傅姆导皇后，尚宫前引，出，升堂，宫人等侍卫如常仪。皇后将出，主妇出于房外之西，南向。文武奉迎者皆陪立于大门外，文东武西，北上。
　　立定，谒者引使者诣大门外位，使副、内侍等各就位。主人立于内门外堂前东阶下，西面。傧者受命出请事。使者曰：「某奉制，以今吉辰率职奉迎。」傧者入告。主人曰：「臣谨奉典制。」傧者出告，入，引主人出门南，北面再拜。使者不答拜。
　　谒者引使者入门而左，持节者前导，使副及持案、执雁者次之。主人入门而右。至内门外堂西阶，使者先升，立于两楹闲，南面。使副在使者西南，持案及执雁者在使副西南，俱东面。主人升东阶，诣使者前，北面立。持案者以案进使副前，使副取制书，持案者退复位；使副奉制书授使者，退复位。使者曰：「有制。」主人再拜。使者宣制毕，主人降诣阶闲，北面再拜稽首讫，升，进，北面受制书，退授左右讫，主人再拜，仍北面立。使副取雁授使者讫，主人再拜，进受雁，授左右，仍北面立。傧者引二人对举答表案，进立于主人后，少西，傧者取表以授主人，主人受以授使者讫，退复位，再拜。
　　谒者引使者及使副降自西阶以出，复门外位。立定，奉礼曰：「再拜。」赞者承传，使主副俱再拜。使者曰：「令月吉日，某等承制，率职奉迎。」内侍受以入传于司言，司言受以奏闻。尚仪奏：「请皇后再拜。」皇后再拜讫，主人入，升自东阶，进，西面诫之曰：「戒之敬之，夙夜无违命。」主人退立于东阶上，西面。母诫于西阶上，施衿结帨，曰：「勉之敬之，夙夜无违命。」讫，腰舆进，皇后升舆以降，尚宫前导，六尚以下侍卫如常。皇后升重翟以几，姆加憬。内宫侍从及内侍导引应乘车从者如卤簿常仪。迎使及百官当引从者皆退，随便立。皇后车出大门外，以次乘车马引从如常。
　　　　　　制文
　　　　皇帝曰：咨，某官姓，岁吉月令吉日，惟某率由典礼，今遣使持节太尉封某、宗正卿封某以礼迎。
　　　　　　答文
　　　　皇帝嘉命使者某重宣中诏，令月吉辰，备礼以迎。蝼蚁之族，猥承大礼，忧惧战悸，钦承旧章，肃奉典制。某官臣姓某稽首顿首，再拜承制诏。
　　　　　同牢
　　其日，内侍之属设皇后大次于皇帝所御殿门外之东，南向，铺座如常。
　　将夕，尚寝设皇帝御幄于所御之殿室内之奥，东向，铺地席重茵，施屏幛。
　　初昏，尚食设洗于东阶东南，东西当东溜，南北以堂深，罍水在洗东，篚在洗西，南肆。篚实以巾二、爵二。设后洗于东房近北，罍水在洗西，篚在洗东，北肆。皆加勺。馔于东房西墉下，笾豆各二十四，簋簠各二，各三，皆加巾盖，俎三。樽於室內北墉下，玄酒在西，加，勺南柄。夏用絺，冬用緆。又樽于房户外之东，无玄酒，坫在南，加四爵、合。其器皆乌漆，惟以陶，以匏。
　　皇后重翟入大门，鸣钟鼓，其钟鼓所司先陈设。鸣钟鼓者，所以声告内外。卤簿止于外，近侍应从者如常。皇后从永巷至大次前，回车南向，施步障毕，尚仪进当车前跪奏：「请降车。」兴，退复位。皇后降车，御舆，司舆率伞扇等，司灯率执烛者俱布列前后。皇后入就大次，严整讫，尚宫引皇后诣所御殿门外之东，西向立。
　　尚仪跪奏：「外办，请降座礼迎。」皇帝降座，尚宫前引诣门内之西，东面，揖后以入。尚食徹樽，酌玄酒三注於樽。尚寝设席于室内之西，东向。莞筵纷纯，加藻席缋纯，次席黼纯。对席亦准此。皇帝导后升西阶，入室即席，东向立。皇后入立于樽西，南向。
　　皇帝盥于南洗，皇后盥于北洗。尚食率其属以馔入。设酱于席前，葅醢在其北，俎三入设于豆东，豕俎特于俎北。豆东，葅醢之东。尚食设黍于酱东，稷稻粱又在东。设湆于酱南。馔要方也。设对酱于东，对酱，后酱也。设之当特俎。葅醢在其南，北上。设黍于豕俎北，其西稷稻粱。设湆于酱北。尚食启会却于簋簠之南，对簋簠于北，启，发也。豆盖彻于房。各加心箸。尚寝设对席于馔东。尚食西面跪奏：「馔具。」兴。
　　皇帝揖皇后，对席西面，皆坐。尚食跪取韭葅擩醢授皇帝，又尚食跪取韭葅擩醢授皇后；皇帝及皇后俱受，祭于豆闲。尚食又取黍实于左手，遍取稷稻粱，反于右手授皇帝。又尚食取黍实于左手，遍取稷稻粱，反于右手授皇后。皇帝及皇后俱受。祭于豆闲。各取肺皆绝末，授皇帝及皇后。皇帝及皇后俱受，祭于豆闲讫，尚食各以肺加于俎。司饰二人以巾授皇帝及皇后，俱帨手讫，尚食各跪品尝馔讫，各移黍置于席上，以次授肺脊皇帝及皇后，皆食，三饭卒食。尚食二人俱盥手洗爵于房，入室诣酒樽所，酌酒，进授皇帝及皇后，俱受爵，祭酒。尚食各以肝从，皆奠爵，振祭，哜之。尚食皆受，实于葅豆。各取爵皆饮讫，尚仪俱进受虚爵，奠于坫。再酳如初。三酳用如再酳。尚食俱降东阶，洗爵升，酌于户外樽，进，北面俱奠爵，兴，再拜，跪，取爵祭酒，遂饮卒爵，奠爵遂拜，执爵兴，降，奠于篚，还侍位。
　　尚仪北面跪，奏称：「礼毕。」兴。皇帝皇后俱兴。尚宫引皇帝入东房，释冕服，御常服。又尚宫引皇后入幄脱服。尚宫引皇帝入。尚食率其属彻馔，设于东房如初。皇后从者馂皇帝之馔，皇帝侍者馂皇后之馔。
　　　　　皇后表谢
　　皇后至宫之明日，服展衣出，司言引尚宫，尚宫前导及左右侍从如常。升正殿两楹闲，北面立。又尚仪以谢表授皇后，又尚仪以案俟于前，皇后置表案上，尚宫赞拜，皇后再拜讫，尚仪以表降殿授内侍，内侍因中书以闻。初内侍出门，皇后降殿还寝如常。
　　　　　朝皇太后
　　其日大昕，所司设皇太后御座、地席于所御之殿，南向。尚食帥司膳設側樽甒醴於東房內東壁下，加勺。笾一，豆一，实以脯醢，设于樽北。又设洗于樽西，近北，罍水在洗西，篚在洗东，北肆。篚實以巾，角觶一，角柶一。
　　其日，皇后夙兴，沐浴。尚仪版奏：「请皇后中严。」质明，六尚及诸侍卫宫人俱诣寝殿奉迎。尚仪版奏：「外办。」皇后服袆衣，加首饰，御舆，尚宫前导，降自西阶以出，侍卫如常。至皇太后合外，皇后降舆，障扇侍从如常，立于西厢，东面。
　　皇后将至，尚仪奏：「请皇太后中严。」皇后既至合外，尚仪奏皇太后「外办」。皇太后服袆衣、首饰，司言引尚宫，尚宫引皇太后出，即御座前，南向坐，侍从如常。
　　皇后执笲，枣栗腶修，司言引尚宫，尚宫引皇后入，升西阶，北面再拜，进，跪奠笲于皇太后座前。皇太后抚之。尚食进，彻以东。司言引尚宫，尚宫引皇后退，北面又再拜。
　　司设设皇后席于户牖之闲，近北，南向。司言引尚宫，尚宫引皇后立于席西，南向。尚食入东房，盥手洗觯，酌醴，加柶，面柄，出，进诣皇后席前，北向立。皇后进，北面再拜，受醴。尚食荐脯醢于席前。皇后升席坐，左执觯，右取脯擩于醢，祭于笾豆闲，以柶祭醴三，始扱一祭，又扱再祭，加柶于觯，面叶，兴，降席，北面跪，啐醴，建柶，兴，北面再拜，进，升席，跪，奠觯于荐东，兴，降席。司言引尚宫，尚宫引皇后降自西阶以出，御舆而还，侍从如来仪。
　　初皇后出合，尚仪跪奏称：「礼毕。」俛伏，兴，还侍位。皇太后降座入室如常。
　　　　　皇后受群臣贺
　　右如正冬贺仪。唯辞云：「具官臣某等言，伏惟殿下徽猷昭备，至德应期，凡厥黔黎，不胜庆跃。」
　　　　　皇帝会群臣
　　右如正冬会仪，唯乐备而不作。上寿辞云：「具官臣某等言：皇后坤仪配天，德昭厚载，克崇万叶，明嗣徽音。凡厥兆庶，载怀凫藻，臣等不胜庆忭，谨上千万岁寿。」
　　　　　外命妇朝会
　　右如正冬朝会仪，唯贺辞云：「某位妾姓等言：伏惟殿下，坤象配天，德昭厚载，率土含识，不胜抃舞。」会辞惟加「谨上千万岁寿」。
　　　　　群臣上礼
　　右如加元服上礼之仪。
　　　　　皇后庙见
　　前一日，皇后清斋于别殿。内官应从入庙者俱清斋一日于庙所。诸卫令其属晡后一刻各以其方器服守卫庙门，与太乐工人俱清斋一宿。
　　前二日，尚舍直长施皇后大次于太庙北门内之西，东向，周以行帷；尚舍奉御铺御座。尚舍直长又量设内官以下次于大次之后。守宫设外命妇、妃、主以下次于庙北门外之西，道北，南向东上，周以行帷。设行事太尉以下次于斋坊之内。太乐令设宫悬之乐于庙庭如式。
　　前一日，右校清扫内外。内谒者监设皇后版位于乐悬之北道西，北向。设外命妇位于其次前，北面东上。奉礼设太尉以下及御史等位于内外，并如常仪。设酒樽之位于庙堂上前楹闲，各于室户之左，北向；每室彝二、樽二、春夏用鸡彝、鸟彝、牺樽，秋冬用斝彝、黄彝、着樽。山罍二，皆加勺，皆西上，各有坫。以置瓒爵。设洗于东阶东南，北向。以下至太祝持版，如加元服谒庙仪。
　　太祝持版进于室户外之右，东向跪读祝文曰：「维某年岁次月朔日，子孝曾孙开元神武皇帝某太祖以下称臣某。谨遣太尉封臣名，敢昭告于皇祖某谥：皇后某氏，太祖以下庙则称妾某氏。将伸祗见。谨以一元大武、明粢、芗合、芗萁、嘉蔬、嘉荐、醴齐敬荐。尚飨。」讫，兴。太尉再拜。初读祝文，乐作；太祝进，跪奠版于神座前，俛伏，兴，还樽所，太尉拜讫，乐止。谒者引太尉以次献，皆如献祖之仪。惟不盥洗。遍献讫以下如加元服谒庙仪，唯执事则每事讫还斋所。
　　　　　车驾出宫
　　前出宫三日，本司宣摄内外各供其职。
　　其日，昼漏上水四刻，车驾出宫。发引前七刻，搥一鼓为一严。三严时刻，前一日内侍中奏裁。发引前五刻，搥二鼓为再严。尚仪版奏：「请中严。」司赞设内命妇版位于皇后所御殿合外道东，重行，西向北上。内命妇各服其服。所司陈小驾卤簿。发引前二刻，搥三鼓为三严。司赞引内命妇各就位。六尚以下各服其服，俱诣室奉迎。尚服负玺如式。内仆进重翟于合外。
　　尚仪版奏：「外办。」驭者执辔，皇后首饰袆衣乘舆以出，警跸侍卫如常仪。皇后升车，仗卫如常，六尚等乘车陪从如式。司宾引内命妇退，随近以俟。诸翊驾之官皆乘马，驾动，称警跸如常，不鸣鼓角，诸卫前后督摄如常。外命妇三品以上及公主、县主皆先置，各就次俱服其服。车驾将至，内侍之属守庙四门。内谒者、赞引引外命妇、妃、主等出次，内典引引就位立，驾过，引还次。
　　初驾将至，内侍之属守庙四门，驾至庙北门，回车北向。尚仪进，当前跪，奏称：「尚仪妾姓言，请降车。」兴，还侍位。皇后降车，升舆，入大次，伞扇华盖侍卫如常仪。卤簿停于庙外。
　　皇后停大次半刻顷，司言引尚宫立于大次门外，当门西向。尚仪版奏：「外办。」皇后出次，侍卫如常。尚服负玺陪从如式。司言引尚宫，尚宫引皇后，凡尚宫前导，皆司言先引。至版位，北向立。尚宫与司言退立于左。皇后立定，尚宫前奏：「请再拜。」皇后再拜。少顷，尚宫又奏：「请再拜。」皇后又再拜讫，司言引尚宫，尚宫引皇后还大次。内侍版奏：「请解严。」将士不得辄离部伍。
　　皇后停大次一刻顷，搥一鼓为一严，转仗卫于还途如来仪。三刻顷，搥二鼓为再严，尚仪版奏：「请中严。」皇后改着钿钗礼衣。五刻顷，搥三鼓为三严，六尚以下诣大次奏迎，内仆进重翟于庙北门外。尚仪版奏：「外办。」驭者执辔，皇后乘舆出次，华盖侍卫如常。皇后升车，鼓吹振作而还，六尚等升车陪从如来仪。
　　皇后将出门，内谒者、赞引引外命妇等出次，内典引引就位。驾至位所，内侍奏：「请驾权停。」外命妇再拜讫，内侍承令令外命妇还，外命妇又再拜。车驾过，内典引引外命妇退，各还第。
　　驾至所御殿合外，回车南向。尚仪进当车前跪，奏称：「尚仪妾姓言，请降车。」兴，还侍位。皇后降车，乘舆以入，侍卫如常。于车驾将至，司宾引内命妇俱就位；皇后既入，司宾引内命妇退。内侍版奏：「请解严。」将士各还其所。
</div>
    <div class="pagination">
<a href="通典_page69.html">上一页</a><span>...</span><a href="通典_page65.html">65</a><a href="通典_page66.html">66</a><a href="通典_page67.html">67</a><a href="通典_page68.html">68</a><a href="通典_page69.html">69</a><span class="current-page">70</span><a href="通典_page71.html">71</a><a href="通典_page72.html">72</a><a href="通典_page73.html">73</a><a href="通典_page74.html">74</a><a href="通典_page75.html">75</a><span>...</span><a href="通典_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
