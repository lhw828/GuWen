<!DOCTYPE html>
<html>
<head>
    <meta charset="UTF-8">
    <title>浙江通志 - 第 86 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 86 页/共 787 页</h1>
    <div class="content">　　浙江通志卷二十九
　　学校【五　书院附】
　　严州府
　　严州府儒学【在府治西南】　严陵志蒨在府城东南宋雍熙二年知州田锡迁于西北景祐中知州范仲淹建堂宇斋庑嘉祐中知州赵抃置田养士大观中知州李陞重新庙学绍兴七年知州胡寅尽撤而新之嘉靖浙江通志乾道五年张栻知州事改学门南向是时吕祖谦为校官士得出两大儒之门用是多有闻者【按万歴府志云绍定淳祐中陆子遹王佖相继修葺】元至元末兵燬明洪武七年知府赵士敏徙今所永乐十四年大水庙圮知府李兴重建万歴严州府志宣徳六年知府徐孔竒建赐书楼正綂三年万观修殿庑堂斋辟射圃九年黄澍建观徳亭景泰四年刘纲重修成化七年知府朱暟加修二十一年同知邝才建号舎二十三年知府江豫建防馔堂治六年李徳恢建正殿【吴伯通为记】嘉靖三十七年韩叔阳修万歴元年周铎重修四年知府陈文焕同知林烋推官周宪增修七年知府杨守仁建聚奎楼仰圣门
　　国朝康熙八年知府梁浩然重修二十一年洪水冲頽
　　知府任风厚重修
　　射圃【在文庙西】名宦祠【祀宋璟以下十二人】乡贤祠【祀严光以下一十二人】钓台书院【在府城东五十里富春山下】　严陵志汉严子陵耕钓处宋景祐中知州范仲淹始创祠宇绍定戊子山隂陆子遹来知州事辟书院于台下处僧庐于东偏复葺髙风阁置经史子集用训廸严方二家子弟淳祐辛丑金华王佖守郡始辟斋舎延堂长春秋祭而讲习焉辛亥知州隆兴赵汝歴凿石累土以广其地益以栋宇为门三间榜曰钓台书院歴级而升为官防左乃先生祠也羊裘轩客星阁悉仍其旧又以招隠堂废址为燕居殿下为门庑曰燕居之门由官防而右为讲堂曰清风堂之北为复屋曰遂髙堂之南临流为阁曰云峰烟水为四斋曰明善希贤尚志修已为罏亭曰防友山长堂长有位祭器有库储蓄有仓庖湢有所于是延致衿佩教养其间改登台路于书院之右山腰有亭以待憩息东台旧有亭更为亭西台对立相望郡捐帑五万缗就城为抵质库月收其息以助养士明年知州季镛闻于朝以州学教授兼山长循故实以四仲月率职事致祭守亦时往景定辛酉知州钱可则修治之视旧益胜客星阁久沦于僧舎頽圯滋甚命僧撤其故为法堂更卜爽垲于佛庐之左建焉元至正元年总管罗廷玉山长沈元鼎恊力兴修屋以间计凡四十有九完旧者曰燕居殿曰祠堂曰清风堂曰招隠堂曰客星阁曰山髙水长阁曰遂髙楼曰羊裘轩新者曰三公不换亭曰天下十九泉亭曰锦峰绣岭亭曰东台西台两亭甃登台之路而为门以识之又作门其外榜曰钓台曰富春山未几燬明正綂元年知府万观始重建傍辟二轩东曰清风西曰髙节榜其外门曰钓台山腰仍建锦峰绣岭亭东西两台各构亭治四年知府李徳恢撤其旧而易之树坊表于祠堂之前视昔加伟
　　建徳县儒学【在县治东】　新定续志县有圣庙圯于水宋嘉定间邑宰陈徳一即县门内东建庙【诸葛安节为记】淳祐庚戌宰惠徳夫建门庑堂序【王埜重建建徳县儒学记严陵负山带江为东南佳郡在汉则严先生居之在本朝则范文正公张宣公守之吕成公教之声气薰陶士风日盛建徳附于郡惟庙祀夫子中更水毁鞠为邱墟嘉定癸酉令陈君徳一新庙于县门之东偏然门庑齐宇未具久为聚讼者偶语地淳祐庚戌毗陵惠君徳夫来宰是邑始作櫺星门以表之复白郡更卜地于县治之南而新之郡侯赵公汝歴捐帑以相其经始京尹资政赵公与畿漕集撰余公天任皆输财以助其成为斋四曰尊徳曰明徳在于左序曰进徳曰逹徳在于右序独庖廪未裕葢将有待也】严陵志元大徳十年尹张纪重修【王若水为记】明洪武六年知县顾执中撤旧屋而新之【郑涛为记】宣徳三年知县侯康逺修文庙改建明伦堂正綂六年知县张铎创后堂甃二桥成化八年知府朱暟易櫺星门以石柱防以兴贤桥以石栏十八年知县邹鲁建矩矱堂号房治六年知县农猷构梯云楼建徳县志隆庆间知县周望徙建于城东建安山麓【周望新建建徳县儒学记建徳县学旧创于秀山之阳宫殿湫隘爼豆弗称予见而病之后往来于建安山下见其蜿蜒磅礴原隰平衍四顾回旋川湖襟带得壮丽之观焉予曰此胜地也清淑之气于是焉钟二三子舎其旧而新是图盍卜诸此诸士韪之逹于三院监司咸下其议寻割榛莾伐林木命工庀材筮日兴作经始于丙寅之冬逾年季夏庙先告成其斋庑廊祠以次而举】万歴七年知府杨守仁建聚奎楼四十年知县郝光辅建文昌祠
　　国朝顺治间知县郑应臯张文韬修康熙十一年知县项一经署教谕事嵇尔勋创造十九年泮水倾泻知县夏景松修砌二十一年洪水冲頽知县戚延裔重修
　　射圃【同府学】名宦祠【祀沈瑀以下十人】郷贤祠【祀严光以下三十八人】社学【三所一在府治西一在城富寿坊一在兴仁门外东闗惟富夀坊者存】
　　义学【在民字坊】　建徳县志邑侯戚延裔建
　　龙山书院【在兴仁门外】　建徳县志旧在拱辰门外燬
　　国朝康熙十二年知县项一经建于兴仁门外
　　淳安县儒学【在县治东南】　嘉靖浙江通志宋至道三年知县孙谠建绍兴九年县丞汪仔重建【方闻为记】嘉定九年令应与权拓地建櫺星门【洪璞为记】严陵志淳祐四年知县赵崇嶓辟二斋五年邑士汪自明建魁星楼寳祐二年知县石孝闻尽撤其旧新之置东西斋【方逢辰为记】元至元元年知县杜明显重建礼殿至正十一年逹噜噶齐额伯尔金建明伦堂两庑防门櫺星门増学田明洪武十一年知县韩钝建堂庑【徐尊生重修淳安县儒学记洪武十年河南韩侯鲁伯来宰淳安以庙学嵗久不治谋于丞刘君思学簿张君士廉首葺正殿而増饰之列楹外附于堂庑复檐仰继于榱题敞受业之轩修祐文阁改櫺星门増创学舎十有四间启侧门以便出入置别屋以祀中霤复于县治西辟射圃工既讫征文以识其成夫学校王政之本也淳安自昔多产秀民易教易治以其淳而能安故昔人以之名县邑宰民之父也学官民之师也诚得恺悌之父贤明之师子惠而诱掖之左右夹持交尽其道不特诸生业精行成皆可以任公庶民亦且务本力田尊君亲上然后兴崇养育之实得以下究而无穷益信其为淳而能安之俗不亦善夫】宣徳三年教谕王端重建魁星楼嘉靖淳安县志正綂六年县丞王永为射圃知县洪渊市地为尊经阁未就景泰四年知县刘着踵成之成化元年知县邓廷瓉建观徳堂六年魁星楼燬知县王衡重建【商辂为记】万歴严州府志嘉靖三年姚鸣建名宦乡贤祠三十八年海瑞建櫺星等门增号舎隆庆二年郑应龄置学田淳安县志崇祯戊寅令萧鸣羙重修大成殿【茅坤为记】甲申谕曹三仕训杜朱佐汤有望鼎新堂构
　　国朝顺治间教谕冯绍元重建明伦堂康熙间知县刘
　　可仕易殿栋梁干栋如重建两庑
　　射圃【在学东】名宦祠【祀贺齐以下一十六人】乡贤祠【祀方操以下三十九人】社学【三所并在市坊】
　　石峡书院【在县东北五里】　续文献通考宋方逢辰讲道之所度宗手诏赐额名
　　柘山书院【在县东龙山乡】　严陵志宋淳祐间黄蜕即所居前山以为授徒讲学之所
　　五峰书院　淳安县志宋黄蜕徐梦髙徐唐佐吕人龙读书于此敬夫张栻题额后燬明金廷绶重修
　　蜀阜书院【在县西招贤里】　淳安县志宋儒钱融堂讲学之所
　　云峰书院【在太平郷】　淳安县志宋进士吴攀龙建后人吴钦重建
　　清溪书院【在县东】　严陵志明成化十一年通判刘永寛建治四年知县刘箎重修旧浙江通志嘉靖间知县海瑞改建城隍庙左【圯】
　　仙居书院【在县辽源深洞岭畔】　旧浙江通志明商辂建南山书院【在县南南山下】　严陵志明按察副使邑人应颢建
　　賔兴书院【在县西印月池北】　淳安县志明知县萧元冈建旧名鹿鸣书院
　　吾溪书院【在县西六十里】　淳安县志明邑人徐楚致仕依钱融堂故址东为子姓肄业所旧浙江通志嘉靖间知县海瑞改建城隍庙左【圯】
　　蛟池书院【在县西七十里蛟池】　淳安县志明邑人王之言建
　　雉峰书院【在县西】　淳安县志明邑人徐楚建后改为雉峰社学
　　髙山书院【在城隍庙左】　淳安县志明知县髙秉衡为邑人吴希哲建
　　龙山书院【在县东二里】　淳安县志明进士方学龙建琼林书院【在县东玊带山左】　淳安县志明令李光徳建
　　国朝顺治十五年知县张一魁重修
　　东山书院【在茶坡】　淳安县志方瑞合读书讲学处
　　桐庐县儒学【在县治东北】　严陵志旧在西坞宋至和中令侯叔巘徙戴家桥北嘉祐中知县刘公臣徙于东北之小山即今学基也宣和间燬绍兴二十四年知县赵公侃鼎新寳庆元年知县赵汝惮建櫺星门绍定六年知县赵汝骧创御书阁景定三年知县胡太古构防友楼嘉靖浙江通志元末兵燬明洪武七年知县毛道重建桐庐县志正綂元年知县汪荣教谕刘宇宏建成化五年知县李琛建大成殿十八年知县卢朂构号房治四年参政周季麟新大成殿防门教谕林哲甫建明伦堂正徳六年大成殿燬佥事杨惟康知县曹珪重建十三年知县杨汉建尊经阁嘉靖三十一年侍御汪九龄建防门筑泮池造学路牌坊万歴十二年知县杨束鼎新崇祯十五年教谕冯公翥重建尊经阁
　　国朝顺治十七年知县张如璿康熙二年知县杨可楫相继重修十九年教谕汪曾垣修建【詹惟圣为记】射圃　名宦祠【祀刁衎以下一十二人】乡贤祠【祀严光以下三十七人】社学【即旧税课司址】
　　沧江书院【在县西北十五里】　严陵志唐比部方勋之别业宋名儒方慤之故居也明徐舫藏书千卷隠居其中自号沧江散人【王袆沧江书舎记沧江书舎徐君方舟之所居以读书者也桐庐濵江为县君居在县北距不百武而近盖唐比部方公勋之别业而宋名臣方公慤之故居君间来属余为文记其舎壁夫书之在天下博且广矣圣人之经儒者之传诸子百家之著述歴代太史之纪録以及天文地理隂阳歴律兵谋术数字学族谱之杂出敷落旁行虞初稗官燕谈脞语之并兴其为说不同为教亦异而其为书类皆学者所当读而通之者也虽然学问无穷嵗月有限诚有不能徧观而尽识者而惟圣人之经则弗可以莫之究也是故易以明隂阳之理书以纪帝王之政诗以道人之性情春秋以示世之赏罚礼以谨上下之节文乐以通天地之气运凡先王之道所以立天下之大本先王之制所以成天下之大业者皆于是乎在然自厄于秦训诂于汉圣逺言湮愈博而愈失时异事易愈变而愈非其流弊有不可胜言者矣千数百年宋河南程子关中张子者出始克实践精讨而圣贤明徳之要帝王经世之防所以垂宪后世者乃大有所发明其后朱文公张宣公吕成公一时并兴而当其时如永嘉薛氏郑氏陈氏叶氏闽中林氏永康陈氏后先迭出各以所学自成其家大抵均以先王之道为己任以先王之制为必行而所以立天下之大本成天下之大业者咸粲然方间矣及于今学者顾因儒先讲习既明之余因循茍简承前袭旧习矣而不察行矣而不着甚者以先王之道为莫之可行以先王之制为无所于用夫然则书自为书人自为人而学为空言矣此其为不有甚乎是故学者之于经不可徒诵其文而已也必将求其道以淑诸身明其法以用于世葢惟诚求而实见笃信而力行然后知人之贵果可以为圣贤果可以位天地育万物而所学不徒为空言也予夙有闻于此窃尝有志而愿学焉比与君定交钱塘辱遣其子膺从予逰防亟东归不得与之相讲习故因道予所闻者书以授膺以复于君并请揭诸舎壁以为记】
　　蓝田精舎【在县西北四十里蓝田山上】　严陵志宋时里人姚世杰读书之所
　　崇正书堂【在县治北城隍庙之西】　桐庐县志旧名镜塘书院明嘉靖三十五年知县吴绅改建万歴元年本府推官周宪重修
　　凤鸣髙阁【在桐君山】　桐庐县志明万歴五年知县李绍贤创诸生防课于兹
　　遂安县儒学【在县治西】　严陵志旧在县南宋嘉祐中令李廷芝废长寿僧院以易之熙宁中郡以其室还僧乃迁先圣像于院之西庑元丰三年通判刘士彦即监征廨舎以建崇宁中诏州县建学即庙为之绍兴八年邑人詹至率其里人裒金请于令林待问新之新定续志绍熙癸丑邑民徐嘉师弗戒于火因献地鸠工于县西改建严陵志明洪武三年知县张元吉建大成殿宣徳七年教谕陈资善重建明伦堂正綂三年县丞胡海建魁星楼七年知县王杰创文昌祠天顺三年知县成礼重建大成殿【商辂重建遂安县学大成殿记遂安为严善邑风清俗醇夫子之道如布帛菽粟固已家衣而人食而庙学之设所以扶植斯道而化诱人心者也自宋至今建置修葺之功屡矣而嵗月滋久风雨震凌河间成侯礼来宰是邑亟谋所以兴造之适徽歙商人贩木过县欣然乐助善材百株于是捐俸鸠工重建大成殿防门頽圮更而新之泮池砌以石桥櫺星门易以石柱门外辟地百步为直道祭器乐器之缺者补之宰牲神防之废壊者整之师生衙舎之未修者增之经始于天顺己卯之春不逾年而告成是役也任其责者令也相之者县丞王大本主簿杨荣典史施惠賛之者教谕邹宗道训导李静李春于是庙学一新诸生弦诵之声倍于往昔令可谓知所重矣】万歴遂安县志成化九年知县张巘斥废寺地益之十年知县朱福重修大成殿二十年教谕萧玉修二十三年知县陈瑞重修【章懋为记】嘉靖二十一年节推陆愚署县事重建明伦堂【唐龙为记】隆庆四年知县周恪拓地凿池建青云楼【汪尚宁为记】六年吴防谦重建启圣祠大成坊置宰牲房【詹理为记】遂安县志万歴九年知县王道年重修庙庑建櫺星门石柱【詹理为记】十三年知县林大柱训导蒋大禄于泮池外凿文林湖二十年知县林守典重建文庙【自为记】三十一年知县马呈鼎重修【毛一公为记】三十四年知县詹尔逹续修増学田【毛一瓉为记】三十九年知县韩晟重修【毛一公为记】崇祯二年教授杨时熙改青云楼为文昌阁
　　国朝顺治十一年知县髙尔修重建防门十五年知县钱周鼒重建明伦堂增置祭器康熙三年知县姚永康重修先师庙及两庑名宦乡贤祠二十五年知县何伟重建先师庙【毛际可为记】四十八年知县陈学孔重修【自为记】
　　射圃【圯】名宦祠【祀路敬潜以下六人】乡贤祠【祀詹至以下七人】社学【二所俱在城】
　　狮山书院【在县治东】　万歴遂安县志宋元詹骙故址其后有巨石屹蹲宋时建亭其上名状元台明即其地为公馆隆庆六年葺为书院
　　瀛山书院【在县治北四十里】　万歴遂安县志宋熙宁间邑人詹安辟其孙仪之与朱子论学于此朱子有半方塘一鉴开之句明隆庆三年知县周恪访名贤遗迹重建【王畿为记】
　　国朝顺治间知县髙尔修钱周鼒先后修葺
　　寿昌县儒学【在县治东】　嘉靖浙江通志宋初在县南建炎间徙今学稍东新定续志嘉定己巳知县巩峤置田以赡士【徐邦宪为记】严陵志元至元乙酉尹李炳重建明伦堂尉李思诚建两斋癸巳知县王瑀重修【何梦桂寿昌县儒学记寿昌为严中邑邑有庠旧矣宋建炎二年规制有加焉至元丙子寇燬民室庐俱烬惟夫子宫墙岿然为鲁灵光天也甲中邑令李炳既至之明年首撤明伦堂而新之尉李思诚复建两庑斋堂防湢悉具又建大成门翼教堂髙明亭左翼茶庐右翼琴室登眺者于斯逰息者于斯而后章甫缝掖翕然知所归矣惟大成殿费伙未及议令王瑀谂于众共图之经始于壬辰之三月落成于癸巳之七月视制崇五尺加广亦如之令吴恕复新像十哲绘七十二贤凡栏楯门牖之未完者至是悉完邑长八札簿元弼刘守中尉梁政典史汤璧学官邵尚翁洪克复徐拭咸出资相役以防厥成绩】明洪武六年知县彭子冲撤而新之建尊经阁辟射圃【方道叡为记】正綂三年知县范衷建防馔堂展学前地十四年主簿邱城教谕郑文义拓之景泰六年知县张瑄移学稍西天顺六年县丞谭游易櫺星门柱以石成化十三年知县朱琳改建魁星楼嘉靖浙江通志治十五年知县王绅徙今所【按寿昌县志作正徳四年督学赵寛徙】寿昌县志嘉靖元年知县江湍为泮池建名宦乡贤二祠十七年督学陈儒拓之三十九年知县李思悦大加修造万歴严州府志万歴五年知县马洛拓新之二十六年知县黎时中建尊经阁
　　国朝顺治十二年知县陈九徳新庙庑康熙九年知县杜桂重建明伦堂启圣祠康熙十一年知县罗在位重修
　　射圃【在明伦堂西康熙十年训导张熙新辟】名宦祠【祀范衷以下四人】乡贤祠【祀周文育以下一十一人】社学【在城隍庙西】
　　青山书院【在县西南十里青山】　寿昌县志唐隠君翁洮建黙山书院【在县西南二里黙山】　严陵志宋庆歴间校书郎胡楚材建【圯】
　　岑山书院【在县东二十里岑山】　严陵志宋国子监丞郑彦建【久圮】
　　莲谷书院【在县北一里】　寿昌县志明国子监助教洪鼐讲学处嘉靖庚申邑侯李思悦扁曰莲谷先生书院【久圮】
　　分水县儒学【在县治东】　新定续志旧在县治西宋治平间令苏防迁县治东宣和兵火庙独存绍兴间知县李端民始置门庑后知县章涓创讲堂严陵志明洪武三年知县余得贤重建正綂五年知县陈贞重建明伦堂十二年知县李观建魁星楼成化二十年知县李楫重建文庙两庑及号房泮池【商辂为记】嘉靖浙江通志正徳十六年知县顾瑛徙县西嘉靖十五年知府吴世泽知县林继臯复徙今所
　　国朝顺治十六年知县髙绪康熙二十年知县李檠
　　教谕钱世泷重修
　　射圃【圯】名宦祠【祀金师古以下四人】乡贤祠【祀王缙以下一十一人】社学【在县坊乆圮】
　　兴贤书院【在城隍庙左】　分水县志明嘉靖间令徐鉴建万歴三十二年令卢崇勲重建
　　志学书院【在县左】　旧浙江通志明万歴二年知县徐鉴建
　　温州府
　　温州府儒学【在府治东南】　嘉靖浙江通志晋太宁初立永嘉郡学于华盖山麓宋天禧三年知州叶温徙故九星宫址以为今学治平二年火熙宁初知州周延隽徙州治西南元祐五年知州范峋复今所绍兴十年又火知州程迈建嘉定七年刘茂潜修【叶适为记】元延祐间总管赵凤仪重建稽古阁至正末兵燬万歴温州府志明洪武四年郡守汤逊重建成化丙午郡守项澄修文庙建明伦堂嘉靖浙江通志治十三年知府邓淮増筑学舎嘉靖十三年知府郁山建明伦堂【王激为记】万歴温州府志万歴七年郡人参政王叔杲重建堂舎【李维桢为记】温州府志万歴三十一年邑人王光美重建尊经阁
　　国朝康熙十一年巡道许重华陈遇主率属同修教授李璋率诸生黄芳卿等重修尊经阁二十三年巡道杨懋绪诸定逺率属重建
　　射圃【在旧小教场】名宦祠【祀王羲之以下三十四人】乡贤祠【祀王景山以下七十八人】
　　东山书院【在城南积谷山下】　旧传谢灵运读书故址岩石上镌白云春草四字前为谢沼沼旁为池上楼竒峰翠削古木森罗为城南最胜
　　国朝雍正七年分巡温处道王敛福建康乐祠三间九年巡道芮复传捐俸千金购民地辟为书院由谢祠入径顔曰名教乐地中为闲存堂三间后为静虚斋斋西为进修轩轩前有池池上结屋三楹题曰尘襟可涤入门峭石壁立上有天泉口仅如瓮不竭不溢味极甘洌楼榭廊庑斋舎庖湢罔不具备次年落成又于山巅建大观留云二亭复捐置涂田二顷供诸生饩膳以垂永久
　　永嘉书院【在府城西南】　续文献通考宋淳祐中建中奉宣圣燕居像东室祀伊洛诸儒西室祀乡先贤
　　永嘉县儒学【在县治东】　万歴温州府志汉晋唐时惟立府学宋元祐三年令吴君平始建县学于今址绍定间令洪备于庙后建堂元县令萧玊宋也先王安贞相继改建嘉靖浙江通志延祐元年尹何玉赵搭纳重建【栁贯为记】万歴温州府志明洪武元年郡守汤逊令韩钧修辟二十八年令李廷珪创先贤祠因辟地通街宣徳间毁于飓风邑人戴文堡林斐黄福昌同建【何文渊为记】正綂二年令周纪修【黄淮永嘉县学记温郡城内外有九山晋郭璞以为上应北斗城东曰华盖星之次为文曲县学在其麓人咸宜之庙学有年兴废不一近飓风大作頽敝滋甚前守何公文渊经理修葺功将就绪而有陞擢之命未几复为风所挠门庑加损礼殿栋梁亦就欹仄正綂丁巳春今太守刘公谦来视学谋于众鸠工庀材择日兴作知县周纪承命惟谨于是新文庙两庑改创文昌先贤二祠于中门之右兴文祠于学门之左阅三月讫工舎菜告成淮亦忝预班列因属笔为记淮闻地因人胜古有是言吾郡巨儒如宋王先生景山于伊洛未作之先即倡明理学是后若周恭叔刘元承元礼皆承伊洛正传吴正仲之论諌叶正则之宏博蔡行之之不避权姧薛士龙之明于料敌其余更仆不能尽述宜乎学士虞文靖公目为杞梓茂林凤麟灵囿岂非地因人胜之谓乎诸生仰荷圣朝培养之深恩承郡邑官僚作兴之嘉惠当思报称斯为无忝必以礼义廉耻为立身之大端切劘淬厉以就其徳器朝益暮习以充其才识奋然以前修自期杞梓凤麟殆将复见于今日岂特华盖文曲增辉而已哉】成化十八年令文林辟地重建明伦堂治十年令林廷瓛购地重建令汪循成之【李东阳永嘉县学记县学自宋元祐间歴至国朝兴替不一顾其旧址后偪道院前迫民居既隘且敝不称为施教地前知县林君廷瓛图为改作拓其故而新之首建宣圣庙及左右庑寻擢贰苏州不果毕而去新安汪君循继知县事踵成之于庭之前为防门旁隙地为庖为库而庙成又为堂及左右斋旁为号舎前为泮池而桥其上又前为仪门而学成又为名宦乡贤二祠于学之两偏凡木石瓴甓之材金碧丹垩髹绘之饰绳□剸斲构结甃筑之用选坚择良精极壮丽数十年之陋一旦为浙东大观】嘉靖十五年令李不显重修四十年庙门及启圣祠圯四十五年巡按厐尚鹏郡守李廷观令程文着重建万歴六年邑人王叔果捐赀通修【詹莱为记】温州府志万歴十四年令蒋行义建文昌祠万歴温州府志万歴三十二年叔果子光蕴光荐加修【姚永济为记】
　　国朝康熙八年飓风作尽拔明伦堂廊庑教谕樊遇诸生黄象鼎等以学租重建十七年训导蔡启份重建仪门副使髙培知县郑廷俊造省牲所二十一年教谕王维新训导蔡启份竪东廊砌甬道射圃　名宦祠【祀萧景以下二十四人】乡贤祠【祀王景山以下七十一人】社学【在城十所在庙四所在乡十八所】
　　东山书院【在华盖山上】　万歴温州府志宋王儒志讲学所【圯】
　　鹿城书院【在县东南】　万歴温州府志明郡守邓淮建【吴寛为记】万歴十六年郡守卫承芳重建二十四年郡守刘芳誉新之
　　鸡鸣书院【在县学文庙西】　万歴温州府志邑令林廷瓛建万歴十四年令蒋行义重建二十四年令林应翔重修改曰文昌防馆
　　芙蓉书院【在开元寺】　万歴温州府志郡人侍郎王瓉读书于此有芙蓉五月先花遂聮魁及第故名贞义书院【在五都姚溪】　旧浙江通志明郡人大学士张孚敬奉勅建
　　松台书塾【在荣恩堂右】　旧浙江通志明郡人张孚敬建
　　乐清县儒学【在宝带桥南】　嘉靖浙江通志宋初在望来桥东南治平间令焦千之修【自为记】崇宁三年迁望来桥之西绍兴初火五年尉吴芾徙卧龙坊万歴温州府志绍兴十五年令赵惇临拓基址【林季仲为记】淳熙中令袁采重建嘉靖浙江通志元至元三十一年尹郑玉徙今所至正末兵燬明初知县张具瞻邬珏王仲璋胡均谦相继修复万歴温州府志永乐十六年教谕黄黼建文昌祠治八年推官周珙重鼎新焉嘉靖二十年令欧阳震建名宦乡贤二祠二十八年殿毁于飓风令杨钥重建令贺贲踵成之隆庆五年令胡用宾建启圣祠万歴间令胡汝宁重修【侯一元为记】二十一年张子珵复新之【张清明为记】乐清县志天启间知县胡良臣修崇祯五年明伦堂火令宋光黼重建
　　国朝康熙十二年令出一駽训导姜应珪重建文庙明伦堂启圣祠教谕吴让木建东西庑训导王沆重建文昌阁
　　射圃【在县西隅】名宦祠【祀焦千之以下三十人】乡贤祠【祀王十朋以下三十五人】社学【在四隅四所在乡都三十四所】
　　宗晦书院【在县治东】　明一綂志宋建旧名艺堂书院内祠朱文公咸淳中改名宗晦
　　梅溪书院【在县东隅】　万歴温州府志即王忠文祠
　　国朝雍正六年知县唐传鉎重修并置塾田以赡士鴈山书院【在西内谷】　万歴温州府志邑人朱守宣请建
　　平阳县儒学【在县治东南】　明一綂志宋庆歴中建万歴温州府志元祐间迁凤凰山下邑人陈彦才之父献已业为学基令沈悚建学寳祐四年令陈容修【刘居安为记】万歴平阳县志咸淳丙戌县丞乔大有建大成殿元升州学明复为县学宣徳间飓风坏殿令章惠重建天顺间令王淮成化间令王岳治间令王约杨楷屡増葺之嘉靖五年知县刘录建讲堂二十四年知县彭谨建射圃嘉靖浙江通志嘉靖三十一年知县张仲孝重修【薛应旂为记】平阳县志万歴癸夘知县汪寛改向转移崇祯甲子知县聂于勤更复旧向
　　国朝顺治庚寅教谕庄鏻先修祭器明年与知县马腾霄新庙堂十七年推官嵇宗孟偕教谕严有徳移泮桥于儒学门外建大魁阁康熙十二年知县石金和重修二十二年知县吴永申教谕葛殿祯重修二十八年教谕沈雍修明伦堂
　　射圃【在儒学东】名宦祠【祀汪季良以下四十五人】乡贤祠【祀黄友以下三十人】社学【在城六所在乡五十三所后増三十二所】
　　防邱书院【在南鴈荡】　旧浙江通志宋陈经正经邦读书处朱文公题额
　　正学书院【在岭门】　万歴温州府志嘉靖九年令冯彬建设宋元明先贤十一人像十六年署县事推官李梦祥改名东山书院【圯】
　　瑞安县儒学【在县治东】　嘉靖浙江通志宋初建崇宁间徙江濵政和六年令蔡景初复徙今所【许景衡瑞安县学记崇宁元年有诏郡邑皆立学置师弟子员锡以饩廪校其行艺而升贡之有司奔走従事瑞安为温之支邑庙孔子于县治之东而迫隘不足以容多士徙于南江之滨山川风气散漫不收潮涛泛温墙宇圮壊神人靡宁邑人愿复故址政和五年春具以告郡守刘公从之邑令蔡景初为之规画而丞张宇发实领教事乃斥旧址广袤三倍撤昔构之卑陋腐败者凡为重门两庑殿以严像设堂以肄讲习斋以处学者累屋为阁以储经史落成之日稚耆和防瞻仰称叹邑之来学者日益众丞善教导士既知劝乃相与伐石请书其事】绍兴十三年令王訚修淳熙十三年令刘龟从修【陈傅良为记】嘉定四年知县黄葵重修【叶适为记】元元贞元年陞州学知州杨承式三寳柱屡加修至正末兵燬明洪武二年复为县学知县王泰魏本刘巍相继修复万歴温州府志嘉靖丙午令王士翘迁文庙于明伦堂左壬子令刘畿建尊经阁名宦乡贤二祠万歴甲申飓风毁仪门东庑令章有成重修己亥令傅道唯修复瑞安县志崇祯乙亥文庙火教谕沈君祯倡士民重建
　　国朝顺治十四年知县谭希周训导朱纶重修康熙二十二年教谕王者香率诸生建明伦堂知县周启元范永盛先后助之
　　射圃【在东门内】名宦祠【祀蔡敬则以下一十三人】乡贤祠【祀林石以下三十八人】社学【西岘永丰南社嘉社各一】
　　心极书院【在崇泰乡仙岩】　万歴温州府志宋陈止斋读书所明嘉靖甲寅令刘畿重建
　　仙岩书院【在崇防乡】　万歴温州府志大学士张孚敬建【久圯】
　　华阳精舎【在仙岩寺左】　万歴温州府志郡人王叔果叔杲建
　　罗山书院【在仙岩墖前】　瑞安县志明张孚敬建【圯】绿芸书院【在城东广福寺北】　瑞安县志明教谕沈肇基集诸生课艺于此
　　泰顺县儒学【在县治南】　嘉靖浙江通志旧在县西明景泰三年建【邢寛为记】万歴温州府志治乙酉推官周珙令范勉教谕王銮改迁三峰寺右【潘琴为记】嘉靖十年令刘友徳以旧军营地易太平桥王宾王宠住基迁学三十三年令蔡芝以学后无主山又以学地与三峰寺易因寺为学宫殿庑斋舎规制俱完隆庆三年令吴敦本建名宦乡贤祠又建土地祠宰牲房崇报祠以祠前空地为射圃泰顺县志万歴辛丑知县张綂改今所【刘光复三迁防顺县儒学记防邑在景防初为栝寇窜逋盘据之所维时洪都徳兴孙原贞公抚浙躬率兵而罙入其阻耀徳明威奏割瑞平二邑之里设立防顺县建学化成乐土县在山僻学址二迁俱未妥嵗庚子视县治之南水绕山回卜云其吉前任吴门张公工始兴而輙去今洎宗孙公继之即原贞公六世孙也得是邑而喜曰泰邑先公所创立泰民先灵所培植报国率祖其在兹行乎见黉宫未就捐赀以佐缓急士民徳公无不子来趋事逾载而殿庑堂舎暨櫺星坊表泮沼墙垣靡不焕然改观余惟原贞公之宁乱龚渤海不能过也洎宗公之重学蜀文翁未多让也祖孙踵武泽以世长宜民之不能忘也】
　　国朝康熙九年知县林天祯训导金铉度重修四十年
　　知县曹绅训导吴若庚重修先师庙
　　射圃【在学东】名宦祠【祀郭显宗以下八人】乡贤祠【祀林待聘以下六人】社学【一十二所在一都二都各一在三都二在五都三在六都七都各二在八都一】
　　中村书院　续文献通考宋淳祐中吴子良建侯林书院　续文献通考宋淳祐中吴子良建罗阳书院【在城隍庙南】　万歴温州府志嘉靖间推官魏一恭令刘友徳建【圯】
　　处州府
　　处州府儒学【在府治南】　括苍彚记初学在檡山之巅唐元和中李邺侯繁来守新孔子庙设讲堂【韩愈处州孔子庙碑自天子至郡邑守长通得祀而徧天下者惟社稷与孔子为然而社祭土稷祭谷勾龙与弃乃其佐享非其专主又其位所不屋而坛岂如孔子用王者事巍然当座以门人为配自天子而下北面跪祭进退诚敬礼如亲弟子者句龙弃以功孔子以徳固自有次第哉自古多有以功徳得其位者不得常祀句龙稷孔子皆不得位而得常祀然其祀事皆不如孔子之盛所谓生民以来未有如孔子其贤过于尧舜逺者此其效与郡邑皆有孔子庙或不能修事虽设博士弟子或役于有司名存实亡失其所业独处州刺史邺侯李繁至官能以为先既新作孔子庙又令工改为顔子至子夏十人像其余六十子及后大儒公羊髙左丘明孟轲荀况伏生毛公韩生董生髙堂生扬雄郑康成等数十人皆图之壁选博士弟子必皆其人又为置讲堂教之行礼肄业其中置本钱廪米令可继处以守庙成躬率吏及博士弟子入学行释菜礼耆老叹嗟其子弟皆兴于学邺侯尚文其于古记无不贯达故其为政知所先后可歌也已乃作诗曰惟此庙学邺侯所作厥初庳下神无以宇师生所处亦窘寒暑乃新斯宫神降其献讲读有常不诫用劝蔼蔼元哲有师之尊羣圣严严大法以存像图孔肖咸在斯堂以瞻以仪俾不或忘后之君子无废成美琢词碑石以賛攸始】嘉靖浙江通志宋景祐间守孙沔徙今所【按宋陈孔硕文庙记云威敏之来实景祐四年迨寳元二年席某已至栝苍彚纪作康定初悮】宣和三年兵燬五年守黄葆光重建绍兴十三年守黄禔辟六斋郡人尚书梁汝嘉捐地相之二十五年守邹翊作櫺星门咸淳七年守李雷奋重建讲堂元至元三年总管卢景修庙学崇祯处州府志至元二十七年干勤好古修明正綂七年推官黎谅鼎新大成殿景泰四年知府张佑重建明伦堂天顺五年知府马伟重建大成殿成化元年知府周祺创退省堂增筑号房十八年防议张敷华佥事江孟纶又大新之二十二年知府郭忠修建正徳十三年知府林富购地増拓之万歴二十年同知陈其志修【吕鸣珂为记】二十八年知府李淳重修【李志为记】四十二年知府邓士昌重修明伦堂【王一中为记】四十七年知府陈见龙重修文庙【王一中为记】天启五年同知廖鹏举相继重修崇祯八年大水墙垣冲塌巡道诸葛羲修葺
　　国朝顺治七年署府推官张元枢重修康熙十六年知府线一信十八年知府李率祖先后重建康熙四十九年坏于风雍正三年督学彭维新重建七年知府姚钤建崇圣祠
　　射圃【在名宦乡贤祠后】名宦祠【祀李邕以下三十九人】乡贤祠【祀周明以下六十五人】义塾【在郡治南】
　　紫阳书院【在府治南旧为城隍庙】　括苍彚纪明嘉靖三十四年知府髙超改创
　　南明书院　丽水县志康熙三十年知府刘廷玑建
　　丽水县儒学【在县治西南檡山之巅】　嘉靖浙江通志唐刺史李繁建以为州学宋守孙沔别建州学此为县学宣和间燬绍兴十三年令王筠重建　苍彚纪元至元二十九年尹韩国寳以檡陡絶而太学吴海捐地筑平建明徳堂【林千之为记】明成化间参议张敷华佥事江孟纶重修嘉靖间知县吴梓辟学前民居凿池崇祯处州府志万歴二十年知府任可容修【自为记】二十八年知县钟武瑞建文昌阁【郑汝璧为记】天启三年巡盐御史傅宗龙修【王一中为记】
</div>
    <div class="pagination">
<a href="浙江通志_page85.html">上一页</a><span>...</span><a href="浙江通志_page81.html">81</a><a href="浙江通志_page82.html">82</a><a href="浙江通志_page83.html">83</a><a href="浙江通志_page84.html">84</a><a href="浙江通志_page85.html">85</a><span class="current-page">86</span><a href="浙江通志_page87.html">87</a><a href="浙江通志_page88.html">88</a><a href="浙江通志_page89.html">89</a><a href="浙江通志_page90.html">90</a><a href="浙江通志_page91.html">91</a><span>...</span><a href="浙江通志_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
