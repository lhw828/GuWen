<!DOCTYPE html>
<html>
<head>
    <meta charset="UTF-8">
    <title>山西通志 - 第 67 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 67 页/共 700 页</h1>
    <div class="content">　　十里河在县西三十里源发塞外之菱角海繇古云内城入杀虎口经右玉城西红土堡祁河堡又经左云云阳堡三屯堡云西堡髙山城云冈堡流入县境青磁窰铺经王家园村西东合河村至髙家店合御河县境凡六十里
　　石窰泉在县西三十里石窰寺左　王逹善诗一脉元从石罅来湛于秋镜緑于苔
　　石窰寒泉在县西三十五里石佛寺
　　白道泉在城北　纲目集览白道在古云中郡今大同府有白道泉即饮马长城窟处
　　得胜河在县北八十里东入御河
　　如浑水在县东北八十里源出塞外之葫芦海繇阳髙开山口两源合流入县境得胜堡经榆涧村至赐堡东南流经孤店村防得胜河又经马站村白马城至县东门外兴云桥折而南流又经郝家庄沙岭子村寺儿村铺南北独觉寺至髙家店防十里河入桑干河县境凡百四十里　水经注湿水又东迳班氏县南如浑水注之水出凉城旋鸿县西南五十余里东流经故城南北俗谓之独谷孤城水亦即名焉东合旋鸿池水水出旋鸿县东山下水即成池北引鱼水水出鱼谿南流注池池水吐纳川流以成巨沼东西二里南北四里今多涸　北对凉州地之南池池方五十里俗名乞伏袁池虽隔越山阜鸟道不逺云霞之间常有西南流迳旋鸿县南又合如浑水是总二水之名矣如浑水又东南流迳水固县县以太和中因山堂之目以氏县也右防羊水水出平城县之西苑外武周塞北出东转迳燕昌城南按燕书慕容垂轝过平城北四十里疾笃筑燕昌城而还即此城也故北俗谓之老公城也羊水又东注如浑水乱流迳方岭上有文明后陵陵之东北髙祖陵也羊水又东注如浑水又南至灵泉池枝津东南注池池东西百步南北二百步池渚旧名白杨泉泉上出白杨树因以名焉其犹长杨五柞之流称矣南靣旧京北背方岭左右山源亭观绣峙方湖反景若三山之倒水下如浑水又南分为二水一水西出南屈入北苑中又迳平城西郭内又南屈迳平城县故城南史记曰髙帝先至平城史记音义曰在雁门即此县矣王莽之平顺也魏天兴二年迁都于此如浑水又南与武周川水防又南流迳班氏县故城东王莽之班副也阚骃十三州志曰班氏县在郡西南百里北俗谓之去留城也如浑水又东南流注于湿水【今如浑水枝津暨泉池大概涸塞録之以见拓跋魏建都之时其水道通行如此】金志大同有御河如浑水　明一统志上有石桥下有金大定中所立边元忠碑
　　武州川出武州山西白羊山溪谷中引为石渠流经城南十五里东南合如浑水又名合河　水经注武州川水出县西南山下二源翼导俱发一山东北流合成一川北流迳武周县故城西王莽之桓周也又东北右合黄山水水西出黄阜下重北流圣山之水注焉水出西山东流注于黄水又东注武州川又东歴故亭北右合火山西谿水水导源火山西北流山上有火井南北六十七步广减尺许源深不见底炎势上升常若防雷发响以草防之则烟腾火发东五六尺又有汤井广轮与火井相状势热又同以草内之则不然皆霑濡露结故俗以汤井为目井东有文井祠以时祀祭焉井北百余步有东西谷广十许步南岸下有风穴厥大容人其深不测而穴中肃肃常有防风虽三伏盛暑犹须裘寒吹凌人不可暂停其水又东北流注武周川水武周川水又东南流又东转迳灵岩南凿石开山因崖结搆其容巨壮世法所缔山堂水殿烟寺相望林渊锦镜缀目新眺川水又东南流出山魏土地记曰平城宫西三十里武周塞口者也自山口枝渠东出入苑一水自枝渠南流东南出火山水注之水发火山东谿东北流出山山有石炭火之热间樵炭也又东注武周川迳平城县东南流注如浑水　魏太和八年六月戊辰武周水泛滥壊民居舍
　　延水晋义熙四年正月魏主至延水遂幸犲山宫九十九泉
　　懐仁县
　　芦子山在县西南十五里芦子口村旧有鐡冶
　　小峪山在县西南二十里小峪口村上有张万户洞最峻山险
　　鹁鸽峪在县西南三十里
　　牙余山红山峪在县西南三十五里中有舍身崖　薛家庄河通红山峪
　　大峪山在县西南五十里大峪口村盘曲二里连左云县四峯山上有雕窠寺山碫昔有雕巢今尚存
　　金仙山在县西南五十里王平村接山隂界上有洞燕家山在县西南六十里要寨村上有燕家洞石镵燕洞賔重修五字
　　滴水崖在县西南六十五里金仙洞南石壁有孔日滴水数壶可供一人
　　金龙山在县西南七十里山下有泉通马邑金龙池清凉山在县西十五里悟道村髙二里巅有磗浮图数百里外可望见下有利国鐡冶北壁有石碫碫内有金钻约三寸许触之辄动取之不出石堂内有地皷石击之声似皷西有寒泉虽盛暑人不敢饮下有文殊院明一统志山有甎塔及利国鐡冶
　　石井山在县西十五里峪有石井
　　锦屛山在县西二十五里山峯耸翠　金志懐仁有黄花岭锦屛山清凉山金龙山　明一统志旧有磁窰鐡冶
　　鵞毛口山在县西北十五里
　　得胜山在县西北二十里山脊﨑岖凿石梯数里攀援而上
　　陈家峪山在县西北二十里土人传杨业败处
　　团山在县西北二十五里
　　玉龙山在县西北四十里北连大同坤云山山有七峯其峪青石盘旋至巅似龙形壁有玉龙洞洞口风声迅疾深杳莫测援鐡絙跻洞上山岩竦出中建恒岳行宫风雨不侵东壁石凿百梯跻巅又东三里有黄龙洞
　　灰泉在县东二十五里脉通黒河边外烧荒草灰自泉涌出元大徳乙已夏有声如雷懐仁地裂二所涌黒水漂出松柏朽木即此泉也
　　镇子海在县东南十五里髙镇子堡海周四十五里产鲤鱼重至数十觔水禽蕃育后居民决水渠导流于桑干河水涸　水经注桑干枝水又东流津委浪通结两湖东湖西浦渊潭相接水至清深晨鳬夕雁泛滥其上黛甲素鳞潜跃其下俯仰池潭意深鱼鸟所寡惟良木耳俗谓之南池池北对□陶县之故城南故曰南池也池水又东北注桑干水以地形推之当系镇子海
　　圣水泉在县东南二十里海子村北明志海子西北有泉深不可测祷雨辄应
　　南沙河在南郭外昔无水明季始出泉
　　五里河在县南五里水东流旱则涸
　　泥河在县南十里有涓泉南流河多淤泥
　　水磨河在县南十五里沟多廻曲
　　宋家庄河在县南二十里通红山峪口水东流
　　鸳鸯河在县南二十五里二水交滙
　　小峪河在县南二十五里通小峪口水多流沙
　　薛家庄河在县南三十里通红山峪口水东流
　　大峪河在县南四十里通大峪口水东流又东至大同县郑家庄入桑干河
　　南河在县南五十里
　　新庄子河在县南七十里发源新庄村西南经黄花岭双井在县南九十里相传地倐涌二泉
　　上石井在县西南百里
　　下石井在县西南百二十里
　　北沙河在北郭外昔无水明季始出泉【按南北沙河旧志所谓沙泉也】三里河在县北三里
　　里八庄河在县北二十里
　　神泉在县北四十里泉二眼水甚清甘
　　莎泉明一统志在懐仁县后魏尝以此名县
　　山隂县
　　青岭在县东南
　　香山在县南三十里三峯齐列山下有沙家寺水冲碣出得辽沙彦恂墓焉
　　龙门在县南三十里一名隘门上有魏文成帝射御台碑隂刻从臣姓名
　　佛宿山在县南三十五里一名覆宿山髙入汉表云生其上则雨名草垜山山东有磨笄石土人山下出水名何家泉　金王拱碑文殊大师经行留宿处　明王文端家屛建复宿山房
　　余暗谷在县南　宋宣和七年二月党项小斛禄迎辽主延禧辽主趋党项又为金兵所袭遂走应州至余暗谷金罗索执之以归
　　余都峪在县南　宋宣和六年辽主与金战于奄遏下水海师溃走山隂居此
　　化悲岩在县西南四十里　王濬初化悲岩记恒西诸山惟书崖夏屋复宿最胜去复宿十余里为化悲岩两峯嵯峨壁立千仭东岩有石窟深广可避风雨中建北岳祠中霤圣水滴日盈缶以祷雨竒验相传有樵夫初夏采薪至岩窟见二仙对奕奕罢东坐指西坐者阿翁乃恒山神避朝岳香火憩此共手谈耳樵夫急下拜倐不见留薪窟中识之归告诸父老遂伐石斵木搆祠四楹
　　桦皮岩在县西南四十里石罅滴水
　　黄花岭在县北四十里懐仁新庄村河南流绕其下古名黄阜　齐天保五年四月柔然冦肆州时齐文宣自晋阳讨之至恒州黄堆庵罗辰兵已遁大军遂还文宣以麾下数百余骑为殿遇柔然别部数万叩鞍而进四靣围逼齐主安寝平明方起神色自若指挥形势彼众披靡遂纵兵溃围而出敌退走复追击之伏尸二十五里获庵罗辰妻子及生口三万余魏勅勒部斛律金统所部万户诣云州与兄平稍引南出黄堆为杜路周所破部众分散　唐嗣圣四年八月突厥冦朔州总管黒齿常之与战黄花堆冦败追奔百余里　元大徳四年以黄花岭土沃发军民九千余屯田其地
　　大于口在黄花岭西
　　金仙洞在黄花岭内
　　米家岭在黄花岭南
　　桑干河源出马邑流入县境河阳堡南安银子安居坊新旧岱岳诸村东流经城北又南经安昌寺麻家疃东湖岭至曹娘子南入应州界　水经注桑干水又东左合武周山水水出故城东南流出山迳日没城【县北四十五里俗名黄昏城】南盖夕阳西頺戎车所薄之故城也东有日中城城东又有早起城【俗名鸡鸣城】亦曰食时城在黄阜北曲中其水又东流右注桑干水桑干水又东南迳黄阜曲西又屈迳其堆南【即后小圪塔】徐广曰猗卢废嫡子曰利孙于黄堆者也　金志山隂有黄花岭桑干河　后魏天赐三年六月校猎犲山遂至南平城【即新平城】规度灅南欲于黄花堆之阳靣夏屋建新邑乃发八部五百里内男丁于其地筑灅南宫门阙髙十余丈外城方二十里引沟穿地广辟苑囿　后魏太宗尝猎于灅南乘冰而济冰防没马王洛儿投水奉太宗出岸水没洛儿殆将冻死太宗解衣以赐之　龙湾诸峪流经应州西北七里入桑干河涝则泛旱则涸
　　西伯渠水在县南八里巡抚黎阳王越开渠东注白泥河以杀复宿山诸峪水涨之害
　　黄水河源出朔州三泉流经辛村元英寖散乱复聚于黑圪塔经县南滙流桑干明万厯后自上河西奔溃北徙廹城西址知县刘以守改归南行经流三门
　　寒潭在县南三十里潭形似瓮蓄水成深不可测神泉在县西北四十里一名沙家泉一泉三眼
　　白泥河源出榆林峪滙桑干
　　沙家泉明一统志在山隂县
　　应州
　　龙首山在州东北三十里延袤千里北山之南跨云中此为山首明一统志雁门龙首相应故州以应名两镇三闗志广灵之六棱山源于龙首吴伯与评畧蔚州北八十里襄山西接应州　宋赵与时賔退録朱文公尝与客谈世俗风水之说因曰冀州好一风水云中诸山来龙也岱岳者青龙也华山白虎也嵩山案也淮南诸山案外山也
　　赵覇冈在州东二十五里南北横卧右脇下即浑河翠防山在州东南三十里东起北岳恒山之右龙首山西迤翠防峯茹越峯龙湾山香峯防驾冈西南聨勾注山蜿蜒环叠袤二百里有竒横列州南似翠屛高不可用勾股海岛法量胥称南山山下水分流东北入浑河西北入桑干河
　　牛槽峪在州东南三十里
　　大石峪　小石峪胥在州东南三十里大小石峪水胥自南山流至州西旧城外合入桑干河有洌静山房在沟东坡上唐田游岩尝栖此名大觉精舍
　　北楼口在州东南四十里
　　康峪口　徐峪口胥在州东南五十里
　　防驾冈在州南三十里相传魏孝文帝驻跸于此云山在州南四十里山峯日有云笼之
　　茹越山在州南四十里繁峙县界东有龙王堂又东有白蟒神祠东北沟上有避静坡山壁立如屛
　　书堂岩在茹越山内龙湾山西金进士曹之谦讲学岩下故名
　　小山门口在州南四十里朱弁应州记南山之麓平坡峻坂林木深秀
　　峙峪口在州南四十里
　　龙湾峪在州西南四十里西南为茹越岭一名南山山势周环嵯峨湾曲上有龙池祷雨多应
　　香峯山在州西南四十里茹越口龙湾之南上有香峯寺暨石甃井
　　狼峪口在州西南四十里
　　马兰峪口在州西四十七里
　　水峪口在州西南四十七里通代州南山大小十余口东安峪在州西南五十五里东南为香峯山
　　西安峪在州西南六十里
　　胡峪口在州西南六十里西南有马胡山
　　雁门山在城西南南山之北与龙首山相望　后汉志注隂馆史记曰汉苏意军勾注应劭曰山险名也在县尔雅八陵西隃雁门是也郭璞曰即雁门山山海经曰雁门山者雁飞出于其间
　　黄花冈在州西四十里山隂县北四十里　金志金城有黄堆复宿山桑干河浑河崞川水黄花城岗旁有金仙洞悬石如楼殿　秋日花耀金光张翰诗黄花如散金李白诗张翰黄花句风流五百年可为是山赋矣
　　南山在州西四十里接山隂界
　　边耀山在州东北祝志在西北三十里形类蝘蜓山东浑源州山南应州山西北大同县盘廻二百里有竒山下水流入浑河
　　桑干河在州西二十里源出马邑洪涛山合金龙池水繇马邑山隂南东流经州西境凉亭村贾家寨曹娘子村白塘子村刘霍庄郑家庄凡二十里有竒东合浑河又北入懐仁县界河不受桥亦不受艇怒涨则夺桥而去缩流又浅不可方舟　魏太祖伐中山南安公顺守平城贺力劵等聚众于隂舘顺讨之不克乃从留宫自白登南入繁峙故城阻灅水为固以寜人心太祖善之　魏定陵公和跋谓弟毗曰灅北地瘠可居水南就耕良田广为产业　魏中山仇洛齐乘驴赴京卢鲁元候知将至结从者百余骑迎于桑干河见而下拜从者亦同致敬是后魏朝贵送迎以桑干河为限也　后魏太和十五年八月戊戌移道坛于桑干之隂改曰崇虚寺
　　浑河在州东二十里源出浑源州西北流入州东北境绕边耀山经东小寨北马庄南栁防诸村凡六十里有竒北流入大同县境西安堡入桑干河
　　唐泉在州东二十里安边镇泉自石涧出以唐鉴墓其地故名冬夏恒流入浑河
　　圣水泉在州东三十里平地涌出
　　小石峪水在州东南三十里源出州南云峯防驾冈诸山旱则涸涝则溢繇城南五里过城西北入桑干
　　大石峪水在小石峪北二里源出州东南茹越龙湾诸山旱则涸涝则溢繇城东门绕流城北西北入桑干
　　国朝康熙二十四年以水侵城址筑堤下社村逼水北流入浑河
　　马跑泉在州南四十里朗岭闗下相传李存孝饮马于此
　　金鳯井在旧城内东北隅旧志相传晋王李克用生时有金鳯飞入井也后唐明宗应州人后譌为李克用耳
　　龙池在龙湾山
　　浑源州
　　北岳恒山在城南二十里高十里周百三十里北连玉华峯东连柏山南连鎗峯岭山脉繇隂山南入朔平大同府境繇朔州西折而东为句注覆宿夏屋茹越书厓突起于州南为恒山繇恒山南行为太行王屋西南尽于河东行为紫荆居庸而东北尽于海山巅建北岳庙有十八景汉后祠曲阳
　　国朝顺治十七年始祠北岳于州　舜典至于北岳禹贡太行恒山　周礼正北曰并州其山镇曰恒山尔雅恒山为北岳　管子恒山北临代南俯赵东
　　接河汉之间　周礼注在上曲阳汉祠常山于上曲阳师古曰上曲阳常山郡之县也　风俗通恒常也万物伏北方有常也　白虎通北方隂终阳始其道常久故曰常山　汉志上曲阳恒山北谷在西北有祠并州山禹贡恒水所出东入莽曰常山亭【应劭曰音彄】元和志汉改恒山为常山至周武平齐复曰恒山唐志元和十五年更恒岳曰镇岳　洞天记第五
</div>
    <div class="pagination">
<a href="山西通志_page66.html">上一页</a><span>...</span><a href="山西通志_page62.html">62</a><a href="山西通志_page63.html">63</a><a href="山西通志_page64.html">64</a><a href="山西通志_page65.html">65</a><a href="山西通志_page66.html">66</a><span class="current-page">67</span><a href="山西通志_page68.html">68</a><a href="山西通志_page69.html">69</a><a href="山西通志_page70.html">70</a><a href="山西通志_page71.html">71</a><a href="山西通志_page72.html">72</a><span>...</span><a href="山西通志_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
