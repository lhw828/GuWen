<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 53 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 53 页/共 73 页</h1>
    <div class="content">古国门 【梁天监七年作国门于越城南在今高座寺东南涧桥北越城东偏】 
古望国门 【南史梁侯景犯建康令羊侃率千骑顿望国门其地在越城东南】 
古光德门 【古迹编云在东门外趍蒋山路东北曲折处旧传如此未详其始】 
石阙 【南朝宫苑记曰晋元帝欲于宫前立阙众议未定王道指牛头山为天阙不别立阙宋孝武大明七年于博望梁山立双阙梁置石阙在端门外陆倕为铭铭曰象阙之制其来已远或以听穷省冤或以布治县注或表正王居或光棨帝里晋氏寖弱宋历戚夷乃假双关于牛头托远图于博望有欺耳目无补宪章注此石阙在端门外夹道置之其上隐起奇兽异禽之状规制详见后碑碣类】 
白下门 【见白下亭】 
秦淮栅 【即栅塘也案实录注吴时夹淮立栅又梁天监中作重栅皆施行马至南唐时置栅如旧】 
青溪册 【在城东苏峻之乱因风纵大进烧此栅官军再败卞壸父子死之隋平陈斩张丽华孔贵妃于此栅下】 
今府城八门 【见前图】 
吴太初宫 【建康实录吴大帝迁都建业徙武昌宫室材瓦缮太初宫即长沙王孙策故府也赤乌十年作十一年宫成周回五百丈正殿曰神龙南面关五门正中曰公交车门次东曰升贤门更东曰左掖门次西曰明阳门更西曰右掖门东西正中曰苍龙门西面正中曰白虎门北面正中曰玄武门北直对台城西掖门前路东即右御衔又起临海等殿晋元帝渡江因吴旧都即太初宫为府舍及即位称为建康宫江表传载权诏曰建康宫力朕从京来所作将军府寺耳材柱率细小今未复西可徙武昌村瓦更缮治之有司奏言武昌宫已二十八岁恐不堪用宜下所在更伐木治权曰大禹以毕宫为羡今军事未已所在多赋损农武昌财自可用也左太冲吴都赋曰起寝庙于武昌作离官于建业阐阖闾之所营采夫差之遗法抗神龙之华殿施荣楯而捷猎崇临海之崔巍饰赤乌之韡晔东西胶葛南北峥嵘房栊对扩连阁相经阍闼谲诡异出奇名左称弯碕右号临硎雕栾镂楶青琐丹楹图以云气画以僊灵虽兹宅之夸丽曾未足以少穿注云神龙临海赤乌皆吴大帝所作建业太初宫殿名也弯碕临硎宫门名也晋史石采之乱太初宫尽焚陈敏平石冰因太初故基创府舍元帝所居即敏所造帝领江左十年始即位常在旧府则帝亦不改作至成帝始缮苑城哗见晋建康宫下】 
吴昭明宫 【始谓之新宫周五百丈与大初宫相望榜曰昭明后主移居之晋避讳改曰显明宫吴志后主甘露三年六月起新宫于太初之东制度尤广二千石已下皆自入山督摄伐木又攘诸营地大开苑囿起土山作楼观加饰珠玉制以奇名又开城北渠引后湖水流入宫内巡遶堂殿穷极伎巧功费万倍】 
吴南宫 【吴太子宫在南大帝赤乌二年适南宫宋置欣乐营于其地在旧江宁县治北二里半也】 
晋建康宫 【亦名新宫晋成帝咸和七年新宫成名曰建康宫亦名镇阳宫直法宝寺之南在今台治北五里旧志云新宫即台城也在江宁县治北五里周八里有墙两重晋成帝时苏峻作乱尽焚台城宫室温峤以下咸议迁都唯王导固争不许咸和六年使卞彬营治七年新宫成开五门南面二门东西北各一门十二月帝迁居之明年正月朝万国于新宫孝或太元三年谢安以宫室朽坏启作新宫仰模元象合体辰极王彪之曰中兴即位东府诚为俭陋元明二朝亦不改制苏峻之乱成帝止兰台都坐不蔽寒暑是以更营修筑殆合奢俭之中今自可随宜增修强寇未殄不可大兴力役安曰宫室不壮复世谓人无能彪之曰任天下事当保囿国家朝政惟允岂以修屋为能取诏曰昔大贼纵暴宫室焚荡元恶虽除未服营筑有司屡陈朝会逼狭遂作斯宫子来之歌不曰而成新宫内外殿宇大小凡三十五百间】 
晋永安宫 【即吴东宫在台城东南兴地志吴东宫在城之南晋初东宫在城之西南其后于宫城之东南宋齐梁又在宫城之东北宫苑记永安宫在台城东华门外晋孝武太元二十一年新年东宫本东海王第安帝立以阿皇后居之桓玄拆其材木入西宫以其地为细射宫至宋元嘉十五年筑为东宫陈太建九年移皇太子居之】 
宋亲蚕宫 【在上元县钟山乡阇婆寺前纱市中南史宋大明三年立皇后蚕宫于西郊四年三月庚中皇后亲蚕西郊舆地志孝武初立为苑后为西蚕所隋志江左至宋大明始于台城西白石垒为西蚕设兆城置大殿七间又立蚕观其礼皆楯晋氏蔡宗旦金陵赋注亲桑堂侧有茧观今北庄前平地是其处】 
齐世子宫 【在石头城南史齐武帝为世子曰以石城为宫】 
梁金华宫 【在青汉东去台城三里考证与地志梁大同中所筑昭明太子蔡妃所居陆襄传云大通三年昭明太子薨宫属罢妃蔡氏别居金华宫以襄为中散大夫步兵校尉金华宫家令知金华宫事】 
陈安德宫 【案宫苑记在宣阳门外直西即都城西南角外陈宣帝为之皇后所筑隋平陈移江宁县于此明年罢之有古池存人呼为安德宫池宋末池犹存在精锐军寨内】 
青溪宫 【在城东二里南史齐武帝元嘉二十七年生于建康之青溪宫后为芳林苑】 
未央宫长乐宫建章宫长杨宫 【南史宋废帝景和九年以东府城为未央宫以石头城为长乐宫以北邸为建章宫南第为长杨宫东府城在古青溪桥东】 
梧园宫 【在句客县吴王别馆有梧揪成林今不详其所任昉述异记古乐府云捂宫秋吴王愁】 
宋行宫即旧建康府治高宗绍兴二年修为行宫 【建炎元年尚书右仆射兼中书侍郎李纲言于高宗曰天下形胜关中为上建康次之请以长安为西都建康为东都各命守臣葺城池治宫室稽糗粮以备临幸则天下之势安矣上出其章付中书卫尉少卿卫肤敏曰建康实古帝都外连江淮内控湖海为陈南要会之地伏望趣下严诏夙期东幸中书舍人刘珏曰金陵天险前据大江可以固守廷臣率附其议于是大臣皆主幸东南二年五月上至江宁府驻跸神霄宫诏改江宁府为建康府二年闰七月上发建康如浙西绍兴二年上命江南东路安抚大使李光即府旧治修为行宫光乞增创后殿许之以图进呈上曰但令如州治足矣若止一殿虽用数万缗亦未为过必事事相称则土木之侈伤财害民何所不至象着之渐不可不戒由是制度简俭六年六月右仆射张浚谓建业为中兴根本奏请圣驾以秋冬临幸七年三月辛未上至建康十一月上谓浚曰朕来建康行宫皆因张俊所修之旧不免葺数间小屋为寝处之地当与卿观之初不施丹雘盖不欲劳人费财也八年正月上将还临安参知政事张守言曰陛下至建康席未及暖愿少安于此以系中原之心赵鼎持不可壬戌召张俊至宫中谕之曰朕来日东去卿在此无与民争利勿兴土木之工俊悚息承命俊见地无砖西再三叹息上曰此事非难但艰难之际一切从俭庶少纾民力朕为人生锥以金玉为饰亦无不可若如此非特一时小大夫之论不以为然后世以朕为何如主也三十二年正月上复至建康二月还临安初上谓辅臣曰将来幸浙西建康宫宇令有司照管它时复辛免更营造以伤民力中书门下省言建康府已除行宫留守诏应合行事件并依西京留守司体例施行自是江南东路安抚司常兼留守每岁四季月准令入宫点视晋守司属官一员从之】 行宫 【在天津桥北御前诸军都统制司南】 宫门 【在宫南皇城南门北】 寝殿 【在宫之中】 朝殿 【在寝殿南】 复古殿 【在寝殿后】 罗木堂 【在复古殿后】 御膳所 【在朝殿左】 进食殿 【在复古殿西南】 直笔阁 【在朝政右】 内东宫 【在宫左南位右】 孝思殿 【在内东宫后】 资善堂 【在学士院右】 南位 【在内东宫左御苑右】 大射殿 【在御救场北】 小射殿 【在复古殿西北】 天章阁 【在皇城门内宫门外宫南隅与学士院相对】 学士院 【在皇城门内宫门外西南隅与天章阁相对】 御教场 【在军器库南】 走马廊 【在进食殿西南隅】 御苑 【在皇城东门内御马院之北南位左】 八僊台 【在御苑东北】 凉馆 【在御教场内元符开元时敏作记刻石在学士院】 高斋 【在宫东北隅庆历间胡宿作记刻石在学士院】 御辇院 【在天章阁后】 御马院 【在城隍司左】 军器南北雨库 【在走马廊前】 御酒库 【在资善堂右】 御醋库 【在御酒库右】 钱物库 【在御教场门右】 内侍省 【在宫右军器库左】 皇城司 【在天章阁左】 皇城 【周四里二百六十五步高二丈五尺下阔一丈五尺绍兴二年即旧子城基增筑】 皇城南门 【正对天津桥御街一直】 皇城东门 【对后军教场城上有看教楼前有日华桥】 皇城西门 【对江宁县前大街前有月华桥】 东待漏院 【在皇城门外左】 西待漏院 【在皇城门外右】 东阙亭 【在东待漏院左】 西阙亭 【在西待漏院右】 亲事堂 【在东待漏院左】 护龙河 【分青溪水自东虹桥下流入河遶皇城东北西三隅至两虹桥下与青溪水复合为一】 
吴赤乌殿 【旧县东北五里吴昭明宫内考证吴时赤乌见遂起殿名赤乌】 
吴神龙殿 【太初宫有神龙殿去旧江宁县三里】 
太极殿 【建康宫内正殿也晋初造以十二间象十二月至梁武帝改制十三间象闺焉高八丈长二十七丈广十丈内外并以锦石为砌次东有太极东堂七间次西有太极西堂七间亦以锦石为砌更有东西二上阁在堂殿之间方庭阔六十亩山谦之丹杨记曰太极殿周制路寝也秦汉曰前殿今称太极东西堂亦魏制如周小寝也按秦始皇改命官为庙以拟太极魏号正殿为太极盖采其义晋成帝咸康中庾阐议改太为泰谬矣徐广晋记曰孝武宁康二年尚书令王彪之等改作新宫太元三年二月内外军六千人始营筑七月而成谢安作新宫造太极殿欠一梁忽有梅木流至石头城下因取为梁殿乃成画梅花于其上以表嘉瑞实录云太元中起太极殿谢安欲使王献之题榜而难言之因说魏韦仲捋悬虚橙书凌云台额献之正色曰仲将魏之大臣宁有此事使其若此有以知魏德之不长安遂不之逼晋中兴书云孝武造太极殿郭璞卜筮云二百一十年此殿为奴所坏后梁武帝毁之舍身为奴文昌杂录云东晋太极东西阁天子间以听政阁之名起于此宫苑记又云太极殿前东西有二大钟宋武帝平洛所获并汉魏旧物殿前有相风乌南史张永晓音律太极殿前钟嘶孝武尝以问永永答钟有铜滓乃扣钟求其处凿而去之声遂清越陈高祖永定二年新作太极殿欠一柱忽有樟木大十八围长四丈三尺自流泊陶家后渚监军邹子庆以闻诏以造殿陈史沈众兼起部尚书监起太极殿常服布袍芒履以麻绳为带又囊麦饼以噉宋张泊揆定新仪奏曰今之崇德即唐之紫宸也在周为内朝在汉为宣室在唐曰上阁即只日常朝之殿也东晋太极殿有东西阁唐制紫宸上阁法此制也】 
晋清暑殿 【在台城内晋孝武帝造殿前重楼复道通华林园爽垲奇丽天下无比虽暑月常有清风故以为名宋书云晋太元中立内殿名清暑少时而崩时人曰清暑反言楚声也果有哀楚之事又谶云代晋者楚及桓玄篡逆号楚刘裕篡晋亦楚王交之后云】 
宋嘉禾殿 【宋孝武大明五年清暑殿西甍鸱瓦中生嘉禾一粳五茎改清暑殿为嘉禾殿】 
宋含章殿 【宋孝武帝女寿阳公主人日卧于含章殿檐下梅花落公主额上成五出花拂之不去皇后留之看得机时经二日洗之乃落它女寄其异效之今稍梅花妆是也】 
宋玉烛殿 【宋孝武帝所造在宫中考谬孝武坏武帝所居治室于其处起玉烛殿与从臣观之床头有土障壁上挂葛灯笼麻蝇指侍中袁顾称武帝俭素之德帝不答独言曰田舍翁得此已过矣按南史晋诸帝多处内房朝宴所临东西二堂而孝武帝末年清暑方建其初受命无所改作所居惟称西殿不制嘉名文帝因之亦有合殿之称孝武承统追陋前规更造正光玉烛紫挫诸殿雕栾绮节珠窗细户】 
宋紫极殿 【宋明帝所作珠帘绮柱江左所未有考证齐高帝欲以其材起宣阳门王俭褚渊王僧虔连名表谏乎诏酬纳】 
齐昭阳殿 【齐有显阳昭阳二殿太后皇后所居也考证永明中无太后皇后羊贵嫔居昭阳殿东宠姬荀昭华居凤庄殿宫内御所居寿昌画殿南阁置白鹭鼓吹二部干光殿东两头置钟磬两厢皆宴乐处也上数游幸诸苑囿载宫人从后车宫内深隐不闻端门鼓漏声置钟于景阳楼上宫人闻锺声悉起妆东自后此钟惟应三鼓及五鼓也武帝米明十一年诏曰内殿凤华寿昌灵曜三处此吾所洎制夫贵有天下富兼四海宴处寝息不容太陋谓此为奢俭之中谨勿坏去梁陶弘景诗云夷甫任散诞平子坐谈空岂悟昭阳殿化作单于宫时天下之士尚西晋之俗竞谈玄理故弘景云及侯景倾陷篡位果在昭阳殿今景阳基犹存在宋精锐中军寨内】 
齐芳乐殿 【在台城内齐史云东昏大起芳乐王寿诸殿以麝香涂壁刻画妆饰穷极绮丽役者自夜达晓犹不副速后宫服御极选珍奇府库旧物不复周用民间金宝价皆数倍建康酒租皆使输金犹不能足凿金为莲花以帖地令潘妃行其上曰步步生莲花】 
齐灵和殿 【在台城内考证齐武帝时益州剌史刘俊献蜀抑帝命植于灵和殿下三年柳成枝条柔弱状如丝缕帝与公卿宴赏欢曰此抑风流可爱似张绪少年时】 
梁重云殿 【梁武帝造在华林园隋志云殿前置铜浑仪是刘曜光初六年孔提所造何承天以为张衡所造陈书云高祖三年戊辰重云殿东鸱吻有紫烟出属天】 
梁五明殿 【在台城内考证梁大通中皇帝谦恭待士时忽有四人来貌可七十鹑衣蹑履入丹杨郡建康里行已经年无人知者帝召入仪贤堂给汤沐解御服衣之合朝无识之者惟昭明太子识之四人喜揖昭明如其旧交目为四公子帝移曰公子入五明殿更重之大同末魏使崔敏来聘敏博瞻儒释知天文医术帝选十人于此殿推论三教百家六籍五运九十余日敏丧神呕血归未及境而卒事类记四人姓名曰蜀闯（需免）丕越（黄端）仉（上户戈下目）难敏者仉（上户戈下目）也】 
披香殿 【在台城内后宫考证庾子山诗宜春苑中春已归披香殿里作春衣盖指此也】 
林光殿 【在旧江宁县东北十里潮沟村覆舟山前晋为药圃】 
光严殿 【在旧江宁县东北六里景阳山东岭南考证梁于台城中立层城观历代修理更起重阁上名重云殿下名光严殿】 
凤光殿 【在旧江宁县东北七里一百步旧台城内】 
光华殿 【在台城梁武帝大通中施与草堂寺取珠贝直百万以其地起重阁七间】 
宝云殿 【在台城梁武以施佛寺】 
惠灵殿 【亦侹养佛事宋于台城立正福清曜等殿又台城温德门内有永正温文文思等殿陈永定中于台城起昭德嘉德寿安干明有觉等殿又台城温德门内起三善长春胜辩等殿又有嘉禾崇政承香粨梁延昌神仙永寿七贤璇明延务龙光至敬璇玑光昭大政柏香诸殿自林光殿以下皆建康宫阙簿所载】 
陈求贤殿 【在台城内后主皇后沈氏居之后字务华沈君理之女端倩好学后主薨自作哀册文辞甚酸楚】 
景阳楼 【令法宝寺西南在宋精锐中军寨内遗址尚存里俗称为景阳楼舆地志宋元嘉二十二年修广华□□筑景阳山始造景阳楼孝武大明元年紫云出景阳楼状如烟回薄大之诏改为庆云楼宫苑记云景云楼齐武帝时置钟景阳楼上使宫人闻锺声并起妆饰】 
青漆楼 【在上元县北五里台城内齐书云世祖兴光楼上施青漆时人谓之青漆楼东昏侯曰武帝不巧何不纯用琉璃】 
朝日夕月二楼 【在华林园内考证梁武帝所起阶道遶楼九转宫苑记云景阳山次东岭起通天观观前又起重阁上重曰重云殿下重曰严先殿殿前当阶起二楼左曰朝日楼右曰夕月楼巧丽无匹】 
入汉楼 【在石头城实录晋义熙八年于石头城南起高楼加累入于云霄连堞带于积水名曰入汉楼】 
观稼楼 【在城东二十三里梁武帝起】 
望远楼 【在江宁县西南八里舆地志云新亭垄上有望远楼宋元嘉中改名临沧观后名劳劳亭是也】 
落星楼 【在上元县东北古临沂县前考证吴大帝时山置三层楼楼高故为此名今石步相去一里早有落星墩里俗相传即汉时建楼处今去城四十里】 
烽火楼 【在石头城西南最高处吴时举烽火处也考证宋元嘉中魏太武至瓜步声欲渡江文帝登烽火楼极望不悦谓江湛曰北伐之计同议者少今日贻大夫之忧在予遇矣苏峻之乱陶侃温峤入讨舟师直指石头峻登烽火楼望见士众之盛有惧色谓左右曰吾本知温峤能得众也】 
李白酒楼 【在城西考证李白翫月城西孙楚酒楼远晓歌吹日晚乘醉着紫绮裘乌纱巾与酒客数人棹歇秦淮往石头访崔四侍御】 
治城楼 【宋天庆观西偏吴冶城旧基卞将军墓侧考证晋谢安王羲之同登冶城楼悠然遐想有高世之志】 
百尺楼 【南唐宫中有百尺楼绮霞阁类说云唐主于宫中作高楼召群臣观之众皆叹美萧俨曰恨楼下无井耳唐主问其故对曰恨不及景阳楼唐主恐贬于舒州】 
忠勤楼钟山楼 【见前台署图考】 
高阳楼 【在古台城内又有和旨楼在市西皆酒楼久废】 
临江楼 【唐刘长卿有金陵泊舟临江楼诗见陈轩集久废】 
东南佳丽楼 【见前府治图考又有旧佳丽楼在米市西曹家巷口】 
伏龟楼 【在府城上东南隅景定元年马光祖增创便楼八十九间】 
层楼 【在府城右南厢花行冲咸淳中黄万石重建扁曰江淮奇观府治史今移鼓角于此】 
南楼 【在府城右南厢中界宽征坊与旧佳丽楼相对】 
安远楼和熙楼 【并在府城右北厢太平桥西南】 
有年楼 【在榷货务巷口总领吴潜建并书扁】 
丰裕楼 【在南门外西街归附提为财贼官屋】 
南涧楼 【在城南八里旧县尉衙西久废今江宁县治西是也荆公有登南涧楼诗】 
嘉会楼 【在府城右南厢北界大木头街至元二十六年大其地基入后法性寺】 
嘉瑞楼 【在镇淮桥北本名镇淮楼宝佑六年毁重建改今名见为民庶居屋】 
临春结绮望僊三阁陈后主至德二年建 【宫苑记在华林园天泉地东光昭殿前高数十丈并数十间其窗牖户壁栏楹之类皆以沉檀为之又饰以金玉间以珠翠外施珠帘内设宝帐其服玩瑰丽近古所来有其下积石为山引水为池植以奇树杂以花药后生自居临春张丽华居结绮龚孔二贵妃居望僊并复道交相往来使女学士与狎客赋诗采其尤艳丽者以为词被以新声曲有玉树后庭花临春乐等丽华聪慧有神采尝于阁上靓妆临轩槛宫中遥望若神僊】 
升元阁 【旧在升元寺即瓦棺寺也在城西南隅京师寺记瓦棺寺有瓦棺阁乃梁朝所建高二百四十尺李白横江词云人言横江好我道横江恶一风三日吹倒山白浪高于瓦棺阁龚颖运历图云开元九年江宁县瓦棺寺阁西南久倾因风自正吴顺义中改寺为升元寺阁为升元阁江南野史唐仁杰为溧阳主薄群公休沐宴升元阁仁杰即席和登阁诗有云散便叹千里望日科常占早城阴之句坐客皆惊南唐书云升元阁囚山为基高可十文平旦阁影半江开宝中王师收复士大夫暨豪民富商之家美女少妇避难于其上殆数千人越兵举火焚之哭声动天一旦而烬今崇胜戒坛寺近升元阁故基宋时尝建庐舍佛阁亦高七丈里俗犹呼为升元阁归附后阁毁于大故基尚存】 
青溪阁 【在府治东北青溪上本梁江总故宅至宋为假约之宅有亭曰割青取荆公诗割我钟山一半青之句干道五年秋因移放生池于青溪之曲即割青故基建阁焉】 
涵虎阁 【南唐后湖东宫园内见徐铉集】 
清心堂玉麟堂锦绣堂忠实不欺之堂静得堂镇青堂
芙蓉堂筹胜堂君子堂 【见前台署图考】 
清如堂 【在青溪渌湕桥北马光祖建取御翰中一清如水之语名之梁村为记】 
思政堂 【在通判西厅干道六年潘恕建好溪章谦为记】 
筹思堂 【在转运司团内本筹思亭之旧王荆公范忠宣公皆有诗绍兴二十二年郑侨年即亭基建堂边惇德为记】 
忠宣堂 【在转运司西厅本双槐堂真文忠公改建】 
戏彩堂 【在转运司正堂馥嘉定八年真文忠公将母出使葺而名之马先祖王埜皆公门下士宝佑初适同持节于此新其堂大其扁且刻石识之】 
使华堂 【在总领所圃内绍定三年戴桷建堂后为桥跨溪榜曰寻春桥之北为看窗榜曰画舫皆马光祖所作】 
仁本堂 【在总领所东厅马光祖建】 
誓清堂 【在台治东亲兵教场内绍熙元年留守章森建淳佑七年赵葵改建指授堂】 
有美堂 【在宋行宫内旧为府治梅尧臣宛陵集载金陵有美堂诗云】 
仪贤堂一名听讼堂 【考证吴建中堂在都城宣阳门内路西每岁荣孝廉秀士考学士学业岁暮习文会义于此梁改曰仪贤梁武帝谦恭待士大通中有四人来年七十余鹑衣蹑履敕召入仪贤堂帝问三教九流及汉旧事如目前余见前五明殿下】 
乐贤堂 【在台城内晋肃宗为太子时所作苏峻之乱宫室皆焚惟此堂独存考证宫城西南角外有清游池通城中乐贤堂晋咸和七年彭城王弦上言乐贤堂有先帝手画佛像屡经寇难而此堂独存宜敕作颂帝下其议蔡谟曰佛者空桑之教非经典之制先帝量同天地多才多艺聊因临时而画此像至于雅好佛道此未闻也于是遂寝】 
武帐堂 【宋元嘉中建于武帐冈上世传在城北二十里幕府山南前志考证宋文帝元嘉二十一年宴于武帐堂将行敕诸子且勿食至会所赐馔日旰食不至有饥色上曰汝曹少长丰逸不见百姓艰难今使汝曹识有饥苦知以节俭期物】 
郑介公读书堂 【在清凉寺考证郑侠字介夫其先光州固始人四世祖俖唐末随王氏入闽遂为福清人侠既冠遭姚黄氏忧念家贫亲老自誓苦学治平二年初举下第随父晕赴江宁府监税得清凉寺一小间闭户读书唯冬至元日归省时王荆公以中书舍人持服寓江宁声迹相闻公未尝往见有杨骥者鄱阳人来就学于荆公公语之曰郑监税一子在清凉读书闲其人好学可与相就骥如其言岁正月一夕大雪寒甚通直以酒食饷公公读书至夜艾呼骥共饮酒登寺之瑞像阁题诗曰浓雪暴寒齐寒齐岂怕哉漏随书卷尽春遂酒瓶开一酌招孔孟再斟留赐回醺酣入诗句同上五楼台已而杨君雪后为荆公诵此诗公叹赏屡讽其漏随书卷尽春逐酒瓶开之句曰真好学也是岁治平四年擢甲科调光州司法以归荆公服除起知江宁相见愈厚及公赴浮光荆公入参大政公数具书谏荆公极言新法之为民害不听后监在京安上门数上书言新法被谪】 
韩熙载读书堂 【在溧水无想寺中熙载集有赠寺僧诗】 
蚕室 【在旧江宁县北七里耆阇寺前纱市中六朝皇后亲蚕之所也】 
董永读书堂 【在溧阳州西四十里林木茂翳考证永尝自鬻以养其亲见孝子传】 
东宫宣猷堂 【梁纪修饰国学增广生员立五馆置五经博士天监五年置集雅馆以招远学何佟之贺玚严植之明山宾等覆述制旨升撰吉凶军宾嘉五礼千余卷帝称制断疑焉大同七年官城西立士林馆贺琛孔子祛等递互讲述皇太子宣城王亦于东宫宣猷堂及杨州廨开讲四方郡国莫不向风】 
南唐澄心堂 【李后主藏书籍会文士撰述之所】 
四老堂 【在转运司韩元吉为记】 
尚友堂 【在青溪先贤祠后马光祖建】 
飞泳堂 【在江东运管厅绍定四年建嘉定九年重建】 
来燕堂 【在乌衣园】 
存心堂 【在上元县廨西偏景定三年知县事临邛扬应善刱建取程纯公语为扁】 
古射堂 【古迹编在石头城东晋义熙六年大风琅琊扬州射堂坏又有积弩堂近石头】 
中皇堂南皇堂 【晋宋守都城睿屯兵于此今不详其所】 
德星馆 【在西门外七里倪总领垕建】 
通江馆 【在赏心亭东月堂旧基后为回易库马光祖改立通江馆以待四方宾客】 
横江馆 【在水西门内赏心亭侧马光祖创以待四方之宾客】 
</div>
    <div class="pagination">
<a href="至大金陵新志_page52.html">上一页</a><span>...</span><a href="至大金陵新志_page48.html">48</a><a href="至大金陵新志_page49.html">49</a><a href="至大金陵新志_page50.html">50</a><a href="至大金陵新志_page51.html">51</a><a href="至大金陵新志_page52.html">52</a><span class="current-page">53</span><a href="至大金陵新志_page54.html">54</a><a href="至大金陵新志_page55.html">55</a><a href="至大金陵新志_page56.html">56</a><a href="至大金陵新志_page57.html">57</a><a href="至大金陵新志_page58.html">58</a><span>...</span><a href="至大金陵新志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
