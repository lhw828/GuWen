<!DOCTYPE html>
<html>
<head>
    <meta charset="UTF-8">
    <title>关中胜迹图志 - 第 11 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>关中胜迹图志 - 第 11 页/共 29 页</h1>
    <div class="content">　　黄河通志在华隂县东北四十里自朝邑界南迳县东北与渭水合又东入潼闗界水经注河水南至华隂潼闗歴船司空与渭水防县志黄河自龙门南下经本县东北葫芦滩寺南至潼闗折而东注寺南即渭乱河处渭水通志在华隂县北二十里自华州界来与朝邑接界又东流入于河是曰渭口杜预左传注渭水东入河水之隈曲曰汭水经注渭水自合石桥水又东敷水注之又东良余水注之又东合黄酸之水又东迳平舒城北【谨按平舒故城在华隂县西北】又东迳长城北长涧水注之又东迳华隂县北洛水入焉阚骃以为漆沮之水又东沙渠水注之又东迳定城北【谨按定城在华隂县东】又东泥泉水注之又东入河春秋之渭芮也
　　【臣】谨按旧志洛水自朝邑界来厯华隂之葫芦滩入渭今则东过朝邑之赵渡镇径入于河不复至华隂入渭
　　敷水华隂县志在县西二十五里源出大敷谷入谷三里有百索滩又南有挝鼓潭皆敷水之源也其谷受秦岭以北东西诸水故其流最大经敷水镇东北逶迤至滩子里入渭水经注敷水南出石山之敷谷北迳告平城东【谨按告平城故迹在华隂县西】北流注于渭
　　良余水通志在华隂县西二十里水经注良余水南出良余山之隂北流入于渭俗谓之宣水
　　黄酸水通志在华隂县西十三里水经注黄酸水世名之为干渠水水南出升山北流注于渭县志黄酸水至干渠头东流过页桥合仙谷水【谨按仙谷水源出谷中车箱潭亦谓之车箱水】又北迳县西长城桥下又东流入于渭
　　长涧水通志在华隂县西门外水经注长涧水源出太华山侧长城东而北流注于渭县志源出莲峰水帘洞玉泉三伏见循古长城北注为王家河过县西为西河又西转北折而东流为清河又东至员庄入于渭又有小涧水在县南一名窦谷水源出王刁洞西北流迳城南入长涧水又有大涧水在县东南源出黄神谷一名黄龙潭水俗曰大涧西北流入长涧河
　　沙渠水通志在华阴县东十五里水经注沙渠水出南山北流又西北入长城又北入渭一名蒲涧水
　　泥泉水通志在华阴县东三十五里水经注泥泉出南山灵谷北流注于渭县志灵谷在水谷西今近水谷下有泉水浊而赤由小月沟金盆寨过桥西北注于渭或以为即泥泉水也
　　阳华薮通志在华隂县东南吕氏春秋九薮秦之阳华髙诱注桃林西长城是也晋书载记太元九年慕容洪苻叡战于华泽胡三省通鉴注华阴之泽也或以为即阳华薮县志县西南之瓮谷为商洛经道入谷五十里东转为华阳川即古阳华之薮也【已上华隂】
　　洛水通志在蒲城县东四十里太平寰宇记洛水亦曰沮水县志洛水经白水澄城入县境合南河水折而东南流入同州境
　　白水河通志在蒲城县北自白水县流入界内入洛县志白水即同官之乌泥川入县境或名丁家河或名髙家河皆以傍水居民为名东流纳白石水龙门沟虎头沟诸水厯县境北经五龙山阴入于洛
　　温汤通志在蒲城县东六十里源出沮水东岸石穴中又西流里许入于沮水四时温暖可浴县志一名温塘旁有太湖山平地突起周五六里髙十余仞左右危石流泉为邑名胜
　　卤中长安志在蒲城县南二十里汉书宣帝纪宣帝微时尝困于莲勺卤中注如淳曰莲勺有盐池纵广十余里其乡人名曰卤中服防曰或曰泽中县志今名安丰滩唐大厯十二年东池生瑞盐后勅禁断盐不复生【已上蒲城】洛水禹贡锥指在白水县东三十里自宜君界来东南迳县东又东南入澄城蒲城界沮水旧循郑渠东至此入洛今富平之流已絶矣雍录洛在漆沮之东至白水县与漆沮合而南流所谓洛即漆沮言其本同也县志洛水抵黄龙山麓东折又南过阿门村距县三十里又东循五龙山隂南流入蒲
　　白水河通志在白水县西三里东南流入蒲城界入洛水经注沮水自迳当道城南【谨按当道今属富平】又东迳莲勺县故城北【谨按莲勺今属渭南】又迳粟邑县故城北【谨按粟邑故城在白水县西北】又东北注于洛太平寰宇记洛水东南沮水入焉故洛水亦名漆沮水其境东南多白玉因曰白水同州府志即乌泥川之下流由县西而来北受白石水又北受龙门沟水又受虎头沟水又折而东至五龙山隂入于洛【已丄白水】
　　【臣】谨按水经注沮水至富平分二其一自富平迳临潼北境入渭其一自富平至白水入洛今白水县沮水为同官县乌泥川之下流盖富平之流已絶也
　　渭水通志在华州北十五里自渭南界来又东入华隂界水经注渭水自白渠口东迳栾都城北【谨按栾都城在州西北】又东灌水注之又东合沙沟水又东合西石桥水又东合敷水
　　小赤水通志在华州西三十里水经注小赤水即山海经之灌水也水出石脆之山北迳萧加谷于狐相原西东北流与愚水合又北注于渭太平寰宇记小赤水今名髙谷水
　　愚水通志在华州西山海经禺水出英山北流注于招水水经注愚水与招水相得乱流西北注于灌太平寰宇记愚水出孤相原华州志愚水亦名乔峪水先时西自龙湾北迳圣山村入灌水明永乐间水暴涨北迳遇仙桥而北入渭因名遇仙桥河故道在今髙塘朱渠村诸处又有渔村川水旧入乔峪水后亦因水涨遂入遇仙桥河或疑即古之招水也又有短岭水亦流入遇仙桥河
　　西石桥水通志在华州西十里水经注西石桥水南出马岭山北流注于渭阚骃谓之新郑水华州志石隄谷水源出石隄谷北流至良侯村之北名五港河合赤隄谷水入沙涧经石桥铺以达于渭盖即西石桥水矣东石桥河通志在华州东水经注石桥水故沈水也亦南出马岭山北流迳武平城东【谨按武平即武城县故城在华州东】又北迳沈城北入渭【谨按沈城即沈阳县故城在华州东北】华州志东石桥水源出构峪一名构峪水【谨按构当作谷即楮木也可为纸今华峪多谷故名旧作构误】莲花池通志在华州东南十五里阜头峯下宋天禧五年防为河水深不测故一名移山潭亦谓之白厓湖潭水又滙为数区湖侧有眠云石
　　西溪水通志在华州西南时人目之为小曲江以杜甫为州司功时所甞游也华州志西溪水源出州南山涧经故县河涧诸村又太平桥水在州东亦谓之泥河亦谓之北溪水合西溪水入渭【巳上华州】
　　黄河在潼闗北一里禹贡锥指自华隂界来迳雷首山西本县北又折而东是为河曲入河南界水经注河在闗内南流潼击闗山因谓之潼闗自闗东北流经黄巷坂东出即函谷闗也
　　潼河通志在潼闗城下源出潼谷北流入黄河又嵩坌峪水自龙王庙北流合潼水水经注灌水出松果之上北流迳通谷世谓之通谷水东北注于河所谓潼谷水也或説因水以名地也元和郡县志潼闗西一里有潼水因以名闗华隂县志水北流经蝎子山入黄河古称潼亭潼津皆以此【已上潼闗】


　　闗中胜迹图志巻十二
　　钦定四库全书
　　闗中胜迹图志卷十三
　　陕西巡抚【臣】毕沅撰
　　古迹【宫阙】
　　同州府魏万夀殿北史魏文帝本纪大统八年十二月行幸华州起万夀殿于沙苑北
　　后周天成宫通志西魏太师宇文泰故居泰以同州扼闗河之要既专政犹时居州后孝闵帝受魏禅改同州宫宣帝大象二年改天成宫
　　长春宫玉海在同州朝邑县本周武帝作保定五年宇文防筑隋开皇中修之唐书髙祖本纪髙祖起义兵九月次长春宫杜甫诗天晴宫栁暗长春今县西北一里有东西长春二堡即其故阯
　　隋金城宫唐书地理志华隂东三十里有隋金城宫普德宫唐书地理志华州郑县东北三里有隋普德宫唐咸亨二年更名神台宫
　　华隂宫唐书地理志华隂县西十八里有隋华隂宫唐显庆三年更名琼岳宫
　　古迹【苑囿第宅附】
　　后汉张超庐通志在华隂县雾谷后汉张楷字公超结庐此地学者如市又能为五里雾故称张超雾市魏沙苑监通志在同州东西八十里南北三十里西魏大统二年宇文泰与髙欢战大破之后于用兵之处建忠武寺令骑士种栁各一株数及七千以其地宜六畜置沙苑监豢养陇右牛羊诸畜以供上方之用故杜甫沙苑行有云左辅白沙如白水缭以周墙百余里苑中騋牝三千匹丰草青青寒不死集异记唐明皇十三载重九猎于沙苑云际有孤鹤徘徊上亲御弧矢一发而中其鹤带箭堕而复起及幸蜀游道观中视所挂箭道士徐佐卿题乃上猎沙苑之日也
　　隋广通仓通志在华州隋文帝以长安仓廪尚虚诏以西至蒲陕东至卫汴水次十三州募丁运米于华州置广通仓以给长安
　　唐折冲府通志在蒲城县唐建府有五曰相原孝德温泉宣化懐仁按相原今之贤相乡旧管勲贵里者又有崇德善德懐仁各乡即孝德宣化懐仁诸府所由名也伏龙府通志在澄城县南五十里唐置兵之所太宗时太原王荣为伏龙府折冲
　　古迹【祠宇】
　　汉华岳庙在华隂县东五里通志自虞舜西狩三代以降莫不有祀然皆不庙置祠自汉武帝始光和二年修晋书礼志魏元帝咸熙元年行幸长安使使者以璧币礼祀华山魏书礼志文成皇帝即位三年正月遣有司诣华岳修庙立碑数十人在山上闻虚中若有音声声中称万嵗云册府元梁太平二年八月车驾西征次于陕命宰臣杜晓祭华岳庙并祷魏书礼志泰常七年正月遣使以太牢祭华岳太延元年立庙置侍祀九十人嵗时祈祷水旱春秋遣官率刺史祭以牲牢有玉帛又孝文帝纪太和二十一年五月癸夘遣使祭华岳隋书礼仪志大业十年祀华岳筑场于庙侧唐书髙祖纪武德二年十月甲子祀华山三年四月丙申祀华山册府元元宗先天二年八月癸丑封华岳神为金天王开元八年三月令太常长官祭华岳旧唐书元宗纪开元十二年十一月庚申幸东都至华隂上制岳庙碑勒之于后唐防要元宗幸东都至华州命刺史徐知仁与信安王袆勒石于华岳祠南之通衢上亲制文十三年七月七日碑成张于应天门以示百寮册府元开元二十五年十月戊申勅御史大夫李适之祭西岳天寳三载四月丙辰令宗正卿濮阳郡王彻祭西岳八载九月命宗正卿褒郡信王璆祭西岳九载正月文武百僚礼部尚书崔翘等累上表请封西岳刻石纪荣号帝固拒不许宋史礼志太祖建隆二年八月修西岳庙开寳六年立秋日祀西岳庙于华州真宗祥符四年祀汾隂车驾至潼闗遣官祀西岳用太牢备三献礼庚午亲谒华隂西岳庙羣臣陪位庙垣内外列黄麾仗遣官分奠庙内诸神加号岳神为顺圣金天王五月乙未加上西岳曰金天顺圣帝春明退朝录祥符四年车驾次华隂上见岳神数里迎谒上召问老巫阿马婆对如上所见上加敬礼诏封为金天王上仍自书制碑文以宠异之碑髙五十余尺濶丈余厚四五尺天下碑莫及也其余刻扈从太子王公以下百官名氏制作壮丽巧无伦比元史祭祀志至元三年定嵗祀岳镇之制七月土王日祀华山于华州界二十八年春二月加上西岳金天大利顺圣帝华岳庙碑明洪武三年诏依古制止以山水本名称西岳华山之神王维正西岳庙记西岳庙圮嘉靖已亥陕西巡抚闻其事天子曰新之潼闗兵备副使何鳌受椒任事于是閟宫穹阁峩阙脩廊窅窅耀耀奕奕堂堂视岳比雄而埒丽矣续文献通考隆庆二年六月陕西地震命抚臣张祉告祭西岳华山之神通志
　　本朝顺治八年遣礼部尚书王铎致祭康熙元年遣左都御史杨时荐致祭三十二年因秦省亢旱复遣致祭四十二年
　　圣祖仁皇帝
　　翠华西巡
　　御题露凝仙掌四字额防悬岳顶金天宫内庙中建石碑一座
　　勒
　　奎文四十四年
　　御书重修西岳庙碑五十六年遣内阁学士查弼纳致祭雍正
　　元年遣内阁学士田文镜致祭
　　皇上御极以来屡遣大员祗诣岳祠申禋展事庙制正殿六楹寝殿四楹两翼司房八十余间阶下钟鼓楼各一前为金城门再为櫺星门其外左碑亭右香亭牌楼七又前台门五上有楼后有万夀阁凡一百七十楹正与岳对周围萧墙三百七十四丈庙中古朩森列唐柏五株有后周天和二年赵文渊八分书华岳颂唐开元八年刘升八分书华岳精享昭应之碑开元十三年吕向正
　　书述圣颂天寳元年韩择朩八分书告华岳文乾元二年顔真卿正书金天王庙题名【汉西岳华山庙砰周礼职方氏河南山镇曰华谓之西岳春秋传曰山岳则配天乾坤定位山泽通气云行雨施赋成万物易之义也祀典曰日月星辰所昭仰也地理山川所生殖也功加于民祀以报之礼记曰天子祭天地及山川嵗徧焉自三五迭兴其奉山川或在天子或在诸侯是以唐虞畴咨四岳五嵗一巡狩皆以四时之中月各省其方亲至其山柴祭燔燎夏商则未闻所损益周监于二代十有二嵗王巡狩殷国亦有事于方岳祀以圭璧乐奏六歌髙祖初兴改秦淫祀太宗承循各诏有司其山川在诸侯者以时祀之孝武皇帝修封禅之礼思登假之道巡省五岳禋祀丰备故立宫其下宫曰集灵宫殿曰存仙殿门曰望仙门中宗之世重使使者持节祀焉嵗一祷而二祀后不承前至于亡新寖用邱墟迄今垣址营兆犹存建武之元事举其中礼从其省但使二千石以嵗时徃祠其有风旱祷请祈求靡不报应自是以来百有余年有事西巡辄过享祭然其所立碑石刻纪时事文字磨灭莫能存识延熹四年七月甲子宏农太守安国亭侯汝南袁逢掌华岳之正位应古制修废起顿闵其若兹深达和民事神之义精通诚至礿祭之福乃按经传所载原本所由铭勒斯石垂之于后其辞曰岩岩西岳峻极穹苍奄有河朔遂荒华阳触石兴云雨我农桑资粮品物亦相瑶光崇冠二州古曰雍梁冯于豳岐文武克昌天子展仪巡狩省方玉帛之防礼与岱亢六乐之变舞以致康在汉中叶建设宇堂山岳之守是秩是望侯惟安国兼命斯章尊修灵基肃共坛塲明德惟馨神歆其芳遏攘凶札揫敛吉祥嵗其冇年民説无疆唐元宗祀西岳太华山碑天冇四序星辰辨其分地有五方山岳镇其域隂阳交畅则品物形矣精气相射则神明着矣西岳太华山者当少隂用事万物生华故曰华山踞中土西偏七宫正位是称西岳按图以察削成而四方信焉立表以算其髙五千仞明焉石壁杰坚而雄竦众山奔走而倾附其气肃其威振其行配金其辰直酉前对华阳之谷后压华隂之郡左抱桃林之塞右产蓝田之玉谅少昊之下都蓐収之别馆者也轩帝游焉以防众神虞舜柴焉以觐羣后爰自夏氏迄于隋室朝更五姓载厯三千祀典相因旧章未改坛场庙宇何代不修一祷三祀无嵗而缺所以报生殖事灵神不有怠也故亦祚休明灾淫慝未甞爽也皇天眷佑馨我烈祖奄有万方逮于六叶郊天地望山川精意必达典礼咸甄亦命州将四时告防加视王秩进号金天若是何者抑有由焉予小子之生也嵗庚戌月仲秋膺少昊之盛德恊太华之本命故甞寤寐灵岳蠁神交玉帛未陈幽賛必先意而啓椒醴虽薄景福果应期而集元感昭赛可一二而道耶记云下有方士真人金鼎石室上有明星玉女仙草琼浆茅龙一去毛女千祀前代帝王多所侥觊朕学羲文之道故靡斯人之徒忧在至道之不宏不忧富贵之无永患在苍生之不理不患年夀之若流以功施四海为长生以业传百代为不死焉羡置集灵之宫虚望非福立存仙之殿妄思轻举哉于戯维岳配天尚弼予志予欲布大政康兆人岳翼予欲定礼乐谐神人岳听予思其维岳降神生此多士无俾申甫专美于嵩语酌古训心通神景善而不答诚而不应未之有也岳其念哉十有二载孟冬之月歩自京邑幸于洛师停銮庙下清眺仙掌云拂石牀霓裳可接风过松岭仙驾如闻乆勤报德之愿未暇封崇之礼迟回刻石梗概铭山万姓瞻宇言可复也铭曰岩岩太华柱天直上青崖白谷仰见灵掌雄封峻削菡萏森爽是曰灵岳众山之长白帝西下黄河北来隂阳孕育精气徘徊偶圣呈瑞逢昬降灾玉池神挹石室仙开海絶瀛洲天遥元圃伟哉此镇峥嵘中土鬼神乍游风云忽聚髙标爀日半壁飞雨自古王者巡方必至龙驾帝服封天禅地南靣防神西后在位待予治国安人然后徐思其事】
　　宋龙光寺在同州府北四十里宋文帝元嘉五年建明崇祯间修
　　梁饶益寺朝邑县志在县南十里新市镇创自萧梁天监间贞观二年起十三层浮图明初圮天顺万厯间继修内有藏春坞嵌歴代名人题咏
　　魏大统寺通志在同州府北二十五里西魏文帝建金明昌五年修明天顺六年重修
　　隋金塔寺通志在同州府治东隋建寺内有禇遂良书圣教序碑宋开寳时重修
　　龙兴寺通志在同州府西北隋开皇年建
　　治平寺通志在澄城县东北四十里白家河村即隋文帝避暑宫明万厯四年重修
　　回銮寺通志在澄城县南四十里隋文帝避暑回銮驻跸于此因名
　　唐九龙庙同州府志在大荔县东南十余里九龙泉唐干宁中连帅李公塘建每嵗二月有司以牲醴修祀曰扶龙头居民以五月十八日报赛相传元伊克守州祷雨以女许神雨降而女卒遂塑像焉明邓镗云祈祷虽有桑林余意而事甚不经神若有知其羞血食于此矣隆兴寺同州志在大荔县治东本隋文帝龙潜处旧名兴国寺唐改今名尉迟恭建
　　渭源寺通志在大荔县西南五十里唐开元年建明嘉靖三十六年修
　　司马迁祠同州府志一在府城中一在府城东街名汉官祠唐时建
　　金龙寺朝邑县志在县西一里唐贞观元年建明宣德七年重修
　　韩山奕应侯庙通志在郃阳县西一里唐太和四年工部尚书谭石寳建祀韩侯奕宋政和五年礼部侍郎王显重修
　　光国寺郃阳县志在县治西唐贞观三十八年建宋延祐六年宣和二年屡修明宏治元年继修
　　精进寺通志在澄城县东门外唐肃宗建有浮图九级
　　本朝康熙二十三年重修
　　肃宗寺澄城县志在县西北二十五里剏自唐肃宗时宪宗元和四年重修明宏治正德间两次兴修规模崇丽甲于一县
　　云台观华隂县志在县南八里华岳下唐建通志后周武帝时有道士焦道广独居云台峰辟粒飱霞常有三青鸟报未然之事武帝亲诣山庭临轩问道因于谷口置云台观徐元文记唐宋之乱希夷先生实修是观而居焉县志明隆庆年修
　　本朝康熙五十七年复修又灵台观李裕华山记云剏始前唐亦希夷寓所堙于兵燹明洪武中建今圯右为朱子祠徐元文记宋时有宫观之秩朱子甞主云台观号云台真逸康熙二十年知县迟屏万因建祠焉【唐孟郊游华山云防观诗华岳独灵异草木恒新鲜山尽五色石水无一色泉仙酒不醉人仙芝皆延年夜闻明星馆时韵女】
　　【萝听兹不能寐焚柏吟道篇宋韩琦云防观诗仙掌峰前羽客家玉虚宫殿倚云霞最髙顶上谁曽到得见莲开十丈花】
　　灵应夫人祠蒲城县志在县西二十五里尧山唐咸通中碑云灵应昭著一方行祠在东门内宋崇宁三年封勅曰雨旸之期应答如响有司以闻在所旌异明天启间入祀典
　　仙台观长安志在蒲城县西二十里桥陵南唐金仙玉真二公主入道置此观
　　甘露寺通志在华州南八里少华峰之西【唐张乔游少华山甘露寺诗少华中峰寺髙秋众景归地连秦塞起河隔晋山微晚景蝉相应凉天雁并飞殷勤记岩石祗恐再来稀】宋灵应观通志在朝邑县西南三里宋大中祥符四年建在紫阳山一名紫阳观形如箕掌宫殿参差时称名胜张三丰曽憩息其中
　　魏征祠澄城县志魏征封郑国公赐庄田于澄邑子孙世居焉宋宣和间建祠于西郊金承安三年建祠于县南门外中肖其像及五世孙魏謩侍立于左元至正七年重修一在县北二十里亦宋时建
　　后土祠韩城县志在县西南巍山上宋真宗祈嗣于此山下有驾到坪盖驻跸之所
　　河渎灵源王庙通志在韩城县东五里渔村宋大观初因河清勅建
　　太史公庙在韩城南二十里宋靖康元年修
　　法王庙通志在韩城县北三十里西庄神房姓名寅以宋真宗梦中治疾显勅封五岳法王营宇绘像以崇典礼每嵗清明四方来祀者辐辏
　　玉泉观通志在华隂县南十里宋皇祐三年建初名玉泉院内有山荪亭旁有洞陈遗像在焉
　　金城隍庙华州志在城东南隅碑记唐干宁三年李茂贞犯京师昭宗幸华州州刺史韩建夜袖剑诣行宫有神人厉声叱之建仓皇出明日物色之乃华之城隍神也明年车驾还京师改元光化封神济安侯州署东北其祠在焉大定甲午太守完顔公悯祠处于隘迁城东南隅砻石以记神之英烈明嘉靖丙午年修
　　元神禹庙通志在韩城县东北八十里元史世宗本纪至元二年龙门禹庙成王鹗禹庙碑记禹门旧有神祠因兵而燬道流善信鸠众议工为殿五楹两庑间架各有十八寝殿营其后别为道院世祖素知善信即位时召对及陛辞勅赐宫曰建极殿曰明德阁曰临思仍命大司农姚枢书额
　　雷祥庙白水县志在县东十五里大雷祥村一作雷公亚父庙昔有雷祥善医殁为彭衙土神甞显灵异蝗不为害有捍御之功因祀焉元代常加勅封至元十二年重修墓亦在村内
　　明安靖寺朝邑县志故址濒渭水元至正元年没于渭明正德间改建王林村东距县三十里殿悬宋宁宗时钟乃自渭浮来者
　　孙真人洞朝邑县志在县西北四十里双泉镇先是居人乆议建祠未果嘉靖三十四年地震后防山昼夜云起忽有泉涌出成洞洞中自然成像彷佛真人因于洞前建祠以祀
　　禹庙郃阳县志在县西南三十里南峰山相传禹甸梁山经此因立庙明万厯间重建
　　圣母庙通志在郃阳县南二十里庆阳村祀圣母太任太姒
　　龙王庙澄城县志一在县东郭外一在县西南三十里湫头西岸其地洛水经焉两崖壁立水自髙岸奔下有潭洞然深黑上常有云气能致雨明正统间祷雨有应因立庙望仙观华隂县志距城三十里故正里汉武望仙台故址今为望河观明万厯九年修
　　本朝金天宫通志在华隂县华岳南峰巅康熙癸未
　　圣祖仁皇帝
　　翠华西幸
　　谕抚臣鄂海拨帑金修建恭悬
　　御书露凝仙掌额于殿内
　　卜子祠通志在韩城县东五里卜家村康熈三十七年建河津县西北五里许曰辛兴有塜一坵相传为子夏墓居人多卜姓厯代封祀元末人民徙迁卜氏多渉河而西生齿渐盛墓祭日居西河者苦渉河爰建祠以祀伊尹祠通志在郃阳县东四十里耕于有莘之野即此一在学宫旁【以下建置时代无考】
　　韩奕庙通志在韩城县西北里许春秋祭祀
　　郑桓公祠通志在华州西闗
　　纪信祠通志在华州东二十里栁子镇
　　苏武庙通志在韩城县西北五里春秋祭祀
　　郭子仪祠通志在华州东闗
　　顔真卿祠通志在同州府城中顔真卿甞为此州刺史商山神庙澄城县志在县北三十里世传村东有河引水成潭中有巨蛇时出害人行人防断神荡除之一方获安因立庙以祀
　　闗中胜迹图志巻十三
　　钦定四库全书
</div>
    <div class="pagination">
<a href="关中胜迹图志_page10.html">上一页</a><span>...</span><a href="关中胜迹图志_page6.html">6</a><a href="关中胜迹图志_page7.html">7</a><a href="关中胜迹图志_page8.html">8</a><a href="关中胜迹图志_page9.html">9</a><a href="关中胜迹图志_page10.html">10</a><span class="current-page">11</span><a href="关中胜迹图志_page12.html">12</a><a href="关中胜迹图志_page13.html">13</a><a href="关中胜迹图志_page14.html">14</a><a href="关中胜迹图志_page15.html">15</a><a href="关中胜迹图志_page16.html">16</a><span>...</span><a href="关中胜迹图志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
