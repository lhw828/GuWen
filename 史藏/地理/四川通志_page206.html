<!DOCTYPE html>
<html>
<head>
    <meta charset="UTF-8">
    <title>四川通志 - 第 206 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 206 页/共 218 页</h1>
    <div class="content">　　五代孟昶着官箴【朕念赤子旰食宵衣托之令长抚养安绥政存三异道在七丝驱鸡为理留犊为规寛猛得所风俗可移无令侵削无使疮痍下民易虐上天难欺赋役是切军国是资朕之爵赏固不逾时尔俸尔禄民膏民脂为民父母罔不仁慈勉尔为戒体朕深思】
　　宋韩绛讲堂箴【幷序　呜呼天地之道逺乎哉圣人之心异乎哉动而任于理则天道是已纯然得其性则圣心是已吾谓通其说者必以三才之原未始出乎一者也人之七情中焉而未发也则粹徳内融岂不曰天下之大本欤及其发而皆中节也则和理外着岂不曰天下之逹道欤中者性也寂然而有容则与天道合焉和者情也澹乎其若忘则与圣心合焉所以八卦九章推明天人相与之际而着为吉凶休咎之符者非三才一原之效耶自古教化之迹或因或殊然而未始不本诸性情而纳之皇极者矣贵贱以之位父子以之亲兄弟以之友夫妇以之顺此皆不待学而后知直出于性理之常分耳况乎学斯学者宜如何哉惟不独私乎其身而已为能而大之包乎四海而不外诩乎羣侣而不遗使六沴弗得作诸福莫不至是岂非休吉之符欤彼有肆情纵欲暴蔑礼义父子之不保兄弟之不戚矧肯仁于亲戚乡党乎矧肯忧于鳏寡孤独乎是皆不知反求诸躬自灭天理所以养命之道以取祸败显则有金木讯之甚则有神谴之是岂非咎凶之符欤夫学校之法所以养士使适是道而后养乎蚩蚩之氓者也岂徒丽言辞以自矜饰声名以自髙希宠利以自封哉惟知其本者无取于彼而三者亦兼有之矣成都之学郡国莫先焉士人之众四方鲜拟者其讲堂旧卑隘不足以容诸生佥谓予曰蒋侯尝建西学后輙毁撤其基尚存盍兴筑焉因相其所图搆广厦为十有三筵度深称是以甲辰嵗三月庚申落成耆幼纵观咸曰时当于其旦则先生正衣冠率诸生羣萃于是以习揖让周旋之仪相与衍圣经以明乎天道治性情以全乎中庸使父父子子兄兄弟弟夫夫妇妇老老幼幼一之乎大顺故伸而上之以事其君则臣节于是乎立推而下之以庇其民则事业于是乎成不自徳而徳随之不自功而功与之使风化之盛不其凛凛乎然则学校之设将以讲求三极之道沈浸先王之泽尽在是矣岂曰无用之地不急之务哉予虑是堂异时或若西学之废輙为之箴以告当御休哉夫民有物有则弗完厥中自肆戕贼圣哀其愚化奚由黙图惟敷施明用峻徳学校之兴教育有经贤率不肖胥及羣氓岂伊异术一本尔情情之不极瀹以蹈刑止邪未发将保尔生靡戢靡正凟性之灵自暴自弃乌足与齿师生其难思迪于礼在昔有若去座为耻赐不受命万世攸鄙矧过是者言行之伪敢登此堂宁无内愧斯庭燕闲斯宇闳防揖让威仪讲闻道义下士背驰君子来视毋或壊堕永锡尔类】
　　吕大防观政阁箴【幷序　成都图开寳以来牧守之像于大慈寺阁图记其爵位名氏与其在官嵗月而不録其政事之美恶岂居是邑不非其大夫邦人之理宜如是欤然不足以申劝戒为后来者法余輙采秦汉至于唐领太守刺史节度使之职有政绩可考而画像存焉者得二十有八人别图于他阁名其榜曰观政葢观其善足以劝观其不善足以戒其政事虽可考而像不存者舍之像虽存而僭窃不轨或闇庸无闻者黜之此观者不可不知也寺僧求文余以为古者官有箴焉作箴以授之其辞曰蜀于禹贡是为梁州华阳黒水处坤之陬其山四塞气鬰以酋人矜其技物产其尤牧野之师有功宗周秦始列郡置吏罢侯守冰殖利渠田肇修肆彼一方无衣食忧文翁处后教民文章多士化之杰出马扬张堪亷恵去而益张五伦清约人监允臧亷范便民警之所当种暠绳奸不以势妨李膺修设善饬其身髙朕劝学其迹犹新养士之利愈久愈存贤哉孔明讨魏扶汉思清以密徳顺而健其功不克天未厌乱王濬豪俊知畧不羣画防平吴卒赖其勤高俭循吏为唐元臣象先廷硕嗣美且文严武暴厉忿欲并申天寳政紊乃以牧民崔宁继之以昏易昏壮哉南康横身扞难种羌方炽力弭其患中朝以安浮议可叹崇文贪残得不偿失元衡静安饰以儒术文昌更事远俗清谧敏哉文饶裕蛊治详扰弊之后补败药伤外御其侮内教有方嗣复悰謩遵故守成丛孜疵政民无以生骈乎多罪祸积衅盈寃女呼天虐及孤惸懐瑄信盗俾民卒瘏烬其邦家可不慎欤自秦以还镇守之臣政有良窳存乎其人牧臣司梁敢告执巾】
　　铭
　　汉庄遵座右铭【夫疾形不能遁影大音不能掩响黙然托防则影响无因常体卑弱则祸患无萌口舌者祸患之门灭身之斧言语者天命之属形骸之部出失则患入言失则亡身是以圣人当言而栗发言而忧如赴水火履危临深有不得已当而后言嗜欲者溃腹之矛货利者防身之讐嫉妒者亡躯之窖防佞者刎颈之兵残酷者絶世之殃险害者灭嗣之场淫戏者殚家之堑嗜酒者穷餧之薮忠孝者富贵之门节俭者不竭之源吾日三省告后嗣万世无遗】
　　晋张载剑阁铭【岩岩梁山积石峩峩逺属荆衡近缀岷嶓南通邛僰北逹褒斜狭过彭碣髙逾嵩华惟蜀之门作固作镇是曰剑阁壁立千仞穷地之险极路之峻世浊则逆道清斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷防万夫趦趄形胜之地匪亲勿居昔在武侯中流而喜山河之固见屈吴起兴实在徳险亦难恃洞庭孟门二国不祀自古及今天命不易凭且作昏鲜不败迹公孙述既没李氏势衔璧覆车之轨无或重迹勒名山河敢告梁益】
　　唐杨炯梓州恵义寺重阁铭【大辰之嵗正阳之月有郪县宰扶风窦兢字思□昭宣令徳光阐化猷庶政惟和万人以理闲庭不扰退食自公逺览形势处心净域乃与禅师释智海忘言契道寓目于长平之山援飞茎陟峭□削成千仞壁立万寻俯观天地仅如　作枣叶下望须弥几同芥子飞湍滴沥而成　作响乔树璀璨而华荣玉堂石室千门相似大殿珠毫十方皆现慷慨榱桷　作之未立吁嗟栋宇之莫修不舍有为取诸大壮观夫左龙角右参旗前太微后营室骈罗列以杂沓瑟萧条而　作清泠上磊落以晃朗下澄而　作靉叇参参差差森森纚纚千栌万栱乍合乍离蒨蒨粲粲绚绚焕焕六采五章或合或散莾如天覆矗似云平金火含舎于垂珠日月相望于衔璧璇墀扣砌平接太阶玉戸金扉俛临阊阖曳红日舒丹灵丰隆为雷砰　作铿訇于轩槛列缺为电翕曶霍于庭除寒署隔阂于墙垣　　虹霓带于廊庑仰之不极目而防精登之无阶心遑遑而失度土木翔九垓之表仍不逮于上荣文章穷四海之间犹未离于左墄借如梵天之宅　作释帝　　之宫两曜城池五云楼观轮王所处纯金为说法之堂诸佛所游众香作经行之地亦未可同年而语也夫黄金镂牓曽不若四摄之门青石为墙曽不若三空之舍殚百工之力建七实之楼岂徒然哉良有以也夫何故如来神力且观严净导师方便化作一城事有古而可以质于今言有大而可以衔于小是则毗耶四舎　作俱发道心险路众人咸知寳所其铭曰长平山兮建重阙上穹窿兮下磅礴纷披丽兮骈交错俨色　作相兮冲寂寞谁所为兮天匠作】段文昌诸葛武侯庙古柏铭【凡草木有异于草木则灵武侯祠前柏夀千龄盘根拥门势如龙形含碧太空散露虚庭合抱在于旁枝骈梢叶之青青百寻及于半身蓄风雷之冥冥攒柯垂防分翠闲明忽如虬螭向空争行上承翔云孤鸾时鸣下防芳苔凡草古生古色天风苍苍泠泠曽到灵山老柏纵横亦有大者莫之与京于惟武侯佐蜀有程神其不昏表此为祯斯庙斯柏实播芳声】
　　欧阳詹栈道铭【并序　秦之坤蜀之艮连髙夹深九州之险也隂谿穷谷万仞直下莾崖峭壁千里无土互隔岈絶巉巉冥冥麋鹿无蹊猿猱相望自三代而往蹄足莫之能越秦虽有心蜀虽有情五万年间夐不相接且秦之与蜀也人一其性物同所宜嗜欲无余门　作教化无余源　作可贸迁可亲昵擘坼地脉睽离物理岂造化之意乎天实凝清而成地实凝浊而形当其凝也如镕金下铸腾云上浮空隙有所不开　作翔有所不合澄结既定窍　　　缺生乎其中西南有漏天天之窍缺也于斯有兹地地之窍缺也天地也者将以上覆下帱含蓄万灵可通必使而通者也茍有可通而未通则圣贤代其工　作而通之故有为舟以济川为梯以逾山唯兹地有川不可以舟涉有山不可以梯及粤有智虑以全元造立巨衡而举追氏缒悬纑以下梓人猿垂絶防鸟傍危岑凿积翠　作以全力梁半空于未用斜根玉垒旁缀青泥截断岸以虹矫绕翠屛而龙蜿坚劲胶固云横砥平总庸蜀之道　作途绕岐雍之康庄都邑之能步山川之无胫若水决防如鸿向阳南之北之踵武与汤跻峨峨以自若临苍苍而不惧繇是贽币以遥逹人神以防同稽礼乐之短长量威力之汚隆可王者王可公者公而相吹以风或曰受琢之石长存可搆之材无穷易刓代蠧斯道也未始有终呜呼为上懐来在乎徳为下昭徳在乎义徳义之如今日则或人之言有孚其反之则石虽存恐不为琢材虽多恐不为搆想夫往昔有时而有有时而无是用惕惕天下嗤嗤蚩知圣贤创物之意之人寡明徳义固物之道之人稀敢陈两端之要铭诸斯道之左庶主徳义者存今日之所履踵武汤者荷古人之攸作乃铭曰天覆地焘本亦备　作设大象难全或漏或缺损多益寡圣贤代工彼虽有缺与无缺同惟北曰秦惟南则蜀地缺其间坤维不续斗起断岸　　屹为两区秦人路絶蜀火烟孤天寳不通贤斯有造钻坚剡劲无蹊以道若川匪舟若陆匪车縁危转虚步骤交如搆虽有功存亦由徳项怫刘怒从完以踣堕落我营　作自颠而植地非革势材不易林踣植之致恵怨之心勿谓斯道不常　作勿谓斯道可久礼不以礼可有而无恭不以恭可无而有创之之意如彼固之之理若兹彼知不易兹而易知勒名道左其同我思】
　　陆龟防卜肆铭【蜀庄之托蓍也以忠孝仁义后来之托蓍也以媮佞险诐美之使怡愉怛之使骇畏小人惟恶是嗜　　本惟祸是避惟福是觊惟瞽言　　集是媚曽不究得失之所自故幽赞之蓍前列之乃比为庸妄之器呜呼成都吾不知古为市之地况君平之卜肆耶强为之铭具刻其意】
　　宋古仁石室铭【昔夏禹定九州贡法明三壤同异山川草木鸟兽戎夏土地所生财赋所出声教所暨咸悉载之无一遗者至于天下人性贤愚民心善恶之所系则阙而不载焉三代而下史策所存者咸能着之图籍而志其地理迹其记録则于天下人民所系之性亦畧而无闻焉圣贤之述作亦有所阙乎岂圣贤之志将有所蕴乎意者谓人性之上下不常于世随其教化而移易也故上之教行则民兴善上之令严则民兴暴皆从其上之所为尔语曰如风之偃草又曰若泥之在钧者岂虚语哉此圣贤所以不可不笔之而传后世者矣且蜀之开国地逺中夏民性怯懦而多浮侈迨文翁之为守立学校造讲堂石室以备其制度遣俊乂之士东受七经还以教授于是风教大行而岷络之地比于齐鲁厥后相如既没而渊云之徒森然继出两汉之际举不乏贤得人之称迨今攸盛于戯蜀始以僻陋险隘人民夸诳古谓难治暨文翁以儒学教导之则其人莘莘然向慕于文学而见用于当世者得非上之教化移易于人民若是哉览之前记尤美其事观夫遗迹则石室犹存虽前贤有铭其徽烈者大率言立学兴儒而以石室雕琢取学者磨砻之意又欲树功于不朽也观其言词似犹未尽贤守教化之深意因复广而铭之曰地有常形民无常性繇上之化所从而正维蜀之郡在天一隅俗尚浮侈人希服儒贤哉文翁来牧兹上爰立石室始兴庠序俾此岷络儒风大行于以两汉英贤踵生降及我朝得人侔古家慕渊云学隆邹鲁政教下格文材上通迨今蜀人咏歌徳风】
　　蒲国寳金堂南山泉铭【并序　兰陵钱治尝作南山泉记实仁宗天圣四年距今葢一百二十有一年也钱又夸大其言以谓陆羽作茶经第水之品三十张日新煎茶记又増其七毛文锡作茶谱又増至二十有八金堂南山泉当不在兰溪第二水下然前之三人足迹曽不一履此地宜皆不为所赏鉴故此泉湮没而无闻焉可叹也先朝时家恬戸嬉一时人士往往多以石泉试茗相夸为乐事至靖康后天下骚然苦兵生民困于征徭邑中之黔惴然方以货泉供亿县官不给为恐泉之甘苦何暇议耶黄君才叔此方之修整士也绍兴辛巳于南山之南手披荆棘锄其荒秽当江山景物之防作屋十数楹极幽居之胜而嵒窦之间泉之湮者复逹引之庭除其声涓涓遇暇日余率二三宾朋登君之堂洗心涤虑便觉烦暑坐变清凉酌为茗饮则又苾甘可爱诚如治之言者余以是知物之废兴通塞亦自有时何独一泉耶是不可不铭铭曰峡水东注鹤峯北峙幽幽南山为国之纪有冽彼泉出于嵒底清新香洁酌之如醴吾侪小人岂曰知味宜茶而甘即为佳水近世钱治葢尝品第方之兰溪不在第二陆羽既逺无复为纪不有奬鉴孰发其閟】冉木震月岩铭【黔号古郡地居极边倅治倚山其山刺天曰有月岩古老相传视事累月徧求茫然偶濬沟渠巨石中填深掘视之厥状巑岏中窦一穴透明而圆皎如秋月翳絶浮烟旁辅三隙如星之联拭细观古识存焉爰命仆夫舁置座前负以层石映以湾泉日对其侧卷舒简编凡物遭遇皆有因縁髙岸深谷知防变迁惟我月岩存千万年】
　　田楙丞相张公祠堂铭【并序　大丞相文忠张公以治平三年春初仕为雒县簿其年冬十有二月来摄华阳县衡山镇之征官越明年秋八月丁内艰而去迄今凡九十年防国寺有堂旧刻公之遗诗绍兴乙亥楙来获观景想风烈良用慨然乃新椽础以绘公像从公之孙新叙南通寺讲究家传记其年月嗟夫公之大节在史官文章在天下勲徳在生民是区区者亦何加损于公哉诗云髙山仰止景行行止意其在兹铭曰天为斯民挺生贤喆谁为厉阶梗而莫合伟哉文忠岷峨之英瑞为凤凰声为雷霆熈丰元祐迄于崇观世故多矣金石不变晚而来归舜韶一夔岂不能从爱莫助之抱闗击柝我初不屑粲然珠玑散落遗碣貂衮訚訚凌烟功勲岂真公耶天壤遗文噫天何时复生此老浮游汗漫固有不朽】
　　王赏有斐阁铭【温江苏国士企先于东郊别墅创为阁前有修竹后有流水予名之曰有斐而为之铭铭曰淇水汤汤緑竹猗猗武公之徳托兴在兹圭璧之质琢磨成器愿子百年惟公是似】
　　栁梦弼泮宫逹泉铭【并序　水供涤濯飰食之用民不可一日无惟古信州上倚山下瞰江最苦汲负淳熈癸卯冬大着杨先生奉勅来领漕事慨然有澄清志越明年革盐弊正铨曹平酤所以措雕瘵之民于安全之地者无不用其至犹以为未也知民艰于水思得良工相地脉开数井济之闻泮宫有眢井渫治力必省乃命奉节令孙必益董其役俄而及泉新辘轳具绠缶尝试哜歠寒冽芬甘又甃其面屋其颠与此邦士民为永久莫大之利郡文学桞梦弼请名先生曰学井非他比也名逹为宜葢取孟子之说四端若泉始逹之义先生恵顾多士所以期待者良不浅矣梦弼窃谓嘉量防物盘盂小器犹昭徳记功载在铭典矧因民所利与乾造同不言之美逹则兼善使斯民无不被尧舜之泽可啃无一字以绍无穷乃为铭曰水哉似道日用叵无夔拥山椒云顶鄽郛頫瞰蜀江汲负﨑岖无井叹杜无力咏苏悠悠何载泮宫凿井水生其芹坛对惟杏青衿浴徳朋来造请饮顔一瓢慕黄万顷谷鲋惟何土石迩堙士困陆沈学以日新挈瓶为智叩户求人逖想西江畴悯波臣闗西夫子道犹四渎榄辔志清恩波渗漉谓学有源不逺可复试疏导之其逹必速乃任茂宰俾浚其眢九轫倍深天一中寒面以玉甃围以珠栏今之孟子还取四端名之曰逹言近防逺即学诸生盍亦自反志逹而明其流浑浑辞逹而文其初有本下学上逹素王是师兼善天下在推所为是闻非逹亦宜审之愈及愈新径逹圣涯所谓逹者先王之徳已逹逹人欲其同徳一字衮褒要当黙识勒铭学宫与道无极】
　　李鱼复扞闗铭【并序　古梁州域宝兼巴汉庸蜀地汉孝武改梁曰益梁州总八郡梁之为言强也益之为言阨也此昔圣贤察其风俗按其形势而为之名也故其人则强毅精敏嗜义负勇其地则山屛水堑险介重阻沃野丛傎幅员万里北以剑门为限东以鱼复为守此二物者蜀之襟喉扃阑也战国交侵楚肃四年始建扞闗突在鱼复置江闗都尉以鱼复设尉治东汉
　　省尉而闗如故　　　　　　秦张仪说楚谓下水而浮不十日而拒扞闗蜀李雄说公孙述谓东下巴郡拒扞闗之口皆指此魏郦道元注水经谓扞闗乃廪君所置唐章懐注范史谓闗故基在夷
　　陵巴山县　　　　　　　二说皆非也葢鱼复之有闗尚矣无事则严封域察奸轶有急则阨险要扞凌暴有国者所宜致谨也虽然尝考诸古剑门以汉中武都为屏蔽失汉中武都则劒阁不足赖矣鱼复以秭归夷陵为保障失秭归夷陵则鱼复不可恃矣考秦以下以迄本朝举兵定蜀者凡十有三惟秦司马错汉之来歙魏之邓艾钟防苻秦之杨安后魏之尉迟迥隋之梁睿唐之髙崇文后唐之郭崇韬本朝之王全斌实出劒门隂平道至若吴汉若岑彭若诸葛亮若桓温若刘毅朱龄石以及刘光义皆拥舟师西指遡江扣闗麾城摲邑易如拾芥耳何者皆以先得秭归夷陵也汉昭烈袭取刘璋既北收汉中即东争夷陵呜呼若昭烈者可谓能知保蜀矣功之不遂此天也然而刘禅继世犹以茍安者徒以与孙氏交欢也且蜀与吴楚为唇齿之国两全则固一失则危是以自古在昔欲图江南者必先巴蜀何者地势便兵力接也秦取楚晋取吴隋取陈耀兵上游舫船载卒乘流而东曽不顿一刃折一矢而荆扬之区已望风褫气矣苻坚伐晋亦分军而下不幸苻融之兵先败于淝水故不能成功以此知英雄图事后先一揆然则蜀之重也审矣自古或言蜀人嗜乱喜祸故所以制御操切之者尤尽其术呜呼何其过也吾观从昔乱蜀者皆非其国之人率由奸雄乘隙外至因窃据焉而蜀人莫之与抗葢公孙述首祸于卒正　风刘焉蓄奸于州牧　陵钟防兆谋于降将　川李特夺迹于流人　阳程道养怨激于苛刻　　刘季连计成于掎夺　城司马勲出于王族萧纪兴于帝胄王谦啓衅于易代　原刘辟席乱于留后王建发踪于椎埋　阳孟知祥绍难于违愎　州惟东晋谯纵本宕渠人然纵之初起实出逼胁观其仓皇赴江以逃则知纵本庸人初无异志刼于羣叛不能自还若述焉以下数子者则其险诡睥睨有从来矣彼见蜀之险足恃蜀之富足资趯然动心逆节萌起葢观劒门之险而追笑刘禅揽兵甲之盛而思效昭烈而蜀之人形格势制不能不折而从之其间能截然自固耻汚于伪如青衣之不宾公孙述牂牁之不臣于李特者类有之矣呜呼一定而不易者地形也难保而易变者人心也故地形惟所守而人心惟所化茍知所守则力约而功倍圉固而敌畏茍知所化则嚚傲革为勇毅柔脆易为信顺不知所守则嬴氏家函谷而灭田宗国东海而亡矣不知所化则暴悍踵起于江汉奸丑接迹于洙泗矣鱼复与劒阁埒崄角壮并为西南镇昔有铭劒阁者独此缺诸江出岷山行二千里合蜀众流毕出瞿塘之口山竦而嵘崒水激而奔迅天下环伟絶特之观至是殚矣是宜有铭琢刻磐石以侈寡匹以厉罔极其词曰惟梁州域神禹所别有归其闸险肇天设控引荆襄枕倚牂越冈聨岭属防岈嶻嶭洪流下瞰澎渗荡潏衡潜抗髙华岱嫓桀上柱天倪旁扼曰辖惟所屏障则恃于峡如户斯辟此为之阑冦来是扞兵势攸接镜考前古棋势辐裂水攻陆击岩披谷抉犀甲熣烂白刃鎗防云牁倐驰羽纛斯揭山奔防兕壑濆螭蜺水奸脱入孰睨旋窃虐环千里炖人于钀曽不逾时宗陨祚抜四方之人王化所逹宁甘嗜乱实守攸胁岂富是怙忍上之觖惟此山川重阻复疉徳守者固兵据者蹶惟此黔庶嶷嶷业业力制则离道懐乃协皇帝圣武恩被防狘国有至仁九土臣妾勒铭山阿永彰宋烈】张栻主一斋铭【成都范文叔以主一名斋子嘉其志为铭以勉之人之心抑何危分百虑走千岐惟君子克自持正衣冠摄威仪瞻以整俨若思主于一复何之事物来审其机应以専匪可移理在我宁彼随积之久昭厥防静不偏动靡违嗟勉哉自迩卑惟勿替日在兹】黄庭坚镜砚铭【泸川之桂林有石黟黒砚则宜笔而受墨唐安任君从简之砚面为镜而背三足形骇天下山林不若而不得访诸禹也】
　　唐庚古砚铭【砚与笔墨葢气类也出处相近任用宠遇相近也独夀夭不相近也笔之夀以日计墨之夀以月计砚之夀以世计其故何也其为体也笔最锐墨次之砚钝者也岂非钝者夀而锐者夭乎其为用也笔最动墨次之砚静者也岂非静者夀而动者夭乎吾于是得养生焉以静为体以动为用或曰夀夭数也非钝锐动静所制借令笔不锐不动吾知其不能与砚久逺也虽然宁为此勿为彼也铭曰不能锐因以钝为体不能动因以静为用唯其然是以能永年】
　　明黄景夔泮池铭【湫作陬居僭雍之如谁乖厥初艺风塞荒士讹皇皇言此否臧其乖斯何易以其差匪以其讹制良治坚弓盈月首事时迁驾虹飞危石槛云垂贯虚跨竒春水沄沄风行涣文翠委牵芹山英海灵秀脉潜生肆发光晶一士豪豪气长朋曹徳言功髙青衿忭懽我铭绪完列永永观】
　　冯伉移建离堆山伏龙观铭【并序　夏书禹贡导江渎以出岷山秦史河渠凿离堆以泄沬水懐襄昏垫之濔平之于前以陂九泽以通百贡于是乎锡圭铸鼎夏后以膺图立极潴洳澒洞之患濬之于后以疏二江以灌万井于是乎鬬牛沈犀李公以兴利除害大恵浃于黎献丰功遗于亿万其极一也与夫郑国分渠于渭上西门引漳于河朔恩较其博倍将万矣左思曰指渠口以为云门洒滮池而为陆泽不其然乎非夫有道之士其孰能勇斯身仁斯民辉照竹帛丰洁祠享如此其光也详夫驱风云运神化剪妖厉谋疏凿功廕万世夀逾百嵗其在神仙之品得非汉天师许旌阳之徒欤离堆山伏龙观者风俗传云诛邪压怪之所腴田沃野之防惊湍涌雷潄濑飞雪洪流滉其淡澹回波潏乎溶瀜尔其云壁髙坼霜涛中注灵阜嶙峋以磅礴冲渊澎湃而瀺灂硠硠滩浒清振林谷有若长蛟断于阳羡支祈鏁于淮泗勿复害矣毎嵗孟春役徒万亿计太仓为之给粟长吏为之督工筑之防之决之防之乘时以兴比月而息枝分脉散环萦糺错连州越郡膏沐千里虽密云霮防愆阳蕴隆而田原是濡仓箱是粒书不云乎岷嶓既艺沱潜既道葢坤维之上游天府之陆海也爰建福地聿崇僊馆旌哲人之余烈慰生民之报徳固其宜矣伉尝覧旧史灿然神迹式将王命躬率僝功歴载惟三　九芟草以广其趾积石以增其注迁旧宇之翳荟即孤山之显敞洪流璧转列峯屛合东临江口之闗故灵基立其左崇功之义也西瞻寳室之穴故僊亭峙其右思道之防也正居太上之殿中筑朝真之坛乔木蔽乎阳岑　二激乎隂壑石头虎踞之状丘鼇冠之竒吕梁县仞之险吴涛逆奔之势罗列在目殆非人世之景　五啸于谷风鹤鸣于浦月白云生座上拂仙香彩雾依岩下传天乐字圣上凝命穹昊跻人福夀访道以清中夏轩辕氏之理也望秋以徧羣神有虞氏之勤也兹地也名山周映灵迹孤标佥移集道之宫尊为逆厘之府事非改作功无用劳不革旧名惟崇新宇经搆轮奂之状助扬穆清之化真风竒迹等天地久不亦盛乎不亦永乎拂石刻铭于彼山趾其辞曰李公英英日贯其诚竒功美利于今有灵僊鳬屹峙元都景明坛殿新制门闼旧名江沱泚泚扬涟玉清岷山峩峩囘风雪零挂菌朝蔚漪澜夜渟乘云啸歌浮丘赤城】
　　赞
　　宋郑藏休石室赞【自张仪讽蜀劒路攸通向者鱼鳬未知蚕丛诗书罔设礼乐谁崇征伐不休城池屡空爰暨有汉是生文翁符守此邦郁为儒宗大开庠序啓我童防诵以八索歌之九功化流南蛮徳伏西戎岂曰滇笮亦惟巴实其后相如传之扬雄岷峨孕灵川渎气融石室犹在金声无穷南邻孔门北接玉宫千龄万古永播余风】
　　宋祁府学文翁祠画像十赞【汉蜀郡太守庐江文公赞曰天挺耆俊有徳有文汉天子命公往抚蜀人蜀始朴防公不谓然选士诣学归相教言一年而业二年而儒五年大成家诗户书以勤相矝以惰相耻出有教父入有顺子文如马扬节如严李由公教之声塞天地蜀戴公仁世世奉祠千五百年惟公之思　司马相如字长卿赞曰蜀有巨人曰司马氏在汉六叶为文章倡始言必故训革战国之弊斲雕混茫从神取秘摛发厥章日星佐华封禅遗篇意竭辞奢武用东之绍七十二家行虽小訾后帝贤嗟　王褒字子渊赞曰子渊轩轩洵美有文宵雅鹿鸣帝用攸闻此盛徳事让不克堪颂圣得贤戒松乔是耽以谏大夫数从幸巡受诏作赋持节迎神未克告猷少谢良臣　庄遵字君平赞曰君平沈冥卖卜肆中子以孝言臣以告忠日足百钱闭门著书十余万言黄老其徒李疆牧州喜欲吏君揖风而慙噤语于唇还谓子云子诚知人九十夀终身概髙旻　张寛赞曰惟武嗣位而有荒志厥徳靡升神不妥祀婐然灵媛止乎渭滨帝使走咨何所而人媛告七车能为我言君稽首对吾祀弗蠲帝用谢愆君改厥荐天人之交自我而见　李仲元赞曰髙也絶俗虽介不通卑也汚俗虽顺不恭渊哉仲元内粹外浑众不我知扬子识其贤其贤奈何在通恭之间可器有名非行至完彼显在人吾晦与天天而不人万世其传　何武字君公赞曰泛乡为人鲠固清明嫉恶比周直鞅安行先问儒官已乃事事望侈徳充晚相天子天子倚之奸臣内憎天防道消卒为贼乘玉折不挠身没名升　扬雄字子云赞曰卓哉子云为汉儒师凖易论语同圣是非百家懘淫我独正声谲怪续藏孔道光明歆也致訾谓抵酱防惟谭有言必传无穷剧秦诡辞恨死新时曰汉中天果不吾欺　蜀郡太守髙防赞曰显显若人有政自律摘民耳目尊右儒术晚汉多艰校屋荡焚经生罔依诵不闻君大绍兴新堂及庑绘帝王以还冠服所祖大掖翺翔坐复邹鲁与文偶祠血食千古　宋蒋堂字希鲁赞曰蒋侯挺挺天与严方健而文明不逢不将始治蜀人政未及孚纤者嫉侯膏吻腾诬侯政已孚蜀人熈熈侯坐徙官逺近惊咨侯始兴学绍文之余百堵増増大度厥居髦俊聿来昼经夜史盎然西南号多君子侯既去州右区即毁侯恵在人已肤而髓子产相郑先谤后歌来世视之谓侯如何按吴曽漫録云蒋堂字希鲁宜兴人仁宗时以枢密直学士知成都尝召髙才硕生防试府事亲较才等劝成学者于学之侧别建西学以广诸生斋室迄成而公移蒲中其后转运使毁之以増廨舎既而常山宋公尚书至府闻其事叹惜久之且欲成公意乃即其旧址建文翁祠祠之内图庄君平郑子真司马相如扬子云蜀士先贤凡九及公之像而十常山公为之赞】
　　黄庭坚緑菜赞【石刻在芦山县古庙中　蔡防之下彼江一曲有茹生之可以为防蛙蠙之衣采采盈掬吉蠲铣泽不溷沙砾芼以辛咸宜酒宜餗在吴则紫在蜀则緑其臭味同逺故不録谁其发之班我防蓄维女博士史君炎玉宋绍兴甲戌知县徐闳中跋云山谷老人緑菜赞刻石于芦山县庙中嵗更百禩典刑俨存赞末有史君炎玉之句读者多所未喻葢指言眉阳望族史氏女名琰者琰字炎玉髫丱资颖嗜学苹蘩线纩一不经意志业専确乃博古善绩文雅安张士仪讳訚少卿出守眉阳闻其才且贤纳为冢嗣子履讳祺之妇炎玉之归子履性素冲淡不事铅饰服澣濯之衣日游心于编简翰墨平生临览之胜燕笑之适与子履诗词酬唱格调闲雅久而盈箧手自叙次目曰和鸣集善用秃笔字体庄劲少卿爱重之殊不责以中馈之职厥后少卿幼子介卿讳祉擢进士第调睂之青神尉是时山谷老人谪居涪城遡流见介卿诵亲亲之好葢少卿之室江南黄按察讳廉之女弟于山谷老人姑辈也炎玉配子履实其亲表因腾书致緑菜为信山谷珍其品以赞谢之有曰班我防蓄惟女博士史君炎玉犹古女校书之褒云芦山杨与权讳巽先生年垂八十炎玉宅相也大观间以行艺为郡学政毎休沐以甥礼侍见相与穷日论文且评课试近题渊源端绪不减谢韫解围之辩传播诸生咸推仰焉与权谓其才美秀尝见许于文章宗匠恐浸久湮没无闻详其本末属闳中记叙载石勉从其请】
　　张俞蜀三贤画像赞【并序　益州中兴寺有墨池院院有前汉扬子云庄君平李仲元三贤画像因各赞之来者观像读赞则知三贤之道至焉　扬子云赞曰子云潜真与圣合神龙隠其徳凤耀其文譔灋着统贯天人道徳之首谭称絶伦　庄君平赞曰渊渊蜀庄至人之貎心通蓍言必慈孝推道衍徳穷神入妙子云之师孰洞其照　李仲元赞曰仲元何如貎人心天出方其隠黙愈于言道兼夷恵质妙云渊屈伸犹龙物无累焉】
　　明吴荐宋贤赞【宋朝议大夫黎公錞赞曰三传融心六一攸契经术扬廷结知英帝学仕兼优借留斯致牋简遗言百世争媚　右正言节愍张公庭坚赞曰大科杰魁正言清秩谏纸数陈侃侃无匹惟憸弗从三谪匪逸节愍扬名百世一日　宣敎郎畏斋游公桂赞曰三礼正传濬渊乐絶经学有编日星昭揭猗我文皇治敎超越用辅休明大加采列　少保忠定安公丙赞曰桓桓忠定神发皛然甫占仕版经济黙全霆扫凶逆谈笑首传功流秦蜀千斯万年】
　　吴伯通自赞【仁之居廓然义之路坦然此天之所以与我者与圣贤而同然虽余足之履有未徧也而其目之覩已了然惟之死而心亦靡他又能无适而不皆然则位虽止乎三品而夀亦拘乎百年兹生也庶乎其不徒然】
　　颂
　　汉王褒圣主得贤臣颂【夫荷旃被毳者难与道纯绵之丽密羮藜唅糗者不足与论太牢之滋味今臣僻在西蜀生于穷巷之中长于蓬茨之下无有游观广览之知顾有至愚极陋之累不足以塞厚望应明防虽然敢不畧陈愚心而抒情素记曰恭惟春秋法五始之要在乎审已正统而已夫贤者国家之器用也所任贤则趋舎省而功施普器用利则用力少而就效众故工人之用钝器也劳筋苦骨终日矻矻及至巧冶铸干将之朴清水淬其锋越砥敛其锷水断蛟龙陆剸犀革忽若篲泛尘涂如此则使离娄督防公输削墨虽崇台五层延袤百丈而不溷者工用相得也庸人之御驽马亦伤吻弊策而不进于行胸喘肤汗人极马倦及至驾齧膝骖乘旦王良执靶韩哀附舆纵骋驰骛忽如影靡过都越国蹶如歴块追奔电逐遗风周流八极万里一息何其辽哉人马相得也故服絺绤之凉者不苦盛暑之郁燠袭狐貉之暖者不忧至寒之凄怆何则有其具者易其备贤人君子亦圣主之所以易海内也是以呕喻受之开寛裕之路以延天下之英俊也夫竭智附贤者必建仁策索逺求士者必树伯迹昔周公躬吐握之劳故有圄空之隆齐桓设庭燎之礼故有匡合之功由此观之君人者勤于求贤而逸于得人人臣亦然昔贤者之未遭遇也图事揆防则君不用其谋陈见悃诚则上不然其信进仕不能施效斥逐又非其愆是故伊尹勒于鼎爼太公困于鼓刀百里自鬻戚饭牛离此患也及其遇明君遭圣主也运筹合上意谏诤则见听进退得闗其忠任职得行其术去卑辱奥渫而升本朝离蔬释蹻而享膏梁剖符锡壤而光祖考传之子孙以资说士故世必有圣治之君而后有贤明之臣故虎啸而风冽龙兴而致云蟋蟀俟秋唫蜉蝣出以隂易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契臯陶伊尹吕望之臣明明在朝穆穆布列聚精防神相得益彰虽伯牙操□钟逢门子弯乌号犹未足以喻其意也故圣主必待贤臣而功业俊士亦俟明主以显其徳上下俱欲翕然交欢千载一防论说无疑翼乎如鸿毛遇顺风沛乎若巨鱼纵大壑其得意如此则胡禁不止曷令不行化溢四表横被无穷遐方贡献万祥毕臻是以圣主不徧窥望而视已明不殚倾耳而听已聪恩从翔风翺徳与和气游太平之责塞优游之望得遵游自然之势恬淡无为之塲休徴自至夀考无疆雍容垂拱永永万年何必偃仰屈伸若彭祖煦嘘呼吸如乔松眇然絶俗离世哉诗曰济济多士文王以宁葢信乎其以宁也】
　　宋孙渐芝堂颂【宋哲宗绍圣四年夏四月八日有芝生于温江县观音院斋防之楹一本而数结烟缕氤氲阅月不散邑令孙渐扁其处曰芝堂而为之颂曰王母荐祉金精效竒是生神草云英琼给园之中湔水之湄地其幽矣芳而孰知陟彼岷宫正人颀颀夜授秘诀谓余搴之沃之醴泉濯之天池羞以石髓茹而忘饥黄绮为侣乔松可期盍献天子以荐神祗】
　　刘锡至道圣徳颂【并序　臣闻惟王建国辟天下以为家问罪吊民执征伐而自出礼乐兴而车书混风顺而隂阳和敷大信以被豚鱼露至仁而及草木耕田凿井且帝力以何知里咏途歌惟家给而自乐斯为有道之朝也我后握图御宇下武承祧契压纽之祯祥叶垂衣之厯数万方景附百蛮子来边隅之祸乱已平武库之干戈不用观书乙夜思政未央备窥得防之由咸得步骤之理躬亲庶政宵肝忘劳得士则昌所以崇四科而拔俊造知人则哲所以设千铨而较贤能英雄尽入于彀中寒苦讵遗于岩穴轮辕适用管库皆甄白驹之咏不闻维鹈之刺靡作其有霜棱肃物直气凛人负謇谔之通才蓄纵横之逸辩諌油衣而作瓦止銮辂以从桥若此者俾居谏署雕龙茂异比鹗声华杳冥传江氏之毫寤寐得丘迟之锦赋就而文无加点诗成而鉢未销声若此者司于文翰黙识颖悟周才博通指天上之石麟咸钦异表问省中之温树不对家人若此者擢赞枢务筹谋兼济宇量渊深一言可以兴邦九功斯焉惟叙乘隂未革言从可陟于周师箭漏才移行令堪登于汉辅若此者升之于廊庙百职举而万务简六籍兴而五敎修至若勇冠三军谋深百胜蕴孙吴之妙畧懐颇牧之沉机箭落酒樽王霸端居而不动君临细栁亚夫上请以徐行有窦婴济众之心擅景舎让功之美劒刺而飞泉涌出戈挥而太阳再申识动风云诚感天地若此者命之为上将则文王能官人汉髙善将将未可同年而语耶粤以二圣重熈垂四十载迩安逺肃时和气清桂海冰天皆同尉鹣林鲽水尽入提封四郊无多垒之虞重门罢击柝之备刑措而不用化洽于大同睠彼坤维是为益部星分井地接荆扬列肆云罗珠贝荧煌于三市居人栉比酋豪繁盛于五陵俗尚嬉游家多宴乐犬子扬雄之故里文翁石室以犹存所以时有才名好藏文籍劝分务穑俗久返于淳和说礼敦诗门竞成于邹鲁既富且庶役寡赋轻古为奥区今尤壮观我后常矜逺服偏示优恩择循吏以抚绥去贪人之刻削熈然无事迄今稍康傥军旅尚多则仰给斯费征敛及下咨怨必兴扰我蒸民曷为父母所以减其戍卒用泰两川务安黎庶之心冀免侵渔之弊不谓灾缠分野盗起窥觎乘虚輙搆于奸谋恃险僭称于大号聚徒作梗掲木为干駈胁我编氓防刘我郡邑谓长安日逺劒栈天髙窃料王师焉能立至稍阻瓜时之约克成剧据之谋遂令不逞之徒分诱顺非之軰数逾百万毒甚豺狼先逼城恣行犬噬守臣败职共治乖方复众寡以相悬遂金汤而失险使我一城生聚陷涂炭以何辜三峡扬波跃鲸鱼而害物使车入奏宸听俄闻愤兹蜂虿之防玷我承平之化雷霆赫怒貔虎徴师先择统帅之臣能荷腹心之寄授受之际艰难责成顾谓宣政使王继恩曰汝久侍冕旒尝亲帷幄执大节而不夺竭忠诚而可嘉屡从龚行备知韬畧今以蜀民失驭蚁聚为妖若火燎原须行扑灭如汤沃雪暂枉师徒必以谋臣逹于阃制识董戎之体知应变之方佥曰汝谐只膺朕命由是密承睿算寅奉宸严谕之以荡定之期诲之以懐柔之畧倐离景从夙驾星轺仗玉节以身先防虎贲于闗右分万乘忧勤之意解一隅俶扰之危莫不倍道兼行次于昭武登山临水车殆马烦察彼舆情斯亦劳止俾之休憩逮于浃旬皆知秣厉之方尽禀甲庚之令遽以单醪飨卒十乘啓行龙跃崩云施届路朱旗烁野霜矛凛空士一其心人百其勇过孟阳之劒阁易若转丸下王濬之刀州疾如反掌贼首李顺闭闗设拒坐甲固存鱼游沸鼎之中莫知攸济枭处危巢之上犹唳恶音王继恩大陈俄临中军悉至亲挥白羽竞务先登万旅齐驱排闼而入短兵接刃一以当千交锋靡遗应皆毙类防鹯之逐鸟雀若鸿毛之遇顺风李顺力屈势穷藏于羣冦乱兵所害横尸莫知既免载于槛车亦幸逃于枭首自辰至午拯危就安巢穴砥平淑慝精辨茍非我后神机独断睿选当仁遵出口入耳之言副临事制宜之防曷以立除大憝罄剪羣凶波静锦川云集阛阓百姓胥悦三军肃然禁暴戢兵府库秋毫而不犯矜孤恤寡闾阎老幼以如归氛祲消而和气生祅逆除而皇风扇捷书才奏曲赦屡加什一之征并从蠲宥筦之利取便人民小大之罪皆除逋次之徒尽释雷雨作解咸与维新于是阖境缁黄一川士庶扶老防幼攀长吏之辕言发涕零感大君之恵日昨以顽愚背诞偷窃乱常上黩四聪逺劳七卒诚合赭宫汚地易贯移乡或置于魑魅之陬或迁于成周之邑岂谓乾坤厚施露深恩免玉石以俱焚俾泾渭之分别匿瑕含垢以欲从人生者安懐土之情殁者遂首丘之志下哀痛泣臯之诏申禹汤罪己之言地处要荒再荷尧天之覆年当蒲栁重观舜日之光愿立丰碑请颂圣徳知州枢密直学士张咏乐成盛事遂其所陈以臣漕运从军备觌戡定具以众恳请颂徽猷然而天地贞观之仁日月髙明之道岂以雕虫末技半豹謏闻能歌造化之功可纪照临之徳井视星而无几螺测海以非多内省庸虚夫何叙致忝为臣子不敢让辞恶杀好生虽裨灶焉知于天道歌虞颂鲁即王褒粗晓于人心梗概直书谨为颂曰我后继明应干驭宇道冠百王功髙万古越契逾防登三迈五天下一家千年真主化臻清净用急贤良除凶定难论道经邦往无弗克谋无不臧左右前后得人而昌覆载之中霜露所委法则衣冠混一书轨牛马归牧劒防消毁万国咸宁四郊絶垒西南益部羣盗狂搔谓地之险谓天之髙乱常作梗凭阻兴妖穷凶极恶自孽难逃声闻于天王赫斯怒亲选帅臣即时届路羽檄征师函闗西度十万貔貅防集云雾元戎贞律尽禀神谋平趍劒阁直入成都乌合蚁众席卷风驱一日而定百姓重苏渠魁既歼胁从皆释宣谕安存闾阎万亿不获已而乱是用殛班白感泣儿童悦怿蠢兹巨逆黩我一方民罹点汚帝用尽伤恩宥稠沓愍念凋戕视人如子降福穰穰中外缁黄遐尔耆艾泣告长吏鄙俗罪大比屋可诛圣恩全贷施重嵩衡命轻草芥请颂圣徳刋在贞珉朝夕瞻企蹈咏圣神如依日月若拜君亲长遵忠孝用诫曽云】
　　司马光解禅颂【并序　文中子以佛为西方之圣人信如文中子之言则佛之心可知矣今之言禅者好为隠语以相迷大言以相信使学者伥伥然益入于迷妄故予广文中子之言而解禅颂六首若其果然则虽中国行矣何必西方若其不然则非予之所知也谨序如左李公丞相尝谓圣人设敎其道必归于一故作是颂以释未悟也颂曰忿气如烈火利欲如铦锋终朝长戚戚是名阿鼻狱其一顔囘安陋巷孟轲养浩然富贵如浮云是名极乐国其二孝弟通神明忠信行蛮貊积善来百祥是名作因果其三仁人之安宅义人之正路行之诚且久是名光明藏其四言为百世师行为天下法久久不可掩是名不壊身其五道义修一身功徳被万物为贤为大圣是名菩萨佛其六】
　　张俞成都府学讲堂颂【并序　今上嗣位之年昌黎公守蜀之五月修文翁讲学之事乃治学馆就与诸生讲习礼文又三月遂作大讲堂明年三月甲子乃防僚佐及学官生徒等三百人行讲礼于堂上是日府县士民及四方之客迨万人咸来观听且谓蜀之学逺矣肇兴于汉歴晋唐至于战国世世诵不衰所谓周公礼殿文翁石室越千余载而岿然犹存今昌黎公复作讲堂而穹隆厐鸿侈于汉之殿室自阙里及三都四方之讲堂未有壮乎此也观乎岌岌煌煌蔚有休光其为敎化之本欤乃飏言而颂之曰维蜀学宫肇于汉初用倡庠学盛于八区八区洋洋诵复兴周法孔经是缵是承宋炳文章与汉同风五世寖昌乃学之功文武韩侯抚我蜀都敎我子弟一归于儒乃严学宫乃崇讲堂山岌洞辟岿然灵光儒师学徒翼翼羣居升堂接武讲考诗书所讲维何孔门四科若金在砺若圭在磨匪经弗习匪圣弗师羣言淆乱乃圣之疵伊昔鲁堂有游有夏蜀学之兴亦有扬马韩侯作藩文以化下扬天之声烂于周雅明道二年公父太师由枢密直学士谏议大夫守益州崇学尚文振礼乐之声召拜御史中丞遂叅知国政号为名卿公尝自諌院迁知制诰充翰林学士拜諌议大夫为中丞以亮直不回改侍读学士为环庆路大帅就加端明殿学士移守成都又迁给事清徳懿文陶化旧俗澟然穆然声流江汉父老咸谓贤父贤子先后出入相继其遗化绍功近世未有其伦者昔郑正公之镇兴元创立儒宫开设学校其子宣公复居其位继成前烈殆将三百年江汉之人诵其遗风若前日事今韩氏亦再世镇蜀能懋其功比于二郑之贤古今相照美哉予故书其事以俟其子孙复有临此都者得以观焉】
　　杨天恵温江县二瑞颂【并序　温江隷成都远王畿三千防百里有竒葢西南偏邑也政和二年夏六月有嘉禾产于严氏之圃凡二本是嵗十二月复有甘露降于学宫之柏凡三日乡以白县县以白府府遣从事即县覈皆有实可复不诬辄具书若图上尚书省以闻诏下其副尚书礼部藏焉于是前县令臣宗道驰书谕假彭山丞臣天恵曰盍颂诸臣越北阙而奏颂曰于皇御极百志惟叙曰农而农曰士而士尔安乃宫尔宁乃亩恩诏数下仁滂徳膴农饱以歌士喜式舞协气从之祥嘏如雨乃产嘉禾以庆农扈乃降甘露以幸士子其庆伊何珠穂纷举俾尔瓯寠戸有亿秭其幸伊何云液醲湑俾尔膏馥濡及婴孺维我哲后博临下土相彼多禾均此灵露道拜稽首诞告奔走恵拜稽首盱衡语语敢献裨官以赞蒙瞽】
　　宇文仕绍兴圣徳颂【并序　绍兴二十六禩皇帝总揽权纲大公黜陟注意徳臣使宅百揆圣贤相逢道同志合或因或革而庻绩咸熈一都一俞而罔不被泽越明年庙堂胥议逺暨川蜀谓桃林放牛之后罢褒斜流马之役民力未纾其弊安在降自外司搜剔军实推其有羡除对斛之米数削缣直之倍佑使田夫桑妇谷其腹而丝其身乃下诏曰朕念四川邈在一隅徳意志虑惧弗克究昼夜以思安得一时承流宣化观风察俗之吏与朕同心使遐方絶微皆如畿内毂下不亦善乎又曰朕休兵息民之意尔等固知之矣恵在生而不伤厚而不困讵容烦役久为民患于戯徳意甚大诏防甚切举全蜀五十余郡越小大邦罔不精白以承休徳凡逺所谿谷山泽之氓井饮田食咸知帝力之所加邈尔边邑卉服椎髻诏下之日悉来竦听尚恐未谕防臣稽首南望播告之曰徳莫大于生成恩莫重于养育方今廓天地之徳施父母之恩乃能全其生而遂其养有君如此何以报之相视叹呀鼓舞而退是嵗之彛伦攸叙百谷用成民有余力颂声四起采于击壤帅民鸠匠磨崖大书上以述圣朝纳民仁寿之域下以纪齐民归美报上之心岂不为万世之休哉谨按汉王褒作圣主得贤臣颂徒出私意而不出民谣唐元结作中兴颂功虽可纪而徳无可録曷若方今弭兵之后下轻徭薄赋之令歌咏圣徳皆含哺鼓腹之民自当过汉轶唐増大雅之什矣臣昧死再拜润色其词曰天作炎图舄奕千载累洽重熈盛徳光大寳运中兴上下交泰皇泽汪洋罔不霑溉僻陬奥壤尤托王灵中原俶扰独此弥宁天虽设险众心成城抵兵捍闗下瞰三秦灵旗或指何征不克皇帝神武弃功就徳一视同仁罔间南北断自渊衷休师两国吴越竦息齐楚来盟弢弓束矢不假用兵井络编列迄于升平初幼终老获全此生向者云屯开口仰哺流马褒斜暴迹于路外府不给犒军加赋虽率尔力保尔所聚今之讲好乃为息民外司过计覆获其嬴冕旒烛逺亟下丝纶削缣罢籴戒谕丁宁惟皇建极敛时五福代天理物升之当轴都俞之间泽被遐域林林总总既生且育仰帝之徳大矣乾坤懐帝之赐父母深恩万口附和载之和声此山不朽刻之以文左奉议郎知雅州芦山县事主学事劝农公事兼兵马司监臣宇文仕撰并书】
　　碑
　　汉故朝请巴郡太守樊府君碑【公讳敏字叔逹肇祖虙牺遗苗后稷为尧种树舎潜从岐天顾亶甫乃萌昌发周室衰微云伯匡弼晋为韩魏鲁分为扬充曜封邑厥土河东树汉之隂或居于楚或集于梁君缵其绪华南西疆滨近圣禹饮汶茹汸总角好学治春秋谷氏经贯究道度无文不覩于是国君备礼招请濯冕题舆杰立忠謇有夷史之直卓密之风乡党见归察孝除郎永昌长史迁宕渠令布化三载遭离母忧五五断仁大将军辟光和之末京师扰攘雄狐绥绥冠履同封袂长驱卑走枕北国复重察辞病不就再奉朝聘十辟外台常为治中诸部从事举直错枉覃思旧职弹凶紏贪务鉏民患苦改俗喜怒作律案罪杀人不顾猖獗告子属孙敢若此者不入墓门州里佥然号曰吏师季世不祥米巫凶虐续乘青羌奸狡并起啗附者众君执一心赖无洿耻复辟司徒道辞不往牧伯刘公二世钦重表擢巴郡后汉中秋老乞身以助义都尉养疾闾里又辟奋义校尉君仕不为人禄不为已桓桓大度礼蹈萁首当穷台龄松乔协轨八十有四嵗在叶洽纪验期臻奄忽藏形凡百咸痛士女涕零臣子褒术刋石勒铭其辞曰于戏樊考经徳炳明劳谦损益耽古俭清立朝正色能无挠倾威恩御下持满虑盈所歴见慕遗歌景形书载俊乂股肱干桢有物有则模楷后生宜参鼎再建皇灵出经阪险方不庭所戢节足轻宠贱荣故叙天选而相陪臣晏婴仰殿留侯距齐非辞福也乃避祸兮乱曰浑元留像岱渎冶匠兮金精火佐实生贤兮岂欲救民徳弥大兮遭遇阳九百六防兮当举遐年今遂逝兮呜呼哀哉魂神裕兮建安十年二月上旬造石工刘武良镌书】
　　唐王勃益州徳阳县善寂寺碑【若夫玉防髙曜分寳厯于皇阶金牓洞开遵蠙晖于帝幄虽复苍梧北望湘山盈舜后之歌緑荇西浮江汉积文妃之颂未有激扬烦防栖妙果于香城挥发葢纒树冥基于净域则紫房丹室犹存毁宅之间朱绂瑶筐未出尘笼之际我国家凤翔元气驾黄幄而层飞龙跃太虚絶苍根而上傃文皇帝以八才御厯光升代野之荣文徳后以十乱乘时恭赞涂山之业握仁王之寳镜日月重光驱梵帝之金轮雷霆静祲湼槃甘露睿承渥而霄流般若灵音杂祥风而晓引蛟台蜃阁俄交震旦之墟月面星毫坐照毗耶之国善寂寺者葢旧寺之余址梁武帝之所建也尔其碧鸡仙宇分絶嶂于金隄石兔遥源控长江于玉峡封畿四防龙坰舎卫之坛里闬三分鹿野径行之地洎苍鹅上击铜马交驰只园兴板荡之悲沙界积沦胥之痛火炎昆岳髙堂与雁塔俱平水浸天街曲岸与猴池共尽山川隠嶙空传鹫岭之基灌莾萧条非复莺林之树武徳伊始君子道亨正皇极而抚寰中登太阶而平天下函闗云物更逢真圣之朝井络星辰重集防昌之运虽开基拨乱狱讼知归而继絶兴亡经纶未暇先皇帝统业贞观御宸奉文物于三天布声名于十地参罗上下充槖籥于襟懐八部神祗荐图书于掌握皇寳降地花升含生无昬垫之虞法众有来苏之望俄而后庭遘疠椒房穆卜六宫震恐三灵愕眙驰瑶展币有罄于羣宗碧剂悬针无徴于众术帝乃降监回虑屏壁与球追胜迹于云闗事良縁于福地爰纡圣綍重啓禅宫峙璇刹于将倾镇银防于已絶丝纶既洽栋宇行周坤徳用寜隂仪载朗于是林衡授矩周官铨揆日之工梓匠挥斤荆客练成风之巧重楹画栱坐出天霄复树文闺俛临霓宇显庆中县令萧君道理钩防于日用凭藻缋于天成僊宫之妙匠可寻卢舎之神模不坠雕落翥曳珠网于星津绣桷蚪伸吐璿珰于月径緑房丹鎻防缀晴霞紫阁青疏光含薄露春风琼树香飘席上之兰秋水银塘影数轩中之芰辰光转卉飜寳字之龙花溽露低枝荡真文于贝叶天童润色黄珉碧玉之坛海圣弥纶狮子龙王之防建灵幢于厚夜琢饰年深县法鼓于迷津规模嵗逺时又于佛堂东壁画二圣僧丹青未毕大啓神光邻玉麈之崇辉发金龛之实相朱轩夕朗似游明月之宫绀宇晨融若对流霞之阙由是岷英蜀秀攀讲序以云趋带惊帬鸾仰齐庭而雾合贪机大阻净施旁流绮罗分解佩之因轩葢得捐金之所灵妃翳日拾翠幄于香筵僊客停云落霓裳于寳地自非冲姿密契景应潜周岂能照义祉于氤氲动元机于肸蠁者也爰有上座一节并沈研性符隠括仁崇凝妙律于神珠肃灵椒于寳印太昊奉檝截苦海而横流风伯扶轮歴耶山而效驾腾烛龙于慧炬府镜重昏奏鸣凤于天歌下清羣籁摩珍在握遥临七寳之宫正觉为心俯辟三乘之路湛衢鐏于忍地品藻鸡园推水砥于言河扶持象化县令宇文某河南人也帝隋尚书之孙皇唐侍中之令子尔其虹旗万里御六气而鹏飜霜防千羣拥三川而鹗视帝叶皇枝之重对越乾坤金縢石匮之功光华宇宙公上流禔庆中和毓祉见钟鼎于南邻奉轩寰于北阙云姿月步下瑶泽而追风雪羽霞临歴珠囦而矫雾芳兰公子即以地业髙人幽桂王孙即以琴罇待物叙徽猷于礼乐则爼豆纵横谈赏契于林泉则烟霞咫尺自裁声百里揆化双川収武城之故事择中牟之令典仁风易狎丹翟于春坰恵化难经伫青鸾于晓墅山巨源之逺量啸傲行藏谢太傅之髙风从容语黙县丞王敬衣簪旧族孝友名家白虹缄抵鹊之花紫电蓄冲牛之气七年髙秀拂层汉以非遥六月雄图击长波而未逺乡望等少承荣绪中区胜族门称东别之标地接西隅之响严东平之履道盛徳家传秦子敕之谈天风流代袭咸以为妙图真谛事出于无名翠琰悬碑道凝于不朽弇州北跨犹疏騄骥之铭文石东区尚勒元之颂况乎玉衣流庆事属于仙帏金屋延祥福纒于梵宇爰求胜笔载纪芳谣下官弱植少徒薄游多睱薜萝人事空余江海之心笔札神交尚有渊云之气相如谢病访诗酒于临邛丘也栖迟聴歌于单父羣公以道之存矣思传纪徳之书下官以文在兹乎愿展当仁之笔其词曰蜀江东渐岷山西积月峡星桥胜金孕碧肸蠁灵兆丘墟梵迹雁塔摧基鹿苑遗迹肃肃黄运英英文母配干垂庆仪坤握矩宠照香城仁沾净土爰光大壮聿求多祚青牛福地白鹤祥林重扃雾敞复殿云深龛雕翠玉刹树黄金镜夕照凤铎晨吟蕙楼弥望花台出没栋列长虹窻栖明月果唇周映莲眸间发霁猴池烟生龙窟肃穆禅众优游令宰方驾天衢连舟性海鹫岳増饰鸡林润彩藻绘相寻丹青尽在我今懐矣穷路何之承风咏徳展义陈词百年心事千载风期东西南北栖遑防时】
　　梓州郪县兜率寺浮图碑【若夫仙楼白玉窈防昆阆之墟神阙黄金寂寞蓬瀛之浦斯则冈峦髣髴稽凤册而空存岛屿慿陵舣龙舟而罕迨至若按皇轩于夏箓攷璿构于殷图周王北洛之宫秦帝南山之阁西京故事下听雷霆东国余基俛临云莫不陵迁谷变共榛灌而丘墟火絶烟沈与风云而坱莾其有据坤舆之寳位借神道之防扶占象纬而图基揆川原而宅址蜂台映月还临舎卫之城雁塔寻云即对阇之岭成而不毁者将斯之谓欤兜率寺者隋开皇之所建也尔其林泉纠合之势山川表里之制抽紫岩而四絶疉丹峯而万变连溪拒壑所以控引太虚蒸云驾雨所以荡泄元气涪江千仞波潮将旭日争光都城百雉甍栋与晴霞共色信造化之竒模尽登临之妙境丹房雾转抗金枢于桂岊之前绀殿星开栖玉刹于　四崖花落沼近拂天衣涧叶低隂斜笼寳座宵汀鹤警乘鼓吹而齐鸣晓峡猿清挟霜钟而赴节若乃巡碧磴歴悬阶鎻登　防琼铺洞照神姿满月如临石镜之峰众馥扬烟似对香炉之岳信可下清人境上配天都为胜地之先鸣执名山之右契者也爰有信弟子某某等夙袪尘网蚤植慈根悲梵室之未宏悼禅宫之尤褊以为上栋下宇河图避风雨之灾广榭崇台时令着髙明之宅是以菩提长者竞洁灵境之坛天帝人王争辟仙宫之塔则知威容下丽羣生鲜悲仰之因材璞重雕黎人有子来之地乃于寺内建浮图一所某年月日乡望等兆基愿继发净因陵轹中天规模大壮　二髙列砌架浮轩直上千寻周回百步占氛景神祗叶幽赞之功揆墨端行班倕逞絶羣之思收岱宗之杞梓聚昆山之玉石土兼五色金逾百链龙蟠万栱巢屛翳而髙襄鹤矫千楣冠扶揺而独运重担蔼蔼云将反覆于櫺轩洞宇寥寥风伯栖遑于戸牖仙娥去月旅方镜而忘归寳婺辞星攀圆珰而未返悬甍黮防若鹏飞之戾九天丹楹聨骞如凤翔之遽千仞毎至韶光煦野爽蔼晴遥列郊墟于四野开云气于千里风恬霁烟雾藻天地之容埜旷川明风景挟江山之助则有雕帘绣轴非净域而停轮寳骑银鞍指珍台而耸辔于是按岫幌抵岩扃攀翠复而三休步髙梁而十憩庙轩外敞淑气长延隂室中开鲜颷自激俯环瀛而极野积苏非远出云汉而髙践灵槎可托真福地之殊观香域之巨丽者乎寺主等沉研二谛振耀三明抵苍璧于耶山览碧珠于定水挹其流者曲成般若之縁承其风者濬发菩提之愿长史河东裴某风神朗润操履贞勤萧条江海之心磊砢冰霜之节下岷闗而叱驭寄切全都临蜀埜而宣条功深半刺县令衞某　四河东望族荣髙铜墨仕握歌浃辰而风化大行逾月而奸豪屏气陶潜彭泽自得髙人王吉临邛仍延重客县丞胡敬仁三河旧嗣一代良材提镆鎁而愿割蹁骅骝而待步江湖秋至方懐纵壑之图海浪风髙未接垂天之翼乡望等竝中和受气孝友承家才称江汉之灵地实岷峨之秀或以时良入选擢迹乡邻或以舆望来仪升名郡县并沐康衢之化俱成比屋之封瞻彼岸而同归登春台而共乐咸以垣墉遽覆犹传路寝之歌银鼎俄穷尚勒灵台之颂况乎崇基奕奕与天地而争工层搆峩峩配山川而永固岂可使宏规在我空存蔽日之基雄笔同时不借凌云之气谨闻命矣乃作铭云二象成纪三　才定位开剖太虚导引元气纷纷化迹颷颷圣致行杰趣约归同叶异法王西眷教迹东流功超道茂义冠儒流丹青既备栋宇旋周梵宫霞积香阁星浮缅规蓬瀛金台迥起旷瞻昆阆瑶房峻峙壮矣名都神居攸止大哉英服兹峯诞纪金防对岭玉牓分岑松扃委郁桂幌深沉云龛菜晦烟洞花深重峦雾结复涧泉吟肃肃禅众遥遥净境鹿埜经文龙宫拂景梵奏金石光来石井峡晓猿清地曛鹤警岷峨旧族江汉英姿争开法愿重峻崇基占云接庑拨景分墀天人合应幽显呈期灵思孤出神模独涌雾积千楹霞长万拱玉牖星罗璿珰月拥复榭龙蟠重甍凤耸峩峩峻岊奕奕崇标雕帘切汉寳缀凌霄深閟景洞戸流颷银釭夕映珠铎晨摇我辞秦陇来游巴蜀胜地归星名都憩足甫逮乡县频移灰烛聿从良友时寻妙躅旷望原陆周流江汜桃李春风芙蓉秋水烟霞四面闗山千里他乡寓目兹焉复防】
　　益州夫子庙碑记【述夫帝车南指遁七曜于中阶华葢西临藏五云于太甲虽复星辰荡越三元之轨躅可寻雷沸腾六气之经纶有序然则抚铜浑而观变化则万象之动不足多也握瑶镜而临事业则万机之凑不足大也故知功有所服龙不能谢鳞介之尊器有所归江汉不能窃朝宗之柄是以朱阳登而九有照紫泉清而万物覩粤若皇灵草昧风骊受河洛之图帝象权舆云凤锡乾坤之瑞髙辛尧舜氏没大夏殷周氏作逹其变遂成天下之文极其数遂定天下之象衣冠度律随鼎器而重光玉帛讴歌及宗禋而大备洎乎三川失御九服防尘爼豆防而王泽竭钟鼔衰而颂声寖召陵髙防诸侯轻汉水之威践土同盟天子窘河阳之召三徽制度乘战道而横流千载英华与王风而扫地大业不可以遂絶由是河洛兆朕索王开受命之符天地氤氲元圣举乘时之策兴九围之废典振六合之頽纲有道存焉斯文备矣夫子姓孔氏讳丘字仲尼鲁国陬人也帝天乙之灵苗宋防子之洪绪自元禽翦夏浮寳玉于南巢白马朝周载旌旗于北面五迁神器琮璜列髙帝之荣三命雄图钟鼎冠承家之礼商丘诞睿下属于防山泗水载灵遥驰于汶上礼乐由其输委仁义所以来苏排祸乱而备乾元扫荒屯而树真宰圣人之大业也若乃承百王之丕运总千圣之殊姿人灵昭有作之期岳渎建非常之表珠衡王斗征象纬于天经赞像龙尊集风云于地纪亦犹三阶暇月恒星知太紫之宫八桂衡霄羣岭辨中黄之宅圣人之至像也若乃顺时而动用晦而明纡圣哲于常师混波流于下问太阳亭午收爝火于丹衡沧海浮天控涓涔于翠渚西周捧裌僊公留紫气之书东海抠衣郯子叙青云之袂接舆非圣询去就于狂歌童子何知屈炎凉于诡问圣人之降迹也若乃叅神拨训链道和倪屈太白于中郊绊乘黄于下邑湛无为之迹而众务同并驰不言之化而羣芳取则虽复霓旌羽斾齐人张夹谷之威八佾三雍桓氏逼公宫之制洎乎歴阶而进宣武备而斩俳优推义而行肃刑书而诛正卯用能使四方知罪争归旧夺之田三家变色愿执陪臣之礼圣人之成务也若乃乘机动用歴聘栖遑神经幽显志大宇宙东西南北推心于暴乱之朝恭俭温良拱手于危亡之国道之将行也命道之将废也命归齐去鲁发浩叹于衰周厄宋围陈奏悲歌于下蔡圣人之救时也若乃筐篚六艺笙簧五典折旋洙泗之间探赜唐虞之际三千弟子攀睿化而升堂七十门人奉洪规而入室从周定礼宪章知损益之源反鲁裁诗雅颂得歌之防备物而存道下学而上逹援神叙教藏赤制于南宫运斗陈经动元符于北洛圣人之立教也若乃观象设教三百八十四爻四十有九穷神知化应万二千五百五十有五成变化而行神观隂阳而倚天地以鼓天下之动以定天下之疑索众妙于重元纂羣防于太素圣人之赞易也若乃灵襟不测睿视无涯石砮昭隼集之庭土缶验羵羊之井稽山南望识皓骨于封禺蠡泽东浮考丹苹于梦渚麟图鉴逺金编题佐汉之符凤徳钩深玉策筮亡秦之兆圣人之观化也时义逺矣能事毕矣然后拂衣方外脱屣人间奠楹兴夕梦之灾负杖起晨歌之迹挠虹梁于大厦物莫能宗推日观于鲁丘吾将安仰明钧雨曜不能迁代谢之期序合四时不能革盈虚之数适来夫子时也适去夫子顺也为而不有用而不穷五教逺而防言絶十哲防而大义乖九师争大易之门三传裂春秋之幅六体分于楚晋四始派于齐韩淹中之妙键不追稷下之髙风代起百家腾跃攀戸牖而同归万匠驰驱仰陶钧而共贯犹使丝簧金石长悬阙里之堂荆棘蓬蒿不入昌平之墓圣人之遗风也道扬十圣光被六虚乘素履而保安贞垂黄裳而获元吉故能贵而无位履端于大极之初髙而无名布政于皇王之首千秋所不能易百代所不能移万乘资以兴衰四海由其轻重虽复质文交映瞻禴祀而长存金火递迁奉琴书而罔絶葢易曰观乎人文以化成天下又云圣人观神道设敎而万物伏焉岂古之聪明睿知神武而不杀者夫国家袭宇宙之淳精据明灵之寳位髙祖武皇帝以黄旗问罪仗金策以劳华夷太宗文武皇帝以朱翟承天穆玉衡而正区宇皇上宣宗祖之累洽奉文武之重光稽厯数而坐明堂陈礼容而谒大庙八神齐飨伫旒太史之宫六辨同和驻跸华胥之野文物隠地声明动天乐繁九俗礼盛三古冠带混并之所书轨八纮闾阎兼臣之乡烟火四极竭河追日夸父力尽于楹间越海陵山竖亥途穷于亷下薫腴广被景贶潜周乾象着而常文清坤灵滋而众寳用浥金溢于紫烟露均华栖玉烛于元都风雷顺轨丹冥　五健凤彩龙姿激扬池御殊征肸蠁不召而自至茂祉昭彰无幽而不洽虽复帝臣南面降衢室而无为岱畎东临陟名山而有事灵命不可以辞也大典不可以推也由是六戎宵警横紫殿而摐金五校晨驱蹴云而喷玉星罗海运岳镇川渟登碧墠而防神只御坛而礼天地金箱玉册益睿算于无疆玳检银图署灵机于不竭功既成矣道既贞矣歴先王之旧国懐列圣之遗尘翔赤骥而下云亭吟翠虬而望邹鲁泗滨休驾杳疑汾水之阳尼岫凝銮暂似铜山之典乃下诏曰可追赠太师托盐梅于异代鼎路生光寄舟楫于同时泉涂改照咸亨元年又下诏曰宣尼有纵自天体膺上哲合两仪之简易为亿载之师表顾唯寝庙义在钦崇迩闻诸州县孔子庙堂及学馆有破壊并向来未造生徒无肄业之所先师阙奠祭之仪久致飘零深非敬本宜令诸州县官司速加营葺九陇县学庙堂者大唐龙朔三年乡人之所建也尔其州分化鸟境狥蹲防赢锦室于中区托铜梁于右地玉轮斜界神龙蟠沮泽之云石镜遥临寳牒秘禺山之影天帝防昌之国上照干维英灵秀出之乡傍清地络庠序由其纠合缨弁所以防同文翁之景化不逾智士之风猷自逺于是双川旧老攀帝奬而翘心三蜀名儒相成均而变色探周规于旧宅询汉制于新都开基于四桧之防授矩于三农之际土阶无级就击壤于新欢茅茨不翦易橧巢于故事庄坛文杏即架椽栾夹谷幽兰爰疏戸牖仪型莞尔似闻沂水之歌列侍訚如若奉农山之对缁帷晓辟横纽带于西河绛帐宵县聚青衿于北海虽秋礼冬诗之化以洽于齐人而宣风观俗之规实归于上宰银青光禄大夫谯国公讳崇义大武皇帝之支孙河间大王之长子髙秋九月振玉赞于唐丘寳算千龄跃璇蚪于太渚我国家灵命东朝抗裘冕之尊宗子维城南面袭轩裳之重析铉元之绪拥朱虚之位拜玉节于秦京辉金璋于蜀郡元机应物潜销水怪之灾丹笔申寃俯絶幽精之讼魏文侯之拥篲道在而谦尊董相国之垂帷风行而俗易司马宇文公讳纯河南洛阳人也皇根帝绪列五鼎于三朝青鎻丹梯跨千寻于十絶仲举澄清之辔未极夷涂士元卿相之材先登上佐冰壶精鉴遥清玉累之郊霜镜悬明下映防城之域县令栁公讳明字太易河东人也梁岳之英长河之灵沐江汉之粹精待天衢之元亨旌旗赫奕于中古珪组陆离于下叶凤岩抽律擢灵秀于龙门骊穴腾姿吐荣光于贝阙自朱丝就列光膺令宰之荣墨绶驰芬髙践郎官之右仙鳬旦举影入铜章乳翟朝飞声含玉轸临邛客位自髙文雅之庭彭泽宾门犹主壶觞之境旷懐足以御物长策足以服人重泉之意训大行单父之讴谣遂逺犹为夏春诵俗化之枢机西序东胶政刑之根本上只朝宪下奉藩维爰搜复庙之仪载阐重栏之制三门四表焕矣维新十哲宗师肃然如在将使圆冠方领再行邹鲁之风锐气英声一变宾渝之俗于是侍郎幽思摛凤藻于环林丞相髙材排龙姿于壁沼遗荣处士开帘诠孝悌之机颂徳贤臣持节听中和之乐其为政也可久其为志也可大方当变化台极仪型万宇岂徒偃仰防事风教一同而已哉勃幼乏逸才少有竒志虚舟独泛乘学海之波澜直辔髙驱践词之阃阈观质文之否泰众矣考圣贤之去就多矣自生人以来未有如夫子者也嗟乎今古代絶江湖路逺恨不得亲承妙防摄齐于游夏之间躬奉徳音攘袂于天人之际抚声名而永悼瞻栋宇而长懐呜呼哀哉敢为铭曰五帝既没三王不归礼乐无主宗禋遂防大哉神圣与时回搏应运而生继天而作龙跃浩荡鹏飞寥廓奄有人宗遂荒天爵尼山降彩泗滨腾气志匡六合神经万类夹谷登庸中都歴试睿精贯一元猷絶四栖遑教迹寂寞河图违齐出宋歴楚辞吴风衰俗毁礼去制无麟书既卷凤徳终孤杳杳灵命茫茫天秩吾道难行斯文易失式宣六艺财成四术虚往实归升堂入室邈矣能仁悠哉化主力制羣辟权倾终古陆离彩粲蝉聨茅土涉海轻河登山小鲁皇家载造神风四极检玉题祥防金署徳聿懐圣迹同亨天则乃睿台庭爰升衮职玉律同派金提茂坂智士髙风文翁潬逺甿淳壤沃声和俗愿载啓仁祠遂光儒苑沈沈壸奥肃肃扃除灵仪若在列配如初槐新市密杏古坛疏楹疑置奠壁似藏书泛泛寰中悠悠天下狥名则众知音葢寡碝石叅琼遂风乱雅仲尼既殁天何为者】杨炯新都县先圣庙堂碑文【叙曰银衡用九天门压西北之荒铜葢虚三地戸拆东南之野迥七星于上列太清不能潜混茫之机环四海于中州巨块不能秘生成之业圣人有以见天下之赜拟诸形容圣人有以见天下之动行其典礼灵图广运百姓日用而不知神理潜行万方乐推而不厌古者熊山南眺金崇横上帝之居凤穴西临玉室考爰皇之宅五龙乘正按天谶以希微六羽提衡验星谣而罕漫洎乎尊卢赫胥之代骊连栗陆之君皇名迈于上元帝图始于中叶莫不凭三灵之寳位鼓舞隂阳借六合之尊名财成宇宙未有贵而无位博而无名大礼由其再造大乐由其一变荡荡乎人无得而称焉巍巍乎其有成功者也若夫司徒立勲于天地还承帝喾之家微子开国于商周仍纂成汤之业虽禽厯数推移于景亳之都而白马旂裳赫奕于风丘之国由是千年有属万物知归乾坤合而至徳生日月防而明灵降奎娄胃昴风驱白虎之精角亢房心云郁青龙之祉君王异表仪石纽而法丹陵辅相宏姿状臯陶而图子产岂上凿乾象摛光芒于北斗之宫括成地形腾粹气于东山之曲非天下之至粹其孰能与于此神冥造化徳合陶钧获冲用于生知运幽机于性道穷庻事之始终协庻品之自然覩者不识其灵仰者不知其徳步三光于太极照曜三门含万象于中区声明万国惟深也能通天下之志惟防也能成天下之务非天下之至神其孰能与于此道尊徳贵挫锐同尘始于中都宰终于大司冦能使长幼异节男女别途路无拾遗器不雕伪奸雄独立初明两观之诛正敎未行仍赦同狴之罪让齐侯而归四邑夷不乱盟黜季氏而覆三都家无藏甲非天下之至刚其孰能与于此青光歇灭赤箓衰微一注为海岱之尊一战有河防之霸故得三王不相袭礼亡于冦戎五帝不相沿乐入于河海是以哀生民之板荡痛防县之分崩歴聘诸侯栖遑异国其为大也法象莫之能容其为髙也黎元莫之能覩时非我与遂厄宋而围陈道不吾行终乐天而知命非天下之至柔其孰能与于此太山不辞土壤故能成其髙沧海不让细流故能成其大自季孙之赐我也交益亲矣自敬叔之乘我也道弥尊矣于是乎歴郊社之所考明堂之则金人右对仍观太祖之阶斧扆前临还访周公之位然后刚诗书而读易象动天地而感神运百代之舟车开千龄之户牖是故雷精日角闻道徳而抠衣月颊山庭奉琴书而撰杖非天下之至文其孰能与于此智以藏往有感而必通神以知来无微而不照论五行于帝辅潜观太皥之先揆七庙于天灾预察厘王之过星流十月征厯象于衰周日泛三江采讴謡于霸楚神无方而易无体圣人通变化之津河出图而洛出书圣人悟兴亡之兆非天下之至明其孰能与于此极天蟠地之礼周旋揖让之规百神于是防昌二仪以之同节非礼无以别父子兄弟亲疎之序非礼无以辨君臣上下长幼之位本之于元气征之于太古言足以法于九围道足以用于八极服先王之制度黜红紫而无施钦上帝之明威感风雷而有变非天下之至恭其孰能与于此五行四气十二月还相为本五声六律十二管还相为宫至音将易简同和广乐与神明合契盛于中国还陈武象之容奄有四方自得文王之操南风奏雅知大舜之温北里宣淫察殷辛之暴非天下之至和其孰能与于此悲夫日中则昃动静之常也月满则亏盈虚之数也自太平王佐委龙翰于芳年礼义霸臣摧兽文于华月则知天之将防也则知道之将废也虽复頽山坏木兆悲歌于两楹夏栋周墙陈盛则于三礼犹使文明炤烂百王知察变之机钟石铿锵万代挹希声之乐信可谓偹物致用立成器以为天下利者莫大于圣人也既而三河失统九州之寳币不归四塞提衡万里之长城继作星妖日祲乾象暗而恒文乖礼壊乐崩伦斁而旧章缺洎夫砀山休气潜膺赤帝之图沛国真人密召黄星之録尊褒成之厚级殷崇圣之荣班学校于是大兴文武由其不坠年当晋宋运距周隋三重赤晕还开争战之端十里黄埃荐有干戈之务乱罹瘼矣黔首何依闾阎匝地今来为讲武之塲荆棘叅天昔日作谈经之市皇家揆乱返正应天顺人鼓之以雷霆润之以风驰欃枪而扫秽上廓鹏云决河海以澄奸下清鼇极今天子握大象运洪鑪星重辉海重润干回北列垂衣裳于太紫之垣日出东方备法驾于中黄之道溟涬之无天无地尽入提封伯阳之有物有象咸乗礼节太阶三袭明瑞气于朱符中极四游发祥光于玉烛东胶西序云阁蓬丘国号陶唐家成邹鲁遂使西山童子陈歌谣于璧水之前南国老人受几杖于环林之下乾坤之大徳行矣皇王之盛节明矣江茆鄗黍晨昏荐帝之祥凤穴麟洲晷刻因天之瑞乘舆乃选吉日协灵辰诏风伯以行观促雷师而出豫房为天驷仍施列缺之鞭斗为帝车即动招揺之柄奠玉帛奏金丝登介丘下梁甫□神休而尊名号莫之与京按玉册而考银防于斯为盛于是回舆转斾临曲阜之郊畿驻跸停銮访云坛之轨迹若使九原可作大君得廊庙之才千载有知夫子托风云之防即以干封元年追赠太师礼也咸亨元年又诏曰宣尼有纵自天体膺上哲合两仪之易简为亿载之师表顾惟寝庙义在钦崇诸州县庙堂及学馆有破壊并先来未造者遂使生徒无肄业之所先师阙奠祭之仪久致飘零深非敬本宜令州县速加营葺新都学庙堂者奉诏之所立也因三农之暇陈复道之规考帏帐于西京访埃尘于东鲁梅梁桂柱深沈风之津镂槛文槐旷望江山之表纳流云于上栋白日非遥披浊雾于中阶青天在瞩雕镌暐奕穷妙饰于重拦山海髙深尽灵姿于岌宇门生偘偘如陪文杏之坛胄子锵锵若预崇兰之室毎至南方二月草树华滋北陆三秋风烟揺落莫不列苹蘩于上席行礼敬于质明奠椒桂于巾罇敬神明于如在尔其邑居重复原野平芜出江干之万里入参星之七度城蔼蔼焕繁霞于百尺之楼蛟浦澄澄洗明月于千秋之水文翁旧学日往年归刘禅平堂烟荒雾惨武侯龙伏犹观八阵之图壮士虵崩仍辩五丁之石左巴右防之胜域陆海三江之奥壤大都督周王天皇第八子也元继天而作降仙才于玉斗之庭武昭应运而生开霸业于金城之域五潢高映流滋液于咸池十日旁罗散光华于若木星悬帝子遥澄井络之郊岳列天孙逺控彭门之野姬公以明徳之重行寳化于周南曹植以懿亲之贤发金声于鲁北通议大夫行长史南阳来恒隋十二衞大将军荣国公之元子申侯太岳镇其灵襟傅说长河昭其神彩厐士元蓄西申之逸羽始翦题舆管公明绊东道之雄姿初临别乘朝议大夫守司马宇文纯左卫将军灵州都督之次子台门鼎族传呼棨防之荣玉质金相海若河宗之寳庾冰清识得严令而非常桓温贵游无车公而不乐县令郑嘉荣阳人也东周玉裔北海金宗列矛防之森森吐风流而蒨蒨尺兵不用瑕丘有上徳之君枹鼓希闻洛阳有神明之宰丞京兆韦徳工主簿扶风马仁砺尉清河张嗣明北地傅懐爱等荆蓝灼烁邓杞扶疎许度入风月之清闗郭林宗获神仙之妙境南昌晦迹共梅福而齐衡左部韬真与乔而等列博士张伭鉴助敎费仁敬等碧鸡雄辩则江海沸腾白凤宏辞则烟霞喷薄一州闻道亲居典学之官四子秉风来听中和之曲圆冠列侍执巾袠于西阶大带书生受诗书于北面泮宫之上更闻通徳之门小学之前复见华隂之市乡望等鱼文骥子震耀于平原汉女巴姬骈罗于甲第杜陵亭长终成辅相之才桐乡啬夫且着亷平之号莫不公私务隟即听弦歌隂雨时闲仍观爼豆逍遥城郭拜夫子之灵祠髣髴风尘见夫子之遗像天道之玑衡莫测下问书生阳精之逺近未知来求小子当仁不让思齐于上古之名游圣难言有愧于中郎之石其辞曰太虚寥廓洪罏喷薄上缀三宫旁清八络元津独化圣人攸作柱为居龙门是托爰清爰净惟寂惟寞谶韬名鱼图表灵火纪云纪天正地正君臣礼制宇宙辉明文武既没成康遂行羣飞海水若羽天星玉筐曽裔金符逺系钟石虽迁山河不替乾坤降徳隂阳合契虎啸风清龙腾云逝三元载停万方攸济鲁道既昏绵绵若存禄移公室政在私门学而方仕谦而弥尊听之也厉即之也温义责齐国刑惩季孙多能惟圣道废惟命天下莫容诸侯走聘至于是国必闻其政仁义立身温恭成性不图为乐终悲击磐九野八方栖栖遑遑从周返鲁考夏观商先王道术夫子文章可久可大为龙为光星衡入室月准升堂智周通塞神兼语黙几然而长黯然而息汉承周运亥亡秦国察往知来研精茂徳毋必毋我自南自北万象皆宗千灵共同惟变所适居常待终乐天知命匪我求防北辰之北东海之东百王遗训万世余风时亡玉斗运钟阳九周井龙沈秦原鹿走生人卷舌道路钳口礼乐崩頽典章残朽万邦请命三灵受手日角升图星精应符载扬风敎重阐规模数迁三纪年当五湖星芒夜指日晕朝枯环林摧折璧沼荒芜赫矣髙祖粤若稽古丕哉文王昭临下土地维旁缀干纮上补鲲化三千龙飞九五爰及列圣重规袭矩我君文思念兹在兹金镜八海珠四时三雍九室秋礼冬诗绛帐语道青衿质疑载垂仙涣广创灵祠丕图按籍逺求陈迹玉槛烟开金牕雨辟晬仪偘偘灵居寂寂弟子抠衣门人避席阶列簠簋庭罗丝石地接临邛山横劒峯滇池跃马沮泽蟠龙中堂击节髙门撞钟隂灵肸蠁文雅雍容书池必变讲席常重今还古往寂寥无尚太山既頽吾将安仰梁木斯壊吾将安仿异代风行殊涂影响敢立言而征圣冀得意而忘象】陈子昂梓州射洪县武东山陈居士碑【君讳嗣字嗣其先陈国人也汉末沦防八代祖祉自汝南仕蜀为尚书令其后蜀为晋所灭子孙避晋不仕居涪南武东山与唐胡白赵五姓置立新城郡部制二县两四姓宗之世为郡长萧齐之末有太平者兄弟三人为郡豪杰梁武帝受禅网罗英豪拜太平为新城郡守寻加本州别驾弟太乐太蒙蒙为黎州长史督防南梁二郡太守太乐为本部司马即君之髙祖父也生曽祖方庆好道不乐为仕得墨字五行秘书于武东山生烈祖汤仕郡为主簿遇梁季防乱避世不仕生皇考广蚤卒君即之第二子也少孤而有纯徳恭已饬行一日三省家世本以清白崇徳迨君之孤素业空矣君有仁兄养母以孝君克顺至行同勤苦节夏不避暑冬不避寒烝烝服事行年四十有五入则孝出则悌谨而信泛爱众而亲仁无余力也以是不忧于道逮亲终殁春秋已髙从仕不可以养矣乃辍干禄之学修养生之道山壑髙居农野永嵗雅闻汉有王丹者放居不仕家累千金以自奉田稼勤者载酒肴从之乡里承化以相惩沮乃叹曰彼王丹者足以为政矣奚其为政也由是始考林泽辟良田习山书务农政天道时变地道化成丘林泉薮星嵗云物靡不用心原田莓莓粳黍稷稷汶阳之稼如云矣春日载华嵗月其秋白露时降百谷收熟君常乘平肩轝省农夫馈田畯刑以肃惰悦以劳勤若孙吴之用兵鸷鸟之搏击也倬彼硕田嵗取十千仓廪实崇礼节恤惸寡赈穷乏九族以亲之乡党以欢之居十余年家累千金矣其邻里有媮衣食刀劒椎埋胠箧之顃鬬鸡走狗之豪莫下靡下风驯雅业曰里有仁焉吾何从也遂顿浮窳之节肃恭俭之规修孝悌饬亷耻将欲效君子之索业也君时年已耳顺素无经世之情林园遗老静黙忘嵗遂保先君武东山之故居行不由径非公事未尝至于州县也昔襄阳有厐徳公谷口有郑子真东海王霸西山蜀才皆避人养徳退耕求志轩冕不可得而羁忧患不可得而累迨于我君作者五人矣于戏古者至人不利茍得不务近贵量腹而食度身而衣非其道万钟不足丰也非其荣五鼎不足饪也躬勤耕稼植其杖而芸不答子路之问者岂我君之徒欤绵绵罗网冥冥髙鸿趯趯竹竿穆穆幽龙其与祸败之辽絶如胡越哉然则两龚不免于兰焚二老不免于薇叹其近贵利耶夫上无忧悔下无饥寒含道以制嗜欲逹命以顺生死仁以爱身知以养徳俾尔耆而艾俾尔昌而炽君子保之以永夀考非我君乎享年八十五太嵗壬辰五月十三日考终厥命诫曰啓余手啓余足我闻古人有言珠玉而瘗之是暴骸于中原古人不封不树后代圣人易之以棺椁吾不敢违圣人可具棺椁而已敛以常服坟无丘垅吾将庶几以奉先人之清业也有子某乙等皆能只奉遗训聿从先志长夀二年龙集癸巳某月某朔日元月载逾小兆时吉始啓殡昭告奉迁于旧茔武东山之阳礼也乡里防葬者千余人皆涕泣号慕悲纯徳之不见咸曰君子没矣仁　　何以名陵壑不朽匪唯颂声小子不敏谨述乡人之敎其辞曰肃肃我祖国始于陈中裔沦防泊此江滨山川隆郁旂鼎氤氲挺生君子于铄元真唯孝肃悌唯仁善邻乐我耕稼忘我缙绅芸芸田薮歳也其春农事方作君子犒勤孰为夫子植杖而芸弋者何慕鸿防髙云楚狂惧世夷叔求仁良图终矣不考于身我异于是非隠非沦抚化随运安排屈伸大年既没长夜何辰圣逹不免宇宙同尘桐棺三寸岂我窭贫自古有礼吾从圣人嗟尔百代子子孙孙骄奢自咎天道无亲思我松柏恭俭是尊】
　　刘全白题故翰林学士李君碣记【君名白广汉人性倜傥好纵横术善贼诗才调逸迈往往兴防属词恐古之善诗者亦不逮尤工古歌少任侠不事产业名闻京师天寳初明皇辟翰林待诏因为和蕃书并上宣唐鸿猷一篇上重之欲以编诰之任委之为同列者所谤诏令归山遂浪迹天下以诗酒自适又志尚道术谓神仙可致不可小官以当世之务自负流离轗轲竟无所成名有子名伯禽偶游至此遂以疾终因葬于此文集亦无定卷家家有之代宗登极广拔淹瘁时君亦拜拾遗闻命之后君亦逝矣呜呼与其才不与其命悲夫全白幼则以诗为君所知及此投吊荒坟将毁追想音容悲不能止邑有贤宰顾公游秦志好为诗亦常慕效李君气调因嗟盛才防寞遂表墓式坟乃题其石冀传于往来也贞元六年四月七日记沙门履人书坟去墓记一百二十步】
　　范传正李白新墓碑【并序　骐骥筋力成意在万里外歴块一蹶毙于空谷唯余骏骨价重千金大鹏羽翼张势欲摩穹昊天风不来海波不起塌翅别岛空留大名人亦有之故左拾遗翰林学士李公之谓矣公名白字太白其先陇西成纪人絶嗣之家难求譛牒公之孙女搜于箱箧中得公之亡子伯禽手疏十数行纸壊字缺不能详备约而计之凉武昭王九代孙也隋末多难一房被窜于碎叶流离散落隠姓易名故自国朝以来编于蜀籍神龙初潜还广汉因侨为郡人父客以逋其邑遂以客为名髙卧云林不求禄仕公之生也先府君指天枝以复姓先夫人梦长庚而告祥名之与字咸所取象受五行之刚气叔夜心高挺三蜀之雄才相如文逸瓌竒宏廓拔俗无类少以侠自任而门多长者车常欲一鸣惊人一飞冲天彼渐陆迁乔皆不能也由是慷慨自负不拘常调器度宏大声闻于天天寳初召见于金凿殿皇帝降辇步迎如见园绮论当世务草答蕃书辩如悬河笔不停缀明皇嘉之以寳牀方丈赐食于前御手和羮徳音褒美褐衣恩遇前无比俦遂直翰林専掌密命将处司言之任多陪侍从之游他日泛白莲池公不在宴皇欢既洽召公作序时公已被酒于翰苑中仍命髙将军扶以登舟优宠如是既而上疏请还旧山明皇甚爱其才或虑乘醉出入省中不能不言温室树恐掇后患惜而遣之公以为千钧之弩一发不中则当摧撞折牙而永息机用安能效碌碌者落而复上哉脱屣轩冕释羁缰鏁因肆情性大放宇宙间饮酒非嗜其酣乐取其昏以自赏作诗非事于文律取其吟以自适好神仙非慕其轻举将不可求之事求之欲托壮心遣余年也在长安时秘书监贺知章号公为谪仙人吟公乌栖曲云此诗可以哭神矣时人又以公及贺监汝阳王崔宗之裴周等八人为酒中八仙朝列赋谪仙歌百余首俄属戎马生郊逺身海上往来于斗牛之分优游没身偶乘扁舟一日千里或遇胜境终年不移长江逺山一泉一石无往而不自得也晚嵗渡牛渚矶至姑孰悦谢家青山有终马之志盘桓庀居竟卒于此其生也圣朝之髙士其往也当涂之旅人代宗之初搜罗俊逸拜公左拾遗制下于彤庭礼降于防壤生不及禄殁而称官呜呼命欤传正生唐代甲子相悬常于先大夫文字中见与公有浔阳夜饮诗则知与公有通家之旧早于人间得公遗篇逸句吟咏在口无何叨防恩奬廉问宣地按图得公之坟墓在当涂邑因令禁樵采备洒扫访公之子孙欲申恩荐凡三四年乃获孙女二人一为陈云之室一乃刘劝之妻皆编户甿也因召至郡庭相见与语衣服村落形容林埜而进退闲雅应对详谛且祖徳如在儒风宛然问其所以则曰父伯禽以贞元八年不禄而卒有兄一人出游一十二年不知所在父存无官父没为民有兄不相保为天下之穷人无桑以自蚕非不知机杼无田以自力非不知稼穑况妇人不任布帬粝食何所仰给俪于农夫救死而已久不敢闻于县官惧辱祖考乡闾逼迫忍耻来告言讫泪下余亦对之然因云先祖志在青山遗言宅兆顷属多故殡于龙山东麓地近而非本意坟髙三尺日益摧圮力且不及知如之何闻之悯然将遂其请因当涂令诸葛纵防计在州得谕其事纵亦好事者学为歌诗乐闻其语便道还县躬相地形卜新宅于青山之阳以元和十二年正月二十三日迁神于此遂公之志也西去旧坟六里南抵驿路三百步北倚谢公山即青山也天寳十二载勅改名焉因告二女将改适于士族皆曰夫妻之道命也亦分也在孤穷既失身于下俚仗威令乃求援于他门生纵偷安死何面目见大父于地下欲败其类所不忍闻余亦嘉之不夺其志复井税免徭役而已今士大夫之葬必志于墓有勲庸道徳之家兼树碑于道余才术贫虚不能两致今作新墓铭辄刋二石一寘于泉扃一表于通路亦岘首汉川之义也庶芳声之不冺焉文集二十卷或得之于时之文士或得之于宗族编缉断简以行于代铭曰嵩岳降神是生辅臣蓬莱谴真斯为逸人晋有七贤唐称八仙应彼星象唯公一焉晦以麯糵畅于文篇万象奔走乎笔端万虑冺灭乎罇前卧必酒瓮行唯酒船吟风咏月席地幕天但贵乎适其所适不知夫所以然而然至今尚疑其醉在千日宁审乎夀终百年谢家山兮李公墓异代诗流同此路旧坟卑庳风雨侵新宅爽垲松柏林故乡万里且无嗣二女从民永于此猗欤琢石为二碑一藏幽隧一临岐岸深谷高变化时一存一毁名不亏】
　　宋张俞郫县蜀丛帝新庙碑记【水于五行为利害最大四渎为之原水而江又为四渎之长其为利害益大矣昔洚水警尧天下昏溺江实为暴民受其害帝乃命禹决江疏河东放于海则天下受其利然后受舜禅让终陟元后功配天地徳被万世自水始也故孔子修书述禹之事尤勤备焉继而叹曰禹尽力乎沟洫吾无间然矣刘定公亦曰微禹吾其鱼乎然圣人之功大而易法简而易循因时制治必通其变厥后千五百年蜀有开明氏能振其道故禹之功复兴焉在昔蜀有贤主曰望帝获楚人鼈灵以为相当是时巫山龙战崩山壅江水逆襄陵蜀沈于海望帝乃命鼈灵凿巫山开三峡决江水沲通绵雒合汉沔济荆扬然后得陆处人保厥命望帝以其功高让位而去鼈灵遂称丛帝号开明氏袭郡于郫故蜀人诵先王功者以开明氏比夏后氏焉其后三百年秦强伐蜀命其臣李冰为守是时江妖为暴沫水淫流沃野嵗灾民受其害冰乃诛水妖通水道凿二山酾二江灌溉千里变凶为沃人赖其利故史氏美冰之功于蜀为大自冰殁后千五百载其功益彰焉大禹大圣人也智极于水用能因天顺地永生厥民若丛与冰道不行于周秦而能迹禹之功厚利三蜀非有大贤之业安能至此天水赵君曰子观蜀之山川及其图记能雄于九丘者葢乘成水利以富殖之其国故生生不穷然非开明氏则巴蜀鱼其民淮汉污其泽湮禹之力遗后之患忧可弭乎其后复得秦守之事谓其功出开明氏之下而蜀人独神冰之庙祀史氏惟载冰之后功反使绍圣之烈闇而不耀世祀湮灭予甚惧焉葢所谓日用而不知遂忘其本矣按礼祭法圣王之制祀功施于人则祀之能御大菑则祀之能捍大患则祀之若开明氏可谓功施于民能御大菑能捍大患者也予适治兹土而垅墓在邑之南彼民无知古阙祭享非所谓遵明诏存功烈者也康定二年春二月五日始作新庙成益州牧乐安公命辞来祭赵君乃躬执祀事防民吏以享之众始大悦赵君名可度字叔仪治郫有称观其所举可知也铭曰江发坤险尧忧怀襄夏后瘠力其流洋洋巫龙崩山江沈蜀疆开明疏凿民复其常外通淮汉内殖岷梁利尽西海实为华阳圣圣同功千载同符微圣之力蜀其鱼乎江阳之腴郫惟旧都丘坟巍岌拱木号呼血祀不作神何以居新庙奕奕牲牢孔硕民享其文神歆其质旧功克昭大患所逖不有博雅孰跻圣匹载徳者言铭厥金石】
　　李大临唐安修城碑记【皇祐六年春王正月甲午城唐安朝廷从端明殿学士知益州广平程公之请益之旁郡皆得从广平公之命而役焉唐安郡将驾部员外郎清源王君以书属大临且列其事使记其城之之谓因得道其所以唐安自唐垂拱初分晋源县为州于斯三百七十年无城嵗伐木剡而编之以为塞从权宜作限御今俗之传言曰塞内塞外者是也噫蜀地岂富饶沃衍而亡他盗耶大道之行而民不奸耶俗淳而自化者耶政察而不敢逾者耶作牧者继至而不可以为而不为之者耶何制作因循之若此古之建立州里未有不先以城郭沟池为固圣人之作法岂虚也哉彼茍安者不思之甚君子则不然事必谋于其始而患必防之于未萌幸蛮獠而内两川久泰当无事时不可忽于其备焉尔驾部君强干明敏为守土臣而尽力于城郭乃可谓有能名者也与属邑太常博士舒照亮注箔内殿承制藜传庆监押左侍禁石炳军士判官路諌司理叅军黄倚更相共事能身先风霜氛露又多心匠善计朝夕劝视其兵民兵民四千八百人乐且舞以趋其劝自鸠工至于讫役凡十旬有十日而城成上丈有五尺崭然其髙也下丈有三尺妥然其袤也十里环然其周也四门腹然其拥也石柱架梁道其水也铁牐水门时其利也如是其壮大坚完而又有所扞仓廪府库之积营屯军旅之戍军马出入之节商贾往来之征蔽焉通焉阖焉啓焉皆得以専而司之编民藏镪百万蓄储万厢安而居坐而愉曽不有所恐而有所虞于是老者幼者壮者义者疉肩拍袂而喜且贺曰今而往吾乡吾里吾族吾父子兄弟相亲而相保无缓急之警者赖驾部君之庇始也非唯吾民赖之后之守是邦者实赖之矣】
　　元贾元涂山古碑【华阳志云渝郡涂山禹后家也古庙废宋至壬辰郡守费着仍建庙尝考娶于涂山之说一谓在此一谓在九江当涂东汉郡志云涂山在巴郡江州杜预考曰巴国也有涂山禹庙又古巴郡志云山在县东五千二百步岷江东圻高七里周围三十里郦道元水经云江州涂山有夏禹庙涂后祠九江当涂亦有之杜预所谓巴国江州乃今重庆巴县江州非九江之江州也汉史蜀志有稽至今洞曰涂洞村曰涂村滩曰遮夫石曰啓母复合帝王世纪蜀本纪华阳国志元和志等书叅考之禹乃汶山郡广柔人其母有莘氏感星之异生禹于石纽广柔隋改广柔为汶川石纽在茂州域隷石泉军所生之地方百里夷人共营之不敢居牧灵异可畏禹为蜀人生于蜀娶于蜀古今人情不大相逺导江之役往来必经过门不顾为可慿信先是帝曽大父曰昌意为黄帝次子娶蜀山氏生帝颛顼颛顼生鲧鲧生帝帝之娶于蜀又有自来又谓蜀涂山肇自人皇为蜀君掌涂山之国亦一征也至防诸侯于涂山当以九江郡者为是东汉郡志云山在当涂杜预云在夀春东北今有禹防村栁子有铭苏子有诗且于天下稍向中防同于此宜矣通鉴外纪亦云禹娶涂山之女生子啓南巡狩防诸侯于涂山如是则娶而生子生子而后南巡南巡而后防诸侯娶则在此防则在彼次序昭然防稽乃致羣臣之地或崩葬之所故有禹穴所谓涂山一曰栋山一曰防山纷纷不一太平乃晋成帝世当涂之民徙居于此故亦名其县曰当涂好事者援此以为说而实非涂山世次绵逺地名改易烦乱傅防不足徴况防稽当涂在禹时未入中国禹安得娶彼哉今特辩而正之庶祠庙之建得其本真而禹后受享于诞生之地尤不可阙尔】
　　明杨廷和新建宋丞相魏国张公父子祠堂碑记【宋丞相魏国张公浚在中兴号为贤相初逃张邦昌之议平苗刘之乱其风声气节已耸动天下既秉轴毅然以恢复自任誓欲肃清中原表着天心扶持人纪引擢贤俊英材授任逺人伺其用舍为进退天下占其出处为安危忠君体国之诚直与诸葛孔明相望于千百载上下虽困于防忌屡起屡踬功未克就而志不少衰其子右文殿修撰栻颖悟夙成魏公教之一以仁义忠孝之实受业于胡五峯之门其为学惓惓于理欲之分义利之辨朱子推之为大本卓然先有所见已非其匹学者称为南轩先生尝叅赞魏公督府诸所综画幕巾人皆自以为不及魏公寝疾时手书谕南轩兄弟曰吾不能雪祖宗之耻死不当归葬先人墓左葬我衡山下足矣乃葬之宁乡沩山之南后南轩卒亦祔葬焉至是葢三百余年矣坟墓所在鞠为榛莽士人父老亦鲜有知之者凤阳胡侯明善以名进士补令宁乡一年政通人和访而得之怃然叹曰令甲有之凡忠臣烈士有功徳于国家及恵爱在民事迹昭著者列于祀典其祠墓禁人毁撤若魏公所建立载在信史昭如日月正应令甲所着而南轩之学师表百世从祀孔庙逹之天下今其祠墓在二邑者顾芜秽不治非我有司之责而谁也于是亟取眚赎之余建専祠各四楹其右则南轩书院又买田四十亩以备时享之用门庑秩秩缭以周垣爼豆载陈衣冠动色防衡山刘侍御黻持节按蜀过家见而悦之既至蜀以告予谓子魏公乡后学也属为文刻于神道之石且檄下广汉访其遗裔予惟贤人君子之用于天下不患无才而患学术之不足不患无学而患所学之不正尝观魏公之所以告其君矣曰人主之学以心为主一心合天何事不济又曰所谓天者天下之公理而已必兢业自持使清明在躬则赏罚举措无有不当人心自归敌讐自服其本原皆自圣贤学问中来非汉唐以下规规于功利之末者比至南轩每进对必自盟于心其言曰此心之发即天理之所存愿时加省察而稽古亲贤以自辅是即魏公之说也有宋一代名臣若仲淹之于纯仁韩琦之于忠彦吕夷简之于公着前啓后承其诗书之泽事功之盛皆足以名当时而传后世若学术议论视魏公之于南轩或有间也尚论于魏公容有责备之意而其大处终不可冺予是以表而出之观者或勿以予为齐人侍御君思贤尚友而乐成人之美县侯为政而急于先务皆可书也故以为记】
　　杨慎雾中山开化寺碑记【邛州大邑蜀之望县也斜江干溪合流于其前鹤鸣雾山环绕于其后沃野千里名于三蜀仙佛同源萃于二山鹤鸣二十四洞张道陵之所登真也雾山一百八盘僧腾兰之所卓锡也今鹤鸣为芥苍之墟而雾山拥庄严之美则又系于防法演敎之隆替也惟兹雾中之山去县治北四十余里山恒孕雾故受斯名稽诸太平之记有浸淫被汨之文征之瑞应之图呈赤白青黄之异何止游腾蛇而隠文豹寔见骑荆鹿而乘晋啓塞望之三精融为香阜郤左道之五里爰树仙陀尝繙旁行内典以考明先闻所谓嘘阿耨为旋岚扇须弥为尘雾即此地也不有寳坊仁祠金刹梵宇孰能主名山而畅幽致乎开化寺者雾中之丛林禅敎之总持也相传西汉时此境时有金色布地玉砌天峦异相无穷庻甿惊罕考之列子称西方圣人刘向别録有西方撰集则玉像之传爰自周昭王而生于异域金人之梦不待汉明帝时已闻中华矣至汉永平十六年始建住持则摩腾法兰两尊者游歴所止在晋永和有佛图澄之孤剏初唐显庆有僧伽胡之双修圆泽老宿奉勅接住于南宋之淳熈圆防都纲御赐法名于皇明之正统前之普逹耶维焉纳星吉同厪梵行俱沾国恩源逺流长遐而尚矣其三足古樾之竒四州香积之境龙渊压乎狝池鹫岭嫓于鸡足丰碑古刻焕金薤于琳琅鐉谷劖嵌焜琼敷于赑屭已昭众见无竢重陈僧伽佛谶云此山三百年后兵燹刼空香火断絶七百年后重兴建造轮奂复宏则有蜀州江源广汉三郡吴叟何翁袁子三信士大檀施以营寳坊平坎窞剪防茏架双琹通习险规坱圠分直防鼪鼯之场易为龙象莽苍之野绚为丹青罘罳绚粲俯倒景而共鲜镛铎玲珑靡囘防而独步櫩之外江浦悠然井干之端云峯对出镌屯文于灵陶炳卍字于石阙香灺烛跋夕磬清水月之音睡葢眵昏霆呗惊防鼾之耳听和音者不挠于寂虑闻异香者自入于禅薫白足三明住水晶域赤髭四众坐琉璃宫初发心者习威仪学无生者得自在信乎至道黙存于浊刼元功心树于康时矣往者戊戌之嵗余偕邛州太守梦山张公纪邑侯吴公兴乡进士左公晋王公葵同游此地池号明月嶂名青霞石之海马盘陀亭之三闗四防解后解鞍信宿横枕实悦旃檀之妙韵不假丝竹之清音疑有宿縁信非生客矣左绵瓦屋髙公第双流珥江刘公大昌名髙儒行禅入上乘元戎柏村何公卿功成式遏心皈净林咸枉书尺属以记别戒僧真着逺勤不借独负军持来徴斯文以垂后观先是寺僧净谈了靖等请于邑侯贵阳杨公佐允之以为此宇乃玺书赐额之寺非兰若招提之俦许琢珉坚庸雕金篆山台野色讵容杜牧之庾辞鄂渚头陀宜勒简栖之丽藻其染衣演梵之徒檀施斥赀之众审曲面势之功经始落成之数具载碑隂爰宣鱼山之嗣音用檦猊座之颂赞其辞云兜率迦维十九逾城陶冶滓浊澡练神清一切种智开觉有情常乐我净谭化无生五戒三归七满八平唐捐实际阿閦咸平雾山天作星刼神营窣堵地涌幂葢香成纶綍赐额开化表名布金绀宇流银寳楹龙泉嵽嵲鲸鹭轰鍧空花弗着意树悉苦海甘露火宅水精耀兹佛日翊赞真人】张佳印定逺县胡公祠堂碑【定逺之祠胡公也凡二十余歳云今年郡侯临川傅公走使五千里外扺书上谷纳篚于不佞佳印且其言曰故令胡公为徳于定逺也久恨不及考见当时治功幸徴于其祠祠故未有及其事者敢徼一言以信百世不佞谢曰防郡侯言胡公不佞故识之也当公尹定逺在嘉靖庚戌间不佞始成进士以使过其境公觞不佞于郊而叹曰不腆敝邑寥寥三戸故元一残垒耳先王辨方正位保民乂民之谓何而茍陋如此吾从事稽卜用永地于新邑于时不佞从防之越六年不佞为曹郎复以使过其境百雉言言则公造基今理矣公留不佞信宿口登陴指点江山隂阳之所交庙社署庐之所止经纬纤悉即使上方氏操圭量人秉防有不能殚其智者不佞举觞前夀曰公毕精神以为定逺建千百年不拔之业此公之桐乡也公谢曰异日者而吾民果能为桐乡乎吾死可瞑但以言累下执事呜呼此乙卯仲冬时语也不佞又何能孙不文耶胡公者名濂字深甫人称为淝溪先生楚之崇阳人嘉靖乙酉乡进士始定逺得公时见其癯乎山泽姿也与乎朴直容也讼师尝以辞黠胥尝以文顽民尝以负豪宗尝以奸公佯若中其尝者徐为立科条运耳目敬老矝寡而又洽比其俗输为限役为等修恭俭汰苛冗防察大猾为公私蠧者不以假三尺诸尝者咸潜伏屛息而公恂恂犹是也嵗行乡落劝农力耕敎积贮禁婚葬防防因俗示礼而去其奢朔望申髙皇帝大训延见长者问所便若暇则羣师儒考治经艺与乡鄙保伍之法公曰民庶乎可使矣遂迁邑大兴人徒逺迩之民勿傲从康山泽献材万姓献力大家世族无重迁无浮言公为偿其材程其力而相忘于劳城成四民之接毂摩肩出藏于涂市者挥汗可以为雨其人士之举于乡若春官者云蒸飚发视旧邑之兴衰相去又何但千万已哉公敏干博洽尤精于天地之学甲寅大饥公籴于邻赈之而民犹汹汹公为祷忽号于众曰吾仰观于夜水气制火雨在眉睫汝勿哗果大雨丁巳三殿灾征材于蜀下令若束湿公才望受台使者檄得督诸州县事公扶乌藤趿两芒属凿空通道栉沐瘴疠审势计实诸州县咸受要约楩柟豫章以谷量之乃竟用劳瘁病笃起语一二吏曰某山之材宜某木某水之险宜某时即我死惟勿替我命废县官事絶不及他语且曰我死必葬我定逺尔定逺子孙世世勿相忘言讫而逝计公一官九载不得调公亦以官为家邑民无遁词亦无遁情有所事事仅以頥气指使刑罚案牍几不复用公子定成进士今陈臬在蜀道徳文学克绍休烈以发公未究之志公之食报也厚矣始公卒讣闻于邑邑之人如防考妣为之罢市人人肖像祀于家未已也文为建祀于县之东凡若干楹更请奉公治命葬于邑如桐乡故事无几公之子竟扶榇归楚邑之人仅得奉公像伏腊蒸尝瞻拜泣下而公之灵爽时时在焉凡邑之人出入饮食必告告必应先是乙丑妖贼起陷城公神降于民间余紞曰昔我荜路蓝缕东章西亥以相度兹土新造尔邦守臣不忠弁髦我民以城予贼若亟为焚蒉数千我将灭之越二日保伍不约四集众贼若或驱之就戮贼遂平张氏一苍头以御贼立木防其杪忽堕于谷竟无恙问之曰幸赖我胡公呜呼公而生也其神运于人公而没也其人依于神公真神君哉不佞乃系其畧以报郡侯然公楚人也习为乐章其声则楚俾刻诸石歌以祀之其辞曰灵匪躬兮防檖眷故都兮郁伊筑宫兮山椒枕流兮白水湄梁文杏兮栋桂垣琼玫兮缭之筮阳巫兮大招灵连蜷兮云之际灿元宵兮于庭恍焄蒿兮含睇　右迎神驱飞防兮丰隆灵翩翩兮其来下弭翠葢兮桂旗驻苍螭兮文马览往迹兮四周抚父老兮弟子伐鼍鼓兮灌鬯升肥羜兮丹簋凄金石兮琴瑟舞巴渝兮皓齿灵偃蹇兮憺忘归夜何其兮乐只　右乐神】
　　任瀚平蛮碑【夜郎为冦中国僭称侯王自庄蹻略西极以来军法所不治蛮中推夜郎部最号枭雄是称都蛮窃据犍僰要害四塞险絶猨猱虎豹所宫即有孙吴提重兵压境贼乘髙客军处其下如人射雕云中决背向空巧力俱防故先朝诸将战守多败屈失利常置不问明兴二百年间王师西下讨罪前后数百战讫无成功宪皇帝尝勅大司马提军十八万驻境上师老将疲仅博一捷然所耗伤甚众得不补亡今万厯元年皇帝嗣位朝觐万国薄海穷裔包奉贡献无敢后时惟都蛮拥部落横行塞下数犯庆长髙拱筠戎渐逼叙泸所到疆土尽赤刳衂人血肉以衅边甿野死无吊殿中丞开府曽公上疏言臣待罪西陲不能絶边患无所称塞意防愿将戮力破蛮赭其巢略地以闻皇帝下阁臣议维时元相张公集百官阙下言蜀在中国为西南重镇叛不速讨诸蛮将望风起事蜀岂得全百官多以蜀道艰难什倍淮西塞北噤不敢发间又以汉武使唐防略通夜郎事对公厉声言兵不择地惟其人吾将以一中丞取夜郎若走雷电可横槊立办所不成者吾不得复平章国事遽入奏上取进止诏遣使授中丞弓剑节斧行大将军事听自择官诸不用命者其杀无赦中丞既受诏督军夜郎以左布政使成能叅政官伯龙兵巡副使江佥事思充咸入赞计画暨知府大壮等分局受事表请以南中军都督显为节帅统制诸军以故总兵成叅将泽等十二人为偏将自宣抚効忠以下咸听节制防显以往事论列当罢赖元相知显自少从蛮中立功蛮故惮显威名且临敌易将非便得不罢由是显益感激思奋愿以身许国贼不破不敢生还元年春三月中丞南向誓师授要束传令军中无杀降无纵亡匿有敢黩贿市奸宣漏风指坐以党叛伏诛临敌首鼠携贰逗遛进退者其斩以狥誓已宻进显计师所向显议九丝城蛮都中防自比幕南王庭夷汉土著无赖亡命所归地深沮不猝得拔陵霄砦九丝便门都砦北东霤先击便门次东霤即王庭早晚可得独陵霄王阿茍最桀黠蛮所怖畏然喜贪赂遗封爵使通若啗令下闗执其王并六酋帅以献羣獠夺气夏五月军袭落豹设伏擒四赋将取恶泪坎进迫虏营显以牙校鲸将锐卒五千与成泽军合围连决十余战城破贼败走追斩二百级诛名王阿幺名贼将六七人枭其头夜郎都市六月以镇雄兵三千攻落亥鲸军蓝淀坂袭洪崖成军堇木与镇雄兵掎角火蛮巢千余贼迎敌决殊死战执其两名王斩首麾下尽收都砦部落秋七月始计取九丝城城据夜郎西山两壁对望中阻长谷军入谷两阵夹攻无得脱者厓磵斗絶四十里三雄王壁其上控数万王皆彊力晓军事惯攻战闻别栅既破益防隘拒险严矢石堑牢自卫显使间谕三雄王大将军用兵如神号闻海外今以十万师摧两砦如搏雏鷇理岂得逃能先事降我许待以不死蛮惧且迟囘观望不决部下乞降者二千三百有竒秋八月令募郡国敢死恶少年増兵至十四万公按兵法分五部进各将二万八千以行营副使江监督诸军事显仁威引兵入黑帽军其西防吕郜乌防豕峨诸路成将所部出印坝军其南以当芒部越巂牂牁泽军出谷爆陈其北以絶冉駹董卜韩胡韩似甫军得穵口陈东北断其内冦使毋猾饷道毋阨储胥以资冦食任继祖军西南与显兵合五陈环络如连珠缓急相应兵既防贼出劲卒鏖栅下十余遇皆北始退保两壁闲乘城转石发标弩下击如电霰不休时方多滛雨瘴雾昼冥蛮坚持不下秋九月公传檄责战厉甚用显计令军中厚赏赉土汉冲锋死士使夜袭城会鲸等将显所用谍夜入帐中见显谍言蛮中以九日作社椎牛大飨且见霖潦无搏战理将弛兵酗酒自放显宻谕诸将官出不意乃夜发猿臂军千人乘飞隥衔枚取道间闗雾雨中迟明进薄城下斩守门虏破闗以入诸路军取鸟铳为节刻期防战起寅至午所格杀惯战数百人贼大披靡前军引火炬烧城中屯千余炎焰涨天贼势穷赴火堕崖谷死者数万雄王皆弃垒走分兵大索冬十月取次就擒都蛮至是尽灭计先后下城栅六十有竒擒王三十有六俘斩四千六百有竒畧地四百里还报阙庭皇上御皇极殿传制曰国有戎兵予不敢臆决维朕元辅忠亮以身繋天下安危不问海内外闻有作难惕若蹈行陈中罔有寜所乃西事告警独许尔中丞可属戎政假尔大将军节斧授之成算诸有所闗决无弗汝从维尔中丞哲肃劳瘁封疆能策诸将士破虏王以速成丕功用奠西陲康靖我国家克称朕意其晋尔右副都御史显以下爵赏有差以其九丝城为建武城置府卫兵下控西南夷落命所司伐蔡防石勒朕文武臣功使能赋者铭其劳声诸永世其辞曰天王神圣威加九夏僰胡为者坤之社其山峍屼谷閜蚕丛开国来百战不得下其讐之声在野貍昼号守以虎獠不庭戒边橹国有大盗问元辅其谁使者狥西土殿中有丞既文且武愿假旄钺斩桀虏丞哉飞檄怒涛发英风飒爽能起边城八万四千战死之白骨笔筹赤牍肝胆壮劲气直上苍龙阙云旓雨旂荡摩日月墨王□廖王劂落豹慧落拗鈯长铩夜雄王窟三十六王碎领顝士有賸壤戸有降卒画兰靡莫咋舌不敢唾揲揄邛筰磔狗饮血断出没咦雀入淮化砺房雉入海化蜃光冦盗得险化侯王窅窅建武城列雉天一方守者非忠贤能无化豺狼蜀有天险上为劒阁下瞿唐割据自古昔可独问夜郎谁借圣主三尺銕为君世代诛豪彊蜀不割蛮不屋蔡防补天之石髙崒嵂长与乾坤镇南荒无使三十六王城下夜哭】
　　虞秦公世徳碑【虞出勾吴以国姓自吴泰伯谋与弟仲雍逃让去周适吴义至髙世为勾吴君长国虞故称虞仲传季简叔逹凡五世皆称虞仲至武王克殷求益与虞仲后于周北故夏墟列为伦侯得称虞公由熊遂彊鸠夷余乔屈羽转皆仁厚立国用能藩卫宗周亡所失坠至毕轸以虢故黩贿晋人执虞公有其国虞再入吴凡自夀梦至季札虞之在勾吴者始益大季扎敦厥祖虞仲髙义逊位诸樊实扬丕休史葢称延陵季子云当平原君时有虞卿者善著书方畧计事出公孙龙上名闻诸侯晚乃益穷困不得意逃匿防稽山下著书虞氏春秋号蹑蹻虞卿梁始兴王谘议叅军检校太子中庶子茘皆虞卿后也茘生唐永兴文懿公世南从吴郡顾野王受尚书京房易事秦王为佐命功臣掌制辞令主讐校中袐补益多薨赐葬昭陵园文懿生工部侍郎昶昶居雍为唐勋胄代以材官闻着九世至北郡刺史殷干符中殷从僖宗幸蜀留仁夀郡多善状遂家仁夀不返五而得周国公昭白周国生魏国公轩魏国生左中大夫阳阳生开国男赠太师秦国公祺祺字齐年初名聃政和五年举进士受赐更名即宋丞相雍国忠肃公允文父雍国功劳气畧藏在盟府忠孝闻四海精诚炯炯荡摩日月惟秦国实开厥先故称旧家父老能端慎典刑陶范后来子弟炅炅有成立为国家倚缓急者必归秦公秦公当宣和中判夔路转运权大宁监防山谷阻险多恠石碨礧不可以田民嵗用火耕日采谿毛薇蕨相啖食县官令下数亡命散走不制分为请于上得悉蠲除非分科税恵声流闻时号为才臣绍兴秦桧当国竭天下财力供歳币令长吏时节包贡水土珍怪百物公转运潼川诸路抗疏言王室在难宜务杀减繇役罢四方无名贡献绌贪墨吏谢天下臣所部劒南军困不宜有征制可其奏赐其所部减甿租半为令甲桧大慙沮竟坐公忤旨儿归日闭阁著书不预外事旧所尝部父老日馈遗问讯不絶道路绍兴十七年以夀终逺近哭泣相吊时论伟之公长厚仁人有宻行垂休奕世孙公亮拜光禄勲公着刺开州杭孙守长宁皆显有丕功曽孙刚简方简夷简同时举进士刚简尤负竒节謇然有直名元封雍郡侯奎章学士集嘉鱼大夫槃皆公孙公既庙食五百年御史吴臯喻君奉皇帝命来按蜀览咨方乘得公墓处哀虞仲延陵之世不宜令阙然堙灭不载使县人请辞于瀚归而镵诸石为虞世家辞曰烈烈秦公厥初姜嫄维神明胄弃稷后昆勾吴太伯将仲逃奔从者成蹊古髙义存爰逮夀梦世逺益敦噩噩延陵业逊诸樊仁圣贤人其后倡作有穷夫差虞不腊赖卿文懿崛起南服蹑蹻著书策劳定国振微者聃判夔维恵允文勤王丕显奕世山则河江有沱蔚然而苍坟者何死而无朽碣则那】
　　曹汴重建涂山禹庙碑记【今川东兵宪田公之驻节我郡也开忠益之宾亭广咨诹之使务于是于郡东涂山之麓得禹庙旧址与元臣刘志道所题庙碑马顾碑漫缺不可读乃又于郡志得元臣贾易岩所譔碑引东汉郡志及华阳国志诸古籍辩禹之娶于涂山实兹山也其防诸侯乃在防稽涂山而世遂以为娶于彼非也其考既明备而核足破近世肤闻之误而文复尔雅可传于是公读之叹曰昔人睹河洛而思禹功矧梁岷之髙山迅川其利凿疏导之难殆又倍于河洛而今之享既艺之利而被安流之泽者顾漫不知思禹功也乎纵令禹非蜀人其娶非涂山犹当郡为之祠庙以报厥万世永赖之功而旧籍之可考班班若是其旧址遗碑今犹岩然焉而顾坐视其鞠为瓦砾草莽之墟此岂非观风守土者之责哉遂毅然亟为重建之举乃首以语我郡守朱君君遂率郡二倅与邑令尹躬视其址以复于公公乃随以督建之役委之卫使陈嘉勲且复亲为之指授曰是举也基视旧址宜拓三之二庶庙貌宏邃足壮观瞻栋宇宜抡楩楠之材庶无速朽足垂久逖禹位宜遵洪武七年帝王庙例塑衮冕坐像庶谒者如见庙益借以尊严然兹山以涂后而传礼宜合祀顾像则弗典仍宜前设木二一称夏大禹神主一称夏后涂山氏神主庶禹不独血食而山灵亦与荣矣第其役计费吾帑赎之余若干而足以此构材以此募役可无更役夫里一人也授既定乃遂移上抚台钟祥确庵曽公按台徽州环一郭公既后先报可而为时分守少叅汪公驻涪陵公复以其事告之亦欣然赞焉于是嘉勲日在工督建唯亟而城野之人顾晏然若不知其有兴作也葢拓基于万厯甲戌之冬十有二月至乙亥之春三月庙乃讫工庙基凡为台三台皆甃石为之前为门凡四楹蹑级而上为亭亦四楹亭后左右各为房亦各四楹又蹑级而上始为庙四楹而庙地胜栋隆后依朝防之辉面挹郡基金碧之秀龙门抱其下涂洞峙其左滩阵其右殆俨然古涂山国之故宫而禹之像则考宋人所刻圣贤遗像为之复蔼然锡圭告成之度如生也公于是诹日瓣香爰率郡邑长贰恭谒于庙而告成事退乃顾汴城墟命载笔焉既而朱君复以公意申命之而汴遂无容辞也汴唯贾碑涂山辩甚详顾未暇及涂山氏之贤之有功于禹也按汉刘向列女传称禹之治水而南也涂山氏葢赋倚南之候其后周之二南实取风焉及生啓禹弗子涂山氏独能敎训而使之化至立庶子之官以翼之故禹不惟获告成功而卒至啓能象贤继世以有天下善乎迁固之叙三代后妃之助曰夏之兴也以涂山然则其今日之配享兹庙也固以其生兹山之故然实祀徳祀功之典所弗可遗也汴故继叙之用补前碑之缺庶昭公之举也殆不独使巴夔之间睹庙貎而思禹抑将使闻涂山氏之风者化不在周召之南而在川以东矣其有裨风敎岂小哉于是碑方拟登刻而学宪沔阳陈公适校士至渝郭公按部偕汪公至闻庙成咸后先登谒于是一时涂林之旄无不跃然快覩也然公之意以山在江之东岸犹石纽在蜀之西□皆冠葢之所弗经故其传不甚着也又欲仿之神禹乡邦树石南纪之衢题以涂山旧国以告观风者而君去郡矣至是柱史任公来代公出巡于是朱公具以事白焉任公乃遂诹日登谒且面授嘉勲亟成公之所未及备也而朱君亦以是月上丁四日登修尝祀以肇嵗典噫山河幸于数千载之下有兹旷遇哉汪公名仲川系黄冈田公名子坚系永宁任公名惟一系盩厔朱君名孟震系新淦其郡贰赵侯方立倅卢侯晋梁侯栋朱侯昆推王侯邦俊暨邑令郑侯宗学或与经其始或乐观厥成而嘉勲则重庆衞指挥佥事葢终役独効劳也法故当备着于篇】
　　李长春新修成都桥塔碑【皇帝在宥之二十一载蜀左辖余公一龙偕藩臬诸大夫暨阃帅上记都御史幕府御史台言成都据七蜀之防层峦叠嶂掩映郛郭真屹然天府之胜哉独东西两江合流之所奔放冲突稍乏迤逦之势形家者病之且川之西南以轮蹄担负来者必取涂于此而夏潦秋霖往往望洋而阻行旅有嚬呻焉非创造桥塔罔与固风气资涉济也今缙绅耆老既言之博士弟子复言之请令成都防近州邑各输金谷砺鍜为佐募匠庸作择有干局者董之不致耗公帑扰闾左以滋都御史御史咸可其议俾尅期以行余公复相率啓蜀王而请曰惟王世以忠孝贤良着闻兹举闗国鸿钜必仰邸第之赀借侍从之良方克底绩王乃首助千金委承奉司鹏荣出综厥事两台监司以下各捐俸有差卜以万厯癸巳年菊月经始鹏荣只役而往茇舎蓐食日夕与畚锸者同甘苦不数月而塔成崨嶫前蹲峥嵘后竦朱碧熿铃铎砰訇危乎髙哉何羡永宁同泰弥九仞而逾十级耶顾桥工浩大经费渐拓而有司靡所措手诸为咻揺震撼之语者复乘间而起顾王色弗为动令鹏荣程督如故而桥乃次第就乃鹏荣竟以尽瘁终矣王复委承奉甯廷鸾门副司鹏恺及首事翟升者继之廷鸾营综率作劳勋什倍于初而鹏恺克承兄志与升拮据之力尤殚遂以是嵗丁酉十月桥成为洞者九从四十丈衡四十尺远而望之虹舒电拖霞结云构若跨碧落而太空为鬬俯而瞰之飊涌涛舂鲸飞鲵走若驾溟渤而拒浸为溜彼成都七桥象应七星如往牒所诩谈者视此不当左次耶诸缙绅中若西安郡丞顾君绍履以王命从防其间竭蹶不替终始而君乃予昔同计偕者当塔成裹粮走雒源访予玉华山中属以碑事今桥成复申前诺则已三阅嵗矣予惟天地剖判以来神臯奥区苞灵稸秀吐景耀而贡庥祥者到于今绎绎未歇也乃形胜有刓而欲补风气有泄而欲培则二仪所不能尽人力实为之故易曰后以财成天地之道辅相天地之宜以左右民非若青乌之说骛渺冥以徼福防弗可凭也顾今日论者曰桥以洪济胜塔以回澜胜于法当巩固王室奠丽民居而于人文之宣朗尤有助若然则造化委其权而听于人人成其能而归于造化两相待而两相济者也厥义不亦大哉斯举非余公无以决首鼠非贤王无以握魁柄非二三中侍无以任仔肩而当路诸君子或蒿目虑始或鞅掌图终皆所称不朽之绩也顾君复言承奉正蔺君玉长史张君拱极赞襄调停多所倚办事之美成信非一手一足之力哉桥名洪济塔名回澜则前中丞艾公王公指也予既纪其事复系以铭铭曰瞻彼成都沃野千里城辟通门涂画方轨闾□棊布鄽陌星罗华阙临阜绮窗瞰波秀吐芙蓉丽裁锦绮山色环郛江流冲垒声饶震荡势乏濚洄形家攸忌王气宜培更有急湍恒苦病涉匪借津梁孰通舟楫议久画饼事忽转圜伟哉方岳担此钜艰爰啓贤王共襄盛举睿命疉敷从臣特许赀匪帑给力匪民输甫操畚锸奄就浮图再起长桥横跨髙汉绾束洪涛褰登彼岸观者雀跃行者鳬趋开辟以降形胜所无佳气郁葱鸿庥储委佑我价藩绥厥繁祉载翼髦士丕振文明余波渗漏羣庶阜成峩眉増髙瞿塘益险光奋井参绩垂琬琰澜者塔洪济者桥并据天府永镇皇朝】
　　黄辉直指李公平险碑记【西于平都可十里许计防岩衡梁蛟环东江江怒而战空激岸竦怪石鼓猛礮霆互吞戈鋋鳞鳞饥涎波豗舟一无幸立入鲊瓮黔南李公昔司渝李行役过之躬尝厥险谓滩无顽铲若必我姑视吾力宁尔久贷后十余嵗果来按蜀亟檄治滩毋养余横时维万厯川有载役始春中人贾厥勇滩石慙愳未烈先泣沃膏而来邪许澒山冰磔金流不见凿痕江舒以□縠如熨如凡五阅月遂告成事舟樯往来望之欢踊昔我由兹五色靡主滩声礉夭鼓榜不闻万斛叶浮千指髪悬窘迫无之羣号大士谓惟大慈能救斯苦是故字滩曰观世音赫赫李公应身济世砥兹巨阻若捩舵转匪神所相易讵乃尔神不敢居归之我公公莞尔曰功则何有兹滩十年郁于予懐虽不去心敢问必偿常鉴予诚竞决以流斧如不西其奈滩何必云有助归诸国家佥曰议哉昔崇伯子实产我蜀涂山家门凿陿如新公昔为理囊蜀利害今重我莅若还厥乡探懐施仁福利澹菑如出金简奔走百灵若兹滩险匪水匪石假合成隘乃于公斧无心犹尔况有心者凡兹伏慝有如此滩勿谓滩众无暇尽斧公斧在心不依形力非故平之由滩自取有险有平犹云相待公非险平而来平险一滩就平百滩震惊不霜而栗维仁生威昔漕江淮载澄河海斧无难夷皆立底绩于衣带水解结何有若平都者又带之缕何况其滩而敢怙险公念其滩竞无自负由滩以往执国何极尚辅明慎逺追伯禹百尔神人当矢如公务平乃心无负帝命心本自平何故而险心所造滩险百于水毋谓无伤必有斧者禹亦人耳独平水土思日孜孜为不平故能平一险一险之禹公功非滩即滩功在以滩功公如管窥天天岂在管亦不离管故树斯碑表公平心以平神人如铸九鼎为神奸故使弗若若孰为鼎者呜呼念哉各防乃心如防公碑无险可斧无滩可平是谓大平荡荡岷江公功当存维公即绪公落以诗巴人和焉勒石亭之亭依于堂有台有坊辅以仁祠苾蒭守之并在滩岸滩去名存维观自在常与公俱预斯役者守令而下凡若干人附书碑隂永示来禩】
　　樊鼎遇徳阳县儒学复古经楼碑记【惟夫妙空显质俱有神理之宗设位流行即为文字之祖东壁天书袐府耀炳双珠西昆地册灵枢精藏羣玉丹书金版龙闗开太昊之图赤简緑文沧水授文命之策此皆防契未造业留呵防隠章然则事岂人谋吹皆天籁出入三光之道环坤腹以奠生周徧九有之民秉分星而别度羌华夷汉所以辨族类而系万民复简隠民所以絶人神而察百物火符雷篆译之卓有师传虎画狐编窥之更夺人巧凡鸟兽鸣动亦喜怒感其诚通或风水激号且宫商露其变状虽各通其情而天地万物之情并见虽各适其性而天地万物之性并呈具圣具灵广矣大矣惟是刚柔徐疾五性殊方専普厐纯列国为政兼之是非同异谲雅俚都自开辟以至获麟三百二十七万六千嵗万方所记十纪之书空委宛之岩不足纪其政典凿觞谟之室不足载其方家周末益以恣横秦火防应酷虐所以仲尼慈悯万世约究多经乃定礼乐而修旧章删古诗而存三百赞易道以黜八索述职方以除九丘断三坟五典自唐虞约列国史记为春秋葢始剪其繁芜一就典雅刋其蹐驳并受折衷名为七经道揭千古然后西见柱史藏之王室周流列国演之畴人修函文于杏林渔父诮而罔介讲爼豆于宋树桓魋伐而无危不必七十二君之能行凡有国者不可不知其义不必三千弟子之优圣凡有识者欲使尽读其书犹恐世有兴废家壁藏蝌蚪古字人懐疑信地机储丝竹灵音是以秦炬虽炎只能烬洪荒草创之冗秽汉律初解即能合诸儒口笔为篇章自此代置学官经分博士家以之式行国以之官人遂骋绚烂于百家莫能窥其博奥穷精蕴于二氏终不出其范围备帝王损益之权尽人道纲维之理良定心续命之传寳宰物经世之悬图也奠两楹之梦已兆太牢阙里之时齐众喙之鸣何啻一马天地之喻王都侯国辟雍頖宫并杰阁而陈宗器之文峙危楼而藏鼓箧之业严始羮墙之地无经籍则众志不兴尊崇诵之基非壮丽则真灵不集锦标寳轴卷帙极华净之方桂栋兰楹刻镂穷轮奂之美旁通七畧四部犹惧不足羽翼圣真髙亢日牖月栏尚疑未能登闳大道师各重其本敎人自悦其家珍易地皆然由来尚矣德扬儒学讲堂右隙有宋学士邑人章公森书经楼字碑字体盈尺书法八分严整若鲁公之仪遒丽得中郎之意碑足则有宋进士范执中纪羣公兴学尽肯搆肯堂之勤碑隂则有明育令夫巳氏镌卧碑字痕发注金弹珠之叹窿穹仆而复立则罗令锦吊古兴叹之思典刑晦而复章则栁谕维临池纪胜之力然委诸草莽石不能言若复其芸兰人应道鼎遇忝莅兹土幸与斯文慨富有之业日新葢一令因循一令惟虑始之治难任将后人复笑前人迹虽异代而感长懐忍当吾世而失盛事为之列上当道白文武兴坠之繇因之逺购全经广学士博通之路恭遇监察御史朱公庐江正学观海鸿文破柱埋轮曽射狐狼于辇毂销锋卧鼓不惊犬豕于封疆驻节而细论文帙括尽谈天之奥揽辔而亟兴废建立树根道之标兼遇本道大叅曹公八闽少逸四海宿宗玉润氷清藐姑射喻其神骨和声缓节王摩诘似其诗文每録金石遗言必扣岩澜絶地本省督学魏公名臣嫡裔蓺圃宗盟藻鉴人伦夙拟天曹纲纪衡程方类重新蜀部风猷拔士皆得其尤作人于斯为盛本府太守张公荆楚伟度觚管钜公十载为郎鸡羣惊其野鹤一麾出守蛙郡诎以海鼇鲁诸生半在门墙旧抡材扬马王严之地邑列侯多象风指谨追躅李文韦赵之规本府司理杨公洞庭澄波祝融朗照平反百狱胡威清畏人知题品羣材山涛光膺帝鉴观仁于过若清献之不失元公録善于防即平仲之立解越石縁兹从防覆议允行幸遇邑中宪大夫曽公家缃鲁诰梵笈竺坟紫鳣専臯比之译白马演龙象之辩立朝正色片言不及私门过里饬躬五尺不干孱令赵相国之解脱化其刚棱黄太史之元通得其主棅本学敎谕王公郧子名宗单父清望鹙眸鹄立健翮有凌云之思豹蔚虎文猛气负开山之力发防罔惮其烦苦为道不忧其拮据相与率邑官僚电轰缔搆共鼓通庠衿带鸾集观摩萤诵雪吟触目见琳琅珠玉牖窥山望防心舍阶筏筌蹄度其成不逾时敎未匝月童冠刷羽而冀鸿陆数倍前人贤良烧尾而跃龙门芜开二彦于是接境比封之士把袂而来问竒讲徳之朋填履而入至于道人法子乘杯按蹻以印心曹吏山民献书録诀以备目先声已证实效积学自有真儒此皆圣主右文久道逢化成之防亦先师翊敎隂隲得感通之神故一时公卿尽擅墨林匠手而四境冠履同任徳圃仔肩鼎遇小吏何以获兹荐绅先生实贶临此自古获麟之后至今龙飞之年三十四甲子记载之文方家之说博雅君子之所通考慧心文人之所裁制繁盈邺架重溢洛车帝室藏书之富代有污隆髙门积袠之多家或偶国汉通七畧三万三千九百卷隋録西京三十七万卷唐列四库八万九千四百卷宋崇文目二万六百六十九卷张茂先入洛载书二十车李公择山房藏书九千卷宋宣宪校讐定本二万卷名家藏书如南都戚氏歴阳沈氏等少者数千卷多至四万卷叶少蕴少贵博收遂逾十万卷今鼎遇所藏经仅十三史仅二十一子仅二十集仅二通并学官弟子制传注性理通鉴纲目及昭代名史数种共一百一十八函计四千二百二十二卷拟古则凉不足称明经亦要而匪滥良以多多为善姑俟徐徐积储凡兹散漫简篇皆歴代乾坤精蕴若假神圣笔削斯六经性道文章逺考宋儒马端临録古今经籍志近见白下焦太史作明史经籍志举道释两藏之敎即叙列诸子之中果得删述方家因之大一统类千万亿卷之义自可约为一篇千万亿卷之文复可精藏一字薫莸何病于芳臭鳬鹤焉较其短长作者尚未有人收之不厌其杂尚当备二氏之法宝何况猎诸儒之碎金但今古大观急借□肆之友终始大业尤须坚忍之儒过庭録言六经子史之善者通不过三千卷成人日阅一卷二十年可以再寻欧阳公言九经正史通不过四十七万八千九百九十五字童子日诵三百不五年畧可上口徐盛年过八十犹嵗读五经一遍刘原父初欲穷经即手冩六经一通兹由深味义根故终身固坚白之好穷搜道奥故毕日游隽永之途先圣业筮命尽日中尚取书延晷刻死而后已学之谓何苏子瞻言老儒先生自言少时求史记汉书且不可得得则手自书冩日夜诵读后生科举之士日见诸子百家摹刻易致致即束书不观游谈无根繙朽骨而发陈頥精心尚诋为书肆芙四寸而忘七尺宻缮且笑为说铃矧目不徧三箧之藏口惟授一师之说取科第之资不足讵天人之际可言期与求学实讲之毋以故事虚崇尚之也冶子学而为裘谓因五緎为七属之用孙郎图而索骥至以去父冒山子之名圣人卷絻南面而不释然其所忧者大也小人冠葢里闬而有态色其所忘者多也不成位两间靡担幎幪六字之网第縻情好爵孰诣髙明良贵之阶诸生感起即利宾王鼎遇盟期终愿学孔周吕以公辅为载公辅有乘蹻跖之时防龙以饩禄养亷饩禄有豢虎豹之日若夫介然抱一物至葢棺而不脱悠然空万有临纳麓而不惊乐则行之忧则违之卷懐灵密鸿寳生乎由是死乎由是归藏真耀珠是则尧舜之心至今岂怀山稽天所能溺仲尼之土万世讵炎冈烈泽所能焚匪刘之隋坟真得石经古本异舒公之周礼亲繙竹简漆书事理罔溺之沈酣恣所取耳兴复大义布露防懐佑直并上台司节目副在曹案铭曰太虚惟灵函气质行劙剖圆方布列星辰经纬日月殽列川陵抽茎敷叶缕析条分雕形镂体脉络井森龙图龟画马鬛鱼麟珠光玉彩赭丹黛青风声雷号鸟语兽鸣工神巧傅防圣心思通穆邈理徼防结想拟化摛词象钧袪知简智闻邪存诚黜浮体实芟驳归纯识小识大择见择闻百王合符千里印真易凖天地孝先浑沌礼本太乙乐超气声书陈中极诗道和温春秋刑书乱贼是惩典雅奥博是曰七经道兼覆载义炳日星万世素王二论心精异时同学子舆一人周官戴记与礼参明尔雅注诗公谷异经十三总録开元所尊诸子百家厐其□斌箱輹轮毂合而车行岩廊魏阙何材不宾二氏角立俶诡幻冥偃师复孟举止乱真俳宣圣防妙演灵根龙门虎视百代撮英轩皇及汉裁缀创新笔劒所击长短纵横史匠防墨文公典型孟坚以下严秉法程具体肖貎骈偶失神洗华露质削弱伤魂夹漈论集通志爰成考度辨惑博物邃生端临总揽通考酌斟宪章备矣礼乐攸存词章藻缋行逺腴身昭明之选丽和平一洗恶陋单寒浮榛文苑次之披沙錬金传注性鉴代制所钦子史诸集极博明经采华摭实捐短録嬴道我逹意证彼注心野人质耳君子彬彬广心大畜巨细尽伦唯圣希天乃与斯文】
　　记
　　唐段全纬城隍庙记【阳之理化任乎人隂之宰司任乎神人保于城城保于徳徳者神所凴依也则都邑之主其城隍神之谓乎蜀地土惟涂泥古难版筑至秦恵王始命张仪与蜀守张若城成都其环十二里其髙七十尺廨蜀廛里画其下井干楼橹森乎上其金椎初作坏頽莫就有大蔡周旋而行俾垒堵依凖而立即今城也其神功乎由此而来乃墉洫崇濬啓塞扃固万雉逦迤一都繁防神明支持金汤缮完故前年蛮冦卒来戎备无素但扰郊鄙不近闉阇闭闗戒严即时罢退则扶倾捍患之力其隂灵幽赞之神乎前之旧祠寓托隈堞偏陋偪隘星歳滋深是用改度方隅惟新经搆去乎幽奥就于髙明其日惟丙其辰惟巳其卦直巽其宫在西揭署于髙门敞于正堂丹艧于周墉图绘于回廊庙貌如生像容有睟神保是飨永安定位俾夫农无水旱人不夭札屏絶蛮夷阜安闾里防乎封域富庶乎亿年爰书经营以昭祀事】
　　李景让南渎大江广源公庙记【戴礼有之曰五岳视三公四渎视诸侯古之礼于岳渎尚矣在昔夏后氏随山濬川以画九州华阳黒水界我庸蜀劒阁之阳益部饶焉岷山导江东别为沱禹缋也渎者曰江曰河曰淮曰济导积石桐柏沇水凡四流皆发源注海者也唐天寳六载元神武皇帝加封南渎为广源公其三者亚焉漰沛滈江自峡奔荆且北且东百川防同爰及吴楚万里归海水府怪神非江不安水物族生非江不全海门二山逆我为沧由岷激沱逺迈无壅斯所谓祗上天而被下土南渎之为大也壮矣元皇帝古礼是式诏曰惟夏四月肇辰迎气太守其率祭官祀南渎于益州设玉篚及洗罇罍簠簋既举羃初献祝进神右跪扬我词其文曰维某年嵗次月朔某甲子嗣天子遣某官某昭告于南渎大江惟神包总大川朝宗于海功昭润化徳表灵长今因夏首用率常典敬以玉帛牺牲粢盛庶品明荐于神尚飨至于今不衰诏之歳歳直丁亥迨及戊寅当大中十二年合一百一十有二歳越五月朔辛酉日甲戌臣景让承圣敬文思和武光孝皇帝诏自御史大夫检校吏部尚书尹成都镇蜀西川又五日戊寅复加检校尚书右仆射其他如故凡再命皆以兼御史大夫罢焉秋七月庚午乘辂至止遂谒渎庙惟神盛烈着金石刻他所必见于斯阙耶惟神奉大禹之休得蚕丛鱼凫望帝之勲开明之没玉垒李氷之穿二江嘉而保之沃此黎首水旱不作于今赖之赫哉成功其可黙耶乃作铭曰滔滔沱江发自岷山浪溢流飞走峡之荆迨及吴楚百川以归南北东西万里汤汤电激雷驰水府神宅鲛人阳侯世不可窥南渎之功载主载张阴烈希夷上戴大禹丕承我唐开元其期先主不容天絶刘宗匪渎殆而洸洸孔明鞠躬堕星匪渎不悲念此下民于万斯年九谷繁滋我来守土敬扬神休以琢丰碑】
　　杜甫唐兴县客馆记【中兴之四年王潜为唐兴宰修厥政事始自鳏寡惸独而和其封内非侮循循不畏险肤而行而一咨于官属于羣吏于众庶曰邑中之政庶几缮完矣惟宾馆上漏下湿吾人犹不堪其居以容四方宾宾其谓我何改之重劳我其谓人何咸曰诞事至济厥载则达观于大壮作之闬闳作之堂搆以永图崇髙广大逾越传舍通梁直走嵬将坠压素柱上承安若太山两旁序发泄霜露潜靓深矣步櫩复霤万瓦在后匪丹艧为实疎达为回廊南注又为覆廊以容介行人亦如正馆制度小劣直左阶而东封殖修竹茂树挟右阶于南环廊又注亦可以行步风不易谋而集事邑无妨工亦无匮财人不待子来定不待方中矣宿息井树或相为宾或与之毛天子之使至则曰邑有人焉某无以粟阶州长之使至则曰某非敢宾也子无所用俎四方之使至则曰子贶某多矣敢辞贽或曰明府君之侈也何以为人皆曰我公之为人也何以侈子徒见宾馆之近夫厚不知其私室之甚薄器物未备力取之私室人民不知赋敛乃至于馆之醯醢阙出于私防使之乗驷阙办于私廏君岂为亭长乎是躬亲也若馆宇不修而观台榭是好宾主无所纳其车我浩荡无所措手足获高枕乎其谁不病吾人矣玼瑕忽生何以为之是道也施舍不几乎先觉矣杜之友朋叹曰美哉是馆也成人不知人不怒廨署之福也府君之徳也府君曰古有之也非吾有也余何能为是亦前州府君崔公之命也余何能为是日辛丑歳秋分大余二小余二千一百八十八杜氏之老记也】
　　张延赏南门记【崇高莫大于君亲严莫大于父君有覆帱父有训育逮于蛮貊生知禽兽性感不俟教解也而肖形之内戾气间存触瑟生灾梦牛成患何代不有可胜言哉贼昢焚门亦由是也族灭门覆为愚者鉴诫所以书其所由来其余则词存于左右壁矣兴元元年记】裴度诸葛武侯词堂记【度尝读汉史详求徃哲或秉事君之节无国之才得立身之道无治人之术四者备矣兼而行之则蜀丞相诸葛公亮其人也公本系在简册大名盖天地不复以云当汉祚衰陵人心竞逐取威定霸者求贤如不及蔵器在身者择主而后动公是时也躬耕南阳自比管乐我未从虎时称卧龙诗曰潜虽伏矣亦孔之昭荆州平心与昭烈神交洎乎三顾而许以驱驰一言而定其机势于是翼扶刘氏缵承旧服结吴抗魏拥蜀称汉政刑达于荒外道化行乎域中谁谓阻深殷为强国谁谓轻脆励为劲兵则知地无常形人无常性自我而作若金在镕故九州之地魏有其七我无其一由僻陋而启雄图出封疆以延大敌财用足而不曰朘我以生干戈动而不曰残人以逞其厎定南方也不以力制而取其心服震慑诸夏也不敢角其胜负而止候其存亡法加于人也虽死而无怨徳及于人也虽奕业而见思此所谓精义入神自诚而明者矣若其人存其政举则四海可平五服可倾而陈夀之评未极其能事崔浩之説又诘其成功此皆以变诈之畧论节制之师以进取之方语化成之道不其谬欤夫委弃荆州不能遂有三郡此乃务増德以吞宇宙不黩武以争寻常及出斜谷据武功分兵屯田谋久驻之计与敌对垒待可胜之期杂乎居人如适虚邑彼则丧气我方养威若天假之年则继大汉之祀承先王之志不难矣且权倾一国威震八纮上下无异辞始终无愧邑茍非运膺五百道冠生知曷以臻于此乎故昭烈知人之明者倚仗如鱼之有水仲逹奸人之雄者嗟称曰天下竒才度毎迹其行事度其逺心愿奋短袖以排羣议而文字蚩鄙志愿未果元和二年冬十月圣上以西南奥区寇乱余孽罢甿未息汚俗未清辍我股肱为之父母乃诏相国临淮公由秉钧之重承推毂之寄戎轩乃降藩服乃理将明帝道陬落绥懐溥畅仁风闾阎滋殖府中无留事宇下无弃才人知向方我有余地则诸葛公在昔之治与相国当今之政异代而同法矣度谬以庸薄获防管记随旌旄而爰止望祠宇而修谒有仪可象以赫厥灵虽徽烈不忘而碑表未立古者或拳拳一善或师表一城尚流斯文以示来裔况如在之叹终古不絶其可阙乎乃刻贞石庶此都之人存必拜之感云尔铭曰昔在先主思啓疆宇扰攘靡依英雄无辅爰得武侯先定蜀土道德城池礼义干橹煦物如春化人如神劳而不怨用之有伦柔服蛮落铺敦渭滨摄迹畏威杂居懐仁中原旰食不测不克以待可胜允臻其极天未悔祸公命不果汉祚其亡将星中堕反旗鸣鼓犹走司马死而可作当小天下尚父佐周阿衡佐商兼齐管晏总汉萧张易代而生易地而理遭遇丰约亦皆然矣鸣虖竒谋奋发美智夭遏吁嗟平立咸受谪罚闻之痛之或泣或絶甘棠勿翦骈邑斯夺繇是而言殊涂共辙本于忠恕孰不感悦茍非诚慤徒云固结古柏森森遗庙沈沈不殄禋祀以迄于今靡不骏奔若有照临蜀国之风蜀人之心锦江清波玉垒峻岑入海际天知公德音元和四年记】
　　李德裕前益州五长史真记【益州草堂寺成都记云在府西七里去浣花亭三里列画前史一十四人代称絶迹余尝于数公子孙之家获见图状乃知草堂绘事靡不造真者昔嵓野防求徒闻审像稽山髙举惟止镕金孰若记之丹青妙画神照楚国祠庙鲁王宫室洎此邦文翁旧馆皆图歴代卿相灿然可观虽有慕于前良曽莫究于形似岂与夫年代已逺遗像犹存入虚室而烟霞暂披拂浮埃而瑶林斯觌余以精舍甚古貌像将倾乃选其功德尤盛者五人摹于郡之防所追维二汉台阁皆有图写黄霸于定国虽宰相名臣不得在画像之刋卓子师徳行君子而在功臣之右今之所取意其在斯乎采色既新灵光可想俨若神对吾将与归因叙其事诒诸来哲太和四年】
　　资福院记【夫威鳯之炳然非海晏则不至卿云之蔚然非气和则不耀故君子藏器抱璞含粹毓徳遭遇其时则光明丕昭是以干木之退也髙于千乗君曼容之仕也止于六百石先仆射佩虎符而知足视蝉冕而蔑如由斯志矣苞文武之用有直清之德良玉美润徙蓄实于荆岑乔松幽深不呈材于岩庙知者所以叹息也丞相邹平公钟是余庆为唐实臣公天挺奇表角犀特秀居五岳也禀太华削成之状方四时也得清秋爽朗之气森矛防以耀颖粲珪璋而洞照葢人之杰欤宪宗皇帝以神武之资垦菑除害睿德澹以泉黙英威赫而电防兵权秘计皆中诏决之参神算者唯公与二三髦士揣摩润色繄公称首既而平淮夷荡齐寇四罪咸服八表晏然虽则武力之拘原亦由谋臣之决防暨今上之宅忧也衮龙未袭向明未位召公于东宫含春殿歔欷前席付以大柄公乃请偃武论道与天下休息上若涉水而有舟楫驭马而得衔策始拜言以命咎即其时而相説君臣之遇古无俦也公之为政贞以制动平以称物其志在于识相体简易而已尝以为用京房之法则烦碎而乱理听啬夫之辨则捷给而伤化由是遵坦平之路窒邪枉之门不勤人以务逺耻竭泽以言利矧乎洞虚明之境应必有诚端不言之蹊孰不归我故举圣政者称公为良相焉公之趋丹戺侍紫垣名冠近臣宠加赠典先仆射自珥貂而升左揆先夫人由赵郡而啓大国金印石窌当代荣之建中初先仆射以柱下史参梓潼军计典昌荣二郡益部之内有林居一防庾氏诛茅始伤于寄寓仲长树果终见于繁蔚公年才佩觿志拾青紫亦覃思于经籍未驰骛于文章游焉息焉必在于是及钟家艰乃入为官第韦太尉镇是邦也公释褐从事在宾幄之间逮兹抗龙旌佩相印曽未一纪继为三台公下车逾月访于蒨馆召伯之树未翦武侯之庐犹在于公邑里遂见髙车龙骧闬闳竟容长防公曕构洒泣循陔永思以为征坏壁者夫子之居尚毁固朽宅者如来之乗斯逺孰若归于浄土环以香林乃赎之于官以为精舍义以桑门之上首者七人居之所以证迷途而资夙植也殿堂层立轩房四注镕金作缋髣髴诸天况乎蜀山葱蒨下临于雉堞锦江明灭近缭于郊坰红树倚槛清渠傍砌海雏乍来灵草长秀彼之听和音者不难于寂虑闻异香者自入于禅薰公之孝思永代作则岂止何充之宅独入檀那将与文翁之堂俱称不朽徳裕藐焉孤生流落于代辱公感旧遂不见遗公自内廷陞台司居视草之列二三年间位阶先达由是议人伦者归公之盛徳不陪密座骤变寒暑迁悬榻之念虚授简之恩且尝典纶綍获备宫属报徳不让惧斯文之阙焉长庆二年十月日建】
　　刘禹锡新修福成寺记【益城石门街大达坦然西驰曰石笋街街之址有仁祠形焉直啓曰福成寺寺之殿台与城之楼交错相辉绣于碧霄望之如昆阆间物太和四年蜀帅非将材不修边备南诏君长谋帅内空乘隙坌入鬭于城下或纵火以骇众此寺乃焚髙门修廊委为寒烬如是者再嵗帝命坤维丞相复来山川如近父老相识环视故地寺为焦墟载兴起废之叹爰有植因之愿乃命主俸吏以吾緍钱三十万为经营之基自公来思蜀号无事时康嵗稔人乐檀施公言既先应如决川乃顾囊褚乃出怀袖胜因化愚慧力摄悭男奔女骤急于徴令匠者度材以指众徒艺者运思以役众技刀锯磨砻丁丁澄澄陶者储精圬者効能歘自火宅复为金防沿故鼎新因毁成妍遐迩纵观万目同耸既告讫役公来庆成云鲜日润晖映前后于是都人舞忭而謡曰昔公去此福成以毁今公重还福成复完民安军治亦如此寺庸可勿纪乎公实闻斯言遂折简见命谨月而日之时太和某月日大檀越具官封爵段氏其他发大愿者程功董事者自中贵人及宾寮将吏若僧徒偕籍之而刻于石】
　　刘禹锡防州刺史防壁记【防在春秋为子国楚并为楚九县之一秦为鱼复汉为固陵蜀为巴东梁为信州初城于瀼西后周大总管龙门王公述登白帝叹曰此竒势可居遂移府于今治所是嵗建徳五年隋初杨素以越公领总管又张大之唐兴武徳二年诏书其以信州为防州七年増名都督府督黔巫一十九郡开元中犹领七州天宝初罢州置郡号云安至徳二年命嗣道王錬为太守赐之旌节统峡中五郡军事乾元初复为州偃节于有司第以防御使为称寻罢以支郡隷江陵按版图方轮不足当通邑而今秩与上郡齿特以带蛮夷故也故相国安赐公乾曜尝防军事修图经言风俗甚备今以郡国更名之所以然着于壁云凡名殊必以国事建必以年谨始也长庆二年五月一日刺史中山刘禹锡记】
　　郑宗经徳阳龟胜山道塲记【维大唐乙酉祀蜀帅薨镇其倅曰辟盗库兵胁市人逆命于蜀门毒弥浸淫轶制逾封自左绵抵黔渝八郡五十城俘掠单产驱逐守吏四面攻焚烟尘书昏明年皇帝嗣寳位防朝神京采卫侯甸蛮貊君长偕集庸蜀不至乃授南平王太乙灵旗玉节油幢统禁卫太原冯翊扶风之师问罪于岷阳越三月师次葭萌贼将宵遁涪潼以避我锋涪滨万戸随师而复夏六月贼又成城于鹿头列栅于此山公移师习乃次山下视其凿峻址以堑架层峯以结橹旗转霞光鼓雷云中谓制胜在徳义行权在形势胜而临之示建瓴之易也乃召中军将以短兵二旅鱼贯而登辟党冒锋而殪者什四奔堕崖谷而毙者又什二则向之险固反为我资公乃开玉帐以建牙旗列霜防以周崇垒下瞰贼城如在掌中与都监使刘公监军使徐公观变御敌分营守要自是凶徒居则魄悸魂落出则舆尸折首面缚倒戈请命辕门因命降者先导锐师继袭氛氲气象遂清岷峨帝授公所封之土以守所活之氓以字之公威肃其令仁敷其政和气照之金痍尽平退食之暇延想所歴以战骨虽瘗游魂尚痛非大圣之力不能息苦海非象设之敎无以耸善心乃命庀徒鸠工度材揆力绀宇俄就絶如化城严鼓息而振金钟战声寂而流梵响慈恵所庇菑疾不生峨峨金界擢秀羣岭公初宅此营有神龟由壁门来于牙旗之下公命投之逺磵翌日重至议者介虫之长介虫斯服蜀有龟城其城是师即日乃受降此山既灵及其祥遂以名龟胜山因以山名道塲】
　　孙樵梓潼移江记【涪缭于郪迫城如蟠淫涨于秋狂澜陆髙突隄啮涯包城荡垆嵗杀州民以为官忧荥阳公始至则思所以治其患颇闻前观察使欲凿江东壖地别为新江使流北注流五里复汇而东即隄墟旧江使水道与城相逺以薄江怒遂命武吏发卒三千迹其前谋役兴三月功不可就有谒于荥阳公曰公开新江将扶民忧然江势不可决讹言不可絶公将何以终之荥阳公曰吾欲厚其直以劝其卒可乎对曰饥卒赖厚直民惜其田以顗得不可荥阳公曰吾欲戮其将以动其将以动其卒可乎对曰代之将者必苦吾卒卒苦叛不可荥阳公曰奈何对曰夫民可与乐终难与图始固自役兴以来彼其民曰夏王鞭促万灵以导百川今果能改夏王迹耶非徒无功抑有后灾羣疑牵绵民心荡揺前时观察欲凿新江中辍议而罢岂病此耶公即能先隄民言新江可度日而决也荥阳公诺明日视政加猛决狱加断又明日杖杀左右有所贰事鞭官吏有所阻政者遂下令曰开新江非我家事将脱郪民于鱼祸耳民敢横议者死郪民以荥阳公尝为京兆既惮其猛及是民心大栗羣舌如斩未几而新江告成荥阳公欢出临视班赏罢卒巳而叹曰民言不隄新江其不决耶新江长步一千五百濶十分其长之二深七分其阔之一盘隄既隆旧江遂墟凡得田五百亩其年七月水果大至虽逾防稽陆不能病民其绩宜何如哉荥阳公既已上闻有司劾其不先白诏夺俸钱一月之半樵尝为褒城驿记恨所在长吏不肯出豪力以利民覩荥阳公以开新江受谴岂立事者亦未易耶是嵗开成五年也】
　　龙多山记【梓潼南鄙越五百里其中有山崛起中天即山之趾得迳委延举武三十北出其岭气象鲜妍孕成隂烟屹石巉巉别为东岩槎牙重复争先角逐若絶若裂若缺若穴突者虎怒企者猿踞横者木仆挺者碑植又有似乎飞檐连轩栎栌交攒欹撑兀柱悬栋危础殊状诡类愕不得视下有亩平砥若戸庭摅乳侧脉膏停石俯对絶壑杪临兰薄仙台标异藂石负起屹与山别猿鸟迹絶腹窦而空路由其中断腭相望攀縁上下闯然而出曜见白日始时永嘉飞真益罗踪斯存石刻传闻丹成而蜕驾鹤腾天一去辽廓千载寂寞澄泉传灵别鹤絶朋风闲境清寂寞无声嘉木美竹冈峦交植风来怒黒雷动崖谷山禽岩兽捷翔牙惊晓吟暄啼听之凄凄环下瞩万类在目因山带川青萦碧聨莽苍际天杳杳不分月上于东日薄于泉魄朗轮昏出入目前其或宿雾朝云糊空缚山漠漠漫漫莫知其端阳曜始浴彻天昏红轮髙而赤洪流散射浓透薄释绵裂绮拆千状万态倐然收霁樵起来而游泊车而休登降信宿闻见习熟始曰山乎曽未始有得乎无处夸世钓名者汚此岩扃乎且欲闻于颍阳之徒乎】
　　王徽创筑罗城记【皇帝改元之六年诸道盐鐡转运兼镇海军节度等使开府仪同三司检校司徒同中书门下平章事燕国公髙骈奏臣前理成都筑大城请纪其事上命翰林学士承防臣王徽授其功状臣徽承诏再拜上言夫外户不闭虽前圣之格言设险以居乃有国之雄制用是则光昭振古势詟逺夷不有髙墉曷称巨屏我之奥区粤惟井络繁阜昌炽标出宇内先是蜀城既卑且隘象龟行之屈缩据武担之形胜里闬错杂邑屋阗委慢藏诲盗城而弗罗矧乎西东江山南控乌浒疆理澒洞密迩旧贯因循日居月诸殆逾千祀汉魏以还英豪迭处至若公孙述之桀黠诸葛亮之经营曽不指顾留心乘机制御斯葢天藏盛烈神贮嘉谟俾集元功式耀雄武自二纪以降边部戒严有亏懐柔或阻琮賮虽负山川之险且乏金汤之固上顾相臣曰朕以不德化罔被于四夷惟是西南载罹俶扰深轸予衷将若之何丞相进曰陛下以睿哲照临臣辅理臣不能敷圣泽以懐异俗俾流毒于益人臣之罪也然黄帝有阪泉之役放勲兴丹浦之师是知猾乱自古皆有其所以涤厉梗致时雍乃在进任忠贤驰驱英隽耳臣伏见今天平军节度使骈即威武公崇文之孙也威武在元和中属辟以蜀叛宪祖殷忧拟其所以代之者由是允膺圣奬能以部兵复梓州统大军平玉垒大节大忠焕乎典册骈能不坠其业益大其门既席勲烈之资克善匡扶之志材超卫霍气葢闗张忠孝两全河山继誓聿修厥徳自成名家驰誉石麟焯有美称出守天水边尘不惊戎律既申将畧克举俄而交阯沦陷有命遄征既复土疆遂锡鈇钺则马援铜柱杨仆楼船步骤之间莫得伦比固以威张恵浃后劲中权五年于兹海波不动朝廷方期拔用不可久留爰命征还弥増宠泽时属厐勋始溃郓方未宁骈则再登师坛复开将幕士絶朝饥犬无夜警威加隣部化敷属城相印以之畴庸和门为之増气恭以宪宗録崇文定蜀之勲也既如彼陛下念骈复交理郓之勤也又如此俾荣旧履重建髙牙必致师贞可期俗阜上曰俞尔为代天其行之于是诏骈复以丞相拥节去汶阳趍锦里至则询问疾苦树置纪纲巡按封域周览郛郭且曰夫疗疾者必在药乎心腑然后可以坚四支植木者必尝泽乎本根然后可以茂柯叶今城之于蜀其由心乎其由本乎则知不理于近曷能致远不固其内安能保外未有不谋而能成不壮而能威不劳而能逸者也于是择将量财拓开新址分命支郡以令蜀邑乘时就役靡不适中吏不敢欺人不敢怠岷峨之下忻忻子来昔梁伯亟城人疲弗处子囊筑郢见诮于时曷若骈能度其宜乐用其士图难于易去危即安环以大城用冠诸夏其功固已相万矣惟蜀之地厥土黒黎而又硗确版筑靡就前人之不为非不为也葢不能也惟骈果得众心克成大绩鸠工揆日不于素十旬之中屹若山峙南北东西凡二十五里拥门却敌之制复八里其髙下葢二丈有六尺其广又如是其上袤丈焉陴四尺斯所谓大为之防俾人有泰山之安矣而甃碧涂塈既丽且坚则制礠饰頳又奚以异其上建楼橹廊庑凡五千六百八间防柖栉比闉阇鳞次绮疏挂斗鸳瓦凌宵若飞若翔如偃如仰栖息乌兎熀虹蜺龙然而萦霞然而横望之者莫不神骇而气耸目眙而魂惊其始也咸谓冥助似非人力其外则缭以长隄凡二十六里或因江以为堑或凿地以成濠则方城为城汉水为池又何以加焉是知摩垒者不复矜其能击柝者足以抗其敌所谓能御大菑能捍大患者也其旧城周而复始葢八里髙厚之制大小之规较其洪纤可得而辨矣况乎扼东都防襟带地形险易之状斯呈强弱之方可见自秦恵王疏翦山林以通中夏及李冰为守始凿二江以导舟楫决渠以张地利斩蛟以絶水害沃野千里号为陆海由冰之功也汉文翁置学校劝人受业行俎豆献酬之礼于是儒雅之风作自威武伐叛擒大憝而新其人玉石不得俱焚焉西蜀至今称之骈之来镇肇兴武备俶有御冲之事夫然后不为外羌之所窥矣惟蜀之人自冰与翁自威武暨骈乃获佑于天者四天之于蜀厚矣长云断岸莫得而堕古往今来何常能觌传不云乎人保于城城保于徳观骈之政可谓保城与人矣向非挺生俊杰来弼圣神则孰能建絶代之遗功创一时之伟绩者乎况夫髙不可逾坚不可触俯瞰天表方驾马足销吞祲沴互压咽喉讫使豺狼耳之而色沮目之而胆褫是谓不争而胜不战而服者也新城成诏加大司徒封燕国公旌殊休也重以萑苻充斥荆楚伤夷遂假威望兹用底宁弓矢専征铜盐剧任安危攸系一以委之往哉荆渚荆渚既清又徙金陵金陵以平救鄢郢之剽残拯江湖之焚溺期月之内罔不乐康若乃考其才稽其用所至难息所施利兴智无不周技无不逹韬铃捭阖固自生知诗礼几防雅当师逸虽羽书叠至应用如神加以词锋莫前笔力遒劲屡献平戎之策毎陈忧国之诚抑又城府坦平器宇冲邃禄利不盈于私室夙宵无怠于公家段颎在边未常蓐寝羊偘待士靡顾囊装涯岸不可得而臻波澜不可得而际矣所谓社稷柱石川岳英灵者也则知骈如何臣城如何功呜乎天赞其谋地袭其固非吾君不能用其材非臣诚不能就其事故曰为可为于可为之时则勲乃见城由骈而成骈由君而声城既牢矣人既休矣宜乎赞盛徳之形容叙勲贤之丕烈恭以操觚载事作者为难臣非其人何以称此将欲刋诸贞石寘彼坤维垂于无穷期乎不朽属词愈拙染翰増慙铭曰惟蜀之疆抱拥岷梁斗絶诸夏裂为一方啓逹上国肇自秦强壮者五丁导彼青防凿岩而梯飞栈以行动犹鸟逝举若猿轻汉人既迁言语乃通眇邈千祀遂防华风界彼邛须靡设键闗在古侵残彼蜀之艰唐被圣徳间仍凶慝猖狂逾纪吞噬无已芟狝焚驱氓不宁居皇帝践祚惊嗟震怒爰择荩臣推毂以付时惟燕公抚俗训戎硕画宏规神辅其衷经始新城心术潜形乃告编人版筑云兴相彼井鄽观于封部调兹郡邑量其戸赋划界指期莫敢逾度蜀人未安待城以欢蜀士方危待城而威阡陌防直门闾棊布外耸风云内扃貔武卉木葱蒨丽谯辉映戎马夜宁戈鋋画静蜀山防防蜀江滔滔寇不敢窥人不知劳险而不烦峻而不哗去来出入嬉嬉一家燕公之徳其谁与隣燕公之功式利于人徳入人深公流不极勒名天隅为臣表则中和四年记】李昊创筑羊马城记【粤若蚕丛啓国鱼鳬羽化于湔山望帝开基鼈灵复生于岷水然则疏凿巫峡管钥成都而犹树木栅于西川跨土田于南越其后兼并梁汉睥眤巴賨猎骑奔驰防秦王于褒谷石牛来去辟蜀路于劒门空惊化玉之防宁获粪金之利爰自朔分秦厯声接华风代有雄豪迭为侯伯运当奇特子阳乘虎踞之机时运非常昭烈负龙蟠之势若乃张仪之经营版筑役满九年杨秀之壮观崇墉功加一篑洎我唐临御圣徳昭融武威雷骇于百王文徳日晖于四海惟兹益部扼彼邛闗蒙王坦绰时或窥吾卧鼓觇我韬戎弯弧学射之山饮马沈犀之水累朝是忘逸乐深轸殷忧梦卜良臣控弹巨屏南康王以儒术柔服敎习诗书燕国公以将畧威懐淬磨斧钺息波澜于锦水创制度于罗城逾百雉之恒规补一隅之阙事有备无患庇蜀人以金墉避乱防尘安僖皇之玉辇云蛮稽颡遣使来朝航滇河以献珍越沈黎而纳欵当庙社阽危之际銮舆出狩之秋坐制南荒终无北冦乃燕公之力也往以苍穹告变天禄中防夷门方转其斗魁王氏遂分其鼎足既而庄宗继絶皇祚甫兴灵旗西指于巴庸蜀主东朝于伊洛先帝以初复地方懐逺人须仗权谋乃睠勲戚于是诏飞丹鳯召何晏于并门节立苍龙封杜悰于井络即我太尉侍中平原公分茅金阙受瑞彤廷帐移竹马之邦轮辗木牛之路星驰十乘雾廓三川宣皇风于上事之初慰人望于下车之日且以城邑自经尅复势尚搔揺公来如太华之安帝寄得磐石之固益民多福而遇贤侯公旷度涵空英风扩古袭门胄则重侯累将保勲荣则带河砺山防族而象简盈牀奕叶而貂冠满座其为盛也无得名焉顷者鼓鼙未息干戈日寻公是时斡运璇枢端持瑶镜赞神谋于不测断人事以无疑献替经纶折冲樽爼决胜庙堂之上制敌掌握之间借筯为筹举无遗算内则翊戴天子外则承寜诸侯言正色荘有犯无隐成少康祀夏之德弼光武兴炎之功再造巨唐削平新室厯数允集神器知归皆由公叶和元勲光辅洪业是知取威定霸崇文教以兴隆安上治民修理容而镇静足以神交旦奭事牟平参力致大同宜亨广运以之首扬红斾式遏锦川古有遗机待乎作者公镇临之始年运兴之四载也嵗在丙戌春正月十有一日防钺而至无何期月逆师康延孝自普安窃兵版乱矫诏窥觎犯我鹿头营于雒县势将率众必冦近郊公曰清野待敌于民何罪坚壁而守谓我无谋况城虽大而弗严隍已平而可歩众情忧汹公意晏如飞羽檄以防兵伐林木而立栅森然棨防密尔横箫环以深沟屹如断岸五日之内四面寻周民一其心士百其勇于是精选将领分部熊罴电激妖巢火熏狡窟一鼓而元凶防载攻而同恶疲頽擒邓艾于轞中斩厐涓于树下长蛇碎首封豕析骸献防功于王廷扫逋秽于侯甸一除牙孽大定疆陲公于是提振纪纲恢典法六条已正七德兼修言出令行家至日见未几先皇厌世今上纂图圣政维新睿思求旧不改山河之寄永繄社稷之臣一年而加珥貂再除而升掌武将军幕下列虎豹之牙丞相府中集鸿鹄之腹背犹且爵盈而不饮肴干而不食诊疗生灵讨论狱讼固以忠为令德孝出因心力奉国家勤修职贡琛賮萦纡于劔栈包茅旁午于玉京史不絶书府无虚月阅其庭实标出羣芳推晋文尊奨之诚绍齐桓纠合之业天子得以居南面之贵销西顾之忧万里长城岋然存矣公一旦谓诸将吏曰夫华阳旧国宇内奥区地称陆海之珍民有沃野之利郭郭则楼台叠映珠碧鳞辉江山则襟带牵连物华秀丽闾阎棊布鄽陌骈罗不戒严陴是轻武备耳乱臣贼子何尝不窥南诏西羌曽闻入冦将沮豺狼之意须营羊马之城吾已揣之众宜叶力封章上奏揆日量工分界绳基辨方画地百城酋壮呼之响答以云来十万貔貅令之风行以雾集杵声雷震版级云排王猛鬻畚于城隅传説飞锹于岩下公闲日巡抚役者忘疲周给米盐均颁牢酒如般五丁之力才逾三旬而成克就厥功不于素逺而望也象众山之迤逦俯而瞰也若峭壁之斗悬掘大壕以连延増长隄而固防鸷鸟抟兮可越武夫勇兮莫干摩垒者谅之摧心守陴者由之示暇旧城峥嵘而后竦新城崨嶫以前蹲重门开而洞深危楼互而翼展至若八月之江澄寒碧七星之桥架晴虹伟乎津梁成兹壮丽公以罗城虽设智有所亏重筑大敌镇于四角嵚岑挂兔防屼栖乌俨楼橹于泬寥悬刁斗于天表其东南也直分象耳眺峨睂云霞敛吴楚之天烟水送黔防之棹其西南也旁连玉垒平视金隄宵瞻火井之光晓望雪峯之彩其东北也树遥云顶气郁金堂收而垒嶂屏新霭薄而重峦画暗其西北也襟袖广汉肘腋天彭鱼龙跃万嵗之池鸾鹤舞阳平之化其或碧鸡啼晓金马嘶风拥旄防以登临覩山川之形胜有以见公心同轩镜窜詟鬼神手秉汉钧锱铢造化能于昭代树此丰功鄙金瓯为漏巵小鐡瓮为几器其兴也已当农隙其罢也不害蚕时帝防咨嗟王纶奬录诏书勅知祥省所奏重修葺当府城池已取十二月一日兴功事具悉乡宠分玉节荣镇锦城守富贵以无疆慕功名于不朽特峻金汤之固以威蛮貊之邦况属年丰复当农隙既暂劳而永逸尤预备于不虞益见庙谋允符朝寄省阅陈奏嘉叹殊深公犹归善于君让功于下诸军马步军都指挥使光禄大夫检校太保守彭州刺史上柱国李仁罕左厢马歩军都指挥使金紫光禄大夫检校司空守汉州刺史上柱国赵廷隐右厢马歩军都指挥使金紫光禄大夫检校司空守简州刺史上柱国张知业等家传义烈世袭丕勲托弓而霹雳声干挥劔而鱼丽阵破曹景宗鼻头火出薛孤延髭尾烟生英毅无俦智谋咸博左都押衙金紫光禄大夫检校司空守蜀州刺史上柱国潘在迎等或鼎钟盛族或书劔名门佩鞬执弭以从戎凭轼搴帷而至理至于华皓不坠忠劳是能领袖雄藩表仪防府而皆躬临卒列统摄庶工无扬干之乱行絶赵罗之辞役眀兴晦息日就月将巨绩告终羣才叶赞自天成二年丁亥嵗十二月一日起工版筑至三年正月八日毕手公再飞章上奏诏曰勅知祥省所奏修治城壕毕功事具悉百堵皆兴四旬而毕亘罗城而云矗引锦水以环流外御蛮夷中权帷幄公家之事相业可观备览奏陈殊甚嘉奬于以表纶綍褒扬之宠知朝廷倚注之恩其新城周围凡四十二里竦一丈七尺基濶二丈二尺其上濶一丈七尺别筑陴四尺凿壕一重其深浅濶狭随其地势自卸版日构覆城白露舍四千九百五十七间内门楼九所计五十四间至三月二十五日停运斧斤其版筑采造军民共役三百九十八万上其执事糇粮及役罢赏赉斗支秤给缗贯囊装其数凡费一百二十万其诸将大校出良驹于皂栈解重带于腰围选其纤柔释其好玩曽无顾爱一以颁酬其县大夫及寮佐以下或赏之器帛或给以缗钱咸有等差不无均普公即奢从俭节事省财马如羊而不入私门金如粟而不藏私橐悉肆公家之利尽充工事之资图有谓之功非无度之费也公诚欲为而不载朴而无文众意未然墙进固请四民喧阗于衙阃万口号沸于堦墀父老曰公侯政洽神明慈如父母前年定延孝之乱今嵗防蛮蜑之虞尽力城隍务安井邑遂使我等保家庇族养老寜冲如是者功徳在民忧勤报国安可不叙述休烈雕篆贞珉岂不美欤何容辞也公谓诸宾佐曰抑闻乘人之约义士犹或不为贪天之功智者宜然不取所修边备式耀国威将欲罄臣节于一时彰帝猷于万古殊非己力难遏人情谁当游夏之才请纪见闻之事昊相门牢落堂构萧条翁归文武之材明时待间茍息忠贞之志暗室不欺寐酣而白凤昻藏染翰而墨龙夭矫嗟乎邓禹秉钧之嵗虽庆承家陆机赴洛之年不堪观国空余壮节退卜良知驱车幸返于故园提笔谬登于华馆金台玉帐敢差俊彦之肩緑水红莲获继鹓鸾之踵酷惭薄技莫赞雄猷杜征南以矜大平吴沈碑汉水窦车骑以章明出塞勒碣燕山犹能炳着简书发防功业宁偕巨制永固坤维尚乏黄绢之辞孰拂白圭之玷受恩禀命纪事表年巍巍乎不骞不崩何患于为陵为谷】













　　四川通志卷四十
<史部,地理类,都会郡县之属,四川通志>
　　钦定四库全书
　　四川通志卷四十一
　　艺文
　　记
　　宋彭乗修玉局观记【一气委于化观化则归无万物生于无本无而为有由是物物自别事事自分不为而成其用弗匮形上形下非柔非刚广包太虚微在毫末吾不知物各自造而造物者有主耶抑自然尔自然为性虚无为体其道也欤道之用可胜言哉在天地为动静而无动静在日月为晦明而无晦明在雷霆为响震而不响震在山河为融结而不融结在四时舒惨为变而不变在百谷草木为生而不生在八音为和而不闻在五色为彰而莫覩其于人也为诚明之性视听言貌焉非天下之至通其孰能与于此乎且人在道中道在人中人全道用而能体法虽不闻见观万物而索之反照自然原其所感无所执系强为之名名有所宗宗其所自也是以名迹分焉名迹分而异途显故物物纷扰靡所定例人而无别与飞走同故圣人则乾坤明上下顺其节因其和而明礼乐礼乐之用其在人神人神必有所宗故坛墠以兴牲器以设宗庙以制岳渎以崇虞书之始曰禋洪范之陈曰祀必有其具乃能其事焉斯盖人伦之宗政教之始俾人有所向神有所居凡功施生民必尽崇祀实敦本也道为物始不其本欤功德之大讵可名述彼宫庙之列抑由此焉虽三洞九宫杳在上清之境太微紫极自居无色之乡彼常有闻或难致诘惟太上混元上德皇帝体自然之运本无始之宗探象帝之前立先天之化武丁之世诞质厉乡柱下同尘函闗演教以恍惚离形质之表希夷非视听之端托有寄无申明大道将令万物自化统归众妙之门百姓乐推黙契不言之教其德也博其用也涧然后各复归根反其所自故曰消则为气息则为人非谓妄惑之言盖徴教化之极将见寂寥妙本澄湛淳源修身者去甚去奢治国者无为无事亦犹虙牺画卦两仪之徳方明孔子立言百王之法斯在夫如是非崇严庙貌丰洁精诚日月所临咸为崇奉其可得乎至若飞布云霞穹崇土木深模绛阙邃状丹台彼积阳华此取大壮止欲极诚于道而率人趣善焉非为祸福报应而设尔益州玊局化者二十四化之一也传云后汉永夀中老君与张道陵至此有局脚玉座自地而出老君升座为道陵演正一之法既去而座隠入地因成洞穴故以玉局名之矧当坤维奥区舆之分墨池石室旁资古胜之踪岷山导江逺供清粹之秀楼台屹峙俯瞰郡城纪厯寖遥基构斯在皇帝实崇慈俭业盛盈成以清虚为宴游以朴素为玩好八元授职五老赓歌耕凿熙熙莫知何力跂喙蠢蠢但乐至和崆峒攸轸于顺风赤火乆全于防象岂止格心黄屋让徳紫庭至诚感通天人合契故真祖示储灵之应寳符锡无疆之休诞告成功备修坠典祗肃法驾躬谒真源崇懿号以示尊严率含灵而底清净俾物自化与道同功自然三辰骈珠璧之光五灵为池薮之物域中四大贯而一焉有以见游泳淳和出处冲妙皇帝之理指掌而窥乃诏寰区溥崇灵宇将俾混元之道赫赫巍巍知府谏议大夫集贤学士凌公以命世之才布移风之政尽易象黄裳之美得诗人温玉之称辍自谏垣临兹藩屛教化周洽仁惠式敷诚格于民民咸知劝和乐之至屡为丰年庶俗既康郡政以简故灵胜之迹时忽驻游睇其弗臧必见完葺斯化密迩府署制度仅存自东汉权舆皇唐崇饰王氏窃据广其闉阇坏此殿堂并为内禁寻与府库悉为灾焚后主因其旧规复创祠宇循其功力亦匪恢宏逮将百龄頽毁相继不可终否属于昌期公以国家诏被溥天诚归真教聿遵防奉将务增修飞章上闻诏允其请揆之以日作于此宫除旧创新辟小为大工无巨细罔不经心人之悦从匪懈其力东西广七十七步南北长七十五歩中建三清殿七间东厢三官堂镇楼暨玉局祠屋西厢九曜堂太宗皇帝御书楼并斋防厨库门屋周回廊宇共一百三十五间丕变槐檀毕新栋宇奢不逾制俭而中规不妨农时不劳民用自然赤城在目何须紫府游神台殿霞明想像金楼之影松萝雾郁依稀李树之隂壮丽规模率若神化非我公罄心悉力遵奉明诏曷以臻于此乎化主浦若谷克嗣焚修偶兹兴创愈宜精确以永增崇且将纪岁时俾存金石式扬巨绩宜属鸿才乗识有津涯文无经纬狂简类吾党之子研精非道家者流照灵府以晶明未分日月豁丹田而旷荡莫贮乾坤强索空筌仰遵嘉命濡毫扣寂良愧斐然大中祥符八年十二月日记】张咏益州重修公宇记【按图经秦惠王遣张仪陈轸伐蜀灭开明氏卜筑是城方广七里从周制也分筑南北二少城以处商贾少城之迹今并湮没命郡曰蜀郡自秦至汉民戸益繁改郡曰益州由汉至唐逆顺増损出诸史牒此不复言隋文帝封次子秀为蜀王因附张仪旧城増筑南西二隅通广十里今之官署即蜀王秀所筑之城中北也唐明皇幸蜀升为成都府唐末政弛诸蛮内冦髙骈建节即时驱除以为居人围闭多萦肿疾始筑罗城方广三十六里清逺江元在州前筑罗城开移今所顾城之大小足以知四民之治否朱梁移唐鼎逺人得以肆志王建孟知祥迭称伪号干德初王师吊伐申命叅知政事吕余庆知军府事取伪册勲府为治所淳化甲午岁土贼李顺据有州城偏师一兴寻亦殄灭是年降府为州危楼坏屋比比相望台殿余基屹然并峙官曹不次非所便宜至道丁酉岁咏始议改作计工上请帝命是俞仍委使守以董于役其计材也先二年讨贼之始林箐隂深多隠亡命诏许其翦伐以廓康荘得竹凡二十万木椽二万条贼乱之余人多违禁帝恩寛贷舍死而徒又以徒役之人陶土为瓦较日检工人不告倦岁得瓦四十万新故相兼无所阙乏毁逾制将颠之屋即栋梁桁栌之众不复外求乎屹然台殿之址即砖础百万之数一以充足其计役也得系岸水运二千人更为三番分受其事夏即早入晩归当午乃息冬即辰后起工迨申而罢所以养人力而防寒燠也自夏徂冬十月工毕无游手无逃丁所谓不劳而成矣其计匠也先举民籍得千余人军籍三百人分为四畨约旬有代指期自至不复追呼由台殿之土资圬墁之用与夫堑地劳人省功殆半其东因孟氏文明防为设防防廊有楼防后起堂中门立防通于大门其中因王氏西楼为后楼楼前有堂堂有掖室室前回廊廊南暖防屏有黄氏名筌画双鹤花竹怪石在焉众名曰双鹤防次南凉防壁有黄氏画湖滩山水双鹭在焉其画二壁洎鹤屏皆于坏屋移置因名曰画防凉暖二防便寒暑也二防之东官厨四十间厨北越通廊廊北为道院一防一堂厨与道院本非正位盖撙减古廊二础之外蜀地所安也凉防西有都防防在使院六十间之中所以便议公也院北有节堂堂北有正堂与后楼前为次西位也节堂西通兵甲库所以示隠故也凉都二防南列四署同寮以居前门通衢后门通防所以便行事也公库直室客位食防之列马厩酒库园果蔬流之次四面称宜无不周尽疎篁竒树香草名花所在有之不可殚记东挟戍兵二营南有资军大库库非新建附故书改朝西门为衙西门去三门为一门平僭伪之迹合州郡之制允谓得中矣不损一钱不扰一民得屋大小七百四十间二营不在数有以利事矣若俟木朽而后计役耗官损民何啻累百万计州郡兴修无足纪录且欲旌其削伪为正无惑逺民使子子孙孙不复识逾僭之度耳给事中判昭文馆事安定梁周翰系曰夫九州之险聚于庸蜀为天下甲也五方之俗擅于繁侈西南为域中之冠也多犷骜而奸豪生因厐杂而礼义蠧故朝廷精求良牧忧在逺人每难其材颇精厥虑亦时有违咈上意侵铄下民理丝而数棼澄水而屡挠公属贼锋肆虐之余主将骄兵之后收其汚染涤惠泽以天波拯其伤残示大造于圣诏万族有其生意比屋返其营魂伊公之推心合主上素志顾公府之故治皆为政之遗基乃削大壮之宏规俾循列郡之常式不劳弊于民力不糜散于国财末岁云周民观骤改凡视事之所洎燕劳之堂寮吏之所休游赏之所适竹树花卉所至毕臻自韦南康矫悍之余孟知祥僭悖之后共安其过习以成风若今之所营实敺以合道轻浮潜厚凶狡寖仁循吏所能允克皆践茍采访之吏亟以状闻而畴庸之急遄当下霈叅三事之庶政翊大君之鸿猷休泰之辰恢阐益威乃中外之同词也周翰柴愚有素顔铸宁希自罢禁林出判上馆渐迫老传之齿复多负薪之忧滞思本微小才疑尽逺承延瞩乆未称怀盖明公语营缮之源叙致周宻垂劝戒之旨通协神听止以宠示知文便为昭代之式輙书后系聊赞元功时学士侍郎授代归朝之年撰行之日周翰谨述于髙碑之隂云景德二年记】
　　张俞华阳县学馆记【三代之学由秦废蜀郡之学由汉兴而天下之学由蜀起歴汉至宋殿室画像古制尽在则蜀之学其盛逺矣哉始唐之衰侯王怙乱崩裂区宇荡削典法民扰厥命不盗则兵仁义礼乐于世何有惟孟氏踵有蜀汉以文为事凡草创制度僭袭唐轨既而绍汉庙学遂勒石书九经又作都内二县学馆置师弟子讲习以儒逺人王师既平蜀仍而不废华阳县学馆者伪广政十二年作迨今一百余载矣栋挠墙圯鸟鼠攸居新进晚生陋而不顾有农杨安之为县甚治慨念坠学裒羣士财因而新之事未克究得江东沈扶来承其政益用儒雅要归于道兴学饰像严翼堂宇上以遵朝廷之制下以成杨君之故也惟华阳理于州内而州故自有汉学前乐安蒋公既已大之今平阳文公率而教之济济洋洋礼乐流衍县乡之学亦从而兴上动下效风化柔靡可追古治可表后式长世不坠惟贤是执宋庆厯四年杨君始修之后一年而沈君克成之又一年晋人张俞为之记】
　　望岷亭记【凡为亭观池台于得胜之地则虽无山川而旷无江海而闲况郫城据岷之阳缭江宅川自古都邑故有丛亭之胜山海备焉今邑大夫安定胡君自江南来从兹游观然憾尚有余胜鬰而未扬防方牧广平公命作县之重门门临闲田尽归芜秽植为西园遂作大亭号曰望岷是亭西至岷山百里而近蟠地鬰天万峯连延终古孕碧拥临三蜀其望伊何春云始波昆柔防蔼涵蔚瀛海火宇无隂万木交蒸重岩沓嶂倚云峩冰秋空凝辉秀车天骨朝阳夕月异态殊色寒日惨烈时见城阙三峯含光隠射天末此望氓之大槩也故君子望之则目益加明形益加静心益加清故可以脱拘挛之域入道义之庭清静无为而治功日成矣茍使小人望之则目若加盲心若加昏俯仰悲戚蹙其本生有若越人之视章甫海鸟之闻钟鼓岂其性哉俾之违义冒利入于刑死则欣然自谓登蓬莱栖昆仑之不若也奚肯谓峩山之尚可望耶然则岷峩之灵秀亦乌为小人而设也以一山而推天下之理则君子小人之道亦若是焉而已尔胡君字希逸强明公洁治遂无讼且观前宰长乐冯君道元修丛亭之事复大修之又特作斯亭可以见志某遂为文以示爱山之君子】田况进士题名记【蜀自西汉教化流而文雅盛相如追肩屈宋扬雄叅驾孟荀其辞其道皆为天下之所宗式故学者相继谓与齐鲁同俗然世有治乱化有隆薄士之出处贵贱实系于此唐季五代政纪昏微斯文与人几至坠絶国家之起海内统一尧文舜明寖昌以大其设科攷士擢取之多则前王之所未有益州自太平兴国以来登进士第者接踵而出天圣景祐中其数益倍至庆厯六年一榜得十八人皇祐元年得二十四人他州来学而登第者复在数外其盛也如此岂非世化治隆人随而兴乎主学者议建荣名堂于宣圣殿之东北尽题皇朝及第进士名刻于石柱以示来者予喜闻而遂其请又为之序时皇祐二年五月一日也】
　　古柏记【成都诸葛孔明祠古柏年祀寖逺乔柯钜围蟠固凌拔有足异者杜甫尝作歌段文昌亦作文摹状瓌竒人多谙诵故老相传及记事者云自唐季凋瘁歴王孟二伪国蠧槁尤甚然以祠中树无敢翦伐者皇朝乾德丁卯岁仲夏枯柯复生日益敷茂观者叹耸以谓荣枯之变应时治乱武侯光灵如有意于兹者诚为异哉因命工图写备述本末以贻好事者自三分讫今八百余龄矣】
　　吕陶经史阁记【蜀学之盛冠天下而垂无穷者其具有三一曰文翁之石室二曰高公之礼殿三曰石壁之九经盖自周道衰微乡梭废坏歴秦之暴至汉景武间典章风化稍稍复讲时文翁为蜀郡守起学于市减少府用度以遗博士诸生受业京师招子弟为除繇且以补吏或与之行县民用向化几比齐鲁自尔郡国皆立学实文翁倡之所谓石室者存焉至东汉之季四海板荡兵火相仍灾及校舍诵寂絶儒俗不正兴平中郡将陈留髙防修旧补废作为庙堂模制闳伟名号一新所谓礼殿者见焉及五代之乱疆宇倒裂孟氏茍有剑南百度草创犹能取易诗书春秋周礼记刻于石以资学者吾朝皇祐中枢密直学士京兆田公加意文治附以仪礼公羊谷梁传所谓九经者备焉始汉景末距今凡十六代千二百四十余年崩离变革理势不常而三事之盛莫易其故然则冠天下而垂无穷非夸説也攷实以议也惟经史阁之成基势崇大栋宇雄奥下视众屋匪隘即陋聚书万卷宝藏其间斯亦近类三事传千百年而不可废者乎龙图阁直学士濮阳吴公因其成也会寮佐与蜀之士大夫及其讲师徒弟凡若干人饮酒以落之德风洋洋颂声愉愉布宣于一方有若阙里弟子集杏坛之下歌咏先王道德而归诸圣门又若鲁侯至泮水之上国人望其车旂和鸾而乐见之视其顔色笑语而有感思向化之意呜呼其盛矣哉公纯诚好善治有本末所至以劝学为先见一士可以语道诱进之常若不及乃诗人所谓能长育人才则天下喜乐之也陶于是推明公意而言焉夫治性修身以及国家天下大畧本之仁义其文莫详于经监见古之人注措发施正邪粹驳与其生民幸不幸其迹莫着于史世之学者不矜诵数而率履其言不竞多闻而慎择其是则为有得亦庶几善学欤初阁之营建皆幕府太常博士王君霁为之谋君修洁有文尝典吴兴郡学挈其规范来遗诸生匪独诸阁也】
　　陈臯杜宇鼈灵二坟记【战国时蜀灾昏垫杜宇君于蜀不能治举荆人鼈灵治之水既平乃禅以位死皆葬于郫今郫南一里二冢对峙若丘山独鼈灵坟净林寺寺僧平其崇为台观隠士张俞惧其遂湮没请于郡而碑之因置祠其上使杜宇冈势相及宇之坟尤盘大民菑畬之其来逺矣皇祐壬辰春净林僧死寺籍为田许氏垦甸而鼈灵坟与寺俱化为民亩张俞闻之建言于县尹虞曹外郎郭公公愀然动色驾而省之明日进士杜常等五十八人以状理于庭公报曰昔者七国相残生民肝脑涂地独杜宇亡战争之竞有咨俞之求以拯斯民虽鼈灵成洪水之功微宇不立议其贤则杜宇居多载其烈则鼈灵为大二人嗣兴其舜禹之业九之一焉况勤民御灾皆载祀典微此则古之圣贤暴于原莽而吾不之知矣于是具不可籍之议闻于郡郡嘉其请俾复其寺访名僧以主之得景德寺禅者垂白焉白好静退能禅寂邑人所向仰公于是命之因尽域二坟于寺命刻石志其事庶来者知二人有大造于西土宜与惠无穷皇祐四年九月廿四日记】何涉墨池凖易堂记【道昧于叔世而白于盛时迹毁于无知而伸于有识盖其常尔扬子云歴汉哀平新莽际号为名儒声光冯冯虽千百年亡辄衰贬有宅一区在锦官西郭隘巷著书墨池存焉后代追思其贤而不得见立亭池端岁时来游明所以景行向慕入魏晋李唐其间兴衰如蠓薨薨如蝇营营侵晦讙譊之声未穷而氏姓俄变独子云之宅岿然下据不被废撤亦足以信其材度艺学为世所仰也王德数尽中原溃丧王建由草窃进攘蜀土僭立称号用淫虐暴恣以成其一切固不暇识所谓扬子云果何人也宅与墨池垣入官界为仓庾地至知祥昶世及皇朝仍而弗革淳化甲午李顺冦始乱放兵烧掠隆隆积廪化作灰阜贼平主者因其地改创营隖以休养卒徒环堵儒宫弥益污辱庆厯丁亥今相国集贤文公适为是都尹有中兴寺僧怀信诣庭言状公叹惋累日命吏寻遗阯画疆以还其旧然屋已名龙女堂池复湮塞淟涊时方议蔬葺而公遽迫入觐事用中寝明岁戊子提刑司田郎高侯惟几乘间独至睹荒圮渺莽咨嗟乆之且言子云八十一首十三篇逮它箴颂其辞义奥逺山生泽浸上与三代经训相褾襮士大夫不通其语众指以为孤陋用其道反绌其迹如耸善捄俗之风将坠地弗振何退谕贤僚名卿敛俸余以圗经构知尹直枢密程公学据壶宧人推宗师扶乗颷流敦尚名义闻而説命取良材充助其用都人士逮田衣黄冠师虽平时叛吾教训佗説以自夸者亦欢欣忘劬来相是役辨方审曲率有意思直北而堂曰凖易绘子云遗像正位南向诸公仪观列束西序池心筑台置亭其上曰解嘲前距午际轩楹对起以须宴会曰吐凤竒葩杂树移置交带垂苕森列气象蔼蔼三月晦凡土木黝垩之事毕成君子谓髙侯是举也扶既废补乆阙其激劝风旨虽古人不过矧夫资识端亮学术雄富若导积石引长河愈乆愈洪无枯涸虑文章丽密据法裁诐若衣藻火以退涂服故举动建置皆可师小子不文承命恐悚谨为之记时庆厯八年】
　　宋祁文翁祠堂记【蜀之庙食千五百年不絶者秦李公冰汉文公党两祠而祀冰为蜀凿离堆遂捍水以溉民田溉所常及无旱年西人德之因言冰身与水怪鬬不胜死自是江无暴流蛟蜃怖藏人恬以生故侈大房殿岁击羊豕雉鱼伐鼓吹籥倾数十州之人人得侍祠奔走鼓舞以娱悦神祝已传嘏而后散文翁之治蜀开学校以诗书教人澡刷故俗长长少少尊尊亲亲百姓顺赖其后司马相如王褒扬雄以文章倡张寛以博闻显庄遵李仲元以有道称何武入为三公汉家号令典章赫然与三代等蜀有儒自翁始班固言之既详矣初翁为礼殿以舍孔子及七十二子之像殿右庑作石室舍翁像于中晚汉学焚有守曰髙防能兴完之后人又作防像进偶公室岁时长吏率掾属诸生奉笾豆饔醪荐于前防跽谨洁一再奠而退辞无敢不信焉冰以功翁以德功易见德难知故祠虽偕而优狭异焉嘉祐二年予知益州往款公祠至则区位湫湢埃蚀垢防不称所闻大惧礼益懈忽神弗临享其明年乃占学宫之西改位鸠工弗亟弗迟作堂三槛张左右序及献庑大抵若干间布寻以度堂累常以度庭疏窻以快显壮阖以严闭采有青丹陛有级次瓦密栋强若棘若飞乃肖公像于宁间绘相如等于东西壁本古学之复莫若防本今学之盛莫若右枢密直学士蒋公堂故绘二公于宧漏皆配祠焉于是择日告成于神揖而升簠斚果酒脯修纷罗而有容可以造防趍而降罍罇巾洗庭燎并施而不溷可以尽仪相者循循任者舒舒礼生于严广灵妥于阒寂故也噫自公以来蜀之人自视若邹鲁宋兴名臣巨公踵相逮于朝先帝时巨盗再作乱弄库兵争劒阁是时蜀豪英无一污贼者羣顽愁窘不容喙而灭非人知忠家知孝使然耶所使然者不自公欤传曰非此族也不在祀典公在之矣则是祠之作愿自今而后无俾休息云祠之兴同尚之贤则转运使赵抃及提点刑狱使者凡三人贤辅之勤自通判军州事祝谘以降六人营董之劳自兵马都监毛永保而下二人咸画像于西厢列官里于石隂铭曰公二千石兮守大邦冠峩峩兮绂斯皇出有瑞节兮车骑罗石室孔卑兮人谓何新堂翼翼兮耽耽庭广直兮序岩岩吏奉神兮不哗神来此徒兮此其家俨羣贤兮并陈公所教兮如其仁庖鱼脡兮爼肉鲜神来享兮憺寛延公教在人兮无有颇蜀贤不乏兮才日多俗祥顺兮孝慈公祀百世兮庸可知治平四年记】苏洵张益州画像记【至和元年秋蜀人传言有寇至邉边军夜呼野无居人妖言流闻京师震惊方命择帅天子曰毋养乱无助变众言朋兴朕志自定外乱不作变且中起不可以文令又不可以武竞惟朕一二大吏孰为能处兹文武之间其命往抚朕师乃惟曰张公方平其人天子曰然公以亲辞不可遂行冬十一月至蜀至之日归屯军撤守备使谓郡县冦来在吾无尔劳苦明年正月朔旦蜀人相庆如他日遂以无事又明年正月相告留公像于净众寺公不能禁眉阳苏洵言于众曰未乱易治也既乱易治也有乱之萌无乱之形是谓将乱将乱难治不可以有乱急亦不可以无乱弛是惟元年之秋如器之欹未坠于地惟尔张公安坐于其旁顔色不变徐起而正之既正油然而退无矜容为天子牧小民不倦惟尔张公尔繄以生惟尔父母且公尝为我言民无常性惟上所待人皆曰蜀人多变于是待之以待盗贼之意而绳之以绳盗贼之法重足屏息之民而以碪斧令于是人始忍以其父母妻子所仰赖之身而弃之于盗贼故每每大乱夫约之以礼驱之以法惟蜀人为易至于急之而生变虽齐鲁亦然吾以齐鲁待蜀人而蜀人亦自以齐鲁之人待其身若夫肆意于法律之外以威劫齐民吾不忍为也呜呼爱蜀人之深待蜀人之厚自公而前吾未始见也皆再拜稽首曰然苏洵又曰公之恩在尔心尔死在尔子孙其功业在史官无以像为也且公意不欲如何皆曰公则何事于斯虽然于我心有不释焉今夫平居闻一善必问其人之姓名与乡里之所在以至于其长短大小美恶之状甚者或诘其平生所嗜好以想见其为人而史官亦书之于其传意使天下之人思之于心则存之于目存之于目故其思之于心也固由此观之像亦不为无助苏洵无以诘遂为之记公南京人为人慷慨有大节以度量雄天下天下有大事公可属系之以诗曰天子在祚岁在甲午西人传言有冦在垣庭有武臣谋夫如云天子曰嘻命我张公公来自东旗纛舒舒西人聚观于巷于涂谓公暨暨公来于于公谓西人安尔室家无敢或讹讹言不祥往即尔常春尔条桑秋尔涤场西人稽首公我父兄公在西囿草木骈骈公宴其僚伐鼓渊渊西人来观祝公万年有女娟娟闺闼闲闲有童哇哇亦既能言方公未来期汝弃捐禾黍芃芃仓庾崇崇嗟我妇子乐此岁丰公在朝廷天子股肱天子曰归公敢不承作堂严严有庑有庭公像在中朝服冠缨西人相告无敢逸荒公归京师公像在堂】
　　范镇载酒亭羣公画像记【子云古蜀人事汉成哀平世歴新室身绌而道不得行子云没宋兴八十九年上距今千余岁其乡人之学者森然若林之植于畮其在太平兴国中有若諌议大夫田公锡之论议叅知政事苏公易简之博大雍熙淳化中有直昭文馆陈公充直史馆朱公台符之文雅景德大中祥符中有若侍御史张公及之介洁集贤校理王公湜之温公职方员外张公达之疏达其在今庆厯有若虞部员外李公畋之经术翰林学士彭公乗之恬退孙公抃之厚重屯田员外陈君希亮戸部员外梅君摰殿中侍御史何君郯之直方度支员外郭君辅屯田员外张公中庸之通敏直集贤院李君绚之旷逺是皆子云之徒学其道而得其传者益州提点刑狱度支髙君既葺子云之居镵其书又画其像以及其徒意者使后来观之知贤人之道有塞有通有诎有伸塞于晦时而通于昭时诎于不用而伸于有用云尔】
　　苏轼文与可筼筜谷偃竹记【竹之始生一寸之萌耳而节叶具焉自蜩腹蛇蚹以至于剑拔十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兔起鹘落少纵则逝矣与可之教予如此予不能然也而心识其所以然夫既心识其所以然而不能然者内外不一心手不相应不学之过也故凡有见于中而操之不熟者平居自视了然而临事忽焉丧之岂独竹乎子由为墨竹赋以遗与可曰庖丁解牛者也而养生者取之轮扁斵轮者也而读书者与之今夫夫子之托于斯竹也而予以为有道者则非耶子由未尝画也故得其意而已若予者岂独得其意并得其法与可画竹初不自贵重四方之人持缣素以请者足相蹑于其门与可厌之投诸地而骂曰吾将以为韈士大夫传之以为口实及与可自洋州还而予为徐州与可以书遗余曰近语士大夫吾墨竹一派近在彭城可往求之韈材当萃于子矣书尾复写一诗其畧曰拟将一段鹅谿绢扫取寒梢万尺长予谓与可竹长万尺当用绢二百五十疋知公倦于笔砚愿得此绢而已与可无以答则曰吾言妄矣世岂有万尺竹也哉余因而实之答其诗曰世间亦有千寻竹月落空庭影许长与可笑曰苏子辩则辩矣然二百五十匹吾将买田而归老焉因以所画筼筜谷偃竹遗予曰此竹数尺耳而有万尺之势筼筜谷在洋州与可尝令予作洋州三十咏筼筜谷其一也予诗云汉川修竹贱如蓬斤斧何曾赦箨龙料得清贫馋太守渭滨千亩在胷中与可是日与其妻游谷中烧笋晚食发函得诗失笑喷饭满案元丰二年正月二十二日与可没于陈州是嵗七月七日予在湖州曝书画见此竹废卷而哭失声昔曹孟德祭乔公文有车过腹痛之语而予亦载与可畴昔戏笑之言者以见与可于予亲厚无间如此也】
　　黄庭坚大雅堂记【余谪居黔州尽书子美防峡两川诸诗遗丹棱素翁俾刻诸石使大雅遗音乆湮没而复盈三巴之耳素翁乃作髙屋广楹以庇此石因请名焉余名之曰大雅堂仍为作记其畧云由子美来四百余年斯文委地文章之士随世所能杰出时軰未有升子美之堂者况家室之好耶余尝欲忻然会意笺以数语终以汨没世俗初不暇给虽然子美诗妙在无意于文而意已至非广之以国风雅颂深之以离骚九歌安能咀嚼其意味闯然而入其门耶故欲后軰自求之则得之深矣使后登大雅堂者能以余説而求之思过半矣彼喜穿凿者弃其大旨取其发兴于所遇林泉人物草木鱼虫以为物物皆有所托如世商度隠语者则子美之诗委地矣】四贤阁记【忠州汉巴郡之临江垫江县也其治所在临江故梁以为临州后周以为南宾郡唐贞观八年始为忠州其地荒逺瘴疠近臣得罪多出为刺史司马故刘尚书以刺史贬一年死陆宣公以别驾贬十年死李忠懿公以刺史居六年白文公以刺史居二年其后州守以四公俱贤图像为四贤阁故相赠司徒郑州刺史南华刘晏士安故相赠兵部尚书嘉兴陆贽敬舆中书侍郎平章事赠司徒安邑李吉甫宏宪刑部尚书赠右仆射下邽白居易乐天由开元以来讫于会昌四君子相望凛然犹有生气忠民每以此自负而郡守至者必矜式焉绍圣三年正月知州事营丘王君辟之字圣涂下车问民疾苦曰吏惊而民困故圣涂为州拊养柔良知其饥饱鉏治猾奸几于伤手治声翕然邑中豪吏故时受赇舞文弄法者相与谋曰属且无类即以智笼小騃吏羣诉于部使者圣涂不为变且叹曰白头老翁安能碌碌畏吏羞民耶亦会部使者察其为奸而圣涂治成时休车骑野次咨问故老咏四贤之逸事而三君之政寂寥无闻盖士安即赐死而敬舆别驾不治民宏宪虽在州六年亦嘿耳乐天由江州司马除刺史为稍迁故为郡最暇豫有声尔又其在州时诗见传东楼以宴宾佐西楼以瞰鸣玉溪登龙昌寺以望江南诸山张乐巴子台以防竹枝歌女东坡种花东涧种柳皆相传识其处所于是一花一竹皆放于诗复其旧贯种茘枝数百株移木莲百十本忠于一时遂为三峡名郡圣涂乃以书夸涪翁曰为我记之涪翁曰圣涂急鳏寡之病使逺方沐浴县官之泽可谓知务矣扫除四贤之室思欲追配古人可谓乐善矣乐天刺忠州于今二百七十九年在官者鳃鳃然常忧瘴疠之病已数日求去故乐天之遗事芜没欲尽圣涂齐人也盖不熟巴峡之风土又其击强拨烦材有余地而晩暮为逺郡守乃敢慨然不倦兴旧起废使郡中池观花竹郁然如元和巳亥时追乐天而与之友圣涂于是贤于人逺矣】
　　董钺制胜楼记【蜀称天下至险之国陆有劒门水有瞿峡设为两闗以扼秦楚之冲一夫当闗百万之师眦睨而不敢进五代之乱孟氏盗有其国垂四十年宋宅中土开一统之运而分遣王全斌出秦塞刘光义率楚师水陆并进而两闗俱不克守俘伪昶于阙下顾天命人谋有足胜其险者予尝客过劒门徘徊周览切叹太平之盛而警备濶畧及承夔部之使而瞿峡适在部中其备往往加濶畧于劔门廼请于朝曰夔州古云安郡节度宁江军旧治瞿峡之口景德中诏徙今治距峡口才八里实据上游宜城防以钤截其险寻既报可会东宫舍人程君德孺来同漕事协济其谋大合役于熙宁十年春正月之己巳而考以夏四月之甲午未几尚书司门郎王君仲祥繇夷陵选领州牧行阅新城以规画余事得川圃故月台者屹倚城侧因展广而增崇平接城面而方楹横栋经构大备内疏轩槛以还月台燕游之旧而外严敌具以壮形势一日予三人者相与临登其上四望羣山参差拱揖于云烟缥缈之际而紫翠环合以为女墙之衞面有白盐赤甲豆仓胜已卧龙马岭之列峭崒凌空而直上断阙偃半而平削至于猱蹊鸟径高下隠显于荒苔秀蔓之间南顾江流远经益都旁郡而斜引嘉陵之源杂汇以蛮乡防社涧谷崖窦奔冲滴沥之余而夹以东西二瀼以当三面之壕而有三钩之鏁八阵龙脊之滩与夫滟滪马扑之变怒声激石而汹涌晴影随波而揺曵至于渔船商舸往来出没于穷濆窊渘之侧呜呼江山之胜不亦尽得之乎是在物者也因而言曰物有胜形人有胜几形吾所以致用于周旋指顾之内而几吾所以应变于无形不测之外也】宋肇三峡堂记【三峡者乃总峡巫峡归峡是也兹堂为巴东小防快心娱目尽江山之胜然而一有登临观览则景色云物逡巡而异是皆人情参差不齐故使悲欢忧乐所得未尝同也请试言其所以方其倚槛凭栏四顾逺眺长江急飘风怒号奔走转石万壑雷动惊湍骇浪喧豗震掉蛟鳄蜿蜒神怪叱咤若马陵伏弩之射厐涓潍水决壅之击龙且此西游不得意之客方且陨心丧魄失筯停桮愕然而叹也洎至瞬息之间一俯一仰云烟变幻山川发露草花纤浓炳若绘画松石竒怪旁出杂见巫峰髙唐想像髣髴襄王怳然而若遇宋玉斐然而成赋此西川行乐之士尚犹极目纵观促席劝饮欢然而笑也迨其滟滪春深鱼复涨緑风晦防龙吟其下白盐赤甲东屯西瀼断崖奔峭安流逆浪逺近因依左右映带则坐中能诗之流莫不拥鼻拄颎耸肩侧身浩然而歌也又有沙岸石碛名滩古渡白帝武侯之遗迹永安八阵之故处荒烟野草废宫旧戍逺树平芜孤邨别浦牧童渔父棹歌牛唱深林巨谷重岩复岭悬猿舞鹤飞鸣坐啸则席上多感之士有至搔首抚膺掩袂沾裳然而泣也客有诮予曰子作三峡堂记而有笑歌叹泣之説子胡不忘是四者而付之一醉彼醉者刘伶阮籍之徒皆所以全其真而名后世者也子独求异于数子乎余曰有是哉今幸不从监河侯贷粟则吾将以大江为饮凡雷之朝风月之夕所谓登临观览行且无时而不往也亦不复问其悲欢忧乐之所来一寓诸酒矣尚庶几有以自托于酩酊而厠迹二人之列也可矣客曰唯唯】
　　蒲宗孟重修至圣文宣王庙记【夫茫茫渺渺浮于空虚运于两间充牣于万类而不息者天地之气气有顺逆然而其施于物也无厚薄光明盛大横于古今亘于日月笼络于万世而不絶者孔子之教教有兴废然而其被于人也无远近气无厚薄而百谷之成有不齐焉者过在播殖之人非气之异也教无远近而四方之学有不同焉者失在倡劝之人非教之弊也枯原瘠野可使为丰壤防耡之不勤开凿之不工地虽美求其茨梁之收嬉戏孺子皆知其不可礼义之不修忠信之不行人虽材求其圣贤之归委巷小人皆知其不能告于人曰地不足殖而不耕是弃其地也告于人曰人不足治而不教是弃其人也弃地者将引而入于饥寒弃人者将引而使为禽兽饥寒至禽兽之性发何所不有今四方学可谓至盛而持其术者可谓不弃其人矣然犹教化之所浃风俗之所尚与其讲磨养育之具独完于京师浸渍于齐鲁闽益而盛大于吴越惟夔为西南之陋当天下学者翕然向劝之时此邦之人尚不识书生庆厯诏郡县立学今龙图阁直学士庐江何公郯为郡别乗始能用文章理道感悟其俗于是人渐知读书逮十余年方有进士后又有以进士得科名者庐江公既去歴二十载传至于今秀民稍稍軰出而为之倡者待其人尚如枯埇墝塉而防耡辟凿之不复加故穷岁月更寒暑终莫能丰乎所获治平三年兵部郎中吴兴陈公由三司判官出领本路转运使入境之日悒然伤孔子之教不大被于一方廼下令风动诸郡使其守长招辑学子以德义错磨其人守长承命不敢懈各饬僚吏以尸教诲防州刺史长沙贾侯率先诸郡整治序宇完坏补缺设为规程郡之人喜闻而乐从日谋于其家告于其父兄奔走入学惟恐后时而不得羣于其间既至复勤诗书出入时又谋于其友告于其子弟率德励行耻其身之不尊名之不髙而孝父忠君之説不间于耳日夜讲解疲不知倦四逺之人执业而就学者交足在境学既盛诸生以孔子之庙庳隘毁坠堦不容立堂不容处奠献之际设席无地宿燎无所又谋于其乡告于其常所往来而闻于郡曰污宫败室安足为孔子之所居而称吾陈公所以尊事圣人之意耶愿输财以新之是年冬孔子四十六世孙以尚书员外郎来为转运判官乐陈公之不鄙摈其人能均齐人之教剔刮愚瞆不以逺近为间使皆议忠信守仁义以自治也懽然叶力以终厥事又以其家之庙像及冕服之制合顔渊而下衣冠之饰授于刺史贾侯明年二月贾侯相址择吉率其属日从事于庙庭亲畀匠指俾营俾构官工私庸杂作众治六月庙乃成丰宇广厦明敞廓大中严孔子之座冕旒服章悉用本朝之制而顔渊以下从燕居之仪翼侍左右并图周汉以来及唐之大儒二十余人于壁间笾豆罍罇尽易去旧器使就洁严诸生将考于新宫又谋于其徒告于其长有请于学官曰始者入于学惧无以承陈公之赐故羣趋而朋来既就讲肆又恐无以谢陈公之教故勤行而力修术业既专所趋既明又嗟无以充陈公尊德事圣之意故率财以为庙今庙成而无传诸生不任其责责在学官学官当有以施其职也宗孟曰然是诚学官之所宜为昔者鲁作泮宫邦人是歌邺侯修庙韩公有诗宗孟典领学事实司文词其初其卒又皆与诸生游泳于其间敢拜稽首刻诗庙碑诗曰防于西南有国自昔人罕诗书士罕逢掖谁为丰腴独此墝塉简简陈公初顾嗟慼曰人则然其瞆可剔教无逺近人自损益岂不在我示以标的使之得涂安往不适下令诸郡风动邦伯庶邦守长处命踧踖夔实有府庠序先辟方疏渊源灌溉枯脉旋不逾时芃芃其稷既获既耘乃渐有获公日来观骢马白额旂旐筏筏紫绶纁舄温润其音以勉其画杠梁其湍以拯其溺与之酬揖升降同席与之坐起左右接膝匪弃伊教咸乐亲炙四逺承风笈负坟籍争来于夔奔走交迹人侈公惠衎衎晨夕相视庙貌毁坠頽窄曰吾圣人是岂来宅辇财输金愿就更革吉日辛卯爰始斯役众工勤事不待绳迫众板勤椽其均歴歴檐阿斯翚棱防斯棘像貌有严堂涂有赫是奠是飨神降无射公来在庙礼容庄惕公来在泮笑语悦怿克明克嘉有警陋僻凡公之仁浸渍洒涤孰为父兄不舞公泽邦人孔怀惧或沦失学官宗孟实任斯责作诗记始以镂金石】
　　吴师孟导水记【蕞尔小邦必有流通之水以济民用藩镇都会顾可阙欤虽有沟渠壅阏沮洳则春夏之交沈郁湫底之气渐染于居民淫而为疫疠譬诸人身气血并凝而欲百骸之条畅其可得乎伊洛贯成周之中汾浍流绛郡之恶书之濬畎浍礼之报水庸周官之善沟防月令之导沟渎皆是物也按史记蜀守冰凿离堆穿二江成都之中皆可行舟有余则用溉然则成都水行其中尚矣自髙燕公骈干符中筑罗城堰糜枣分江水为二道环城而东虽余一脉如带潜流于西北隅城下之鐡牕涓涓然闰黩所及不能并防于一府岁乆故道迷漫遂絶以故气象枯燥而草木亦少滋泽其五门之南江及锦江二水之名最着而渠稍广其污潴填阏或瀸或潐则编戸夹街之小渠可知矣间有郁攸菑以无水故艰于扑灭向虽以瓮贮水为备然器小而善壤非应猝救焚之具故水不足用当平居无事时遑防气象湮塞之生疾而火灾之为害欤自丞相吕公及今戸部尚书蔡公深恻民患欲寻故道以达之而所遣吏类皆茍简不能体二公之意中作而罢今寳文王公勤防民隠目睹水事然疚怀博访耆艾得老僧宝月大师惟简言往时水自西北隅入城累甓为渠废址尚在若迹其原可得故道遂选委成都令李偲行视果得西门城之铁牕之石渠故基循渠而上仅十里至曹波堰接上游溉余之弃水至大石桥承以水樽而导之其水樽即中原之澄槽也自西门循大逵而东注于众小渠又西南隅至窰务前闸南流之水自南铁牕入城于是二渠既酾股引而东派别为四大沟脉散于居民夹街之渠而辐凑于米市桥之渎其委也又东汇于东门而入于江众渠皆顺流而驶有建瓴之势而无旁齧之虞回禄之患随处有备又颇得以潄澣湔浣焉岁或霖涝脱有湓溢惟彻澄槽则众渠立潐矣凡为澄槽二水闸三絶街之渠二木井百有余所而民自为者随宜增减不可递数焉经始于仲春迄成于季秋言时计功尽如其素不妨民田不劳民力不逆地势而兴除无穷之利害古之所谓有功德于民者宜无间然彼王褒纪三篇之迹廉范播五袴之謡乃一时褒德之美言与夫千载泽民之实惠可同日而论哉谨书其事以备来者之询考云】
　　文同梓州中江县新隄记【县为江所环因名之其原盖出于绵之龙安鹿爬山初若二带其深才渐车至神泉始与诸谷瀵水会为一西至于罗江南至于阳平汇东南复吞旁流廼浩漾为洪波浮于县之西郊歴坤隅势颇壮猛南注折而东斗且阏遂防击左岸土毳善崩岁岁内蚀若刳以刃若扫以帚邑人懦恐弗安厥居治平二年春河内廖君子孟为之令将解去尚防遗弊及此即行视叹曰是将祸于后者夫吾不为地陂而民鱼有日矣于是料材课工趣之成期补垣垫漏填筑坚垍以循公而推干之其夏大雨洚潦屡集至此力不胜廼逶迤让行复走故道积填累涂隠为金隄望之岌然直偃横断初民来观万首如蚁朋行旅聚讙噪踊跃咏诵令德老穉一口共曰秦之冰唐之兼琼尝以水利遗民民至于今神祀之吾廖君殄水害于吾邑吾邑之人又将何以报之哉谨当戒告子孙即其地以祠世世不敢忘也君闻之笑曰过矣此非所以尽吾之所为者曷足以云尔之德耶贡士贾汝竒等二百人遝然进而言曰夫古之贤者凡是建立岂与夫防其利者必固徼其所以见思者耶盖仁惠浃人其乆愈深虽欲已之自不能矣窃谓君之懿迹与古何愧当附之金石以信于万年君又笑曰过矣愚何当此愿毋言谨以谢诸君汝竒等退以图以书诣余求文其言具如此余受之曰是可纪也廼为论次其所以云隄凡大小五其长共百三十七丈髙一丈广倍其髙用人三万计日四十五堤既成无有一人议之曰不可者噫如君者贤令矣】梓州永泰县重建北桥记【上即位之明年永泰县重建北桥既成其令郭君经与其佐史君润辞有请于邑人文同曰经润辞不佞窃廪食于此伏自念终无施短才立异效乡者议与斯民兴是役以利其往来此前人惮劳畏讥乆而不克为之者工今休矣问诸左右约诸所以调用民实不艰其供而咸谓其且当然者经润辞辄不愧宜其文纪其上敢以累执事庶因之以传乎无穷经润辞幸矣同曰唯唯二君之治端干明以洁便人谨己闻之长老旧无有也均徭赋平诉讼他人盖亦有能之者夫何足书是举也同尝观二君之为乃有志于行爱惠之深者劳躬瘁心旦夕惕励暴外风露曾不以懈勤王事恤民隠古之贤吏凡不过此是可书尔二君虽不见属同亦将件次休绩掲诸华表之末以视于后人况二君所以来之意诚且愿耶谨不避逊为之词云维县为梓之所领西上府治盖百有三十里丛冈杳岭图聚邑屋疆畛蹙陿号最俭下然宾旅还过此焉要隙大抵阆中清化始宁符阳诸郡所仰二川产殖缯绵絺纻荈茗刺绣雕刻镂冶之物与所市易牛羸丝茧椒蜜之货日夜旁午络绎他负羸羯抗蹄裂肩如水上下故北出之道路踵相织近郭有涧自东迤西横汇曲决峭絶倾断自昔经制有桥甚伟以利其涉逾五十祀至和甲午夏潦洚溢逺谿逆让噎滀不泻鑴豗嵦岸级础崩纳角楹翘虚羣版散堕日欹月陷以至大压庸吏数易一不省问人挤沟马还泞间则有矣维汾阳君为令之二年慈惠宣浃民实信赖诸敝已捄回力图此因倡于众曰是桥废圮尔所痌悼予其尔复谓予何者万口一和令谋我协不烦令指愿进诸办材粮交委日谒就事于是集斤锯会锥铮治木伐石均功授巧维武昌君适调此尉喜相厥役与合鳬藻昏旭临视犒饟丰美作息时节咸乐其用无少踦始癸卯仲冬之丁未末讫甲辰孟春之壬子葺栈朽垩一已絶手观其横虚亘逺□矫虹截钜载钩擢攒扶锁绾觉直如削坚巩如铸厓防缛致阿荣跂竦湍濑搪激无以泐其固风日掀暴无以液其壮百数十年之利过莫知尔既而行者止居者起田野甿闾閧贾侩提引穉幼扶翼耆耋聨行散走环拥登降睨髙窥深叹息欣喜如是累日始肯罢静爰有杖者倚柱而歌曰昔政之鄙浸以毁兮今治之贤条以全兮兴事以时罔赍咨兮取用有度胡怨怒兮无贷之仁济斯民兮不朽之利安此地兮同既为二君委以论譔以详言之矣复取杖者之歌系于后刻石道下以永行人之思治平元年二月一日记】
　　射洪县拾遗亭记【庚子秋同被诏校唐书新本见史第伯玉与傅奕吕才同传谓伯玉以王者之术説武曌故赞贬之曰子昻之于言其聋瞽欤呜呼甚哉其不探伯玉之为政理书之深意也明堂大学在昔帝王所以恢大教化之地自非右文好治之主为之且犹愧无以称其举岂淫艳荒惑险刻残诐妇人之所宜兴乎縁事警奸立文矫僭伯玉之言有味于其中矣彼傅吕者本好厯数才技之书但能畧顾大体颛务记览以济其末学讵可引伯玉而为之等齐耶杜子美韩退之唐之伟人也杜云终古立忠义感遇有遗编韩云国朝盛文章子昂始髙蹈其推尚伯玉之功也如此后人或以己见而遽抑之人之材识信大有相絶者矣同当时尝欲具疏于朝廷以辨伯玉之不然会除外官不果癸卯春伯玉县人金华道士喻拱之过门言其令厐君子明于本观陈公读书堂旧基构大屋四楹题之曰拾遗亭栋宇宏豁轩楹虚显歩倚眺听依然风尚将纪其实愿烦执事同曰伯玊同之郡人也昔不幸而死于贼简之手心尝悼之矣今不幸而不得列于佳传是故恳恳欲一为之伸地下之枉尔记此何敢妄遂述前事使掲于亭上聊以阐独坐之幽其山川之胜登临之美古今不易有子美之诗在焉】
</div>
    <div class="pagination">
<a href="四川通志_page205.html">上一页</a><span>...</span><a href="四川通志_page201.html">201</a><a href="四川通志_page202.html">202</a><a href="四川通志_page203.html">203</a><a href="四川通志_page204.html">204</a><a href="四川通志_page205.html">205</a><span class="current-page">206</span><a href="四川通志_page207.html">207</a><a href="四川通志_page208.html">208</a><a href="四川通志_page209.html">209</a><a href="四川通志_page210.html">210</a><a href="四川通志_page211.html">211</a><span>...</span><a href="四川通志_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
