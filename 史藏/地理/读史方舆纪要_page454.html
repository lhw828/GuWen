<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 454 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 454 页/共 479 页</h1>
    <div class="content">
　　○马鞍山在司北，山高险。正统七年，王骥讨麓川叛贼，进至马鞍山，破蛮象陈，军势大振。径攻贼巢。贼使别军自永毛摩泥寨至马鞍山，潜出我军后，别将方瑛复击败之，于是贼势益窘。《志》云：马鞍山石罅中流温泉成河，热如沸汤。

　　罗木山在司境，极高大。夷人恃以为险。又有摩梨山，亦险峻。○寄箭山，《滇略》云：司有诸葛武侯寄箭山，过此尽平地，一望数千里，绝无山，亦无果树。

　　○麓川江在司东南。或曰即龙川江也。自腾越州流入南甸境，为孟乃河，下流至此，经芒市西界，而合于金沙江。《志》云：司南有西峨渡，为麓川达木邦之路。正统六年，王骥征麓川，遣兵守西峨渡，以阻贼奔窜之径，且通木邦之道，即此。

　　金沙江在司西北。自干崖东南流入司境，又南流入孟养界。正统八年，王骥复征麓川，檄缅酋，缚献思任发。缅邀大臣往议，郭登请往。自金沙江入缅，酋从命，遂缚任发以献。会有嫉登功者，骥调登以他任。缅至，不见登，迟回不敢献。骥亦疑缅有变，密令蒋贵率师匝金沙江而下，大战，焚缅舟数百。缅仍以任发逸去，官兵追之，为缅所败。

　　沙坝在司境，亦设险处。正统八年，王骥再征麓川，使郭登守沙坝。又有栗柴坝，在司西南。万历二十年，叛缅复侵陇川，酋多思任奔孟卯，会官军大战于栗柴坝，逐缅出境，是也。

　　○曩扑寨在司境，自缅甸北出之道也。又有雅益、工回等寨，皆近司西，与孟艮之孟爱等部相接。

　　◇孟定御夷府东至威远州界，南至孟琏长官司界，西至陇川宣抚司界，北至镇康州界。自府治东北至布政司一十八程，转达于京师。

　　古蛮地，本名景麻甸。元至元十六年，立孟定路军民总管府领二甸。明洪武十五年，改置孟定府。万历十三年，兼领安抚司一编户五里，土知府刁姓，正统以后罕姓。《通考》：正统中，麓川叛侵孟定，知府刁禄孟弃地远窜。木邦舍目罕葛从征麓川有功，因代领其地。嘉靖中，木邦酋罕烈夺据之。令舍人罕庆管治，是为耿马。万历十年，耿马舍人罕虔叛附缅。明年，官军破缅，收其地。于是复立罕葛之后罕合知府事。府今省。

　　○废谋粘路在府东南。元至元中，置谋粘路军民府于此，后废。○景杏土城，在府境。《志》云：其相近有马援营。

　　○喳哩江在府东北。自潞江安抚司流入境，又南入芒市界，为府境之险要。

　　○孟赖寨在府东南。正统二年，麓川思任发叛，犯景东、孟定，破孟赖寨，降孟琏等长官司。寨盖孟定之别部也。

　　孟缠甸在府东北，一作孟罗。正统五年，思任发自麓川屯孟罗，进据镇沅府之者章硬寨，为沐晟所败。

　　耿马安抚司府北百里。土司罕姓。《通考》司与孟定同川，隔喳哩江而居。孟定居南，耿马居北。嘉靖间，木邦兼孟定，以罕庆食其地。庆死，其族舍罕虔附缅夺据之。万历十一年，从缅克木邦，逐罕进忠，破施甸，又勾缅犯姚关，为官军所败，擒斩虔父子。十二年，奏设安抚司，仍以庆子罕们领司事。

　　○三尖山在司西。万历中，罕虔党罕老聚众负固于此，官军讨平之。有马养山，亦在司境。

　　○喳哩江在司南，与孟定分界处也。

　　◇孟艮御夷府东至车里宣慰司界，南至八百大甸界，西至木邦界，北至孟琏长官司界。自府治北至布政司三十八程，转达于京师。

　　古蛮地，名孟指，自昔未通中国。永乐四年，始来归附，置孟艮府《通考》：酋无姓，号怕诏。怕诏者，蛮之尊称也。其地沃野千里。《滇程附录》云：自干崖之火冈度金沙江，又百里入小孟贡，渡小孟贡江，入大孟艮云。府今省。

　　○废木朵路在府东二百里。元至元三十年，以金齿木朵甸置木朵路军民总管府，后寻废。

　　废孟爱路在府东北百七十里。元至元二十一年，金齿新附孟爱甸来朝，即其地，立军民总管府，是也。

　　威远御夷州东至新化州界，南至孟琏长官司界，西至孟定府界，北至景东府界。自州治东北至布政司一十九程，转达于京师。

　　古蛮地。唐为南诏银生府地本濮落杂蛮所居。大理时，为蛮所有。蒙古中统三年，击降之。至元十三年，立威远州隶威楚路。明初，仍为威远州土知州刁姓，编户四里，直隶布政司。州今省。

　　○蒙乐山在州北，与景东府接界。详附见名山玉龙山。

　　○谷宝江在州境。自遮遇甸流至州，下流合澜沧江，亦谓之威远江。正统五年，麓川叛酋思任发自镇沅之者章硬寨，败遁威远州，知州刁盖扼之于威远江，败之，即此。又南堆江亦在州境。○莫家寨河在州境，汲其水浇炭火上炼之，即成盐，居人恃以为利。

　　○猛列村州东八十里。《滇纪》：威远之地，东八十里至猛列村界，南八十里至车里，所辖三圈江界，西百里至猛猛达笨江界，北六十里至景东府蛮折哨界，又东至元江府及新化州界。

　　湾甸御夷州东至云州界，南至镇康州界，西至永昌施甸长官司界，北至顺宁府界。自州治东北至布政司二十程，转达于京师。

　　古蛮地，名细赕。蒙古中统初，内附，属镇康路。明洪武十七年，置湾甸州编户五里，土知州景姓。《通考》：州山高水迅，每至六月，瘴疠盛行。万历十年，土酋景宗真叛附缅，引缅入寇。官军败缅，斩宗真，复收其地。州今省。

　　○高黎共山在司西北。山左右有平川，即湾甸界也。《志》云：高黎共山之麓，厥土肥，草卉贯四时不凋，瘴气最恶。详见名山高黎共。○孟通山，在司境，产茶，名湾甸茶，味殊胜。

　　○黑泉《志》云：州瘴疠不可居，水不可涉。有黑泉，水溢时，飞鸟过辄堕。蛮以竿挂布浸而瀑之，以拭盘盂，人食立死。

　　○姚关州北七十里，东北接顺宁府界。万历十一年，缅陷木邦。湾甸酋景宗真复导缅寇姚关，焚掠顺宁。明年，官军进讨，缅酋复合东西诸路兵进寇姚关。参将邓子龙大破之于攀枝花，其地在姚关南也。十三年，添设姚关守备于此。《滇程记》：自姚关西南渡喳哩江，二十程至木邦，自姚关南行八日，入孟定府境。

　　镇康御夷州东至孟琏长官司界，南至孟定府界，西至永昌府潞江安抚司界，北至云州界。自州治东北至布政司二十三程，转达于京师。

　　古蛮地，名石赕黑所居。蒙古中统初，内附。至元十三年，立镇康路军民总管府领三甸，隶金齿宣抚司。明洪武十五年，改为镇康府。十七年，改为州编户四里，土知州初名刁闷光。永乐以后，遂以闷为姓。《通考》：州土田瘠狭，民性乔健。今省。

　　○无量山在州西即蒙乐山也。《志》云：州南六十里无粮山接耿马界，即此山矣。详附见名山玉龙。○乌木龙山，在州西南。与无量山俱产大药，味甘美，山当木邦之要路。

　　○潞江州西七十里，亦曰喳哩江，与潞江安抚司接界处也。天启二年，木邦兵据喳哩江，镇康酋闷枳奔姚关。姚关守备遣官抚之，木邦乃退，即此。○昔剌寨在州南境。正统五年，大军讨麓川，至金齿，镇康酋闷孟乞降，王骥命别将冉保分兵据其城，因其兵破昔剌寨，移攻孟琏，是也。

　　控尾寨在州西南。万历三十三年，木邦酋罕思礼诱镇康酋闷枳归缅，枳不从。遂令其党海庆袭控尾据之。又欲取猛，猛亦州境别部也。

　　◇孟密宣抚司东至木邦宣慰使司界，西至缅甸宣慰司界，北至蛮莫安抚司界。自司治东北至布政司三十三程，转达于京师。

　　汉永昌西南夷地，后为群蛮所据。明初，为木邦宣慰司部落。成化十九年，始析置孟密安抚司，属湾甸州。万历十三年，改为宣抚司，直隶布政司土司思氏。《通考》：木邦界有宝井。天顺中，宣慰司罕使其陶猛思歪领之，陶猛犹言头目也。既以女囊罕弄妻之，罕弄据有宝井，常藐其父。成化中，罕死，孙罕挖嗣。罕弄阴叛之，会镇守内臣需索宝石，听其开采。遂略木邦地以自广，内臣疏其罪请征之。或导以重宝赂时相，不惟罢兵，且可授官，比于木邦思歪，用其策。于是廷遣都御史程宗往抚，罕弄遂慢视朝使，不肯出迓。宗与期会于南甸之南牙山，悉以所略木邦地糚之。为奏设安抚司。司歪之子孙得世袭。于是尽夺木邦地，罕挖出奔，四邻诸番不平，往往藉口弄兵。后副使林俊稍令割故地，还木邦，然竟仇杀未已。《滇略》云：孟密在腾越南千余里，其地产宝井金矿，估客云集。山高田少，米谷腾贵。南距缅仅十程，常苦侵暴。嘉靖三十七年，附缅。万历十一年，官军败缅，始内属。十三年，升为宣抚司，授其酋思忠。思忠复投缅。十六年，为缅所并，寻复羁属于中国云。

　　○孟乃在司北，孟密别部也。嘉靖三十九年，缅酋瑞体入孟密，残孟乃，擒其酋思混。又猛哈部，亦孟密别部也。有土目守其地。万历十三年，以孟哈土目思化为宣抚司同知。十六年，为缅所并。○孟广部，在司东北，亦孟密别部，近陇川界。万历十八年，为叛缅所陷。

　　○宝井在司西南。《滇程记》：繇陇川十日至孟密，又二日至宝井，又十日至缅甸。是也。

　　蛮莫安抚司南至孟密安抚司，西至孟养宣慰使司。自司治东北至布政司三十一程，转达于京师。

　　本孟密分地。万历十三年，析置安抚司土司思姓。《通考》：蛮莫在腾越西蛮哈山下，山如象鼻，行者累足。弘治中，孟养叛酋思禄乘木邦之乱，攻孟密，取蛮莫十七寨。后复请入十寨以赎罪，即此地也。隆庆三年，蛮莫头目思哲叛附缅。万历十一年，官军败缅，复收其地。十三年，置安抚司，授土目思顺。顺复走归缅，其子代领司事。十六年，缅攻孟密，陷之。猛哈酋思化等奔蛮莫，遂据其地。十九年，缅率旁部兵围蛮莫，官兵赴援，缅始却。二十一年，缅复据蛮莫，仍分道内犯。一入遮放芒市，一入腊撒蛮颡，一入杉木笼，并寇陇川。明年，官军讨之，复取蛮莫，兼设蛮哈守备于此。二十四年，缅复来寇，官军救却之。二十九年，思化子思正袭职，侵扰陇川。明年，旁部共攻思正，正奔腾越，诛之，改立酋长，抚定其地。

　　○等练城在司东北。万历二十一年，缅酋入蛮莫，破等练城。明年，抚臣陈用宾以缅贼大入等练、陇川，遣将王一麟夺等练，卢承爵出雷哈，钱中选等出蛮哈，张胤开道繇海墨出打线，合击缅贼，复收蛮莫，是也。雷哈等地皆在司境。

　　○练山在司北。万历二十年，叛缅遣兵来犯，蛮莫酋思化奔练山，参将邓子龙提兵营等练，缅兵屯遮遨。子龙发兵击之，大战于控哈。缅稍却，屯沙洲。官兵无船，不得渡，相持弥月，缅退去。

　　○孟木寨在司西。弘治中，孟养叛酋思禄过金沙江，夺据孟木、章贡、蛮莫诸村寨，即此。

　　钮兀御夷长官司东至元江府界，南至车里宣慰司界，西至威远州界，北至临安府思陀甸长官司界。自司治北至布政司一十六程，转达于京师。

　　古蛮地，名也兀民皆倭泥、蒲类蛮，自昔未通中国。宣德七年，始来归附，置钮兀长官司。

　　芒市御夷长官司东至镇康州界，西南俱至陇川宣抚司界，北至永昌府潞江安抚司界。自司治东北至布政司二十三程，转达于京师。

　　古蛮地，旧曰怒谋，曰大柘赕、小柘赕，即唐时茫施蛮也在永昌西南四百里。《滇纪》：唐贞元十一年，南诏异牟寻破芒蛮，即此。元中统初，内附。至元十三年，立茫施路军民总管府领二甸，属金齿宣抚司。明洪武十五年，置茫施府。正统九年，改置芒市长官司土司放氏。《通考》：万历初，芒市土酋放福导缅入寇，讨斩之。立舍目放纬领司事，辖于陇把。其地原川旷远，田土肥美，又饶银矿，最称殷富。

　　○青石山在司西南。峭拔千仞，奇诡万端。又有永贡、孟契二山，皆高广陡绝。蛮酋立寨居之，恃为险要。下有芒市河。

　　○麓川江在司西，与陇川宣抚司接界。下流至缅地，合于大盈江。

　　大盈江亦曰金沙江。自干崖折而东南流，至司西南青石山下，又南流入孟养界，亦谓之大车江。《志》云：司有金沙江，出青石山，流入大盈江，出金。误矣。
</div>
    <div class="pagination">
<a href="读史方舆纪要_page453.html">上一页</a><span>...</span><a href="读史方舆纪要_page449.html">449</a><a href="读史方舆纪要_page450.html">450</a><a href="读史方舆纪要_page451.html">451</a><a href="读史方舆纪要_page452.html">452</a><a href="读史方舆纪要_page453.html">453</a><span class="current-page">454</span><a href="读史方舆纪要_page455.html">455</a><a href="读史方舆纪要_page456.html">456</a><a href="读史方舆纪要_page457.html">457</a><a href="读史方舆纪要_page458.html">458</a><a href="读史方舆纪要_page459.html">459</a><span>...</span><a href="读史方舆纪要_page455.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
