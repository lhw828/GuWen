<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 62 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 62 页/共 93 页
  </h1>
  <div class="content">
   江南按察使傅泽洪撰
　　运河水
　　明景帝景泰四年八月辛夘河南按察使佥事刘清奏东南漕舟水浅弗能进可自淮入黄河至荥泽转入沁河经武陟县马曲湾装载冈头濬一百十九里以通衞河张秋之决由沁水合黄河遂成奔急之势若引沁水入衞河则张秋无冲决之患矣行人王晏亦言开冈头置闸分沁水使南入黄河北达衞河水涨即闭闸如此漕运可永无患衞辉税粮十四万余每一石令民出石一尺可得一万四千余尺粮一石令挑河二尺可挑一百六十余里今所濬地不过百三十里免衞辉一府粮可成其事何恤此小费而弃莫大之利也章上诏令总督漕运右佥都御史王竑等覆奏以闻　丙午太子太保兼工部尚书石璞得请归省给事中国盛等劾奏璞奉命往治沙湾未有成效正宜日夜勤劳求副上意乃诈以母老诡辞请去于三过其门不入者异矣宜下法司治罪诏工部移文令璞速赴沙湾毋致误事　九月庚申常州府江隂县民言本处顺塘河长十里许东接永利仓运河西通夏港及子江可通舟楫灌溉田亩近为沙土淤塞乞勅巡抚侍郎李敏勘实开通以为民利从之　乙丑沙湾之决尚书石璞等凿一河长三里以避决口上下与运河通其决口亦筑拦截今新河运河俱可行船至是以毕工闻工部欲取璞回帝恐不能经久令璞且留处置　十月乙酉吏部言太子太保兼工部尚书石璞奏保东昌府推官田峻鱼台县典史彭旭俱有才能乞各陞一级俾专理修河縁近河府县已増管河官员难从所保帝曰璞整理河道未见成功惟务滥保官员本当究问但无他故姑恕之　十月甲午陞右春坊右谕徳兼翰林院侍讲徐有贞为都察院左佥都御史往治沙湾【明英宗实録　石尚书以沙湾之决凿新河以通运河俱可行船矣乃奏保一推官一典史各陞一级而不可得奉严防责其滥保可见当时之慎重名器若此】是年二月筑沙湾决口功成五月复大决北马头河岸四十余丈运道絶复遣石璞往十月命都御史徐有贞治之始塞乃于开封金龙口筩瓦箱开渠三十里引黄河水东北入漕河以济运【北河续记】
　　是年塞沙湾决口更作九堰八闸以制水势【通漕编】
　　先是河溢荥阳自开封城北经曺濮以入运河至兖州沙湾之东隄大洪口而决济汶诸水皆从之入海防通河遂淤漕运艰阻工部尚书石璞侍郎王永和都御史王文相继治之凡七年皆绩弗成乃集廷臣议于文渊阁举可治水者以有贞名上乃进有贞都察院左佥都御史治之河以决故涸而有贞至方冬月水暴涨公私之艘毕达治河卒逾数万人悉与之期而遣之乃乗轻航究河源遂逾济汶至衞沚循大河道濮范还上疏曰臣闻平水土要在知天时地理人事而己盖河自雍而豫出险即平水势既肆又由豫而兖土益疎水益肆沙湾之东所谓大洪口者适当其冲于是决而夺济汶入海之路以去诸水从之而泄隄溃渠淤涝则溢旱则涸此漕途所由阻然欲骤堰则溃者益溃淤者益淤今请先疏下流水势平乃治决决止乃濬淤多为之方以时节宣俾无溢涸必如是而后有成上从之【明纪事本末】
　　明景帝景泰五年七月癸丑白沟河涨决保定杜村口隄诏有司俟水降修筑　已已直州府奏六月大风雨湖水泛溢决髙邮宝应隄岸命左副都御史王竑督有司修筑之　八月戊戌湖南巡按御史张澜奏先于原武县黄河东岸开二河合黒洋山旧河道引水济徐吕二洪今黄河改决而北其新开二河淤塞不通臣恐徐吕乏水有妨漕运请于黒洋山北黄河纡回之处自其缺口改挑一河以接旧道用灌徐吕其工可二万人其期可一月完从之　九月辛亥先是沁河决武陟马曲湾隄五百九十余丈漫流新乡获嘉入衞河没民田庐甚众至是诏有司修筑之　庚午总督漕运都督徐恭左副都御史王竑言运河胶浅南北军民粮船蚁聚临清闸上下者不下万数盖因黄河上源水塞亦以沙湾缺口未塞而修治者之弗克事也臣唯治理之要有经有权经者常行不易之道权者一时通变之宜以沙湾阙口不可合留之以泄大水之势经也姑塞沙湾阙口引水注运河以通漕舟权也茍唯常道是执臣见粮船浅冻不惟有误今嵗之粮来年之计亦必误矣请敕左佥都御史徐有贞将阙口趂今水小急督工筑塞庶不败事诏是之敕有贞务博询众策毋僻守已见有贞言临清河浅自昔已然非为缺口未塞也亦非臣僻守已见而固欲不塞也竑等不察而以塞阙口为急殊不知秋冬虽仅能闭明年春夏亦必复决劳费徒施而无用此臣所以不敢邀近功也如塞而无患臣虽至愚宁不早为之诏从有贞言粮运亦无阻焉　戊寅戸科右给事中何陞言臣往年使河南见衞辉南沁河有漏港今年水溢决已成河商船皆由之往来其临清屯聚胶浅之舟若令其从漏港出沁河入黄河顺流而下不二十日可至淮乞遣官往勘果如臣言即令以卸粮空船从漏港试其险易庶事有变通船无阻滞章入诏不必遣官其令都御史王竑徐有贞理之　十月丁亥工部奏近闻仪真洲二坝每遇冬春潮水退缩之时往来舟船胶浅难行宜于二坝下各置闸于潮水涨时闭闸蓄水用通舟船从之　辛夘先是行人王晏请疏沁河漕运诏以其事防问于有司及邻河故老皆言弗利至是晏复备陈地势水性之宜以质防报之非帝命工部防文武臣议少傅兼太子太师吏部尚书王直等言地形水势非可遥度宜遣官往彼相度利害询知众议必惬乎公无患于后或如晏言或外有长策奏报区处诏是之命工部右侍郎赵荣同晏往既而荣亦言弗利请治晏罪诏宥之　十一月辛亥诏修南京河口隄岸丙子左佥都御史徐有贞言沙湾治河三策一置造
　　水门臣闻水之性可使之通流不可使之堙塞昔禹凿龙门辟伊阙无非为疏导计故汉武之堙瓠子终弗成功汉明之疏汴渠逾年著绩此其明验也世之言治水者虽多独乐浪王景所述着水门之法可取盖沙湾地土皆沙易致坍决故作坝作闸皆非善计臣请依景法为之而加损益于其间置门于水而实其底令髙长水五尺水小则可拘之以济运河水大则疏之使趋于海如是则有流通之利无堙塞之患矣一开分水河凡水势大者宜分小者宜合分以去其害合以取其利今黄河之势大故恒冲决运河之势小故恒干浅必分黄河水合运河则可去其害而取其利请相黄河地形水势于可分之处开成广济河一道下穿濮阳博陵二泊及旧沙河二十余里上连东西影墙及小岭等地又数十余里其内则有古大金隄可倚以为固其外则有八百里梁山泊可恃以为泄至于新置二闸亦坚牢可以宣节之使黄河水大不至泛溢为害小亦不至干浅以阻漕运一挑浚运河臣唯水行地中避髙趋卑势莫能遏故河道深则能蓄水浅则弗能今运河自永乐间尚书宋礼即防通河浚之其深三丈其水丈余但以流沙恒多淤塞后平江伯陈瑄为设浅铺又督军丁兼挑故常疏通久乃废弛而河沙益淤不已渐至浅狭今之河底乃与昔之岸平其视盐河上下固悬絶上比黄河来处亦差丈余下比衞河接处亦差数尺所以取水则难走水则易诚宜浚之如旧章入诏工部移文诣有贞使即如其言行之【明英宗实録】
　　治河时有挠其议者曰不能塞河令不为患而开之令为患耶上遣中使问有贞贞出二壶一窍五窍者各一注水而并泻之五窍者先涸于是使者晓然知疏策之为良也归报命而议决于是有贞作治水闸疏水渠渠起张秋金隄西南行九里至濮阳泺经博陵夀张沙河至东西影堂渠成赐名广济凡河流之旁有不顺者堰之堰有九长袤皆至万丈架涛截流栅朩落竹以石实之而键以铁曰合土朩石金平水性也又作放水闸于东昌龙湾魏湾闸有八度水盈过丈则泄皆通古河以入海上制其原下放其流既节且宣用平水道当是时蠲濒河民牧马庸役以专力河防役丁夫五万八千决口始塞复于开封金龙口铜瓦箱等处开渠二十里引河水济运事不中制役以有成【南河全考】
　　景泰五年甲戌陈泰迁左佥都御史疏理徐州吕梁二洪及运河【明史稿】
　　明景帝景泰六年二月壬午工部右侍郎赵荣奏先奉敕防山东河南三司相度河道荣发身不由科目众或慢之荣含怒以山东三司正官不亲至委官后期辱詈之又以其委官不即遣人探河水浅深自摄衣涉水探之以所过有司供需稍不谨辄杖之山东三司都指挥王信左布政使龚理按察使刘孜及其委官署都指挥陈忠参议梅森佥事胡鼎等因各上章言荣单马驰走军民惊疑杖伤县官鬻廪米于民多取直等状巡抚尚书薛希琏巡按御史张琛亦以闻帝命左佥都御史徐有贞覆之具得其情事下法司议荣辱詈三司自探河水虽若失大体然终为急于国事鬻米乃办事官为之荣失于钤束信等辄敢侮荣如儿戯诬荣为风颠搆造危言抗拒敇防宜命锦衣衞执之明正其罪希琏及琛符同信等奏荣亦宜附过奏入帝曰此辈以私忿相讦奏本当究问但时方用工河道恐益稽慢荣置不问信等令巡按御史责取招状俾悉心修理务期成功若再误事不宥　壬寅湖广华容县医学训科王正中言本县民嵗运京储皆经行洞庭湖春夏水涨人多被溺秋冬水涸舟复不通往返搬运劳苦万状臣见附近有河一道昔晋杜预所开者但淤浅少水乞敇有司于农间之日督率工役如旧疏浚使运船悉由此达大江之京仓实为民便帝命工部移文有司视其果利无害而后为之　三月已已先是帝谕工部臣曰国家重务在漕运今里河自沙湾抵临清皆淤塞不通尔工部其集文武议其疏治方畧以闻于是太子少师工部尚书江渊防同五府六部官议言运河之阻在疏浚之而已但今山东河南人力巳罢且农事伊始难起夫役请将在京存操步队官军五万人敇内臣及文武大臣各一人往同佥都御史徐有贞计度疏浚期明年二月兴工四月可毕其器具乞量给银两令自置之仍先敇河南山东有司预积物料蓄军粮以待帝遂敇有贞集河南山东殷实余夫民壮各一万人先治之有贞言宜以渐疏浚工力相继若官军一动粮储银两辄有千万之费遇水涨则复坐费无所施智今泄口已合决隄已坚挑河者已如命用工臣请仍旧例置捞浅夫唯用沿河州县之民免其徭役牧养之事使专事于此付管河官督领役小则量数起之役大则举戸皆行其非近河之人皆休放使力农如此将逺者得安生业近者甘事河道不久利无弊者吾未之信也帝以为然工部之议遂寝　五月辛亥左佥都御史徐有贞奏运河疏濬功成帝谓工部曰河虽暂通恐不能久其移文有贞尚宜督沿河夫役以时挑浚勿致阻滞舟船　七月乙亥筑沙湾决口成沙湾之决垂十年至是防黄河南流入淮左佥都御史徐有贞始克奏功凡费朩铁竹石等物累数万计工五百五十五日帝以河道虽完尚恐未坚命有贞明年春仍往视之　丙戌命修直容城县白沟河杜村口及固安县杨家等口决隄　八月丁已管河主事李蕃奏初为徐吕二洪水浅凿阳武脾沙冈引黄河之水然后舟楫流通近又见起夫浚封丘县新集等处分脾沙冈水以济沙湾縁脾沙冈水微细不能兼济二处恐沙湾得水而徐吕干涩得一失一非计之善况新集地髙费用颇多乞敇左佥都御史徐有贞等量度处置从之九月戊子右佥都御史陈泰奉敇督浚仪真洲江
　　都髙邮宝应及淮安一带河道至是以工完上闻凡浚河一百八十里筑决口九处坝三座役人夫六万余　十二月甲寅复命左佥都御史徐有贞巡视沙湾　戊午免征沿河济宁等十三州县修河民所负官马并杂科役以左佥都御史徐有贞奏力役方勤不宜并取故也丁夘挑通济河西岸沙滩及筑东岸缺隄【明英宗实録】陆瑜为山东右布政河决张秋朝命佥都御史徐有贞塞之委公督其役时工匠集者数万为设方畧编荆为筐实以土石沈而筑之水患遂息寻转左【何乔新撰刑部尚书康僖陆公神道碑】
　　明景帝景泰七年九月戊辰朔以右佥都御史陈泰巡抚南直苏松等处时在州疏濬河道巡抚邹来学卒戸部以闻故命泰代之　辛已左佥都御史徐有贞奏京畿及山东自七月大至八月诸河水溢虽髙阜亦有丈余隄岸冲决民田庐淹没商船漂溺者无算幸新造水门一带隄堰无患其冲决不甚害者臣已率有司督工修理唯感应祠旧隄所决既大所系尤要必置御水埽如水门埽堰之制仍于济宁抵临清増置减水闸始可经久其修筑人夫乞免他徭仍人给口粮庶易成绩帝是之仍敕有贞等督军卫有司措置物料务在坚完勿遗后患　十二月癸夘陞徐有贞为左副都御史有贞以修河竣事回京入见帝顾问良久奨劳甚至因命吏部特陞之【明英宗实録】
　　是年佥都御史徐有贞治河功成先是有贞疏上既报可乃鸠工而前所遣卒亦依期至乃为渠以疏之中置闸以节宣之渠起金隄张秋之首西南行九里至濮阳泺又九里至博陵坡又六里至夀张沙河又八里至东西影塘又十有五里至白岭湾又三里至李由李而上又二十里至莲花池又三十里至大潴潭乃逾范暨濮又上而西凡数百里经澶渊以接河沁有贞曰河沁之水过则害微则利乃节其过而导其微用平水势既成渠名广济闸名通源渠有分合而闸有上下凡河流之旁出而不顺者则堰之堰有九长各万丈九堰既设水遂不东冲沙湾而更北出济漕渠阿西鄄东曹南郓北出沮洳而资灌溉者为田百数千万顷凡堰楗以水门缭以虹隄堰之崇三十余尺其厚什之长百之门之广三十六丈厚倍之隄之厚如门崇如堰长倍之架涛截流栅朩络竹实之石而楗以铁盖合五行用平水性而导汶泗之原出诸山滙澶濮之流纳诸泽又濬漕渠出沙湾北至临清凡二百四十里南至济宁凡三百一十里复建闸于东昌之龙湾魏湾者八积水过丈则开而泄之皆道古河以入于海用平水道初议者欲弃渠勿治而由河沁及海以漕又欲出京军疏河有贞因奏蠲濒河民马牧庸役专力河防以省军费纾民力工部请如有贞言不中制以是得有功盖三年而告成进副都御史【明纪事本末】
　　徐有贞字元玉初名珵吴人宣徳八年进士景泰三年迁右谕徳河决沙湾七载前后治者皆无功廷臣共举有贞乃擢左佥都御史治之至张秋相度水势条上三策一置水门一开支河一濬运河议既定督漕都御史王竑以漕渠淤浅滞运艘请急塞决口帝敇有贞如竑议有贞守便宜言临清河浅旧矣非因决口未塞也漕臣但知塞决口为急不知秋冬虽塞来春必复决徒劳无益臣不敢邀近功诏从其言有贞于是大集民夫躬亲督率阅五百五十日而工成方工之未成也帝以转漕为急命廷臣议方畧工部尚书江渊等请遣中官偕文武大臣督京军五万人往助役期三月毕工有贞言京军一出日费不赀遇涨则束手坐视无所施力今泄口已合决隄已坚但用沿河民夫自足集事廷议遂寝事竣召还佐院事帝厚劳之复出巡视漕河济宁十三州县河夫多负官马及他襍办所司趣之亟有贞为言免之七年秋山东大水河隄多壊惟有贞所筑如故有贞乃修旧隄决口自临清抵济宁各置减水闸水患悉平还朝帝召见奬劳有加进左副都御史【明史稿】
　　武功在张秋治水久未就功问于王尚书来尚书曰分水势寻水源武功于是先开数渠引水散为各支流去而时或泛滥其害终在再三求源发处不得乃投以物使人离数十里候之物复浮出如是者数处武功曰水流则不受物源不在是再投之一处不浮曰此乃真水源也以百计塞之皆莫效下以土石若无者闻一僧有道武功就往谒之问术僧不肯言强之但曰圣人无欲武功归思而不得数日忽悟曰此下殆有龙窟龙所欲者珠也吾能使之去于是铸长铁柱洞釡底贯而下焉水始受塞不逾时遂成平陆盖铁汁能蚀珠龙爱珠故去也武功时时为人道之【杨循吉苏谈】
　　明英宗天顺元年十二月丁已尚宝司少卿凌信奏江南运粮者泛大江至洲坝有风浪之险宜从镇江府里河而里河自新港至奔牛一百六十余里河道浅狭又有三坝大船不利车盘七里港口又有金山横阻江水不得入以故粮船多冒险损壊宜通七里港口引江水灌入濬新港至奔牛一带为便奏下工部覆奏宜令管理粮储河道官佥都御史李秉及郎中沈彬提调附近有司通濬从之【明英宗实録】是年令总兵官兼理河道【明防典】
　　明英宗天顺二年三月癸丑管河主事陈凑奏济宁州济安闸水势陡峻损壊船只可移入二十余步其旧闸岸改砌月様以顺水性令不得撞激上命所司勘实移之　十二月已已先是直大河衞百戸闵恭奏南京并直各衞嵗运蓟州等衞仓粮三十万石驾船三百五十只用旗军六千三百人越大海七十余里风涛险恶滞流旬月及有顺风开船行至中途忽尔又值风变人船粮米多被沈溺实非漕运之便臣见新开沽河北望蓟州正与水套沽河相对止有四十余里河径水深堪行舟楫但其间十里之地阻隔若挑通之由此儹运则海涛之患可免虽劳人力于一时实千百年之计也事下工部请移文镇守蓟州总兵巡按直御史勘其利否至是都督佥事宗胜监察御史李敏皆报恭言善其河应挑阔五丈深一丈五尺于附近天津永平蓟州宝坻等衞府州县发一万人夫委官督领俟明年春和农暇之日兴工然各处军民艰辛者多宜一月人与行粮三斗仍官给器具庶无劳损而功易成从之【明英宗实録】
　　崔恭天顺二年迁右副都御史巡抚苏松诸府与都督徐公浚仪真河又浚常镇河避江险已大治吴淞江起昆山夏界口至上海白鹤江又自白鹤江至嘉定卞家渡迄荘家泾凡浚万四千二百余丈又浚曺家港蒲汇塘新泾诸水民赖其利【明史稿】
　　林鹗天顺初知镇江府漕故经孟渎险甚巡抚崔恭议凿河自七里港引金山上流通丹阳避之鹗言道里逺多石且壊民庐墓请按京口闸甘露坝故迹浚之令通舟春夏啓闸秋冬度坝功力省便恭从其议遂为永利【明史稿】
　　明英宗天顺三年四月辛已工部奏国家大计莫先于粮运今闻自通州以南直抵州河道胶浅粮运难行宜驰文于管河道官令量起附近衞所府州县军民设法疏濬其水塘泉源亦宜疏通以济运河从之【明英宗实録】
　　天顺三年戸部尚书杨鼎上言阿拉齐住牧河套数入冦掠费用浩繁凡银两引盐收马征运之法尽行尚为未足又起预征之例民困财竭所不忍言惟黄河乃汉唐漕运河即今盐船朩筏往来不絶其间虽有三门析津之险而古人倒仓之法为当三门之上有小河径通延绥如以所运粮草各贮水次遡流儹运庶几军饷可足民力亦苏或摘漕粮数千石赴陜就令教习山西陜西河南之人待舟楫通后乃许回运且可顺带解盐数十万以充淮课则国利有増矣诏从之后阻不行然倪岳许论尝欲通舟河漕渭转边镇要皆经史所载非凿空之说也【陜西通志】













　　行水金鉴巻一百九
&lt;史部,地理类,河渠之属,行水金鉴&gt;
　　钦定四库全书
　　行水金鉴巻一百十
　　江南按察使傅泽洪撰
　　运河水
　　明英宗天顺五年二月丙戌运总兵官右都督徐恭奏运河诸闸多狭隘临清一闸尤甚而近造粮船髙大闸殆不能容请敇山东军衞有司积工措料修移旧闸五十丈濬深三尺六寸増广三尺庶不阻漕运上曰临清南北要冲之地其闸乃浅狭如此即令有司修筑之乙未陜西按察司佥事李观言泾水出泾阳仲山谷
　　道髙陵至栎阳入渭袤二百里晋汉穿渠溉田万顷宋元俱设官主之今虽有瓠口郑白二渠督其事者不职隄堰摧决沟洫壅潴民弗防其利官税因之拖欠乞敇布按二司堂上官督同被利州县人夫依时疏凿上命有司浚之　七月乙丑修河西务耍儿渡口【明英宗实録】明英宗天顺六年三月丁已命疏浚淮安以南运河【明英宗实録】
　　明英宗天顺八年正月已未命修髙邮湖岸三十余里以年久风浪撞激其砖石桩朩皆脱落故也【明英宗实録】
　　明天顺八年七月壬申【时宪宗巳登极矣】都察院都事金景辉言防通河自安山北至临清二百五十余里仅有汶水若春月少雨则水脉渐微而舟行浅滞其汴梁城北陈桥旧有古河一道北由长垣经曺州至钜野县安兴墓巡检司地界乃出防通河合汶水通临清每秋水溢有舟往来其间唯陈桥迤西一舍许水道浅狭水小之际不能流通请兴工开浚亦可分引沁水仍置二闸以司啓闭则徐州临清二河均得利济而衞河之水亦皆増长且长垣曺郓诸处粮税可免飞挽之劳而江淮民舟又可由徐之浮桥达于陈桥至临清而无济宁一路壅塞之苦其利多矣事下工部请按实以闻　十二月壬午工部主事郭升请修临清新开上闸从之　乙未直邳州知州孟琳奏本州榆行诸社俱临沂河以久雨河岸为水所崩者二十有八处诸社卑田渰没殆尽乞量兴工役修筑工部覆奏从之【明宪宗实録】
　　明宪宗成化元年三月戊申朔浚通济河耍儿渡口命工部主事蒋瑄都督同知陈达董其役　五月庚午总督漕运副都御史陈恭请修筑髙邮湖岸自杭家嘴北起至张家沟镇南止凡三十里有竒从之【明宪宗实録】明宪宗成化二年四月辛酉浚蓟州等处新开沽河十二月甲子命御史一员提督通州迤南抵临清及衞辉一带河道先是命巡盐御史兼巡河道至是总督运右副都御史滕昭言河道浅涩非专任不能疏通工部请如所言从之　九月丙子户部会官议南京管粮都御史及漕运总兵等官所言事宜一兖州府城东旧有金口坝蓄水接济运河每遇山水泛涨辄冲决费工修筑宜将济兖二府原设泉夫秋冬空间之时采石块包砌前坝一通州直抵仪真洲一带河岸坝堰闸座近年多有坍塌损壊盖沿河军衞有司官不遵旧例以时修筑遂致河道淤浅阻滞船行乞各委堂上佐贰官专一修理以便漕运议上俱从之【明宪宗实録】
　　明宪宗成化三年七月戊辰总督漕运右副都御史滕昭言仪真洲孟渎诸处河港乃贡赋必由之道旧因浅滞命旁近扬州镇江常州诸府衞兴工疏浚是后着令三年一浚然有司怠玩浚不以时直至穷冬召众兴役则手足皲瘃虽浚无实徒为劳耳请自后每于冬初即为兴工从之　九月壬申戸部会六部等衙门官议漕运总兵及各处巡抚等官所言事宜条奏一徐吕二洪全借河南脾沙冈等处水灌注接济运船先年设主事一员后又添设河南参议一员专理近乃罢去兼管于河南布政司分巡官以致二源淤塞水利不兴请如旧増置参议为便一济宁州小长沟至开河驿隄上接汶泗等河下通黒马等沟导引泉水以济粮运元时州之西蓄孙村南望二湖之水设减水闸十余座水大量为减泄小则流入官河甚利今久失修葺日就坍塌且每嵗山水先壊隄岸春时无水接洽夏则漫流渰没田禾舟楫难行请如前修筑一仪真至通州俱系运道而淮扬一带水路各有专官管理唯自直河至通州俱系运道事多废坠请令张家湾收甎主事督同所在军衞有司委官提调各浅夫老以时采取桩草每春粮运之时遇有水浅漫流如法筑置坝堰逼水归洪庶粮运无滞流之患上皆准议行之【明宪宗实録】
　　明宪宗成化四年六月癸夘工部管洪主事郭升奏徐州洪势最险自昔两隄庳隘稍遇水涨舟行无路往来甚艰而闸河上口一坝势亦如之虽频年修筑亦唯取办一时殊非经久之策又如外洪翻船等石里洪坝下一湾尤为险恶屡壊行舟今欲以大石修砌两隄其外则锢以铁锭其内则填以杂石而又凿去外洪翻船恶石用石铺平里洪隄岸以便来往须劝率往来中外官员及逺近客商以给其费量倩所属各浅夫及本洪溜夫以供其役工部以闻诏可【明宪宗实録　洪形象川字有三道曰中洪外洪里洪在徐州】
　　明宪宗成化五年三月丁未工部奏自通州抵天津衞河道淤塞漕运不通宜加疏浚其自天津迤南直抵扬州一带河道亦有淤浅宜敇总督等官通行疏通以便漕运从之【明宪宗实録】
　　明宪宗成化六年七月庚子监察御史康骥奏请疏濬张家湾横河口小湾套以泊运船修垫自京城抵通州往来要路以便粮运上命俟年丰为之　壬寅工部奏通州至武清县蔡家口河口并隄岸被水冲开一十九处宜起倩兵民并工修筑以便运上从之命侍郎李颙董其役　癸夘巡按直御史张诰奏请修筑静海以南临清以北一带河口之被水冲塌者以便漕运从之　九月已丑镇守密云署都指挥佥事王荣奏山水泛溢冲塌古北口潮河白河龙王峪沿边一带闗城墩寨隄坝及密云中衞南北城垣请拨军修缮从之　十月已酉戸部会官议巡抚漕运等官所陈事宜一运粮船只凡遇淤浅之处宜行漕运衙门令各该把总都指挥指挥等官督各管粮船旗军及当地浅夫并力挑捞淤沙疏通河洪使前船既过后船接续而行违者究问【明宪宗实録】
　　明宪宗成化七年正月甲申总督漕运兼巡抚淮等处右副都御史陈濓奏运河一带济宁居中而南北分流久不疏浚蓄水不多况两京往来内外官多不恤国计不俟各闸积水满板辄欲开放以便已私而南京进贡内臣尤甚以此走泄水利阻滞粮运今欲会同山东巡抚守臣计工挑浚且请防禁约事下工部覆奏从之十月乙亥改南京刑部左侍郎王恕为刑部左侍郎
　　奉敇总理河道陞工部员外郎郭升为郎中山东按察司佥事陈善为副使与工部郎中陆镛分理之时太监韦焕等奏运河淤浅请量増升等职专理河道事下戸部会同吏部尚书姚夔等拟议覆奏以为太宗皇帝肇建北京以元人海运非便命平江伯陈瑄经畧粮运河道是以六七十年间漕运通利京储山峙其良法美意度越前代近年以来河道旧规日以废弛滩沙壅塞不加挑洗泉源漫伏不加摉涤湖泊占为田园铺舍废为荒落人夫虚设树井皆枯运船遇浅动经旬日转雇盘剥财殚力耗及至通州雨水淫潦僦车费多出息称贷劳苦万状皆以河道阻碍所致因循既久日壊一日殊非经国利便焕所言诚为急务然自通州至仪真洲二三千里往来修治非一二人能办况首尾不接嵗月不常时无统制功难责成今宜进升郎中专理沛县至仪真洲一带善副使专理山东地方见管通州河道郎中陆镛专理通州至徳州一带仍简命风力大臣一员赐敇总理其事凡河道事宜根究本末以次修复其旧务为久便禁侵占阻滞者仍须审度人情事势随其缓急轻重以为先后他有便宜方畧可奉行者聴斟酌之限以三年厎于成效不得虚应故事致误国计上从其议赐恕敇曰朕惟京师粮储仰给东南漕运自平江伯陈瑄经理河道之后管河者多不得人旧规日以废弛粮船阻浅转输延迟若非委任责成岂不有误国计今分官管理一带河道特命尔总理其事尔宜往来巡视严督各官并一带军衞有司人等用心整理闸坝损壊者修之河道淤塞者浚之河泊务谨隄防泉源毋令浅涩沿河浅铺树井及一应河道事宜但系平江伯旧规者一一修复不许诸人侵占阻滞凡有便宜方畧可举行者悉聴尔斟酌施行一应官员人等敢有违悮者或量情惩治或具奏挐问尔仍须审度人情事势随其缓急轻重以为后先毋急以扰人毋怠以废事限以三年务厎成绩如或因循不理致误国计责有攸归尔其勉之慎之　丙戌戸部尚书杨鼎工部侍郎乔毅上浚通恵河旧道事宜先是漕运总兵官都督杨茂奏每嵗漕运自张家湾舍舟陆运遇雨泥泞每车雇银一两仅载八九石其费皆出于军看得通州至京城四十余里古有通恵河故道石闸犹存永乐间曽于此河船运大朩以此度之船亦可行先年曽奏欲于此河积水般运又有议欲于三里河从张家湾烟墩桥以西疏挑二十里湾泊粮船以避水患者二事俱未施行今此河道通流其水约深二尺不劳疏挑唯用闸蓄水令运粮衞所每船二十五只造一剥船自备米袋挨次剥运如此则运士得省脚费而困惫少苏矣事下工部尚书王复同太傅会昌侯孙继宗吏部尚书姚夔等官议得古通恵河道闸座设若开通修砌可以泊船可以运粮诚有益于国计但地形水势髙下并合用军夫物料俱难约度宜请防简命戸工二部堂上官各一员会漕运参将袁佑率识达水利官匠前往相度如果相应就将该用军夫物料修理事宜具奏会议定夺上以命鼎毅遂同参将袁佑等亲诣昌平县元人引水去处及宛平大兴通州地方三里河各河道将行船故迹逐一踏勘及据元史并各闸见树碑文所载事迹稽考回奏云闸河原有旧闸二十四座以通水道但元时水在宫墙外船得进入城内海子湾泊今水从皇城中金水河流出难循故道行船须用从宜改图除元人旧引昌平东南山白浮泉水往西逆流经过祖宗山陵恐于地理不宜及一亩泉水经过白羊口山沟两水冲截俱难导引外及勘得城南三里河至张家湾运河口袤延六十余里旧无河源正统间因修城濠作坝蓄水兼恐雨多水溢故于正阳桥东南低洼处开通濠口以泄其水始有三里河名自濠口三里至八里始接浑河旧渠两岸多人家庐舍坟墓流向十里迤南全接旧河入张家湾白河其水深处止有二三尺浅处一尺余阔处仅丈余窄处未及一丈今若用此河行船凡河身窄狭淤浅处必用浚深开阔凡遇人家房垣坟所必须拆毁那移且以今寛处一丈许之水深二尺若散于五尺之寛止深四寸况春夏天旱泉脉易干流水更少粮船剥船俱难行使兼且沿河隄岸髙者必须铲削低者缺者必须増筑填塞又有走沙急湍处俱要创闸派夫修挑倘水浅少又须増引别处水来相济若引西河之水则自河口迤西直至西湖隄岸未免添置闸座若引草桥之水必须于大祀坛边一路创凿沟渠亦恐有碍况其源又止出彰义门外玉匠局等处马跑等地泉亦不深逺大抵此河天旱则淤壅浅涩雨潦则散漫冲突徒劳人力率难成功决不可开况元人开此河曽用金口之水其势汹涌冲没民舍船不能行卒为废河此乃不可行之明验也今会勘得玉泉龙泉及月儿栁沙等泉诸水其源皆出于西北一带山麓堪以导引滙于西湖见今大半流出清河若从西湖源头将分水青龙闸闭住引至玉泉诸水从髙梁河量其分数一半仍从皇城金水河流出其余从都城外濠流转通会流于正阳门东城濠再将泄入三里河水闸住并流入大通桥闸河随时开闭天旱水小则闭闸潴水短运剥船雨涝水大则开闸泄水放行大舟况河道闸座见存不用増造官吏闸夫见有不须添设臣等勘时曽将庆丰平津通流等闸下板七叶剥船已验可行若板下至官定水则其大船亦可通行止是闸座河渠间有决壊淤浅处要逐加修浚较之欲创三里河工程甚省况前元开创此河漕运七八十年公私便宜后来废弛今若复兴则舟楫得以环城湾泊粮储得以近仓上纳在内食粮官军得以就近闗给通州该上粮储又得运来都城与夫天下百官之朝觐四方外夷之贡献其行李方物皆得直抵都城下卸此事举行定实天意畅快人心欢恱足以壮观我圣朝京师万万年太平之气象也伏望圣明早赐裁处乞敇各该衙门会计物料量拨官匠并在营见操官军人等自西山玉泉一带并都城周围濠堑大通桥直抵通州张家湾一路河道分工逐一修浚如此则不惟损一时粮运之脚价实足以垂万世无穷之利益矣疏入命下所司　十一月癸丑霸州知州蒋恺固安县知县贾贵各奏覇州城北古有草桥界河一道上接浑河下至小直沽顺流东注于海永乐间浑河改往西南流道经固安新城雄县沿至霸州新河一带水势不顺渐已淤塞累冲决为居民患近者冲决孙家口东流入河又东抵三角淀小直沽入海乃其故道请因其自然就下之势修筑隄岸使顺流注海免贻后患上命顺天府官勘实从之【明宪宗实録】
　　王恕迁刑部右侍郎父忧服除以原官总督河道浚髙邮邵伯诸河修雷公上下勾城陈公四塘水闸旋改南京戸部左侍郎【明史稿】
　　明宪宗成化八年正月已未工部奏漕运总兵官杨茂先乞敇通州至大通桥旧河石闸以免官军车运之费有防命戸部尚书杨鼎等勘报鼎等报云自西山玉泉并京城濠堑抵张家湾一路河道俱宜修浚已准拨官军九万余名修理矣会有灾异停各项工役而修河一事宜取防上命依原拟量拨官军四万令总兵官赵辅郭登统领先浚京城濠堑仍以太监王顺工部尚书王复兼董其役其通州一路俟工完以闻　二月戊辰朔镇守永平山海总兵官东宁伯焦夀言蓟州新开沽河淤塞一千二百丈粮运不通而欲照先年奏准三年一浚事例于顺天永平二府及东胜等衞起拨军民兴工縁今灾伤人民缺食且农事将兴欲行巡按御史亲诣其城勘视酌量暂济漕运明年三月以后并工疏浚庶于民力少苏邉运亦济从之　八月癸已修筑淮安抵仪真洲湖河隄岸冲决者一十五处【明宪宗实録】是年河道侍郎王恕请治扬州至淮安湖塘造闸防引塘水接济运河【南河全考】
　　明宪宗成化九年正月辛亥巡按直御史娄谦言漕河自通州直抵临清多淤浅请于通州一带各设管河官一员及委军衞官相兼管理疏通并令捕盗事下河道侍郎王恕议以为当工部遂请移文吏部于顺天河间淮扬四府各添设管河通判一员通州等州各设判官一员各该衞所俱推选防干官相兼管理仍行总理管河等官往来提督奏上上曰河道只仍旧委官管理不必添设　已未总督漕运平江伯陈锐奏仪真洲运河原无水源全赖扬州雷公陈公二塘及髙邮宝应邵伯等湖积水接济清河迤北至徐吕二洪则借河南黄河凤池口金龙口沁河等处诸水济宁南北闸河则赖徂徕沂泗泰山曲阜等处诸泉源并昭阳南旺孙村等湖水近所司视为泛常不为疏浚修筑是致水利不通粮运有阻揆厥所由盖因通州至仪真相离二三千里往来巡视非一二人力所能办宜酌量逺近自通州至徳州责令郎中陆镛专理自徳州至济宁则责之副使陈善自沛县至仪真则责之郎中郭升仍敇大臣一员总督其事庶事体归一而工力可成工部议以为宜从之　三月丙申总河侍郎王恕言淮安南抵仪真洲湖河隄岸被水冲决者一十五处其余坍塌者二百余里及仪真三坝冲倒修理物料俱扬州出办今连年灾伤民力不给欲于池州安庆二府支取遗甎并南京龙江瓦屑坝二竹朩局所抽分支作桩朩令南京兵部马快船运送事下工部请行南京工部查勘定夺从之【明宪宗实録】
　　李恭敏公鐩汤隂人成化壬辰进士为都水司主事管河临清改作板闸【郭朴撰工部尚书李公传】改刑部郎中从侍郎何乔新赈荒山西开丽泽渠以灌田进鸿胪少卿【明史稿】
　　明宪宗成化十年八月辛亥戸部会官议覆漕运巡抚等官所言事宜一睢宁县所管运河北自徐州南至宿迁二百余里水多浅涩宜添设管理河道官一员其通州仪真一带管河官止令专理河道不许别有差委一江浦县地方北城圩旧有古沟河一道北通滁河其浦子口城东亦有黒水泉古沟一道南入大江两沟之间中有冈陇截断若因其旧迹去其冈陇开成河道旱则可引江潮以资灌溉潦则可杀水势宜行令巡视屯田御史督同应天府及浦子口横海等五衞军民开通务责成效疏入从之【明宪宗实録】
　　明宪宗成化十一年八月辛已命浚旧通惠河敇平江伯陈锐右副都御史李裕戸部左侍郎翁世资工部左侍郎王诏督漕卒疏浚先是锐等奏通州至京旧有运河一道废闸尚存但年久淤塞损壊欲照尚书杨鼎奏准事理就借漕卒用工疏浚闭闸积水以运粮储至是特令锐等会议提督漕卒自下流为始疏浚壅塞修闸造船合用粮料匠作于各司取用务求成功仍委附近公差御史察其不聴约束者以闻　九月已酉巡抚山东左佥都御史牟俸奏山东旧有小清河上接济南趵突等泉下通乐安沿海髙家港等盐塲大清河上接东平坎河等泉下通滨州海丰利津富国等盐塲后因淤塞冲决舟楫不通民苦般剥兼雨水渰没其患尤甚近劝农参政唐澞为之修浚造闸水利始通继今非得人提督恐久而或废乞令澞兼治水利后继任者亦如之诏可　十月癸未増设工部管理河道官一员运总兵官平江伯陈锐等奏比奉诏疏浚通州至京河道工将就绪请设官理之并提督青龙等桥广源等闸及西山一带泉源时工部郎中陆镛丁忧服阕因以命之十二月辛夘置仪真县河港三闸先是工部郎中郭升奏江南进贡粮运等船至仪真坝虽夏月潮盛亦须人力绞挽方能达河少有错失船即损壊而里河坝岸恐为潮水冲决多开缺口以杀其势水退复修为费甚大仪真县罗泗桥旧有通江河港上至里河几四里许潮大之时内外水势相等此港可置三闸潮来先啓临江闸使船随潮而进俟潮既平乃啓中二闸放之如此不惟往来舟船利便而里河水势亦即疏泄不待决口重费也诏可之升会督漕都御史李裕勘议修完而仪真店戸恶其夺已利贿嘱所司假以走泄水利闭之至是升复条陈开闸之利不开之患工部覆奏以升言诚有益经久之策宜允所请从之【明宪宗实録】
　　明宪宗成化十二年二月已丑工部言永平府暨通州等衞各奏原派疏浚通恵河并直沽新开沽人夫地方多有逺近欲得彼此相易为便会保定等县亦言各县河岸冲决数多有妨耕种乞存留原派协济通恵河人夫以便修筑而本部委官徐九思等亦各言卢沟桥及直沽天津迤北南营耍儿渡口一带河道冲决淤塞有妨漕运比之通恵河尤急宜如所奏准其存留移易其直沽芦沟一带河岸道路亦宜酌量缓急暂拨通恵河人夫用工唯耍儿等渡则照原定人夫不必更动为便从之　五月壬戌漕运总兵官平江伯陈锐等奏迩者修造通恵河闸成欲将山东泉源河道并通州等处水闗闸座与永通桥圈俱量为疏浚修改以便漕运上从其议下所司知之　六月丁亥浚通恵河成自都城东大通桥至张家湾浑河口六十里兴卒七千人费城砖二十万石灰一百五十万斤闸板桩朩四万余铁桐油各数万计浚泉三増闸四凡十月而毕漕舟稍通都人聚观増平江伯陈锐禄米嵗二百石赏侍郎翁世资王诏防缎表里锐又为浚河官乞恩乃命邳州衞指挥佥事单镛髙邮州判官林烈等十员俱陞署职一级其余职役匠卒皆赐防缎绢布有差是河之源在元时引昌平县之三泉俱不深广今三泉俱有故难引独引西湖一泉又仅分其半而河制窄狭漕舟首尾相衔至者仅数十艘而已无停泊之处又沙水易淤雨则涨淤旱则浅沍不逾二载而浅涩如旧舟不复通然锐之所増禄米犹嵗给不絶识者愧之　丙申陞山东兖州府通判陈翼为顺天府通判专理通州以上河道并西山一带泉源漕运总兵官平江伯陈锐等言翼长于治水尝疏济宁州永通河改修耐牢坡等闸具有成绩故有是命　七月丙午总漕李裕等奏新开州白塔河潮水往来恐久而淤浅宜下所司与洲仪真诸河皆三年一浚又言江南孟渎河亦多淤浅乞下巡抚巡按等官勘验疏浚以便漕运工部覆奏从之　甲寅増设直江都县留潮通江二闸　九月丙辰漕运总兵官平江伯陈锐奏通恵河虽已通行然其间犹有未毕工者欲再疏浚使加深阔拟摘江北运粮衞所军约一万名委都指挥等官督管于明年二月兴工乞官给以廪给口粮食盐从之【明宪宗实録】











　　行水金鉴巻一百十
　　钦定四库全书
　　行水金鉴巻一百十一
　　江南按察使傅泽洪撰
　　运河水
　　明宪宗成化十三年七月戊子管理河道工部郎中杨恭奏六月以来久雨水溢运河东西两岸冲决甚多有妨粮运乞拨京营官军修筑仍命文武大臣董之庶克济事章下工部议宜移文都督同知陈逵同杨恭于通州直天津等卫附近处所量起军余三千名顺天府沿河州县起民夫一千名相兼隄浅人夫并工修筑以便漕运并行户部每名给与行粮仍令董工官尽心提督务在坚厚以图经久从之【明宪宗实录】
　　李裕成化中进右副都御史总督漕运兼巡抚江北诸府浚白塔孟渎二河以便漕张秋南旺及淮安西湖旧编朩捍冲激劳费无已裕与郎中杨恭等谋易以石遂为永利【明史稿】
　　明宪宗成化十四年二月丙午管河郎中杨恭奏兖州汶上县直抵济宁运河隄岸冲决一百一十里今欲葺理每夫一名乞月支口粮三斗从之　三月辛夘太监汪直言髙邮邵伯寳应白马四湖每遇西北风作则粮运官民等船多被隄石桩朩冲破漂没宜筑重隄于隄之东积水行舟以避风浪工部议合行漕运总兵巡抚等官相度增筑从之【明宪宗实录】
　　明宪宗成化十五年九月壬申诏修南京内外河道先是南京监察御史何舜宾奏南京城内外河道淤浅宜发丁夫疏浚下南京工部曁守备等官按视以为宜如所奏其工力于京民丁多而家富者量役之及浙江苏松等府大戸运粮至京亦令量助仍令舜宾等管理聼其设法以补不给从之　十月壬子陞工部郎中杨恭为通政司右通政仍管河道恭管理北河直抵济宁一带河道六年考满漕运总兵等官奏保陞职仍旧任事吏部议拟通政司叅议诏曰恭旣管河勤能准陞右通政恭在河道承奉太监汪直故有不次之擢也【明宪宗实录恭于二十三年以京察闻住亦见实录】
　　明宪宗成化十六年九月【阙】　戸部会官议漕运及巡抚等官所陈事宜一大名府元城县小滩官军兑粮河道淤浅宜于元城馆陶二县増置主簿一员职专疏濬是年甃吕梁洪二石堤长七十余丈筑石坝一百六十五丈复于坝西筑隄二十余丈吕梁洪在徐州东南六十里有上下二洪相距七里亦运道要害【南河全考二洪在万厯三十四年以前最为险要自李化龙开泇河而二洪不为运路矣】
　　明宪宗成化十七年五月庚辰南京工部员外郎吴珵言近御史何舜宾建议乞疏濬南京河道以便粮运今天时亢旱人心靡宁乞暂为停止以苏民困事下工部覆奏请如珵言候丰年再陈区处上曰河实淤浅宜在疏濬惟慎择官董之不必止也【明宪宗实录】
　　成化十七年既塞河南决口又自扬州凿河四十里以泄积潦蠲灾赈饥伐材为屋以居流民比还民遮道留之【王鏊撰兵部尚书薛公神道碑公名逺以工部侍郎治河】
　　明宪宗成化十八年二月己未工部以管河右通政杨恭巡河监察御史赵英会勘漕运总兵官陈鋭所奏欲于临清县南三里开通月河分减水势诚为利便但言东平州戴村修砌减水石堰欲行山东科派夫料而歳荒不能给宜于鋭原借本部修路银内支用或人力不足于附近无灾县分取之庶事易集而民不劳从之秋八月久卫漳滹沱等河涨溢运河口岸多决自清平县至天津卫凡八十六处大蒙等村屯凡九处【明宪宗实录】
　　明宪宗成化十九年九月丁巳戸部会官议奏漕运巡抚等官所上事宜一武陟等县沁河其源出太行山下流接徐州运河旧各县无管河官巡视修理遇夏秋水泛堤岸多被冲决请于武陟新乡获嘉原武阳武封丘祥符等县各增设主簿一员専巡河道如议【明宪宗实录】
　　明宪宗成化二十年十月丁巳停总理河道通政司右通政杨恭俸三月以漕河浅涩运船多过期不至为戸部所叅奏也　十二月戊午吏部尚书兼华盖殿大学士万安等言我朝建都于北上下供用多取给江南然必借船运而后可达京师是运道水利所系甚重如河南懐庆府地方筑隄障沁水以济徐吕二洪及邳州宿迁桃源运道山东兖州等处导引汶泗洸河诸泉以济济宁上下运道今沁水冲决隄岸流入黄河汶泗洸诸泉歳久不浚亦多壅塞以致河身浅涩粮运稽迟及四方进贡方物等船不便往来虽工部亦尝奏行两地巡抚巡按管河官员督工修理但恐仍前泛视来歳运道不得水利接济所误非轻请敇工部重臣一员选领谙练属员一员诣彼会抚按督有司一一踏勘冲决壅塞之处修筑疏浚上是之命工部侍郎杜谦率其属郎中萧冕员外郎李濬往董其事因敕谦曰朕唯国家公私物用取给江南而运道水利闗系甚重近年以来河水淤浅加以天旱沁水决入黄河汶泗洸诸泉又多壅塞以致水利不通有妨漕运特命尔谦自通州临清直抵淮扬一带会同山东河南巡抚巡按督责三司府卫官并管河管泉官员逐一踏勘凡系蓄水接济运河堤岸何处冲决所当修筑泉源何处壅塞所当疏浚及防计合用工作朩料预为措办待明年冻开相度事势缓急工程小大起集军民趂时修理务俾水利通行舟楫无阻斯为有益此诚国家大计凡事有相闗及敕内该载不尽者聼尔计议便宜而行文武官敢有怠慢误事者轻则量情责罚重则文职五品以下径自执送问刑衙门问理四品以上并方面军职叅奏执问各巡抚巡按有不用心者亦具实来闻【明宪宗实录】
　　明宪宗成化二十一年正月庚戌诏修河夫月给米人三斗时遣工部左侍郎杜谦自通州抵淮扬督修谦以所在民饥请量给官廪戸部议如其言从之　七月辛未工部左侍郎杜谦奏奉敕修浚河南山东等处运道沁卫二水已经相度缓急修浚颇有次第臣今窃究其弊縁无大臣总理虽有管河官员多为亲临上司改委顾彼失此不得专于职务乞如侍郎王恕总理河道事例増设工部侍郎一员其沁卫二河河水经涉地逺遇有旱涝人夫浚治无官管摄乞如山东泉源事例増设主事一员及临清以北至徳州俱无管河官乞依临清以南事例增设管河判官主簿一员本部议覆上曰侍郎不必増设余如所议【明宪宗实录】
　　杜谦字益之昌黎人景泰甲戌进士授工部主事即涖徐吕二洪洪当运道中迅流立石齰如齿列盘涡荡潨舟稍失制则人与货俱没公至相其地势询其水患稍加平治舟赖以济歳适歉山东淮北流离饥饿之民丛集两岸随舟上下号呼乞食公设法劝率得米为淖糜以食之全活甚众后佐工部时漕河淤塞粮道不继众议举公往任修浚之事公自通州循河流以抵淮扬相地势去淤塞导源泉修闸坝漕河复通竣事复命上嘉之有交绮楮币之赐【杜公墓志】成化壬辰鋭镇淮挂漕运印已亥于淮河坝改石闸修造移风清江福兴四闸包砌塘岸疏通泉源辛丑仍于济宁分水龙王庙自南距北可十里各置一闸以节蓄水利总漕事十四年河道之修筑转漕之利弊政事之得失前后建百有余章廿一年乙巳改管南京中府事【陈镐平江伯陈锐传】
　　明宪宗成化廿三年二月庚辰工部奏直沽迤东海口新开沽河道例应三年一浚宜遣官并行巡抚都御史李田等如例起夫六千给以口粮并工疏浚从之【明宪宗实录】
　　明成化间开济宁西湖自耐牢坡至塌塲口长九十里汶水入焉改耐牢坡闸名永通【北河读记】
　　成化间有议疏天津水运至宣大省兵饷主事杨讃相度地有游沙不可濬水势相悬有至二百丈又多天险人力难施遂止【朱国桢涌幢小品】
　　明孝宗治元年二月辛亥修仪真瓜洲二处坝下河口及淮安府福兴闸　八月丁巳南京守备太监蒋琮奏扬州仪真地方罗泗桥旧有通江港可开闸放船成化间巡河工部郎中郭防奏濬通河面置二闸潮满则开潮退则闭船只经过无复盘费损伤之患时有奸豪侵占牵路于沿河水次起盖浮铺为买卖者恐斯闸一开必致折改往往以河水易泄为辞欲隳其成升因力辨浮议条陈五利冀以行之久逺而司漕运者悮聼奸词擅行筑塞致令往来船只仍前受害近坝居民谓为得计就于临河牵路起盖文天祥祠宇欲使后来不敢轻易改拆而守备指挥亦于闸上擅自盖亭索取财物乞依前修濬开放及将奸豪侵占牵路所盖铺屋祠宇但为折改则奸弊可革便利可兴工部覆奏命巡抚官会同总兵官从公勘议以闻【明孝宗实录】
　　明孝宗治二年四月丙午修滹沱河白马口及近城隄共三千九百余丈【明孝宗实録】
　　治二年河失故道泛及汴堤巡抚大臣具疏奏闻事下工部集议举可以治水者令刑部左侍郎白公昂居南京兵部佥以其名对诏可乃改公戸部遣人特敕赐之以行公受命乃言河患甚急非臣一人所能独治唯郎中娄性为臣属官其才可任诏亦可于是娄君往受公谋画以河旧自归徳府之饮马池东入雎水经宿州灵璧至宿迁小河口入泗唯雎浅隘不能受故其势弥漫横溢并及永城夏邑萧县砀山睢宁等处其治之无缓娄君以为然乃协谋于巡按宪臣命鳯阳知府章锐相其便宜以兴工役而推官李渭宿州知州万本分行治之自宿迁而上至归徳而止并加疏浚使浅者以深隘者以阔其旁民居田畞悉筑堤以防其崇一丈又于符离桥南凿月河一道长五百丈阔十丈深二丈五尺沿河置减水闸七及浚渠一皆为防河计也凡役工夫三万人经始于三年之夏五月至秋八月而毕【宿州志】
　　吴瑞字徳征成化乙未进士治已酉厯工部郎中治济宁以南河道值久旱舟胶不前公知之兼程抵任相宜从事凿新河浚旧河增坝闸时蓄泄水通而舟前军民称便髙邮甓社湖风涛覆舟舟人多溺死公度傍湖田凿复河延袤四十里遇风舟由复河可免覆溺功成而田赋额存民患之同事者议拨荒田补赋公以为非便上疏乞蠲除下戸部议卒如公疏至今利赖辛亥以疾乞归【黄云撰吴郎中墓志】
　　明孝宗治三年二月辛夘疏浚直沽迤东海口并新开沽一带河道　十一月癸未侍郎白昻奏处置河道事宜乞令扬州府管河通判常居瓜洲总管闸坝不许回府营干他事南北直隶山东府州县管河官令其沿河居住管理河道不许别有差委其兖州府通判则令常居南旺分水地方专管捞浅并提调各闸若山东布政司劝农叅政则令兼管河道修理疏濬事下兵部覆奏从之【明孝宗实录】
　　白公昻见髙邮之甓社湖风浪时作多覆舟或舟触岸辄坏议即其东开复河以避其患河成舟安行无险名其河曰康济人思公惠别名白公堤【吴寛白公传】
　　白公昻视运道自山东抵扬州议所以濬治时监察御史孙君衍工部郎中呉君瑞董河事与巡抚右副都御史李公鼎漕帅署都督佥事都公胜署都指挥同知郭君鋐合议髙邮州运道九十里入新开河湖东直南北为隄舟行其下自国初以来障以桩朩固以砖石决而复修者不知其防其西北则与七里张良甓社石臼平阿诸湖通萦回数百里每西风大作波涛汹涌舟与沿隄故桩石遇辄坏多沈溺前此董河事者尝议修湖东凿复河以避风涛便往来不果行今欲举运河便利宜莫先于此者白公议运遂相地兴工开凿起州北三里之杭家嘴至张家沟而止长竟湖广十丈深一丈有奇而两岸皆壅土为隄桩朩砖石之固如河岸首尾有闸与湖通岸之东又为闸四洞一每湖水盛时使从减杀焉以三年三月始事凡四阅月而成自是舟经髙邮者人获康济白因采众议闻之上名曰康济河【刘健髙邮州新开康济河记畧】
　　四年漕运总兵官都胜请濬州子桥湾头河道发丁夫万余渠中掘得都巡检汉寿亭侯都统制观察使印四颗【南河全考】
　　明孝宗治五年六月已未南京戸科给事中罗鉴等应诏言五事一理漕河金沟浅之阻宜于大河西岸开河避之南旺湖之阻宜于孙村西岸开河避之　八月丙寅惜薪司左司副何鼎奏通州仓贮粮一时权宜初非经久军士不便于闗支警急不便于防守请于都城隙地增置仓厫移通州仓粮于其中且请修濬大通桥以东石闸河道令漕舟直至桥下以省转挽之劳戸部会议以为京仓之建固善但时诎未可举赢河闸之说果便然后施行从之　九月已巳朔直隶凤阳府知府章锐应诏言六事一谨河防沛县迤北临清迤南闸座多被附近无籍小人作弊有于始建之时通同匠作将闸厎髙起致水搏激又有阳虽闭蓄阴实泄放乞敕各处管河郎中御史等官治下所司知之【明孝宗实录】李景繁字邦泰仪封人成化五年进士厯都水郎中管漕河时漕塞自仪真入淮凡三百里舟胶不行有诏命都御史暨郎中治景繁独任之募夫八万人初濬邵伯湖扬子桥三河广皆六丈次濬广陵驿东广倍于三次濬朴树湾广三倍于初次濬仪真瓜洲二坝广倍于朴树者三深于旧者各五景繁行瓜洲隄上见东南多沮洳区问土人此何所也曰江潮之滙也景繁导之自古劄港刘家湾入漕渠曰今漕渠非得巨流济之舟终不可行如值江潮时开坝闸恣江北走已即塞之天复大雨漕事成矣土人曰河亢而江下非坝障之则河水悉倒流入江漕渠益浅都御史而下咸谓李防非善景繁曰江水故平潮至则悍激耳潮退水亦易制也遂下令有司具土曁石潮至大决坝闸江水奔漕水声汹汹如雷景繁乃塞坝阅数日会大雨漕渠水弥弥襄岸舟乃大行河经徐州荡州将啮居人震恐景繁又作石堤河不能为害治六年迁山西右叅议理储转四川右叅政致仕【朱睦防山西叅政李公传】
　　明孝宗治六年十月戊辰巡抚河南都御史徐恪奏言河南府有伊洛二渠彰徳府有髙平万金二渠懐庆府有广济渠及方口堰许州有枣祗河渠南阳府有召公等渠汝宁府有桃陂等堰其他故渠废堰在在有之濬治之功灌漑之利故老相旧志所载不可诬也虽行分守等官疏导然事非专委难以责成请敇布政司抚民参政朱瑄专领其事从之赐瑄敕曰迩者官奏河南郡县逾时不雨辄赤地相望流移载道水利一事所当预图其河南等府伊洛等渠歳乆湮芜多被王府屯营侵塞及势要之家占作碾磨虽已行令分守分巡官提督修举然不责攸归未免顾此失彼且更代不一难以责成以尔素有才谋不避艰险可委专理尔其亲诣前项渠堰再行酌量时宜以次兴举合用朩石等料于各该田多有力之家从公劝谕或别为措置量起所在附近军民人夫相兼整理选委的当官员人等提调务臻实效无事虚文原置闸处仍旧置立以时启闭仍将得利之家地土顷畆遂一勘明籍记在官遇旱则官为斟酌验亩分水以杜纷争以后堙塞就令得利军民并工开濬有溃决之处亦就培筑隄防务图经久其豪强军民敢有仍前截水安置碾磨占作稻田者依律究问故敇　甲申增设工部主事一员管理沽头上中下三闸先是大理寺左少卿屠勲言沽头水势最为易涸从来尝设主事管理人以为便近因革去往来有势力者不时启闭民船动淹旬月乞敕工部移文管河郎中常川在彼管理工部覆奏以为管河郎中自济宁以至仪真所经地方千有余里若坐守一方不免顾此失彼宜仍设主事一员专理从之【明孝宗实录】
　　治癸丑河决张秋甲寅六月公奉敕往治之加太子太保乙夘回京加太保兼太子太傅【陈镐平江伯陈鋭传】
  </div>
  <div class="pagination">
   <a href="行水金鉴_page61.html">
    上一页
   </a>
   <span>
    ...
   </span>
   <a href="行水金鉴_page57.html">
    57
   </a>
   <a href="行水金鉴_page58.html">
    58
   </a>
   <a href="行水金鉴_page59.html">
    59
   </a>
   <a href="行水金鉴_page60.html">
    60
   </a>
   <a href="行水金鉴_page61.html">
    61
   </a>
   <span class="current-page">
    62
   </span>
   <a href="行水金鉴_page63.html">
    63
   </a>
   <a href="行水金鉴_page64.html">
    64
   </a>
   <a href="行水金鉴_page65.html">
    65
   </a>
   <a href="行水金鉴_page66.html">
    66
   </a>
   <a href="行水金鉴_page67.html">
    67
   </a>
   <span>
    ...
   </span>
   <a href="行水金鉴_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
