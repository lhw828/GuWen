<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 6 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 6 页/共 77 页
  </h1>
  <div class="content">
   河水自临河县东径阳山南。朱此十一字讹作《经》，戴改《注》，云：今考文义，乃承上《注》文临河县。董佑诚曰：当即今鄂尔多斯右翼后旗北，河外翁金硕隆迤东，达尔德尔诸山。《史记音义》曰：朱作《汉书 注》曰，全、赵、戴同。守敬按：此徐广《史记音义》文，非《汉书 注》也，详见下。阳山在河北，指此山也。
东流径石迹阜西，董佑诚曰：当在今乌喇特旗西境，大河之东。是阜，破石之文，悉有鹿马之迹，故纳斯称焉。朱作故斯阜纳称焉，赵同，戴改。
南屈，径河目县故城西，朱无故城西三字，全、赵、戴同。守敬按：《史记 始皇本纪 正义》引有此三字，是也。今补。董佑诚曰，《汉志》县属五原郡，后汉省，当在今乌喇特旗西境，大河之东。在北假中，朱作左北假，有脱误，全左下增历字，与董熜本同，亦非。赵左改在，假下增中字，云：《史记 匈奴传 正义》引《括地志》，五原河目县故城在北假中，是也。戴改、增同。守敬按：《始皇本纪 正义》引此，正作
在北假中。地名也。戴云：此三字《注》内之小《注》。守敬按：《史记 匈奴传 索隐》韦昭曰，北假，地名。《汉书 元帝纪 注》，晋灼说同。自高阙以东，夹山带河，阳山以往，朱作去，《笺》曰：谢云，宋本作西。赵同。戴改往。会贞按：西与东对举，似是。但《注》叙河水东流，先言阳山，后言北假，则北假不得但在阳山以西，戴作往，较胜。皆北假也。守敬按：《汉书 王莽传》，五原、北假，膏壤殖谷，异时常置田官。董佑诚曰，今自阿尔坦山迤西至乌喇特，南至黄河，皆古北假地。《史记》曰：秦使蒙恬将十万人，北击胡，度河取高阙，[一〇]据阳山北假中。守敬按：《匈奴传》文。《始皇本纪》、《蒙恬传》，十万并作三十万。是也。
北河又南，合南河，南河上承西河，朱此句脱南河二字，赵同，戴增。守敬按：《史记 卫青传》，元朔二年，度西河，至高阙，破匈奴。即此西河，说见上北河下。董佑诚曰，今河水自鄂尔多斯右翼后旗西境，腾格里鄂谟之南，别支东出。东径临戎县故城北，又东径临河县南。董佑诚曰：并见上。又东径广牧县故城北，董佑诚曰：二《汉志》，县并属朔方郡，魏、晋移置，属新兴郡，非此城也。《元和志》，丰州九原县郭下，本汉之广牧旧地。当在今鄂尔多斯右翼后旗界内地。中部都尉治，各本中作东，上衍有字，戴但删有字。会贞按：河水东流，先径广牧，后径渠搜，则广牧在西，渠搜在东，而广牧下云，东部都尉治，渠搜下云，中部都尉治，是东部反在中部之西矣。检《汉志》亦然。当是《汉
志》东中二字传刻互 ，后人又据以改郦书也。《元和志》，九原县，本汉之广牧旧地，中部都尉所理。[一一]则广牧之为中部，渠搜之为东部，审矣。王莽之盐官也。径流二百许里，东会于河。董佑诚曰：今南河径鄂尔多斯后旗之北，东会北河也。
河水又东，径马阴山西。朱此九字讹作《经》，戴改《注》，全、赵同。并改东作南。守敬按：以水势证之，东下当增南字，不当改东作南。董佑诚曰，今自乌喇特旗西北，噶札尔诸山迤东，历茂明安旗四子部落旗，南接归化城诸山，皆古阴山。侯应所谓阴山东西千余里是也。《史记音义》曰：阳山在河北，阴山在河南，守敬按：《史记 蒙恬传 集解》，徐广曰，五原西安阳县北，有阴山，阴山在河南，阳山在河北。《匈奴传 索隐》亦引徐说此三句。郦氏下引西安阳句作《史记音义》是，而上引阳山句作《汉书 注》，此引阳山阴山二句作《汉书音义》，误也。今订正。谓是山也，而即实不在河南。会贞按：《史记 始皇纪》，西北斥逐匈奴，自榆中并河以东，属之阴山。言阴山甚浑，又使蒙恬渡河，取高阙阳[原误陶，依《匈奴传》改。]山北假中，似分阴山、阳山为二。水北曰阳，水南曰阴，此阳山在河北，阴山在河南之说所由来也。然《史》、《汉 匈奴传》，赵武灵王筑长城，自代并阴山下，至高阙为塞，代与高阙皆在河北，则马、班以阴山在河南可知。足征《始皇纪》并河以东属之阴山，乃言河北之山，非言河南之山，徐广《音义》，未遑参稽耳。胡渭曰，阳山即阴山也，山在中国之极北，故名阴山，水北曰阳，山在河水之北，故亦谓之阳山。《史记音义》曰：五原安阳县北有马阴山，守敬按：《集解》作阴山，
《续汉志》亦云西安阳北有阴山，是知马阴山省言之即阴山也。安阳县详下。今县在河北，朱讹作今山在县北，赵、戴同。守敬按：山在县北，与徐广言安阳县北有阴山无异，何足以驳阴山在河南之说？考河水径西安阳县故城南，则县在河北，审矣。山又在县北，则阴山不在河南可知。今订正。此郦氏妙语解颐，不知何时庸妄人改为山在县北，赵、戴囫囵读过，毫不致疑，何论他人？言阴山在河南，又传疑之非也。余按南河、北河及安阳县以南，悉沙阜耳，无佗异山。故《广志》曰：朔方郡北移沙七所，而无山以拟之，是《音义》之僻也。朱音义作仪志，赵改义志，云：议志即上《音义》，《广志》旁加言，非也。戴改同。守敬按：余按以下是郦氏实指河南无山，而引《广志》为证，是据《广志》以驳《音义》，不得以《广志》为僻，当作是《音义》之僻也。阴山在河东南则可矣。会贞按：阴山本在河北，就河水屈流处言，河水径马阴山西，则山在河之东，郦氏至此又回护《音义》南字，故迁就其辞，谓阴山在河东南则可也。
河水又东南，径朔方县故城东北，朱此十三字讹作《经》，戴改《注》。全、赵同。董佑诚曰：二《汉志》县俱属朔方郡。汉末废。当在今鄂尔多斯右翼后旗境内。《注》引《魏土地记》，县有大盐池，当即今之哈拉莽乃鄂谟。《汉志》谓盐泽在县南，则故城在鄂谟北矣。《诗》所谓城彼朔方也。守敬按：《小雅 出车》篇文。汉元朔二年大将军卫青取河南地为朔方郡，使校尉苏建筑
朔方城，守敬按：见《史记 卫青传》。即此城也。王莽以为武符者也。赵云：《寰宇记》夏州朔方县下引《水经注》曰，有蒙水合金河而流。《初学记》八引《水经注》云，朔方县有蒙水、紫河，今本无之。《陕西行都司志》曰，高居诲《使于阗记》云，甘州西五百里至肃州，渡金河西百里出天关，是也。《方舆纪要》云，紫河在大同府西北塞外。杜佑曰，胜州榆林县有金河、紫河，自马邑郡善无县流入境，合金河南流入大河。魏道武帝击刘卫辰，自五原金津济，即金河之津。守敬按：唐、宋之朔方县，与汉朔方县非一地，则蒙水、金河、紫河不在此。至肃州之金河，又别一金河，尤风马牛不相及。据《隋志》定襄郡大利县有紫河，在今归化城境，则《方舆纪要》说是。但考归化城有二大水，为此《注》之荒干、白渠、中陵、树颓等水，下文明叙之，无蒙水、金河、紫河之名。当是后世名称改易，见他家《水经注》，而徐坚、乐史载之也。
按《地理志》云：金连盐泽、青盐泽并在县南矣。朱《笺》曰：《汉志》，朔方县有金连盬泽、青盬泽，皆在南。赵云：二盬字，今《汉书》并作盐，朱氏误引。又按《魏土地记》曰：县有大盐池，其盐大而青白，名曰青盐，又名戎盐，入药分。汉置典盐官。守敬按：《元和志》与《魏土地记》说同。又云，胡洛盐池在长泽县北五百里，周回三十里，亦谓之独乐池，声相近也。汉有盐官。《水道提纲》，套中产盐池，以喀喇莽尼为大，即古金连盐泽及青盐泽，唐时名胡洛盐池者。池去平城宫千二百里，朱城讹作地，《笺》曰：疑作平城。赵、戴改。会贞按：平城宫见《 水》
篇。在新秦之中。服虔曰：新秦，地名，在北，句，方千里。如淳曰：长安以北，朔方以南也。薛瓒曰：秦逐匈奴，收河南地，徙民以实之，谓之新秦也。会贞按：《史记 平准书 集解》引服说、如说、瓒说同。又《匈奴传 索隐》引如说，较详。[一二]《正义》引服说，方千里作地广六七百里。
屈南过五原西安阳县南，朱此十字误入《注》内，戴改《经》。全、赵同。
河水自朔方东转，径渠搜县故城北。朱此十四字讹作《经》，戴改《注》。全、赵同。董佑诚曰：《汉志》县属朔方郡。后汉省。当在今鄂尔多斯右翼后旗之东，接左翼后旗界。《地理志》朔方有渠搜县，东部都尉治，朱东讹作中，各本皆同，[一三]说见上。王莽之沟搜亭也，赵云：今本《汉书》落亭字。会贞按：赵谓《汉志》落亭字，是也。盖莽改朔方郡为沟搜，则此县当有亭字，以别于郡名。凡莽改郡县同名者，其县例有亭字。《礼 三朝记》曰：北发渠搜，南抚交趾。[一四]此举北对南，朱举讹作与，戴改，赵同。守敬按：明抄本作举，《禹贡》之所云析支、渠搜矣。赵云：《禹贡锥指》曰，傅同叔云，陆氏曰，《汉志》朔方郡有渠搜县，《武纪》云，北发渠搜是也。以余考之，汉朔方之渠搜，非此所谓渠搜，此亦当是金城以西之戎也。后世种落迁徙，故汉有居朔方者。若禹时渠搜居朔方，则不应浮积石，陆说非也。渭按，《水经》，河水自朔方东转，径渠搜县故城
北。《注》云，《礼 三朝记》曰，北发渠搜，南抚交趾，此举北对南，《禹贡》之所云析支、渠搜矣。误始道元，而陆氏因之。《大戴礼》、《汉武诏》，并有《三朝记》语，渠搜与交趾对举，则不在朔方可知。《凉土异物志》曰，古渠搜国在大宛北界。《隋书 西域传》曰，鏺汗国，都葱岭之西五百余里，古渠搜国也。渠搜之在西域明矣。守敬按：《汉武纪》北发渠搜，[一五]南抚交趾，此举北以南为对也。《禹贡》渠搜在雍州西北，[当作此，属下。]渠搜在朔方。今考《大戴礼》，只北发渠搜南抚交趾二语。举北对南以下，皆臣瓒说，已明谓《禹贡》之渠搜在西。此渠搜在北，一西一北，判然两地，是瓒不以在北者为《禹贡》之渠搜。郦氏从瓒说，何得谓即《禹贡》之渠搜耶？《注》原文《禹贡》上，必有非字，而今脱之。又《礼 三朝记》上，当有臣瓒云三字。会贞按：钱大昕曰，《大戴礼 少闲》篇海外肃慎、北发、渠搜、氐羌来服之文，凡四见，而南抚交趾仅一见，其文又不相属，则非以南北对举明矣。[卢辩注《大戴》，以北发为北狄地名。]孔子三见哀公，为《三朝记》七篇，今在《大戴记》即《千乘》、《四代》、《虞戴德》、《诰志》、《小辨》、《用兵》、《少闲》七篇也。瓒何不考而妄为此说乎？惟《公孙宏传》载元光五年，制词，有北发渠搜，南抚交趾之语，明以南北相对，此实制词之误。渠搜西域之国，以为北方，亦未通于地理。然则臣瓒承用武帝制词，虽本《三朝记》之文，而非《三朝记》之义，又不知《三朝记》之渠搜即《禹贡》之渠搜，而谬以为朔方之渠搜。郦氏未遑参稽而遂沿之。
河水又东，朱无东字，赵同，戴增。径西安阳故县城南，朱无县字、南字，赵、戴增。守敬按：《汉志》亦作西安阳，汪校云，代郡东安阳，阚骃曰，五原有安阳，故此加东也。据此不当有西字。然《 水》篇
引《地理风俗记》，五原有西安阳，故此加东也，则当作西安阳，故上引《史记音义》虽省称安阳，《集解》仍作西安阳。董佑诚曰，二《汉志》，县属五原郡，汉末废。当在今乌喇特旗南，北距阴山，南临河水。王莽更之鄣安矣。赵据《汉志》鄣改漳。戴改同。会贞按：非也。汪本《汉志》作鄣，与障同。西安阳本与成宜之田辟城近，或西安阳自有障，亦未可知。[稒阳亦有石门障。]赵乃据毛本《汉志》改作漳，戴从之，亦思漳安何义耶？
河水又东，朱无又字，赵同，戴增。径田辟城南，董佑诚曰：当亦在乌喇特旗南，为西安阳之东。《地理志》曰：故西部都尉治也。守敬按：见成宜县下。
屈东过九原县南，朱此七字误入《注》内，戴改《经》。全、赵同。
河水又东，径成宜县故城南，朱此十一字讹作《经》，戴改《注》，云：今考成宜、宜梁县皆在九原之西，河水又东，乃承上《注》文田辟城。全、赵改同。董佑诚曰：二《汉志》，县属五原郡，汉末废。王莽更曰艾虏也。守敬按：师古曰，艾读曰刈。
河水又东，径原亭城南。朱此九字讹作《经》，戴改《注》。全、赵同。阚骃《十三州志》曰：中部都尉治。赵云：原亭，今本《汉书》作原高，疑彼文为误。盖中部治原亭，西部治田辟，辟与壁同，城障之名。二语皆孟坚自注，道元不应一引班《书》，一引阚《志》也。似《十三州志》曰下，别有阚语，而今缺
失矣。会贞按：郦氏好奇，往往有事同出一书，而复引他书以示博者，此不引《汉志》而引阚说，即斯意也。赵乃谓曰，下别有阚语而今缺失，未达郦意。
河水又东，径宜梁县之故城南。朱此十二字讹作《经》，戴改《注》。全、赵同。董佑诚曰：二《汉志》，县属五原郡，汉末废。阚骃曰：五原西南六十里，今世谓之石崖城。
河水又东，径副阳城南，朱此九字讹作《经》，副作稒。《笺》曰：稒阳，旧本作副阳。戴改《注》，全、赵同，并作稒。戴云：考《汉志》五原郡下，东部都尉治稒阳，即此稒阳城也。亦谓之稒阳塞，别有稒阳县故城，塞在县西北。董佑诚曰：旧本皆作副阳，或郦氏所见《汉书》本作副阳，亦未可定，今姑阙疑，仍从旧本。自西安阳以下诸城，当并在今乌喇特旗之南，大河之北，东西相列。守敬按：《汉志》，都尉不必治县城，如上郡匈归都尉治塞外匈归障，西河郡南部都尉，治塞外翁龙、埤是，皆因无县，叙于郡下。此副阳有城而无县，故亦叙于郡下。若是稒阳，则当叙于县下。而《汉志》及郦《注》稒阳县下，皆不言东部都尉治，则副阳是而稒阳非，审矣。戴氏不知稒阳为副阳之误，而据《史记 魏世家》塞固阳之文，以稒阳城为稒阳塞。然《正义》明指固阳县言，且《汉志》何不言治稒阳塞？董谓或郦氏所见《汉书》本作副阳，犹两歧之见，其实当据《注》旧本，以订今本《汉志》之误。东部都尉治。赵云：《汉志》此语在五原郡下，而稒阳县下反无之。道元《注》于临沃县下，重叙河水又东径稒阳县故城南，一地而再见，岂别是一城耶？[一六]殆不可晓也。守敬按：副阳城在河阴、九原、临沃之西，稒阳故城在河阴、九原、临沃之东，《注》文叙次分明，截然两城。赵因今本《汉志》误副阳为稒阳，今本郦《注》亦误，遂与
稒阳县城混视，几不敢定为是一是二，亦太无识别矣。又东，径河阴县故城北。朱径上有脱文，戴增又字。赵增又东二字。董佑诚曰：二《汉志》县属五原郡，汉末废。当在今鄂尔多斯左翼后旗界内。
又东，径九原县故城南。董佑诚曰：二《汉志》，五原郡治九原县，汉末废。《元和志》，敬本故城在中受降城北四十里。贾耽《古今述》曰，以地理求之，前代九原郡城也。当在乌喇旗东南境。秦始皇置九原郡，治此。守敬按：《史记 赵世家》，武灵王攘地，西至九原。《汉志》五原郡，秦九原郡。《通典》，赵置，秦因之。汉武帝元朔二年更名五原也。守敬按：全氏《汉志稽疑》云，汉初，入匈奴，武帝始与朔方同置，非但更名而已。王莽之获降郡成平县矣。西北接对一城，盖五原县之故城也，董佑诚曰：二《汉志》县属五原郡，汉末废。当在今乌喇特旗之东，近茂明安旗界。王莽之填河亭也。《竹书纪年》云：戴删云字。魏襄王十七年，今本《竹书》周隐王十三年。邯郸命吏大夫奴迁于九原，又命将军大夫适子、戍吏皆貉服矣。朱戍作伐，貉作貂，《笺》曰：今《竹书》作适子代史。全云：伐吏当是戍吏，貂服当是貉服之误。貉服即胡服也，北方豸种曰貉。戴、赵改戍改貉。守敬按：《大典》本作戍吏。其城南面长河，北背连山，守敬按：此二句申叙五原长河即大河，连山即阴山。上言河水径九原南，九原西北
接五原，下言阴山在五原北，则五原南为长河，北为连山，故谓其城面长河，背连山也。秦始皇逐匈奴，并河以东，属之阴山，筑亭障为河上塞。徐广《史记音义》曰：阴山在五原北，即此山也。朱阴并作陶。赵云：《史记 始皇纪》，西北斥逐匈奴，自榆中并河以东，属之阴山，以为三十四县，城河上为塞。徐广曰，阴山在五原北。此陶山是阴山之误，阴、陶字形相似故耳。非别有一陶山也。刘向《七略》，古文或误以见为典，以陶为阴，如此类多。始皇三十三年，朱讹作二十四年。全云：《史记 年表》是三十三年。赵、戴改三。守敬按：《年表》三十三年，蒙恬将三十万筑长城河上，则全说是，故赵、戴从之。但《始皇本纪》三十四年，适治狱吏不直者，筑长城及南越地，《年表》同。《注》下文明引其辞，疑三十三年是三十四年之误。起自临洮，东暨辽海，守敬按：二句详下。西并阴山，筑长城及南越也。赵、戴及下增开字。守敬按：《史记》无开字，《史记志疑》谓及字当作取。昼警夜作，民劳怨苦，守敬按：二句未详所出。故杨泉《物理论》曰：秦始皇使蒙恬筑长城，死者相属。民歌曰：生男慎勿举，生女哺用餔，守敬按：《意林》、《御览》作脯。不见长城下，尸骸守敬按：《意林》作白骨。相支拄。按：《意林》[一七]五、《御览》五百七十一并引《物理论》此条。其冤痛如此矣。蒙恬临死曰：夫起临洮，属辽东，城堑万余里，按：《恬传》堑作壍。按：《括地志》，秦临洮县即今岷州城，本秦长城，首起州西十二里，延袤万余里，东入辽
水。不能不绝地脉，此固当死也。守敬按：自蒙恬临死以下，《史记 蒙恬传》文。
又东过临沃县南，董佑诚曰：二《汉志》县属五原郡，汉末废。当在今乌喇特旗东南，接归化城土默特界，苏尔哲河之西。
王莽之振武也。河水又东，枝津出焉。董佑诚曰：枝津见下。
河水又东流。石门水南注之。朱此十九字讹作《经》，戴改《注》。全、赵同。水出石门山。《地理志》曰：北出石门鄣，赵、戴改鄣作障。守敬按：见稒阳县下。即此山也。董佑诚曰：当在今茂明安旗南，乌喇特旗东。西北趣光禄城。赵云：《汉志》，五原郡稒阳县，北出石门障，得光禄城，又西北，得支就城，又西北，得头曼城，又西北，得虖河城，又西北，得宿虏城。甘露三年，呼韩邪单于还，诏遣长乐卫尉高昌侯董忠、车骑都尉韩昌等，将万六千骑，送单于居幕南保光禄。朱保作堡，赵据黄本改，戴作保。守敬按：明抄本作保。以上《汉书 宣帝纪》文。徐自为所筑城也，守敬按：此句孟康《注》文。《汉书 武帝纪》，太初三年，遣光禄大夫徐自为，筑五原塞外列城，西北至卢朐。故城得其名矣。城东北即怀朔镇城也。守敬按：此后魏六镇之一。《魏书 孝文帝纪》，太和十八年八月，幸怀朔镇。《地形志》，朔州本汉五原郡，延和二年置为镇，后改为怀朔。孝昌中改为州。《通典》，镇在马邑郡北三百余里。董
佑诚曰，《元和志》，光禄城东北有怀朔古城，在今中受降城界，向北化栅侧近。光禄城当在今乌喇特旗界内，怀朔城当在今茂明安旗界内。其水自障东南流，径临沃城东，东南注于河。孙星衍曰：石门水，俗以为皇甫川，在今府谷县北，东入河。会贞按：孙说于地望大差，此尚在今归化城之西，去府谷甚远，安得以皇甫川当之？董佑诚曰：今苏尔哲河，自茂明安旗南，南流入河，当即石门水也。
河水又东，径稒阳县故城南。朱此十一字讹作《经》，戴改《注》。全、赵同。董佑诚曰：《汉志》，县属五原郡，后汉省。当在今归化城所属萨拉齐厅西境，苏尔哲河之东，南临大河。王莽之固阴也。此下，朱有《地理志》曰自县北出石门障十一字，与上复，系衍文，今删。戴本有。河水决其西南隅，又东南，枝津注焉。水上承大河于临沃县，东流七十里，北溉田，南北二十里。[一八]注于河。全改南北作南流，赵从之。会贞按：非也。《注》叙河水东流，又东南流，此枝津既东流七十里，如又南流二十里，何能注于河？窃以此句无讹误，惟上北溉田之北字，当移于下注字上，作北注于河，方合。董佑诚曰，水当在今鄂尔多斯左翼前旗北境。
河水又东，径塞泉城南而东注。朱此十二字讹作《经》，戴改《注》。全、赵同。董佑诚曰：城当在今萨拉齐厅西境。
又东，过云中桢陵县南，又东过沙南县北，从县东屈南，过沙陵县西。
大河东径咸阳县故城南，董佑诚曰：二《汉志》县属云中郡，汉末废。当在今萨拉齐厅西境。王莽之贲武也。
河水屈而南流，白渠水注之。朱此二句讹作《经》，戴改《注》。全、赵同。又朱脱南字，赵同，官刻戴本亦同，孔刻戴本增南字。守敬按：增南字是也。《经》称屈南，《注》叙河屈，当有南字以合《经》。乃全增西字，与水道不合，或是刊刻之误。水出塞外，守敬按：《汉志》武进下，白渠水出塞外。董佑诚曰，白渠水当即今黄水河。蒙古曰西拉乌苏，出托克托城东山。西径定襄武进县故城北，董佑诚曰：《汉志》县属定襄郡，《续汉志》属云中郡，汉末废。城当近今托克托城。西部都尉治，《汉志》。王莽更名伐蛮。戴名改曰。世祖建武中，封随宪为侯国也。朱随宪作赵虑，赵、戴同。守敬按：《后汉书 卢芳传》，建武十二年，封随宪武进侯，此以形近致误，今订。白渠水西北，径成乐城北。朱脱城字，戴增。赵增固字，云：黄本有固字。《方舆纪要》，盛乐城在大同府西北三百余里。汉置成乐县，为定襄郡治。后汉改属云中郡，后废。鲜卑拓跋力微始居其地。晋元康五年，拓跋禄官分其国为三，一居定襄之盛乐故城。建兴初，猗卢城盛乐以为北都，后为石虎所败，部族东徙。至拓跋翳槐于咸康初复城盛乐而居之。弟什翼犍，于咸康六年始都云中之盛乐宫。明年，筑盛乐城于故城
南八里，即汉成乐县之故地也。董佑诚曰：《汉志》成乐属定襄。《续汉志》作盛乐，属云中。后魏初，都于此。《魏书》有云中之盛乐，有定襄之盛乐。《通鉴 注》定襄之盛乐，即云中之盛乐。《魏书》，什翼犍立三年，移都于云中之盛乐，明年，筑盛乐于故城南八里，则已非后汉之盛乐城。疑定襄之盛乐，乃前汉之成乐城也。云中、定襄，地名混乱，而盛乐则一。今案：此《注》作成乐，又引《郡国志》成乐故属定襄之文，知同在一地。又案：定襄郡县在东，云中郡县在西，疑此为定襄之盛乐，下云中宫为云中之盛乐也。城当在今归化城南。《郡国志》曰：成乐故属定襄也。《魏土地记》曰：云中城东八十里有成乐城，今云中郡治，守敬按：《地形志》，云州有云中郡，永熙中，寄治并州界，在今祁县东，非此也。一名石卢城也。白渠水又西径魏云中宫南。《魏土地记》曰：云中宫在云中故城东四十里。赵、戴故上增县字。守敬按：《通鉴》晋咸康六年《注》、唐贞观四年《注》，引此并无县字。《魏书 太宗纪》，登国七年生于云中宫。永兴五年，行幸云中旧宫之大室。《寰宇记》，云中故宫，后魏所都筑之，在故城东四十里。董佑诚曰，《注》引《魏土地记》，成乐在云中城东八十里，云中宫在云中城东四十里，则宫在成乐西亦四十里。白渠水又西南，径云中故城南，赵故上增县字。董佑诚曰：二《汉志》，云中郡治云中。后魏，云中治盛乐，故此言故城，当在今归化城西南。今黄水河自托克托城北，左合南来一水，西北流至归化城西南，会黑水河入湖，不西南流，亦不径入湖，或古今之异也。故赵地。《虞氏
记》云：守敬按：《虞氏记》无考。疑是虞喜《志林》。又卢植有《冀州风土记》，此《注》或即指卢氏书。卢、虞形近致讹。《寰宇记》，冀州下引作虞植《冀州风土记》，即其证也。但此地后汉属并州，卢植盖就古冀州为说乎？赵武侯朱脱武字，何焯曰：当作赵武侯。会贞按：《寰宇记》胜州下，《通鉴》唐贞观四年《注》引，并作武侯。自五原河曲筑长城，东至阴山，又于河西造大城，一箱崩不就，乃改卜阴山河曲而祷焉。昼见羣鹄会贞按：《寰宇记》鹄作鸿。[一九]游于云中，徘徊经日，见大光在其下。朱《笺》曰：大一作火。赵云：大光，言光之非常，作火非。黄本是大字。会贞按：明抄本作大。《寰宇记》、《通鉴》周赧王四年《注》、《天中记》十二作大。《通鉴》唐贞观四年《注》作火。[二〇]武侯曰：此为城乎？朱城作我，赵、戴同。会贞按：《寰宇记》我作城。[二一]乃即于其处筑城，今云中城是也。会贞按：《寰宇记》城上有古字，《通鉴》唐贞观四年《注》有故字。秦始皇十三年，立云中郡。守敬按：《史记 赵世家》，武灵王破林胡、楼烦，置云中郡，则赵置而秦因之。王莽更郡曰受降，朱无此七字。赵云：按《汉志》云中郡，秦置，莽曰受降。云中县，莽曰远服。今《注》云云，有缺失矣。戴增。县曰远服矣。白渠水又西北，径沙陵县故城南，董佑诚曰：二《汉志》，县属云中郡。汉末废，当在今归化城西南，黑水河之南。王莽之希恩县也。守敬按：毛本《汉志》同，汪本作希思，误。其水西注沙陵湖。董佑诚曰：湖见下。
又有荒干水，朱作芒于，戴于改干，全、赵据《汉志》改荒干，下同。守敬按：黄本作芒，而上文作荒中，下文作芒中，朱氏因之。考《史记 历书》大荒落，《索隐》本荒作芒，是荒、芒通用，郦氏好奇，或故意错出，今各仍原文。出塞外，守敬按：《汉志》，荒干水出塞外。董佑诚曰，今黑水河，蒙古曰哈喇乌苏，出绥远城东北境，近四子部落旗界。南径钟山，山即阴山。守敬按：《山海经》[《海外北经》]，钟山之神，名曰烛阴。郭《注》，烛龙也。是烛九阴，因名。考《淮南 墬形训》，烛龙在雁门北，则钟山者，雁门北之山也。其神烛九阴，故知山即阴山矣。《一统志》翁公山在归化城北三十五里，势最高峻，即阴山也。今黑水河导源西南，径锡拉德布色克山，盖《注》所谓钟山也。其山西与翁公山连麓，乃阴山之所蔓衍也。阴山详见前马阴山下。故郎中侯应言于汉曰：阴山东西千余里，单于之苑囿也。自孝武出师，攘之于漠北。匈奴失阴山，过之未尝不哭。守敬按：见《汉书 匈奴传》。谓此山也。其水西南径武皋县，守敬按：县下疑有故城南三字。董佑诚曰，《汉志》，县属定襄郡。后汉省。当在今绥远城东北，四子部落旗之南。王莽之永武也。又南径原阳县故城西。董佑诚曰：二《汉志》县属云中郡，后汉末省。当在今绥远城东北，黑水河西。又西南与武泉水合。其水东出武泉县之故城西南，董佑诚曰：二《汉志》，县属云中郡，后汉末废。当在今归化城东。武泉水疑即今之哲尔德必拉也。县即王莽之所谓顺泉者
也。水南流，又西屈，径北舆县故城南。董佑诚曰：二《汉志》，县属云中郡，汉末废。当在今归化城东，哲尔德必拉之北。——按《地理志》：五原有南舆县，[二二]守敬按：今本《汉志》作南兴，与郦氏所见本异。王莽之南利也，故此加北。——旧中部都尉治。[二三]守敬按：见《汉志》。《十三州志》曰：广陵有舆，王本载朱《笺》曰：舆上当有南字。守敬按：朱本无此说，而锺、谭本有之，王氏未见朱氏原本，故误以为《笺》语。且两《汉志》俱作舆，本无南字，其说亦非。戴云：按舆，《汉志》属临淮郡，后汉属广陵。故此加北，守敬按：《汉志》颜《注》引阚说，阚氏所见《汉志》，五原下之县，必是南舆，故以广陵之舆县对云中之北舆为说。疑太疏远也。其水又西南入芒干水，董佑诚曰：今哲尔德必拉西流至归化城东境，合哈喇乌苏，通为图尔根必拉。又西南，径白道南谷口。朱西南上有脱文，赵同，戴增芒干水又四字。守敬按：据全书通例，只增又字足矣。又上不必标水名也。有城在右，朱有下衍长字。赵据黄本删，戴无。守敬按：《通鉴》唐贞观四年，《注》引此无长字。《大典》本、明抄本并无长字。萦带长城，朱萦作侧，赵同。戴改萦。守敬按：明抄本作●，《通鉴 注》作策，皆萦之误。背山面泽，谓之白道城。朱白道下有南谷口有四字，戴、赵删。董佑诚曰：城当与今归化城相近。自城北出有高阪，谓之白道岭。会贞按：《魏书 太宗纪》，泰常四年，西 至云中，踰白道北，猎野马于辱孤山。《寰宇记》阴山道引《冀州图》云，欲至
山上，当路有千余步地，土白如石灰色，遥去百里即见之，即阴山路也。从此以西，及紫河以东，当阴山北者，惟此道通方轨。自外道皆小而失次者多。《辽史 地理志》，大同府德州有白道坂。《一统志》，白道在归化城北。沿路惟土穴出泉，挹之不穷。余每读《琴操》，见《琴慎相和雅歌录》云：饮马长城窟，守敬按：《文选 饮马长城窟行》，李善标为古辞，云不知作者姓名。《玉台新咏》谓此诗蔡邕所作，而郦引《琴操》有是名，《琴操》正邕撰也。及其扳陟斯途，戴改扳作跋。远怀古事，始知信矣，非虚言也。赵云：李善《文选 注》引郦善长《水经注》曰，余至长城，其下往往有泉窟可饮马，古诗《饮马长城窟行》，信不虚也。盖櫽括其辞，此引书钞变之例也。顾瞻左右，山椒之上，朱椒讹作树，《笺》曰：谢云，宋本作椒。赵、戴改。有垣若颓基焉，守敬按：《史记 匈奴传 正义》引此作有长垣若颓毁焉。沿溪 岭，赵云： 当作亘，音堩，《说文》作堩，竟也。经史通作亘，从二，从舟，与从二从月之 有别， 即恒字。若从二从日作 ，音宣。本字从二从●，●即回字，大非。东西无极，疑赵武灵王之所筑也。[二四]守敬按：赵武灵王筑长城，自代并阴山，下至高阙为塞。见上。荒干水又西南，朱讹作又南西，全、赵、戴乙。径云中城北，董佑诚曰：即上云中故城也。白道中溪水注之，水发源武川北塞中。会贞按：下称塞水出怀朔镇东北荒中，此武川下当有镇字。其水南流，径武川镇城，
朱脱一城字，赵、戴增。守敬按：此后魏六镇之一。《魏书 孝文帝纪》，太和十八年八月，幸武川镇。董佑诚曰，《元和志》，武川镇今名里城，在东受降城北三百里，当在今归化城西北，今克鲁伦必拉出归化城西北，接茂明安界，西南流径城西境，会图尔根河，疑即白道中溪水也。会贞按：《寰宇记》引《冀州图》云，白道川当原阳镇北。原阳镇乃故原阳县，为荒干水所径。盖以荒干水当白道川，与此《注》不合。董氏疑即克鲁伦必拉，考克鲁伦必拉即下塞水。今克鲁伦东有水曰哈尔几，当即白道中溪水矣。城以景明中筑，以御北狄矣。沈炳巽曰：景明是宋少帝年号。全云：非也。善长岂用南朝之年乎？是魏世宗年号。守敬按：《世宗纪》不载筑城事。其水西南流，历谷，径魏帝行宫东，董佑诚曰：当在今归化城西。世谓之阿计头●，宫城在白道岭北阜上。守敬按：白道岭见上。其城圆角而不方，会贞按：角当匝之误，《 水注》称[二五]圆匝而不方，可证。四门列观，城内惟台殿而已。其水又西南，历中溪，出山，西南流，于云中城北，朱此下重于云中城北五字。赵云：杭世骏云，下五字重文，宜衍。南注芒干水。芒干水又西，朱脱水字。赵、戴增。赵删又字，误。塞水出怀朔镇东北芒中，赵改塞水出作出塞外。会贞按：非也。上已言荒干水出塞外，安得至此又言荒干水出塞外？此自别一塞水。董佑诚曰，怀朔镇见上。今克鲁伦必拉之西，有多罗图必拉、察苏七必拉，皆南流入图尔根必拉，未知何水为塞水也？按：塞水出怀朔镇
东北，则其源甚远，今惟克鲁伦必拉足以当之。南流径广德殿西山下。董佑诚曰：殿当即在行宫中，二水夹之。余以太和十八年，从高祖北 ，守敬按：《北史》及《魏书 道元传》，俱不载太和十八年从 事，略也。届于阴山之讲武台。守敬按：《魏书 高祖纪》，十八年甲辰，行幸阴山，丁未，幸阅武台，临观讲武。台之东有《高祖讲武碑》，碑文是中书郎高聪之辞也。守敬按：《魏书 高聪传》，拜中书博士，积十年，转侍郎。据《官氏志》有中书侍郎，无中书郎，此郎上当脱侍字。自台西出，南上山。山无树木，惟童阜耳。即广德殿所在也。其殿四注两 ，朱注讹作柱，赵同，戴改。又戴 作夏，云：夏、 通。守敬按：明抄本作注，作夏。堂宇绮井，朱井讹作栱。赵据孙潜校改，云：绮井出左思《魏都赋》。戴作井。会贞按：《大典》本、明抄本并作井。图画奇禽异兽之象。殿之西北，便得焜煌堂，雕楹镂桷，取状古之温室也，会贞按：《三辅黄图》，温室殿，武帝建，冬处之温暖也。《西京杂记》，温室以椒涂壁，被之文绣，香桂为柱，设火齐屏风，鸿羽帐，规地以罽宾氍毹。其时帝幸龙荒，游鸾朔北，南秦王仇池杨难当，舍蕃委诚，重译拜阙，陛见之所也。故殿以广德为名。会贞按：《魏书 世祖纪》，太平真君三年，行幸阴山之北，南秦王杨难当朝于行宫。先是起殿于阴山，殿始成而难当至，因名曰广德。难当见《北史 氐传》。魏太平真君三年，刻石树碑，勒宣时事。碑颂云：肃清帝道，振摄四荒。戴改摄作
慑。[二六]有蛮有戎，自彼氐羌；无思不服，重译稽颡。恂恂南秦，敛敛推亡。峨峨广德，奕奕焜煌。侍中、司徒、东郡公崔浩之辞也。会贞按：《魏书 崔浩传》，始光中，进爵东郡公，后加侍中，又迁司徒。碑久佚，惟见此。碑阴题宣城公李孝伯、尚书卢遐等。会贞按：《魏书 李孝伯传》，世祖时，进爵宣城公。卢遐无传。从臣姓名，若新镂焉。其水历谷，南出山，朱山上有阴字，赵同，戴删。西南入芒干水。芒干水又西南注沙陵湖。赵云：《汉志》，荒干水西至沙陵入河。《南齐书 魏虏传》云，平城南有干水，出定襄界，流入海，去城五十里，世号为索干都。干水，即荒干水也，而云流入海。与《汉志》、《水经注》异，盖南人不习北地故耳。守敬按： 水一名桑干水，正在平城之南流入海。干、干音同。即《南齐书》所指之干水也。赵氏误认作荒干水，反谓南人不习北地，疏矣。董佑诚曰，今图尔根必拉，径萨拉齐厅南境，又西南汇为泽，西流入河，泽即沙陵湖也。湖水西南入于河。董佑诚曰：《汉志》，白渠水出武进塞外，西至沙陵入河。荒干水出武皋塞外，西至沙陵入河。是汉时二水各入河也。此《注》二水俱入沙陵湖，是白渠下流徙而东北，与荒干水相合。今黄水河合黑水河，更在沙陵湖之上流，是白渠益徙而东也。
河水南入桢陵县西北，朱此九字讹作《经》，又桢讹作槙，戴改《注》，槙改桢。全、赵同。缘胡山，董佑诚曰：桢陵，《汉志》属云中郡，后汉省。《志》云，缘胡山在西北。当即今托克托城西北临河诸山。桢陵城当在托克托城之西南。《寰宇记》谓在榆林县西北，非。历沙南县东北，董佑诚曰：二《汉志》，
县属云中郡，汉末废。当在今鄂尔多斯左翼前旗界中。两山二县之闲而出，朱《笺》曰：而一作南。赵改，戴云：此以上二十六字为句。全云：东北两山四字疑衍，观上文祇缘胡一山耳，下文则是东西二山，非东北。守敬按：全说非也。桢陵县西北缘胡山，沙南县东北两山，相对为文，因沙南东北之山无名，故浑言两山也，四字非衍。此东北是就县言，下东西是就山言，亦不得混视。余以太和中为尚书郎，会贞按：《魏书 道元传》，太和中为尚书主客郎。从高祖北 ，亲所径涉。赵改陟。守敬按：非也。县在山南。守敬按：上从《汉志》称桢陵县西北缘胡山，此实指县在山南，则山在县北，北可以该西北也。王莽之桢陆也，北去云中城一百二十里。守敬按：云中城见上。县南六十许里，有东西大山，守敬按：此东西大山，即上所云两山也。因叙桢陵县北之山，连叙县南六十许里有此山，即沙南之东北也。山西枕河，河水南流，脉水寻经，殊乖川去之次，似非关究也。全云：按胡渭曰，桢陵故城在河东岸，沙南故城在西岸，《经》文当云又南径桢陵县西，又南径沙南县东则合矣。戴亦云：此驳正《经》文东过桢陵沙南之误。会贞按：《经》称东过桢陵、沙南，《注》叙二县，一则曰河水南入，再则曰河水南流，以南字为驳《经》东字，是也，而犹未尽。盖《经》言先过桢陵、沙南，后过沙陵；《注》谓白渠水径沙陵入河，河水方至桢陵、沙南境，则河水先径沙陵，后径桢陵、沙南，《经》所指次第不合，故驳之，谓乖川去之次。全、戴不察耳。
又南过赤城东，全云：胡三省曰，后魏明元帝泰常八年，筑长城于长川之南，起自赤城，西至五原，延袤二千余里，即此城也。但考登国二年，幸赤城，三年又幸东赤城，疑有两赤城，而今不可考矣。赵云：按顾祖禹曰，赤城堡在万全指挥司东北二百里，其地相传蚩尤所居，后魏主珪登国二年幸广宁，遂如赤城。主嗣神瑞二年如赤城。此东赤城也。司治即今宣化府。史云幸广宁，遂如赤城，其为东赤城无疑。东赤城见《沽水》篇《注》，河水所径之赤城，在朔州西北。守敬按：全氏以泰常中筑长城所起之赤城，为此赤城，误。又不知有两赤城，尤疏。赵氏辨之，亦未详尽。互见《沽水》篇。董佑诚曰，城当在今鄂尔多斯左翼前旗界中。又南过定襄桐过县西。二《汉志》，县属定襄郡，[二七]汉末废。董佑诚曰：当在今托克托城西南，乌兰木伦河之北。
定襄郡，汉高帝六年置，朱无帝字，赵、戴增。守敬按：《汉志》但云高帝置。王莽之得降也。桐过县，王莽更名椅桐者也。河水于二县之闲，济有君子之名。朱此十三字讹作《经》。戴改《注》。全、赵同。全云：二县为定襄郡治之成乐与桐过。赵云：按《寰宇记》云州云中县下引《冀州图》曰，云中郡南有君子津，即大河之津。又胜州河滨县下云，本汉沙南县地，有君子济，引《水经注》云云，今《注》云河水于二县之闲，似指云中之沙南、定襄之桐过而言[二八]也。守敬按：沙南在河西，桐过在河东，赵以二县为指沙南、桐过，是也。若前白渠水所径之成乐，去河甚远，且成乐与桐过俱在河东，济亦不得在此二县闲，全说失之。董佑诚曰，今曰湖滩河朔。皇魏桓帝十一
年，朱讹作昔汉桓帝十三年。赵云：《巵林》曰，《后汉书》，桓帝再幸函谷，一临云梦，乘舆卤簿，不届榆中。且京雒宅中，代畎不为东地。元号屡易，纪年不得十三。其嘉君子之名，必非蠡吾之主。案魏收《書》，以猗 為桓帝，幽、并之閒，水草是逐，度沙漠而飲馬，據參合以張氈，故以榆林為西，桑乾為左矣。尋厥昆嗣，屢遊斯津，則桓即猗 ，差無乖爽。但猗 統部止十一年，此言十三年，又非佳證。且桑氏已着济名，则事在汉桓之先矣。一清按：十三、十一，字画讹误，君子济名，《经》、《注》混淆，方叔之言，义犹未尽，敢附窥虎之末，以成析郦之功。戴改昔汉作皇魏，十三作十一。西幸榆中，东行代地。洛阳大贾赍金货随帝后行，夜迷失道，往投津长，曰子封，朱《笺》曰：《御览》[按七十一。]引此無曰子封三字， 疑當作田子封，是津長姓名。赵云：按《通鉴 晋纪》胡三省《注》，亦引此文作曰子封，古人文义简质，书名不书姓者多矣，何必改为田字以实之乎？守敬按：究以朱说为长，不然则不必有曰字矣。《御览》引作往投津长，津长送之渡河，盖以曰子封三字舛误难通，改作津长二字耳。送之渡河。贾人卒死，守敬按：卒死，谓仓卒死也。津长埋之。其子寻求父丧，发冢举尸，资囊一无所损。朱囊讹作费，赵改囊，云：《通鉴 注》引此作资货，《寰宇记》作资囊，从之。戴改同。其子悉以金与之，津长不受。事闻于帝，帝曰：君子也。朱脱一帝字。《笺》曰：《御览》有两帝字。赵、戴增。守敬按：《寰宇记》亦有两帝字。即名其津为君子济，济在云中城西南二百余里，守敬按：云中城见上。
河水又东南，左合一水，朱此九字讹作《经》，戴改《注》。全、赵同。孙星衍曰：左疑右字。会贞按：孙说非也。河水东南流，此水西流注河，则水在河之左，是左合审矣。水出契吴东山，守敬按：当在今清水河厅西北。西径故里南，朱南下衍而字，赵、戴删。守敬按：里疑亭之误，亦当在今清水河厅西北。北俗谓之契吴亭。守敬按：《元和志》云，契吴山在朔方县北七十里。《夏录》赫连勃勃北游契吴，叹曰，美哉！临广泽而带清流，自马岭以北，[二九]大河以南，未之有也。又云，契吴城在朔方县北一百二十里。契吴山，赫连昌因山所筑，以立勃勃之庙。此《注》称契吴东山、契吴亭，似即指赫连事。但赫连之契吴在河南，此《注》之契吴在河东，显有不合。岂真如孙氏所疑，左合为右合之误，而西径西流，西亦并东之误欤？然准以地望，在唐朔方县之北八九百里，与《元和志》究未能恰合，今仍原文而附记于此。又按：《御览》一百六十四引郦元《水经注》曰，朔方县有契吴山，勃勃北游登之，叹曰，云云。与《夏录》文同。考汉之朔方县不在此，唐有朔方县，又非道元所及，《注》不当标朔方县之名。据《御览》上二条，一引《十六国春秋》，载勃勃于朔方筑大城，一引《水经注》载统万城，疑此条本接引《十六国春秋》称朔方有契吴山，传抄者误衍县字，又错入《水经注》下也。其水又西流注于河。董佑诚曰：水当在今湖滩河朔南，乌兰木伦河北。
河水又南，树颓水注之。朱此九字讹作《经》，戴改《注》。全、赵同。赵云：《史记 周本纪》，吾闻犬戎树敦。韦昭曰，树，立也，言犬戎立性敦笃也。《方舆纪要》，《志》云，周穆王时，犬戎树惇
居此，有城，在西宁卫西。《周书》，凉州刺史史宁曰，树敦、贺真二城，吐谷浑之巢穴也。《魏书 地形志》，朔州神武郡，领殊颓县。今《注》云树颓，盖语出戎方，音之异耳。守敬按：顾氏明谓犬戎树惇所居在西宁卫西，据史宁说，树敦城当在今青海境，去此树颓水甚远，此既非犬戎地，不知赵氏何以混而为一？考《周书 杨忠传》，高祖元寿，魏时家于神武树颓，则县本名树颓，当因树颓水得名，《地形志》作殊颓，变文也。水出东山，守敬按：今有一水出清水河厅东南，疑即树颓水也。西南流，右合中陵川水。水出中陵县西南山下，朱脱西字，《笺》曰：县下黄本缺一字，吴本补作东字。谢云，宋本作西字。赵、戴增西字。守敬按：《大典》本、明抄本并有西字。今水曰兔毛河，出平鲁县西南。北俗谓之大浴真山，朱脱真字，山下衍其字，赵同，戴增、删。守敬按：《大典》本、明抄本并作真山。水亦取名焉。东北流，径中陵县故城东北，俗谓之北右突城，王莽之遮害也。《十三州志》曰：善无县南七十五里，有中陵县，世祖建武二十五年置。赵云：班《志》已有中陵县，不应置自光武也。司马彪《郡国志》，定襄郡中陵，故属雁门，以言改隶则可耳。会贞按：建安末废，在今平鲁县北。其水又西北，右合一水，水出东山，朱出讹作自，戴改。赵同。守敬按：《大典》本、明抄本并作出。今有水出右玉县东南山，盖即此水也。北俗谓之贷敢山，水又受名焉。其水西北流，朱水下衍自字，赵同，戴删。注于中陵水。又西北流，径
善无县故城西，王莽之阴馆也。《十三州志》曰：旧定襄郡治。《地理志》，雁门郡治。朱志下衍曰字，赵同，戴删。守敬按：地理志七字，当在《十三州志》上。《史记 匈奴传》，赵武灵王置雁门郡。《汉志》，秦置。盖赵置而秦因之。前汉县为郡治，《续汉志》定襄郡治善无，则《十三州志》云云，指后汉言也。灵帝末，县废。后魏复置。《地形志》，天平二年置善无郡，则郦氏后事。在今右玉县南。其水又西北流，右会一水。朱右作又，全、赵、戴改。水出东山下，北俗谓之吐文水，孙星衍曰：疑今蔚文水，在保德州南。守敬按：孙说于地望大差，且今蔚汾水在岚、兴二县界，亦不属保德。今有水出右玉县东山，盖即此水也。山又取名焉。北流径锄亭南，赵锄作鉏。守敬按：亭当在今右玉县东北。又西流，径土壁亭南，朱脱又字，径字。戴增，赵但增径字。守敬按：亭亦当在今右玉县东北。西出峡，左入中陵水。中陵水朱脱中陵二字，赵同，戴增。会贞按：依通例，此句本不必有中陵水三字，但朱既有一水字，则水上当有中陵二字方成文。戴增，是也。又北分为二水，一水东北流，谓之沃水。朱沃讹作流。赵依下文改，戴改同。会贞按：此水枝津也。沃水在今右玉县东北，观下文东北流注盐池，水本与今宁远厅之代哈池通流，今则自中陵水分出处，已湮塞矣。又东径沃阳县故城南，朱故讹作坎，《笺》曰：李云，当作故。赵、戴改。守敬按：汉县属雁门郡，后汉废。后魏复置，属善无郡。在今右玉县东北。北俗謂之可不 城，王莽之敬陽也。又东北径沃
陽城東，又東合可不 水，水出縣東南六十里山下，朱不重水字，又無縣字，趙據《通鑑 注》[按晉太元二十年。]引此增。戴但增水字。西北流注沃水，守敬按：水当在今右玉县东。合流而东，朱合流而三字讹作又会二字。赵据《通鉴 注》引此改。戴改作沃水又三字。[三〇]径参合县南，魏因参合陉以即名也。守敬按：汉已有参合县，属代郡，不在此。参合陉盖即今右玉县东北之长城。北俗谓之仓鹤陉。道出其中，亦谓之参合口。陉在县之西北，朱在讹作左，赵、戴改。守敬按：《大典》本、黄本并作在。即《燕书》守敬按：《隋志》，《燕书》二十卷，记慕容隽事，燕尚书范亨撰。《史通 正史》篇曰，前燕有起居注，杜辅全禄为《燕记》，后燕董统草创《后燕书》三十卷，其后申秀、范亨各取前后二燕，合成一史。是董统有《后燕书》，申秀、范亨亦并载后燕事。所谓太子宝自河赵河下增西字，云：《 水注》引《燕书》，建兴十年，慕容宝自河西还军，败于参合，戴增同。守敬按：宝未至河西，《 水注》引《燕书》本作自河而还，赵、戴于彼篇改而作西，此亦增西字，皆为谬矣。还师参合，三军奔溃，即是处也。魏立县以 凉城郡也。守敬按：《地形志》，县属梁城郡。在今左云县北。考梁、凉音同通用，《通鉴》陈太建八年，周主遣凉城公辛韶守蒲津关。《注》，此凉城郡公也。郡详下。西去沃阳县故城二十里。守敬按：当在今右玉县东北。县北十里有都尉城。守敬按：当在今宁远厅西。《地理志》曰：沃阳县，西部都尉治者也。守敬
按：见沃阳县下。北俗谓之阿养城。其水又东合一水，水出县东南六十里山下，北俗谓之灾豆浑水，西北流注于沃水，守敬按：水当在今宁远厅南。又东北流，注盐池。《地理志》曰：盐泽在东北者也。今盐池西南去沃阳县故城六十五里。朱无县字，赵同，戴增。守敬按：陈澧云，盐泽，今宁远厅代哈池。池水澄渟，渊而不流，东西三十里，南北二十里。守敬按：今代哈池东西狭而南北广，然皆不及郦氏所言里数，盖有淤塞矣。池北七里，朱七作十，赵同。戴改。守敬按：《大典》本、黄本并作七。即凉城郡治。朱治作注，《笺》曰：疑作治。赵、戴改。会贞按：《大典》本、明抄本并作治。《地形志》，梁城郡，天平二年置。盖就天平二年恒州寄治秀容郡城时言，据《注》文，则先有凉城郡，在今宁远厅东北。池西有旧城，俗谓之凉城也，郡取名焉。《地理志》曰：泽有长、丞。守敬按：沃阳县下，戴云，汉官制有令、有长，令、长皆有丞。此城即长、丞所治也。城西三里有小阜，阜下有泉，东南流注池，北俗谓之大谷北堆，朱北堆讹作此佳，《笺》曰：此佳二字疑误。戴改，赵亦改佳作堆，而乙此字下属。全又改佳作阜，乙此字同。守敬按：非也，北俗变阜之目，不得仍称阜，上言水亦取名，水又受名，皆不作此水也。水亦受目焉。中陵川水，自枝津西北流，右合一水于连岭北，守敬按：连岭盖即今右玉县北之长城。水出沃阳县东北山下，朱脱水字，赵、戴增。守敬按：当在今杀虎口
北之水。北俗谓之乌伏真山，朱谓作名，赵同，戴改。水曰诰升袁河。朱《笺》曰：袁河当作缘河。赵云：按《晋书》，匈奴右贤王去卑之子曰诰升爰。《魏书》，铁弗刘虎，南单于苗裔，左贤王去卑之孙。虎父诰升爰，一名训兜诰，则此河以人得名。爰、袁音同通目。西南流，径沃阳县，左合中陵川，乱流西南，与一水合，北俗谓之树颓水。水出东山下，西南流，右合诰升袁水，会贞按：上已叙树颓水上流，此西南与一水合下二十七字，祇云西南与树颓水合，足矣，不应复述。郦氏盖欲补出树颓为北俗之名，又以所合之中陵川水兼有诰升袁水之名，故变例书之，然水出东山下句，究是重文。乱流西南注，分为二水。官刻戴本为作谓，非，孔刻不误。左水枝分南出，守敬按：当分于今清水河厅西北。北俗谓之太罗河。守敬按：太罗河详下。右水西径故城南，守敬按：此树颓水正流。北俗谓之昆新城，朱谓作名，赵同。戴改。其水自城西南流，注于河。守敬按：今水至清水河厅西北，名乌兰穆伦河，西南流入河。
河水又南，太罗水注之。朱此九字讹作《经》，戴改《注》。全、赵同。水源上承树颓河，南流西转，径武县故城南。朱武字上下有脱文，赵作武州，下同。赵云：按《禹贡锥指》云，河水折而南，径废胜州东入塞。其东岸则平卤卫。杜佑曰，胜州东至黄河四十里，北至黄河五里，西北至黄河二十里。平卤卫在山西大同府西少南二百四十里，本汉雁门郡之武州县，隋、唐以后为朔州地。
今山西朔州有武州城，亦谓之河套。《地形志》，恒州代郡，领武周县。戴增州同。会贞按：《地形志》无武县，赵、戴因改为武州县。考《 水注》，武州川北流径武州县故城西。武州川为今大同县西之十里河，西去树颓水数百里。东流入 ，尚在武州之西。树颓水西流入河，安得西径武州之南，则此非武州县审矣。胡渭谓平卤卫为武州县地。非谓平卤以西至河皆武州地也。赵、戴求其县而不得，遂漫以武州填之。据《十三州志》，此县在善无西南百五十里，则在汉定襄郡地，定襄所属有武进、武要、武皋等县，皆不在树颓水滨。又有武城、都武两县，今失其地，此县必居其一，然莫能定，未敢以意增字。《十三州志》曰：武县在善无城西南百五十里，朱脱城字、南字，戴增。赵但增城字。北俗谓之太罗城，会贞按：《魏书 太宗纪》，永兴三年，诏将军束州侯尉古真统兵五千，镇西境太洛城，五年，车驾南次定襄太洛城。洛、罗音近错出。《通鉴》晋义熙九年《注》，以《汉志》定襄郡骆县释大洛城。城当在今清水河厅西南。水亦藉称焉。其水西南流，一水注之。朱一作右，赵同，戴改。水导故城西北五十里，守敬按：此别一故城，非上武县之故城也。观下文北俗之名不同，可见。南流径城西，北俗名之曰故盘回城。朱脱俗字，赵、戴增。守敬按：故与俗形近，疑传钞者讹俗为故，又错入曰字下也。又南流注太罗河，太罗河又西南流，注于河。守敬按：水当在今清水河厅西南长城北。
河水又右，得湳水口。朱此八字讹作《经》，又右讹作左。戴改《注》，仍左。全、赵同。孙星衍曰：左
疑右。会贞按：孙说是也。[三一]水出西河郡美稷县，守敬按：汉县属西河郡，后汉同，汉末废。段玉裁云，在鄂尔多斯左翼中旗东南。《说文》，湳，西河美稷保东北水。未审今何水？按今府谷县北有黄甫川，出鄂尔多斯境，盖即湳水也。东南流。《东观记》曰：郭伋，字细侯，朱无字字，《笺》曰：当作字细侯，赵仍，戴增。为并州牧。前在州，素有恩德，老小相携逢迎道路，[三二]行部到西河，美稷数百小儿，各骑竹马迎拜。伋问：儿曹何自远来？曰：闻使君到，喜，故迎。伋谢而发去。诸儿复送郭外，问使君何日还，伋计日告之。及还，先期一日。念小儿，即止野亭，须期至乃往。守敬按：《后汉书 郭伋传》略同。其水又东南流，羌人因水以氏之。会贞按：《文选 潘岳〈关中诗〉 注》，湳，羌号也，羌人因水为姓。汉冲帝时，羌湳狐奴归化，盖其渠帅也。会贞按：《后汉书 西羌传》，冲帝永嘉元年，左冯翊梁并以恩信招诱叛羌，于是离湳狐奴等五万余户诣并降，陇右平。则不在西河。又《传》称安夷县吏[三三]略妻卑湳种羌妇，离湳当与卑湳近，亦离湳不在西河之证。郦氏云云，盖羌种有迁徙于此者耳。其水俗亦谓之为遄波水，东南流入长城东。守敬按：今黄甫川于府谷县北入长城。咸水出长城西咸谷，东入湳水。守敬按：据内府图，黄甫川有二源，其南源自西入长城，合《注》，当即咸水也。又东南，浑波水出西北穷谷，东南流注于湳
水。守敬按：水亦当在今府谷县北，不言入长城，盖发源长城内也。湳水又东，径西河富昌县故城南，守敬按：汉县属西河郡，后汉废。段玉裁云，在鄂尔多斯左翼前旗界。王莽之富成也。湳水又东流，入于河。朱河讹作湳，下又脱河字，而以水字属湳字。全、赵改入于湳水作谓之湳口。戴改湳作河，并增河字下读。守敬按：戴是，赵非也。河水左合一水，出善无县故城西南八十里。此一水盖即今之六 河，但出今神池县西南，在古善无城西南约二百里，《注》作八十里，不合，八上当有脱文。其水西流，历于吕梁之山，而为吕梁洪。其岩层岫衍，朱《笺》曰：古本作巖層岫行， 疑當作岫複。赵云：衍字不误，惟其下增山字。戴增同。守敬按：《大典》本、明抄本并作衍。其下不必增字。《江水注》，其重岩迭嶂，是其词例。涧曲崖深，巨石崇竦，璧立千仞，河流激荡，涛涌波襄，雷渀电泄，[三四]朱电作云，《笺》曰：一作电。赵、戴改。震天动地。昔吕梁未辟，朱昔作曰，《笺》曰：当作昔。赵、戴改。全增作《淮南子》曰。守敬按：全盖据下卷孟门山下文，然郦氏引古，不必定出书名也。且下卷《淮南子》为《尸子》之误，全亦失考。河出孟门之上。守敬按：二句《尸子》文，详下卷。盖大禹所辟以通河也。司马彪曰：吕梁在离石县西。守敬按：《庄子 达生》篇释文，吕梁，引司马彪云，河水有石绝处也。今西河离石西有此县绝，世谓之吕梁。考吕梁有二，一在彭城，一在离石。《列子 黄帝》
篇，记孔子观吕梁事，张湛《注》，在彭城，是也。又《说符》篇孔子自卫反鲁，息驾河梁而观焉，实一事。《庄子》吕梁即孔子所观，当在彭城，而司马彪以离石之吕梁解之。《吕氏春秋 爱类》篇，吕梁未发，本离石之吕梁，而高诱《注》云，在彭城，是乃互错。郦氏载司马彪之说于此，而于泗水引孔子事，真绝识也。今于县西历山寻河，并无遏岨，朱作乃无过峘，《笺》曰：过峘字讹，当作遏岨。赵、戴依改。又赵据黄本乃改并，依改。戴改同。至是乃为河之巨崄，朱无河之二字，赵据黄本校增，戴同。守敬按：《大典》本有河、之二字。即吕梁矣。在离石北以东，可二百有余里也。朱无也字，赵据孙潜校增。戴有。守敬按：《大典》本、黄本并有也字。赵云：按阎若璩《古文尚书疏证》曰，道元言吕梁之水势，与龙门无异，而以为在离石。离石，明之石州，改名永宁州者是。必求其地以实之，永宁州东北，则今静乐岢岚州之地，西去黄河约二百里，无所谓河流也。土人欲当以河曲县西南二十五里天桥峡，亦有禹凿之迹，天将阴雨，激浪如雷，几相似矣，而无所谓千仞巨石，又南去离石四百余里，皆与郦《注》不合。当阙疑。《禹贡锥指》曰，吕梁即禹贡之梁山，龙门之南山也。《尸子》、《吕氏春秋》、《淮南子》先言龙门，次言吕梁，其为夏阳之梁山无疑。董佑诚曰，今河曲县西南天桥峡，河经其中，激浪如雷，声闻数十里，即《注》所云吕梁也。
又南过西河圁阳县东。全云：《汉志》，西河郡自圜阳、圜阴二县。师古曰，圜字本作圁，音银，县在圁水之阴，因以为名也。王莽改为方阴。则是当时已误作圜字矣。今有银州、银水之称，即是旧名犹存，但字变
耳。然观善长所见之本却不错，岂后人因王莽有方阴之名，而妄改为圜字以实之乎？董佑诚曰：圁阳，二《汉志》皆作圜阳，《少室开母石阙》所刻圜阳、圜阴，字皆从，此汉时已作圜字之证。至银州之水，即此《注》之奢延水，与此圁水迥异。《元和志》谓银州治儒林县，[三五]本汉圁阴县地，亦与颜氏同误。儒林在奢延水北，当汉龟兹肤施诸县地，今为米脂县境。圁阴则今葭州也。惟麟州有银城县，则当以圁水得名耳。
西河郡，汉武帝元朔四年置，守敬按：此《汉志》文。戴云，汉西河郡治平定县，见《东观记》。《元和志》谓理富昌者，谬。《续汉志》治离石。王莽改曰归新。圁水出上郡白土县圁谷，守敬按：汉县属上郡，后汉因，汉末废。《一统志》在鄂尔多斯左翼中旗南。今水曰屈野河，出左翼中旗西北台石坡。东径其县南。《地理志》曰：圁水出西，东入河，戴云：东近刻作南，盖后人所妄改。守敬按：《汉志》作东入河，朱本、黄本并同，惟锺、谭本作南，盖刊刻之误。王校乃谓朱讹赵改，不知朱不讹，亦非赵改也。然以今日水道证之，当作东南入河。郦氏叙此水，通言东不言南，亦为《汉志》所惑。王莽更曰黄土也。东至长城，守敬按：今屈野河于中旗东南入长城。与神衔水合。朱衔讹作御，下同。《笺》曰：古本作衔。赵仍，戴改。守敬按：《大典》本、黄本并作衔。水出县南神衔山，朱脱神字，赵、戴增。出峡，东至长城，朱讹作峡山东出至长城，赵峡改夹，戴移出字于峡字上，删山字。守敬按：《沮水注》有夹山之文，但是先言东南流，后言屈而夹山西流，此水东流，无夹山之可言，赵改，非，戴订得之。入于圁。守敬按：水当在今左翼中旗东南长城外。圁水又
东，径鸿门县，县故鸿门亭。守敬按：汉鸿门县，属西河郡，后汉废。省为亭，于文当作又东径鸿门亭，亭故县城也方合。郦氏变文书之，不称故城，下圁阴、圁阳也不称故城，此郦氏之率笔。在今神木县西南。《地理风俗记》曰：圁阴县西五十里有鸿门亭、天封苑、朱讹苑作宛，《笺》曰：张衡《南都赋》云，天封、大狐，列仙之陬。赵、戴改苑。火井庙，火从地中出。守敬按：天封苑以下三句，本《汉 地理志》、《郊祀志 注》，如淳引《地理志》同。今本《地理志》庙作祠，脱中字。圁水又东，梁水注之，水出西北梁谷，赵出下有县字。东南流，注圁水。守敬按：今神木县南有曲源水，出长城内，东入屈野河，即梁水也。又东，径圁阴县北，汉惠帝五年立，守敬按：《汉志》文，汉县并属西河郡，后汉因，汉末废，在今神木县南。王莽改曰方阴矣。又东，桑谷水注之，水出西北桑溪，朱此下衍东北桑溪四字，赵、戴删。东南流入于圁。朱南作北，会贞按：上言水出西北，则此当作东南流，北为南之误无疑，今订。今有秃尾河出神木县西南长城外，东南流入屈野河，即桑谷水也。圁水又东，径圁阳县南，朱阳讹作阴，赵同，戴改。会贞按：上言圁水又东，径圁阴县北，安得圁水于此又东径圁阴南耶？则戴改阳是也。汉县属西河郡，汉末废。钱坫云，在今葭州北，屈野河之北。东流注于河。
河水又东，端水入焉。朱此八字讹作《经》，戴改《注》。全、赵同。水西出号山。守敬按：《山海
经》，诸次山北八十里曰号山，当在今葭州西北。《山海经》曰：其木多漆椶，朱其下衍山字，赵同，戴删。其草多芎穷，全依原书作芎穷，赵作芎藭，戴作穹穷。守敬按：黄本作穹穷。是多 石，朱 作冷，《笺》曰：《经》作 石。郭《注》，或音今，未详。端水出焉，而东流注于河。守敬按：《西次四经》文。《葭州志》有宁河，出州北八十里王元沟，东南流入河，疑即端水也。
河水又南，诸次之水入焉。朱此十字讹作《经》，戴改《注》。全、赵同。水出上郡诸次山。孙星衍曰：山当在榆林府北套外。会贞按：《元和志》真乡县茄芦水，源出县理西北。《水道提纲》谓之沙河，即诸次水也。但考下文，黑水历沙陵，交兰水，出龟兹，诸次水自诸次山东历沙陵，届龟兹西北，则诸次水出黑水，交兰水西北，当出今榆林府西北鄂尔多斯境。今沙河出府治东，则上流有湮塞矣。《山海经》曰：诸次之山，诸次之水出焉。朱脱之字、焉字，赵、戴增。是山多木，无草，鸟兽莫居，是多众蛇。赵众改象，云：施廷枢曰，众当作象，今本《山海经》亦误。戴改同。守敬按：象蛇乃鸟名。《北山经》，阳山有鸟焉，其状如雌雉，而五采以文，是自为牝牡，名曰象蛇。盖施氏所据。然此经上言鸟兽莫居，若是象蛇，则多鸟矣，不相违反乎？施氏未及合参，致赵、戴皆为所惑。俞樾《俞楼新纂》亦沿之。此《经》自指蛇言，但众与多复，当是讹字。以上亦《西次四经》文，至节末复引《经》以结之。其水东径
榆林塞，世又谓之榆林山，即《汉书》所谓榆溪旧塞者也。守敬按：《卫青传》，青西定河南地，案榆溪旧塞。如淳曰：案，寻也。榆溪，旧塞名也。《通典》，榆溪塞在胜州榆林郡南界。《元和志》，榆林县地，北近榆林，即汉之榆溪塞。《一统志》，塞在鄂尔多斯左右翼界内。自溪西去，悉榆柳之薮矣。朱柳作林，赵据黄本及《通鉴》[按周赧王九年。]《注》引此改。戴作柳。守敬按：《大典》本、明抄本并作柳。缘历沙陵，守敬按：据后文，黑水历沙陵东南注奢延水，则沙陵当在今鄂尔多斯右翼前旗东北。届 兹县西北，朱北讹作出，[三六]赵同，戴改。守敬按： 兹县久废，此当脱故城二字。县详后交兰水下。故谓广长榆也。会贞按：《史记 淮南王安传》，伍被曰，广长榆，开朔方。亦见《汉书 伍被传》。王恢云：树榆为塞，会贞按：《汉书 韩安国传》，王恢曰，蒙恬为秦侵胡，辟数千里，以河为竟，累石为城，树榆为塞。谓此矣。苏林以为榆中在上郡，会贞按：《汉书 项羽传》颜《注》引苏说。《史记 项羽本纪 索隐》亦引。非也。案《始皇本纪》，西北斥逐匈奴，自榆中并河以东，属之阴山。会贞按：在三十三年。然榆中在金城东五十许里，会贞按：《始皇本纪 集解》，徐广曰，榆中在金城。本篇上卷引之。阴山在朔方东，以此推之，不得在上郡。《汉书音义》苏林为失，是也。朱失是讹作是失，赵同，戴乙。全云：按胡三省曰，苏林之说，固未为尽是，而道元所谓榆中在金城东五十许里，亦非也。卫青取河南地，
案榆溪旧塞，正在唐麟、胜二州界，其西则接古上郡之境。况诸次水出上郡，径榆林塞入河，则榆中在上郡之东明矣。诸次水无西流至金城、榆中之理。夷考其故，道元特以金城郡有榆中县，遂牵合之。不知此误尤甚于苏林。守敬按：榆中有二，其在金城者，秦、汉以为县，古西羌地也。其在上郡者，《史记 赵世家》，武灵王西略胡地至榆中。《赵策》同。又云，楚扞关至榆中者千五百里。是《汉书》卫青、伍被、韩安国诸《传》所谓榆塞者，皆指此也。而《史记 始皇本纪》西北逐匈奴，自榆中并河以东，属之阴山。《集解》引徐广谓榆中在金城，阴山在五原北。《项羽本纪》，蒙恬为秦将，北逐戎人，开榆中地数千里。《索隐》引，服虔云，金城县所治。苏林曰，在上郡。崔浩云，蒙恬树榆为塞也。两说并载，已不能决。按《蒙恬传》，北逐戎狄，收河南，渡河，据阳山，居上郡。且筑长城，起临洮，至辽东，未得至金城榆中也。郦氏序诸次之水，引《史》、《汉》，正本苏林说，何以又以苏说为非，自相矛盾？窃意郦氏原文必是苏林以榆中在上郡，是也，而《汉书音义》谓榆中在金城东五十里，不得在上郡，随又按云《蒙恬传》，北逐戎狄，收河南，渡河，据阳山，居上郡，以驳《音义》。不知何时将郦驳语脱去，后人将《音义》驳苏林说，以续于郦氏，遂以《音义》苏林为郦氏语，傎矣。其水东入长城，守敬按：在今榆林县东。小榆水合焉。朱榆下衍林字，赵、戴删。历 西北，朱 讹作源，《笺》曰：古本作涧。赵、戴改。守敬按：明抄本作涧。穷谷其源也。守敬按：今葭州西北有一水，东南入沙河，盖即小榆水也。又东合首积水，水西出首积溪，朱脱水字，重一溪字，戴增、删。赵但增水字。东注诸次水，守敬按：今葭州西有一水，
东入沙河，盖即首积水也。又东入于河。守敬按：今沙河东南至葭州南入河。《山海经》曰：诸次之水，东流注于河，即此水也。
河水又南，汤水注之。朱此八字讹作《经》，戴改《注》。全、赵同。《山海经》曰：水出上申之山，上无草木，而多硌石。守敬按：毕沅曰，硌当为落，见《玉篇》。[三七]下多榛楛。汤水出焉，东流注于河也。孙星衍曰：今有水出米脂县桃花茆，东流径葭州南入河，即汤水也。米脂县北诸山，当即上申山，今俗有白云山、冯家山之名也。守敬按：亦《西次四经》文。
河水又南，陵水注之。水出陵川北溪，南径其川，西转入河。朱此二十二字错入下奢延水条《山海经》曰生水东流注于河下，又讹河水又南陵水注之八字作《经》，戴改八字作《注》，全、赵同。而仍错入奢延水条下。守敬按：陵水入河，在河水过离石县之前，今移此。今水曰湫河，出临县东北，西南流至永宁州西北入河。
又南过离石县西。朱脱过字，戴增，赵增同。全增径字，改此句作《注》。守敬按：全非也。
河水又南得离石水口。朱此九字讹作《经》，戴改《注》，全、赵同。水出离石北山，朱脱水出二字。何焯曰：二字诸本所无，应有之。赵、戴增。守敬按：《元和志》，离石山今名赤洪岭。《水道提纲》，北川河即古离石水，出永宁州北赤坚岭，[三八]则山属变名矣。南流径离石县故城西。守敬
按：汉县属西河郡，后汉为郡治，灵帝末废，魏复置，属西河郡。晋属西河国，后乱废。今永宁州治。《史记》云：秦惠王伐赵取离石者也。朱作昭王，赵、戴同。守敬按：此《赵世家》肃侯二十二年事，在秦惠文王十年，非昭王也，今订。汉武帝元朔三年，封代共王子刘绾为侯国，守敬按：《史》、《汉表》同。后汉西河郡治也。守敬按：《续汉志》西河郡，县名先书离石。其水又南出西转，径隰城县故城南。守敬按：汉县属西河郡，后汉废。在今永宁州西。汉武帝元朔三年，封代共王子刘忠为侯国，守敬按：见《史》、《汉表》。王莽之慈平亭也。胡俗语讹，尚有十城之称。朱讹作千城，戴同，赵千改十。全改十，云十者，隰之讹。会贞按：全改是也。《大典》本原作十，明抄本同，戴氏不从，可谓失之眉睫。其水西流，注于河也。守敬按：今北川河于永宁县西入河。朱此离石水一条，接上陵水条，亦错入奢延水条下，今移此与《经》过离石县相比。
又南，奢延水注之。朱无又南二字，以奢延水注之五字作《经》，在离石县西下。赵同，戴改《注》，云：今考《水经》必云某水从某来注之，不言从某来者乃《注》文。全改同。董佑诚曰：五字旧刻俱作《经》，戴氏以不言从某来改为《注》。又《注》文奢延水入河，本在陵水、离石水上。按：离石，今永宁州；离石水，今州西之北川河；奢延水，今绥德州之无定河。奢延水入河，实在离石水入河之下，河东西俱在万山中，水口当无改易。详绎《经》文，河水先过离石西，而后右会奢延水，则以五字仍作《经》文，正
与水道相合。其不言自某来者，或更有脱佚，而《注》中奢延水一条，当移在离石水口之下，则《经》、《注》皆符矣。守敬按：董移奢延水一条于离石水口之下，以合水道，是也。但以奢延水《注》之作《经》，亦非。今仍作《注》，增又南二字，则无不合矣。水西出奢延县西南赤沙阜，会贞按：《水道提纲》，无定河西源曰额图浑河，古奢延水也。出河套右翼前旗贺通图山。则此山即赤沙阜矣。孙星衍乃谓今榆林县北有江山，即赤沙阜，失之。东北流。《山海经》所谓生水出盂山者也。戴改盂作孟，下同。守敬按：《西次四经》文。郭景纯曰：盂或作明。赵云：按八字《注》中《注》，又《山海经 注》无此文。《西山经》曰，又北二百二十里曰盂山。郭璞曰，音于。黄本讹盂作孟，后之读者，祇闻孟津之为盟津，孟猪之为盟猪，遂谓字得通用，因改郭《注》以就之，而不知其元文之不可掩也。此八字并非郦《注》之旧。守敬按：赵说至审，故全氏取之。毕沅、郝懿行俱谓郭《注》脱，此说非也。汉破羌将军段颎破羌于奢延泽，虏走洛川。会贞按：二句，《后汉书 段颎传》文，《传》洛作落，误。洛川在南，会贞按：即《汉志》归德之洛水，郦《注》当有《洛水》篇而亡之，今曰洛河。俗因县土，谓之奢延水，又谓之朔方水矣。朱脱方字，赵据《通鉴》[按晋义熙九年。]《注》引此增。戴增同。会贞按：奢延水出奢延县，两汉为上郡地，西北去朔方甚远。而《元和志》、《寰宇记》遂谓夏州即汉朔方郡，故辨其误。然《地形志》有朔方郡，复有朔方县，即此地，《注》又字承上言，盖俗本因奢延县谓之奢延水，及置朔方县，又或谓之朔方水也。则当作朔方明甚。《通鉴 注》至审，《元和志》两称朔水，乃惑于
误本《水经注》也。东北流，径其县故城南，会贞按：汉县属上郡。后汉因，汉末废。在今怀远县西北鄂尔都斯界内。王莽之奢节也。赫连龙升七年，于是水之北，黑水之南，守敬按：《北史 僭伪传》，黑水去城二十余里。黑水详下。遣将作大匠梁公叱干阿利[三九]朱作叱于阿梨。赵云：叱干，姓也，于字误，梨当作利。何焯据《晋书 载记》校正。沈氏曰：是年三月，赫连改元凤翔，然后以阿利领将作。改筑大城，名曰统万城。守敬按：《御览》一百九十二引《夏录》曰，赫连勃勃下书曰，今都城已建，宜有美名。朕方统一天下，君临万国，可以统万为名。《魏书 胡方回传》，为屈丏《统万城铭》，行于世。蒸土加功，雉堞虽久，崇墉若新。守敬按：《元和志》，其城土色白而牢固，有九堞楼，峻险非力可攻。并造五兵，器锐精利，乃咸百炼。为龙雀大镮，号曰大夏龙雀。铭其背曰：古之利器， 、楚湛卢。大夏龙雀，名冠神都，可以怀远，可以柔逋。全云：崔鸿《十六国春秋》久无存者，明人钞撮成篇，而不甚确。如《夏录》载是铭曰，可以怀远，可以柔迩，是但以属对而不知叶韵之误。以九区为九域，则下四句非复铭音矣。若崔鸿原文之引入诸书者，多不知收拾。守敬按：尝疑明人《十六国春秋》是崔鸿真书，若云钞撮而成，则其所征引事实，多有出于今存古书之外者。如《圣水注》慕容垂图还上京，惟见此书，是也。惟无《赞》、《表》，是其与《史通》不照耳。[四〇]概诋为伪书，过矣。若有人将其事实，一一考其所出，以决斯疑，亦快事也。如
风靡草，威服九区。世甚珍之。又铸铜为大鼓及飞廉、翁仲、铜驼、龙虎，皆以黄金饰之，列于宫殿之前，守敬按：自是水之北至此，《晋书 载记》略同。则今夏州治也。守敬按：《地形志》，夏州，赫连屈孑所都，始光四年平，为统万镇，太和十一年改置，治大夏。奢延水又东北，与温泉合，源西北出沙溪，守敬按：今有西拉乌苏河，出右翼前末旗南，疑即温泉之源也。而东南流，注奢延水。奢延水又东，黑水入焉。水出奢延县黑 ，朱脱水字，《笺》曰：谢兆申云，按宋本，黑水入焉，水出奢延县黑 。戴、赵增水字。[四一]守敬按：《通鉴》晋义熙九年《注》引此有水字。《元和志》，乌水出朔方县黑 ，本名黑水，避周太祖讳改。[四二]今曰哈柳图河，出鄂尔多斯右翼前旗东。东南历沙陵，注奢延水。奢延水又东合交兰水，水出 兹县交兰谷，朱脱水字、县字，[四三]赵、戴增。守敬按：汉县属上郡，后汉因，汉末废。当在今榆林县北鄂尔多斯界。东南流，注奢延水。守敬按：今有他克拉布河，出右翼前旗之东南，流入无定河，疑即交兰水也。此《注》称温泉、黑水、交兰水分注奢延水，今西拉乌苏河、哈柳图河、他克拉布河合流入无定河，则水道有变迁矣。奢延水又东北流，与镜波水合。水源出南邪山南谷，东北流，注于奢延水。守敬按：水当在今怀远县东北。奢延水又东，径肤施县，帝原水西北出龟兹县，守敬按：今水在榆林县西，曰西河，出县北鄂尔多斯境葫芦海。东南流，县因处龟兹降
胡著称。守敬按：龟兹国，西域，详本篇卷一。《汉书 冯奉世传》，上郡属国归义降胡万余人反去。又东南，注奢延水，又东朱无东字，赵、戴增。径肤施县南。秦昭王三年置，上郡治。会贞按：《史记 秦本纪》惠文王十年，魏纳上郡十五县，盖魏置而秦昭王因之。《汉志》但云秦置。秦及两汉，县并为郡治，汉末废，当在今榆林县东南。汉高祖并三秦，复以为郡。会贞按：《史记 项羽本纪》，三分关中，王秦降将。立章邯为雍王，都废邱；立司马欣为塞王，都栎阳；立董翳为翟王，都高奴。后又称汉还定三秦，即所谓并三秦也。《汉地》高帝元年更为翟国，八[原作七，依《表》改。]月复故。王莽以汉马员为增山连率，归世祖，以为上郡太守。会贞按：《后汉书 马援传》，王莽败，兄员，时为增山连率，去郡。世祖即位，员先诣洛阳，帝遣员复郡。章怀《注》，莽改上郡为增山，连率亦太守也。莽《法典》，郡者，公为牧，侯称卒正，伯称连率，无封爵者为尹。后汉郡名官制皆复旧。司马彪曰：增山者，上郡之别名也。全云：朱謀 曰，《漢志》西河自有增山縣。愚谓班固不书王莽所改上郡之名，是脱文，意者莽即以增山名上郡，故司马彪云然。今世本缺失，当以《水经注》补之，正不碍西河之别有增山县也。东入五龙山，守敬按：《地形志》襄乐郡肤施有五龙山。考北魏之肤施，在今庆阳府境，去汉县甚远，而魏收以五龙山属之，据旧地为说也。《一统志》，合龙山在绥德州西南五里，疑即五龙山。孙星衍亦云，山在州南五里，以《注》文考之，当在今榆林县东南。《地理志》曰：县有五龙山、朱山下衍也字，全、赵、戴删。帝、原水，会贞按：《汉志》，肤
施县有五龙山、帝、原水、黄帝祠四所。钱大昕曰，《郊祀志》，宣帝立五龙山僊人祠及黄帝、天神帝、原水凡四祠于肤施。五龙山，一也，帝即天神帝，二也，原水，三也，黄帝，四也。钱说甚审。据《郊祀志》又云，黄帝、天神、原水之属皆罢，是只称原水，不称帝原也。自下亦为通称也。守敬按：《汉志》有帝原水，无奢延水，则《注》奢延水之下流，即帝原水也，故郦氏谓自下通称。历长城东，出于赤翟白翟之中。全云：按《史记》，晋文公攘赤狄、白狄于圁洛间。张守节曰，赤狄在潞州境，白狄在延、银、绥三州境，今曰赤狄亦居圁、洛，所未详也。考《国语》亦但曰齐桓攘白狄至于西河，而无赤狄，则张氏之言是也。善长盖亦据《史记》。戴删赤狄二字。守敬按：晋文公攘戎狄，居于河西圁洛之间，号曰赤翟、白翟，见《史记 匈奴传》，《汉书》同。司马贞云，《左传》晋灭赤狄潞氏。杜《注》，潞，赤狄别种，今上党潞县。潞州之赤狄，当是赤狄故地，晋文攘之，居于河西圁洛间，故《史》、《汉》皆云，号曰赤狄、白狄。郦氏本《史》、《汉》为文，未为误。梁玉绳谓洛当作潞，不思潞不在河西也。又有平水，朱平作年，《笺》曰：谢兆申云，宋本作平。赵、戴改。守敬按：《大典》本、明抄本并作平。出西北平溪，东南入奢延水。会贞按：《隋志》，大斌县有平水。今曰大理河，出怀远县东南，东流南屈，至绥德州北入无定河。又东，走马水注之。水出西南长城北，会贞按：今水曰怀宁河，出安定县东北。阳周县故城南桥山。会贞按：汉县属上郡，后汉废。在今安定县北九十里。《汉志》，阳周桥山在南。昔二
世赐蒙恬死于此。会贞按：《史记 蒙恬传》，二世囚恬于阳周，恬吞药自杀。王莽更名上陵畤，山上有黄帝冢故也。会贞按：《史记 五帝本纪》，黄帝崩，葬桥山。《汉志》，桥山有黄帝冢。钱坫曰，山在今安定县东北，俗谓之高柏山，而《括地志》、《元和志》并云，桥山在罗川县东八十里子午山。《通典》，罗川县有桥山，黄帝葬处。今子午山在庆阳府真宁县东北，黄帝冢山之一，误矣。《册府元龟》大历四年四月，鄜坊节度使臧希让上言，坊州有黄帝陵阙。坊州，今中部县，此黄帝冢山之再误矣。钱说甚核。考《地形志》，赵兴郡阳周县有桥山，黄帝冢。魏之阳周在正宁县北，而载桥山黄帝冢，盖据《汉志》旧说，而唐人遂因之。帝崩，惟弓剑存焉，故世称黄帝仙矣。会贞按：《列仙传》，黄帝卒葬桥山，山崩，柩空无尸，惟剑在焉。其水东流。昔段颎追羌出桥门，至走马水，闻羌在奢延泽，会贞按：三句，《后汉书 段颎传》文。即此处也。门即桥山之长城门也。始皇令太子扶苏与蒙恬筑长城，起自临洮，至于碣石，守敬按：始皇三十五年，使扶苏北监蒙恬于上郡，见《史记 本纪》。恬筑长城，起临洮，属辽东，本卷上文已载《恬传》说。而《太康地志》又称乐浪遂城县有碣石山，长城所起。[引见《夏本纪 索隐》。]此复兼采之以示博，而仍以起临洮为主，故易起碣石为至于碣石也。即是城也。其水东北流，入长城，又东北注奢延水。会贞按：今怀宁河于绥德州南，东南入无定河，疑此东北为东南之误。又东，与白羊水合。其水出于西南白羊溪， 溪东北，注于奢延水，戴改 作循。会贞按：今有白家河，
出清涧县东二十里吐谷岭，东北流入无定河，疑即白羊水也。奢延水又东，入于河。会贞按：今无定河于清涧县东北入河。《山海经》曰：生水东流注于河。守敬按：《西次四经》文。朱此下接陵水条并离石水条，今移前。
又南过中阳县西。
中阳县故城在东，朱阳讹作南，《笺》曰：孙云，中南疑作中阳。赵、戴改。东翼汾水，隔越重山，不滨于河也。董佑诚曰：中阳，二《汉志》属西河郡，汉末废。《一统志》云，西河郡，前汉治富昌，后汉治离石，所领诸县，皆夹黄河两岸，从无东附汾水者。汉末寇乱，诸郡荒芜，曹魏时始移郡东出，县亦随之。《元和志》云，曹魏移中阳县于兹氏县界，是已。郦《注》反以魏所移之城为两汉故县，误。案《经》所称河水过中阳县西者，两汉之中阳，在今宁乡县西者也。《文水注》所称文湖径中阳县故城东者，曹魏移治之中阳，在今孝义县北者也。《注》于文湖所径之中阳故城下，仅引晋代地志，初不以为二汉之中阳，于原公水下，又明言魏置西河郡，分割太原四县以为邦邑，而此乃误证以驳《经》，盖偶有不照耳。守敬按：戴氏据《元和志》，谓孝义之中阳，是曹魏所移置，又见《河水》篇《经》文称南过中阳县西，当在今宁乡，见戴氏所作《汾州府志》，段氏《说文 注》亦引其说，而董氏因之。
又南过土军县西。
吐京郡治。全云：按《地形志》，真君九年置吐军郡。以文例准之，当有今字。守敬按：依全说以治
字断句，治下故字当衍。故城即土军县之故城也。董佑诚曰：《汉志》，土军属西河郡，后汉省。《元和志》，石楼县本汉土军县，今石楼县治即唐旧治。会贞按：《方舆纪要》，土军城在石楼县西三十里。胡、汉译言，音为讹变矣。朱音作皆，为讹作伪，戴改，赵仍。皆改为讹同。其城圆长而不方。会贞按：《元和志》石楼下，县理城，汉土军城也，其城圆而不方，俗谓之团城。《寰宇记》同。二书并作圆而不方，又称团城，似不当有长字。考《 水注》有圆 而不方之文，此长岂 之误乎？汉高帝十一年，以封武侯宣义为侯国。赵云：按《汉表》谥式，此从《史表》。又《索隐》曰，按位次曰信成侯也。县有龙泉，出城东南道左山下牧马川，赵据《九域志》引此作牧龙川，改马作龙，又重一川字下属。会贞按：《元和志》，龙泉水出石楼县东南，去县十里。今曰屈产水，出县东南石楼山。上多产名驹，赵作川上，全删名字，以下骏字上属。会贞按：《寰宇记》，传有白马饮此泉，生得龙驹。春秋晋献公以屈产之乘假道于虞以伐虢，盖此地生良马也。骏同滇池天马河。朱讹作滇池元河，《笺》曰：元下脱马字。全改天马，云：《续汉志 注》及《华阳国志》皆误作元马。赵、戴改同。会贞按：朱谓脱马字，是也，而不知元字为误字。全、赵、戴作天马，是也，而不知河字不可省。盖《注》举二事为证，谓同滇池及天马河也。滇池生骏驹，天马河产骏驹，见《华阳国志》[三及四]，《温水》、《若水》二篇载之。其水西北流，至其城东南，土军水
出道左高山，会贞按：《方舆纪要》，土军川在石楼县西五十里，出县西北团圆山。西南注之。龙泉水又北，屈径其城东，西北入于河。会贞按：今屈产水于石楼县西北入河。
河水又南合契水，朱此七字讹作《经》，戴改《注》。全、赵同。傍溪东入，穷谷其源也。又南至禄谷水口，水源东穷此溪也。孙星衍曰：二水当在石楼县南。会贞按：当在县西。
河水又南，得大蛇水，朱此八字讹作《经》，戴改《注》。全、赵同。发源溪首，西流入河。会贞按：水当在今永和县西北。
河水又南，右纳辱水。[四四]朱此八字讹作《经》，右作又，《笺》曰：旧本作河水又右纳辱水。戴改《注》，改右，全、赵同。《山海经》曰：辱水出鸟山，朱出下有于字，赵同，戴删。会贞按：《一统志》，泰重岭在安定县西三十里，高插天半。毕沅曰，鸟山疑即泰重岭。其上多桑，其下多楮。阴多铁，阳多玉。其水东流注于河。会贞按：《西次四经》文。俗谓之秀延水。会贞按：《元和志》谓之吐延川，今仍曰秀延河，出安塞县北王家掌下流曰清 河。东流得浣水口，傍溪西转，穷溪便即浣水之源也。会贞按：今安定县西北有黑牛河，东北流入秀延河，疑即浣水也。延水又东，戴改延作辱，赵延上增秀字，下同。会贞按：皆非也。戴盖以俗称不足凭，故改延水作辱水。然考《清水注》，仓水俗谓之雹水，后又称雹水入清水，与此同。则此不必改延作辱。《 水》篇于延水
或单称延河，亦犹此秀延水省作延水也，则此不必增秀字。郦氏好奇，往往名称错出，以示变化，赵、戴不审耳。会根水，朱会下有于字，赵同，戴删。西南溪下，根水所发，而东北注延水。会贞按：今安定县西南有马儿河，东北流入秀延河，疑即根水也。又东南，朱脱又字，赵、戴增。露跳水出西露溪，朱出西作西出，赵、戴乙。东流，又东北入延水，会贞按：今有站川水，出延川县西山，东流入清 河，或疑即此《注》之根水，今以当露跳水为合，以此下别无水可以当露跳水也。乱流注于河。会贞按：今清 河于延川县东南入河。
河水又南，左合信支水，水发源东露溪，朱脱溪字，赵、戴增。西流入于河。守敬按：水当在今永和县西。
河水又南，左会石羊水，巡溪东入，戴改巡作循。导源穷谷，西流注于河。朱于讹作入，赵、戴改。会贞按：水当在今永和县西南，而《一统志》云，石羊水在石楼县西南。旧志，一名沙河，西南流经县西南十五里，又西流九十里入河。似指今之屈产水。不知屈产水乃上龙泉，非石羊水也。赵云，按《汉志》，西河郡谷罗县武泽在西北。武泽本曰虎泽，唐人避讳改之。后汉建武二十六年，诏南匈奴居西河美稷之虎泽，即此泽也。胡三省曰，虎泽应在五原、曼柏之北，在今榆林镇之东北。而是《注》无闻焉。
又南过上郡高奴县东。[四五]
域谷水东启荒原，朱原讹作源，赵、戴改。会贞按：今曰仙芝河，出石楼县翠金山。西历长溪，西南入于河。
  </div>
  <div class="pagination">
   <a href="水经注疏_page5.html">
    上一页
   </a>
   <a href="水经注疏.html">
    1
   </a>
   <a href="水经注疏_page2.html">
    2
   </a>
   <a href="水经注疏_page3.html">
    3
   </a>
   <a href="水经注疏_page4.html">
    4
   </a>
   <a href="水经注疏_page5.html">
    5
   </a>
   <span class="current-page">
    6
   </span>
   <a href="水经注疏_page7.html">
    7
   </a>
   <a href="水经注疏_page8.html">
    8
   </a>
   <a href="水经注疏_page9.html">
    9
   </a>
   <a href="水经注疏_page10.html">
    10
   </a>
   <a href="水经注疏_page11.html">
    11
   </a>
   <span>
    ...
   </span>
   <a href="水经注疏_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
