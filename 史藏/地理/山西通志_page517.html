<!DOCTYPE html>
<html>
<head>
    <meta charset="UTF-8">
    <title>山西通志 - 第 517 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 517 页/共 700 页</h1>
    <div class="content">　　元
　　辨大师姓郝氏翼城金山寺僧幼敏慧日记三千言讲説法要人服其精诣翰林学士承防赵孟頫撰书道行碑
　　和楫曲沃人至元初住绛州寂照院戒律精严尤明阴阳术数学居尝不出人或遇于里巷咸异之夀八十一终荼毘得舍利数百粒
　　雄辨大师洪洞人俗姓范名洪源至元间追报父母以掌为炉燃香千炷井涸跏趺其上水溢成河后至正定卧化得舍利百十余粒今实际寺有像详见松庵老人石偈
　　明
　　定山和尚太平人俗姓彭名满出家云游洪武十二年住芦沟桥三昩火焚而化
　　圆镜临汾人尝游隰州妙楼山石室寺至北门瓦窰坂凿洞构庵龛坐其中嘱徒众曰明日午时当归次日沐浴焚香説偈而化
　　然灯和尚临汾人名性平居五台华严岭独坐诵经虎魅遁迹人甚竒之迎至尧王山中为建天光寺神宗召入内殿赐千佛珍珠紫衣赐号然灯主皇坛讲经拜国师年余辞归河东延生庵以老焉
　　达连和尚赵城人正德间于霍山建瑠璃塔一座重修广胜上下两寺又建平阳府高河桥一座夀七十余端坐逝人传能前知云【以上释】
　　潞安府
　　汉
　　王真上党人年且百岁视之面有光泽似未五十者语人云周流登五岳名山悉能行胎息胎食之方嗽舌下泉咽之不絶房室　汉武内传王真字叔经上党人习闭气而吞之名曰胎息习嗽舌下泉而咽之名曰胎食真行之断谷二百余日肉色光美力并数人抱朴子胎息者能不以鼻口嘘噏如在胎之中
　　郝孟节上党人能含枣核不食可至五年十年又能结气不息身不动摇状若死人可至百日半年亦有室家为人质谨不妄言似士君子曹操使领诸方士焉
　　赵瞿上党人病癞垂死有以药囊授之者服百日果愈后复过视曰此松脂耳瞿链服不辍年七十见彩女长二寸游口鼻间一年女长如人在其侧尝闻琴瑟声夀二百许顔如童后入抱犊山不知所终
　　吕恭字文敬上党人采药太行山忽遇三人问恭曰采药勤苦好长生乎恭拜言志一人曰我姓吕字文起此姓孙字文阳此姓王字文正皆太清仙人也子同我姓复同一文字是有夙縁乃授以方药遣还家已二百年矣五世孙习亦慕仙随恭入山俱莫知所之
　　晋
　　鲍靓字太元上党人汉司徒宣之后仕为南海太守性极清慧学通经史人多从受业号曰儒林受阴君尸解法卒埋石子冈有人发其棺见一大刀塜左右有人马声遂不敢取葛洪曰此是剑解法
　　鲍姑靓女葛洪妻洪师事靓靓器重之因妻焉洪仙去姑尚留南海后贞元中有崔炜者见一老妪蹶破人酒瓮被殴炜怜之代偿其值妪不谢而去明日持艾来曰此越井冈产也善灸赘后当遇美丽获万缗倐不见炜夜行失足堕深穴中有白蛇光焰如电炜恐怖诣蛇叩祷见其唇吻有疣请灸之应手而落蛇因吐径寸珠炜不敢取乃引至别洞见四丽人其一有疣曰知君有鲍姑艾请留少许以寳珠酬之炜留艾擕珠以出遇胡商果以十万缗易去及询鲍姑乃知为太元女葛洪妻也
　　紫团真人隠居紫团山修真冲举其遗诗曰闭定天厨只一呼天罡不动运阴符流精鬰勃归金鼎链出神丹满玉壶龙眉子引以为金丹口诀
　　唐
　　乐氏二仙女屯留人其先世陵川商微子之后父山寳母杨氏感仙光而娠诞有竒德继母吕氏御二女甚酷单衣跣足冬使采茹二女性至孝泣血浸土化为苦苣其叶有赤班若血痕然得一筐以归奉母母益怒移家于壶关紫团山又令拾麦于外无所得畏母捶楚仰天号诉倐黄龙下降少者先升须臾黄龙又降长亦升胥易金缕绛衣鳯冠绣履仙乐响空天香馥露土人立庙祀之宋崇宁间显灵边戍赐諡冲惠冲淑真人
　　焦道士襄垣人父为吏有活人功道士生七岁不语一日忽告其母曰明日师至果有道士来授以符箓修真龙洞山年十三通天文地理象数之学能致风雨役鬼神后仙去至今龙洞祷雨辄应
　　五代
　　杨谭真黎城人清泰改元勅下诸州取黄冠精博者明年春谭真诣阙献诗五篇赐紫绶归山修链二十五年昭义节度使延至鎭祈禳有应一日夜息越明啓扃视之不见裀褥惟遗珠千粒形似桐子色似金星莹
　　金
　　张可用平顺人隠于羊羔村崆峒山谷之石室十有余载得服气链神术虎豹屏迹盗贼不侵石坼泉溜清冷味甘多汲不竭少汲不溢病者饮之获安乡人后为筑观大定三年赐额曰神祥
　　申仙自称羊住潞城人防聪慧从大禹山遇葛仙公授太阴链形术单衣跣足僵卧雪中鼾鼻雷呜能预知水旱灾祥夭夀病者乞药随坐中果蔬与之即愈年八十三卒殡百日时已冬夜半倐闻霹雳声诘旦视其塜有隙径寸啓棺视之惟余只履单衾棕扇而已明昌五年延川秦知常撰记
　　元
　　神霄宫道人不知名元潞州守周干臣宿观中短檠膏尽道人为三吹光弥盛达旦不灭又尝与修撰傅岩辅饮出樽酒酌七十觥不竭及以水注之容不及半王嵩作酒圣灯神记今石刻存三忠祠壁间又明栗应麟李延馨延康防同学观中有道人至谓栗贵不胜夀二李夀不胜贵问姓名不答留题壁间曰铁笛惊秋夜道人踪迹孤餐霞归碧落跨鹤入元都海月丹阳路松风太乙鑪真同天地老若问姓名无后栗李胥如言疑即元时道人云
　　李子荣长子人遍游名山后归结庐日不再食卧不贴席究方外之学焉
　　吴志坚籍长子年十七至燕蓟间礼清虚大师杜志明为师长春真人嘉其服勤不怠锡以今名后归乡井邑人信奉之至元间诚明张真人命为道正建通观
　　明
　　鲍老年八十余短发不簪如雪嘉靖癸巳闭关五龙山三月而发黑者半期年如漆沈府招之不来六月六日坐化
　　李僊姑长宁人能修链终老绣山之巅生于元至正二年成真于洪武八年赐号纯淑真君
　　张甲元黎城人少即好道为人牧羊沁水以鞭画地为圏羊不得轶言事胥验【以上仙】
　　北齐
　　昙荣保定张氏子通儒术年四十游潞州居黎城能使猛兽驯狎不复惊人州人迎居法住寺年八十五入寂时称伏虎禅师
　　法聪南阳内史陆机之兄隠龙门山麓坐雪诵经弭虎害人呼神僧文宣帝召见与语甚悦勅建寺曰法华至宋太平兴国赐额曰龙门今属平顺县
　　北周
　　惠瑱上党开元寺僧精娴内典建德六年禁缁度瑱抱经像徙居岩谷盗谋刼之忽一丈夫乗马自山巅下曰夜有盗宜急避瑱知其为神合掌拜曰释教衰微仰期庇覆否则守死而已更何所避夜大雪贼不得进及霁盗终不能犯后莫知所终
　　芊上人修真寳岩寺端居石室猛虎自伏后坐化遗骨甚重其徒兼塔崇奉寺在太行山巅俗名金灯寺
　　唐
　　三目僧襄垣人俗姓王左肱有一目后啓左臂目述古疏一编印造藏经二千余卷贞观中趺跏化
　　义福姓姜氏潞州铜鞮人为神秀弟子初止蓝田化感寺处方丈二十余年未尝出后京城慈恩寺开元十一年从驾往东都途经蒲虢二州刺史暨士女皆赍花幡迎之二十年示疾张均房琯严挺之韦陟皆往永诀而张以服丹不临丧先避去乃谓房曰张有非常之咎名节皆亏若终此法会可以免难惜其先去也公必为中兴名相遂卒赐号大智禅师葬于伊阙之北中书侍郎严挺之为制碑文后张竟陷于贼严与房辅赞两朝悉如其言
　　普满大厯中泽潞僧也不拘僧相言事往往有验建中初题潞州佛舍曰此水连泾水双珠血满川青牛将赤虎还号太平年人莫能知其解及贼泚称兵方悟此水者泚字泾水者自泾州兵乱也双珠者泚与滔青牛者兴元二年乙丑岁乙木青丑牛也明年改元贞元岁在丙寅丙火赤寅虎也至是贼已平故云
　　安公隠居壶关山中素为土人顶礼及卒山出石棺土人收葬之即以安公名其山
　　五代
　　周麻衣僧绵上人云游襄垣紫岩山洞建寳峰寺善相人穷通夀夭胥验着相书金锁赋银匙歌行于世
　　宋
　　宋谦潞城人少頴悟遇异僧髠度天圣中坐化于楞严院
　　伏虎禅师栖黎城县显庆寺岚山麓有双虎为患至即驯伏又尝喝呼水饮水即自地中涌出凡行石上至今有履杖形石镌遗像犹存
　　金
　　德崇禅师上党潞人大定三年受具为僧至方山谒才公大士许以传法指期而别又参宗郑卞深彻渊源尝游熊耳山吴谷即太行古道也断崖悬絶为建桥梁见者称神十九年筑室大通寺门徒数千俄方山老约书到呼徒取笔书颂趺坐而化荼毗得舍利千粒建塔以藏校书郎云骑尉赐绯鱼毛麾撰铭定逺大将军开国伯完顔真立石刻像
　　元
　　政忠屯留人俗姓周为普明寺僧常入定浃旬不食顶上有光夀百岁云游至辉县而化得舍利数枚五色圆莹建浮图夜常有光
　　净公和尚俗姓李潞州人昭觉寺僧幼頴悟父授孝经至曾子避席即整衿起父问之对曰闻师命尚如此况父命耶后应召作资戒大会赐紫衣遣还
　　道荣紫团僧了悟能振宗风
　　正宗兴教禅师潞州人防名张德十二岁礼紫团僧道荣为师精内典座下听讲者云集晩悟禅理同大力士渡海莫知所终
　　慧冲有道行延祐四年居平顺清凉寺
　　子晏壶关人关天庆之子防师慧冲精禅理后于鳯凰山建道塲寺无水嘿祝巽岩甘泉随涌入定出神同日遍赴诸会所衣履不殊诏赐袈裟紫縧玉环
　　明
　　癞僧治初知州马毁淫祠郡北关有古刹缁流图去僧笑曰勿去此荣靖家佛堂与国同休既而沁源王奏留勅名普惠及王薨諡荣靖至闯将刘芳亮拆四关寺亦毁言悉验
　　寂慧清凉寺僧不出户二十年言休咎奇中先期示寂明周号懒云潞安人住持法住寺除夕诗为谢茂秦所称有集行世
　　了白禅师又字石相黎城人万歴间居大通寺通儒书善解紫阳注疏【以上释】
　　汾州府
　　周
　　尹澄字初黙安王时人尝燃灯无焰自然有神光空映入山遇雨食尽有羣鹿掩至饥则吮其乳倦则卧其懐又登山火发羣猿连臂而下擕以直上乃免秦始皇汉窦太后皆敬事之后改名林赴太乙山遇石芝发光采服之日行六七百里度世三百四十余年昭帝时仙去
　　汉
　　长命女武帝时西河人以仙去宋开寳四年有掘地城东者得石碑镵仙降二字众祷请复悬笔书仙降二字深贯石中因建圣仙庙竪碑于庙将雨碑必先润邑传雨迹仙碑
　　仙童武帝尝于孝义县西王才里见一童子年可八九岁曰吾居丹洞使往璚田闻西河有长命圣女因假而来言讫上升
　　西河少女神仙伯山甫甥汉遣使者经西河城东见少女笞老翁翁跪而受杖使者怪问答曰此妾儿也昔妾已老舅氏得仙术隐华山悯妾多病授以神药渐复少容今儿不肯服药致此衰老故与杖耳使者问其年曰一百一十岁儿才七十耳寻入华山
　　唐
　　薛守元住平遥太平观缔造为一方胜
　　宋
　　萨守贞汾阳人少有济人利物志尝学医误用药伤人遂弃医学道遇三十代天师虚静先生及林王二侍宸各授以法由是道法大显自称汾阳萨客
　　郭竹师汾州人见宋曾慥集仙传
　　元
　　于道渊授通微妙静照大师冀宁路平遥县太平崇圣宫住持本宗提防高道陟通义中和大师本宫提防赵道恒栖逺常妙大师提举见元防古碑
　　郝志松字善甫居太平兴国观元制赠能仁普济冲虚真人有碑姚学士枢撰文
　　张真一号丹华子元初修链汾阳西岩古洞后参丘祖锡号归建西岩庵丁亥五月有白鹤来止岩际久乃飞去后是日至者复再真一羽化而洞有遗音因号鸣鹤古洞
　　清和真人丘长春弟子也居兴国观元掌教大宗师赐号清和真人亦自号清和子
　　梁志通介休人号达子元丙子间慕道西游终秦之玉泉观或遇于长安防桥与使客传钥封烟霞无为真人
　　明
　　范荣字子兰介休人永乐甲午举人任江西兴国令相传曾遇仙人张三丰遗诗曰铁笛风吹破晓烟相逢又在十年前曾将物外无为事诉与毫端不尽传白发垂缨君已老青云得路我为先世间旧景只如此何不同归一洞天成祖朝邑人忽遇荣于京师荣约终日饮邑人笑而去后成祖物色三丰不得征知与子兰友因遣使至介休访之邑人云见子兰于京邸
　　遂与偕往荣曰吾固知君之必复也相与倾倒顷之竟不知子兰所往
　　麻衣仙姑汾阳任氏女永乐初披麻衣隠石室山中家人求之弗得后有见者遂逃入石洞声隠隠如雷壁遂合手迹尚存
　　王元宁乡人少贫负薪同樵者歌咏胥叶仙什娶妻未婚薄游燕习吐纳术既卒太监梁访将殡之啓棺无迹人复见于关西连云栈中
　　韩教逺修真宁乡没狐观常养鹿名仙童后与徒胥毙于盗鹿触石亦毙数日人自平阳来者云见没狐二道士引鹿南去
　　王纲居孝义北姚村之古庙终年不举火尝约人游五台其人不告而去至山下道人笑迎之已先至矣又送下山嘱曰我所居屋勿为风雨毁坏及其人归道人乃立化古庙中计即山下笑迎日也因立碑以志异云
　　高神仙临县人少遇异人授木尺病者撃尺辄愈冬时浴湫河冰立解
　　孙浩逺字云际自号乐阳子永宁州人得五雷天心正法祷雨立应以符药济人疫疠多解后羽化
　　国朝
　　贺登科石楼人髫龄结庐飞龙山建元天宫三座造铜殿一座铜牌坊一楹在山六十年夀七十有八康熙癸未夏兀坐而化邑人塑像以祀焉【以上仙】
　　北齐
　　净慜禅师住汾州百福寺
　　唐
　　无名祖师自西极来居麓台山四十年肃宗召至京叩无名之防答曰大方造物总持万变走为日月驾为云雷四时行百物生收功于无形者天地之心也大人御世不烦而治鼔之为太和不识不知而天下归心焉者至人之妙也是故上圣得之而无为彼苍焘之而奚言抑何絜絜于细名哉上善其言待若惇友上元初化诏囘故山宋庆歴间砌塔藏之高三百尺又名麓镜台
　　无业禅师俗姓杜商州上洛人传洪州心印后止西河众香佛刹州牧董叔经延住开元精舍谓弟子曰吾縁在此学者致问多答曰莫妄想宪宗召以疾辞穆宗遣僧録灵准赍勅迎遂示寂长庆三年十一月葬练若之庭琢石为塔号澄源諡大达国师
　　尚顔字茂圣俗姓薛尚书能宗人出家荆门工五言诗集五卷今存诗三十四首
　　卧如居法灯寺洞达科条无病而寂后多显迹宋元时寺烬像如故因号为卧如菩萨
</div>
    <div class="pagination">
<a href="山西通志_page516.html">上一页</a><span>...</span><a href="山西通志_page512.html">512</a><a href="山西通志_page513.html">513</a><a href="山西通志_page514.html">514</a><a href="山西通志_page515.html">515</a><a href="山西通志_page516.html">516</a><span class="current-page">517</span><a href="山西通志_page518.html">518</a><a href="山西通志_page519.html">519</a><a href="山西通志_page520.html">520</a><a href="山西通志_page521.html">521</a><a href="山西通志_page522.html">522</a><span>...</span><a href="山西通志_page518.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
