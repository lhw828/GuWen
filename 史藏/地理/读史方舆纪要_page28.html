<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 28 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 28 页/共 479 页</h1>
    <div class="content">
　　夔州汉巴郡地。梁曰信州。唐武德三年，改曰夔州，亦曰云安郡，领奉节等县四。今夔州府。

　　万州汉巴郡地。唐武德二年，置南蒲州，八年曰蒲州。贞观八年曰万州，亦曰南浦郡，领南浦等县三。今夔州府万县。

　　忠州汉巴郡地。后周曰临州。唐贞观八年曰忠州，亦曰南宾郡，领临江等县五。今属夔州府。

　　梁州汉曰汉中郡。三国汉为梁州治。晋以后因之。唐亦曰梁州。开元十三年曰褒州，寻复故，亦曰汉中郡。兴元初，又为兴元府，领南郑等县五。今汉中府。

　　洋州汉汉中郡地。西魏曰洋州。隋、唐因之，亦曰洋州郡，领西乡等县四。西乡，今汉中府属县。

　　金州汉汉中郡地。西魏曰金州。隋、唐因之，亦曰安康郡。至德二载，曰汉南郡，领西城等县六。今属汉中府。

　　商州汉弘农郡地。后周曰商州。隋、唐因之，亦曰上谷郡，领上谷等县五。今为西安府。

　　凤州汉武都郡地。后周曰凤州。隋、唐因之，亦曰河池郡，领梁泉等县四。今汉中府凤县。

　　兴州汉武都郡地。西魏曰兴州。隋、唐因之，亦曰顺政郡，领顺政等县三。今为汉中府宁羌州略阳县。

　　利州汉广汉郡地。西魏曰利州。隋、唐因之，亦曰益昌郡，领绵谷等县六。今保宁府广元县。

　　阆州汉巴郡地。唐初置隆州，先天中曰阆州，亦曰阆中郡，领阆中等县九。今保宁府。

　　开州汉巴郡地。唐武德初，置开州，亦曰盛山郡，领盛山等县三。今夔州府开县。

　　果州汉巴郡地。唐武德四年置果州，亦曰南充郡，领南充等县六。今顺庆府。

　　合州汉巴郡地。西魏置合州。唐因之，亦曰巴川郡，领石镜等县六。今属重庆府。

　　渝州汉巴郡地。隋曰渝州。唐因之，亦曰南平郡，领巴县等县四。今重庆府。

　　涪州汉巴郡地。唐武德初，置涪州，亦曰涪陵郡，领涪陵等县四。今属重庆府。

　　渠州汉巴郡地。唐武德初，曰渠州，亦曰山郡，领流江等县四。今顺庆府广安州渠县。

　　蓬州汉巴郡地。后周置蓬州。隋唐因之，亦曰咸安郡，领大寅等县六。大寅，今顺庆府蓬州仪陇县南三十里蓬池故城是。

　　壁州汉巴郡地。唐武德八年置壁州，亦曰始宁郡，领诺水等县三。诺水，今巴州之通江县。

　　巴州汉巴郡地。梁曰巴州。隋、唐因之，亦曰清化郡，领化成等县七。今属保宁府。

　　通州汉巴郡地。西魏曰通州。隋、唐因之，亦曰通州郡，领通川等县七，即今夔州府达州。

　　集州汉广汉、巴二郡地。梁曰集州。隋、唐因之，亦曰符阳郡，领难江等县三。难江，今保宁府巴州之南江县。

　　东接秦州，西逾流沙流沙，见前，南连蜀及吐蕃吐蕃，今西蕃地，北界沙漠，曰陇右道统州二十。

　　秦州汉曰天水郡。晋置秦州。唐因之，亦曰天水郡，领上わ等县五。今属巩昌府。

　　渭州汉曰陇西郡。后魏曰渭州。唐因之，亦曰陇西郡，领襄武等县四。今巩昌府。上元以后，为吐蕃所陷。元和四年，侨置行渭州于平凉县，寻复陷没。中和四年，复置渭州于平凉，即今平凉府。

　　成州汉武都郡地。西魏曰成州。隋、唐因之，亦曰同谷郡，领上禄等县三。上禄，今巩昌府成县西百三十里有故城。

　　武州汉曰武都郡。西魏置武州。隋、唐因之，亦曰武都郡。景福初，改曰阶州，领将利等县三，今巩昌府阶州北三百十里有废将利县。

　　兰州汉金城等郡地。隋曰兰州。唐因之，亦曰金城郡，领五泉等县三，今属临洮府。又天宝三载，置狄道郡，乾元初，亦曰临州，领狄道等县二，即今临洮府。或曰：临州，开元初置。

　　河州汉金城等郡地。苻秦置河州。后魏及隋、唐因之。亦曰安乡郡，领χ罕等县三。今属临洮府。

　　洮州本西戎地。后周置洮州。隋、唐因之，亦曰临洮郡，领临潭等县二。今为洮州卫。

　　岷州汉陇西郡地。西魏置岷州。隋、唐因之，亦曰和政郡，领溢乐等县四。今属岷州卫。

　　叠州本羌戎地。后周置叠州。隋、唐因之，亦曰合州郡，领合州等县二。今洮州卫南百八十里有叠州故城。

　　宕州本羌戎地。后周置宕州。隋、唐因之，亦曰怀道郡，领怀道等县二。今岷州卫南百二十里有宕州故城。

　　鄯州汉金城郡地。后魏置鄯州。隋、唐因之，亦曰西平郡，领湟水等县三。今为西宁卫。

　　廓州本西羌地。后周置廓州。隋、唐因之，亦曰宁塞郡，领广威等县三。今西宁卫西二百里有廓州故城。

　　凉州汉曰武威郡。曹魏为凉州治。晋以后因之。唐仍为凉州，亦曰武威郡，领姑臧等县五。今为凉州卫。

　　甘州汉曰张掖郡。西魏曰甘州。唐因之，亦曰张掖郡，领张掖等县二。今甘州卫。

　　肃州汉曰酒泉郡。隋置肃州。唐因之，亦曰酒泉郡，领酒泉等县三。今肃州卫。

　　瓜州汉敦煌郡地。唐武德五年，置瓜州，亦曰晋昌郡，领晋昌等县二。今废沙州卫东有瓜州故城。

　　沙州汉曰敦煌郡。唐武德五年，曰西沙州。贞观七年，曰沙州，亦曰敦煌郡，领敦煌等县二。今废沙州卫。

　　伊州汉西域伊吾卢地。唐贞观四年，内属，置西伊州。六年，曰伊州，亦曰伊吾郡，领伊吾等县二，即今西域哈密卫。

　　西州汉西域车师前王庭也。唐贞观十四年，平高昌，始置西州，亦曰交河郡，又为金山都督府，领高昌等县五，即今西域火州。

　　庭州汉车师后王庭也。唐贞观十四年，平高昌，并得其地，因置庭州。长安二年曰北庭都护府，天宝初曰北庭节度使，领金蒲等县三。今火州北有废庭州。上元以后，河西军镇多为回鹘所陷。

　　东临海，西抵汉，南据江，北距淮，曰淮南道统州十四。

　　扬州汉曰广陵国。隋曰扬州。唐因之，亦曰广陵郡，领江都等县四。今扬州府。

　　楚州汉临淮郡地。隋置楚州。唐因之，亦曰淮阴郡，领山阳等县四。今淮安府。

　　和州汉九江郡地。北齐曰和州。隋唐因之，亦曰历阳郡，领历阳等县二。今仍曰和州。

　　滁州汉九江郡地。隋曰滁州。唐因之，亦曰永阳郡，领清流等县二。今仍曰滁州。

　　濠州汉九江郡地。隋曰豪州。唐改曰濠州，亦曰钟离郡，领钟离等县三。今凤阳府。

　　寿州汉曰九江郡。隋曰寿州。唐因之，亦曰寿春郡，领寿春等县四。今属凤阳府。
</div>
    <div class="pagination">
<a href="读史方舆纪要_page27.html">上一页</a><span>...</span><a href="读史方舆纪要_page23.html">23</a><a href="读史方舆纪要_page24.html">24</a><a href="读史方舆纪要_page25.html">25</a><a href="读史方舆纪要_page26.html">26</a><a href="读史方舆纪要_page27.html">27</a><span class="current-page">28</span><a href="读史方舆纪要_page29.html">29</a><a href="读史方舆纪要_page30.html">30</a><a href="读史方舆纪要_page31.html">31</a><a href="读史方舆纪要_page32.html">32</a><a href="读史方舆纪要_page33.html">33</a><span>...</span><a href="读史方舆纪要_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
