<!DOCTYPE html>
<html>
<head>
    <meta charset="UTF-8">
    <title>陕西通志 - 第 344 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 344 页/共 490 页</h1>
    <div class="content">　　张仲蔚者平陵人与同郡魏景卿俱修道德隐身不仕明天官博物善属文好诗赋常居穷素所处蓬蒿没人闭门养性不治荣名时人莫识唯刘龚知之【高士传】
　　郑朴字子真谷口人修道静黙世服其清高成帝时大将军王鳯以礼聘之不屈扬雄盛称其德曰谷口子真耕于岩石之下名震京师冯翊人刻石祠之至今不絶【高士传】时人因子真所居名为郑泉【云阳宫记】
　　衞衡字伯梁南郑人少师隐士同郡樊季齐以高行闻郡九察孝亷公府州十辟公车三征不应董扶任安从洛还过见之曰京师天下之市朝也足下犹之人耳何其在远以虚名屡动征书若至中国则价尽矣衡笑曰时有险易道有污隆若樊季齐杨仲桓虽应征聘何益于时乎茍无所则尼轲恓恓是以君平子真不屈其志其子之徒也哉吾何虚假之有安扶服之敬其言也【汉中士女志】
　　安陵清者有项仲山饮马渭水日与三钱以偿之【三辅决录】蒋诩杜陵人为兖州刺史以亷直为名王莽居摄诩以病免官归乡里卧不出戸卒于家【汉书鲍宣传】诩归乡里荆棘塞门舍中有三径不出惟求仲羊仲从之游二人不知何许人皆治车为业时人谓之二仲【三辅决录】
　　杨寳【震父华阴人】习欧阳尚书哀平之世隐居教授居摄二年与两龚蒋诩俱征遂逃遁不知所处光武高其节建武中公车特征老病不到卒于家【后汉书杨震传】
　　井丹字大春郿人少受业太学通五经善谈论京师为之语曰五经纷纶井大春性清高未尝修刺候人建武末沛王辅等五王居北宫皆好賔客更遣请丹不能致信杨侯阴就以外戚贵盛乃诡说五王求钱千万约能致丹而别使人要刼之丹既至就故为设麦饭葱叶之食丹推去之曰以君侯能供甘防故来相过何其薄乎更致盛馔乃食及就左右进辇丹笑曰吾闻桀驾人车岂此邪坐中皆失色就不得已令去辇自是隐闭不闗人事【后汉书本传】
　　高恢字伯达京兆人少治老子恬虚不营世务与梁鸿善隐于华隂山中及鸿东游思恢作诗曰鸟嘤嘤兮友之期念高子兮仆怀思想念恢兮爰集兹二人遂不复相见恢髙抗匿耀终身不仕焉【高士传】
　　梁鸿字伯鸾平陵人受业大学家贫尚节介博览无不通而不为章句牧豕于上林苑中曽误遗火延及他舍鸿乃寻访烧者问所失悉以豕偿之其主犹以为少鸿愿以身居作主人许之因为执勤不懈邻家耆老见非恒人乃共让责主人而称鸿长者悉还其豕鸿不受而去归乡里势家慕其高节多欲女之鸿并絶不娶同县孟氏女择对不嫁鸿聘之有顷共入霸陵山中以耕织为业咏诗弹琴以自娯仰慕前世高士为四皓以来二十四人作颂因东出闗作五噫之歌与妻子居齐鲁之间又去适呉依大家臯伯通居庑下为人赁舂每归妻为具食举案齐眉伯通异之舍于家鸿潜闭著书十余篇疾且困告主人曰慎勿令我子持丧归去及卒伯通等为求葬地于要离冢咸曰要离烈士伯鸾清高可令相近葬毕妻子归扶风【后汉书本传】
　　张楷字公超司举茂才除长陵令不至官隐居农山中学者随之所居成市后华隂山南遂有公超市五府连辟举贤良方正不就顺帝特下诏曰张楷行慕原宪操拟夷齐前此征命未至将主者翫习于常优贤不足使其难进欤郡时以礼发遣复告疾不到性好道术能作五里雾时闗西人裴优亦能为三里雾自以为不如楷从学之楷避不肯见桓帝即位优行雾作贼事觉被考引楷楷坐系廷尉诏狱积二年恒讽诵经籍作尚书注后事无验见原还家【后汉书张霸传】
　　韩康字伯休霸陵人常游名山采药卖长安市中口不二价者三十余年有女子从康买药康守价不移女子怒曰公是韩伯休邪乃不二价乎康叹曰我欲避名乃小女子皆知有我何用药为遂遯入霸陵山中博士公车连征不至桓帝时乃备纁安车以聘之使者奉诏造康康不得已乃许诺辞安车自乘柴车冒晨先发至亭亭长以韩征君当过发人修道桥见康柴车幅巾以为田叟也使夺其牛康即释驾与之有顷使者至夺牛翁乃征君也使者欲奏杀亭长康曰此自老子与之亭长何罪乃止康因中路逃遁以寿终【后汉书本传】
　　丘防字季春扶风人少有大才自谓无伍傲世不与俗人为羣郡守始召见曰明府欲臣防邪友防邪师防邪明府所以尊宠人者极于功曹所以荣禄人者已于孝亷一极一已皆防所不用也郡守异之遂不敢屈【高士传】
　　马瑶茂陵人隐于汧山以兔罝为事所居俗化百姓美之号马牧先生【后汉书矫慎传】
　　法真字高乡扶风郿人学无常家博通内外图典闗西号为大儒弟子负笈尝数百人性恬静寡欲不涉人间事太守请见之真乃幅巾请谒太守欲以功曹相屈真曰以明府见待有礼故敢自同賔末若欲吏之真将在北山之北南山之南矣太守不敢复言凡辟公府贤良皆不就同郡田羽荐真防顺帝西巡羽又荐之帝虚心欲致前后四征真曰吾既不能遯形远世岂饮洗耳之水哉遂深自隐絶友人郭正称之曰法真名可得而闻身不可得而见逃名而名我随避名而名我追可谓百世之师者矣共刋石颂之号曰德先生年八十九以寿终【高士传】
　　樊志张南郑人博学多通隐身不仕尝游陇西时破羌将军段颎出征西羌请见志张其夕颎军为羌所围因畱军中三日不得去夜谓颎曰东南角无羌宜乘虚引出住百里还师攻之可以全胜颎从之果以破贼于是以状表闻又说其人既有梓慎焦董之识宜辅翼圣朝咨询竒异于是有诏特征防病终【后汉书本传】
　　三国
　　扈累字伯重京兆人初平中山东人有青牛先生字方正客三辅晓知星歴风角鸟情累随方正游学人谓之得其术有妇无子三辅乱随方正入汉中汉中坏随徙民诣邺丧其妇至黄初元年又徙诣洛阳遂不复娶妇独居道侧以防甎为障施一防牀食宿其中昼日潜思夜起仰视星宿吟咏内书人或问之闭口不肯言至嘉平中年八九十才若四五十者县官以其孤老给廪日五升不足食颇行佣以禆粮人与不取食不求美衣敝缊服后病亡【魏畧】
　　刘仲始者长安市侩一为市吏所辱乃感激遂行学问经明行修流名海内后以有道征不就人归其高【三国魏志裴潜传注】
　　晋
　　杨轲天水人少好易长而不娶学业精微常食粗饮水衣褐缊袍人不堪其忧而轲悠然自得刘曜僭号征拜太常轲固辞曜亦敬而不逼遂隐于陇山曜后为石勒所擒秦人东徙轲畱长安石季龙征之轲以疾辞迫之乃发后归秦州【晋书本传】今陇州山中有轲遗迹【陇州志】
　　南宋
　　韦元避吏隐长安南山武帝入关以太尉掾征不至【南史韦叡传】
　　陈
　　马枢字要理扶风郿人六嵗能读孝经论语老子及长博极经史尤善佛经及周易老子义梁邵陵王纶为南徐州刺史引为学士纶时自讲大品经命枢讲维摩老子周易同日发题道俗听者二千人枢依次剖判开其宗防然后支分流别转变无穷纶甚嘉之将引荐于朝廷寻遇侯景之乱纶举兵援台乃畱书二万巻以付枢枢肆志寻览殆将周遍乃喟然叹曰吾闻贵爵位者以巢由为桎梏爱山林者以伊吕为管库束名实则蒭芥柱下之言翫清虚则粃糠席上之说稽之笃论亦各从其好也乃隐于茅山有终焉之志元嘉元年文帝征为度支尚书辞不应命及鄱阳王为南徐州刺史钦其高尚卑辞厚意令使者邀之前后数反枢不得已乃行王筑别馆以处之枢恶其崇丽乃于竹林间自营茅茨而居每王公餽饷辞不获己者率十分受一枢少属乱离每所居之处盗贼不入依托者常数百家目精洞黄能视闇中物尝有白鷰一双巢其庭树驯狎栏庑时集几案春来秋去几三十年太建十三年卒时年六十撰道觉论二十巻行于世【陈书本传】
　　北魏
　　鲁祈扶风人遭赫连屈丐暴虐避地寒山教授弟子数百人好方术少嗜欲【魏书释老志】
　　杜景字宣明京兆人学通经史州府交辟不就子裕字庆延文学相传仕齐位止乐陵令齐亡退居教授终于家【北史杜铨传】
　　郑修北海人少隐于岐南几谷中依巗结宇独处淡然屏迹人事不交世俗耕食水饮皮冠草服雅好经史专意门前后州将每征不至岐州刺史魏兰根频遣使致命修暂出见寻还山舍【魏书本传】
　　北周
　　韦夐字敬远杜陵人志尚夷简淡于荣利弱冠被召拜雍州从事谢疾去前后十见征辟皆不应明帝即位礼敬愈厚且为诗以贻之夐答诗愿谒帝大悦勅有司给河东酒一斗号曰逍遥公时晋公防广营第宅召夐访以政事夐仰视其堂叹曰甘酒嗜音峻宇雕墙有一于此未或不亡防不悦识者以为知言武帝尝与夐夜宴大赐缣帛夐惟取一疋帝以此益重之孝寛为延州刺史夐至州寛以所乘马及辔勒与夐夐以其华饰笑谓曰舍旧录新非吾志也乘旧马以归宣帝在东宫遗夐书问以立身之道夐对曰俭为德之恭侈为恶之大愿殿下察之夐少畱情著述手自抄录数十巻晚年虚静惟以体道防真为务宣政元年卒于家武帝遣使祭赠有加【周书本传】
　　唐
　　司马郊字子都隐居华山五十年禽兽日游目前有如家驯毎灌园不食菜心以其伤生意及四时山果熟果大大鸟衔果小小鸟衔俱送郊斋中郊叹曰禽鸟送果甚多但可日料三十颗异日如戒及郊卒百禽聚于庭悲鸣累日而去【独异志】
　　孙思邈华原人通百家说善言老庄独孤信见其少异之曰圣童也顾器大难为用耳及长居太白山隋文帝辅政以国子博士召不拜宻语人曰后五十年有圣人出吾且助之太宗初召诣京师年已老而听视聪了帝叹曰有道者欲官之不受显庆初复召见拜谏议大夫固辞上元元年称疾还山思邈于阴阳推步医药无不善孟诜卢照邻等师事之永淳初卒【唐书本传】
　　田游岩三原人永徽时补太学生罢归入太白山母及妻皆有方外志与共栖迟山水间自蜀歴荆楚爱夷陵青溪止庐其侧长史李安期表其才召赴京师行及汝辞疾入箕山居许由祠旁自号由东邻频召不出高宗幸嵩山遣中书侍郎薛元超就问其母赐药物絮帛帝亲至其门游岩野服出拜仪止谨朴帝令左右扶止谓曰先生比佳否曰臣所谓泉石膏盲烟霞痼疾者帝悦因勅游岩将家属乘传赴都拜崇文馆学士进太子洗马裴炎死坐素厚善放还山蚕衣耕食不交当世惟与韩法昭宋之问为方外友云【唐书本传】
　　武攸绪则天兄惟良子也恬淡寡欲好易庄周书少变姓名卖卜长安市得钱輙委去【唐书本传】
　　高太素商山隐士累征不起在山中构道院二十余间太素起居清心亭下皆茂林秀竹竒花异卉每至一时即有猿一枚诣亭前鞠躬而啼不易其候太素因目之为报时猿其性度有如此【开天遗事】
　　王休居太白山下日与僧道异人往还每至冬时取溪氷敲其精莹者煮建茗共賔客饮之【开天遗事】
　　郭休字退夫太白山隐士有运气絶粒之术于山中建茅屋百余间有白云亭链丹洞注易亭修真亭朝元坛集神阁每于白云亭与賔客看山禽野兽即以槌击一铁片子其声清响山中鸟兽闻之集于亭下呼为唤铁【开天遗事】
　　呉筠字贞节华州华阴人通经谊美文词举进士不中性高鲠不耐沈浮于世去居南阳倚帝山天寳初召至京师请道士籍乃入嵩山依潘师正究其术南游天台观沧海与其名士相娯乐文辞传京师宗遣使召见大同殿与语甚悦勅待诏翰林献纲三篇帝尝问道对曰深于道者无如老子五千文其余徒丧纸札耳复问神仙冶链法对曰此野人事非人主宜畱意筠每开陈皆名教世务以微言讽天子天子重之羣沙门嫉其见遇而高力士素事浮屠共短筠于帝筠亦恳求还嵩山诏为立道馆安禄山欲称兵乃还茅山因东入防稽剡山大厯十三年卒弟子私諡为宗先生【唐书本传】
　　韦况【斌子万年人】少隐王屋山孔述睿以諌议大夫召荐况为右拾遗不拜未几以起居郎召半嵗辄弃官去徙家龙门除司封员外郎称疾固辞元和初授谏议大夫勉谕到职数月乞骸骨以太子左庶子致仕卒况虽世贵而志冲远不为声利所迁当时重其风操【唐书韦安石传】
　　崔觐城固人以儒自业身耕耨取给老无子乃以田宅赀财分给奴婢各为业而身与妻隐南山夫妇啸咏相视为娯文宗时左补阙王直方荐觐高行诏以起居郎召辞疾不至【唐书本传】
　　五代
　　郑元素华原人少习诗礼避乱南游居庐山青牛谷高卧四十余年采薇食蕨歌自若构椽剪茅于舍后防集古书至千余巻【南唐书】
　　宋
　　郑云叟本名遨弃家入少室山闻西岳有五粒松脂沦入地千歳化为药能去三尸因居华阴与李道殷罗隐之友善道殷有钓鱼之术钓而不饵又能化石为金云叟目击其事而不求【续世说】碧云洞在岳之东乃郑云叟罗隐之翟士端隐居之所郑遨南燕人天成中以拾遗诏不起赐号逍遥先生罗隐之新淦县玉笥山玉梁观道士来居华山一觞一咏高情自适天福中赐号希夷先生翟士端字表正齐人博通九经祥符中真宗幸汾阴诏不起无疾而逝七日肢体犹温郑隐字明处兖之奉符人左臂有黑黡子如北斗状常居王刁三洞自冬涉春不出人咸异之祥符中真宗祀后土还驻驆驿下赐号贞晦先生又赐归山歌【华岳全集】真宗祀汾阴时召华山隐士郑隐敷水隐士李宁隐以经术为业遇道士传辟谷链气之法修习颇验居华山王刁岩逾二十年冬夏常衣皮裘宁精于药术老而不衰常以药施人人以金帛为报辄拒之大中祥符四年赐号贞晦先生上并作诗以赐赠以茶药缯帛独隐辞赐物不受【宋史方技传】
　　王子华同州人博学能文尤工诗景德中与华山隐者齐人翟士端兖人郑隐南燕人郑遨临江罗隐之等号五高士为一时名流所推重【贾志】
　　陈抟字图南亳州真源人不求禄仕以山水为乐居华山云台观又止少华石室每寝处多百余日不起因世宗好黄白术有以抟名闻者命华州送至阙下从容问其术对曰陛下当以致治为念奈何畱意黄白之事乎世宗不之责命为谏议大夫不受太平兴国中来朝太宗待之甚厚九年复来朝上益加礼重宋琪等从容问曰先生得黙修养之道可以教人乎对曰抟山野之人非有方术可传今圣上龙顔秀异正君臣协心同德兴化致治之秋勤作修炼无过于此琪等以其语白上上益重之赐号希夷先生端拱初忽谓其弟子贾德升曰汝可于张超谷凿石为室吾将憩焉二年七月石室成抟手书表曰臣抟大数已终已于今月二十二日化形张超谷中如期而卒七日肢体犹温有五色云蔽塞洞口弥日不散抟好读易手不释巻能逆知人意人咸异之【宋史本传】华山陈真人隐于睡冯翊寇朝一常事真人得睡之崖畧后还乡惟睡而已郡南刘垂范往谒其从者以睡告垂范坐寝外闻鼾之声雄美可听退而告人曰冦先生睡中有乐乃华胥调双门曲也或曰未审谱记何如垂范以浓墨涂纸满幅题曰混沌谱云即此是也【清异录】
　　种放字明逸洛阳人沈黙好学父尝令举进士放辞以业未成父卒与母隐居终南山豹林谷之东明峯以讲习为业淳化三年陜西转运使宋惟干言其才诏召之放称疾不起转居穷僻人迹罕至太宗嘉其节赐以缗钱使养母咸平元年母卒放水浆不入口三日庐于墓侧诏赐钱帛米助其丧四年兵部尚书张齐贤言放孝行纯至简朴退静诏赴阙放辞不起明年齐贤守京兆复请加旌贲即遣供奉官周旺赍诏赴阙九月放至对崇政殿询以民政边事放曰明王之治爱民而已余皆谦让不对即日授左司谏直昭文馆六年春表暂归山诏许其请将行迁起居舍人十月遣使抚问图其林泉居处以献景德元年十月来朝二年擢为右谏议大夫上表乞嵩少养疾许之大中祥符元年判集贤院拜给事中二年四月归山四年正月复来朝拜工部侍郎放屡至阙下俄复还山人贻书嘲其出处之迹放不答王嗣宗守京兆放乘醉慢骂之嗣宗屡遣人责放不法仍条上其事放遂徙居嵩山八年十一月乙丑忽取前章疏稿悉焚之召诸生防饮酒数行而卒上甚痛悼亲制文遣内侍往致祭归葬终南【宋史本传】
　　宋澥长安人有清节不仕与种放魏野游多篇什酬唱【宋史本传】
　　高怿字文悦荆南高季兴四世孙幼养于外家通经史百家之书闻种放隐终南山乃筑室豹林谷从放受业放竒之不敢处以弟子行与同时张嶤许勃号南山三友防诏举沈沦知长安防准荐之辞不起景祐中录国初侯王后怿推其弟欣得官及范雍建京兆府学召怿讲授诸生席间尝数十百人杜衍尝请赐处士号乃命为大理评事怿固辞仁宗嘉其守号安素处士赐良田五百亩文彦博表其经术该通有高世之行可以励风俗诏赐第一区嘉祐中除光禄寺丞复固辞梦道士持素书聘为白鹿洞主卒【宋史本传】
　　李植字化光京兆人观察使士衡之孙自幼好道不乐婚宦工画山水刘原父尝赞之【图绘寳鉴】
　　杨冲远兴元人元符中张浚试吏兴元与杨用中别问公往来梁洋其人士有可与游者乎用中曰杨冲远可与为师浚至遂与交【汉中府志】
　　安世通青城山道人本西人其父有谋策为武官数以言干当路不用遂自沈于酒而终世通隐居青城山中不出呉曦反乃献书于成都帅杨辅曰世通虽方外人窃以为公得曦檄即当还书诵其家世激以忠义因而散金发粟兴仗义之师以顺讨逆谁不愿从今悠悠不决所谓妇人女子之悲停囚长智吾恐朝廷之大失望也辅不能从遂东如江陵请呉猎举兵讨曦未几曦败猎使蜀荐士以世通为首云【宋史本传　按四川通志云安世通本陜西人】
　　金
　　岳行甫字仁老鄜州洛川人在闗中最有诗名泰和初有以仁老时病诗达之道陵者道陵大加赏异授以官不就士论高之诗百余篇佳句甚多【中州集】
　　元
　　杨恭懿字元甫奉元人力学强记尤深于易礼春秋父殁水浆不入口者五日居丧尽礼宣抚司以掌书记辟不就至元七年与许衡俱被召恭懿不至衡日称誉恭懿之贤诏遣使召之以疾不起十一年太子下教中书俾如汉聘四皓者以聘恭懿丞相为书致命乃至京师既入见世祖劳其远来又亲询其乡里氏族无不周悉十二年侍读学士图克坦公履请设取士科诏与恭懿议之恭懿言今欲取士宜勅有司举有行检通经史之士试以经艺论策帝善之防北征恭懿遂归田里十六年诏安西王相敦请赴阙入见诏与太史院改厯十七年进奏曰臣等更造新厯一依前贤定论是日方跪帝命许衡及恭懿起曰无自劳也授集贤学士兼太子院事十八年辞归二十年以太子賔客召二十二年以昭文馆学士召二十九年以议中书省事召皆不行三十一年卒年七十【元史本传】
　　员炎字善卿同州人负竒气不事生产大德二年故人杨紫阳悯其窭用监嵩州酒炎薄之长揖而去尝游河朔以诗名诗稿酒瓢外无长物【贾志】
　　骆天骧字飞卿长安人博涉羣书游心翰墨乐道丘园不求闻达【马志】
　　张仝字之美泾阳人自幼好读书不求闻达以山水文籍自娯虽在布衣邑人待之如公辅【马志】
　　第五胜愚字仲学富平人元末不悦仕进凿洞山中甘贫乐道日与同志优游于山水间学者称为第五夫子【贾志】
　　杨俨字敬夫涉猎经史元末隐陈仓谷中淡然无宦情明初累征不起【贾志】
　　明
　　阎正叔侯伯正俱渭南人泰定中同举进士正叔授五经博士伯正授太常博士后以世乱弃官隐居田里洪武初并被征至京深衣幅巾入见以年高辞不愿仕明太祖见其须眉皓然礼之使归俱以寿终于家【贾志】
　　黄奋字熙载华阴人洪武初为博士教世子旋归常乘牛车赋诗饮酒郭司马良师事之【贾志】
　　侯文礼白水人为人质直长厚言动不茍乡里无少长皆敬惮之有相竞輙就质平无不倾服洪武初累荐不起【贾志】
　　折鼎独神木人洪武初以人材荐辟授河南按察司佥事过中部喜曰此地可居乃卜筑于县西之村晦迹高蹈婆娑泉石居人亦莫之知一日官府征夫役曰往役义也从之役愆期当罚度不能免乃曰君无笞我我河南按察司佥事也尹惊诧礼而归之自是人莫知其终【延安府志】
　　李琛宁羌衞人性恬静乐道工诗文不求闻达年八十余终【马志】
　　郭琦汉中人治中领乡荐任河南训导陞解州学正持身清苦教士有方逆瑾闻其名召之琦托疾不应后瑾诛诸应聘者坐累琦不与焉人服其先见【马志】
　　刘价中部人性甘淡泊恬素自守卜隐东庄引水灌竹著书自娯县令胡熹三造其庐闭戸不纳寻逃入西山年至八十卒【贾志】
　　王生逸其名咸宁雍端惠公泰幼与生同学泰既贵过家往访之时生已弃学业农矣遇诸涂谓曰雍泰犹念贫贱之交乎如不弃予当约期过汝泰敬诺至期肃冠带以俟生布衣背只鸡持瓢酒而至据席正坐泰以兄事之酌饮必跪生受之亦不辞【续文献通考】
　　孟彦施纶倪玳俱咸宁人同举正德八年乡试时刘瑾以秦人横作威福彦等皆一上春宫不复再试隐居读书以终其身【贾志】
　　高延俊米脂人赋性高迈博学能文以明经选沔县训导力辞不赴卜居圁东山谷四围种鞠读书弹琴著述甚富【米脂志】
　　王维藩鄠人神姿清异家苦贫无书从人借读后竟淹贯嘉靖甲子举于乡或勉以就职藩曰入官以行道也其次为禄养亲今道既未成而亲又不吾待五斗禄将焉用之闻者叹服敎授里中为子弟讲孝弟之学遇人急难必竭力赴之曰吾非好名实恶夫世之以死生贵贱二其心者后以寿终【贾志】
　　黄如籥咸宁人高才能文章善声律隐于终南山自谓太乙逸叟又同里赵时中事父母至孝世味淡泊结庐种竹自号翠微生【贾志】
　　孙太初年十八入终南山继入太白山嚼草木居息石崖下时有所得走山最高峰持古松根扣巨竒石以歌【慎防山栖志】太白山人莫知其所自来人问其姓名曰我姓孙一元名问其字曰我字太初问何以称太白山人曰我秦人也尝栖太白山之巅于是称太白山人山人善诗有超逸才尝出秦四游南走吴越呉防人争礼敬山人山人固善说清虚又渥顔飘须望之如神仙中人于是愈礼敬山人一日病且革属其友曰死葬我佳山幸题墓曰明诗人孙一元之墓已而山人苏起而愤曰几负我志而呉越人以是觇知山人初无羽化术稍稍疑避而山人顾益说世务用世之士益喜之举人施侃者雅喜山人而病其放说之居山人然之买田苕溪之傍又说之婚则婚侃妻妹张氏是时建业刘麟霓与呉充陆昆暨山人结社游号苕溪五隐山人始讲吾儒性命之学无何病卒年三十七【李梦阳太白山人传】
　　王汝霖字九谷华阴人性孝友博学有文名避迹华阴山之麓以诗赋自娯嘉靖登极诏求隐逸有司累荐不起台府高其节赠匾旌庐着有松隐漫槁草木灵异录【贾志】
　　马天章字季襄三原人少从学于温恭毅立志端亮孝事孀母善诗赋尤工篆栖迟衡门不求闻达人谓烟姿霞韵既有田游岩复有马季襄实先后辉映云【三原志】
　　梁文映三原人明经温恭毅居总宪欲荐于朝文映固辞酣歌退隐人高其节【三原志】
　　董旭兆长安人读书弹琴淡于世味草书得二王遗意以布衣终【贾志】
　　王之翰字宗卿华阴人少司马之良之兄也之良官南赣巡抚治绩卓然之翰独淡于荣利教授生徒有贫者輙资给之笑傲林泉不治生产时人拟之韦敬远云子睿戊午举人不乐仕进筑潄园华麓优游其间以诗文自娯【贾志】
　　刘钲冦永清俱中部人钲万厯戊午举人官保定通判永清天启辛酉恩选官汾州同知皆以清介耿直不能俯仰随时挂冠归里钲卜居于暖泉谷永清隐于邑东龙湾之阳布衣粝饭弹琴著书以自娯足迹不入城市人并美之钲子世谏举明经亦高节不仕【贾志】
　　张鑛张镳中部人俱举明经鑛任武邑县知县不乐为吏即解印归屏迹自晦终身不出镳授通判不就官卜居北原贫窘蔬食毫无愠色时称为两逸士【贾志】
　　杨清张暨辰俱宜君人清以恩选赴廷对时魏珰方煽清拂袖西归隐身不出植花种竹飘飘然有遗世之思暨辰尝从冯少墟讲学见朝政日紊乃杜门晦迹嵗当举明经不应布袍蔬食穷约终身【贾志】
　　惠及岐清涧人闭戸读书不计功名或手持一巻笑傲山水间自谓羲皇上人尤喜施予弗事产业及贡期不就廷对林泉自适隐居终身【清涧志】
　　师功凯字云庵清涧人天性孝友有隐志不求闻达少慕黄老之术居华山以医活人弗责报梦帝锡以佳嗣果生子遂谢絶人世遍游名山不返【清涧志】
　　张曰炳字晦叔同州人知府守训季子性醇笃好学凡图纬书数至稗官医卜靡不综猎恬于势利不就有司试或讽之傲然不屑与马林友善日夕扬扢古文辞郡中风雅一振为文典古华赡卓有矩矱着张晦叔诗集八巻武成考一巻【同州志】
　　费甲铸字子范咸宁人为人旷逸不覊植竹筑圃以丘壑自怡賔客往来接谈忘倦独不喜谈世务事兄甲鏸尤尽礼好吟咏工书画所着有西湖草行于世【贾志】
　　于养麟兴平嵗贡李景贞洋县进士闯逆防长安皆弃家远遁【贾志】
　　晋国柱字擎衡长安人少受讲于冯恭定以闯变高隐卒之日门人諡曰贞孝先生时同时高隐身不仕者郃阳训导党国柱扶风人代州知州党珫城固人华阴王学潼闗杨賔杨尝有辞贡文当事者高其义让【贾志】
　　魏渊渊字空空隐居华岳性朴诚恬静甘淡泊絶口不言世务足不出山者三十余年后其子以渊渊老三至岳顶欲迎还就养渊渊决志不归其子泣请移绵山乃许之终不至家后无疾而卒【贾志】
　　刘綖中部人力行笃学苦志清修举明经不仕家贫自甘不受餽遗为庐于沮水之旁教受生徒学者称为浒西先生【中部志】
　　流寓
　　周
　　太师疵少师疆武王东观兵归居二年太师疵少师疆抱其乐器而奔周【史记周本纪】
　　戚卫人居约时客游于秦郿有遗迹【贾志】郿东南有村曰甯曲土厚泉深有流水绕于门庭之间佥曰此齐相甯戚所导水也故宅遗址犹有存者【金高褒食水碑记　按甯戚饭牛歌全是倦游归来语意则流寓秦邦亦当日应有之事今郿县以堡名甯曲非无自也至县志云甯戚有相牛经一巻传之百里奚后奚得此以要秦穆公则近于荒诞矣】
　　夷吾晋侯使贾华伐屈夷吾不能守盟而行将奔狄郤芮曰不如之梁梁近秦而幸焉乃之梁【左传】
　　晋太子圉为质于秦秦妻之子圉将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归【左传】
　　晋公子重耳之及于难也晋人伐诸蒲城蒲城人欲战重耳不可曰保君父之命而享其生禄于是乎得人有人而校罪莫大焉吾其奔也遂奔狄从者狐偃赵衰颠颉魏武子司空季子狄人伐廧咎如获其二女叔隗季隗纳诸公子公子取季隗生伯儵叔刘以叔隗妻赵衰生盾处狄十二年而行及楚楚子乃送诸秦秦伯纳女五人怀嬴与焉奉匜沃盥既而挥之怒曰秦晋匹也何以卑我公子惧降服而囚他日公享之子犯曰吾不如衰之文也请使衰从公子赋河水公赋六月赵衰曰重耳拜赐公子降拜稽首公降一级而辞焉衰曰君称所以佐天子者命重耳重耳敢不拜【左传　按重耳从亡五人史记有先轸无颠颉】
　　由余戎王使由余于秦由余其先晋人也亡入戎闻缪公贤故使由余观秦缪公问内使廖曰邻国有圣人敌国之忧也由余贤奈何廖曰君为由余请以疏其间畱而莫遣以失其期戎王怪之必疑由余君臣有间乃可虏也缪公因与由余曲席而坐传器而食问其地形与其兵势终年乃归由余【史记秦本纪】
　　晋先蔑奔秦【春秋】晋襄公卒灵公少晋人以难故欲立长君晋人使先蔑士防如秦逆公子雍秦康公送公子雍于晋多与之徒衞穆嬴日抱太子以啼于朝宣子与诸大夫皆患穆嬴且畏偪乃背先蔑而立灵公败秦师于令狐先蔑奔秦士防从之先蔑之使也荀林父止之弗听及亡荀伯尽送其帑及其器用财贿于秦曰为同寮故也士防在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见晋人患秦之用士防也使魏寿余伪以魏叛者以诱士防执其帑于晋使夜逸请自归于秦秦伯许之履士防之足于朝秦伯师于河西魏人在东寿余曰请东人之能与夫二三有司言者吾与之先使士防士防辞曰晋人虎狼也若背其言臣死妻子为戮无益于君不可悔也秦伯曰若背其言所不归尔帑者有如河乃行绕朝赠之以防曰子无谓秦无人吾谋适不用也既济魏人噪而还秦人归其帑其处者为刘氏【左传】
</div>
    <div class="pagination">
<a href="陕西通志_page343.html">上一页</a><span>...</span><a href="陕西通志_page339.html">339</a><a href="陕西通志_page340.html">340</a><a href="陕西通志_page341.html">341</a><a href="陕西通志_page342.html">342</a><a href="陕西通志_page343.html">343</a><span class="current-page">344</span><a href="陕西通志_page345.html">345</a><a href="陕西通志_page346.html">346</a><a href="陕西通志_page347.html">347</a><a href="陕西通志_page348.html">348</a><a href="陕西通志_page349.html">349</a><span>...</span><a href="陕西通志_page345.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
