<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 7 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 7 页/共 29 页</h1>
    <div class="content">　　北水世又谓之白薄渎
　　东北流注扵海水矣
　　大河又东北迳高唐县故城西
　　春秋左襄公十九年齐灵公废太子光而立公子牙以夙沙卫为少傅齐侯卒崔杼逆光光立杀公子牙于句渎之丘卫奔高唐以叛京相璠曰本平原县也为【为字误朱本改作魏谢云当作齐】之西鄙也大河迳其西而不出其东经言出东误耳【高唐故城在今禹城县西四十里本齐高唐邑齐赵以河为境威王曰吾臣有盻子使守高唐则赵人不敢渔扵河即此河也】
　　大河又北迳张公城临侧河湄
　　魏青州刺史张治此故世谓之张公城水有津焉名之曰张公渡【在今平原县南六十里】
　　河水又北迳平原县故城东【故城在今县南】
　　地理风俗记曰原博平也故曰平原矣县故平原郡治矣汉高帝六年置王莽改曰河平也晋灼曰齐西有平原河河水北过高唐县即平原也故经言河水迳高唐县东非也按地理志曰高唐平原也高唐漯水所出平原则笃马河导焉明平原非高唐大河不得出其东审矣
　　大河右溢世谓之甘枣沟
　　水侧多枣故俗取名焉河盛则委泛水耗则辍流
　　故渎又东北歴长堤迳温隂县北【按汉志有漯隂而无温隂宋本亦作漯隂恐当依宋本为是下同】
　　东迳着城北东为波淀渊潭相接世谓之秽野薄
　　河水又北迳阳阿县故城东【朱本作西】
　　汉高帝六年封郎中万防为侯国【按史汉功臣表俱无阳阿侯万防其人者且汉志阳阿属上党郡河水扵此非入上党之所恐有譌误】应劭曰温【亦当作漯】隂县东南五十里有阿阳乡故县也【按阳阿县属上党郡漯隂县属平原郡一在并州一在青州相去辽逺必非河水同迳之地按平原郡有阿阳与漯隂相连则宜作阿阳无疑但所谓侯国则史汉表有阳阿而无阿阳恐所云万防者不足凭也】
　　又东北过漯阳县北【按漯水下注云北漯隂城伏琛谓之漯阳城在今青城县界漯水之北】河水自平原左迳安徳城东而北为鹿角津【今陵县治即安徳故城县东南有鹿角闗因津为名与临邑县接界】东北迳般县乐陵朸乡厌次县南为厌次河
　　汉安帝永初二年剧贼毕毫等数百乗船防平原县令刘雄门下小吏所辅浮舟追至厌次津与贼合战并为贼擒求代雄毫纵雄扵此津所辅可谓孝尽爱敬义极君臣矣
　　河水又迳漯隂县故城北【一作右迳】
　　王莽之臣武县也
　　河水又东北为漯沃津
　　漯沃县故城南王莽之近亭者也地理风俗记曰千乗县西北五十里有大河河北有漯沃城故县也魏改为后部亭今俗遂名之曰右辅城【今蒲台县东有漯沃故城】
　　河水又东迳千乗城北
　　伏琛之所谓千乗北城者也【今高苑县北有千乗故城未知是此城否】
　　又东北过黎城县北【禹贡锥指据济水经文改作利县云彼注云地理志齐郡有利县晏谟曰县在齐城北五十里今博兴县东有利县故城】又东北过甲下邑济水従西来注之又东北入于海
　　河水又东分为二水枝津东迳甲下城南东南歴常沇【按上文有马常坈经文此当云歴马常坈为是】注济
　　经言泲水注河水自枝津东北流至甲下邑北世谓之仓子城非也又东北流入于海淮南子曰九折注为海而流不絶者昆仑之输也尚书禹贡曰夹石碣石入于河山海经曰碣石之山绳水出焉东流注于河河之入海旧在碣石今川流所导非禹渎也周定王五年河徙故渎故班固曰商渇【朱本作碣】周移也又以汉武帝元光二年河又徙东郡更注渤海是以汉司空掾王横言曰往者天常连北风海水溢西南出寖数百里故张君云碣石在海中葢沦扵海水也昔燕齐辽旷分置营州今城届海濵海水北侵城垂沦平【谢云宋本作城垂沦者半】王横之言信而有徴碣石入海非无证禹贡锥指以今舆地言之滑县开州【并属直大名府】观城濮州范县朝城【并属山东东昌府】阳谷【属兖州府】茌平【属东昌府】禹城平原陵县徳平乐陵商河武定青城蒲台【并属济南府】高苑博兴【并属青州府】诸州县界中皆东汉以后大河之所行也







　　水经注集释订讹卷五
<史部,地理类,河渠之属,水经注集释订讹>
　　钦定四库全书
　　水经注集释订讹卷六
　　归安沈炳巽撰
　　汾水　　浍水　　涑水　　文水
　　原公水　洞涡水　晋水　　湛水
　　汾水出太原汾阳县北管涔山【按今静乐县在太原府西北二百二十里本汉汾阳县地地理志汾阳北山汾水所出西南至汾阴入河过郡二行一千三百四十里管涔山一名燕京山淮南子汾岀燕京是也隋志静乐县有管涔山元和志云在县北一百二十里】
　　山海经曰北次二经之首在河之东其东【按经无东字】首枕汾其名曰管涔之山其上无草木【按经作其上无木而多草】而下多玉汾水出焉西流注于河十三州志曰出武州之燕京山亦管涔之异名也其山重阜修层【朱本改岩】有草无木泉源道于南之下盖稚水蒙流耳又西南夹岸连山聨峰接势刘渊族子曜常隠居于管涔之山夜中忽有二童子入跪曰管涔王使小臣奉谒赵皇帝献剑一口置前再拜而去以烛视之剑长二尺光泽非常背有铭曰神剑服【十六国春秋前赵録刘曜无服字】御除众毒曜遂服之剑随【按传漏四字】时变为五色也后曜遂为胡王矣汾水又南与东西温溪合水出右近溪声流翼注水上杂树交阴云垂烟接自是水流潭涨波襄转泛又南迳一城东凭墉积石侧枕汾水俗谓之代城城【疑当作水】又南出二城间其城角倚翼枕汾流世谓之侯莫干城盖语出戎方传呼失实也汾水又南迳汾阳县故城东【城在今太原府阳曲县北十里】川土寛平峘山夷水故地理志汾水出汾阳县北山西南流者也汉髙帝十一年封靳强为侯国后立屯农积粟在斯谓之羊肠仓山有羊肠坂在晋阳西北石磴萦委若羊肠焉故仓坂取名矣汉永平中治呼沲石臼河按司马彪后汉郡国志常山南行唐县有石臼谷盖咨乗【御览作资承】嘑沱之水转山东之费【疑当作漕】自都卢【按后汉书邓训传作都虑】至羊肠仓将凭汾水以漕太原用实秦晋苦役连年转运所经凡三【项本作二】百八十九隘死者无算拜邓训为谒者监防水功训隠括知其难立【朱笺按训传云训考量隠括知大功难立注云隠审量括之也拘木必待隠括蒸揉然后直也】具言肃宗肃宗从之全活数千人和熹邓后之立叔父【何校后汉书叔父下增陔字】以为训积善所致也羊肠即此仓也魏土地记曰秀容【秀容故城在今太原府忻州西北五十里】胡人徙居之立秀容防军治东去防【疑是汾】水六十里南与酸水合水源西出少阳之山东南流注于汾水【山海经作东流注于汾水无南字】汾水又南出山东南流洛阴水注之水出新兴郡西流迳洛阴城北【在今太原府东北六十里】又西迳盂县故城南【在今太原府东北八十里】春秋左传昭公二十八年分祁氏七县为大夫之邑以孟丙为盂大夫【左传昭公二十八年魏献子为政分祁氏之田以为七县盂其一也】水又西迳狼盂【按汉志当作孟】县故城南【在今太原府北七十里】王莽之狼调也左右夹涧幽深南面大壑俗谓之狼马涧旧断涧为城有南北门门闉故壁尚在洛阴水又西南迳阳曲城北【元和志阳曲故城在太原县东北四十五里】魏土地记曰阳曲胡寄居太原界置阳曲防军治其水西南流注于汾水汾水又南迳阳曲城西南注也
　　东南过晋阳县东【今为山西太原府太原县】晋水从县南东流注之太原郡治晋阳城秦昭襄王三年立尚书所谓既修太原者也春秋说题辞曰髙平曰太原原端也平而有度广延【当作疋五下切古雅字按古文大小雅尔雅字本作疋】曰大卤太原也释名曰地不生物曰卤卢【释名曰卤罏也如罏火处也】谷梁传曰中国曰太原夷狄曰大卤尚书大曰东原底平大而髙平者谓之太原郡取称焉魏土地记曰城东有汾水南流水东有晋使持节都督幷州诸军事镇北将军太原成王之碑水上旧有梁清洴殒于梁下豫让死于津侧亦襄子解衣之所在也【朱笺吕氏春秋云赵襄子逰于囿中至于梁马却不进使青荓进视则豫让佯为死人叱青荓曰吾且有事青荓退而自杀史记刺客传豫让伏于襄子所过之桥下襄子至桥马惊襄子曰此必是豫让也使人问之果豫让也于是襄子数之豫让请襄子之衣而击焉于是襄子大义之使使持衣与豫让豫让拔剑三跃而击之伏剑自杀】汾水西迳晋阳城南旧有介子推祠前有碑庙宇倾頽惟单碑独存矣今文字剥落无可寻也【今太原县南有赤桥旧谓之豫让桥】
　　又南洞涡水从东来注之
　　汾水又南迳梗阳县故城东故榆次之梗阳县也魏献子以邑大夫【何云大夫上有阙文】魏戌也京相璠曰梗阳晋邑也今太原晋阳县南四十里榆防界有梗阳城汾水又南即洞涡水会者也【元和志云梗阳故城在清源县南一百二十里】
　　又南过大陵县东【故城在今文水县北十三里】
　　昔赵武灵王逰大陵梦处女鼓瑟而歌想见其人呉广进孟姚焉即于此县也【史记赵世家武灵王逰大陵他日王梦见处女鼓琴而歌诗曰美人荧荧兮顔若苕之荣命乎命乎曽无我嬴异日王饮酒乐数言所梦想见其状呉广闻之因夫人而内其女嬴孟姚也】王莽改曰大宁矣汾水于县左迤为鄥泽广雅曰水自汾出为汾陂其陂东西四里南北一十余里陂南接鄥地理志曰九泽在北幷州薮也吕氏春秋谓之大陆又名之曰沤洟之泽俗谓之鄥城【朱笺吕氏春秋九薮呉之具区楚之云梦秦之阳华晋之大陆梁之囿田孟诸齐之海隅赵之钜鹿燕之大昭周礼云正北幷州其川虖沱呕夷注云呕夷祁夷也】许慎说文云漹水出西河中阳县之西南入河即此水也漹水又会婴侯之水山海经称谒戾之山婴侯之水出于其隂北流注于汜水右出汜山其水殊源共合注于婴侯之水乱流迳中都县南俗又谓之中都水侯甲水注之水发源【孙云当作原平地理志原平县属太原郡】县胡甲山有长坂谓之胡甲岭即刘歆遂初赋所谓越侯甲而长驱者也蔡邕曰侯甲亦邑名也在祁县侯甲水又西北歴宜歳郊迳太谷谓之太谷水出谷西北流迳祁县故城南【今属大原府故城在县西七里】自县连延西接邬泽是为祁薮也即尔雅所谓昭余祁矣贾辛邑也辛貌丑妻不为言与之如臯射雉双中之则笑也【朱笺按春秋左传昭八二十八年贾辛将见魏献子魏献子曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如臯射雉获之其妻始笑而言据此则貌丑者乃贾大夫非贾辛也】王莽之县也又西迳京陵县故城【在今汾州府平遥县东七十里】北王莽更名曰致城矣于春秋为九原之地也故国语曰赵文子与叔向游于九原曰死者若可作也吾谁与归叔向曰其阳子乎文子曰夫阳子行廉直于晋国不免其身智不足称吾其随会乎纳谏不忘其师矣故其京尚存汉兴增陵于其下故曰京陵焉侯甲水又西北迳中都县故城南【在今榆次县东一百五十里】临城际水湄春秋昭公二年晋侯执陈无宇于中都者也汉文帝为代王都此武帝元封四年上幸中都宫殿上见光赦中都死罪以下侯甲水又西合为婴侯之水迳邬县故城南晋大夫司马弥牟之邑也谓之邬水也俗亦曰虑水虑漹【疑当作邬】声相近故因变焉又西北入邬陂而归于汾流矣
　　又南过平陶县东文水从西来流注之【元和志文水县本汉大陵县地汾水经县东十五里文水在县西汉平陶县城在县西南二十五里后魏改为平遥】
　　汾水又南与石桐水合即绵水也水出界休县之绵山北流迳石桐寺西即介子推之祠也昔子推逃晋公之赏而隠于绵上之山也晋文公求之不得乃封绵为介子推之田曰以志我过且旌善人因名斯山为介山故袁崧郡国志曰界休县有介山有绵上聚子推庙王肃襄【朱笺当作丧按隋史经籍志有王肃丧服要记一卷】服要记曰昔鲁哀公祖载其父孔子问曰宁设桂树乎哀公曰不也桂树者起于介子推子推晋之人也文公有内难出国之狄子推随其行割肉以续军粮后文公复国忽忘子推子推奉唱【二字疑误】而歌文公始悟当受爵禄子推奔介山抱木而烧死国人之恐其神魂贾于地【朱云贾于地疑有脱误或当作贸贸】故作桂树焉吾父生于宫殿死于枕席何用桂树为余案夫子尚非璵璠送安能问桂树为礼乎王肃此证近于诬矣石桐水又西流注于汾水又西南迳界休【汉志属太原郡今沔阳府灵石县】县故城西王莽更名之曰界美矣城东有郭林宗宋子浚二碑宋冲以有道【此下甚多讹误】司徒征林宗县【漏人字】也辟司徒举太以疾辞【按后汉书郭泰传司徒黄琼辟太常赵典举有道或劝林宗仕进者对曰吾夜观乾象昼察人事天之所废不可支也遂并不应据传此颇误】其碑文之【疑讹或当作有】云将蹈洪崖之遐迹绍巢由之逸【按中郎集作絶】轨翔区外以舒翼起【碑作超】天路【碑作衢】以髙峙禀命不融享年四十有三【传作四十二】建宁四年【传作二年】正月丁亥卒凡我四方同好之人永怀哀痛乃树碑表墓昭铭景行云陈留蔡伯喈范阳卢子干扶风马日防等逺来奔丧朋友服心丧朞年者如韩子助宋子浚等二十四人其余门人着锡衰者千数其碑文【此下有脱误】故蔡伯喈谓卢子干马日防曰吾为天下碑文多矣皆有慙容惟郭有道无愧于色矣【按传云建宁二年春卒于家时年四十二四方之士千余人皆来会葬同志者乃共刻石立碑蔡邕为文既而谓涿郡卢植曰吾为碑铭多矣皆有惭徳惟郭有道无惭色耳较此似明白】汾水之右有左部城盖刘渊为晋都尉【漏时字】所筑也
　　又南过冦爵津【一作冠】
　　汾津名也在介休县之西南俗谓之雀鼠谷数十里间道隘水左右悉结偏梁阁道累石就路萦带岩侧或去水一丈或高六丈【朱云按太平御览引此云或去水一尺或髙五六尺】上戴山阜下临絶涧俗谓之鲁般桥盖通古之津隘矣亦在今之地崄也【元和志雀防谷在介休县西十二里汾水在县北十二里灵石县本介休地汾河在县北十步】
　　又南入河东界又南过永安县西
　　故彘县也【今为平阳府赵城县】周厉王流于彘即此城也王莽更名黄城汉顺帝阳嘉三年改曰永安县霍伯之都也歴唐城东瓒注汉书云尧所都也东去彘十里汾水又东与彘水合水出东北太岳山禹贡所谓岳阳也即霍太山矣【在今赵城县东北四十五里】山上有飞防【朱云漏墓飞廉三字】以善走事纣恶来【漏以字】多力见知周王伐纣兼杀恶来飞防先为纣使北方还无所报乃坛于霍太山而致命焉得石棺铭曰帝令处父不与殷乱赐汝石棺以葬死遂以葬于【朱云当作焉但作于亦通】霍太山有岳庙庙甚灵鸟雀不栖其林猛虎常守其庭又有灵泉以供祭事鼓动则泉流声絶则水竭湘东阴山县有侯昙山上有灵坛坛前有石井深数尺【疑当作丈】居常无水及临祈祷则甘泉涌出周用而已亦其比也彘水又西流迳观阜北故百邑也原过之从襄子也受竹书于王泽以告襄子襄子斋三日亲自剖竹有朱书曰余霍太山山阳侯天使也三月丙戌余将使汝反灭智氏女亦立我于百邑也襄子拜受山神之命遂灭智氏祠三神于百邑使原过主之世谓其处为观阜也彘水又西流迳永安县故城南西南流注于汾水汾水又南迳霍城东【唐霍邑县今为霍州属平阳府】故霍国也昔晋献公灭霍赵夙为御霍哀公奔齐晋国大旱卜之曰霍太山为祟使赵夙召霍君奉祀晋复穰也盖霍哀公之故居也汾水又迳赵城西南穆王以封造父赵氏自此始也汾水又南霍水入焉水出霍太山发源成潭涨七十步而不测其深西南迳赵城南西流注于汾水
　　又南过杨县东【故城在今平阳府洪洞县东南一十八里】
　　涧水东出谷逺县西山西南迳杨县霍山南又西迳故城北晋大夫僚公去安之邑也【朱曰郡国志云河东郡杨县有髙梁亭晋羊舌大夫叔向邑也此云僚公去安诚所未详炳巽按左传昭公二十八年晋魏献子分羊舌氏之田为三县僚安为杨氏大夫则郡国志所云乃献子未分时羊舌氏之故邑郦注所引则据既分而言何云未详惟公去二字似属衍文耳】应劭曰故杨侯国王莽更名有年亭也其水西流入于汾水汾水迳杨城西不于东矣魏土地记曰平阳【原本讹作杨】郡治杨县郡西有汾水南流者是也
　　西南过髙梁邑西
　　黑水出黑山西迳杨城南又西与巢山水会【明一统志黑山在平阳府浮山县北四十里黑水出焉亦名涝水西北流入于汾】山海经曰牛首之山劳水出焉西流注于潏水疑是水也潏水即巢山之水也水源东南出巢山东谷北迳浮山东又西北流与劳水合乱流西北迳髙梁城北【髙梁故城在今稷山县东南三十里】西流入于汾水又南迳髙梁故城西故高梁之墟也春秋僖公二十四年秦穆公纳公子重耳于晋害怀公于此竹书纪年晋出公三十年【朱云竹书纪年作出公十三年】智伯瑶城髙梁汉髙帝十二年以为侯国封恭侯郦介于斯邑也【按汉表作共侯郦疥】
　　又东过平阳县东
　　汾水又南迳白马城西魏刑白马而筑之故世谓之白马城【在今平阳府东北二十里】今平阳郡治汾水又南迳平阳县故城东【城在今临汾县西南】晋大夫赵鼂之故邑也【左传晋分祁氏羊舌氏之田以赵朝为平阳大夫按鼂乃古朝字本通】应劭曰县在平河之阳尧舜并都之也竹书纪年晋烈公元年韩武子都平阳汉昭帝封度辽将军范明友为侯国【按汉书功臣表范明友封平陵侯此云平阳未知孰是】王莽之香平也晋立平阳郡即此矣水侧有尧庙前有碑魏土地记曰平阳城东十里汾水东原上有小台台上有尧神屋石碑永嘉三年刘渊徙【漏都字】平阳于汾水得白玉印方四寸髙二寸二分【十六国春秋作一寸二分】龙钮其文曰有新宝之印王莽所造也渊以为天授改永凤二年为河瑞元年汾水南与平水合水出平阳西壶口山尚书所谓壶口治梁及岐也其水东迳狐谷亭北春秋时狄侵晋取狐厨者也又东迳平阳城南东入汾俗以为晋水非也汾水又南歴襄陵县故城西【在今襄陵县东南二十里名曰却犨城】晋大夫郤犨之邑也故其地有犨氏乡亭矣县盖即陵以名氏也王莽更名曰干昌也
　　又南过临汾县东【今为平阳府治及各属县】
　　天井水出东陉山西南北有长岭岭上东西有通道即銒蹬也穆天子传曰乙酉天子西絶銒蹬【按传当作隥注云即井銒之山】西南至盐【按传作盬注云盬盐池也今在河东解县音古今竟作盐误】是也其水三泉奇发西北流总成一川西迳尧城南又西流入汾
　　又屈从县南西流
　　汾水又经绛县故城北竹书纪年梁武王【按竹书纪年当作惠成王】二十五年绛中地西絶于汾汾水西迳虒祁宫北【宫地背汾面浍西则两川之交会也今平阳府绛州南有虒祁宫】横水有故梁截汾水中凡有三十柱柱径五尺裁与水平盖晋平公之故梁也物在水故能持久而不败也又西迳魏正平郡南【今绛州本汉临汾县地后魏改曰正平幷置郡】故东州治太和中皇都徙洛置州立郡矣又西迳正桥浍水入焉【正桥朱云一作王桥何云浍水西至王桥注于汾水经见后竟当作王】
　　又西过长修县南
　　汾水又西与古水合出临汾县故城西黄阜下其大若轮西南流故黄沟出焉东注于汾今无水又西南迳魏正平郡北又西迳荀城东古荀国也汲郡古文晋武公灭荀以赐大夫原氏也古水又西南入于汾汾水又西南迳长修县故城南汉髙帝十一年以为侯国封庄恬也有修水出县南而西南流入汾汾水又西迳清原城北故清阳亭也城北有清原晋侯搜清原作三军处也汾水又迳冀亭南昔臼季使过冀野见郤缺耨其妻馌之相敬如賔言之文公文公命之为卿复与之冀京相璠曰今河东皮氏县有冀亭古之冀国所都也杜预释地曰平阳皮氏县东北有冀亭即此亭也汾水又西与华水合水出北山华谷西南流迳一【一作于】故城俗谓之梗阳城非也梗阳在榆次在此非【一曰非在此】按故汉上谷长史侯相碑曰侯氏出自仓颉之后逾殷歴周各以氏分或着楚魏或显齐秦晋卿士蒍斯其裔也食采华阳蒲坂北亭即是城也其水西南流注于汾汾水又迳稷山北【今稷山县因名为山】在水南四十里许山东西二十里南北三十里髙十三里西去介山一十五里山上有稷祠山下稷亭春秋宣公十五年秦桓公治兵于稷以畧狄土是也【按左传宣公十五年秋七月秦桓公伐晋次于辅氏壬午晋侯治兵于稷以畧狄地此云秦桓公治兵于稷恐讹】
　　又西过皮氏县南【今河津县西二里有皮氏故城】
　　汾水西迳邓邱北【顾云邓当作鄈顔师古曰鄈与葵同亦作葵汉旧仪作葵土宋史镇王元偓传上登葵丘亭是也从邑癸声朱笺作邑登亦当作癸】故汉氏之方泽也贾逵云汉法三年祭地汾阴方泽泽中有方丘故谓之方泽丘即邓丘也许慎说文称从邑登声河东临汾地名矣在介山北山即汾山也其山特立周七十里髙三十里文頴言在皮氏东南则可三十里乃非也今准此山可髙十余里山上有神庙庙侧有灵泉祈祭之日周而不耗世亦谓之子推祠扬雄河东赋曰灵舆安步周流容与以览于介山嗟文公而愍推兮勤大禹于龙门【师古曰禹凿龙门以通河水故勤劳也】晋太康记及地道记与永初记并言子推所逃隠于是山即实非也余案介推所隠者绵山也文公环而封之为介推田号其山为介山杜预曰在西河介休县者是也汾水又西迳耿乡城北故殷都也帝祖乙自相徙此为河所毁故书叙曰祖乙圯于耿杜预曰平阳皮氏县东南耿乡是也盘庚以耿在河北廹近山川乃自耿迁亳后晋献公灭之以封赵夙后襄子与韩魏分晋韩康子居平阳魏桓子都安邑号为三晋此其一也汉武帝行幸河东济汾河作秋风辞于斯水之上汾水又西迳皮氏县南竹书纪年魏襄王十二年秦公孙爰帅师伐我围【按竹书国字衍】皮氏翟章帅师救皮氏围疾西风十三年城皮氏者也汉河东太守潘系穿渠引汾水以溉皮氏县故渠尚存今无水
　　又西至汾阴县北西注于河
　　水南有长阜背汾带河阜长四五里广二里余髙十丈汾水歴其阴西入河汉书谓之汾阴脽【汉书武帝纪元鼎四年立后土祠于汾阴脽上苏林云脽音谁如淳云脽者河之东岸特堆掘长四五里广二里余髙十余丈汾阴县治之上后土祠在县西汾在脽之北今荥河县北有汾阴故城唐改汾阴曰宝鼎元和志汾水在宝鼎县北二十五里旧经后土祠下西注于河明庆隆四年东徙由河津县葫芦滩南入河】应劭曰脽丘类也汾阴男子公孙祥望气宝物之精上见祥言之于武帝武帝于水获宝鼎焉迁于甘泉宫改其年曰元鼎【按汉书郊祀志天子东幸汾阴汾阴男子公孙滂洋等见汾旁有光如绛上遂立后土祠于汾阴脽上今云公孙祥讹　又史记封禅书云汾阴巫锦为民祠魏脽后土营旁见地如钩状掊视得鼎鼎大异于众鼎文镂无欵识怪之言吏吏告河东太守胜胜以闻天子使使验问巫得鼎无奸诈乃以礼祠迎鼎至甘泉云云则得鼎者乃巫锦闻于上者乃河东太守胜与公孙滂洋等见汾旁有光立后土祠自是两事并非一人且鼎得于祠旁地上亦非武帝于水获之今以两事属之一人似有讹误】即此处
　　禹贡锥指以今舆地言之静乐阳曲太原清源交城文水祁县【并属山西太原府】平遥汾阳介休孝义【并属汾州府】灵石汾西霍州赵城洪洞临汾襄陵太平绛州曲沃稷山河津荥河【并属平阳府】诸州县界中皆汾水之所经也
　　浍水出河东绛县东浍交东髙山【浍水在今平阳府翼城县源出县东乌岭山西流入于汾】
　　浍水东出详髙山【按山西平阳府翼城县有浍髙山又名翺翔山详疑当作翔】亦曰河南山又曰浍山西迳翼城南按诗谱言晋穆侯迁都于綘异【朱本作翼愚谓此属衍字按竹书纪年云晋迁于绛原无翼字况孝侯乃穆侯之孙竹书云孝侯八年晋侯在翼称翼侯则穆侯时不当先有翼之名也】孙孝侯改绛为翼翼为晋之旧都也后献公又北广其城方二里又命之为绛故司马迁史记年表称献公九年始城绛都左传庄公二十六年晋士蒍城绛以深其宫是也其水又西南合黑水岭水导源东北黑水谷西南流经翼城北右引北川水出平川南流注之乱流西南入浍水浍水又西南与诸水合谓之浍交竹书纪年曰庄伯十二年翼侯焚曲沃之禾而还作为文公也又有贺水东出近川西南至浍交入浍又有髙泉水出东南近川西北趣浍交注浍又南紫谷水东出白马山白马川遁甲开山图曰绛山东距白马山谓是山也西迳荣【何云当作陉】庭城南而西出紫谷与干河合即敎水之枝川也史记白起传称起涉河取韩安邑东至干河是也其水西与田川水合水出东溪西北至浍交入浍又有女家水出于家谷竹书纪年曰庄伯以曲沃叛伐翼公子万救翼荀叔轸追之至于家谷有范壁水出于壁下并西北流至翼广城昔晋军北入翼广以筑之因即其姓以名之二水合而为西北流至浍交入浍浍水又西南与绛水合俗谓之白水也【疑衍】非也水出绛山东至寒泉奋涌扬波北注【二字疑衍】县流奔壑十一【疑当作一十】许丈青崖若黛素湍如委练望之极为奇观矣其水西北流注于浍应劭曰绛水出绛县西南盖以故绛为言也史记称智伯率韩魏引水灌晋阳不没者三版智氏曰吾始不知水可以亡人国今乃知之汾水可以浸平阳绛水可以浸安邑【何云平阳安邑俱错误当以战国防汾水可以浸安邑绛水可以浸平阳为正通鉴注引此及括地志驳正郦氏疑绛水不可以灌平阳之说颇详】时韩居平阳魏居安邑魏桓子肘韩康子韩康子履魏桓子肘足接于车上而智氏以亡鲁定公问一言可以丧邦有诸孔子以为几乎余覩智氏之谈矣汾水灌平阳或亦有之绛水浸安邑未识所由也
　　西过其县南
　　春秋成公元年晋悼公【按竹书当是出公】谋去故绛欲居郇瑕魏献子曰土薄水浅不如新田有汾浍以流其恶遂居新田【按左传晋人谋去故绛乃成公六年不如新田亦韩献子之言今云元年魏献子并误】又谓之绛即绛阳也【今平阳府绛州即晋故绛与新田之都】盖在绛浍之阳汉髙帝六年封越骑将军华无害为侯国【史记功臣表华无害封绛阳侯汉书作绛陵侯】县南对绛山西背二水古文瓒语曰晋平公与齐景公乗至于浍上见乗白骖八驷以来有犬貍身而狐尾随平公之车公问师旷对首阳之神有犬貍身狐尾其名曰【名曰二字一作逢君】者饮酒得福则徼之盖于是水之上也【朱笺按太平广记引汲冢琐语云晋平公至浍上见人乗白骖八驷而来有貍身而狐尾去其车而堕公之车公问师旷师旷曰貍身而狐尾其名曰首阳之神饮酒于霍太山而归其逢君于浍乎君其有喜较此似明】
　　又西南过虒祁宫南【宫在今平阳府曲沃县西南四十九里】
　　宫在新田绛县故城西四十里晋平公之所搆也时有石言于魏榆晋侯以问师旷旷曰石不能言或凭焉臣闻之作事不时怨讟动于民则有非言之物言也今宫室崇侈民力雕尽石言不亦宜乎叔向以为子野之言君子矣其宫也【朱作地疑是衍字】背汾面浍西则两川之交会也竹书纪年曰晋出公五年浍絶于梁即是水也
　　又西至王桥注于汾水
　　晋智伯瑶攻赵襄子襄子奔保晋阳原过后至遇三人于此泽自带以下不见持竹二节与原过曰为我遗无防原过受之于是泽所谓王泽也
　　洓水出河东闻喜县东山黍葭谷【闻喜县今属平阳府洓水自绛县径闻喜夏县安邑临晋猗氏县界至蒲州东南入黄河】
　　洓水所出俗谓之华谷至周阳与洮水合水源东出清野山世人以为清襄山也其水东大岭下西流出【此句有讹误】谓之唅口又西合洓水郑使子产问晋平公疾平公曰卜云台台为祟史官莫知敢问子产曰髙辛氏有二子长曰阏伯季曰实沈不能相容帝迁阏伯于商丘迁实沈于大夏台台实沈之后能业其官帝用嘉之国汾川由是观之台台汾洮之神也贾逵曰汾洮二水名司马彪曰洮水出闻喜县故王莽以县为洮亭也然则洓水殆亦洮水之兼称乎
　　又西过周阳邑南
　　其城南临洓水北倚山原竹书纪年晋献公二十五年正月翟人伐晋周【漏阳字】有白兔舞于市即是邑也【按竹书纪年献公元年王如成周周阳白兔舞于市二十五年正月狄人伐晋自是两事今并为一年疑误】汉景帝以封田胜为侯国也【按史记表田胜封周阳侯索隠曰县名属上郡但上郡有阳周而无周阳且洓水所行之道俱在河东郡诸县界中与上郡相隔辽逺必非经行之地若谓河东自有一周阳县则地理诸书具在无从查核所不解矣】洓水又西迳董泽陂南【董泽在今闻喜县东北四十里一名董池陂】即古池东西四里南北三里春秋文公六年搜于董泽即斯泽也洓水又与景水合水出景山北谷山海经曰景山南望盐贩之泽北望少泽其草多藷藇秦椒其阴多赭其阳多玉郭景纯曰盐贩之泽即解县盐池也按经不言有水今有水焉西北流注于洓水也
　　又西南过其县南
　　洓水又西迳仲邮□北又西迳桐乡城北竹书纪年曰翼侯伐曲沃大捷武公请城【按竹书作成】于翼至洞庭【朱云当作涡】乃返者也【按竹书云武公请成于翼至相而还注云相一作桐】汉书曰汉武帝元鼎六年将幸缑氏至左邑桐乡闻南越破以为闻喜县者也洓水又西与沙渠水合水出东南近川西北流注于洓水洓水又南迳左邑县故南城【当作城南或故下漏城字】故曲沃也晋武公自晋阳徙此秦改为左邑县诗所谓从子于鹄者也春秋传曰下国有宗庙谓之国在绛曰下国矣即新城也王莽之洮亭也【汉志作莽曰兆亭】洓水自城西注水流急濬轻津无缓故诗人以为激之水言不能流移束薪耳水侧即狐突遇申生处也春秋传曰秋狐突适下国遇太子太子使登仆【左传作使登仆注云忽如梦而相见狐突本为申生御故复使登车为仆】曰夷吾无礼吾请帝以畀秦对曰神不歆非类君其图之君曰诺请七日见我于新城西偏及期而往见于此处故传曰神所凴有时而信矣【按二语乃杜注非传文注云传言神所凭有时而信矣改言作曰便似传文当作言为是】洓水又西迳王官城北在南原上春秋左传成公十三年四月晋侯使吕相絶秦曰康犹不悛入我河曲伐我洓川俘我王官故有河曲之战是矣今世人犹谓其城曰王城也【王官城在今曲沃县西南二里】
　　又西南过安邑县西【安邑今属平阳府】
　　安邑禹都也禹娶涂山氏女思恋本国筑台以望之今城南门台基犹存余案礼天子诸侯台门隅阿相降而已未必一如书传也故晋邑矣春秋时魏绛【原本讹作降】自魏徙此【朱引汉志云魏绛自魏徙安邑至惠玉徙大梁】昔文侯县师经之琴于其门以为言戒也【朱引刘向说苑云师经鼓琴魏文侯起舞曰使吾言而无见违师经援琴而撞文侯中旒溃之文侯将烹经经曰尧舜惟恐言之而人不违桀纣惟恐言而人违之臣撞桀纣非撞吾君也文侯令县琴于城门以为寡人戒】武侯二年又城安邑盖增广之秦始皇使左更白起取安邑置河东郡王莽更名洮阳【汉志河东郡莽曰兆阳】县曰河东也有项宁都学道升仙忽复还此河东号曰升仙【朱引王充论衡作项曼都号曰升仙】汉世又有闵仲叔隠遁市邑罕有知者后以识瞻而去【朱引皇甫谧髙士传云闵贞字仲叔太原人客居安邑老病家贫不能得肉日买猪肝一片其令闻之令吏常给焉仲叔知而叹曰我岂以口腹累安邑耶遂去较此似明】洓水又西南迳监【朱云疑作盬】盐县故城城南有盐池水承【朱云脱一之字】盐水出东南薄山【何校通鉴注作上承盐水水出东南薄山】西北流迳巫咸山北地理志曰山在安邑县东海外西经曰巫咸在女丑北右手操青蛇左手操赤蛇在登葆山羣巫所从上下也大荒西经曰大荒之中有灵山巫咸【按山海经咸下尚有一巫字】即巫昐巫彭巫姑巫贞巫孔【山海经作巫礼】巫抵巫谢巫罗十巫从此升降百药爰在郭景纯曰言羣巫上下灵山采药往来也盖神巫所逰故山得其名矣谷口岭上有巫咸祠其水又迳安邑故城南又西流注于盐池地里志曰盐池在安邑西南许慎谓之盐盬长五十一里广六里周一百一十四里从盐古声【朱笺今许氏说文解盬字云盬盐池也在河东袤五十一里广七里周百十六里从盐省古声】吕宿曰沈沙煮海谓之盐河东盐池谓之解盐今池水东西七十里南北十七里紫色澄渟浑而不流水出石盐自然印成朝取夕复终无减损唯水暴雨澍甘【何校增泽清二字】潦奔迭则盐池用耗故公私共堨水径防其淫滥故谓之盐水亦为堨水也故山海经谓之盐贩之泽也【明一统志山西平阳府安邑县有盐池生乳塩唐大暦中赐名寳应庆灵也】泽南面层山天岩云秀池【一作地】谷泉深左右壁立间不容轨【原本讹作軏】谓之石门路出其中名之曰径南通上阳北塈盐泽池西又有一池谓之女盐泽东西二十五里南北二十里在猗氏故城南春秋成公六年晋谋去故绛大夫曰郇瑕地沃饶近盬【左传作沃饶而近盐】服防曰土平有溉曰沃盬盐也土人乡俗引水裂【疑衍】沃麻分灌川野畦水耗竭土自成盐即所谓盐咸也而味苦号曰盐田盐盬之名始资是矣本司盐都尉治领兵一千余人守之周穆王汉章帝并幸安邑而观盐池故杜预曰猗氏有盐池后罢尉司分猗氏安邑置县以守之
　　又南过解县东又西南注于张阳池【解县今为平阳府解州】洓水又西迳猗氏县故城北春秋文公七年晋败秦于令狐至于刳首先蔑奔秦士会从之阚骃曰令狐即猗氏也刳首在西三十里县南对泽即猗顿之故居也孔丛子曰猗顿鲁穷士也耕则常饥桑则常寒闻朱公富往而问术焉朱公告之曰子欲速富当畜五防【防当是牸孔丛子陈士义子欲速富当畜五牸说苑愚公畜牸牛生子而大卖之而买驹史记平准书天下亭亭有畜牸马歳课息齐民要术五牸者牛马猪羊驴俱作牸无作牸者】于是乃适西河大言牛羊于猗氏之南十年之间其息不可计赀拟王公驰名天下以兴富于猗氏故曰猗顿也【明一统志猗顿故居在平阳府猗氏县境】洓水又西迳郇城诗云郇伯劳之盖其故国也杜元凯春秋释地云今解县西北有郇城服防曰郇国在解县东郇瑕氏之墟也余按竹书纪年云晋惠公十有五年【按史记晋世家秦纳重耳乃惠公十四年况惠公于十四年九曰卒岂犹有十五年之理乎縁竹书纪年系之于十五年下故注云尔殊不知此十五年乃周襄王之十五年惠公于襄王二年即位为元年襄之十五年正惠之十四年与史记合注不深考譌作十五年耳】秦穆公率师送公子重耳围令狐桑泉臼衰皆降为【朱本作焉】秦师狐毛与先轸御秦至于庐柳【董云降为旧本作焉朱本据竹书改作为疑当作于又按晋御者乃吕甥冀芮非狐毛先轸也　何云有脱误秦师疑作晋使然考之左传则狐毛亦从重耳者也】乃谓【二字疑衍】秦穆公使公子絷来与师言退舍次于郇盟于军京相璠曰春秋土地名桑泉臼衰并在解东南不言解明不至解可知春秋之文与竹书不殊今解故城东北二十四里有故城在猗氏故城西北乡俗名之曰郇城考服防之说又与俗符贤于杜氏单文孤证矣洓水又西南迳解县故城南春秋晋惠公因秦返国许秦以河外王城【按左传僖公十五年赂秦伯以河外列城五东尽虢畧南及华山内及解梁城则王城当作五城】内及解梁即斯城也洓川【一作水】又西南迳瑕城晋大夫詹嘉之故邑也春秋僖公三十年春晋围郑郑伯使烛之武谓秦公曰晋许君焦瑕朝济而夕设版者也京相璠曰今河东解县西南五里有故瑕城洓川【一作水】又西南迳张阳城东竹书纪年齐师逐郑太子齿奔城张阳【今竹书无阳字】南郑者也汉书之所谓东张矣髙祖二年【按史记曹相国世家作三年】曹参假左丞相别与韩信东攻魏将孙林邀军东张大破之【按史记云东攻魏将孙遫军东张今孙下多林字遫讹邀】苏林曰属河东即斯城也洓水又西南属于陂陂分为二城两面两陂左右泽渚东陂世谓之晋兴泽东西二十五里南北八里南对盐道山【明一统志作檀道山在解州南五里与中条山连接中有鸯浆泉疑即此山也】其西则石壁千寻东则磻溪万仞方岭云回奇峰霞举孤标秀出罩络羣山之表翠柏荫峰清泉濯顶郭景纯云世所谓鸯浆也发于上而潜于下矣厥顶方平有良药神农本草曰地有固活女疎铜芸紫菀之族也是以缁服思之士鹿裘念一之夫代往逰焉路出北巘势多悬絶来去者咸援萝腾崟【朱云疑作】寻葛降深于东则连木乃陟百梯方降岩侧縻锁之迹仍今存焉故亦曰百梯山也水泉山北流五里而伏云潜通泽渚所未详也西陂即张泽也西北去蒲坂一十五里东西二十里南北四五里冬夏积水亦时有盈耗也
　　文水出大陵县西山文谷东到其县屈南到平陶县东北东入于汾【大陵县今为山西太原府文水县平陶故城在今文水县西南二十五里　明一统志文水发源石州方山界流入交城县界歴榆城流入文水县南入于汾】
　　文水迳大陵县故城西而南流有泌【何云疑沁】水注之【泌水在文水县北山下东南注文水寰宇记谓之神福泉】县西南山下武氏穿井给养井至幽深后一朝水溢平流东南注文水又南迳平陶县之故城东西迳其城内南流出郭王莽更曰多穰也文水又南迳县右会隠泉口水【水下疑有出字】谒泉山之上顶【谢云当作出谒泉山之顶上　按明一统志有隠泉山在文水县西南二十五里山有石窟号隐堂洞去地五十余丈山壁峭立有泉隠没而不恒流疑即谒泉山也】俗云雨愆时是谒是祷故山得其名非所详也其山石岸地崄【朱笺御览引此作石崖絶险壁立】壁立天固崖平【疑当作半】有一石室去地可五十余丈爰有层松饰岩列柏绮望唯西侧一处得歴级升陟顶上平地一十许顷沙门释僧光表建二刹泉发于两寺之门东流沥石沿注山下又【一作入】东津渠隠没而不恒流故有隠泉之名矣雨泽丰澍则通入文水又南迳兹氏县故城东为文湖东西一十五里南北三十里世谓之西河在县直东一十里湖之西侧临湖又有一城谓之猪城水泽所聚谓之都亦曰猪盖即水以名城也文湖又东迳中阳县故城东案晋书地道记太康地记西河中有阳县旧县也文水又东南流与胜水合水出西狐岐之山东迳六壁城南魏朝旧置六壁于其下防离石诸胡因为大镇太和中罢镇仍置西河郡焉胜水又东合阳泉水出西山阳溪东迳六壁城北又东南流注于胜水胜水又东迳中阳故城南又东合文水文水又东南入于汾水也
　　原公水出兹氏县西羊头山东过其县北【兹氏县今为山西汾州孝义县羊头山在州西北一十五里以形似名原公水源出州城西北三十里白彪山一名贺鲁水】县故秦置也汉髙帝更封沂阳侯婴为侯国【按史汉表髙帝时从无兹氏侯之封且名婴者惟夏侯婴灌婴陈婴三人然夏侯封汝阴陈封堂邑灌封颍阴亦无沂阳之封不知此句何所本也】王莽之兹同也魏黄初二年西河恭王司马子盛庙碑文云西河旧处山林汉末扰攘百姓失所魏兴更开疆宇分割太原四县以为邦邑其郡带山侧塞矣王以咸宁四年改命爵土其年十二月丧国【疑当作弃国按晋书宗室传司马斌初封陈王于咸宁三年改封西河王四年薨疑即此也但传字子政諡缪咸宁三年改封而此字子胜諡恭咸宁四年封似有不同然舍此又别无封西河王者所未详也】臣太农阎崇离石令宗羣等二百三十四人刋石立碑以述勲徳碑北庙基尚存也
　　又东入于汾
　　水注文湖不至汾也
　　洞涡水出沾县北山【沾县今为太原府乐平县　明一统志洞涡水源出乐平县西四十里泉岭至平定州合浮化水西流至寿阳县界合黑水经榆次合涂水又西至徐沟县入汾水】其水西流与南溪水合水出南山西北流注洞涡水又西北黑水西出山三合源舍同归一川【朱笺宋本作合三源同归一川无舍字】东流南屈受阳县故城东按晋太康地记乐平郡有受阳县卢谌征艰赋所谓歴受阳而总辔者也其水西南入洞涡水又西蒲水南出蒲谷北流注之于洞涡又西与原过水合近北便水流也水西阜上有原过祠【朱笺史记赵世家襄子南幷智氏强于韩魏遂祠三神于百邑使原过主霍泰山祠祀括地志云三神祠今名原过祠在霍山侧】盖怀道协灵受书天使忧结宿情传芳后日栋宇虽沦攒木犹茂故层毖水取名焉其水南流注于洞涡水也
　　西过榆次县南又西到晋阳县南【榆次县今属太原府晋阳县今为太原县】榆次县故涂水乡晋大夫智徐吾之邑也春秋昭公八年晋侯筑虒祁之宫有石言晋之魏榆【左传昭公八年春石言于晋魏榆晋侯问于师旷曰石何故言对曰石不能言或凭焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒祁之宫】服防曰魏晋邑榆州里名也汉书曰榆次十三州志以为涂阳县矣王莽之太原亭也县南侧水有凿台韩魏杀智伯瑶于其下刳腹絶肠折头揩颐处也其水又西南流迳武观城西北卢谌征艰赋曰迳武馆之故郛问厥堕之逺近洞涡水又西南为淳湖谓之洞涡津泽而涂水注之【明一统志涂水二俱在榆次县大涂水发源县东南一百二十里西北流入洞涡水小涂水发源县东南八十里鹰山西流入大涂水】水出阳邑东北大嵰山涂谷西南迳萝磬【一本作磨】亭南与蒋谷水合水出县东南蒋溪魏土地记曰晋阳城东南一百一十里至山有蒋谷大道度轩车岭通于武乡水自蒋溪西北流西迳箕城北【箕城在太谷县东三十五里】春秋僖公三十三年晋人败狄于箕杜预释地曰城在阳邑南水北即阳邑县故城也竹书纪年曰梁惠成王九年与邯战榆次阳邑者也【按竹书纪年云我与邯郸榆次阳邑战字误】王莽之繁穰矣蒋溪又西合涂水乱流西北入洞涡泽也
　　西入于汾出晋水下口者也
　　刘琨之为幷州也刘渊引兵邀击之合战于洞涡即是水也
　　晋水出晋阳县西悬壅山【晋水出太原县西南一十里悬瓮山流分三其北一即智伯渠次一东流经晋泽南南东流并入汾水县壅山海经作雍注云音瓮在太原县西一十里一名龙山又名结绌山晋水所出因山腹有巨石如瓮故名】
　　县故唐国也春秋左传称唐叔未生其母邑姜梦帝谓己曰余名而子曰虞将与之唐属之参及生名之曰虞吕氏春秋曰叔虞与成王居王援桐叶为珪以授之曰吾以此封汝虞以告周公周公请曰天子封虞乎王曰余戏耳公曰天子无戏言时唐灭乃封之于唐县有晋水后改名为晋故子夏叙诗称此晋也而谓之唐俭而用礼有尧之遗风也晋书地道记及十三州志并言晋水出龙山一水【疑当作名】结绌山在县西北非也山海经曰悬壅之山晋水出焉今在县之西南昔智伯之遏晋水以灌晋阳其川上溯后人踵其遗迹畜以为沼沼西际山枕水有唐叔虞祠水侧有凉堂【朱引御览作凉台】结飞梁于水上左右杂树交阴希见曦景至有淫朋密友羇逰宦子莫不寻梁契集用相娯慰于晋川之中防为胜处
　　又东过其县南又东入于汾水
　　湖【疑作汾】水分为二流北渎即智氏故渠也昔在战国襄子保晋阳智氏防山以水之【此句疑有讹误】城不没者三版与韩魏望叹于此故智氏用亡其渎乗髙东北注入晋阳城以周园溉汉末赤睂之难郡掾刘茂负太守孙福之于【谢云宋本作匿于】城门西下空穴中其夜奔盂【原本讹孟】即是处也东南出城流注于汾水也其南渎于石塘之下伏流迳旧溪东南出迳晋阳城南城在晋水之阳曰晋阳矣经曰晋荀呉帅师败狄于大卤杜预曰大卤晋阳县也为晋之旧都春秋定公十三年赵鞅以晋阳叛后乃为赵矣其水又东南流入于汾【元和志悬瓮山一名龙山在晋阳县西南十二里晋水初泉出处砌石为塘自塘东分为三其北一名智伯渠东北流入州城中出城入汾水其次东流迳晋泽南又东入汾此即郦元所言分为二者也其南隋开皇四年开东南流入汾水】
　　湛水出河内轵县西北山【轵县今为河南怀庆府济源县其故城在县南一十三里今名轵村】
</div>
    <div class="pagination">
<a href="水经注集释订讹_page6.html">上一页</a><span>...</span><a href="水经注集释订讹_page2.html">2</a><a href="水经注集释订讹_page3.html">3</a><a href="水经注集释订讹_page4.html">4</a><a href="水经注集释订讹_page5.html">5</a><a href="水经注集释订讹_page6.html">6</a><span class="current-page">7</span><a href="水经注集释订讹_page8.html">8</a><a href="水经注集释订讹_page9.html">9</a><a href="水经注集释订讹_page10.html">10</a><a href="水经注集释订讹_page11.html">11</a><a href="水经注集释订讹_page12.html">12</a><span>...</span><a href="水经注集释订讹_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
