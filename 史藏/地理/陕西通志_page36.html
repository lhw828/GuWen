<!DOCTYPE html>
<html>
<head>
    <meta charset="UTF-8">
    <title>陕西通志 - 第 36 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 36 页/共 490 页</h1>
    <div class="content">　　灵寳泉　在县东南二十里周数十步【长安志】旧图经曰汉边韶得灵寳符于此泉祈祷有应因名【县志】
　　玉女泉　在县东五里高店寨【县志】
　　临潼县
　　骊山　在县南里许即蓝田北山【县志　详见图考】
　　普陀原【即奉政原】在县北二十里【县图】五丈渠迳藕原东东南流注于渭【水经注】普陀原在渭河北岸即高陵之奉政原或以为即藕原也【县志】
　　荆原【一名断原】在县北八十里即荆山脉尽处自三原县迤而来至富平临潼二县之交为漆沮水冲断因名断原【县志】
　　铜人原　在县西南二十里接咸宁界【县志　详见咸宁县】新丰原【一名青原】在县东南二十里【雍大记】泠水歴隂槃新丰两原之间【水经注】新丰原一名青原西接隂槃东至零口蜿蜒二十余里与渭南县接皆新丰原也【县志】
　　庆山　在县东南三十五里【雍大记】垂拱二年新丰露台乡有山涌出武后名之曰庆山【唐书五行志　新丰故城在县东北】昭应县有庆山【地理志　昭应故城即今治】山高二百余尺【长安志】
　　种金原　在县东【县志】
　　鸿门阪　在县东十七里新丰南原之上西临小河【县志】鸿门在新丰古城东未至戏水道南有断原南北洞开也【史记索隠】新丰县故城东三里有坂长二里余堑原通道南北洞开有同门状谓之鸿门【水经注】鸿门在始皇陵北十里即沛公防项羽处【闗中记】汉旧大道北下坂口名也即亭尉呵李广处【长安志】在丽山北十里【雍録】北有鸿陂南有坂口故曰鸿门【雍胜畧】坂距戏水十里【潜确类书　按县志有项王营在县东十五里葢即古之鸿门也】
　　渭水　在县北十五里自咸宁县流入又东入渭南县界【禹贡锥指】渭水自合泾水又东迳鄣县西又东得白渠枝口又东与五丈渠合又东迳新丰县故城北东与鱼池水防又东迳鸿门北又东石川水南注焉又东戏水注之又东泠水入焉又东合首水【水经注　鄣县故城在县东北】渭水与泾水合至临潼而益大每水涨弥漫不可渡【县志　详见图考】
　　水碓河【碓一作硙】在县西五里【长安志】水硙河源出硙子谷至县西北流入渭【县志】
　　石涧河【一名冷水】在县西二里源出骊山南涧谓之冷水以别温泉也【县志】
　　潼水　在县西半里源出骊山南谷中即饮济泉也流至县西门外数百步合县东之临河入于渭【县志】
　　新丰河【即鱼池水】在县东十五里新丰镇【县册】鱼池水出丽山东本导源东流后始皇葬山北水过而曲行东注北转始皇造陵取土其地污深水积成池谓之鱼池池在始皇陵东北五里周回四里池水西北流迳始皇冡北又西北迳鸿门西又迳新丰县故城东其水际北城世谓是水为隂槃水又北絶漕槃沟注于渭【水经注】鱼池水在始皇陵东北五里又隂槃河水在县东北十四里源出县北阳村社【长安志　按水经注则隂槃水即鱼池水下流而长安志又以隂槃鱼池为两水今据县册则果属两水也】
　　戏水　在县东二十七里【雍胜畧】戏在新丰东今有戏水驿其水出蓝田北界横岭至此北流入渭【顔师古汉书注】戏水周幽王与襃姒游于此故以为名水至浊【两京道里记】今新丰东北十里有戏水当古道即周章军至处【史记正义】隂槃县有戏水【魏书地形志　隂槃故城在县东】戏水出丽山冯公谷东北流又北迳丽戎城东又北右总三川迳鸿门东又北迳戏亭东又北分为二水并注渭【水经注】
　　市谷水【一名玉桥河】在县东三十里流入渭【长安志】玉桥河即市谷水下流【县志】
　　漆沮水【漆一作柒一名石川河俗名张家河又名交口河】在县东北四十里渭水北自富平县流入又南入渭【县图】渭水又东过漆沮入于河【书经禹贡】万年县有漆沮水【魏书地形志　万年即栎阳在县东北】沮水自絶白渠东迳万年县故城北为栎阳渠阚骃曰栎阳西有泾渭北有小河谓此水也其水又南屈更名石川水又西南迳郭城西与白渠枝渠合又南入于渭水【水经注】石川河在栎阳县东三十里自华原富平两县界来入县界合渭水【长安志　华原县今属耀州】石川河在县东北永丰乡通富平县河水【雍大记】石川河在县东北八十里水中多圆石故名自富平县流迳断原入县境东迳康桥受葡萄河水又折而南至相桥与清河合流西南至交口入渭其葡萄河发源富平之温泉至康桥西流入漆沮其水微温冬月不氷中多蟹蛤【县志】交口河北经张家村又名张家河【马志】
　　清谷水【一名清河一名五丈河】在县北五十里自高陵界来东流合石川河入渭【县册】清水东南入万年县谓之五丈渠又迳藕原东东南流注于渭【水经注】即冶谷水下流也自三原高陵界来入白渠至县界合渭水【长安志】清河在县北自三原界随荆山东下至黑防桥折而南至栎阳镇一名五丈河复折而东至相桥入石川河【县志】
　　泠水【一名百丈水一名零水】在县东四十里接渭南界【县图】泠水南出胏浮山北防三川统归三壑歴隂槃新丰两原之间北流注于渭【水经注】泠水别名百丈水【寰宇记】泠水一作零水【长安志】源出渭南县南山北西北流迳新丰原之右又北迳零口镇入于渭【县志】
　　温汤　在县东南骊山下【县图　详见古迹】
　　煮盐泽　在县北三十五里【县册】栎阳县有煮盐泽【唐书地理志】在栎阳县南十五里泽多咸卤苻秦时于此煮盐【元和志】今走马村水多咸或即其地【县志】
　　鸣犊泉　在县西北十五里今西泉已涸惟东泉有水【县册】泉在县西北独村有二泉东西相隔俗云东泉一犊没泉底牛母悲鸣其犊自西泉出故名【雍胜畧】县西北十里有响泉厓下有声如笙簧【县志】
　　八角井　在县西十五里窰村【县志】
　　灥澄泉【灥从縁切雨而泉出也一作淼】在县西南五里【长安志】
　　石墖泉　在县东南十五里【县志】
　　平泉　在县东五十里【县志】
　　喝吽井【喝吽一作蝎蚌疑字误】在县东北上七里官道侧井傍有环道萦绕及于水次【长安志】
　　阿姑泉　在县东北二十五里【县志】
　　饮马泉　在县东北三十五里今堙【县册】
　　高陵县
　　奉政原【政一作正又名降驾原】在县南十里周汉隋唐王侯将相多葬于此【府志】东西长三十里南北濶三里【长安志】原自泾阳来过县境尽于临潼长几百里高者四五丈泾渭之不能北徙者此原障之也一名降驾原相传汉文帝自代来次高陵毘沙镇四日或云原上有崇皇寺唐明皇两幸之故名【县志】
　　鹿苑原【亦名奉政原一名鹿台】在县西南三十里东西长十五里南北濶一里【长安志】原上有鹿台祠嵗旱百姓祈祷辄应号为鹿台将军【寰宇记】原自咸阳县来当泾渭二水之间亦名奉政原阳陵之所在也【县志　阳陵故城在县西南】
　　渭水　在县南十里自咸阳县流入与咸宁县接界又东入临潼界【县册】渭水又东防于泾【书经禹贡】渭水东迳霸县北与高陵分水又迳平阿侯王谭墓北左则泾水注之又东迳鄣县【水经注　霸县今属咸宁鄣县今属临潼】渭水来自咸阳又流入栎阳界【长安志　栎阳今属临潼】渭水在县南每遇泛涨弥漫十余里然皆南徙其北岸即数年一圯不过一二丈故曰高陵【县志　详见图考】
　　泾水　在县西南二十里【县图】泾水自泾阳入县境至上马渡入渭【县志】自入境东行十里至船张村入渭【县册详见图考】
　　清水　在县东北自三原县流入又东南入临潼界【县册】清水东南入高陵县迳黄白城西又南絶白渠又屈而东流谓之曲梁水又东南迳高陵县故城北又东南絶白渠枝渎而东南入万年县【水经注　万年县今属临潼】
　　莲池　在县治东偏元至元中县令王珪引昌连渠水入城注之今废【县志】
　　渭北沟　在县南奉政原上【县志】
　　御井【一名八角井】在县西十里唐高祖时龙跃宫中井也今龙泉寺八角井是【贾志】
　　饮马泉　在县西十五里相传汉文帝饮马于此今堙【县志】
　　鄠县
　　终南山　在县南东接长安西接盩厔界【县图】鄠县有终南山【隋书地理志】山在县东南二十里【元和志】终南山在县境随地异名逺者三十里近者二十里皆终南也【县志详见图考】
　　涝峪　在县西南二十里接盩厔界【县图】宣帝时鄠县有劳谷五牀山祠【汉书郊祀志】涝水出南山涝谷【水经注】去涝峪二里有支锅潭潭南有卧龙石桃花沟磨石沟瓦统沟十八盘银洞沟朝阳洞沿峪两岸则西盩东鄠分界也张士竒曰峪内苦竹沟八里坪犁辕坪土田并肥美【县志　按峪音欲尔雅释水注谿曰峪或从山则是峪与谷通故秦地于谷多谓之峪凡谷峪字并从原本非互异也后皆仿此】
　　栗峪　在县西南二十里其相近有马峪【县图】栗峪内有马连岔车辕坡石墙沟东夹沟西夹沟山口至黒龙大王岭约三十里【县志】
　　皂峪　在县西南二十里其相近有直峪【县图】皂峪内有东平沟西平沟子房洞兵沟铁楼沟黄土坡又石门有仙人迹将军石山口至上银洞三十里【县志】
　　牛首山　在县西南【县图】牛首之山涝水出焉【山海经】今长安西南有牛首山【郭璞注】绕黄山而欵牛首【西京赋】甘泉宫有牛首山【三辅黄图】牛首山在县西南二十三里南接终南在上林苑中涝水所自出【元和志】南有万仞层山而有小洞在其下宛若牛伏左右两泉相传为牛乳首东镇清流尾西蟠胡岭又东为牛心岭樊家山岭上有晋王池又华阳峪在牛首山西其最高者曰将军山【县志】
　　白云山　在县南二十里【县册】山与县治对其下有白云观老子泉其相近为檀峪又有五里坡李靖泉【县志】
　　曲峪　在县南二十里曲峪之内有莲花山石灰洞蒿平潭石青洞班鸠岭上至一碗泉岭又相近有黄栢峪内有土地岭又有乌桑峪内有长仙洞观音淬赤干岭【县志】
　　圭峯　在白云山东与重云寺相对其形如圭又有小圭峯其相近为太平峪有长啸洞【县志】自高冠谷入太平谷山水益竒絶石道甚险入长啸洞过虎溪西南下至重云阁访凤池观云顶凌霄罗汉三峯登东岭望大顶积雪复东北来云际遂宿大定寺晨登上方北望大顶重峦无际下山縁东涧复憩于重隂下院出阁游太平宫故基而归【宋程颐鄠山诗序】
　　丫髻山　在县南二十五里山分岐似髻故名其相近有防壁崖【县志】
　　鸡头山【一名小武当山】在县东南三十里【长安志】秦苻生弃长安欲西上陇山士卒散尽遂入鸡头山【十六国春秋】形似鸡头故名俗呼为小武当山【雍胜畧】在太平峪西【县册】
　　高冠峪　在县东南三十里峪内有高冠潭老军渴仓头岔【县志】高冠峪在紫阁东【城南记】
　　万花山　在县东南三十里【县册】在太平峪中又有药王洞黄崖洞草坪其外即隋太平宫唐避暑宫遗址【县志】
　　紫阁峯　白阁峯　黄阁峯　俱在县东南三十里【县图】紫阁峯隂入渼陂【唐杜甫诗】东望白阁云半入紫阁松【岑参诗】紫阁峯有瀑布景特竒絶【王九思终南山记】紫阁峯在县东南旭日射之烂然而紫其形上耸若楼阁然白阁隂森积雪弗融【雍胜畧】三峯相距不甚逺又大顶峯凌霄峯罗汉峯俱在三阁东明道先生尝游此【贾志】内有羊圏崖鱼盘岭又子房山在紫阁峯北有黄石洞相传为张良辟谷处【县志】
　　神水峪　在县东南三十里【县册】峪内有睡佛洞【县志】云际山　在县东南六十里有大定寺【长安志】夜半月归云际寺【杜甫诗】山东接长安界【县图】
　　渭水　在县北三十里自盩厔县流入又东入长安界【县图】渭水自合漏水又东合甘水又东丰水南来注之【水经注】渭河自兴平界流来至县之元村东北十五里入咸阳境【县册　详见图考】
　　耿谷水　在县西接盩厔界【县图】耿谷水在县西南三十里甘谷水在县西南二十二里皆北流入兴平界入渭水【长安志】马融云甘有扈南郊地也又水名今在鄠县西【书孔传】甘水出鄠县南甘谷书曰启与有扈战于甘之野即此地也至甘河镇合于渭【雍大记】
　　涝水【涝一作潦】在县西二里又流入咸阳界【县志】牛首之山涝水出焉西流注于潏水【山海经】上林苑有潦潏【子虚赋】潦水即涝水也【李善注】潦音牢出鄠县西南山潦谷【顔师古注】涝水出南山涝谷北迳汉宜春观又东北迳鄠县故城西际城北出合渼陂水又北流入于渭【水经注】鄠县有涝水【隋书地理志】涝水出扶风鄠县北入渭【许氏説文】涝水至县北之元村入渭【长安志】涝水合渼陂水流至长安县界入潏水【贾志　按今涝水入渭不合潏水贾志殆袭山海经之说而未之考耳】
　　渼陂水【一名五味陂】在县西五里【元和志】渼陂水出宜春观北东北流注涝水【水经注】鄠县有渼陂【唐书地理志】本五味陂陂鱼甚美因误名之【十道志】渼陂在鄠县周十四里北流入涝水【説文】渼陂出终南山诸谷合胡公泉为陂唐寳厯二年勅渼陂令尚食使收管不得杂人采捕其水任百姓溉灌勿令废碾硙之用文宗初诏并还府县【长安志】山谷之水并胡公白沙诸泉合而北注渼陂受之自陂头南至曲抱村可数里许高岸环隄一荡漾层峦叠嶂影落数百顷波涛半陂以南纯浸山此实际语也【刘士龙渼陂记】陂在县西又有锦绣沟即渼陂之上游自牛台北而下至渼陂二里许元季以陂鱼可治痔漏游兵决陂取之陂遂废其地皆为水田明末知县张宗孟重加障筑其胡公泉在县西南十里丈八村泉上有陈胡公庙又刘士龙云白沙泉色如银而加湛味如饴而加冽在割耳庄【县志】
　　吕公河【一名白公河】在县东【县图】檀谷水出终南山檀谷即长乐渠上源【寰宇记】栗峪口水源出清凉山与皁峪口水俱入于涝明万厯中知县吕仲信引潭谷皁谷及阿福泉诸水经县东闗北折而西入涝水人谓之吕公河知县白应辉复加疏濬又凿栗谷直谷诸水为新河引流入吕公河人亦谓之白公河后渐堙废明末知县张宗孟复濬深广引涝水自白云山迳天和村罗什寺至南闗外入新河及城壕民享其利后仍淤塞康熙间知县康如琏重濬治之又县北有三里河自南涝店迤南引涝河水迳涝店镇至龙台坊入渭河【县志】
　　扈阳谷水【扈阳一作化羊即泥渠水一名扈水又名马腹陂】在县东二十里北流入咸阳界【县图】扈水上承扈阳池【古水经注】一名扈水今名马腹陂【十道志】鄠南化羊谷有水出焉或本名扈阳讹为化羊也其水流至咸阳县为泥渠之上源【县志】
　　丰水【丰一作酆一作澧】在县东三十里流迳长安入咸阳界【县图】沣水攸同【书经禹贡】漆沮入渭沣水所同同之于渭【孔传】丰水东注维禹之绩【诗经大雅】尧时洪水丰水亦汜滥为害禹治之使入渭东注河【毛笺】丰水深十仭而不受尘垢金铁在中形见于外【老子】沣水出鄠县东南北过上林苑入渭【汉书地理志】沣水出鄠县南山丰谷【汉书音义】丰水自县东南终南山发源北流迳县东二十八里又北流入渭【元和志】丰水一作酆又作沣出长安县西南五十五里终南山丰谷源濶十五步其下濶六十步水深三尺【长安志】自紫阁而下迳秦渡镇北入渭【县册】
　　太平谷水【即清渠水一名林谷水】高冠谷水【冠一作观】俱在县东南三十里太平谷水濶七步深二尺高冠谷水濶三步深一尺其底并碎沙石北流入长安县界合丰水【长安志】太平谷水一名林谷水源出终南山即清水渠之上流【寰宇记】太平谷中有凤池即水之源也高观谷水源出高观谷谷有石穴石潭潭最灵旱祷辄应【县志】
　　满池泺【即滈水】在县东北二十八里周三里【长安志】即滈水上源东北流入长安县冯席村【县志】
　　八部泽　在县东南十八里【长安志】在县东南五里周回五十里【元和志】
　　龙台泽【一名观水】在县东北三十里周回二十五里泽中有马祖坛【元和志】龙台泽一名观水在丰水西北【寰宇记】
　　冷泉　在县东南双荘【县志】
　　没猪泉　在县东南二十里孙谷村【县志】在县东南俗传有野猪没而为泉图经曰按说文猪亦潴也水所停曰潴禹贡雍州有猪野今鄠实终南之隈没汩没也葢泉泽即水所停耳俗神之非也【长安志】
　　丹阳井　在县东三十里相传为元真人马丹阳取水炼药处【贾志】
　　【附考】阿姑泉水甚甘冽有阿姑庙【县志　按此泉无考疑即入涝水之阿福泉】
　　蓝田县
　　终南山　在县西南七十里与咸宁接界【县志　详见图考】秦岭　在县东南接商州界【明一统志】蓝田县有秦岭【通典】即南山别出之岭凡入商洛者必越岭而后达东出即蓝田闗也今岭上有昌黎公祠【县志】
　　横岭　在县北三十五里自临潼之骊山东入县界横接华州界【长安志】岭下有水名横河【县志】
　　阿福原　在县北四十里世传为太白神祖居今有太白祠又相近有下驾原秦昭王冡在焉一云以当时葬时执绋者名也【县志】
　　白鹿原　在县西二里许袤广百五十里半入咸宁境【雍胜畧】霸水合浐水歴白鹿原原东即霸川之西故芷阳矣是谓之霸上【水经注　芷阳县今属咸宁】蓝田县有白鹿原【魏书地形志】骊山西有白鹿原昔文帝至霸陵居北临厠指新丰路示慎夫人韦昭曰高岸夹水为厠今斯原夹二水也【三秦记　霸陵今属咸宁县】平王东迁之后有白鹿游此原以是名则秦运之象也【寰宇记】在县西五里其原南接南山西北入万年界【长安志　万年今属咸宁县】白鹿原者南山之麓东西二十五里南北四十里霸水行于原上至于霸陵皆此原也【雍録】鹿走沟在白鹿原去县西十里俗名卢子沟又有鳬峪亦在白鹿原去县西十五里又獐坡在县西二十里又龙凤坡在县南二十里葢白鹿原之尾也接咸宁界【县志】
　　辋谷【谷一作峪】在县西南二十里又采谷在县西南三十里二谷并有细路通上洛【长安志　上洛今属商州】商岭水流至蓝桥复流至辋谷如车辋环凑落叠嶂入深潭有千圣洞细水洞茶园栗岭唐右丞王维荘在焉所谓辋川也【雍大记】辋川口即峣山之口去县南八里两山夹峙川水从此北流入灞其路则随山麓凿石为之计五里许甚险狭即所谓匾路也过此则豁然开爽此第一区也团转而南凡十三区其胜渐加计三十里至鹿苑寺即王维别墅【县志】
　　石门谷　在县西南四十里即唐昭宗所幸处【长安志】狗枷东川出南山之石门谷【水经注】谷有汤泉旧图经曰唐初有异僧止此见雪融不积曰必温泉也掘之泉果涌出【府志】
　　风凉原【一作凉风原】凉风原在县西南四十五里南接石门山北入万年县界【长安志】开山图曰丽山之西川中有阜曰风凉原在磈山之隂雍州之福地【水经注　磈山长安志作砚山】
　　库谷　在县西南五十里【长安志】蓝田县有库谷【唐书地理志】峪有峣闗【县志】
　　七盘山　在县南十里防坡即其近地【雍胜畧】贞元七年刺史李西华自蓝田至内乡开新道七百余里回山取涂人不病涉谓之偏路【唐书地理志】七盘十二防蓝田之险路【杜佑通典】七盘山延亘绵逺西接终南东通商洛险峻纡回即所云七盘十二绕【县旧志】
　　蒉山　在县南十里其下即辋川口【县志】汉高帝引兵逾蒉山击秦军即此【贾志】
　　虎坷山　在县南十五里许即辋川之北垞【县志】
　　悟真谷　在县南十五里相传昔有高僧写湼槃经羣鸽自空中含水以注砚今其地为蓝田絶胜处人多游眺于此【县志】
　　峣山【一名峣岭又名青泥岭】在县南二十里峣闗葢因此山而名亦谓之峣岭【长安志】山在上洛北蓝田南武闗之西【汉书注】峣山又名青泥岭故水经曰峣桞城俗谓之青泥城【雍録】
　　桓公堆【一名愁思堆一名韩公堆】在县南二十五里【县志】桓温征闗中苻健遣子生弟雄等屯峣桞愁思塠以拒温【晋书本传】韩公堆上防马时回望秦川树如荠【唐李商隠诗　按愁思塠即桓公堆葢以桓温而名后乃讹桓而为韩耳】
　　锡水洞　在县南三十里相传昔有高僧以锡杖自蓝桥山下通之其水遂由山穴经洞前流入辋谷河【县志】
　　全山　在县南五十里峭防天表树木森欝与碧仙洞对峙洞在蓝桥东高数十丈相传为韩湘子脩真处又名韩湘子洞【县志】
　　王顺山【一作望舜】在县东南二十里【长安志】旧图经云昔道人王顺隠此山得道因名俗呼望舜山音讹也其相近有蓝谷【县志】
　　蓝田山【一名玉山一名覆车山】在县东南三十里一名玉山【雍胜畧】蓝田县山出美玉【汉书地理志】蓝田山形如覆车又名覆车山【述征记】蓝田县有覆车山【唐书地理志】玉山高并两峯寒【唐杜甫诗】县西北四十里有骊山即此山之北阜【括地志】按后魏风土记云山巅方二里仙圣游集之所霸水源出此又西有华胥氏陵尊卢氏陵次北有女娲氏谷则知此地是三皇旧居【寰宇记】山有唐公主洞青葱绮丽俗传唐时有公主好道辟此居之又山下有玉浆井深丈余本无水有疾者防祷之悬瓶井中即得水色白味甘如玉浆饮之辄愈【县志】
　　倒回谷【即蓝田谷】在县东南五十里灞水出此谷内通商州洛南界葢即水经注之蓝田谷也【长安志】霸水出蓝田县蓝田谷所谓多玉者也【水经注】鸦谷在县东南即白鵶谷也杜甫诗盘剥白鵶谷口栗即此【县志】
　　铜谷【铜一作同】倾谷【即轻谷】俱在县东【县图】蓝田谷西北有铜谷次东有轻谷【水经注】倾谷在县东五十里又铜谷在倾谷西【长安志　按同倾即铜轻之讹】
　　阜儿山【阜一作鳯】在县东六十里俗传有凤栖此因名凤儿山讹凤为阜也【长安志】
　　元象山【即倒虎山倒一作侧】在县东接渭南界【县图】侧虎山一名元象山在覆车山北【寰宇记　详见渭南县】
　　金山　在县东北三十里昔风后逐蚩尤有功后世封为金山之神土人立祠祀焉今县南五里有蚩尤岭【县志】
　　【附考】蓝田县有虎候山【汉书地理志】虎候山在县境【地道记按此山无考】
　　灞水【灞古作霸即滋水一名蓝谷水】在县南又西北入咸宁界【县图】灞水出蓝田谷北入渭【汉书地理志】灞水亦名蓝谷水即秦岭水之下流【史记封禅书注】南有元灞素浐【潘岳西征赋】霸水古曰滋水秦穆公更名霸水以显霸功水出蓝田县蓝田谷西北有铜谷水次东有轻谷水二水合而西注之又西流合渥水又北歴蓝田川迳蓝田县又左合浐水歴白鹿原东【水经注】蓝田县有滋水【隋书地理志】灞水东南自商州上洛界流入又西北合浐水入渭【元和志】闗内道大川白灞水【唐书地理志】源出县东南秦岭倒回谷西北流九十里入万年县界骞村岸濶六十尺【图经】十道志云灞水为荆溪狗枷二水之下流今接□川焦戴川及汤谷石门诸谷水皆防焉不独荆溪狗枷二水也【咸宁县志】商州牧防闗水发源秦岭西出蓝田即灞水之源【商州志　按言灞源者其説不一葢南北水道皆由秦岭而分其东南入商境者为丹其西北入蓝田者为灞即牧防闗水也大约秦岭西北诸谷之水皆注于此故其説不免岐出也】
　　刘峪水【一名泥水又名青泥水】在县东南【县册】刘谷水一名泥水又铜谷水出县东铜谷合轻谷水西注泥水【长安志】水出蓝田山东谷俗谓之刘谷西北与石门水合【古水经注】一名青泥水水经注云青泥水歴峣桞城南杜甫诗云饭煮青泥坊底芹即此【雍胜畧】
　　蓝谷水【即蓝水一名清河】在县东南三十里【府志】蓝谷水发源秦岭北迳蓝闗蓝桥过王顺山下西北流入灞水杜诗蓝水逺从千涧落即此【雍胜畧】蓝水迳悟真寺一名清河【县志】
　　白马谷水【一名土胶河】在县东半里以其混浊不清一名土胶河源出石鼓山防里峪诸涧水西流入县界【县志按图今讹为土桥河】白马谷水出县东白马谷南流迳县南又西北流入灞水【长安志】
　　辋谷水【即渥水】在县南八里【县图】渥水西绕峣闗北歴峣桞城又西北流入灞水【水经注】渥水即辋谷水【雍大记】辋谷水出南山辋谷北流入灞又有蓼子涧水在县南三里出南山西北流入辋谷水又岐谷水出县西南岐谷南流入灞水【长安志】县南八里至川口两山壁立其下即辋谷河【明陈文烛辋川记】辋川在县南峣山之口其水沦涟如车辋然故名【贾志】
</div>
    <div class="pagination">
<a href="陕西通志_page35.html">上一页</a><span>...</span><a href="陕西通志_page31.html">31</a><a href="陕西通志_page32.html">32</a><a href="陕西通志_page33.html">33</a><a href="陕西通志_page34.html">34</a><a href="陕西通志_page35.html">35</a><span class="current-page">36</span><a href="陕西通志_page37.html">37</a><a href="陕西通志_page38.html">38</a><a href="陕西通志_page39.html">39</a><a href="陕西通志_page40.html">40</a><a href="陕西通志_page41.html">41</a><span>...</span><a href="陕西通志_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
