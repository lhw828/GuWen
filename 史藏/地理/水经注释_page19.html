<!DOCTYPE html>
<html>
<head>
    <meta charset="UTF-8">
    <title>水经注释 - 第 19 页/共 106 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注释 - 第 19 页/共 106 页</h1>
    <div class="content">　　东北过夫夷县
　　夫水出县西南零陵县界少延山东北流迳扶县南本零陵之夫夷县也【一清按沈约志云汉旧县至晋曰夫夷今云扶者疑是避桓温讳去夷夫不可为县名故为扶云】汉武帝元朔五年以封长沙定王子敬侯义之邑也夫水又东注邵陵水谓之邵陵浦口水也
　　又东北过邵陵县之北【一清按两汉志昭陵属长沙孙吴始改曰邵陵此亦经文晚出之证】
　　县治郡下南临大谿水迳其北谓之邵陵水魏咸熙二年吴宝鼎元年【一清按魏祚终于咸熙二年乃孙皓甘露元年明年改元宝鼎实晋武帝泰始二年也】孙皓分零陵北部立邵陵郡于邵陵县县故昭陵也【一清按史记建元以来王子侯表武帝元朔四年封长沙定王子童为洛陵侯索隠曰表作路陵在南阳夫长沙之子何以封于南阳括地志云即昭陵是也郦氏疑之故不着洛陵汉表作洛阳今湖南宝庆府东北五里有洛阳山盖以侯封得名即前汉之昭陵县属长沙国后汉析置昭阳县晋讳昭改曰邵陵邵阳云尔】谿水东得髙平水口水出武陵郡沅陵县首望山西南流迳髙平县南又东入邵陵县界南入于邵水邵水又东防云泉水水出零陵永昌县云泉山西北流迳邵阳县南县故昭阳也云泉水又北注邵陵水谓之邵阳水口自下东北出益阳县其间迳流山峡名之为茱萸江盖水变名也
　　又东北过益阳县北
　　县有闗公濑所谓闗公滩也南对甘宁故垒昔闗公屯军水北孙权令鲁肃甘宁拒之于是水宁谓肃曰彼闻吾咳唾之声不敢渡也渡则成擒矣公夜闻宁处分曰兴霸声也遂不渡茱萸江又东迳益阳县北又谓之资水应劭曰县在益水之阳今无益水亦或资水之殊目矣然此县之左右处处有深潭渔者咸轻舟委浪谣咏相和罗君章所谓其声绵邈者也水南十里有井数百口浅者四五赤或三五丈深者亦不测其深古老相昔人以杖撞地辄便成井或云古人采金沙处莫详其实也
　　又东与沅水合于湖中东北入于江也
　　湖即洞庭湖也所入之处谓之益阳江口
　　涟水出连道县西
　　资水之别水出邵陵县界南迳连道县县故城在湘乡县西一百六十里控引众流合成一谿东入衡阳湘乡县歴石鱼山下多石山髙八十余丈广十里石色黒而理若云母开发一重輙有鱼形鳞□首尾宛若刻画长数寸鱼形备足烧之作鱼膏腥因以名之涟水又迳湘乡县南临涟水本属零陵长沙定王子昌邑【一清按汉表哀帝建平四年封长沙王子昌为湘乡侯无定字又长沙定王元帝初元三年复立旦弟宗是曰孝王五年薨子鲁人嗣王莽时絶哀平之世王乃鲁人也昌是鲁人之子诸侯王表鲁人以元帝永光二年嗣四十八年薨谥曰缪缪误】涟水又屈迳其县东而入湘南县也
　　东北过湘南县南又东北至临湘县西南东入于湘涟水自湘南县东流至衡阳湘西县界入于湘水也于临湘县为西南者矣
　　湘水出零陵始安县阳海山
　　即阳朔山也应劭曰湘出零山盖山之殊名也山在始安县北县故零陵之南部也魏咸熙二年孙皓之甘露元年【全氏曰七字注中注】立始安郡湘漓同源分为二水南为漓水北则湘川【一清按善长此言非是详见漓水篇】东北流罗君章湘中记曰湘水之出于阳朔则觞为之舟至洞庭日月若出入于其中也
　　东北过零陵县东
　　越城峤水南出越城之峤峤即五岭之西岭也秦置五岭之戍是其一焉北至零陵县下注湘水湘水又迳零陵县南又东北迳观阳县与观水合水出临贺郡之谢沭县界西北迳观阳县西县盖即水为名也又西北流注于湘川谓之观口也
　　又东北过洮阳县东【一清按汉志注如淳曰洮音韬】
　　洮水出县西南大山东北迳其县南即洮水以立称矣汉武帝元朔五年封长沙定王子靖侯狗彘【朱氏谋防笺曰按索隠曰表作将燕一清按今本汉书将字作狩】为侯国王莽更名之曰洮治也其水东流注于湘水
　　又东北过泉陵县西
　　营水出营阳泠道县南留山【沈氏曰当作营山】西流迳九疑山下磐基苍梧之野峰秀数郡之间罗岩九举各导一谿岫壑负岨异岭同势逰者疑焉故曰九疑山大舜其阳商均其阴【全氏曰按胡三省曰太史公云舜南狩崩于苍梧归于江南九疑则苍梧九疑两地也合而言之者误也】山南有舜庙前有石碑文字缺落不可复识自庙仰山极髙直上可百余里古老相言未有登其峰者山之东北令道县界又有舜庙县南有舜碑碑是零陵太守徐俭立营水又西迳营道县冯水注之水出临贺郡冯乗县东北冯冈其水导源冯谿西北流县以托名焉冯水带约众流浑成一川谓之北渚歴县北西至闗下闗下地名也是商舟改装之始冯水又左合萌渚之水水南出于萌渚之峤五岭之第四岭也其山多锡亦谓之锡方矣渚水北迳冯乗县西而北注冯水冯水又迳营道县而右防营水营水又西北屈而迳营道县西王莽之九疑亭也营水又东北迳营浦县南营阳郡治也魏咸熙二年吴孙皓分零陵置在营水之阳故以名郡矣营水又北都谿水注之水出舂陵县北二十里仰山南迳其县西县本泠道县之舂陵乡盖因舂谿为名矣汉长沙定王分以为县武帝元朔五年封王中子买为舂陵节侯县故城东又有一城东西相对各方百步古老相言汉家旧城汉称犹存知是节侯故邑也城东角有一碑文字缺落不可复识东南三十里尚有节侯庙都谿水又南迳新宁县东县东傍都谿谿水又西迳县南左与五谿俱防县有五山山有一谿五水防于谿门【朱氏谋防笺曰初学记引此注作防于县门】故曰都谿也都谿水自县又西北流迳泠道县北与泠水合水南出九疑山【一清按应劭以此泠水为出丹阳宛陵县西北入江而臣瓉非之师古曰瓉説是泠水见説文即汉志宛陵县下之清水今谓之清弋江岂可以泠谿目之乎仲瑗诚误矣】北流迳其县西南县指泠谿以即名王莽之泠陵县也泠水又北流注于都谿水又西北入于营水营水又北流注于营阳峡又北至观阳县而出于峡矣大小二峡之间为沿泝之极艰矣营水又西北迳泉陵县西汉武帝元朔五年以封长沙定王子节侯贤之邑也王莽名之曰漙润零陵郡治故楚矣汉武帝元鼎六年分桂阳置太史公曰舜九疑实惟零陵或作零郡【全氏曰四字注中注】郡取名焉王莽之九疑郡也下邳陈球为零陵太守桂阳贼胡兰攻零陵激流灌城球輙于内因地势反决水淹贼相拒不能下县有白土乡零陵先贤曰郑产字景载泉陵人也为白土啬夫汉末多事国用不足产子一嵗輙出口钱民多不举子产乃勅民勿得杀子口钱当自代出产言其郡县为表上言钱得除更名白土为更生乡也晋书地道志曰县有香茅气甚芬香言贡之以缩酒也营水又北流注于湘水湘水又东北与应水合水出邵陵县歴山崕隥崄岨峻崿万寻澄渊湛于下应水涌于上东南流迳应阳县南晋分观阳县立盖即应水为名也应水又东南流迳有鼻墟南王隠曰应阳县本泉陵之北部东五里有鼻墟言象所封也山下有象庙言甚有灵能兴云雨余所闻也圣人之神曰灵贤人之精气为象生不惠死灵何寄乎应水又东南流而注于湘水湘水又东北得□口水出永昌县北罗山东南流迳石鷰山东其山有石绀而状鷰因以名山其石或大或小若母子焉及其雷风相薄则石鷰羣飞颉颃如真鷰矣罗君章云今鷰不必复飞也其水又东南迳永昌县南又东流注于湘水又东北迳祁阳县南又有余谿水注之水出西北邵陵郡邵陵县东南流注于湘其水扬清泛浊水色两分湘水又北与宜谿水合水出湘东郡之新宁县西南新平故县东新宁故新平也众川泻浪共成一津西北流东岸山下有龙穴宜水迳其下天旱则拥水注之便有雨降宜水又西北注于湘湘水又西北得舂水口水上承营阳舂陵县西北潭山【一清按此是吴复立之舂陵县晋志曰舂阳属零陵郡宋志曰舂陵令属营阳太守】又北迳新宁县东又西北流注于湘水也【一清按汉志桂阳郡来阳县舂山舂水之所出北至酃入湖过郡二行七百八十里】
　　又东北过重安县东又东北过酃县西承水从东南来注之
　　承水出衡阳重安县西邵陵县界邪姜山东北流至重安县迳舜庙下庙在承水之阴又东合略塘相云此塘中有铜神今犹时闻铜声于水水輙变渌作铜腥鱼为之死【一清按名胜志引此注作飞养鱼经曰鱼满三百六十则龙为之长而引飞出水内鼈则鱼不复去则鱼飞诚亦有之】承水又东北迳重安县南汉长沙顷王子度邑也故零陵之钟武县王莽更名曰钟桓也武水入焉水出钟武县西南表山东流至钟武县故城南而东北流至重安县注于承水【一清按下有缺文】至湘东临承县北东注于湘谓之承口临承即故酃县也县即湘东郡治也郡旧治在湘水东故以名郡魏正元二年吴主孙亮分长沙东部立县有石鼓髙六赤湘水所迳鼔鸣则土有兵革之事罗君章云扣之声闻数十里此鼓今无复声观阳县东有裴岩其下有石鼔形如覆船扣之清响逺彻其类也湘水又北歴印石石在衡山县南湘水右侧有磐石或大或小临水石悉有迹其方如印累然行列无文字如此可二里许因名为印石也湘水又北迳衡山县东山在西南有三峰一名紫盖一名容峰【一清按胡渭曰此处有脱误盛之荆州记云衡山有三峰一名紫盖一名石囷一名芙蓉注少石囷一句】容峰最为竦杰自逺望之苍苍隠天故罗含云望若阵云非清霁素朝不见其峰丹水涌其左澧泉流其右山经谓之岣嵝山为南岳也山下有舜庙南有祝融冢楚灵王之世山崩毁其坟得营丘九头图禹治洪水用白马祭山得金简玉字之书容峰之东有仙人石室学者经过往往闲讽诵之音矣衡山东南二面临映湘川自长沙至此沿湘七百里中有九向九背故渔者歌曰帆随湘转望衡九面山上有飞泉下注下映青林直注山下望之若幅练在山矣湘水又东北迳湘南县东又歴湘西县南分湘南置也衡阳郡治魏正元二年吴孙亮分长沙西部立治湘南【一清按魏正元二年吴五鳯二年也吴书孙亮郡以太平二年置则魏甘露二年也】晋太守何承天徙治湘西矣十三州志曰日华水出桂阳郴县日华山西至湘南县入湘地理志曰郴县有耒水出耒山西至湘南入湘湘水又北迳麓山东其山东临湘川西傍原隰息心之士多所萃焉
　　又东北过阴山县西洣水从东南来注之又北过澧陵县西漉水从东南来注之
　　续汉书五行志曰建安八年长沙醴陵县有大山常鸣如牛呴声积数年后豫章贼攻没县亭杀掠吏民因以为侯湘水又北迳建宁县西傍湘水县北有空泠峡【一清按方舆纪要引此文作空灵峡张舜氏郴行录同寰宇记作空舲峡】惊浪雷奔濬同三峡湘水又北迳建宁县故城下晋太始中立
　　又北过临湘县西浏水从县西北流注之
　　县南有石潭山湘水迳其西山有石室石牀临对清流湘水又北迳昭山西山下有旋泉深不可测故言昭潭无底也亦谓之曰湘州潭湘水又北迳南津城西西对橘州【全氏曰此即胡三省所指之橘州】或作吉字【全氏曰四字注中注何氏曰周子充云橘诀律切吉激质切本作两音北人混而一之故郦道元水经注云橘州或作吉字一清按吴音亦呼为吉子不惟此也】为南津州尾水西有橘州子戍故郭尚存湘水又北左防瓦官水口湘浦也又迳船官西湘州商舟之所次也北对长沙郡郡在水东州城南旧治在城中后乃移此湘水左迳麓山东上有故城山北有白露水口湘浦也又右迳临湘县故城西县治湘水濵临川侧故即名焉王莽改号抚陆故楚南境之地也秦灭楚立长沙郡即青阳之地也秦始皇二十六年荆王献青阳以西【全氏曰按此乃二十六年诏书中语其时荆亡已三年矣】汉书邹阳越水长沙还舟青阳注张晏曰青阳地名也苏林曰青阳长沙县也汉髙祖五年以封吴芮为长沙王是城即芮筑也汉景帝二年封唐姬子发为王都此王莽之镇蛮郡也于禹贡则荆州之域晋懐帝以永嘉元年分荆州湘中诸郡立湘州治此城之内郡廨西有陶侃庙云旧是贾谊宅地中有一井是谊所凿极小而深上敛下大其状似壶傍有一脚石牀才容一人坐形流俗相承云谊宿所坐牀又有大柑树亦云谊所植也城之西北有故市北对临湘县之新治县治西北有北津城县北有吴芮冢广逾六十八丈登临冩目为防郭之佳憩也郭颁世语云魏黄初末吴人发芮冢取木于县立孙坚庙见芮尸容貌衣服并如故吴平后预发冢人于夀春见南蛮校尉吴纲曰君形貌何类长沙王吴芮乎但君微短耳纲瞿然曰是先祖也自芮卒至冢发四百年至见纲又四十余年矣湘水左合誓口又北得石椁口并湘浦也右合麻溪水口湘浦也湘水又北迳三石山东山枕侧湘川北即三石水口也湘浦也水北有三石戍戍城为二水之防也湘水又迳浏口戍西北对浏水
　　又北沩水从西南来注之
　　沩水出益阳县马头山东迳新阳县南晋太康元年改曰新康矣沩水又东入临湘县歴沩口戍东南注湘水湘水又北合断口又北则下营口湘浦也湘水左岸有髙口水出益阳县西北迳髙口戍南又西北上鼻水自鼻州上口首受湘西入焉谓之上鼻浦髙水西北与下鼻浦合水自鼻州下口首受湘川西通髙水谓之下鼻口髙水又西北右屈为陵子潭东北流注湘为陵子口湘水自髙口戍东又北右防鼻州左合上鼻口又北右对下鼻口又北得陵子口湘水右岸铜官浦出焉湘水又北迳铜官山西临湘水山土紫色内含云母故亦谓之云母山也
　　又北过罗县西防水从东来流注之
　　湘水又北迳锡口戍东又北左派谓之锡水西北流迳锡口戍北又西北流屈而东北注玉水焉水出西北玉池东南流注于锡浦谓之玉池口锡水又东北东湖水注之水上承玉池之东湖也南流注于锡谓之三锡迳水南有三戍又东北注于湘湘水自锡口北出又得望屯浦湘浦也湘水又北枝津北出谓之门迳也湘水纡流西北东北合门水谓之门迳口又北得三谿水口水东承太湖西通湘浦三水之防故得三谿之目耳又北东防大对水口西接三津迳湘水又北迳黄陵亭西右合黄陵水口其水上承太湖湖水西流迳二妃庙南世谓之黄陵庙也言大舜之陟方也二妃从征溺于湘江神游洞庭之渊出入潇湘之浦潇者水清深也【一清按説文潇水名从水萧声相邀切又防水清深从水肃声子叔切则潇是水名故朱子以当洞庭九江之一今注以潇为水清深盖误读説文也又按山海经曰洞庭之山帝之二女居之是常游于江渊澧沅之风交于潇湘之浦是在九江之间出入必以飘风暴雨楚地记因之云巴陵潇湘之渊在九江之间道元既本山海经以立文而删去在九江之间一语殆不以洞庭为九江也江水注指东陵在庐江亦同此防】湘中记曰湘川清照五六丈下见底石如摴蒲矢五色鲜明白沙如霜雪赤崖若朝霞是纳潇湘之名矣故民为立祠于水侧焉荆州牧刘表刋石立碑树之于庙以旌不朽之矣黄水又西流入于湘谓之黄陵口昔王子山有异才年二十而得恶梦作梦赋二十一溺死于湘浦即斯川矣湘水又北迳白沙戍西又北右防东町口防水也湘水又左合决湖口水出西陂东通湘渚湘水又北汨水注之水东出豫章艾县桓山西南迳吴昌县北与纯水合水源出其县东南纯山西北流又东迳其县南又北迳其县故城下县是吴主孙权立纯水又右防汨水汨水又西迳罗县北本罗子国也故在襄阳宜城县西楚文王移之于此秦立长沙郡因以为县谓之罗水汨水又西迳玉笥山罗含湘中记曰屈潭之左有玉笥山道士遗言此福地也一曰地脚山汨水又西为屈潭即汨罗渊也屈原懐沙自沈于此故渊潭以屈为名【一清按説文长沙汨罗渊屈原所沈之水从水冥省声莫狄切】昔贾谊史迁皆尝迳此弭檝江波投吊于渊渊北有屈原庙庙前有碑又有汉南【一清按南下疑落郡字】太守程坚碑寄在原庙汨水又西迳汨罗戍南西流注于湘春秋之罗汭矣世谓之汨罗口湘水又北枝分北出迳汨罗戍西又北迳垒石山东又北迳垒石戍西谓之茍导迳矣而北合湘水自汨罗口西北迳垒石山西而北对青草湖亦或谓之青草山也西对悬城口湘水又北得九口并湘浦也湘水又东北为青草湖口右防茍导迳北口与劳口合又北得同拌口皆湘浦右迤者也
　　又北过下县西微水从东来流注之
　　湘水左防清水口资水也世谓之益阳江湘水左迳鹿角山东右迳谨亭戍西又北合查浦又北得万浦咸湘浦也侧湘浦北有万石戍湘水左则沅水注之谓之横房口东对微湖世或谓之麋湖也右属微水即经所谓微水迳下者也西流注于江谓之麋湖口也湘水又北迳金浦戍北带金浦水湖溠也湘水左则澧水注之世谓之武陵江凡此四水同注洞庭北防大江名之五渚战国策曰秦与荆战大破之取洞庭五渚也湖水广圆五百余里日月若出没于其中山海经曰洞庭之山帝之二女居焉沅澧之风交潇湘之浦出入多飘风暴雨湖中有君山编山君山有石穴潜通吴之包山郭景纯所谓巴陵地道者也是山湘君之所游处故曰君山矣昔秦始皇遭风于此而问其故博士曰湘君出入则多风秦皇乃赭其山汉武帝亦登之射蛟于是山东北对编山山多箎竹两山相次去数十里回峙相望孤影若浮湖之右岸有山世谓之笛乌头石石北右防翁湖口水上承翁湖左合洞浦所谓三苗之国左洞庭者也
　　又北至巴丘山入于江
　　山在湘水右岸【一清按巴丘山宋人以为禹贡之东陵曽彦和曰巴陵与夷陵相为东西夷陵亦曰西陵则巴陵为东陵可知又曰沅渐旡辰叙酉湘资醴水皆合洞庭中东入于江是为九江导江云过九江至于东陵今之巴陵巴陵之上即洞庭也因九水所合遂名九江水经九江在长沙下县西北楚地记云巴陵潇湘之渊在九江之间是也晁以道云洞庭九江也胡渭曰以洞庭为九江始于宋初胡旦而晁曽从之朱子故主其説而力辨寻阳九江之非然去无澧二水而易以潇蒸则意有未安澧水实防南江以东注洞庭安得而不数之盖后人讹旡为元朱子故以为无是水而为之更定不若曽旼之説为得其实全祖望曰顾景范以宋人洞庭九江谓本许叔重语大缪叔重何曽有此説乃曽旼之书曰东陵巴陵也许慎曰迤邪行也今江水过洞庭至巴陵西东北邪行以合彭蠡彦和所引许氏只邪行一语而顾氏牵连并下文以为皆叔重语曽氏之书今不犹幸其引入夏僎书解中胡氏亦引入通鉴注中不然殆难考矣王厚斋云张守节史记正义以巴陵为东陵曽旼盖本于此益可知许慎无此言矣孔颖达正义曰九江禹前先有其处禹导水过之非别有九江之水其言最为清覈然既名为九则亦必有其流派故曽晁之説自可从非若寻阳记縁江圗造作乌白嘉靡等名色遂谓之禹迹所可比也胡渭又曰周礼荆州无九江盖已包在薮泽云梦之中矣然自是九江之名不着故或称江南之梦或称洞庭五渚或又称巴丘湖后世既不知洞庭为九江见寻阳江中多沙水相间处遂指其九派为九江而导山导江之文义皆可通矣太史公不敢言山海经然其中亦有可信者如谓澧沅潇湘在江之间赖此一语犹可推寻其有造于禹贡不小也正义又曰郑以此经言过言防者皆是水名言至于者或山或泽故以澧为陵名孔以为水名今按易祓曰澧陵是小山因水而得名者据此适与东陵之文相对郑义较孔为长于是始无碍于澧为九江之一之説也方舆纪要许慎曰九江沅渐潕辰酉溆澧澬湘也渐水在常徳府武陵县合于沅潕水在沅州城西亦入沅江辰水在辰州府辰陵城东入沅酉水亦在沅陵城西入沅溆水在辰州府溆浦县西北流入沅惟澧水出岳州府澧州慈利县西三十里之歴山东迳华容县南而入洞庭湖然则所云九江者惟四江达于洞庭耳余于壬寅春夏之交言涉长沙过岳州登楼逺眺惟见湖水渺弥不知纪极湘水东滙下防江流正直下之西北禹贡记水不应遗此钜浸信乎非洞庭不足以当九江之名也然汉时自有九江在寻阳史记防云神出于江淮之间嘉林之中郦道元以淮即灌决水注云决水又西北灌水注之其水导源金兰西北东陵乡大苏山即淮水也许慎曰出雩娄县俗谓之浍水也褚先生去古未逺必有师承而又因禹贡荆州九江纳锡大之文遂实其説然寻阳地属州何以阑入荆域神出江灌乃洞庭不闻有此后人欲据此以释经恐于经义全不合也故寻阳之九江以之言汉志则可欲以之解禹贡则非矣禹贡导水于导漾下云东滙泽为彭蠡此湖汉九水汉儒之所谓九江也导河下云又东至于澧过九江至于东陵东迤北会于滙滙即东滙泽为彭蠡之滙书法互见则九江在其上游是非以洞庭当之不可荆扬二域水道叙次分明彼徒执汉志以疑禹贡纷纷臆説诚何必然】山有巴陵故城本吴之巴邱邸閤城也晋太康元年立巴陵县于此后置建昌郡宋元嘉十六年立巴陵郡城跨冈岭濵岨三江巴陵西对长州其州南□湘浦北届大江故曰三江也三水所防亦或谓之三江口矣夹山列闗谓之射猎又北对养口咸湘浦也水色青黒东北入于大江有清浊之别谓之江防也
　　漓水亦出阳海山
　　漓水与湘水出一山而分源也湘漓之间陆地广百余步谓之始安峤峤即越城峤也峤水自峤之阳南流注漓名曰始安水故庾仲初之赋扬都云判五岭而分流者也漓水又南与沩水合水出西北邵陵县界而东南流至零陵县西南迳越城西建安十六年交州刺史赖恭自广信合兵小零陵越城迎步隲即是地也沩水又东南流注于漓水汉书所谓出零陵下漓水者也漓水又南合弹丸谿水出于弹丸山山有涌泉奔流冲激山嵁及谿中有石若丸自然珠圆状弹丸矣故山水即名焉騐其山有石窦下深数丈洞穴深逺莫究其极溪水东流注于漓水漓水又南迳始兴县南魏元帝咸熙二年吴孙皓分零陵南部立始兴县【一清按三国志吴书孙皓传廿露元年以零陵南部为始安郡桂阳南部为始兴郡宋书州郡志广兴公相孙皓分桂阳南部都尉立为始兴郡领始兴令今注云云盖误记也且事在甘露元年十一月是为晋武帝泰始元年去魏咸熙二年差一嵗】漓水又南右防洛溪溪水出永丰县西北洛溪山东流迳其县北县本苍梧之北乡孙皓割以为县洛溪水又东南迳始安县而东注漓水漓水又东南流入熙平县迳羊濑山山临漓水石间有色类羊又东南迳鸡濑山山带漓水石色状鸡故二山以物象受名矣漓水又南得熙平水口水源出县东龙山西南流迳其县南又西与北乡谿水合水出县东北北乡山西流迳其县北又西流南转迳其县西县本始安之扶乡也孙皓割以为县谿水又南注熙平水熙平水又西注于漓水县南有朝夕塘水出西南有水从山下注塘一日再増再减盈缩以时未尝愆期同于潮水因名此塘为朝夕塘矣漓水又西迳平乐县界左合平乐谿口水出临贺郡之谢沭县南歴山西北流迳谢沭县西南西南流至平乐县东南左防谢沭众谿派流凑合西迳平乐县南孙皓割苍梧之境立以为县北始安谿水又西南流注于漓水谓之平乐水
　　南过苍梧荔浦县
　　濑水出县西北鲁山之东迳其县西与濡水合水出永丰县西北濡山东南迳其县西又东南流入于荔浦县注于濑豀又注于漓水漓水之上有闗【一清按方舆纪要引注云漓水南迳都利山今本无之】漓水又南左合灵谿水口水出临贺富川县北符灵冈南流迳其县东又南注于漓水也【全氏曰漓水一名融水乃防柯江之下流分鬰水豚水诸川入于交州复至中国歴三十六滩而为漓水本无关于湘水其引湘水而通之漓者秦史禄运漕之故水经不知以为湘漓同源此大缪也范成大桂海虞衡志曰湘水源出阳海山而漓水乃防柯江下流南下兴安地势髙二水逺不相谋史禄始作灵渠派湘之流而注之漓使北水南合然则漓水不出阳海其自阳海导湘水使合漓水者皆史禄之力也善长于湘漓二篇皆言之不详亦大疏漏也又曰范云作灵渠之法于湘流沙磕中垒石作铧觜鋭其前逆分湘流为两激之六十里行渠中以石漓江与俱南渠绕兴安界深不数尺广丈余六十里置斗门三十六土人但谓之斗舟入一斗则复闸斗伺水积渐进故能循崖而上建瓴而下千斛之舟亦可往来治水巧妙无如此渠零渠通鉴作澪渠即注所谓灵溪也又曰按栁开曰湘漓二水之名书记皆无説淳化元年开自全州移知桂州泝湘水抵分水岭下复溯漓水知二水至岭方分所谓相离者也而乃北水曰湘南水曰漓疑其不当为此漓字当以离傍加水作此漓字又字书古无此漓字酌其理増而今以为字焉仲涂之言颇为鹘突盖不识水道而妄生异议者也一清按此事见汉书严助云长老言秦之时尝使尉屠睢击越又使监禄凿渠通道张晏曰监郡御史也名禄又严安云使尉屠睢将楼船之士攻越使监禄凿渠运粮渠即灵渠也寰宇记云秦凿渠在兴安县南二十里本漓水自柘山之阴西北流至县西南合零渠五里始分为二水昔秦命御史监禄自零陵凿至桂林故汉归义越侯严为戈船将军出零陵下漓水即此郡国志后汉伏波将军马援开湘水为渠六十里穿度南城今城南流者是因秦旧渎耳至唐宝歴初渠道崩壊舟楫不通观察使李渤遂叠石造堤如铧觜劈分二水每水制石斗门一使制之在人开闭开漓水则全入于桂江拥桂江则尽归于湘水又于湘水凿分水渠三十五步以便行舟据此则秦渠与零渠为二石湖云激湘入漓永言云开漓入湘二家言稍有不同】
　　又南至广信县入于郁水
　　溱水出桂阳临武县南绕城西北屈东流
　　溱水导源县西南北流迳县西而北与武谿合山海经曰肄水出临武西南注于海入番禺西肄水盖溱水之别名也武谿水出临武县西北桐栢山东南流右合溱水乱流东南迳临武县西谓之武谿县侧临谿东因曰临武县王莽更名大武也谿水东南流左防黄岑谿水水出郴县黄岑山西南流右合武谿武水又南入重山山名蓝豪广圎五百里悉曲江县界崖壁峻岨岩岭干天交柯云蔚霾天晦景谓之泷中悬湍回注崩浪震山名之泷水
　　东至曲江县安聂邑东屈西南流
　　泷水又南出峡谓之泷口西岸有任将军城南海都尉任嚣所筑也嚣死尉他自龙川始居之东岸有任将军庙泷水又南合泠水水东出泠君山山羣峰之孤秀也晋太元十八年崩十余丈于是悬涧瀑挂倾流注壑頺波所入灌于泷水泷水右合林水水出县东北洹山王歆之始兴记曰林水源里有石室室前磐石上行罗十瓮中悉是银饼采伐遇之不得取取必迷闷晋太元初民封驱之家仆宻窃三饼归发看有大蛇螫之而死湘州记曰其夜驱之梦神语曰君奴不谨盗银三饼即日显戮以银相偿觉视则奴死银在矣林水自源西流注于泷水又与云水合水出县北汤泉泉源沸涌浩气云浮以腥物投之俄倾即熟其中时有细赤鱼逰之不为灼也西北合泷水又有借水上承沧海水有岛屿焉其水吐纳众流西北注于泷水泷水又南歴灵鹫山山本名虎羣山亦曰虎市山以虎多暴故也晋义熙中沙门释僧律葺宇岩阿猛虎逺迹盖律仁感所致因改曰灵鹫山泷水又南迳曲江县东又言县昔号曲红曲红山名也东连冈是矣泷中有碑文曰【一清按泷中碑是汉桂阳太守周府君功勲铭也其文曰桂阳太守周府君者徐州下邳人也讳憬字君光軆性惇仁天姿笃厚行兴闺门名阙州里举孝亷拜尚书侍郎迁汝南固始相遂拜桂阳廼宣鲁卫之政□二南之泽政以徳绥化犹风腾摭集烝细阙绥有方进则贞直退则错枉崇举济济吉土　充朝招训阙防开诱六蔽君子道长小人道消信感神祗灵瑞苻阙嘉□生□奇草像萐莆异根之树超然连理此阙时邦域惟宁郡又□　南海接比商旅所臻自瀑亭至咢曲红壹由此水其水源也出于王禽之山山盖隆　　亐天泉肈沸踊发射其防分防离散为十二川弥陵□阻丘阜错连隅陬□蔼末由骋焉尔乃贯山鑚石经　　争怒浮沈潜伏虵龙蛣屈澧隆鬰浥千渠万浍合聚谿涧下迄安聂六泷作难满濑□□沄潺湲虽诗称百川沸腾髙防为谷深谷为陵盖莫若斯天轨所经恶得已改其下注也若奔车失辔狂牛无縻阙勿防忽胪睦不相知及其上也则羣辈相随檀柁提阙唱号慷慨沈深不前其成败也非徒丧宝玩陨珍奇替珠贝防象犀也往古来今变甚终矣于是府君乃思夏后之遗训阙应龙之画伤行旅之悲穷哀□人困戹感蜀守氷殄絶犂魋嘉夫昧　　用夷易廼命良吏将帅壮夫排穨石投之寥　　髙填下凿截回曲□水之邪性顺导其经脉防硍□之电波弱阳侯之凶涌由是小徯乃平直大道允通利抱布贸丝交易面至升涉周旋功万于前除昔　　　举于兹虽非龙门之鸿　绩亦人君之徳宗　　　人叹于水渚行旅语于　陆孔子曰禹不决江踈河吾其鱼矣于是熹平三年嵗在摄提仲冬之月曲红长零陵重安区祉字景贤遵承典宪宣扬徳训帅礼不越钦仰髙山乃与邑子故吏龚台郭苍龚雒等命工击石建碑亐泷上勒铭公功传之万卉垂示无穷其辞曰干□剖兮建两仪刚柔分兮有险夷咨中岳兮穆崔嵬叹衡林兮独倾亏増陖陗兮甚防陭鮌莫涉兮禹不规仰王禽兮又垂峗俯龙洲兮怛以悲岸叅天兮无路徯石纵横兮防洄洄波隆隆兮声若雷或抱货兮以从利或追恩兮有赴义汜自楫兮有不避阙躬躯兮于元池委性命兮于芒□　寒栗兮不皇计忽随防兮殆防归懿贤后兮发□　荚闭不通兮治斯谿蹷臣石兮以里填开
　　切□兮导曲机摧六泷兮弱　　　　兮散其波威恕定兮混防防息聊啾兮逝　　　　兮蛟龙□睦老唱兮胪人歌名冠卉兮超逾伦今称阙兮燿防沙功斐斐兮铙海裔君兮君夀不訾周府君开泷有功岭表善长不应无只语賛之注文泷中有碑文曰下接按地理志云云似有脱误今从释采録此碑而讹缺太甚又据广东通志略为补正彼所遗佚不可复考矣此碑名下阙字是髙字廼宣鲁卫之政廼字是守字属上读烝细下阙字是振字招训阙为招贤训防阙文在训字上灵瑞符下阙字是应字于此下阙是之字山盖隆下阙字是崇峻极三字泉肈沸踊是涌字经下阙字是营满畛激四字于文为经营满畛激争怒恶得已改其下注也已字下有哉字改字是故字恐非恶得已改言无他道也檀柁提阙是檀挽提携其成败也成字是或字应龙之画画字作变化二字寥下阙字是壑夷二字于文为投之寥壑夷髙填下避下阙字是沈字闭不通兮闭或作闵弱下阙字是其势遏泌汨五字睦老唱兮老或作夫称下阙字是扬字余见诸跋语中附载于篇次集古録曰桂阳周府君碑按韶州图经云后汉桂杨太守周府君庙在乐昌县西一百一十八里武溪上武溪惊湍激石流数百里昔马援南征其门人辕寄生善吹笛援为作歌和之名曰武溪深其辞曰滔滔武溪一何深鸟飞不渡兽不能临嗟哉武溪何毒淫周府君开此溪下合浈水桂阳人便之为立庙刻石武水源出郴州临武县鸬鷀石南流三百里入桂阳而桂阳桂水浈水梨溪卢溪曹溪诸水皆与武水合流其俗谓水湍浚为泷韩退之诗云南下乐昌泷即此水也又后本跋尾云国子监直讲刘仲章者为余言前为乐昌令因道府君事云名憬问何以见之云碑刻虽缺尚有识也乃以此碑并阴遗余余初以韩集云昌乐泷疑其误乃改从乐昌仲章曰不然县名乐昌而泷名昌乐其旧俗所传如是韩集不误也乃知古人传疑而慎于更改者如此曽氏巩南丰集曰熙宁八年余从知韶州王之材求得此本之材又以书来按曲江县圗经周府君名昕字君光其碑阴曲江字皆作曲红而苍江江夏字亦作红盖古字通用不可不知刘氏昌诗芦浦笔记曰汉周府君碑六一先生凡三四百字跋最后方辨其名憬蒋頴叔作武溪深乃谓名煜且押之韵盖石古剥落以其形似求合于君光之字故云尔曽南丰顾云从知韶州王之材得此碑书来曰按曲江县圗红名昕则并其形似而不辨何至遽信而以六一为未详攷耶金石録曰周府君碑阴题名凡三十一之姓氏具存郦道元水经注泷水南迳曲江县东县昔号曲红曲红山名也而东西两汉史皆作曲江今据此碑自县长区祉而下凡十七人皆书为曲红则是当时县名曲红无可疑者不知两汉皆作曲江何也释曰右神汉桂阳太守周府君功勲之纪铭额周府君名憬自固始相为桂阳守碑云嘉平三年嵗在摄提仲冬之月曲红长区祉与邑子故吏建碑于泷上盖灵帝甲寅年也兹水发源王禽山千渠万浍下凑六泷舟楫过之若奔车失辔狂牛无縻丧宝玩流象犀积有日矣周府君思夏后龙门之绩感李永离堆之事排治湍梗人得利涉故纪其功勲铭辞全逼骚雅有瓠子歌遗意韩退之诗云南下昌乐泷险恶不可状者即谓此也乐史寰宇记云泷上有太守周昕庙今碑在韶州张九龄庙中其名尚隠隠可辨盖憬字也碑以壅蔼为壅蔼犂魋为犂堆小徯路徯皆为蹊又曰周憬碑阴宰曲红者一人贯曲红者十六人熊君碑亦同两汉皆作曲江诸家地理书皆云水流屈曲故曰曲江唯水经云县昔号曲红山之名也前书工女大功皆只同用红字未知水经何所据也盘洲之言本于南丰寰宇记梓州射洪县下引李膺记云娄偻滩东有射江土人语讹以江为洪则知曲江之为曲红亦是音同之故熊君碑是汉绥民校尉熊君也碑云除补桂阳曲红长故洪氏引以为证佐尔】按地理志曲江旧县也王莽以为除虏始兴郡治魏元帝咸熙二年孙皓分桂阳南部立【一清按吴书事在甘露元年是晋武帝泰始元年去魏咸熙二年差一嵗】县东傍泷谿号曰北泷水水左即东谿口也水出始兴东江州南康县界石阎山西流而与涟水合水出南康县凉热山涟谿山即大庾岭也五岭之最东矣故曰东峤山斯则改装之次其下船路名涟谿涟水南流注于东谿谓之涟口庾仲初谓之大庾峤水也东谿亦名东江又曰始兴水又西邪阶水注之水出县东南邪阶山水有别源曰巢头重岭衿泷湍奔相属徂源双注合为一川水侧有鼻天子城鼻天子所未闻也【朱氏谋防笺曰幽明録始兴有鼻天子又有鼻天子城路史谓鼻天子即象也】邪阶水又西北注于东江江水又西迳始兴县南又西入曲江县邸水注之水出浮岳山山蹑一处则百余步动若在水也因名浮岳山南流注于东江东江又西与利水合县之韶石北山南流迳韶石下其髙百仭广圆五里两石对峙相去一里小大略均似双阙名曰韶石古老言昔有二仙分而憇之自尔年丰弥歴一纪利水又南迳灵石下灵石一名逃石髙三十丈广圆五百丈耆旧言石本桂林武城县因夜迅雷之变忽然迁此彼人来见叹曰石乃逃来因名逃石以其有灵运徙又曰灵石其杰处临江壁立霞駮有若缋焉水名惊濑响不絶商舟淹留聆翫不已利水南注东江东江又西注于北江谓之东江口溱水自此有始兴大庾之名而南入浈阳县也
　　过浈阳县出洭浦闗与桂水合
　　溱水南迳浈阳县西旧汉县也王莽之基武矣县东有浈石山广圆三十里挺崿大江之北盘阯长川之际其阳有石室渔叟所憇昔欲于山北开达郡之路輙有大蛇防道不果是以今行者必于石室前泛舟而济也溱水又西南歴皋口大尉二山之间是曰浈阳峡两岸杰秀壁立亏天昔尝凿石架阁令两岸相接以拒徐道覆溱水出峡左则浈水注之水出南海龙川县西迳浈阳县南右注溱水故应劭曰浈水西入溱是也【一清按汉志桂阳郡浈阳县下应劭曰浈水出南海龙川西入秦道元引之分而为二上句又不云是应说】溱水又西南洭水入焉山海经所谓湟水出桂阳西北东南注肄入敦浦西者也溱水又西南迳中宿县防一里水其处隘名之为观岐连山交枕絶防壁竦下有神庙背阿曲流坛宇灵肃庙渚攅石巉岩乱峙中川时水洊至鼓怒沸腾流木沦没必无出者世人以为河伯下材晋中朝时县人有使者至洛事迄将还忽有一人寄其书云吾家在观岐前石间悬藤即其处也但扣藤自当有人取之使者谨依其言果有二人出外取书并延入水府衣不霑濡言此似不近情然造化之中无所不有穆满西游与河宗论宝以此推之亦为矣溱水又西南迳中宿县南吴孙皓分四防之北乡立焉
　　南入于海
　　溱水又南注于郁而入于海



　　水经注释卷三十八
<史部,地理类,河渠之属,水经注释>
　　钦定四库全书
　　水经注释卷三十九
　　仁和赵一清撰
　　洭水　　深水　　钟水　　耒水
　　洣水　　漉水　　浏水　　防水
　　赣水　　庐江水
　　洭水出桂阳县卢聚【一清按今俗本洭俱作滙误也说文汇器也从匚淮声尚书禹贡东汇泽为彭蠡孔曰汇回也释文曰徐胡罪反韦空为反别无水出桂阳之说又说文□水出桂阳县卢聚出□浦关为桂水从水匩声去王切与水经合予宿疑水经滙水标题与下含洭字义不符观叔重之书始知后来写之误班志桂阳县汇水南至四会入鬰林过郡二行九百里应劭曰桂水所出东北入湘含洭县应劭曰洭水所出东北入沅今水经不言滙水所入之处溱水篇云过浈阳县入洭浦关与桂水合南入于海注云溱水又南注于鬰而入于海是桂水与溱水俱注于鬰而入海与班志脗合临武县下又云秦水东南至浈阳入滙师古曰汇胡贿反盖滙与桂音相近而与□形似汇水即桂水亦即洭水道元所谓山海经谓之湟水桂水其别名者是也洭集韵曰本作□省作洭汉书作□今作洭盖因避宋太祖讳匡缺笔作匡而误作□耳溱水注黄本作防水亦即□字之讹误故应劭以桂水释桂阳洭水释含洭而不别出汇水最为得解史记南越云移檄告横浦阳山湟溪关裴骃集解云徐广云在桂阳通四会也索隠曰邹氏刘氏本湟并作涅音年结反汉书作湟溪音皇又卫青云出桂阳下湟水姚察曰史记作汇今本有湟涅及滙不同盖由随见辄改故也水经云含汇县南有汇浦关未知孰是然邹诞作涅汉书作湟盖近于古今考水经惟篇首作汇字下含洭县洭浦关皆作洭小司马以汉水湟字为近古得之矣若作滙字去湟音益逺更作涅字尤无所据字经三写鲁变为鱼信矣九域志云开宝四年改含洭县为含光避太祖讳也可知至宋犹仍洭水之称汇字之误审矣全祖望曰水经作洭与说文合史记作湟与山经合水经又作桂亦与说文合若滙则洭之似而讹犹之涅则湟之似而譌也而又有作漼水者则桂音之近而譌道元特起而纠之今本漼又转误作鸡益不足辨矣】水出桂阳县西北上驿山卢溪为卢溪水东南流迳桂阳县故城谓之洭水地理志曰洭水出桂阳南至四会是也洭水又东南流出桂阳南至四会是峤之溪溪水下流歴峡南出是峡谓之贞女峡峡西岸髙岩名贞女山山下际有石如人形髙七尺状如女子故名贞女峡古来相传有数女取螺于此遇风雨画晦忽化为石斯诚巨异难以闻信但啓生石中挚呱空桑抑斯类矣物之变化宁以理求乎溪水又合洭水洭水又东南入阳山县右合涟口水源出县西北一百二十里石塘村村之流水侧有豫章木本迳可二丈其株根犹存伐之积载而斧迹若新羽族飞翔不息其傍众枝飞散逺集乡亦不测所如唯见一枝独在含洭水矣涟水东南流注于洭洭水又东南流而右与斟水合水导源近出东岩下穴口若井一日之中十溢十竭信若潮流而注洭水洭水又南迳阳山县故城西耆旧传曰往昔县长临县辄迁擢超级太史迳观言城势使然掘断连冈流血成川城因倾陁遂即倾败阁下大鼓飞上临武乃之桂阳追号圣鼓自阳山达乎桂阳之武步驿所至循圣鼔道也其道如堑迄于鼓城矣洭水又迳阳山县南县故含洭县之桃乡孙皓分立为县也洭水又东南流也
　　东南过含洭县
　　应劭曰洭水东北入沅瓒注汉书沅在武陵去洭逺又隔湘水不得入沅洭水东南左合翁水水出东北利山湖湖水广圆五里洁逾凡水西南流注于洭谓之翁水口口已下东岸有圣鼓枝即阳山之鼔枝也横则川侧虽冲波所激未尝移动百鸟翔鸣莫有萃者船人上下以篙撞者辄有疟疾洭水又东南左合陶水水东出尧山山盘纡数百里有赭岩迭起冠以青林与云霞乱防山上有白石英山下有平陵有大堂基耆旧云尧行宫所陶水西迳县北右注洭水洭水又迳含洭县西王歆之始兴记曰县有白鹿城城南有白鹿冈咸康中郡民张鲂为县有善政白鹿来游故城即冈并即名焉
　　南出洭浦关为桂水
　　关在中宿县洭水出关右合溱水谓之洭口山海经谓之湟水徐广曰湟水一名洭水出桂阳通四会亦曰漼水也汉武帝元鼎元年路博徳为伏波将军征南越出桂阳下湟水即此水矣桂水其别名也
　　深水【一清按深说文作□】出桂阳卢聚
　　吕忱曰深水一名邃水导源卢溪西入营水乱流营波同注湘津许慎云深水出桂阳南平县也经书桂阳者县也本隶桂阳郡后割属始兴县有卢溪卢聚山在南平县之南九疑山东也
　　西北过零陵营道县南又西北过营浦县南又西北过泉陵西北七里至燕室邪入于湘
　　水上有燕室邱亦因为聚名也其下水深不测号曰龙泉
　　钟水出桂阳南平县部山北过其县东又东北过宋渚亭又北过钟亭与漼水合
　　部山即部龙之峤也五岭之第五岭也【一清按后汉书吴佑章懐注引南康记曰五岭南康大庾一也桂阳甲骑二也九真都厐三也临贺萌渚四也始安越峤五也广州记则以为大庾一始安二临贺三桂阳四而以九真为掲阳合为五岭是注所言五岭之次与邓记合第考班志九真郡有都厐县应劭曰厐音龙师古曰音厐而桂阳之部龙乃岭峤之名王象之舆地纪胜曰山之絶顶曰都逢土人语讹曰厐也不知都部字相似厐龙音相连而强以都逢为土音山之絶顶之说殆因岭峤而傅会邪此与九真之都厐县无涉邓记误也当以南平部龙为是】钟水即峤水也庾仲初曰峤水南入始兴漼水【一清按耒水篇引庾说作始兴溱水盖溱水出洭浦关与桂水合也】注于海北【一清按耒水篇引庾说北字下多一水字】入桂阳湘水注于江是也漼水即桂水也漼桂声相近故字随读变经仍其非矣桂水出桂阳县北界山山壁髙耸三面特峻石泉悬注瀑布而下北迳南平县而东北流届钟亭右会钟水通为桂水也故应劭曰桂水出桂阳东北入湘
　　又北过魏宁县之东【一清按续志桂阳郡汉宁县永和元年置吴改曰阳安晋改曰晋宁宋以后因之无魏宁也此如广魏魏兴之类道元盖并经而改之】
　　魏宁故阳安也晋太康元年改曰晋宁县在桂阳郡东一百二十里县南西二面岨带清溪桂水无出县东理盖县邑流移今古不同故也
　　又东北入于湘
　　耒水出桂阳郴县南山
　　耒水发源于汝城县东乌龙白骑山西北流迳其县北西流三十里中有十四濑各数百步濬流奔急竹节相次亦为行旅溯步之艰难也又西北迳晋宁县北又西左合清溪水口水出县东黄皮山西南流歴县南又西北注于耒水汝城县在郡东三百里余山又在县东无出南山理也
　　又北过其县之西
　　县有渌水出县东侠公山西北流而南屈注于耒谓之程乡溪郡置酒官醖于山下名曰程酒献同酃也耒水又西黄水注之水出县西黄岑山山则骑田之峤【一清按南康记作甲骑】五岭之第二岭也黄水东北流案盛宏之云众山水出注于大溪号曰横流溪溪水甚小冬夏不干俗亦谓之为贪泉饮者辄冒于财贿同于广州石门贪流矣亷介为二千石则不饮之昔吴隠之挹而不乱贪岂谓能汚其贞乎盖亦恶其名也刘澄之谓为一涯溪通四会殊为孟浪而不悉也庾仲初云峤水南入始兴溱水注海即黄岑水入武溪者也【一清按黄岑曲红碑作王禽】北水入桂阳湘水注于大江即是水也又侧千秋水注之水出西南万嵗山山有石室室中有钟乳山上悉生灵夀木溪下即千秋水也水侧民居号万嵗村其水下合黄水黄水又东北迳其县东右合除泉水水出县南湘陂村村有圆水广圆可二百步一边暖一边冷冷处极清绿浅则见石深则见底暖处水白且浊元素既殊凉暖亦异厥名除泉其犹江乗之半汤泉也水盛则泻黄溪水耗则津径辍流郴旧县也桂阳郡治也汉髙帝二年分长沙置地理志桂水所出因以名也【一清按今汉志桂阳郡无此语此是应劭注在桂阳县下殆道元误记也】王莽更名南平县曰宣风其城项羽迁义帝所筑也县南有义帝冢内有石虎因呼为白虎郡东观汉记曰茨充字子何为桂阳太守民惰懒少麄履足多剖裂茨教作履今江南知织履皆充之教也黄溪东有马岭山髙六百余丈广圆四十许里汉末有郡民苏躭栖游此山桂阳列僊传云躭郴县人少孤养母至孝言语虚无时人谓之痴常与众儿共牧牛更直为帅录牛无散每至躭为帅牛辄徘徊左右不逐自还众儿曰汝直牛何道不走耶躭曰非汝曹所知即面辞母云受性应僊当违供养涕泗又说年将大疫死者畧半穿一井饮水可得无恙如是有哭声甚哀后见躭乗白马还此山中百姓为立坛祠民安嵗登民因名为马岭山【朱氏谋玮笺云无恙以下有缺文洞神传云躭初去时云今年大疫死者畧半家中井水饮之无恙果如所言阖门元吉母年百余嵗终乡人共之闻山上有人哭声服除乃止神仙曰躭母既终后州东北牛脾山紫云盖上有号哭声知苏君之神因见白马常在岭上遂改牛脾山为白马岭】黄水又北流注于耒水谓之郴口耒水又西迳华山之隂亦曰华石山孤峯特耸枕带双流东则黄溪耒水之交会也耒水东流沿注不得北过其县西也两岸连山石泉悬溜行者辄徘徊留念情不极已也
　　又北过便县之西
　　县故惠帝封长沙王子吴浅为侯国【全氏曰按汉表以为江夏之编索隠曰县属桂阳当从道元为是浅以恵帝元年封】王莽之便屏也县界有温泉水在郴县之西北左右有田数十畆资之以溉常以十二月下种明年三月谷熟度此水冷不能生苗温水所溉年可三登其余波散流入于耒水也
　　又西北过耒阳县之东
　　耒阳旧县也盖因水以制名王莽更名南平亭东傍耒水水东肥南有郡故城县有溪水东出侯计山其水清澈冬温夏冷西流谓之肥川川之北有卢塘塘池八顷其深不测有大鱼常至五月辄一奋跃水涌数丈波襄四陆细鱼奔迸随水登岸不可胜计又云大鱼将欲鼔作诸鱼皆浮聚水侧注西北迳蔡州州西即蔡伦故宅傍有蔡子池伦汉黄门顺帝之世捣故鱼网为纸用代简素自其始也
　　又北过酃县东
　　县有酃湖湖中有洲洲上民居彼人资以给酿酒甚醇美谓之酃酒嵗常贡之湖边尚有酃县故城治此西北去临承县一十五里从省隶十三州志曰大别水南出耒阳县太山北至酃湖入湖也
　　北入于湘
　　耒水西北至临承县而右注湘水谓之耒口也
　　洣水出茶陵县上乡西北过其县西
　　水出江州安成郡广兴县太平山西北流迳茶陵县之南【名胜志衡州府酃县下云洣水源出洣泉注水经云泉不常见遇邑政清明年谷丰稔其泉淅然如米泔瀑涌耆旧相疾者饮此多愈今本无之一清按今酃县本汉茶陵县地名嘉定四年置非汉之酃县也】汉武帝元朔四年封长沙定王子节侯防之邑也【一清按史表作欣此从汉表师古曰防与欣同】王莽更名声乡矣洣水又屈而过其县西北流注也地理志谓之泥水者也
　　又西北过攸县南
　　攸水出东南安成郡安复县封侯山西北流迳其县北县北带攸溪盖即溪以名县名汉武帝元朔四年封长沙定王子则为攸舆侯【一清按索隠曰按今长沙有攸县本名攸舆乎表在南阳小司马盖本之郦注】即地理志所谓攸县者也攸水又西南流入茶陵县入于洣水也
　　又西北过隂山县南
　　县本阳山县也县东北犹有阳山故城即长沙孝王子宗之邑也【一清按汉表宗以元帝永光二年封】形家言其势王故堑山堙谷改曰隂山县【一清按汉志桂阳郡有阳山县又有隂山县皆云侯国至续志有隂山无阳山盖东京省并之故应劭曰阳山今隂山也而师古以应说为非殆未详攷也宋志云隂山令汉旧县属桂阳吴湘东郡有此疑是吴所立沈约所云亦非也孙吴所立是湘东郡而度桂阳之隂山县隶之故晋志湘东郡有隂山县隂山县未尝废省何容复立乎】县上有容水自侯昙山下注洣水谓之容口水有大穴容一百石水出于此因以名焉洣水又西北迳其县东又西迳歴口县有歴水下注洣水谓之歴口洣水又西北与洋湖水会水出县西北乐薮罡下洋湖湖去罡七里湖水下注洣谓之洋湖口洣水东北有峨山县东北又有武阳龙尾山并僊者羽化之处上有僊人及龙马迹于其处得遗咏虽神栖白云属想芳流借念泉乡遗咏在兹览其余诵依然息逺匪直邈想霞踪爱其文咏可念故端牍抽札以诠其咏其畧曰登武阳观乐薮峨岭千防洋湖口命蜚螭驾白驹临天水心踟蹰千载后不知如盖胜赏神乡秀情超拔矣
　　又西北入于湘
　　漉水出醴陵县东漉山西过其县南
　　醴陵县髙后四年封长沙相侯越为国县南临渌水水东出安城乡翁陵山余谓漉渌声相近后人借便以渌为称虽翁陵名异而即麓是同
　　屈从县西西北流至漉浦注入于湘
　　浏水出临湘县东南浏阳县【一清按浏阳县本汉临湘县地孙吴折置以县在浏水之阳故名据此亦经文晚出之一证全祖望曰三国志周瑜以下隽汉昌刘阳州陵为奉邑则刘阳自汉末已有其名虽未为县而已为邑若作邑字于经为合】西北过其县东北与涝溪水合
　　浏水出县东江州豫章县首禆山【全祖望曰按顾祖禹曰今浏阳之大围山即首禆山其水曰白沙湖分四一入袁之万载一入分宁一入岳之中江其一即浏水予谓据顾说则经文所言是也善长误以分宁之水当之不知首禆山不在豫章也】导源西北流迳其县南县慿溪以即名也又西北注于临湘县也
　　西入于湘
　　防水出豫章艾县
　　春秋左氏传曰吴公子庆忌諌夫差不纳居于艾是也王莽更名治翰
　　西过长沙罗县西
</div>
    <div class="pagination">
<a href="水经注释_page18.html">上一页</a><span>...</span><a href="水经注释_page14.html">14</a><a href="水经注释_page15.html">15</a><a href="水经注释_page16.html">16</a><a href="水经注释_page17.html">17</a><a href="水经注释_page18.html">18</a><span class="current-page">19</span><a href="水经注释_page20.html">20</a><a href="水经注释_page21.html">21</a><a href="水经注释_page22.html">22</a><a href="水经注释_page23.html">23</a><a href="水经注释_page24.html">24</a><span>...</span><a href="水经注释_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
