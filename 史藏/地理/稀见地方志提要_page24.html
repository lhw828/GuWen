<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 24 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 24 页/共 61 页</h1>
    <div class="content">　　耀州志七卷明嘉靖六年刊，二十年增刊本(天一阁藏)

　　明张琏纂。琏字汝器，耀州人；弘治三年举人，十五年登进士，授行人选为御史。历官浙江副使、陕西按察使、四川布政使、顺天府尹、辽东巡抚，引疾归。后复起户部左侍郎，时刘瑾数以礼，意欲招之，琏不答，瑾谋以事中伤，竟无隙及，后巡抚湖广，卒于官。耀州两汉曰祋祤，魏以后曰泥阳，曰宜州，曰华原，曰永安，皆耀州之地名也。唐末李茂贞始置耀州，五代梁改曰崇州，后唐复为耀州。宋元时称曰义胜军，曰静胜军，曰顺义军，曰感义军，亦皆耀地。明初置耀州属西安府，领县四，后以领县宜君改隶延安府，弘治三年又以三原直隶于府；此志修时，领同官、富平二县。五台山在州治东三里漆水之浒，五山对峙，顶平如台；东曰瑞应，南曰起霉，西曰升仙，北曰显化，中曰齐天。唐时孙思邈于此地摄养永年，后道家托诸，而五台之名从此著矣，耀亦由是著闻。州志为琏始纂，成于嘉靖初，仅纪州事，未及属邑。其书共为二篇，凡七卷，叙载明备。时于粮布役夫重赋，为民之隐疾，此志乃反复致意于此云耳。其后二十余年，知州李廷宝延州人乔世宁，因其书复增属邑之事合为九篇，书后附《五台山记》，卷前有琏子张蒙训序，体例乃臻完备矣。

　　同官县志十卷明万历四十六年刊本(北京图书馆藏)

　　明刘泽远修，寇慎纂。泽远祥符县人，举人，万历四十五年任同官知县。慎字永修，号礼亭，同官县人；万历二十四年进士，授刑部主事，升工部虞衡司郎中，出守苏州，后升昌平副使，致仕归。家居三十余年，闭户著述，所著有《四书酌言》《历史汇》《山居日记》等书。按本志沿革，同官与耀州并为汉时祋祤县地，魏废祋祤，后魏置铜官县，后周改为同官；自唐迄元明，与耀州时分时合无常焉。邑志之作，据本志寇慎序谓：“同志始于嘉靖之杨曹州。杨曹州者，杨万祺也，字长青，曹州人，嘉靖二十八年任同官知县。”考《同官志》实为杨万祺所创，是志乃汇辑《杨志》后四十余年事，执笔者寇慎，汇辑者，为邑人梁可贤、杨瑜志。其书共六十卷，为目五十有四，为言三万余字；同官古今事物梗概具备，体裁亦为简核。嗣后崇祯初知县孔尚标重修县志，亦因其原本体制；是时寇慎犹在，而为之序云：“同志修于万历戊午，越十八年而遭寇氛，简版半付煨烬，年来竟为废书矣。”以知此志简版于明时已遭毁损，故其传本之稀也。

　　延安府志八卷明弘治十七年刊本(北京图书馆藏)

　　明李宗仁修，杨怀纂。宗仁延安知府，怀延长县儒学教谕，事迹均未详。此志编例，自郡邑至诗文凡十八门，所叙延安当时所领州县之事物，梗概已具。按郡之沿革，延安春秋时为白翟所居，秦属上郡，汉初属翟国，东汉隔于戎。后魏以为统万镇，改金明郡，又改东夏州，又改延州，取延水为名。隋大业改延安郡，唐初复为延州，天宝又改延安郡，乾元又为延州。五代梁改忠义军节度使，后改彰武军。宋复为延州，属鄜延路，元祐升为延安府。金为延安路，明洪武二年改延安府。按府志，此志是为首创，其后清康熙十九年陈天植重修，嘉庆七年洪蕙又修之。

　　延安府志八十卷清嘉庆七年刊本(上海图书馆藏)

　　清洪蕙修，洪亮吉纂。蕙江苏江都县人，贡生，乾隆五十三年任延安知府，嘉庆二年回任，升任甘肃平庆道去，事迹未详。亮吉字稚存，初名莲，字华峰，又字君直，号北江，阳湖县人。乾隆五十五年殿试第二名及第，授翰林院编修，五十七年命分校顺天乡试卷，于闱中又奉命视学贵州。嘉庆元年入京直上书房行走，于御试《征邪教疏》内，陈述中外弊政，为大臣所忌，谋欲除之，适因其兄之丧，辞官乞归。四年复起充实录馆纂修，时川陕乱起，是年九月亮吉《上书成亲王书》，王大臣等以所上书为大不敬，律置“斩立决”。奉旨免死，发往伊犁，翌年赦归，自名更生居士。亮吉为清代著名考据学家、方志学家，所纂《宁国府志》《淳化县志》《固始县志》等志约十余种，均为清代著名之方志。亮吉于乾隆四十六年因孙星衍于陕来书招之，而至陕入巡抚毕沅幕，于陕先后纂成《澄城》《长武》等志。《延安府志》亮吉代同邑咸宁知县庄炘所纂，稿成后亮吉离陕。此稿采摭丰富，考据甚详，及蕙任延安知府重为补订，时亮吉以罪戍伊犁，乃大变亮吉所订编例，刊成于嘉庆七年。按刊本体例，分纪一、表三、考三、略六、传录六、文征三；按亮吉修志订例，从未见有如此之体裁也。据洪蕙序谓：“取法于史体。”其实因章学诚志例学说，而定此志之体裁。

　　宜川县志八卷清乾隆十八年刊本(徐家汇藏书楼藏)

　　清吴炳纂修。炳字韬园，南丰县人；乾隆二年进士，十六年任宜川知县。考宜川向无志乘，仅有邑人私记，事皆疏漏舛误。炳悯其数千余载之事，漫无统记，故创为此志。其体例分为八类，子目四十有六，事有相类者以附于各目之后；而无从归类目者，悉入杂记一门。宜川事物巨细具备于一书，其体裁虽为简括，但欠志例。前有壶口图一页，图说略云：“邑之孟门距壶口一里，即《禹贡》所谓既载壶口是也。当尧时河水出自孟门以上，大溢泛滥，名曰洪水。夏禹疏通，而出孟门云。孟门即龙门之上口，郦道元《水经注》谓：即《禹贡》之壶口也。而蔡沈《尚书注》非之，胡谓《禹贡锥指》，亦本蔡氏之言。故列壶口图，以考正蔡氏千载沿讹，示以图考，使览者瞭然知之矣。”又山水志，有《壶口解》一篇，叙述与图说同。按《尚书·禹贡》有：“既载壶口，治梁及岐”之句。此志谓壶口在宜川县东北，岐即岐山，在陕西县东，黄河流至宜川，河身小至十之一，悬崖直泻，似水自壶口而出；上下水位高低，相下十有五尺，水势潆洄旋转似壶形，故山名壶口。壶口在宜川之说，始见于此志；当时吴骞见以为非，乃作《壶口辨》(稿本藏上海图书馆)，其文略云：“吴骞识：《禹贡》壶口山名，从来经解史传所载班班可考。近见陕西《宜川志》，乃乾隆中县令南丰吴炳重修；中有《壶口考》一篇，以为壶口实水名，而非山名；且为之图，列入志中。窃恐志乘流传，贻误后来所学，有关匪细；因不揣固陋，多为考订，绘图并系辨于左：壶口之为山，古今史传纪，无不皆云；非自宋蔡九峰《集传》始，《导山》云：壶口雷首，至于太岳。壶口与雷首、太岳并称，何得为非山乎。又曰孟门在壶口下一里。两巨石屹立如门。《汉书·地理志》云：壶口山在河东北。《元和郡县志》《明一统志》皆谓在山西平阳府。壶口山实处黄河之东，宜川县在河之西，以壶口在殊谬。古今地志，并未有以壶口在宜川者；惟宜川之下俗亦呼壶口，其下巨石相对，亦有孟门之称，而壶口有二，龙门其一也。”以此可知乾嘉时考据家，每见与经史有违之论，必引经据史，为文以驳之，因欲以证方志之能达于翔实。

　　凤翔府志八卷明正德十六年刊本(天一阁藏，存卷一至卷三)

　　明王江修，王麒纂。江字宗岷，直隶任丘县人；正德十四年任凤翔府知府。麒字埜堂，宝鸡县人；弘治十二年进士，授吴桥县知县。按沿革凤翔为周岐周故地，东迁后以岐、酆地赐秦，始皇并天下，以属内史。汉初属雍国，后更为中地郡；武帝时更名扶风，唐至德元年更为郡，曰凤翔。明时隶陕西布政使司，分属关西道，领凤翔、岐山、宝鸡、扶风、郿县、麟游、汧阳、陇州八州县。郡志传者，以此志最古。考此志之成，据王江序谓：“首由属邑八校官王成章辈，采择分董其事，复延郡人王麒次第总辑其成，后又请武功康对山裁定。”则此志为出于名进士王麒之笔，又经名志乘家康海裁定；当不失为名书。惜此书仅存三卷，无从观其全貌焉。

　　重修岐山县志六卷明万历十九年刊本(北京图书馆藏)

　　明于邦栋修，南宫纂。邦栋山西临汾县人，举人，万历十七年任岐山知县。宫事迹未详。按沿革，岐山自古公亶父去邠踰梁，率西水浒，居于岐下。即今之箭括山，其山两岐，因名岐山；山之阳有深沟，沟之南平原四周，故称原。太王邑此，因号国曰周，而岐周之名由此遂显。北魏置岐州，隋废州，改曰岐山县，属扶风郡，岐山县自此始也。按岐山为周之旧都，其名见之于《孟子》；至于北魏之岐州，隋之岐山县，是否为《孟子》所言之岐山，今犹未能断定。此志沿革，所举例证，亦未能明断也。其书舆地志古迹，有石鼓一款载：石鼓相传周宣王中兴猎于岐阳，勒石纪功，形如鼓，数有十，藏诸庙。至唐时郑余庆于陈仓得其八，置凤翔学宫。宋皇祐间，向傅师复求得其二。大观中徙置开封辟雍，靖康之乱，金人取归燕京。艺文志收唐韦应物《石鼓歌》、韩愈《石鼓歌》、宋苏轼《石鼓歌》。本志所纪郑余庆得鼓，迄金人取归燕京诸事，征引极有明证。考《岐山县志》创于嘉靖间知县韩廷芬，久佚不传；此志因旧志义例重纂，分舆地、风土、建置、赋役、祠祀、职官、人物、艺文八类；规划事例，按其凡例，自谓似较前志加详。

　　宝鸡县志十卷首一卷清乾隆二十九年刊本(复旦大学图书馆藏)

　　清许起凤纂修。起凤字云衢，号梧轩，浙江昌化县人；乾隆十七年进士，二十七年任宝鸡县知县。宝鸡县志自康熙间知县何锡爵修志三卷，未有重纂者也。起凤莅县事，以前志陋就简率，于是遂延邑士高登科等采摭群籍，亲载笔而成县志十卷。叙宝鸡往事，增逾前志四倍，其体裁分地理、建置、赋役、学校、古迹、官师、人物、选举、列女、艺文、杂记、祥异十二门，子目八十有四，各门均标小序，每目之后又系之跋言，颇具体例。地理志记宝鸡形势雄险，右岐、凤列峙，左则有散关、益门；管钥蜀栈，控扼秦川捷径，为西北咽喉要地。古迹记周宣王凿石鼓，取石于县东南十五里之山麓，宝鸡自古为文薮之区焉。

　　扶风县志四卷清顺治十八年刊本(北京图书馆藏)

　　清刘瀚芳纂修。瀚芳字东霈，号北海，大兴县人，副贡生，顺治十六年任扶风知县，康熙十八年调任江西赣县，又主修《赣县志》，所著有《兰畹居稿》。扶风之名旧矣，汉之扶风，则为今长安县地。按本志沿革谓：“县为唐贞观八年改湋川县而名。”则当非汉魏时之扶风县也。考其县志，据本志所述，初纂于胡温泉，再纂于赵仲玉，三纂于孙承教，此三人皆为扶风人。三志皆于崇祯八年遭兵燹毁尽，无可考其卷帙，及纂成时代。四纂于崇祯十一年，知县宋之杰延邑人王巩所编，凡十七篇。此志则为第五纂矣，其书体裁分为六纲，曰舆地志，分目七；曰建置志，分目五；曰赋役志，分目七；曰秩官志，分目二；曰人物志，分目七；曰艺文志，分目五。卷前有凤翔府知府项始震序，邑人李崇稷、张志卓二序，及瀚芳自序。瀚芳序谓：“延邑之绅士博古洽闻者，搜轶征献，剪稗润藻，凡五阅月而告成。”按纂职表，有县丞陈允锡、教谕冯文可，邑人丘祖唐、王万方、赵达新、张子瞻诸人采辑，而非出于瀚芳一手辑成。按此志采摭考订，颇为慎严，于考核旧典征引甚详。其体例能循掌故以分纲定目，按文献以断事例，颇纯于史法。

　　郿县志十卷清雍正十一年刊本(上海市历史文献图书馆藏，现藏上海图书馆)

　　清张素纂修。素字居易，贵州清平县人；雍正二年进士，六年选分陕西郿县知县。十一年纂修《郦县志》，时相协采辑者，有邑人张执中，歙县仇以信。郦县处西岐之阳，为周时成周之地，汉唐以来称为名区。然其志乘之传者甚稀，犹可稽考者，明万历中邑人刘九经纂志八卷，清顺治中邑令陈超祚重修之，康熙中邑令梅过再修之。素莅郿邑，视刘九经志体裁未臻全备，陈、梅二志，亦惟赓续，亟欲重纂，以成一邑之典故，亲执笔而成此志。其书体裁，分舆地、政略、水利、宦迹、献实、侨贤、事纪、异录、杂考、艺文十类。胪列事故，摭拾陈迹甚繁；虽纪载事物，轻重繁简处置未能尽当，但体例则能免冗杂。如以物产附于舆地，仅纪寥寥数句，一邑之所产，岂仅此耳。水利分渠、泉、村堡三目，惟叙其形势原委，而未述疏导灌溉之策，则与山水志何异耶。事纪、异录、杂考三类，纪载并无分例，而见一事有重复叙述者，则何必分为三门，徒事冗繁。总其书记载犹为简括，而处置事物，则排比失当。

　　汧阳志不分卷清顺治十年刊本(北京图书馆藏)

　　清王国玮纂修。国玮字素庵，顺治七年任汧阳知县。按沿革汧阳为汉之隃麋县，属扶风郡；后周始改置为汧阳县，以其在汧河北岸，水北曰阳，故名汧阳。金、元、明其名未更，而县治则数迁矣。据灾祥所纪，于明嘉靖二十六年汧河与晖水泛滥淹城，知县张涵，教谕张相皆殁于水。汧阳志乘，明前均无考。按此志篇首题名《石门遗事》，据国玮序谓：“为爱石门奇胜，记始以著篇端。”石门者，为汧阳之名胜地也。此志编例，共为六门，书中编次则未分卷，体例凌杂。惟纪土俗民情较详，于官师人物二门，明于前缺漏者颇多。其后康熙五十四年知县吴宸梧为之续补，仅增补志、人物二篇。雍正十年知县管旆再为增补刻行，仍多缺漏。顺治原本及雍正增刊本二书，今皆为海内稀见本矣。

　　汉南郡志二十四卷清康熙二十八年刊本(上海图书馆藏)

　　清滕天绶纂修。天绶辽阳人，荫生，由广东潮州府同知，升汉中府知府。汉南即汉中府，其名始于秦，至明始置府，领邑十二，府志创于明嘉靖二十三年知府张良知，修《汉中府志》十卷，清顺治十三年知府冯达道又重修《府志》六卷。是编天绶延邑人和盐鼎采辑顺治十三年后三十余年之事，乃合旧志共编为二十四卷，卷帙虽大增于前，而只补艺文居多，事物所增无几。其书体裁总分为六类，曰舆地志、曰建置志、曰食货志、曰秩官志、曰人物志、曰艺文志。舆地志有《僭乱》《历代得失大略》《明末流寇记略》三篇，不入艺文，于志例殊若不合。余类亦子目冗杂，体例有欠严慎。

　　重修宁羌州志七卷明万历二十五年刊本(南京大学图书馆藏原刻本，上海图书馆藏抄本)

　　明卢大谟修，杨堂纂。大谟永平县人，举人，万历二十三年任宁羌知州。堂事迹未详。宁羌即今宁强县。按本志建置，于明成化间，割略阳、污县之地始设州。嘉靖间知州王齐东辑有州志，大谟莅州政，延杨堂与范启东重纂，分舆地、古迹、建置、坛庙、田赋、宦绩、人物、杂志八门，宁羌置治浅短，事物无多，用例简略有则，较为得体。

　　延绥镇志八卷明万历三十五年刊本(北京大学图书馆藏刊本，上海图书馆藏影抄明万历本)

　　明刘余泽纂修。余泽事迹未详，万历间任整饬延绥兵备副使。巡抚涂宗浚命修镇志，及程汝璧任巡抚，而成此书。以纪山川险夷，阨塞要隘甚详。延绥为明时重镇，辖防自榆关东抵偏关，西接宁夏，绵亘千八百里；管卫城四，堡三十七。镇城初在绥德，成化九年巡抚余子俊建议徙于榆林堡。嘉靖间兵备副使赵寿峰修有镇志；此志为继《赵志》重纂，又称《延绥新志》。其书共分三十门，各系于子目。以纪镇区辖防州县之历代建置沿革，山川险夷，阨塞要处。及兵马之收集，与餽饷储积，登耗之数；力役征调，支庶之烦；祲祥赈恤，补救之方。兼载防地风俗学校，文武经历，建置古迹，靡不犁然具陈。此志推为关镇志中纪载详尽精核之书。

　　汉阴县志六卷清康熙二十六年刊本(北京图书馆藏)

　　清赵世震修，汪泽延纂。世震辽东人，康熙间汉阴知县。泽延汉阴县人，贡生。考汉阴县志创于成化十六年知县张大纶，万历四十七年知县张启蒙，崇祯十五年知县张鹏翱，皆有重修。此志为续崇祯十五年后之事而重纂，其志总分舆地、建置、田赋、官师、人物、艺文六门，子目凡三十一，附目七，体例尚为简核。按舆地沿革谓：“汉阴为汉时安阳县地，晋改曰安康；北魏改宁都，隋复改安康，唐始名汉阴。”所叙沿革，征引傍考，不著出处，殊难使信。卷前有八景，首列凤山叠翠，凤山即凤凰山，在县南若列屏然；东西绵亘二百余里，宛有凤翔千仞之势。舆地山川谓，凤凰山在县南二十五里，有峰如凤因名；山顶有凤凰池、仙女池。艺文志载陈典《凤凰山纪》，称此山上有万仞芙蓉，朵朵活泼，直逼青天；下有汉水纡迥，淙淙泉石。兹观此志八景凤山之图，及陈典形容之辞，则凤凰山果不愧为汉阴之名胜也。

　　大荔县志十六卷清乾隆七年刊本(北京图书馆藏)

　　清沈应俞修，叶超懋纂。应俞字心则，绍兴会稽县人，监生，雍正十三年由按察使经历，任大荔知县，任满以亲老归养。超懋邑人，举人。按沿革谓：“大荔与朝邑，同为古临晋县地；晋改临晋为大荔县，后秦复为临晋，北魏析临晋地置五泉县，隋为冯翊县，皆大荔地也。”按大荔为明置同州地，清雍正十三年升同州为府，置大荔为郭县。县南有高阜地，飞沙连亘，其广东西七十余里，南北二十余里，唐谓之沙苑也。其地多沙，不利耕植，向不征赋；清初以其地赐郭驸马，每亩征租银一分，课赋自此始焉。大荔志乘可考者，明天启时州人马朴纂《同州志》；置县后县志，是编为首纂。其书义例严整，分图、表、志、传四纲，凡三十二目，叙述详简，皆得法度，为汉中志书之著者。乾隆丙午知县贺云鸿，道光庚戌知县熊兆麟，先后嗣修县志，皆循其体例；以为不可或之例，视如圭臬矣。

　　华阴县志八卷明万历四十二年刊本(上海图书馆藏)

　　明王九畴修，张毓翰纂。二人事迹未详。华阴陶唐氏之华封所祝也，有虞氏之西岳所守也，故名。汉高帝八年始置华阴县，属京兆。此志为今存华阴志之始，有康熙五十二年递修刻本。其志例，首列图三幅，邑境图、县治图、西岳图，卷一舆地，卷二山川，卷三建置，卷四食货，卷五官师，卷六人物，卷七丛谈，卷八艺文、附旧志序二篇，文简事该，而体裁备矣。

　　华阴县志二十一卷首一卷清乾隆五十九年刊本(陕西图书馆藏)

　　清张曾垿修，李天秀纂。曾垿字鉴堂，安徽桐城县人；乾隆四十六年进士，四十九年任华阴县知县，任满升贵州黔西知州。天秀字焦娄，华阴人；雍正十一年进士，授翰林院编修，出任山东历城知县，任满致仕归。华阴县志据本志序谓：“始创于明邑人雷霖，越数十年，又修于邑令赵儒明。”二志今无可考，惟有万历四十二年修县志八卷，为万历间邑令王九畴修，康熙间张毓翰增补，与此志序言撰人有异。此志为天秀纂成于乾隆中，后十数年又经其子汝榛续辑，及曾垿莅县事始鸠工开雕，书未成而曾垿去，事停；迄乾隆五十九年知县许光基继事乃克刻成。其书体例分封域、建置、职官、人物、列传、经籍、金石、艺文、爵秩、纪事、志余十一门。民国《华阴县续志》凡例称其纪载极详，分目亦备。按此志所收人物特多，自汉以来不下百数十人，但不免泛滥；又于人物后，立列传一类，与人物并分例，体例冗沓矣。

　　潼关卫志三卷清康熙二十四年刊本(徐家汇藏书楼藏)

　　清杨端本纂。端本潼关卫人，顺治十二年进士，官临淄知县。此志为端本致仕家居时所纂焉，其书起自上古，终于清康熙二十四年；简帙有体，可备史家掌故。其编次，分地理、建置、禋祀、田赋、职官、人物、选举、兵志、艺文九类。潼关卫属西安府，与阌乡、华阴二邑分布参差，难以广袤道里计；卷前有卫城图，城周十一里二分。关踞黄河北岸，与蒲关相距六十余里；河山之险，迤逦相接；自此相望，川途旷然，历代为屯兵之所也。此志修时，潼关为卫，雍正二年裁，五年复置潼关县，属华州；乾隆十三年裁县，置潼关厅，属同州府，民国裁厅复为县。按《潼关志》此志为创，原本久稀见，此书北京图书馆尚有藏而缺卷下，嘉庆二十二年有重刻本，民国二十年重印本。

　　武功县重校续志三卷清康熙元年刊本(北京图书馆藏)

　　清李绍韩修，张文熙纂。绍韩字瞻人，归安县人；顺治十七年由贡生任武功知县。文熙字存白，武功县人；明崇祯间举人，善诗文，尝协修《陕西通志》，所著有《嶰谷诗集》。自明康海纂《武功志》三卷，号为乡国之史，莫良于此。而《康志》终于正德十四年，文熙此志则续自正德十五年后百余年之事。其所续惟官师、人物、选举、艺文四门，条分格例，悉本《康志》，文简事核，亦不失为对山之流亚。据绍韩序云：“厥事不数月而脱稿。”又何其速耶。

　　武功县后志四卷清雍正十一年刊本(徐家汇藏书楼藏)

　　清沈华纂修。华字纪荣，吴县人，监生，擢任宜君知县，纂成《宜君县志》，及调知武功县，又纂成此志。武功自康海创修县志，后又增纂于张文熙，共号名书。是编乃沈华官武功时，得康海裔孙康南阿续著《县志私稿》；覆核增删，再补近年事迹而纂成。其体例，仍仿《康志》地理、建置、祠祀、田赋、官师、选举、人物七门，又增典礼、武备、纪事、撰述、艺文、拾遗，总凡十三门。每门之中所析子目冗杂，有失《康志》简洁之旨矣。

　　永寿县志七卷清康熙七年刻本(上海图书馆藏)

　　清张焜修，赵运熙纂。焜字大启，号西屏，江西南昌县人，举人，康熙六年任永寿知县。运熙永寿县人，拔贡。《永寿县志》，于明末兵燹之后，尽失无考，此志纂时西北犹为军兴鼎沸之秋，未几新志亦遭散失；今存者，仅见此书耳。观其叙沿革谓：“永寿为古之豳国，秦时为内史地，汉为扶风郡漆县，后魏为广寿县，后周始改名永寿，属西安府乾州。宋时曾改名长寿，元明复为永寿，清因之。”山水记县西一里有温泉，即莫谷水也。好畤河在县西南好留里，一名沙凹河，其源出麟游县月原庄，至县境水经兰山麓，计长二十余里，逾武功境入渭河。好畤河东西有八渠，均霑田畴之所灌溉，故好留里多一等地，渠水之利使然焉。按此志纪永寿事物核要者甚少，如赋役、职官、选举、人物诸门，犹有未备，杂而不醇。又其论述，大率扶衰救弊之议居多也。

　　直隶邠州志二十五卷清乾隆四十九年刊本(上海图书馆藏)

　　清王朝爵修，孙星衍纂。朝爵安徽歙县人，乾隆四十四年任邠州知州，事迹未详。星衍字渊如，一字苑如，又字伯渊，号季述，阳湖县人。乾隆五十二年殿试第二名及第，授翰林院编修，散馆就职刑部主事，屡迁至兖沂曹济道署按察使，以母丧丁忧归居金陵。星衍为学深究经史文学、考据音训。星衍与阮元交挚，元办诂经精舍于杭州，聘星衍、王昶为讲席，以经史疑义课士。嗣后复起为山东督粮道，未几年称疾致仕，主讲钟山书院十余年。星衍好藏书，精校勘，著述丰富。善志乘学，纂方志约十种，皆为名书。乾隆四十五年毕沅巡抚陕西，星衍随之入陕。尝纂《醴泉志》及《咸宁》《长安》三志。《邠州志》朝爵知邠州时延星衍编纂。星衍自为之序，又刊之于其《问字堂集》。此志分部二十五，时邠州兼有三属县，星衍已纂成四卷，既而三属县请各自为一书，故此志卷一至四并及三县，卷五以下专志州治。州志之例若专志州治者，当称直隶州志。此志前四卷统记领县，直隶州志无此例也。其编例卷第一州县一，卷第二州县故治今治二，卷第三山属三，卷第四水属四水利附，卷第五乡属五，卷第六国六，卷第七署属七，卷第八儒学八，卷第九庙属九，卷第十墓十，卷第十一古迹十一，卷第十二恩泽十二、五行十三，卷第十三大事十四，卷第十四官属十五上，卷第十五官属十五下，卷第十六地丁钱粮十六，卷第十七经费十七，卷第十八兵十八、驿十九，卷第十九名人二十上，卷第二十名人二十下，卷第二十一节妇二十一，卷第二十二科第表二十二，卷第二十三风俗土产二十三，卷第二十四石刊著述题咏二十四，卷第二十五序录二十五、图附。此种编例，既能使每卷页数相等平衡，又篇名便以查索，开卷瞭然。邠州常见载于古书，古迹甚多，星衍参阅经史与相证左。此星衍所谓：“方志以考据存文献。”故文献必征实，为修志要旨。星衍入陕所纂《邠州》诸志，为其中年之作，篇目虽简，而事无遗漏。其晚年所纂《庐州》《松江》二志，则篇目虽繁而不乱，均推为方志之上乘也。

　　淳化志八卷明隆庆四年刊本(北京图书馆藏)

　　明童思善修，罗廷绣纂。思善字复之，泰和县人；隆庆四年任淳化知县，踰年即去。廷绣字公裳，淳化县人；嘉靖十七年进士，授行人，历官吏部郎中，太常寺卿通政，四川巡抚署都御史。晚年家居闭户著述，惜其书皆散佚不传。淳化为汉时三辅名邑，县志按本志廷绣序谓：“正德中有抄本。”按此志乃嘉靖时知县闽伯度(文宪)，及汤文(东浙)，先后嘱廷绣与弟廷绅编纂；而稿成于隆庆四年，童思善任内。按此志所记户口之多寡甚详，自秦徙云阳五万家之后，盛于汉，减于隋，又减于宋元；迄明季户口之存者，视汉十不及四矣。古迹引《史记》《汉书》所载，黄帝万灵明庭在焉。艺文志有汉王褒《云阳官记》，扬雄《甘泉官赋》，世所艳称渊云词赋者，均萃于此县耳。按此志之所长者，以覆实纪事，不以野传疑讹者参之，故能纂述淹贯，考论详确，为传信之史也。

　　淳化县志十八卷清乾隆四十八年刊本(上海图书馆藏)

　　清万廷树修，洪亮吉纂。廷树江西南昌人，举人，乾隆四十年任淳化知县。亮吉纂《延安府志》已著录。淳化自隆庆间邑人罗廷绣纂成县志后，康熙辛巳知县张如锦又为重修；罗、张二志，皆记载简略，考订未详。及毕沅巡抚陕西时，乐其地灵胜，而无佳志，乃延名志乘家洪亮吉主纂县志。亮吉取万廷树已成志稿，重加考证厘订，仅越五月而成书。其书于沿革、山川二门，考订尤翔核，形势及道里之远近，祠庙之兴废，广搜博采，稽索亦能得实。例如其凡例所举，水利泾阳为著，乃考本县仲山为郑国凿渠处，其南洪堰即白公渠，发源所纪沟洫，大率泾阳支流。是据《昆仑记》所记源委为本而考证之。又如考证县之梨园镇，引《云阳宫记》谓：武帝所筑，有树数百株，青葱如盖，因以名镇，又尝名寨，非俗称梨园，因唐开元、天宝中于京城梨园置教坊，习法曲，误谓县治即教坊地，特辨证之。其书考订之精详，皆如此例。其书体例，为纪者八，曰土地纪、曰山川纪、曰大事纪、曰道里纪、曰户口纪、曰风土纪、曰祠庙纪、曰冢墓纪。为簿者二，曰宫殿簿、曰会计簿。为志者五，曰学校志、曰衙署志、曰职官志、曰登科志、曰士女志。为略者三，曰金石略、曰词赋略、曰序略。按其编例，分纪、簿、志、略四纲，以人物列之于志，而不称传，以艺文入之于略，而不入于志，乖其体例焉。其能以史料及记述考证三者慎严分列，且其能尽述无遗。毕沅序称之，该核可继《长安志》《雍胜略》二书，非世所传明康海《武功志》、韩邦靖《朝邑志》等所可比矣。沅誉之也如此也。按此志传本久已稀少，民国二十年淳化县长温伟，以铅字重印二百部，亮吉名著，得以广传。

</div>
    <div class="pagination">
<a href="稀见地方志提要_page23.html">上一页</a><span>...</span><a href="稀见地方志提要_page19.html">19</a><a href="稀见地方志提要_page20.html">20</a><a href="稀见地方志提要_page21.html">21</a><a href="稀见地方志提要_page22.html">22</a><a href="稀见地方志提要_page23.html">23</a><span class="current-page">24</span><a href="稀见地方志提要_page25.html">25</a><a href="稀见地方志提要_page26.html">26</a><a href="稀见地方志提要_page27.html">27</a><a href="稀见地方志提要_page28.html">28</a><a href="稀见地方志提要_page29.html">29</a><span>...</span><a href="稀见地方志提要_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
