<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 457 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 457 页/共 479 页</h1>
    <div class="content">
　　广西柳州府之西北境，庆远府及南丹州之北境，皆与都匀、贵阳、安顺接界，而泗城州密迩普安。滇、黔有警，应援相近，故师旅相寻，必议以一军出泗州为后劲之势。

　　西通滇服，

　　自普安而西七十里，为亦资孔驿。驿，滇、黔分界处也。自驿而东，地气蒸湿，雨潦不时。自驿而西，山川开朗，风景晴和。黔土在藩服之间，固为最劣哉！

　　北屏川南。

　　川南亦蛮夷渊薮也。西起乌撒，东抵平茶，回环不啻千里，跳梁之祸往往而起。万历以降，遵义、永宁之乱，其尤剧者也。而贵州诸境，与川南皆犬牙相错，不特平越掣遵义之肘，毕节掎永宁之足也。故出奇制胜，从事于贵州者，什恒居其五六。

　　其大川，则有乌江、

　　乌江，在贵阳府北二百里，出水西境，内与四川遵义府分界。湍流汹悍，其渡处有乌江关。两境恃以为险。东北流经平越府余庆县及瓮安县西，又北经石阡府西，又北入思南府界。经府西北，流入四川重庆府彭水县界，而为涪陵江。经县西，又东北经武隆县治南，复折而西北，经涪州城东而入于大江。盖贵州东北境之大川也。

　　盘江。

　　盘江，在贵州境者为北盘江，出四川乌撒府西百五十里《一统志》：盘江有二：源北流曰北盘江，南流曰南盘江。环绕诸部，各流千余里，至平伐横山寨而合焉。曲靖府沾益州正据南北二江之间。盖盘江之源流诸《志》皆未备。《一统志》虽言有二源，而源所从出者既不详，其言合于平伐横山寨，亦殊荒略。罗氏云源出陆凉州，亦非也。今详见广西大川右江。东南流至乌撒南九十五里，谓之可度河。又东南为七星关河，折而南经云南沾益州界，入贵州境。经安南卫东，又南经永宁州西境、普安州东境，盘回曲折于山箐间，阴翳蒙密，夏秋多瘴《安南志》：盘江两岸，崖壁厄束，林木深阻，江流阔狭无时，隐见不一，藏垢伏秽，蒸为瘴疠。流经慕悦长官司东南，而南盘江流合焉。又东南入广西泗城州境，而谓之左江。陶弼云：左江即盘江，盘江即江也。汉武帝时，唐蒙欲浮船以制越，武帝遂使驰义侯发夜郎兵，下江会番禺。诸葛武侯南征，亦至盘江。此贵州西南境之大川也。今详见川渎异同。

　　其重险，则有七星关、

　　七星关，在乌撒卫东南百七十里、毕节卫西九十里。其地有七星山。山有七峰，置关其上。杨慎云：孔明牙之地也。关下为七星河，两崖壁立，迤逦而东。鸟道崇冈，屹然天险。水经其中，奔腾澎湃，险不可犯。初立铁柱，系铁鑮以渡。后为浮梁，架以七舟，名曰应星桥。然泛涨时辄至漂坏，易舟以济，则横流冲激，尤多覆溺。嘉靖间，道士黄一中者，始创为七星桥。经营相度，纠工聚材。其徒继之，功始集。公私便利。今从云南沾益州而北，道乌撒，越七星关，趋毕节，而后臻赤水、永宁。关当云、贵、川三省之交，为喉叽之要矣。元末，大理段功追败明玉珍于七星关。明洪武十四年，傅友德自曲靖引兵捣乌撒，寻大破蛮兵，得七星关以通毕节，进至可度河即盘江。四川乌撒府，而东川、乌蒙、芒部诸蛮皆下。关盖必争之所也。今有官军戍守。

　　偏桥。

　　偏桥，在镇远府西五十里。自湖广沅州而西，四百四十里而至偏桥。自贵阳府而东，三百六十里而至偏桥。盖辰沅之指臂，贵阳之噤喉。偏桥警而东西隔绝，粮援中断矣。国家幅员滇洱，置驿四川，不如取途湖广为径。云南、湖广之间，惟恃贵阳一线。有云南不得不重贵阳，重贵阳不得不急偏桥，必至之势也。元人开置黔壤，即有偏桥中寨及德胜寨、偏桥、四甲等处诸长官司。明洪武四年，设偏桥长官司。二十五年，置卫，地在贵州，而军属湖广，可以知控制之势矣。嗣后苗蛮有警，必急扼偏桥，而不轨之徒亦复眈眈于此。杨应龙跋扈于前，袭偏桥而楚黔中梗；安邦彦跳梁于后，犯偏桥而黔贵几危。所以国家于湖南建节而以偏沅为称者，盖偏桥在三省之交，苗蛮环错，四顾皆险，其在贵阳，尤为上游之形胜也。

　　【按】贵州自元以来，草昧渐辟，而山箐峭深，地瘠寡利，苗蛮盘绕，迄今犹然。惟是滇南北上，必假道兹土。故疆理制置，不容不亟焉。又其地界川、湖蛮峒之间，师旅之费，大都仰给二省，时称匮诎，若寄生然。至于水西、普安、凯里诸酋，旧以富甲他蛮，奸萌日稔。自万历以来，播、蔺二凶，扌祸于外；水西狂孽，继乱于中。劳师动众，骚驿已甚。而贼亦大创，不逞之志，今屏息矣。夫国家制驭群蛮，贵图之于豫。逮其乱作，而草禽之，亦岂善策也哉？ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十一 

卷一百二十一
　　◎贵州二

　　◇贵阳府东至龙里卫六十里，西至威清卫六十里，南至广西泗城州界三百五十里，北至四川遵义府界三百五十里，西北至毕节卫四百五十里。自府治至江南江宁府四千二百五十里，至京师七千六百七十里。

　　《禹贡》荆、梁二州南裔。汉初，为西南夷地。武帝置郡。隋亦为郡。唐为州地。宋为羁縻蛮地《志》云：开宝中，蛮酋普贵内附，置大万谷乐总管府授之。嘉定中，移府于今治。元至元二十年，置顺元等路军民安抚司《通志》：元初为罗甸鬼国。寻改罗甸军民安抚司。至元十六年，改顺元军民安抚司。二十年，于司治北增置亦奚不薜总管府。二十四年，复增置顺元路，并贵州于司治内，以统降附者。《元志》皆不载，属八番、顺元等处军民宣慰司。明洪武四年，置贵州宣抚司。六年，升宣慰使司，隶四川行省时酋长密定等举土内附。永乐十一年，改隶贵州布政司。成化十年，分置程蕃府。隆庆六年，移府治于省城，改为贵阳府。万历二十八年，又加军民府，领州三、县二、安抚司一、长官司十六。今仍曰贵阳府。

　　府当四达之郊，控百蛮之会《志》云：贵阳所辖蛮种非一，曰罗罗，曰宋家，曰蔡家，曰仲家，曰龙家，曰曾竹龙家，曰红犭乞犭老，曰花犭乞犭老，曰打牙犭乞犭老，曰东苗，曰西苗，曰紫苗，曰卖爷苗，习俗各异。一旦有警，则滇南隔绝，便成异域。故议者每以贵阳为滇南之门户，欲得滇南未有不先从事贵阳者。自滇南而东出贵阳，其必争之地也。盖应援要途控临重地矣。新贵县附郭。元置贵竹长官司，属顺元路安抚司。明初因之。万历十八年，改置今县。编户六里。

　　贵定县附郭。万历三十六年，割新贵县及定番州地置。编户四里。

　　○贵阳城今府治。即明初宣慰司城也。洪武五年，始筑城，以石。其城依山麓为址，地势坡陀高下，少平衍。西南临河，东北有池，为水关二，门五，城周九里有奇。

　　瓮蓬废县府北四十里。元置，今为瓮蓬堡。又章龙废县，在府北二十里，元置，俗讹为陇上。其相近者又有废章龙州。《通志》作龙章州，似误。○洪边废州，在府北八里。《志》云：元至元中建，隶八番罗甸宣慰司。今本《志》不载。又乖西废军民府，在府北百里，地名大乖西。元皇庆初置府。又大万谷落废总管府，宋开宝八年所置羁縻府也。在府北百二十里。

　　小罗废县在府城南。元置，寻废。俗名尔溪街。《志》云：府南二十里，有大罗废州，亦元置，俗讹为大罗街。《元志》有小罗州，无大罗州。或云对县而言，故曰大罗。○鸭水废县，在府北百六十里，近鸭池河。《志》云元置。按《元志》有高桥、青塘、鸭水等处长官司，无鸭水县也。又骨龙等处废长官司，在府北六十里。又陆广等处废长官司，在府北百五十里。底窝、紫江等处废长官司，在府东北百五十里。又曾竹等处废长官司，在府西北八十里。皆元置，明废。又水西故城，在府西北二百五十里，盖明初所筑，垒门尚存。

　　平伐废长官司府东南百二十里。元置平伐等处长官司，洪武十五年，改为平伐长官司，属贵州卫。二十八年，改属龙里卫。万历〔十〕八年，改置新贵县，以司地省入。今为平伐乡。《一统志》：平伐长官司在龙里卫东南六十里。

　　○贵山府北二里，入蜀之道也。一名贵人峰，贵州之名以此。又铜鼓山，在府东二里，高百余仞，每阴雨，山半空洞中有声若铜鼓。其相接者曰东山，峭壁千仞，俗名老王山。又有栖霞山，在府东七里。山半有来仙洞。○照壁山，在府东北里许，以岩石屹立而名。又东北六里有石洞山。山有石洞通人行，一名髑髅山，俗呼枯髅山。《通志》：在府北四里。

　　狮子山在府城西。土山戴石，状如狮子。明初傅友德南征驻兵于此。又城东亦有狮子山，城南里许亦有之。城周围又有五虎山，城南五里则有凤凰山，俗传五虎三狮一凤凰者也。天启初，水西土目安邦彦作乱，进围会城，沿山札营，四面把截，以断城中出入。城东有山冈，高与城齐，贼据其上，作厢楼。官军设计焚之，会援军至，贼始引却。又坎马山，在府西二里，俗名坎马冲山。

　　高连山府南二里。山势高耸，与贵人、天马诸山连接。《志》云：即新添关诸山也。其前为天马山，又前为天榜山。又斗崖山，在城南里许，俗名倒崖山。其相近者曰笔架山。山之西曰文笔峰，皆与高连山相映带。○交椅山，在府南五里，以形似名。又卧牛山，在府南二十五里。山南有长丰堰，溉田甚广。府南五十里曰簸箕山，傍有青岩。岩临河，通定番州。其侧为羊、虎二场，四方军民贸易于此。

　　木阁箐山府西北五十里。延袤百余里。林木蓊蔚，中有道通水西、毕节。上有龙潭。深不可测。又三脚山，在府北五十里。三峰竦立，形如鼎足。又石人山，在府北三十里，水西大道也。山顶群石拱立如人，俗名石人山坝。又府北八里有翠屏山，旁有绣岭。府北五里曰骊珠山，其相接者曰鸦关山，府北二里曰白崖山，兔场官道经其下。

　　石门山府东六十二里。绝顶二石对峙，人行其中，俨然如门。《唐志》：有高连、石门二山。《志》以为即此山也。又冗刀山，在废平伐司治西。峰峦高耸，状如列戟。宋末有蛮酋保郎者，立寨此山，招集蛮类，以拒蒙古，故址犹存。○清水山，在府东二十里，下临清水江。两岸壁立，水深莫测。又唐帽山，《一统志》云：在府南六十里，以形似名。土人尝避兵于此。

　　南望山府北百里。崇峰大箐，岚气昼冥，人迹罕至，为郡之镇。又鲁郎山在府北八十里，元时有鲁姓者读书于此，因名。本名乖西山，亦名书案山。旁有洗马潭，相传诸葛武侯南征时，洗马于此。○玛瑙山，在府西二百五十里，峰峦逶迤，林木叠翠，水西宣慰安氏宅其山麓。又箐林山，在府西北二百二十里水西境内。又北二里有聂石坝。又西北三百里有克仲坝，即水西巢窟也。

　　梯岭府南三里。有石级如梯，中曹司路经其上。《志》云：府城内前卫治西南隅有藏甲岩，一名鬼王洞。○朝阳洞，在府北废骨龙长官司侧。中容数百人。又白龙洞，在府西北十五里。云崖洞，在府西北三里，旧名唐山洞，皆幽邃。又三仙洞，在府东四十里，地名蓊若堡，中有泉石之胜。又龙冈，在府北五十五里龙场驿侧。又有东洞，正德初，王守仁谪居于此，改名阳明洞。

　　○乌江府北二百里，源出水西，与四川遵义府分界，湍流汹悍，其北岸有乌江关。详见大川乌江。

　　南明河府城南。源出定番州界，东北流经青岩下，至南门外，中有芳杜洲。广百步，可以种植。其下流为清水江。《志》云：清水江在府东北百二十里，与新添卫分界，水甚清冽，两岸峰岩壁立，崎岖难行。乖西、巴乡诸部苗犭老倚此为险。景泰三年，南和侯方瑛将兵济此，平其两岸以为坦途，至今苗獠夺气。又东北入于乌江。○三水江，在府北三十里。府西境之水派流而下，至此合流为一。东流合于清水江，即陆广诸水之下流也。

　　龙洞河在府南十里。又四方河在府西南五里，下流俱入南明河。又富河在城南一里，源出八里屯之龙井。东北流入南明河。又贯城河在城北，源出夷界，流贯城中。夏秋涨溢为患。正统、景泰以后，常浚治之。下流亦入于南明河。

　　陆广河府西北百二十里。源出苗界。或曰即三水江上源也。当水西驿道于此，置巡司以盘诘行者。天启初，安邦彦挟宣抚司安位以叛，位之母曰奢社辉，与位据大方。抚臣王三善既解会城之围，分军屯陆广以逼之。安邦彦纠群贼攻陷陆广，势益张。既而官军四集，邦彦堑陆广以自守。议者谓陆广去大方百七十里，前后左右皆罗鬼巢窟。王三善之败，以失地利故也。未几，朱燮元督川、湖、云、贵、广五省之军，分道并进，而亲帅大军驻陆广，逼大方，奇兵四合，遂克之。《滇纪》：陆广河有水口寨，又有陆广城，为水西要地。

　　济番河府西南三十里。俗名花犭乞犭老河。八番路所经。成化初，宣慰使宋昂垒石为桥。其下流合于南明河。又鸭池河，在府西百五十里。一作鸦池河，下流达于陆广河。○墨特川，在府西北。元大德五年，顺元酋长宋隆济与水西土官妻蛇节作乱，攻陷杨、黄二寨，进攻贵州。元将刘国杰讨之。自播州进战，大破隆济等于墨特川，贼遂降散。川盖在水西境内。

　　泽溪府西三里。一作宅溪。有广济桥跨其上。天启初，王三善援会城营于南门外坡上，又移宅溪。安邦彦远遁陆广、河外。《通志》：泽溪在府治北，源出髑髅山，流合贯城河，入南明河。又西溪在府西北二百八十里，流合陆广河。又有沙溪，在府北二百里，流合乌江。○圣泉，在府西五里，自山麓涌出，下流溉田数百亩。又温泉在府北九十里，地名杨郎坝。其始出可以熟物，流远乃可浴。又神应泉在府北百二十里，地名巴乡。击石则泉出，因名神应。又济行泉，在新添关铺。有二源：出高连山穴，行者至此，籍以济渴。又有九十九泉，在府西二十里，地名高寨。泉出山顶，凡九十九穴。

　　○新添关府东南一里。贵州站在其下。又鸦关，在府北鸦关山下。关西为杨柳铺，四川驿道所经也。又蔡家关，在府西北五里，亦谓之响水关。《志》云：府南百里有瓮岩关。又阔水关在府西北。洪武三十年，顾成征水西诸蛮，破阔水，进克宗那革、贾母龙等关寨。盖皆在蛮境。○陆广河寨，在府西北百二十里，有陆广河巡司。陆广驿亦置于此。其对岸曰黄沙渡，亦有巡司。又府北二百里有沙溪渡巡司。

　　洪边堡府北十里。土司宋氏所据。又有八姑荡及平八庄诸寨，在府西北，皆诸苗窟穴也。天启初，安邦彦作乱，洪边土酋宋万化与诸苗应之。刻期复犯会城。抚臣王三善遣别将王建中等剿八姑荡，焚庄寨二百余处，穷追渡河，贼谋始寝。○孙官堡，在府西北。安邦彦渡江败官兵，烧劫麻姑孙官堡，抚臣王先遣兵攻府西河沙坝，尽俘其罗鬼。广顺、定番、青岩、白纳一带苗蛮为之夺气。又遣兵败邦彦于赵官堡。水内水外之贼皆溃去，赵官堡亦在府西北。

　　青岩堡府南青岩下。天启初，安邦彦复攻贵阳，使其党李阿二督四十八庄兵围青岩断贵阳粮道。抚臣王三善使别将王建中救青岩，焚贼寨四十八庄，定番路始通，是也。四十八庄皆群苗屯聚处，亦谓之四十八马头。

　　奢香驿府西北二百六十里。奢香者，明初水西酋霭翠之妻也。霭翠死，香为贵州都督马烨所辱。香诉于朝。太祖为诛烨，而封香为顺德夫人。香归，开贵州西北赤水、乌撒道以通蜀乌蒙；立龙场九驿，世办马匹廪饩以报德。故驿因以名。又水西驿，在奢香驿东五十里。又东五十里为谷里驿。又东南五十五里即陆广驿也。《志》云：自奢香驿而西北，又经金鸡、阁鸦、归化三驿，而至毕节。驿去府城四百二十里。○龙洞铺，在府东十里。天启，初安邦彦叛，攻会城。抚臣王三善引兵赴救，克龙里。邦彦退屯龙洞，即此。

　　贵州驿在府城北。又府北六十里有佐驿，九十里为底寨驿。府北百里又有渭河驿，百二十里有养龙坑驿。又龙场驿在府西北五十五里，又西五十里即陆广驿也。○威清驿，在府西北四十里。又平坝驿，在府西北九十里。又府东五十里有龙里驿。皆为往来之要道。

　　麦架桥府北三十里，通水西大道。又阿江桥，在府西十里，云贵往来必出于此。

　　定番州府南八十五里。东至龙里卫大平伐长官司八十里，西至金筑安抚司百里，南至广西泗城州界百五十里。

　　古西南夷地。元至元十六年，置程番武胜军安抚司。明初，改置程番长官司，隶贵州卫。正统四年，属贵州宣慰司。成化十年，置程番府于此时长官方勇等请设府治，遂从之。十二年，创筑府城，周二里，有门四。隆庆六年，移府治于省城。万历十二年，置定番州于旧府治编户四里，属贵阳府，领长官司十三、里三。今仍曰定番州。

</div>
    <div class="pagination">
<a href="读史方舆纪要_page456.html">上一页</a><span>...</span><a href="读史方舆纪要_page452.html">452</a><a href="读史方舆纪要_page453.html">453</a><a href="读史方舆纪要_page454.html">454</a><a href="读史方舆纪要_page455.html">455</a><a href="读史方舆纪要_page456.html">456</a><span class="current-page">457</span><a href="读史方舆纪要_page458.html">458</a><a href="读史方舆纪要_page459.html">459</a><a href="读史方舆纪要_page460.html">460</a><a href="读史方舆纪要_page461.html">461</a><a href="读史方舆纪要_page462.html">462</a><span>...</span><a href="读史方舆纪要_page458.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
