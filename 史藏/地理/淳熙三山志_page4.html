<!DOCTYPE html>
<html>
<head>
    <meta charset="UTF-8">
    <title>淳熙三山志 - 第 4 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳熙三山志 - 第 4 页/共 123 页</h1>
    <div class="content">　　　　冬至 
　　　　岁除 

卷第四十一 土俗类三 

　　物产 
　　　　谷 
　　　　货 
　　　　丝麻 
　　　　果实 
　　　　菜蓏 
　　　　花 
　　　　药 

卷第四十二 土俗类四 

　　物产 
　　　　木 
　　　　竹 
　　　　草 
　　　　藤 
　　　　畜扰 
　　　　兽 
　　　　禽族 
　　　　水族 
　　　　虫 

附录 

　　《宋史·梁克家传》 
　　《直斋书录解题》 
　　《宋史·儒林·陈傅良传》 
　　明万历考订重刊《三山志》序 
　　明万历重刻淳熙《三山志》后跋 
　　《潜研堂集》跋《三山志》 
　　《宋史·朱貔孙传》 
　　《四库全书总目提要》（卷六十八） 
　　淳熙《三山志·跋》（曝书亭集） 
　　《三山志》程庆馀题记 
　　《竹间十日话》论《三山志》 
　　识《三山志》 
　　后记 

●卷第一　地理类一 

○叙州 
　　 
　　《周礼》：职方掌天下之图与其地，七闽与焉。七者，所服国数也。 
　　初，夏少康封庶子于会稽，二十世至勾践，又六世，无疆为楚所灭，【《通鉴》周显王三十五年。】子孙播越海上。七世至无诸、摇，姓驺氏。【（底本作“亡诸”，今统一作“无诸”。以下不另出校。）一曰骆氏。】 
　　秦始皇二十六年既并天下，置三十六郡。乃使尉屠睢平百越，废为君长，【（底本作“废为君最”，据崇抄、库本、《史记》改。）】以其地为闽中郡。【按：《史记·始皇帝纪》，二十六年分三十六郡。三十二年，使蒙恬破胡。三十三年，置桂林、南海、象郡。《东越传》：（即《史记·东越列传》。）“秦已并天下，皆废为君长，以其地为闽中郡。”盖在置诸郡之后，史缺其年。】诸侯伐秦，无诸、摇帅闽中兵从番君灭秦。项羽主命，弗王。以故，佐汉伐楚。 
　　高帝五年，封无诸为闽越王，王故地，都冶。【苏林注《严助传》曰：“冶，山名，今名东冶。”林，魏黄初人，当得之。今瓯冶池山是也。（底本作“瓯冶地山”，据库本、崇抄改。）唐元和八年，刺史裴次元于其南辟为球场，即山为亭，作诗题于其壁，自为《序》，大略云：“场北有山，维石岩岩。峰峦巉峭耸其左，林壑幽邃在其右。是用启涤高深，必尽其趣；建创亭宇，咸适其宜。勒为二十咏，有望京山、观海亭、双松岭、登山路、天泉池、玩琴台、筋竹岩、枇杷川、秋芦冈、桃李坞、芳茗原、山阴亭、含清洞、红蕉坪、越壑桥、独秀峰、筼筜坳、八角亭、磐石椒、白土谷诗各一章，章六句。”内《望京山》云：“积高依郡城，迥拔凌霄汉。”盖始以“望京”名之也。时观察推官冯审为《记》，刻石，大略言次元“报政之暇，燕游城之东偏，曰左衙营，遂命开治。化硗确为坦夷，（底本作“址夷”，库本作“夷址”，据崇抄改。）去荆棘于丛薄，以为球场。其北乃连接山麓，翳荟荒榛。公日一往或再往焉，扪萝蹑石，不惮危峭。转石而峰峦出，浚坳而池塘见。为潭、为洞、为岛、为沼，窈窕深邃，安可殚极，凡二十有九，所声于歌咏者二十篇。”盖又有涟漪亭、东阳坡、分路桥、乾冈岑、木瓜亭、石堤桥、海榴亭、松筠陌、夜合亭未为诗也。至大中十年，亭壁之诗已无存者。刺史杨发访于邑客，得其本，为鑱诸碑阴而识之。其后，碑石埋沍。（（底本作“埋沍”，库本作“埋没”，崇抄作“埋湮”。又，底本于“沍”字下、“皇朝”前虚一格，原为尊崇本朝而提格，非缺字，库本填入“洎”字，不取。））皇朝熙宁二年夏，新子城。役人裒土，于宣毅营北将军山下得之。乃辇而置于郡中日新堂之西庑，有程大卿师孟题记，今存。其言宣毅营，即旧左衙营，今广节营也。将军山，即唐望京山，旧冶山也。按《治平图》，则曰泉山；《熙宁图》名为将军，未详所始。经累代营造修筑，山形今卑小矣。然观唐元和中犹巉峭幽邃如许，则秦、汉间益可知。闽越王故城即此山西北。】孝惠三年，立闽越君摇为东海王，都东瓯。【应劭注“东海”曰：“在吴郡东南滨海。”徐广注“东瓯”曰：“今之永宁也。”永宁即今永嘉。师古曰：“今泉州”，盖指福州。非也。】吴王濞败，子驹亡闽越，怨东瓯杀其父，屡劝击之。建元三年，闽越围东瓯。帝遣严助发会稽兵浮海救之。闽越闻风而遁。【其年，东瓯举国徙江淮。】六年，其王郢擅击南越。【《严助传》：“闽王以八月举兵于冶南。”盖兵已离所都，由南路以往。】复遣王恢、韩安国两道击之。弟余善鏦杀郢，遣使者上符节，请所立。【《严助传》云：“不敢自立，以待天子之明诏。余善意欲汉立之耳。”】汉以繇君丑独不与谋。【张晏曰：“繇，邑号”。】使立为繇王，奉无诸祭祀。余善威行国中，民多属，遂窃自立为王。帝闻之，因立为东越王。【汉只封丑王繇邑，以奉闽祀，有意于郡县之矣。及余善自立以继郢，（底本作“绘郢”，据库本、崇抄改。）乃因而封之。按：司马迁作《东越传》，总闽越、东瓯为名。立为东越王者，尽王此闽越、东瓯之地也。自秦以会稽郡之南皆为闽中郡。汉高、惠始分为二。建元三年，东瓯既徙江淮，其地无所属，闽越并有之。至此，乃尽以封余善，故曰东越王。班固《汉书》用迁之文，乃以东瓯请举国徙中国，改为“东越请举国徙中国”。其名始不辨矣。盖汉唯有东越、南越。此则“东越”其统名也。与繇王并处。既立余善，亦不废繇王，故曰“与繇王并处”。】元鼎五年，余善请从击南越，不至。汉将请伐之。兵临境，乃反。【《朱买臣传》：“时东越数反覆，买臣因言：‘故东越王居保泉山，一人守险，千人不得上。今闻东越王更徙处南行，去泉山五百里，居大泽中。今发兵浮海，直指泉山，可破灭也’。”是时，元鼎六年，余善之立，已二十五年矣。买臣故言旧时东越王只守泉山之险，今乃去之而南，可直指其巢穴而取之。盖谓所都之地。颜师古曰：“即今泉州之山”，谓福州也。自隋文平陈，改丰州为泉州。唐开元置“福州折冲”，亦号“泉山府兵”，皆即今瓯冶山为名尔。（据所述，泉山即冶山，亦即瓯冶池山。天泉池，或即瓯冶池之原名。泉山当亦因此得名。）唐裴次元作《天泉池》诗题其山亭云：“游鳞息枯池，（底本作“□鳞息枯池”，缺一字，库本作“鱼鳞息枯池”，据崇抄补。）广之使涵泳。疏凿得蒙泉，澄明睹秦镜。”今山下犹有泉一泓。绍兴间，薛殿撰弼创泉山堂其侧，盖识古也。旧城在此山西北，越王山之南。《越山寺记》乃云：“山本泉山。因迁今城，乃指故都以‘越王’名之”，非也。后之人又不详究始末，以余善与丑为共王其地，疑各别在一处。有以泉山为在莲华山下，有指鼓山为说，皆失之。买臣言：“更徙处南〔行〕，（底本作“更徙处南去泉山五百里”，据《汉书·朱买臣传》补“行”字。）去泉山五百里”，即所谓“泉南”，犹言“冶南”也。泉山堂侧有龙王祠。王参政之望因祷雨获应，更名“喜雨”。】诏朱买臣与韩说出句章，【今慈溪。】浮海东往；杨仆出武林；【今钱唐。】王温舒出梅岭；【今虔化。】越侯出若耶、白沙【今会稽有若耶溪。】击之。【汉时，东越四境民物稀旷。史言“守武林”，“田余干”，（底本作“由馀干”，崇抄同，据库本改。）“入寻阳”，可见矣。】元封元年入东越。繇王居股杀余善，以其众降。帝以其阻、悍、数反覆。改封居股东成侯，万户。【《汉表》：“东成在九江郡。”】迁其民江淮间，遂虚其地。或窜山谷，后稍稍出，因自立为冶县。【前、后汉及晋以来《地理志》并无此县名。《前汉志》虽有“治县”，疑是“冶”字。然考之《后汉志》，乃是章安，今台州临海县地也。惟《晋志》云：“武帝灭之，徙其人，名为东冶。”《旧唐志》云：“其逃亡者自立为冶县”，得之。】汉置会稽南部都尉于塞上，以禁备之。【治回浦，鄞县南回浦乡，汉边县，有障塞尉，掌禁备羌夷犯塞者。自武帝既废东越，遂于塞上置“治”县，以处近境之民。又置回浦以为南部都尉治所。故《前汉志》此两县最在会稽郡诸县之后。颜师古注“治县”曰：“本闽越地。”注“回浦”曰：“南部都尉治”，是也。“治”县在今临海，旧东瓯地，闽王郢至余善皆得而有之，又秦统名为“闽中”，谓之“本闽越地”可也。而《宋书志》，沈约所作，乃引司马彪云：“章安，故冶地”。然则，临海亦冶地也。又引张勃《吴录》云：“闽越王冶铸地”，盖以“治”字为“冶”字。后人因之，遂以汉尝置冶县于此。且无诸都冶，摇都东瓯，自是两处。若置冶县，岂于东瓯界中又置？（底本作“岂于东瓯界中又冶”，库本同，据崇抄改。）今州治去临海一千二百里，若置县在此，其界至临海；则《前汉表》县大率方百里，又安得一县如此之远乎？况“治”县，始改为章安，续又分章安南为永宁；不应永宁介乎其中，（底本作“不□永宁介乎其中”，缺一字，库本作“不将永宁介乎其中”，据崇抄补。）而南北断为两境，皆名冶县。故今《前、后汉志》及唐《元和郡国志》皆作“治”字。《宋志》又云：“后分冶地为东、南二部都尉。东部，临海是也；南部，建安是也。”此固后汉至吴时所分。吴时，多指东越之地呼为东冶，故云尔。以为汉尝置冶县于此，（底本作“治县于此”，据库本、崇抄改。）则误。】光武时，罢都尉。【时遂废回浦县。】后复置南部。【建安元年，孙策令永宁长韩晏领南部都尉，将兵讨东冶时，方立此名。及晏败，以贺齐代之。八年，始置府于建安。】建安初，始有侯官等五县。【《旧记》（“旧记”，即林世程《闽中记》，下皆同。）谓光武以为东侯官，未见其据。建安元年，孙策渡浙江。会稽太守王朗浮海奔东冶。侯官长商升不纳，赖虞翻说之，乃为起兵。策复遣将击之。是时，县皆豪杰自立，可知也。未几，升降于贺齐。（底本作“外降于贺齐”，据库本、崇抄及《三国志》改。）建安、南平、汉兴三县复反。又其后，东冶五县反。四县名见前，其一，史缺书。自孙氏时，五县既平，始随立为县。或者，乃以遁逃者出，汉复立为冶县，亦误矣。】吴景帝时，置曲郍都尉，领谪徒造船于此。【《旧记》：开元寺东直巷，吴时都尉营，号“船场”。】永安三年，置建安郡治，建安、侯官属焉。【时建安属县：（底本作“建安土县”，据崇抄、库本改。）吴兴、东平、建阳、将乐、昭武、延平。建衡元年，李勗从建安海道击交趾。】 
　　晋太康三年，始以侯官为晋安郡，严高为守。初治故都，迁今城。县八。【原丰、新罗、宛平、同安、侯官、罗江、晋安、温麻。】隶扬州。【汉武帝元封五年始置刺史，时东越已虚矣。吴时，以丹阳郡为刺史治所，今建康。晋因之。】元康元年隶江州。【时以疆土旷远，统理尤难，分置江州。以扬州之豫章、鄱阳、庐陵、临川、南康、建安、晋安七郡，荆湖之武昌、桂阳、安成三郡置。（底本作“佳阳安城”，崇抄同，库本作“襄阳安城”，据《晋书·地理志》改。）刺史治所初在豫章，咸康六年移治浔阳，今江州。】宋泰始四年，改为晋平郡。【《旧记》云：元嘉中改为昌国。考《宋书》无。】县五。【按：《宋志》：晋安太守领县五：侯官、原丰、晋安、罗江、温麻，而无新罗、宛平、同安者，并省也。或以为是时析置南安郡，非也。《宋志》即无此南安郡。其晋安县，即今南安之地。故知是并省。】寻复故。【《宋书》：晋安王子勋败，遂改为晋平，以封休祐，似嫌其名称。六年，休祐死。明年，徙其十三子于晋平。齐建元四年，封王子懋为晋安王，相距十余年。史缺更复。】梁天监中，置南安郡。【以晋安县地置。时始置龙溪县，遂以晋安县为南安郡而属焉。按《隋志》：梁武帝天监十年，有州二十三，郡三百五十。其后频事经略，开拓闽越。谓此。】普通六年，【（底本作“晋通”，据崇抄改。）】遂以晋安、建安、南安三郡属东扬州。【先是，宋武帝恶江州疆大，常欲分之。孝建元年，因讨平臧质，（底本“臧质”前二字残损不明，据崇抄、库本补。）遂分扬州之会稽、东阳、新安、永嘉、临海五郡为东扬州。刺史治所在会稽，至是遂以三郡属之，从其近也。】陈永定初，升为闽州，领三郡，始为刺史治所。【时以陈宝应为闽州刺史。】天嘉六年，州罢。【以宝应败故，废。】还属东扬。光大元年，复升为丰州。隋开皇九年，平陈，改为泉州。废建安、南安二郡来属。大业初，复为闽州。三年，改为建安郡。【治闽县。】县四。【闽、建安、南安、龙溪。】唐武德元年改为建州。四年，移建州于建安。【是时，闽县属建州。】六年，析置泉州。【《旧唐志》云：“贞观初为泉州”，非也。四年，移建州。五年，以南安为丰州。六年，置泉州。宜以《新唐书》为正。（底本作“宜以新唐为正”，库本同，据崇抄于“唐”字下补“书”字。）】县五。【闽、侯官、长乐、连江、长溪。】八年，置都督府，领建、丰三州。【《寰宇记》云：“武德四年，为丰州外都督，领泉、建、潮。”《会要》云：“武德八年改为丰州都督府”。按：《新唐书》，武德四年未有泉州。五年始置丰州于南安。《寰宇记》年与州名及所领皆误；《会要》州名误。宜以《元和志》为正。】贞观初，隶岭南道，废丰州来属，县六。【万安，今福清，圣历二年置。】景云二年，改为闽州都督府。【是岁六月，分天下，置汴、齐、兖、魏、冀、并、蒲、鄜、泾、秦、益、绵、遂、荆、岐、通、梁、襄、扬、越、安、润、洪、潭二十四郡都督。闰六月，置按察使。七月，停新置都督府。是时，二十四郡都督之命并不行。惟闽州都督乃是岁正月指挥，不在停废之列。】领泉、建、漳、潮五州。【先是，垂拱二年，析置漳州。圣历二年，以旧丰州为武荣州。是岁，以武荣州为泉州。】开元十三年，改为福州都督府。【或曰：以董奉福上名。】十九年，置泉山府兵。【《治平志》：“按察使席豫奏：福、泉等州山洞僻远，江海广深，请于福州置上折冲府兵千二百人。】二十一年，置经略使。【《治平志》有：八月十二日敕。】二十二年，以漳、潮归岭南，督泉、建、汀四州。【二十一年，置汀州。】天宝元年，改隶江南东道。寻改为长乐郡。【改刺史为太守，仍为长乐经略使。】县八。【古田、尤溪。】复领漳、潮二州。十载，复以漳、潮归岭南。【《旧记》云：“二年”，非。】至德二载，置经略军、宁海军。乾元元年，改为都防御使兼宁海军使，复为福州都督府。【改太守为刺史，置防御使以治军事，刺史兼之。】上元元年，升节度使，领州六，【《旧记》云：“代宗时领温州”。《治平记》云：“宝应元年，袁晁反，攻陷台、温、明三州。李承昭率兵破之。遂以温州来属。未几，归越州。按：《唐书》：“台州人袁晁僭号，改元宝胜。李光弼遣将破之于衢州。广德二年，晁伏诛。免越州今岁田租之半。三州给复一年。”其间来属未详，姑载之。县九。永泰。析侯官、尤溪置。】大历六年，罢节度，置都团练观察处置使。【（崇抄作“罢节度使都督置团练观察处置等使”，略异。）以潮州归岭南。】乾符五年，黄巢入闽，焮荡几尽。中和四年，陈岩逐其帅郑镒，自称观察使。光启二年，王潮据泉州，岩表为刺史。岩卒，其妇弟范晖自称留后，骄暴失众心。众道潮以来，【（崇抄作“众迎潮以来”。）潮遣弟审知攻之。景福二年入福州。乾宁元年，授潮观察使。三年，《唐表》作“四年”。（底本作“唐袁”。据库本、崇抄改。）】升为威武军，拜节度使。四年，卒。【潮自光、寿南渡，由赣州入漳浦，（底本作“山赣川”，库本作“由赣川”，据崇抄改。）据泉、福。十二年，葬晋江。】审知立。【初，潮未至，民谣曰：“潮水来，岩头没；潮水去，矢口出。”至是验。】梁开平三年，封闽王。县十。【乾化元年，以梅溪场为闽清县。】贞明六年，升为大都督府。唐同光三年，卒，子延翰立。天成元年，伪建国，称大闽国王。【（底本作“大明国王”，据库本、崇抄改。）】十二月，延禀杀延翰，推延钧为节度观察留后。长兴四年，僭号，改元龙启。升为长乐府。县十四。【是岁，以罗源场为罗源县，感德场为宁德县，归化场为德化县，建州永顺场为顺昌县，咸属。】子继鹏为尹。清泰二年，继鹏弑立，改元通文。晋天福四年，朱文进等害之。季父延羲立，改元永隆。明年，延政始贰。后三年，延政僭号于建州，国号殷。【以将乐为镛州，延平镇为镡州。】开运元年，文进杀延羲自立。晋因授以节度。国人寻杀之，迎延政于建州。明年，延政称闽王。以福州为东都，领州七，【（底本作“领州十”，按，原领福、建、泉、漳、汀五州加镛、镡二州，当是七州，“十”当为“七”之误书。库本、崇抄作“领州七”，据改。）】县十三，【是岁，析出顺昌。】子继昌留守。列校李仁达杀继昌，立僧卓岩明，【雪峰僧，莆田人。】未几，杀之自立。其年，延政为南唐所灭。【自光启二年丙午入闽，有神僧黄■〈涅，工代土〉筑，（底本作“黄■〈涅，工代土〉筑”，崇抄、库本作“黄■〈涅，工代土〉槃”。）人就问之。僧云：“骑马来，骑马去。”灭之明年，岁复丙午。盖六十年。】汉乾祐元年，仁达举国归吴越。县十一。【是岁，改镡州为剑州，以尤溪隶之。三年，又以德化归泉州。】周广顺元年，改为彰武军。【避周太祖名。今法祥院有建隆三年《石□殿记》：（底本作“石□殿记”，缺一字，他本同。）“功德主上军散兵马使充彰武军省勾院使徐廷镐。”】皇朝太平兴国三年，钱氏纳土，复为威武军。领州六、军一，【镛州，失所废年月。是岁，析建州之邵武为邵武军。】属两浙西南路。四年，领军二。【是岁，析泉之莆田，置兴化军。】六年，县十二。【是岁，析闽县九乡置怀安。】雍熙二年，始为福建路。嘉祐四年，带钤辖。大观元年，升为帅府。四年，罢。建炎三年，复升为帅府。自太康置守，至今淳熙八年，凡九百年。考占星土。盖斗、牛、须女之分也。【（底本作“须□”，缺一字，据库本、崇抄补。）《周礼》以经星十二次，辨九州之地，以观妖祥”。内吴越属“星纪”。《前汉志》谓交趾、南海等郡，皆其分野。（底本作“分□”，缺一字，据崇抄补。）《晋志》：自南斗十二度至女七度为吴越，（底本作“□志”，缺一字，据崇抄并《晋书·天文志》补。）特言其大界也。非止谓本州。】 
　　广轮之数具列于后云：【（底本作“具列于后亡”，据崇抄改。）】 
　　东--西　四百五十里。 
　　南--北　五百七十八里。 
　　东南--西北　四百九十四里。 
　　东北--西南　千八十里。 
　　　东　百九十里至海。 
　　　西　二百六十里至界首，又百二十五里至南剑州。 
　　　南　百七十八里至界首，又六十三里至兴化军。 
　　　北　四百里至界首，又百三十里至建宁府政和县。 
　　　东南　二百八里至海。 
　　　西南　五百四十里至界首，又四百二十五里至南剑州。 
　　　东北　五百四十里至界首，又三百二十里至温州。 
　　　西北　二百八十六里至界首，又百十八里至南剑州。 

《三山志》卷第一终 

●卷第二　地理类二 

叙县 
　　 
　　闽，宅东南，负山而舐海。【（底本作“负山而舐海”，库本同，崇抄作“负山而抵海”。）】由建、剑至嵩溪，岩壑夹驶不留。其间州、县若镇，虽仅启廓，竟不能容与十数里。道出甘洲，山川揖逊，乃百里如掌。海潮涨卤至东峡，【（东峡位置，对西峡而言。本志“驿铺”、“江潮”等篇所述“西峡”皆指今乌龙江峡口，则东峡当别在其东闽安镇一带江流狭束处。）】激淡潮而西。脉络敷贯，委蛇详缓。州治其中，有中州气象。县十二，濒海七。【福清，距海六十里；长乐，二十里；闽，五十里；连江，二十里；罗源，十五里；宁德，县东；长溪，十里。依山三。古田、闽清、永福。挟江二。侯官、怀安。】按国初吏部格：【（底本于“吏部格”之旁，以小字校改“格”为“括”，崇抄及库本皆作“格”字，据改。）】“户二千以上为‘望’，千五百以上为‘紧’，千为‘中’，五百为‘下’。”今“中”县，并主、客户皆万以上。姑以建置先后为次云。 

　　　　闽县 
　　　　连江县 
　　　　侯官县 
　　　　长溪县 
　　　　长乐县 

○闽县 
　　 
〔望〕 
　　 
　　州东南隅。闽越故都--冶。汉末为侯官。吴属建安。晋太康三年，置晋安郡，省典船校尉，【（本志卷一《叙州》有“吴景帝时置曲郍都尉”之说，于此《叙县》中复有“省典船校尉”，卷二十《职官》又作“曲那都尉”，注“又曰典船校尉”，知是东吴时之同一官职，并存之。）立原丰。置原丰县，郡治在焉。】侯官仍旧。隋平陈，郡废，改县曰原丰。【与侯官俱为原丰。】开皇十二年，改为闽。至大业初，置郡，复治闽县。伪闽龙启元年，【长兴四年。】改为长乐。三年，仍旧。永隆三年，【天福六年。】又为长乐。四年，仍旧。 
　　东--西　九十三里。 
　　南--北　八十里六十步。 
　　　东　连江县界，九十二里。 
　　　西　侯官县界，一里。 
　　　南　福清县界，八十里。 
　　　北　怀安县界，县治后，绝河。 
　　　东南　长乐县界，七十五里。 
　　　西南　怀安县界，十七里。 
　　　东北　怀安县界，二十里。 
　　　西北　怀安县界，一里。 
　　十二乡　三十七里 
　　凤池西乡　县东南。旧名双桂乡。有都尉、联荣、上仁、棠阴、崇贤五里。今并为崇贤。 
　　崇贤里　县治，在城。 
　　凤池东乡　县东二十里。旧无东字。有清谨、新昌与今三里为五。今并焉。 
　　归善里　（底本作“归善里里”，衍一“里”字，据库本、崇抄删。）前、后屿。 
</div>
    <div class="pagination">
<a href="淳熙三山志_page3.html">上一页</a><a href="淳熙三山志.html">1</a><a href="淳熙三山志_page2.html">2</a><a href="淳熙三山志_page3.html">3</a><span class="current-page">4</span><a href="淳熙三山志_page5.html">5</a><a href="淳熙三山志_page6.html">6</a><a href="淳熙三山志_page7.html">7</a><a href="淳熙三山志_page8.html">8</a><a href="淳熙三山志_page9.html">9</a><span>...</span><a href="淳熙三山志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
