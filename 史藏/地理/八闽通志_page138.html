<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 138 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 138 页/共 184 页
  </h1>
  <div class="content">
   儒林
 〔五代〕
　　孟贯字一之。建安人。少好学，游庐山，以礼义、文章、节俭为当时师范，人称孟夫子。仕于周。

 〔宋〕
　　阮逸建阳人。仕为镇东军节度推官，景祐初，知杭州。郑向上其所撰《乐论》十二篇并《律管》十三，与胡瑗俱召赴阙，命同校《钟律》，分造钟磐各一虡。寻除镇安军掌书记。康定元年，上《钟律制议》并《图》三卷。皇祐中，更铸太常钟声6，又召瑗、逸与近臣太常议于秘阁，遂典作乐事，迁尚书屯田员外郎。又有《易筌》及《王制井田图》。
　　宋咸字贯之。建阳人。登进士第，累官知邵武军，立学置田以养士。移知韶州，以严治郡，骄兵悍卒不敢肆。狄青经制广西，移咸为漕，以功转职方员外郎。奏乞于琼管立学，赐经史以变夷风。所著有《易训》、《毛诗正纪外义》、《论语增注》、《杨子法言注》、《朝制要览》诸书。五世孙翔，字志腾，登第为湖南帅参。
　　章望之字表民。浦城人。初由伯父得象荫补官，监杭州茶库，寻引疾去。求举贤良方正，得象在相位，以嫌扼之，乃上书论时政，不报。浮游江淮间，其兄拱之被诬坐贬，望之前后号诉章十余上，历数年，卒脱拱之冤。欧阳修、吴奎等同荐其才，除命再临，不赴，以光禄丞致仕。望之宗孟轲言性善，排荀、杨、韩、李之说，著《救性》七篇；又以欧阳修魏、梁正统之论为非，著《明统》三篇。李观尝言“仁、义、智、信、乐、刑、政，皆出于《礼》”，望之著《礼论》一篇以订其说，其议论多有过人者。
　　吴秘字君谟。瓯宁人。景祐初中甲科，后为侍御史，知谏院，以言事出知濠州，提点京东刑狱。秘好学著书，作《周易通神》五卷，注《杨子》，笺《太玄》。尝叹《春秋》三传同异，欲作集解，因乞闲郡，除守同安。
　　练绘字质夫。浦城人。少同杨时游程颐之门，颐甚器之。大观中擢进士科，浮沉州县，不以轩冕为荣，而以名教为乐。官至奉议郎。
　　林志宁建州人。游文彦博门下，求教，彦博云：“此中无以相益，有二程先生者，可往从之。”因使人送明道处。志宁乃语游酢及杨时，二人由此遂诣程氏求见。
　　江侧字处中。建阳人。性纯一，熙宁中学究出身，尝聚士及肄业7邑之石壁山，游定夫、施景明、叶祖洽皆从之游。后为将作监簿，与族于汝舟号“二先生”。
　　杨昭述字宗鲁。浦城人。赋性醇雅而长于议论，乡人多师事之。县主簿陈襄每以乡先生见待。嘉祐奏名出身，授池州石埭尉，选秀民进而教之，邑人自是趋学者众，皆呼为“杨夫子”。任满调海康令，卒。
　　郑毂字致远。建安人，父镇。毂初就学，能知圣人之道在《中庸》，其父奇之。既冠，入太学，所为文不尚时好。执父丧有吁天止火之异。屡举未第，乃走河南，而程子已逝，因游谢显道之门。政和六年以八行举，已而第进士，调御史台主簿，以秘书郎守临江，遂丐祠归。自号“九思”。
　　练逢字彦默。浦城人。擢进士，授抚州司户，改剑浦令，再调本州推官，部使者交荐其才，改秩而卒。龟山杨时铭其墓云：“孝尊于亲，学传于人，政得于民。吁嗟乎!君未闻而终于幕宾，百世而下，有焕斯文。”
　　江琦字全叔。建阳人。宣和中第进士。著《春秋经解》三十卷、《辨疑》一篇，《语孟说》各五卷。
　　游复字执中。建阳人。居乡以经学教生徒，游其门者多率德自好。尝举于有司，不第。行实纯明，后进矜式。龟山杨时志墓，深悼其德学不大显于时。
　　萧字子庄。浦城人。天资朴实。少孤，事母以孝闻，母丧，庐墓有灵芝之异。与李郁、陈渊、罗从彦同受业杨时之门，尝答范某书云：“士之所志，舍仁义而何为哉？惟仁必欲熟，义必欲精；仁熟则造次颠沛有所不违，义精则利用安身而德崇矣。”晚以累举得官，为清流县主簿，终岁而归，徜徉闾里。朱松尝师事之。
　　黄锾字用和。浦城人。政和中，第进士，尝从杨时学，时器重之。及为工曹，守将高其才，多委以事。适诸邑大水，按视官希部使者意，多不以实闻，锾独减放蠲田租十之八。使者怒，锾占答详雅，卒如初请。再调西安丞。靖康初，李纲宣抚河东，辟幕属。高宗朝拜监察御史，首陈七事，深蒙嘉纳。会廷臣奏事，高宗曰：“锾论人君治心事甚详，当处以谏官。”有尼之者，除江西提点刑狱，力求奉祠，以卒。有《奏议杂著》、《论语类观》、《唐史笃论》共二十卷。
　　章才邵字希古。崇安人。以父元振荫补官。少时谒杨时，时诲以“熟读《论语》，将论‘仁’处仔细玩味而躬行之”，故才邵日用践履莫非其所闻所知者，世目为笃实君子。多历外任，典贺、辰二州，召荆湖北路参议官。
　　潘殖字子醇。浦城人。大观中，两以乡荐上礼部，屡不偶。建炎戊申，始以累举出官，调真州推官。性嗜学不倦，尝悟新学之非，于是述《忘筌书》五卷、《理性书》九篇，自号“浩然子”。刘勉之、胡宪、刘子翬皆喜其书。子翬跋其后，极称其得学《易》门户，于《易》之“复”又尝画为“观象”、“玄契”二图。
　　谢绰中政和人。时方崇尚王氏新经，绰中间读《仪礼》，朱松为尉，见而异之，即与俱归，勉其所未至。绍兴中第进士，调泰宁簿，自以不能俯仰，领祠而归。所作遗文，朱熹为序。子东卿。
　　江杞字坚老。建阳人。政和中进士甲科，历仕州县，民安其政。为御史，致仕里居十又五年，讲学著书不倦。郡守魏矼见其所注《孝经》，叹曰：“他日变此邦为曾、闵，其必因此书也。”
　　吴棫字才老。建安人，时号通儒。著《论语十说》，又有《考异》、《语解》诸书。尝患字学讹误，作《补韵》一部。朱熹评近代考订训释之学，唯才老及洪庆善为优，遂据其说以协三百篇之音。
　　胡安老字康年。崇安人。安国弟也。幼孤，安国抚而教之，与兄安止俱以学术行义名世。恬淡简默，喜周人之急。用安国荫补官，尝知罗江县，终朝奉大夫、知袁州。安止累迁朝奉郎、岳州通判。
　　余允文字隐之。建安人。以孟轲亚圣大贤，自司马光有《疑孟》数篇，而其后吁江李观、莆田郑厚著《常语》及《艺圃》折衷其言，颇肆诋毁，允文遂作《尊孟辨》三十余条，朱文公读之，是其说，又为之订定云。
　　叶庭珪字嗣忠。瓯宁人。登进士第，靖康间，知德兴县。张邦昌伪诏至，不肯拜。中兴，差知福清县，县濒海，民困于鬻盐，多至流徙。庭珪创增盐钱，民稍获其便，又有《煮盐利害图》及书，州县往往遵用之。召为太常寺丞，轮对乞搜访遗书，补中秘府。高宗尝问方今礼乐之事，庭珪以“兵革未息，礼乐未遑”为对，秦桧闻之不悦。未几，出知泉州、漳州。庭珪笃学淳雅，名重当时，叶颙、陈俊卿、黄祖舜、郑丙皆出其门。有《诲录》三十卷。
　　吴楫字公济。崇安人。幼颖悟，绍兴末，试不第，退居田里，闭户读书，与朱熹，李郁往复讲明性理之学，及儒释之辨甚悉。朱熹匾其读书之所曰“悦斋”，遣其子师事之。晚年特恩补官，调靖江府临桂县主簿。从子灵，登乾道五年进士第。
　　程元字善长，一名骀仲。瓯宁人。温恭旷达，自预舍选，一时后生学士皆慕其行。郡守张铢以经明行修荐于朝，不报。时龚何亦以廉节著，胡宪典教乡郡，延元与何俾参学政，后十年，宪为抚属，以职事至建州，二人皆已卒，因作诗以感悼之。
　　练耒字彦本。建安人。干誉之子。累试礼部不利，以著书自娱，有《大易发微》、《二礼疑释》、《宋野遗民集》十卷。
　　蔡发字神与。建阳人。博学强记，高简廓落，不能与世俗相俯仰。因去游四方，闻见益广，遂于易象、天文、地理三式之说无所不通，而皆能订其得失。杜门扫轨，专以读书教子为事。子元定生十岁，即教使读《西铭》，稍长则示以程氏《语录》、邵氏《经世》、张氏《正蒙》，而语之曰：“此孔孟正脉也。”晚号牧堂老人。朱文公尝称发所以教其子者，不干利禄而开之以圣贤之学，其志识高远，非世人所及。
　　胡宁字和仲。安国之次子，用荫补官。秦桧当国，甚留意故家子弟，尝贻书其兄寅，问宁何不通书，宁止叙契好而已。既而召试馆职，除敕令所删定官。会秦桧拜元枢8，桧问曰：“熺近除，外议云何？”宁曰：“外议以相公必不为蔡京之所为也。”迁太常丞、祠部郎官。初，宁以父兄故召用，及寅与桧忤，言者希意论宁兄弟阿附赵鼎，乃出宁为夔路安抚司参议官，除知澧州，不赴，奉祠卒。安国之传《春秋》也，修纂检讨尽出宁手，宁又著《春秋通旨》以羽翼其书云。
　　郭绪9字天锡。浦城人。幼而岐嶷，读书如素习，晚调上杭簿，留意邵雍象数之学，兼取扬雄所据列山易，以章会统元推之，久而成书，名《易春秋》，按图布卦计二十万言，厘为二十卷，总之以图。隆兴纪元，以其书上，方议推恩而卒。
　　魏掞之字子实。建阳人。初字元履，少师胡宪，与朱熹为友。试礼部不第。尝客衢守章杰所，杰尝用赵鼎子汾10，掞之以书责杰，长揖径归，筑室读书，榜以“艮斋”。乾道中，举遗逸，恳辞。宰相陈俊卿招之甚力，乃以布衣入见，极陈当时之务，大要劝上以修德业、正人心、养士气为恢复之本。赐出身守太学录，请废王安石父子从祀，追爵程灏、程颐，列于祀典，不报。复言“大学之教宜以德行经术为先，其次则通习世务，今乃专以空言取人”，又不报。曾觌秩满，还至国门外，挟之累疏以谏，复遗书俊卿，责其不能捄止，遂以迎亲请归。行数日，除台州教授。既归，叹曰：“君恩深厚如此，而吾学不足以感悟圣意。”乃日居艮斋，以求所未至。属疾，以书召朱文公至，委以后事而诀没。后上思其直谅，赠直秘阁。子应仲，从文公游。
　　童伯羽字蜚卿。瓯宁人。沉默寡言，好读书，诣云谷师事朱文公。文公尝造其居，为匾其楼曰“醉经”，堂曰“敬义”。雅爱林泉，不乐仕进。乡称“敬义先生”。著《四书集成》，诸经亦有训解。
　　范念德字伯崇。如圭之子。从朱文公游，匾其室曰“读书”。深潜温厚。调庐陵簿，以干敏闻。就辟吉州录事参军，廉勤悃侧，一郡称之。累迁朝奉郎、江东帅机。文公尝得念德所著《杂说》读之，曰：“持守不差，见理渐明。”后文公疾且革，手为书嘱其子在与念德、黄干，尤拳拳于勉学及修正《礼书》为言云。
　　江默字德功。崇安人。乾道中第进士，历安溪、光泽尉，皆有政声。后知建宁县，卒于官，邑民像而祠之。默从朱文公游，文公称其无他嗜好，一意诗书。尝考本朝典章为书，名曰《纲集》，凡三十六卷，上之。又有《易训解》、《四书训诂》六卷。
　　欧阳光祖字庆嗣。崇安人。九岁能文，时人目为童瑞。从刘子翬、朱熹讲学，子翬甚称重之，熹亦遣三子师事焉。乾道八年，再举登第，赵汝愚、张栻列荐于朝，方欲召用而汝愚去国。光祖赋诗有曰：“白发骎骎吾老矣，名场从此欲投簪。”熹和之曰：“江山风月依然在，何日重来再盍簪？”后为江西运管致仕。
　　游九言字诚之。建阳人。九功之弟，父訔，湖南安抚参议官。九言慷慨善议论，方十岁即为文诋秦桧，及长锐志当世。初筮为古田尉，入监文思院，被旨视行在诸邑灾伤，归白都堂，放苗八分以上。孝庙攒官，有司妄费希赏，九言上书极谏。张栻帅广西，辟幕下。栻弟杓帅金陵，辟抚干。学禁方严，九言记上元县明道祠痛讥之。开禧初，为淮西安抚机宜，寻知光化军，充荆鄂宣抚参谋官，卒。端平中，特赠直龙图阁，谥“文靖”。九言始学于栻，栻教以求放心，久之有得，尝序《太极图》，曰：“周子以无极加太极，何也？方其寂然无思，万善未发，是无极也；虽云未发而此心昭然，灵源不昧，是太极也。欲知太极，先知吾心。”读者称之，号“默斋先生”。
　　刘翔字图南。浦城人。通诸经，尤注意于《易》，以累举得官，调蕲春尉。因上其所著《易卦辞》，有旨看详监学以通经，旨闻，授福州教授。莅任初，谓“教官实风化所系，要当上不负天子，次不负州郡，下不负子弟入学意。”在官轩轾抑扬，尽合公论。再任谭州教授，多士归心，卒于官。所著有《经进易解》十卷，翰林洪迈为之序。
　　蔡渊字伯静，号节斋。元定之长子。元定尝语三子曰：“渊，汝宜绍吾易学”；曰：“沉，汝宜演吾《皇极数》”；而春秋则以属知方焉。渊既受学家庭，而又偏友黄干，张治诸贤，清修苦节，有父风。与沉俱躬耕不仕。著《周易训解》，尝谓周子无极而太极之说得于“《易》有太极”之一言。易者变易，无体即无极之义。识者谓其发先儒所未发。
　　刘炳字韬仲。与兄爚从朱文公讲学于寒泉精舍，文公方编集《程氏遗书》成，兄弟研穷诵读，晨夜不置，用力精专。文公尝大书“诸葛大名垂宇宙”一时付炳11，所以属之者甚重。第淳熙戊戌进士，累官至朝请大夫，乞祠闲居，自号“悠然翁”。弟炯，字季铭，亦从文公学，庆元中登第。炯进贤县丞，迁固始令。晚岁挂冠归，徜徉于武夷之麓。
　　朱塾字受之。文公长子。既受家庭之训，又以父命从吕祖谦学。用荫官将仕郎，早卒，赠中散大夫。子鉴，奉直大夫，湖广总领。
　　朱埜字文之。文公次子。用荫补官，历监德清县新市镇、户部激赏酒库，赠朝奉郎。子钜，南康尹；铨，监登闻鼓院。
　　祝穆字和甫。曾祖确，歙名士，于朱文公为外祖，父康国始从文公居崇安。穆少名丙，与弟癸同事文公于云谷，得其微言绪论。性温行淳，学富文赡，著《事文类聚》、《方舆胜览》诸书。子洙在家庭讲论精密，尝著《四书集注附录》，第宝祐四年进士，宰执程元凤、蔡抗取其书进呈，除迪功郎、兴化军涵江书院山长。景定中，知军徐直谅特荐其学行于朝。(按文公所作《外大父祝公遗事》，自穆父康国已居崇安。一本载穆于《流寓》，盖误也。)
　　刘垕字伯醇，号静斋。建阳人。爚之子。补丞务郎，知江宁县，辟制置司幕官，以收李全功转朝请大夫，知常州、衡州、南剑州，以疾不赴，与其徒熊竹谷辈讲道终老。
　　熊节字端操。建阳人。甫十岁，读《易》，日诵二卦，即知问难，至通晓而后止。庆元中廷对，条陈三德，累官通直郎致仕。有《中庸解》三卷、《智仁堂稿》十卷，又有《性理群书》。
　　翁易字碎翁。崇安人。通六经，尤长于《春秋》。尝预计偕从刘爚游，因得登朱文公、蔡西山之门，讲明义理，往复辨难，悉究其旨。晚岁授徒于竹林精舍，言行有法，人称“竹林先生”。
　　熊刚大建阳人。少敏颖，从蔡渊、黄干游，问学专精而操行笃至。所著有《诗经注解》、《性理小学集解》。
　　蔡模字仲觉。元定之孙。行甚高，度甚夷，隐居笃学，一以圣贤为师，一时名士多师尊之。尝辑朱文公之书为《续近思录》。淳祐中，谢方叔、汤中乞表异之，以劝后学。有旨补迪功郎，添差本州教授。仍令有司录其所著书，并访以所欲言。卒，学者称“觉轩先生”。
　　李谊字叔楷。崇安人。苦学嗜书，通六经，尤精《礼记》。与子哲屡魁乡荐，开门授徒，学者多师事之。父子仕皆至司理参军。
　　徐几字子兴，号进斋。崇安人。通诸经，尤精于《易》，自朱、真后理学之传几称得其妙。景定间，臣僚交荐，与何基同以布衣召，诏补迪功郎，添差建宁府教授，兼建安书院山长。有《经义》行世。
　　徐宗度浦城人。善议论，通经史。所著书有《皇王大训》，曰：“古今大王之道与其为治之具尽在是矣12。”又有《经世明道集》，曰：“圣贤之道载之言，观其言足以知其所用心。”尝辟教官以卒。
　　丘富国字行可。建安人。尝受学于朱氏之门人。淳祐中登第，为端阳佥判。宋社既屋，遂不仕。著《周易辑解》十卷、《经世补遗》三卷、《易学说约》五篇，发明朱氏宗旨。
　　刘应李字希必，初名棨。建阳人。炳之孙。咸淳甲戌进士，建阳主簿。入元不仕，退与熊禾、胡廷芳讲明正道于洪源山，居十有二年，后建化龙书院于莒谭，聚徒讲授，学者云集。
　　熊禾字去非，号勿轩，一号退斋。建阳人。咸淳二年登第13，授宁武州司户参军。入元不仕，束书入山，筑洪源书堂以讲学，其徒数十人，日以周公、孔子之说相磨砻。于文公诸书是信是行，以道教人而信从者众。后归故山，复创鳌峰书室，以为周、程、张、朱五贤为道统之的传，因祠之以侑圣师，而邵、马不与焉。日与四方学者讲肄其中，大肆其力于圣贤之书，如《易》、《诗》、《书》、《春秋》、《四书》、《小学》皆为之集疏；又取文公诸书择其至精且要者为一编，名曰《文公要语》，而以邵、马、张、吕及朱氏门人之说为附录；又为《大学尚书口义》，凡三十卷。今行于世者有《春秋通解》、《大学广义》、《易讲义》、《书说》、《四书标题》诸书。门人崇安安实，字子仁，本姓哀，长吉之孙，易今姓。刻苦务学，志刚理邃，尝预计偕，凡三劝驾，竟龃龉以卒。(一本谓熊禾辑《翰墨全书》，非是。)
　　张谅字子京。建安人。与弟责学《易》于丘富国，著《经史事类》、《书择》三十卷。后赠翰林应奉文字。责字壮天。
　　郑仪孙建安人。号翠屏。从丘富国学《易》。咸、淳癸酉应贤良举。又明年，少帝北行，仪孙退面著书《易图说群解》、《大学中庸章句》、《史学蒙求笺注》、《性理字训》。郡守吴某率幕属迎于学，师事之。
　　叶梦建安人。应聘赴临安。少帝北行，遂隐于西瓯，以讲学为事。有《经史旨要》及文集。
　　童成大字元伟。瓯宁人。博极群书，穷研性理，宋季优游林泉，不求仕进。谢枋得兵败入闽，成大首往省之。有《松壑集》

 〔元〕
　　张复字伯阳。建安人。仕元为建宁路知事，师事郑仪孙学《易》，得丘氏之传。尝辑诸儒论议，编《性理遗书》十四卷。

 〔国朝〕
　　苏伯厚名垶，以字行。建安人。聪敏博学，元季左丞阮□重其名14，累荐不起。益自韬晦，以养亲读书为乐。国朝洪武乙丑，有司以明经荐，授建宁府训导，后学多所造就。升晋府伴读，未赴。太宗皇帝即位，以知者荐，与修《太祖皇帝实录》，迁翰林侍书，复与修《永乐大典》，升检讨。两典春闱文衡，进讲东宫。其为学本于诚实，议论皆有根据。卒于官。有《素履集》。后以子镒恩赠吏部员外郎。
　　丘锡字永锡。崇安人。领洪武己卯乡荐，莅事工科，自陈愿受学职，除衡州教授。永乐四年，预修《永乐大典》，改衢州教授。宣德七年，又预修《太宗皇帝实录》，书成仍乞学职，改建昌教授，升正九品秩。自筮仕以来，凡典文衡者五，人称其公。性尤嗜学，致仕犹手不释卷，卒年八十。有文稿若干卷。
　　杨寿夫名松，以字行。建安人。洪武辛巳，郡守芮麟荐，授县学训导，秩满诸生请留，遂升本学教谕，历二十余年，多所造就，凡考典乡试者五，考会试者二。宣德中，少师杨士奇辈交章荐之，升翰林编修，预修《宣庙实录》，升修撰。正统中致仕，卒于家。
　　黄福字汝锡。博通经史，领乡荐，授杭州府儒学训导，勤于教诲，生徒多所造就。升太常博士，永乐中与修《五经》、《四书》及《性理大全》诸书，升本寺寺丞。

 文苑
 〔唐〕
　　叶京字垂孙。建安人。工词赋，咸通中登进士第，为太常博士。州人登第自京始。
　　游简言建安人。父恭，唐末进士，仕杨行密为别驾员外郎。简言少孤力学，徐知诰镇金陵辟掌文翰。及南唐国建，迁翰林学士、吏部尚书，进右仆射。

 〔五代〕
　　江文蔚字君章。善词赋，后唐长兴中登进士第，南唐时拜御史中丞，坐劾宰相冯延己，贬江州。奉母以行，怡然不以贬谪为意。尝有诗云：“屈原若遇高堂在，终不怀沙吊汨罗。”久之召还，为翰林学士、礼部侍郎，与徐紘同掌词命。卒谥曰“简”。有《唐吴英秀赋》七十二卷、《桂香赋集》三十卷。子拯，端拱中登第，太常少卿。
　　江为建阳人。少游庐山，学诗于处士陈贶，居白鹿洞二十年，与县人江文蔚、杨徽之同时著名，屡举不第。有诗一卷。
　　钟谟字仲益。其先会稽人，徙居崇安。博识工文，仕南唐为户部侍郎。显德中，周师征淮南，南唐主遣谟及李德明奉表愿为附庸，因留不遣，逾三岁始得还；寻复入周，还，拜礼部侍郎。明年，被命入贡，对世宗赋诗有“归去老陪臣”之句，唐主闻而憾之。世宗问谟：“江南亦修守备乎？”对曰：“既臣大国，不敢复尔。”世宗曰：“吾与江南大义已定，保无他虞，至后世则未可知，当及吾世修城隍、治要害，为子孙计。”唐主乃城金陵，以谟知尚书省事。谟素善张峦，尝屏人与语。先是，唐镐以预谋杀李德明，与谟有隙，至是因谮谟异谋。谟又以议立太子，忤唐主意。会谟请令张峦以所部兵巡檄都城，唐主恶其侵官，贬国子司业，流饶州，杀之。

 〔宋〕
　　黄监字仲卿。浦城人。举进士，除国子监直讲。同郡杨亿尤善其文词，延置门下，由是知名。累迁太常博士，为国史院编修官。尝诏馆阁官后苑赏花，而监特预召。修国史成，进直集贤院，以母老倅苏州。修《三朝宝训》，未及上，卒。有《谈苑》十五卷。
　　黄亢字清臣。浦城人。年十五以文谒章得象，得象奇之。游钱塘，以诗赠林逋，逋尤激赏。时王随知杭州，奏禁西湖为放生池，亢作诗数百言以奉，士人争传之。亢嗜学强记，文词奇伟，有《东溪集》二十卷。
　　徐陟字公明。博学强记，日诵万言。年未冠，挟所为文入京师见孙何，何大叹赏，勉试制科，上其奏议五十卷。召试，会有家难不赴。后擢祥符进士第，以朝奉郎判永州。尝作《白马谣》数百言励守边者，有“君思山岳重，汝命鸿毛轻”之句。
　　黄觉字民先。浦城人。景德中登第为殿中丞，有诗名，杨亿、刘子仪、章得象、宋祁皆与之唱和。孙萃，仕至职方郎中。
　　江任建阳人。景德中登第，有诗名。以秘阁校理知秦州，卒。杨亿称之。同县江立熙宁初登第，以文学显，尤工于题咏。
　　詹庠字周文。崇安人。祥符中进士，官至三门白波辇运判。景祐中，进《君臣龟监》六十卷，有诏褒谕云：“汝策名隽科，引籍华序，夙究圣贤之学，市载驰儒苑之名。爱摅敏词，备存懿戒。因燕居之一览，实体要之可称。”今其书行于世。三子，长彦猷，官至屯田郎；次彦迪，季彦方，并应贤良。
　　杨翊字正臣。天圣中，第进士，调南安尉，偶得微疾，竟投檄去。未几疾愈，或勉之仕，弗出，以诗酒自娱。其声律有晋宋间风度。蔡君谟与翊为同年，尤缔厚，始招以诗，又率同列荐之，俱不起。
　　杨蟠字公济。建安人。第进士，以诗知名，欧阳修赠诗有“卧读杨蟠一千首，乞渠秋月与春光”之句。元祐中，通判杭州，苏轼尝与唱和，后知温、寿二州。有集二十卷。
　　柳永字耆卿。崇安人。父宜，工部侍郎。永景祐中第进士，累官屯田员外郎。工于词章，尤擅乐府。范镇见其所作，叹曰：“仁宗四十年太平，镇在翰苑十余载，不能出一语咏歌，乃于耆卿见之。”有荐之者，仁宗曰：“此人不宜令仕宦。”坐此流落不偶。永与兄三复、三接俱为郎，皆工于文艺，有能名，号“柳氏三绝”。子悦，官至著作郎。
　　彭彝初名夷，字武山。崇安人。学问该博，谨守节行。侍郎刘夔以彝士检清修、文章典赡荐于朝。被召赴阙，试于紫薇阁，诰词褒美之。授将仕郎，试秘书省校书郎，终大理寺丞。有诗百余篇，皆优柔平易，无怨诽愤怒、无聊不平之语。
　　练定字公权。浦城人。第进士，绍圣初，吕惠卿知大名府，辟机宜召对论事，以尊主强国为先，忤时相，通判信州，终朝请大夫、广东提刑。有《青丘集》二十卷。
　　詹范字器之。崇安人。第进士，知惠州。时苏轼谪居，范与之赓和。范尝议葬暴骨，故轼和诗有“江干白骨已衔恩”之句。
　　吴激瓯宁人。栻之子。以米芾婿，工诗能文，字画俊逸。将命至金，被留。比还，命官翰苑，后迁待制，知深州。有《东山集》十卷。
　　章岷字伯镇。浦城人。举进士，与范仲淹同赋《斗茶歌》，岷诗先就，仲淹览曰：“此诗真可压倒元、白。”官至先禄郎。弟岘、岵、嶙俱登第，岘，广西提刑。
　　张伯玉建安人。第进士，举书判拔萃科。嘉祐中为御史，尝攻宰相文彦博，彦博不自安而去。后出知太平州。时曾巩为司户，伯玉一日语之曰：“吾方作六经阁，子为我记之。”巩数呈稿终不合意，乃自为之，其首云：“六经阁者，诸子百家皆在焉，不书尊经也。”巩叹服，从此益励于学。伯玉后迁司封郎官。有《蓬莱诗》二卷。(今按记文为平江作，与此不同。)
　　徐大正字得之。瓯宁人。尝赴省试过钓台，题诗云：“光武初从血战回，故人长短尚论材；中宵若起唐虞兴，未必先生恋钓台。”苏轼见之，遂与定交。尝筑室北山下，名“闲轩”，秦少游为之记，轼为赋诗。人以“北山学士”呼之。
　　翁迈字仲和。崇安人。熙宁五年，年甫十三为本郡举首，强记能文。同县刘褒字伯宠，十岁能属文，登淳熙进士第，居官有声，除司门郎中。才高见忌，不获久仕于朝，归老林泉，自号“梅山老人”。有《梅山诗集》。官终朝请郎，知泉州。
　　黄篑字仲实。浦城人。震曾孙也，其从祖监，名尤著，篑少慕之。元祐中，登第为赣县尉，居官不能俯仰，罢去。再起为宣城丞，久之调奉新令，不赴。少年时尝著《易传》，推明大衍之数，号为精确云。
  </div>
  <div class="pagination">
   <a href="八闽通志_page137.html">
    上一页
   </a>
   <span>
    ...
   </span>
   <a href="八闽通志_page133.html">
    133
   </a>
   <a href="八闽通志_page134.html">
    134
   </a>
   <a href="八闽通志_page135.html">
    135
   </a>
   <a href="八闽通志_page136.html">
    136
   </a>
   <a href="八闽通志_page137.html">
    137
   </a>
   <span class="current-page">
    138
   </span>
   <a href="八闽通志_page139.html">
    139
   </a>
   <a href="八闽通志_page140.html">
    140
   </a>
   <a href="八闽通志_page141.html">
    141
   </a>
   <a href="八闽通志_page142.html">
    142
   </a>
   <a href="八闽通志_page143.html">
    143
   </a>
   <span>
    ...
   </span>
   <a href="八闽通志_page139.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
