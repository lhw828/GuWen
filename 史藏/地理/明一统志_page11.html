<!DOCTYPE html>
<html>
<head>
    <meta charset="UTF-8">
    <title>明一统志 - 第 11 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 11 页/共 66 页</h1>
    <div class="content">　　列女班氏【大同人宋坚童妻坚童死班氏不忍独生以死从夫事闻宋朝褒表之】田氏【浑源知州刘仲亨妻生一子彬年七嵗至正间仲亨卒田氏年未三旬遂自经丧侧事闻旌表其门】华氏【大同人张思孝妻元季为貊髙兵所执以不受辱见杀其妇刘氏僵压姑尸大骂不已兵并杀之后家人验其尸妇始之手犹相持不舍】刘氏【灵丘人张文徳妻年二十五而夫殁子政贤甫一嵗刘矢志守节抚子有立洪武十八年旌异焉　省志】杨氏【大同左卫指挥使范安妾居常克敦妇道宣徳中夫阵亡杨即自谥以殉家人止之不从竟潜自缢死事闻诏赠淑人　省志】呉氏【大同人王玘妻玘卒吴年二十六养舅姑无违礼育遗孤令就学中永乐庚子郷举正统间旌表其门　省志】柳氏【蔚州人王福海妻夫殁柳年二十七子仅二嵗柳勤女红以育幼守节无玷天顺初旌表其门　省志】焦氏【大同人齐景才妻年二十四夫亡子幼守节不渝成化六年旌表其门　省志】
　　仙释李溥光【大同人号雪庵幼为僧读书工诗善书法一时宫城殿宇扁额皆出其手元授昭文馆大学士有雪庵长语大字书法行于世】
　　潞安府【东至河南彰德府林县界一百七十里西至平阳府岳阳县界一百五十里南至泽州髙平县界七十五里北至辽州界二百里自府治至京师一千三百里至南京二千二百六十里】
　　【粮二十万三千八百石零】
　　建置沿革禹贡冀州之域天文参井分野商时为黎国书曰西伯戡黎即此后为赤狄潞子国晋灭潞子婴儿复立黎国战国初为韩之别都后属赵秦置上党郡治长子晋徙治潞县后周始置潞州领上党襄垣二郡隋初郡废大业初改州为上党郡并置上党县唐复为潞州天寳初改上党郡乾元初复为潞州后置昭义军节度属河东道五代时梁改匡义军唐改安义军晋复昭义军宋改昭徳军后陞为隆徳府金复为潞州元初为隆徳府寻复为潞州属平阳路本朝以上党县省入洪武九年直山西布政司嘉靖中陞为潞安府领县八
　　长治县【附郭商黎国地春秋时属晋秦为上党郡地汉为壸闗县地隋初始置上党县属上党郡唐属潞州宋属隆徳府元属潞州木朝初省入州嘉靖中复陞州为府析今县编户一百七十一里】长子县【在府城西南五十里本周史辛甲所封之地左传晋人执衞行人石买于长子即此汉置长子县属上党郡后魏分置乐阳县北齐二县俱废隋开皇中置冀氏县属潞州寻改为长子县唐宋金元仍旧本朝因之编户九十三里】屯留县【在府城西北五十五里本春秋晋余吾邑又名屯留汉置县属上党郡北齐省隋复置属潞州唐自霍壁移今治后避讳改曰屯留宋属隆徳府金属潞州元至元初并入襄垣县后复置本朝因之编户五十五里】襄垣县【在府城北九十里秦始置县属上党郡以赵襄子所筑故名襄垣汉因之后魏建置襄垣郡北齐郡废后周置韩州隋大业初州罢以县属上党郡唐初复置韩州贞观中州罢以县属潞州宋属隆徳府金属潞州元仍旧本朝因之编户八十三里】潞城县【在府城东北四十里本春秋时潞州婴儿国晋灭之汉置潞县属上党郡后魏改刈陵县属襄垣郡隋初废后复置潞城县属潞州唐末改为潞子县寻复曰潞城宋金元仍旧本朝因之编户八十一里】壶闗县【在府城东二十五里本黎国地春秋时属晋秦为上党郡地汉始置壶闗县汉末尝移上党郡治此后魏移县治頴阳冈隋分置上党郡大业初省入上党唐初复置壶闗于髙望堡贞观中又移治清流州即今治宋金元仍旧本朝因之编户七十九里】平顺县【在府城东四十里本壶闗县之东鄙潞城县之东南地泽州陵川县之北鄙本朝嘉靖中析其地置今县编户三十一里】黎城县【在府城东北一百一十里古黎侯国汉为上党郡之潞县地后魏为襄垣郡之川陵县地北齐属武乡郡后周属襄垣隋始置黎城县唐属潞州宋熙宁中省入潞城元祐初复置金元仍旧本朝因之编户三十七里】
　　郡名上党【秦名言其地极髙与天为党】昭义【唐名】隆徳【宋名】
　　形胜居天下之脊当河朔之喉【唐文粹】肘京洛而履蒲津倚太原而跨河朔【唐杜牧贺平泽潞启】河东雄胜之地【元潞州公廨记】
　　风俗民俗醇古【郡志】民多俭质而力农士尚气节而务学【同上】
　　山川壶闗山【在府城东北一十三里山形似壶汉于此置闗】柏谷山【在府城东北一十三里与大行王屋山相连山多柏树】五龙山【在府城东南二十五里十六国春秋慕容永时有五色云见于此因置祠以祭五方之神】雄山【在府城东南六十里此山视诸山特为雄壮故名】紫云山【在长子县东南四十里与壶口接唐明皇瑞应録帝潜于潞重九日与郡官登壶闗山时东北有紫云见光彩照日】庆云山【在长子县东南五十里相传尧时五色庆云见于此】发鸠山【在长子县西五十里山海经发鸠多怪木有鸟名精卫相传炎帝小女游于海溺而不返化为此鸟尝取西山木石以堙东海】伞葢山【在长子县西南五十里逺望峯峦如伞葢然】羊头山【在长子县东南五十六　里上有石状如羊头】疑山【在屯留县西南一十里后魏孝文帝幸潞见此山有伏龙疑而不进其后唐元宗自潞入葢其应也】三山【在屯留县西北三十五里一名麟山有三峯髙峻书汤伐三朡又有后羿射九乌之所】盘秀山【在屯留县西南八十里岩岫盘曲孤峯秀拔蓝水出焉】鹿台山【在襄垣县南二十里】五阴山【在襄垣县北五十里相传昔周公尝至此阴雾五日故名】仙堂山【在襄垣县东北五十里山势巍峩上有龙洞及仙堂寺】鳯凰山【在潞城县西北五里一名天冈相传神农时有鳯凰栖于此】伏牛山【在潞城县东南十五里唐张説述圣颂元宗在潞州时有黄龙见此山】三垂山【在潞城县西二十里晋将军王广赵柔尝败刘聪将乔乗于此山下】大王山【在壶闗县东南二十三里后魏书望气者言此山有王气太武垒石为三峯欲厌之后唐元宗果潜于此】靖林山【在平顺县东五十里】紫山【在壶闗县东南一百六十里昔有紫气见山顶团团如葢山出人参名紫团参】麦积山【在平顺县南八十里以形似名】白岩山【在黎城县北一十五里齐武帝登此山谓此是天莽口开赤色主杀人可塞之居民遂涂以石灰故名】潞祠山【在黎城县南一十五里上有潞子婴儿祠】马鞍山【在黎城县西南三十里以形似名】石竚山【在黎城县西北六十里一名望夫山山有石竚立宛若人形】积布山【在黎城县西北六十里山形似积布】刁黄岭【在长子县西一十五里】羊肠坂【在壶闗县东南一百六里汉地理志壶闗有羊肠坂长三里盘曲如羊肠】浊漳水【在府城西南二十里源出长子县西发鸠山东北流至州境经襄垣黎城与清漳水名】蓝水【在长子县北一十六里自屯留县东南流经县界入州境东流与浊漳水合】伞葢水【源出伞葢山下东北入漳水】绛水【源出盘秀山下流经县治北又东流入州境合浊漳水】交漳水【在潞城县西三十五里交漳村浊漳水与绛水至此交流故名又东流一百八十里至彰徳府林县界合清漳水】甘罗水【在襄垣县西三十五里东北合浊漳水】湼水【在襄垣县西北六十里源出沁州覆甑山东流入县界防小漳水至县南合浊漳水】玉泉水【在黎城县西北五十里山下有三石窍水涌出合流入河南渉县界合清漳水】神农井【在羊头山后魏风土记神农井在羊头山即神农得佳谷处】百谷泉井【在州城东五十里神农庙前味极甘美虽旱不涸】白龙泉【在长子县西二十五里相传昔有白龙见于此】灵湫泉【在长子县西五十里葢浊漳水源也】
　　土产绫　帕　防　铜　铁　长理石　人参　赤石脂　不灰木【府境俱出】
　　藩封沈王府【在府治东永乐六年建】陵川王府【在府城内又清源辽山镇康宜山宿迁呉江平遥稷山沁水黎城沁源内邱广宗唐山永年安庆定陶凡十七王府亦在焉】
　　公署潞州衞【在府治南洪武元年建】沈阳中防衞【在府城内永乐七年为沈府置】八角守御千户所【都司】
　　学校潞安府学【在府治南本旧州学本朝嘉靖中改府学】长治县学【在府治西南本朝嘉靖中建】长子县学【在县治东】屯留县学【在县治东】襄垣县学【在县治南】潞城县学【在县治南以上俱宋建本朝洪武二年重建】壶闗县学【在县治南宋建本朝洪武十三年重建】平顺县学【在县治南本朝嘉靖中建】黎城县学【在县治东南宋建本朝洪武三年重建】
　　宫室稡经楼【在长子县元士人王纲建为藏书之所以其防稡六经故名翰林编修程文譔记】徳风亭【在州治北唐宗在潜邸时为潞州别驾因建此亭为游观之所元至正间郡守张瞻甫重修】熨斗台【在长子县治北相传丹朱所筑以形似名上有神农庙】
　　闗梁长平闗【在长子县南四十里即秦白起坑赵卒四十万处】吾峪闗【在黎城县东北二十八里今有巡检司】十八盘隘【在壶闗县东南八十五里】正梯隘【在壶闗县东一百一十里】槲林隘【在壶闗县东南一百二十里】龙泉桥【在州城南】漳水桥【在长子县西五十里漳河上】进徳桥【在壶闗县治北】虒亭桥【在襄垣县因古虒亭为名】
　　寺观能仁寺【在长子县治西宋建】昭觉寺【在州治南后唐天成初建】永福寺【在屯留县治北唐建】夀圣寺【在襄垣县城内立义坊北后唐建】胜教寺【在潞城县城内崇智坊北石晋建】福岩寺【在壶闗县西北二里金建】延庆寺【在黎城县治南元建】朝元观【在屯留县城内遵教坊北】先天观【在襄垣县治北俱金建】白鹤观【在潞城县治南】祥鹿观【在壶闗县东北三里俱唐建】通仙观【在黎城县城内徳化坊元建以上寺观俱本朝洪武中重修】
　　祠庙五龙祠【在五龙山祷雨多验】崔元靖祠【在长子县治东南元靖唐邑令有仁政后人为立祠今有司嵗时祭焉】李衞公庙【在潞城县东北三十里衞公唐李靖布衣时献书西岳神后人因为立庙其侧】
　　陵墓沈简王墓　稷山悼靖王墓【俱在府城西南三十里鳯凰山】沁源恭定王墓【在府城西一十里歩马村】沁水悼懐王墓【在府城西南三十五里至善都】黎城昭僖王墓【在府城北二十五里】平遥靖僖王墓【在府城东北一十五里柏谷山以上各王俱本朝宗室】令狐茂墓【在壶闗县东北一十九里茂汉壶闗三老尝上书明戾太子寃】鲍宣墓【在长子县东一十三里宣汉司校尉坐辱宰相徙上党】冯奉世墓【在黎城县东五里又东二里有其女昭仪墓】
　　古迹丹朱城【在长子县治西唐十道图尧长子丹朱所筑古长子县治此】防子城【在潞城县东北一十五里殷防子所封之地】黎侯城【在黎城县东北一十八里春秋晋荀林父灭潞立黎侯而还即此】余吾城【在屯留县西北一十八里本春秋余吾邑汉为县后省入屯留】潞城【在潞城县东北四十里本汉县后魏改刈陵县】石城【在黎城县南八十里旧经赵石勒筑此以贮粮】照城【在壶闗县东七十里西燕慕容永所筑以控燕魏】益阳城【在壶闗县东南六十里】阳防城【在壶闗县东二十六里俱慕容永所筑】乐阳城【在长子县西南三十里后魏置乐阳县北齐废】应城【在长子县东南四十里后魏书长子有应城】韩城【在襄垣县北后周置韩州于此唐贞观中废】废上党县【在潞安府本汉壶闗县地隋析置此县本朝省入府】启圣宫【在府城西北隅旧名飞龙唐宗为潞州别驾时故第开元中建为宫后又更名有瑞阁】虒亭【在襄垣县西北五十里春秋昭公八年叔弓如晋注云贺虒祁也虒祁宫名顔师古曰虒音斯今为虒亭镇】
　　名宦列国冯亭【战国韩上党守时秦白起伐韩拔野王上党路絶亭与其民谋曰郑道已絶不如归赵赵被秦兵必亲韩韩赵为一则可以当秦矣卒降赵】汉任敖【上党太守陈豨反敖城守有功赐爵广阿侯】晋温峤【上党令刘琨请为叅军累加建威将军讨石勒屡有功】唐崔元靖【长子令有徳政人为立碑云虎尝伤人不以强弓毒矢而以一介之使追虎至而杀之】姚崇【潞州刺史以徳化民风俗醇厚】李抱真【泽潞节度行军司马练兵训农甚有治绩】王防休【徳宗时潞州左司马邕王为昭义节度大使擢处休领留后号令抚循军中大治迁昭义节度使】宋王祜【太祖征太原诸州馈饷集上党城中车乗塞路乃命祜知潞州祜至馈饷无乏路亦无壅】柴禹锡【太宗时知潞州勤于政治州民乞再留三载诏奬之】毕士安【咸平中知潞州治以严正见称特加月给之数】李昭玘【通判潞州潞民死多不葬诏玘斥官地画兆竁具棺衾作文风晓之俗为一变】刘绚【知长子县督公家逋赋不假鞭扑而集嵗大早府遣吏视伤所蠲财什二绚封还其揭请易之富弼叹曰真县令也】王曙【知潞州州有杀人者狱已具曙独疑之既而提刑杜衍至事果辨曙为作辨狱记以戒官吏】朱光庭【知潞州隣境旱饥流民入境者接踵光庭日为食以食之常至暮自不暇食遂感疾以至于卒】李琮【知潞州有谋乱者为书期日揭道上部使者闻之惧索奸甚急琮置不问以是日置酒髙会讫无他】孙冲【再知潞州以强干称能任钩距多得事情】苖时中【潞州司録叅军郡守欲入一囚于死执不可守怒责甚峻时中曰宁归田里法不可夺守悟而聴之】张确【宣和中知隆徳府金兵犯河东知城中无备谕使降确乘城拒守或劝以溃围出确怒叱曰确守土臣当以死报国头可断腰不可屈力战而死】本朝张三同【洪武初为潞州同知在任勤能多善政及民尤脩理学校作兴士类】张璧【洪武初为潞城知县朞年政兴化行脩举废坠招抚流移吏畏其威民懐其徳】徐兖【正统末知长子县募壮勇造兵器以给边备而民不知劳遇歉赈济境无流移以忧去民多颂之　省志】
　　人物周豫让【上党人初仕晋大夫智伯智伯为赵襄子所灭为之报讐变姓名为刑人挟匕首欲刺襄子不果又漆身为癞吞炭为哑伏于桥下为襄子所获请襄子衣拔剑三跃而撃之乃伏剑而死】汉冯奉世【上党潞人初学春秋涉大义善兵法前将军韩増奏举以衞侯使持节进击沙车威振西域累迁右将军赐爵闗内侯奉世前后十年为折冲宿将时论归之子谭野王逡立参俱有名】冯野王【奉世次子为陇西太守以治行髙入为左冯翊迁大鸿胪元帝尝称其刚强坚固确然无欲弟立相代为守民歌之曰大冯君小冯君政如鲁衞徳化钧周公唐叔犹二君】鲍永【屯留人性至孝更始中迁尚书仆射行大将军持节以击破青犊功封中阳侯光武时拜鲁郡太守以诛彭丰功赐爵闗内侯】晋续咸【上党人博览经籍仕为东安侯太守有治绩所着有游志异物志汲冢古文释各十卷】南北朝尧暄【长子人美容貌恭慎小心仕魏累官大司农子三洪袭爵遵为临洮太守荣为员外防骑侍郎洪子杰为开府仪同三司荣子雄官至大都督在边十年累有功绩】李业兴【长子人博渉百家图纬风角天文占候无不讨练举孝防为校书郎以造厯之勲封屯留县子业兴学术精防当时莫及子崇祖其业】唐苗晋卿【壶闗人以儒素称举进士累官中书舍人知吏部选事后为魏郡大守政化大行肃宗时拜左相卒諡懿献子粲官至郎中】宋李崇矩【上党人纯厚寡言有至行乡里推服初事周以功累迁作坊使宋初平泽潞及征扬州皆有功后代赵普为枢宻使加检校太傅】李处耘【上党人父肇后唐检校司徒以讨贼战死处耘初太祖帐下能临机决事谋无不中居常以功名为己任从平泽潞以功累迁枢宻副使后出为淄州刺史其次女为太宗后】张延通【潞城人父彦成周右金吾衞上将军延通性頴悟有才干宋初歴通事舍人开寳中为西川兵马都监后为丁徳裕所诬遇害】李继昌【崇矩子性谨厚士大夫乐与之游为峡州路军都巡检使以招安贼党累迁至连州刺史子遵朂尚公主】李继隆【处耘子善骑射干徳中平蜀为果阆监军及讨李继迁御契丹皆有功太宗朝累迁镇安军节度加至同中书门下平章卒諡忠武弟继和知平凉军屡上言边务官至端州防御使】苗授【潞州人父京尝守麟州以抗赵元昊授少受学胡瑗从王韶取镇洮又破鬼章以功累官果州团练使元祐中迁殿前副都指挥使卒諡庄敏子履积功官至捧日天武都指挥使知渭州】王陟【上党人淳化中进士补岚州推官以谨干闻迁开封府推官督餽灵武刍粮咸平中为河东转运使及卒真宗甚悯之録用其子若拙若谷若拙官至国子博士】王彦【上党人性豪纵喜读韬畧徽宗时为清河尉金人攻汴彦慨然弃家求自试御敌时张所为河北招抚使异其才擢都统制卒禆将渡河屡破大敌绍兴中以金均房安抚使知金州终知邵州】秦当【上党人金季兵起窽山麓为洞奉亲以居傍窽大洞匿其里中百人具牛酒出待兵兵入索帷见其亲属曰孝士也释之去里人甚徳之孙起宗仕元累官兵部尚书】元宋子贞【长子人工词赋与族兄知柔同补太学生俱有名金末归东平严实世祖南伐召问方畧拜翰林学士累迁中书平章事子渤官至集贤学士】任志【壶闗人归穆呼哩充元帅与金人战有功金人擒其长子以招之志曰我为天朝帅岂爱一子亲射殪之以议事道经武安为金人所害子存亦与金将武仙战死】宋道【长子人祖元吉金兵部负外郎道善记诵中统间櫂翰林修撰累迁太子宾客侍讲经帷开论为多所着有秬山集十卷】髙觽【上党人父守忠元初为千户从攻黄州殁觽初备宿衞累官工部侍郎世祖比幸丞相阿哈玛特留守大都専权贪恣千户王着等谋杀之觽驰驿以闻世祖遣亟还后迁河南等路宣慰使】刘宣【潞州人徙太原沈毅清介有经世志尝从许衡讲明理学累官吏部尚书时伐交阯再征日本宣上防諌累迁行台御史中丞节操为世所重卒諡忠宪】李孟【上党人曽祖执金进士孟通贯经史善论古今治乱从仁宗居懐州屡陈君臣父子之义后累官中书平章政事加翰林学士承旨卒諡文忠孟宇量宏廓材畧过人三入中书知无不言子献御史中丞】杨仁风【襄垣人幼聪敏能文为刑部郎中累官叅知政事】靳克忠【潞州人为西台御史累转河中府知府卒追封陜西行省叅知政事子文用累官福建行省叅政】本朝杜斆【壶闗人勤慎力学精通易书诗三经洪武间征起为四辅官兼太子宾客后以疾卒】王绍【屯留人正统中由进士仕至广东按察司副使　省志】韩锦【潞城人六世同居家众凡四十余人庭无间言成化六年旌表其门邑人李升同居六世与韩同亦同受旌异省志】张伦【潞安府人居母防庐墓尝致乌驯扰禾生联穂之应成化十一年有司上其事诏旌之　省志】
　　列女程氏【壶闗人王观妻年十九夫殁遗一子甫期程居防三年每诣夫墓悲号几絶者数四终身守节无瑕洪武末诏旌表焉　省志】朱氏【潞城人史广妻广卒朱年十七子二嵗朱以节自矢终身无玷成化五年旌表其门　省志】靳祯妻【王氏黎城人年二十嵗夫亡守节终身无玷成化六年旌为贞节门　省志】
　　仙释王真【上党人孝武帝时为郡史年百嵗面有光泽魏王所纪方士传玉真履氷赴火出入不由户深有道术】金申【潞城人幼聪慧佯狂遇异人授以太阴炼形之术尝单衣跣足卧冻雪中能预知水旱灾祥夀殀既卒葬百余日一夕雷霆大作及旦视之但见开数寸惟留只履椶扇薄衾而已】汾州府【东至太原府祈县界一百四十里西至太原府石州界六十里南至平阳府灵石县界一百里北至太原府文水县界五十里自州治至京师一千三百八十里至南京二千四百三十里】
　　【粮一十五万一千石】
　　建置沿革禹贡冀州之域天文参分野春秋时属晋战国时属赵秦汉皆为太原郡地三国魏置西河郡治兹氏县晋为西河国后魏置汾州治蒲子城后移治西河北齐改置南朔州后周改为介州隋初郡废大业中州废复为西河郡治隰城县唐初改浩州寻改汾州天寳初改西河郡乾元初复为汾州属河东道金置汾阳军节度元复为汾州属大原路本朝以西河县省入直山西布政司编户九十五里领县四汾阳县【附郭万厯中陞州为府新设编户三十里】孝义县【在州城东三十五里本汉太原郡兹氏县地魏始置中阳县属西河郡晋省入隰城县后魏属真君郡又分隰城置永安县北齐省后周复置隋属汾州唐贞观初改孝义县因县人郑兴有孝义故名宋改中阳县寻复为孝义金元仍旧本朝因之编户二十八里】平遥县【在州城东八十里本汉平陶县属太原郡东汉属西河郡晋属太原国后魏以太武名焘改平遥县属西河郡后周省隋复置属介休郡唐属介州贞观初属汾州后属太原府宋金仍旧元属汾州本朝因之编户五十七里】介休县【在州城东七十里本晋大夫弥牟邑秦为介休县以介山为名汉属太原郡晋属西河国后魏于此置定阳郡改县曰平昌北齐以永安县省入后周改郡曰介休隋开皇初郡废复改县曰介休义宁初于县置介休郡唐初改郡为介州贞观初州废以县属汾州五代宋金元仍旧本朝因之编户四十五里】
　　郡名西河【魏名】汾阳【金名】
　　形胜美哉山河之固【史记】山川峭拔【郡志】
　　风俗其民重厚知义尚信好文【郡志】其人勤俭【文献通考】山川羊头山【在州城西北一十五里以形似名】万户山【在州城西二十里李永山川记尧时洪水诸山皆没惟此山不没所济者万户】白彪山【在州城西北三十里昔有驺虞见于此故名】石婆神山【在州城西三十里上有石婆神祠乡民祷祀于此】谒泉山【在州城北四十里上有石室相传为子夏石室今有卜商祠】柏山【在州城西五十里一名将军山上多柏树】比干山【在州城西北一百里相传昔商王尝令比干于此筑城】乌鸡山【在孝义县西七十里】玉泉山【在孝义县西七十里下有泉如潄玉】狐岐山【在孝义县西八十里胜水出马一名薛颉山】白雀山【在孝义县西八十里峯峦髙峻】髙唐山【在孝义县西九十里】上殿山【在孝义县西一百六十里高峻为汾隰诸山之冠】介山【在介休县东南二十里地名绵上亦名横岭晋文公赏从亡者介之推不言禄禄亦不及遂与母偕隐此山而死文公求之不获以绵上为之田曰以志吾过且旌善人】羬城山【在介休县东二十八里】簇蠺山【在介休县东南三十里以形似名】超山【在平遥县东南四十里一名过山视诸山独起出】麓台山【在平遥县南四十七里一名蒙山又名谒戾山山海经龙首山西三百里曰麓台山尔雅云山足曰麓土髙曰台】狮鼻岩【在介休县东四十里以形似名】雀鼠谷【在介休县西南二十里唐元宗开元中北巡并州尝经此】西谼谷【在介休县东南二十里】东谼谷【在介休县东南四十里其内深不可测】沂阳谷【在介休县西四十里】汾河【在州城东二十五里流经介休平遥二县】万谷河【在州城东北五十里一名文水又名文谷河】麻屈水【在州城西一十里平地涌出灌溉田畆人赖其利】左水【在孝义县南二十里一名贾顾水】土京水【在孝义县西一十五里合胜水入汾河一名西阳水水经注西阳水出西阳谿即此】板谷水【在孝义县西北二十八里东流入元象泊出界内合板谷水因名】胜水【在孝义县西八十里源出狐岐山】源祠水【在平遥县东一十五里平地涌出西入汾河以源上有祠故名】中都水【在平遥县东二十里旧经其水出中都谷】亭冈水【在平遥县南二十八里石岩中出图经此水自亭冈谷横流】原公水【一名贺鲁水出自白彪山涌注东流分引溉田三十余顷】婴涧水【在平遥县东三十里水经注谒戾之山婴涧之水出于其阴】侯甲水【冀州图侯甲水起平遥县北入太原界】谢谷水【在介休县西南一十里源自谷中出民引以溉田】石洞水【在介休县东二十里平地涌出】洪山水【在介休县东南二十八里北流分为三道民决以灌田】连山水【在介休县东四十里旧经水出连山其源甚防】元象泊【在孝义县西一十里一名胜水陂山海经狐岐山胜水出马】水桥泊【在介休县东北一十八里西入汾河】邬城泊【在介休县东北二十里本昭余祁薮俗呼今名】张赵泊【在平遥县西北三十里一名壤分泊】白龙渠【在孝义县西白壁闗民决以灌田】□石涧【在介休县东南二十里源出绵上箭杆岭下流入汾水乆涸】黒龙池【在白雀山下相传有黑龙化于此因名】灵浮泉【在州城西南四十里】隐泉【在州城西北四十里旧经岩岭盘纡有水伏流因以隐名】冷泉【在孝义县西南二十里炎夏清泠】三泉【在孝义县西二十八里东流入板谷溉田可十余顷】龙泉【在介休县西南二十里平地涌出北流入汾水相传尝有龙见于此】
　　土产铁【孝义县薛颉山出】石膏【州境出】甘草　柴胡【州县俱出】
　　藩封庆成王府【在州城内同节坊本朝永乐十一年改旧州治建】永和王府【在州城内安静坊永乐十二年改旧千户所治建】
　　公署汾州衞【在州城内三贤坊本守御千户所洪武二十四年建于安静坊永乐十二年移于净土寺宣徳五年移治于此正徳中陞为衞】
　　学校汾州学【在州治东南洪武八年建】孝义县学【在县治东宋崇宁间建本朝洪武初重修】介休县学【在县治东南隅唐咸亨初建于县治东元至元间移于此本朝洪武十七年重建】平遥县学【在县治南元建本朝洪武中重修】
　　宫室临汾宫【在州东二十里隋帝建宫于此避暑】清虚阁【在平遥县太平观有姚雪斋题咏】式贤阁【在州城东世传魏文侯过段干木之宅必式后因建阁】朝阳楼【在州城内本朝成化六年建】三贤堂【在州城东二十五里三贤卜子夏段干木田子方也金汾阳节度使雷志有记】比干台【在孝义县东二十里汾河之上相传昔商王遣比干于驺虞山筑台避暑即此】焚火台【州人寒食祭介之推于此】
　　闗梁金锁闗【在州城西三十五里】子岭闗【在介休县南六十里】普同闗【在平遥县南五十里】温泉镇【在孝义县西九十里】胜水桥【在孝义县南二里】义常桥【在介休县西门外二十里汾河上】中都桥【在平遥县治东洪武七年知县许夔建】
　　寺观净心寺【在州城内宋建】太子寺【在孝义县城内金建】寳昌寺【在平遥县城内隋建】崇夀观【在平遥县城内东南隅宋建】元宫【在州城内宋建】希真观【在孝义县南一十里元建以上俱本朝洪武开重修】龙泉观【在介休县北唐建】太平观【在平遥县北元重建】
　　祠庙台骀神庙【在州城东南二里古金天氏之子曰昧为元防师少子台骀能业其官帝封诸汾川唐建祠石晋封昌宁公宋加额曰宣济】介之推庙【在介休县西门之推晋大夫】项槖祠【在州城西北三十五里史记项槖七嵗为孔子师】卜商祠【在谒泉山下卜商退老于西河为魏文侯师后人为立祠】魏文侯庙【在孝义县城内祀战国魏文侯斯元建本朝洪武初重建】永泽庙【在白彪山前案庙碑神后魏贺虏将军也讳原尝师行屯此马跑地出泉灵源灌溉功利及物宋赐庙额曰永泽封神为润济侯本朝洪武十一年号曰白彪山马跑泉之神有司春秋致祭】崔宏礼祠【在州城内通衢中宏礼唐汾州刺史后人慕其徳立祠祀之】狄青祠【在州城内青宋名将諡武襄有司春秋致祭】三贤祠【在州东十里祀卜子夏田子方段干木有碑存焉】
　　陵墓尹吉甫墓【在平遥县治东吉甫周卿士】魏文侯墓【在孝义县西五里】段干木墓【在孝义县东北五十五里干木战国时贤者】郭林宗墓【在介休县东五里蔡邕譔碑】司马斌墓【在州城西七里斌魏中郎晋初以功封陈王】穆祚墓【在介休县南七里祚后魏车骑大将军】吕防墓【在州城南五里元虞集撰碑】
　　古迹祝融城【在州治西相传祝融所筑】京陵城【在平遥县东七十里城冢记周宣王北伐时筑此汉为县属太原郡唐于县治南置京陵府】虞城【在孝义县东北一十里旧经晋灭虞虢迁其人于此筑城居之】呉城【在孝义县西南七十八里史记魏吴起为西河太守时筑以拒秦】邬城【在介休县东北二十七里左传魏献子以司马弥牟为邬城大夫即此】中都城【在介休县东北五十里春秋晋侯执无宇于此汉为县】武城【在介休县东四十五里秦遣武安君白起伐赵经此因名】羗城【在平遥县西北四十里汉建安中筑以居羗人】思归城【在平遥县东三十里前赵刘渊攻刘琨于太原筑垒拒战因思归而夜遁】八门城【在州城北一十五里前赵刘渊遣乔嵩攻西河所筑城有八门】板桥城【在介休县西北一十八里郡国志刘渊击刘琨于此】城【在孝义县西北一十八里旧经魏孝昌中筑】蔚州城【在平遥县西北二十五里后魏迁北蔚州民居此置蔚州后周废】鱼城【在孝义县北一十九里又有东多城去县二十里】青城【在平遥县东二十里又有亭冈城在县南二十八里】六壁府【在孝义县西南一十五里后魏太平真君间征北于六壁即此唐为府兵所居又介休县西北八里有逺府东北三十里有华夏府皆唐置】废西河县【在汾州本汉兹氏县地晋改曰隰城唐改西河本朝省入州】忌坂【在介休县西南一十二里旧经介之推避晋文公于此】安生原【在孝义县南一十里旧经土地沃饶有河西之美者惟安生原耳】郭林宗宅【在州城东后废为僧舍】文彦博宅【在州治南宅久废石刻有宋神宗御赐诗并彦博所撰记】仙槐树【在州治西年久朽如刳舟金皇统中有异士货药投树复活因号仙槐】阴符经碑【在平遥县太平观内金赵秉文草书】
　　名宦周呉起【战国时魏西河守筑城拒秦秦兵不敢东乡】汉杜延年【西河太守治政有名】冯立【西河太守善立条教吏民悦服】三国房豹【魏西河守为政清净甚着竒绩】晋贾浑【介休县刘渊作乱攻陷邑城浑死之】南北朝宇文测【后周以侍中行汾州事政尚简恵颇得人和】唐崔宏礼【汾州刺史有治行后人祠之】陆璟【西河守属邑多虎前守设槛穽璟至撤去之虎不为】杨仲昌【孝义令鸾降庭树太守萧恕表其政】李勉【汾州刺史性亷介不威而治】贾耽【汾州刺史治凡七年政有异绩】宋杜衍【知平遥县谨宻清整决讼明允】李谦溥【汾州路都监在州十年敌人不敢犯境】赵瞻【仁宗时通判汾州政以爱民为本】张克戬【宣和中知汾州金兵围太原纵兵四掠克戬毕力捍御数选劲卒挠敌营出不意焚其栅敌惧引去】陈膏【汾州教授佐守臣张克戬捍金人有功】金舒穆噜元毅【汾阳军节度副使时石岚间贼党啸聚四行剽掠命元毅捕之贼畏而遁元毅追袭尽殪之二境以安】董师中【平遥县丞捕杀剧贼一境以安时大军后野多枯胔悉为葬之迁绵上令】元睦大用【汾州同知亷公有威吏民畏服去任州人思之】程邦彦【汾州同知奉法循礼郡人徳之为立遗爱碑】
　　人物汉郭泰【介休人容貌魁伟博通坟籍居家教授弟子至数千人尝游洛见河南尹李膺膺竒之遂与为友行尝遇巾一角垫时争效之故折巾角其见慕如此及卒蔡邕为撰墓碑曰吾为碑铭多矣惟郭有道铭无愧耳】晋王延【西河人性至孝早防母继母遇之不慈尝盛冬母索鱼食延縁汾水叩氷而哭忽有巨鱼跃出取以供食于是母悟抚延如已出官至尚书左丞】宋隐【介休人性至孝精问学仕慕容氏累官至行台右丞】南北朝宋弁【隐族子美丰仪李冲尝称为王佐才仕魏为著作郎累官吏部尚书与咸阳王僖等六人辅政卒諡贞顺弟翻少有操行累官河南尹】宋世良【弁从子父毓敏笃有志行世良仕魏累官清河太守才识闲明尤善政术及代倾城祖道攀辕涕泣终于东郡太守弟世轨幼修整好法律累官大理少卿及卒诸繋囚皆哭曰宋廷尉死我等岂有生路】张济【西河人渉猎书传清辩善仪容魏道武爱之晋雍州刺史杨佺期乞师于常山王遵以御姚兴道武遣济为遵从事即报之济自襄阳还道武问江南事济对称旨厚赏之后拜胜兵将军】唐郑兴【孝义人贞观初以孝义称时因名其县云】宋务光【西河人举进士调洛阳尉神龙初大水应诏上书仕为右卫骑曹叅军累迁殿中侍御史当官居正不阿】宋之问【西河人伟仪观善词章武后时累官尚方监丞尝与张説等撰三教珠英与韦维称一台二妙中宗朝为修文馆学士弟之悌以蹻勇闻之愻精草世号三絶】五代薛融【平遥人博通坟籍仕唐为太原幕府累官至右丞】李彦从【孝义人素精武艺仕汉为濮州刺史有能声】宋王嗣宗【汾州人曾祖同节寳鼎令祖待价汾州防御推官父梦证成州判官嗣宗开寳末进士第一累官淮南转运使以称职拜太常少卿累迁枢宻副使卒諡景庄嗣宗能睦宗族着遗训戒子孙勿得析居所着有中陵子三十卷】杨琼【西河人初太宗帐下以材勇称从征太原及平蜀累迁单州刺史后为领军大将军贺州团练使】田绍斌【汾州人长兵间习战法其后累以格鬪立功累迁康州团练使】辛仲甫【孝义人太祖问赵普以文武兼资者普以仲甫对拜右补阙出知光州后为叅知政事卒赠吏部尚书】赵昌言【孝义人父叡歴雍邱太康二县令昌言少有大志文思甚敏太宗时举进士累官枢宻副使迁户部侍郎卒赠吏部尚书諡景肃昌言强力尚气槩所至以威断立名喜推奬后进】侯仁寳【平遥人父益仕五代周累官太子太师封齐国公宋初加中书令仁寳以荫入官出知邕州太守时上言取交州之策授交州水陆计度转运使子延龄殿中丞延世太子中舍】侯延广【平遥人太宗时出防延州军及李继迁冦灵州以为宁州团练使戎人素服其威名皆引避及被病言家世受国恩今日得死所但未立尺寸功以报上耳言讫而卒】文彦博【介休人及进士第歴事四朝出将入相五十余年再相时与富弼并命士大夫相贺于庭彦博立朝端重顾盻有威契丹使望见改容拱手曰天下异人也官至太师封潞国公致仕卒年九十二諡忠烈八子皆歴要官及甫官至户部侍郎】狄青【西河人风骨竒伟善骑射仁宗时西夏叛青为延州指使每战饰以铜面其敌望之如神后又讨平侬智髙累立大功拜枢宻使卒諡武襄子谘熙宁中为阁门使神宗问卿父有遗书否谘乃上平蛮记及战阵图】李渭【西河人后家河阳进士起家为临頴主簿天圣初上治河十防累官军器局副使歴知原环庆三州时诏举勇略任边者乃徙渭益州兵马钤辖领应州刺史】李浩【西河人务学通兵法以父定防从军破侬智髙及讨南江蛮山后羗累功知河州安抚洮西哲宗时以环庆路副都总管再知兰州】郝质【介休人少从军挽强第一讨平贝州贼以功迁并州副使部署神宗时为安武军节度使殿前都指挥使卒諡武庄质御军有纪律平居自奉简俭食不重肉自为官从防至贵皆以功次迁云】王竒【汾州人武举中第章惇经营湖北溪峒以为将累迁湖南都监徙广西宜州蛮冦边竒领兵与战禆将费万战殁后数日蛮大集竒战败麾下犹数百人劝防马逃去竒骂曰大丈夫当尽节以报国何走为战而死之】元杜丰【西河人倜傥有大志通兵法仕金为平遥义军谋克入元授兵马都提控累功迁河东兵马都元帅后为沁州长官有徳政沁人立祠祀焉子思明治书侍御史思敬中书左丞卒諡文定】吕防【西河人累官山北辽东道廉访使卒封河东郡侯】张益【西河人举进士第一仕至国子司业子大猷亦举进士为儒学提举益同邑柳诚者徳行纯笃能文章累官国子助教】本朝辛彦博【汾州人洪武中由太学生擢监察御史陞佥都御史累官按察使布政使歴中外有声】杨智【介休人早防父事母至孝母亡庐墓哀毁正统末旌为孝子　省志】
　　列女陈氏【汾州人郭世玉妻生子一嵗郭逝陈年二十有一事育举尽道孀居七十余年两经大兵藏匿岩穴未尝亏节国初特诏旌之　省志】
　　仙释麻衣仙姑【本州人姓任氏隐于石室山家人求之弗得后有人见之遂逃入石室中有声殷殷如雷其壁复合手迹尚存】哲法师【本太原人母曹氏尝梦日光满室因有娠及生有过人之才名重当世武则天临朝屡徴不起开元间示化于福聚寺】
　　辽州【东至河南彰徳府磁州武安县界一百四十里南至沁州武乡县界四十里西至太原府大谷县界一百九十里北至平定州乐平县界一百三十里自州治至京师一千二百里至南京二千四百二十里】
　　【粮二千六百石零】
　　建置沿革禹贡冀州之域天文参井分野春秋时属晋战国初属韩后属赵秦为上党郡地汉为湼县地属上党郡晋属乐平郡后魏置辽阳县北齐省隋改置辽山县属辽州大业初州废以县属并州唐初复置辽州治乐平县寻移治辽山改为箕州先天初又改仪州中和间复曰辽州天寳初为乐平郡乾元初复为仪州五代梁复改辽州宋熙宁中州废入平定军元丰中复置辽州治辽山县金仍旧元属平阳路本朝以辽山县并入直山西布政司编户二十七里领县二
　　榆社县【在州城西一百里本汉上党郡湼县地晋为武乡县地隋始置榆社县属韩州大业初废义寜初复置属太原郡唐初于县置榆州寻罢州以县属辽州宋熙宁初州县俱省元丰中复置辽州及榆社县金仍旧元省入辽山县未几复置本朝因之编户三十里】和顺县【在州城北九十里本春秋晋大夫梁余子食邑亦名榆城汉为上党郡沾县地晋属乐平郡北齐为梁榆县隋始改曰和顺属并州因界内古和顺城而名唐初仍属并州寻改属辽州宋熙宁中省入辽山县属平定军元祐初复置仍属辽州金元仍旧本朝因之编户二十九里】
　　郡名乐平【唐名】
　　形胜山川险峻地少平夷【元志】地居太行絶顶【州志】
　　风俗其民信实纯厚【元志】其俗刚悍朴直【郡志】朴实少文【同上】山川辽阳山【在州城东三里后魏以此山名县上有辽阳山神庙遗址】箕山【在州城东南七十里山有石室壁中文字人莫能识唐以此山名州】五指山【在州城东北九十五里半山石壁有五手指文因名】秀容山【在榆社县治东南山势迤逦而西】禅隐山【在榆社县西七十里旧传有僧隐此下有道人泉】顶山【在榆社县西北八十里羣峯突起上有神祠祷雨辄应】九京山【在和顺县西北五里九京即九原晋赵文子与叔誉观乎九原即此】鳯台山【在和顺县西八里】合山【在和顺县东四十里其山盘踞上多松柏下有娘子郎君二泉泉上皆有神祠】首阳山【在和顺县东南四十里】防山【在和顺县西八十里】三尖山【在和顺县西九十里三峯屹立若山字】黄花岭【在榆社县北漳水经其下西南流入武乡县界】石鼓岭【在和顺县南三十里上有石类鼓】松子岭【在和顺县北三十里岭极﨑岖】石堠岭【在和顺县西北四十里下有漳水流经州东】八赋岭【在和顺县西一百余里两山对峙若八字】孙膑坡【在和顺县西南一百二十里山势盘曲西接马陵闗道相传即孙膑伏兵处】漳水【其源有二一自和顺县西仪城流经州南一里而东一自和顺县石堠岭流经州东七十里而南至交漳村二水合流入潞州黎城县界】武乡水【在和顺县西南来自武乡县经榆社县流入县界】千亩泉【在州南三十里地广平约千亩上有泉自石穴中涌出旁有神庙嵗旱祷雨輙应】万水泉【在和顺县东六十里】沤麻池【在和顺县东北三十里李阳村后赵石勒尝与李阳争此池及勒为王引阳臂云孤往日厌卿老拳卿亦饱孤毒手】饮马池【在和顺县西山之阴水甚清澈相传石勒尝饮马于此】
　　土产人参　猪苓　藜芦　麝香　煤炭【辽州出】欵冬花无名异【各县出】苦参　荆芥　茅香　秦芁【州县俱出】
　　学校辽州学【在州治西南元至元初建本朝洪武三年重建】榆社县学【在县治东元中统间建本朝洪武五年重建】和顺县学【在县治东北元至正间建本朝洪武四年重建】
　　宫室赵王台【在和顺县西二里一山突起上有台相传石勒避暑处也】
　　闗梁黄泽闗【在州城东南太行山顶元置】马陵闗【在榆社县西北相传即厐涓自刎处】黄榆岭闗【在和顺县东太行山顶以上闗本朝俱置巡检司】
　　寺观天宁寺【在州治南宋建】龙泉寺【在和顺县治西金建俱本朝洪武中重建】紫防宫【在州城东北五十里元建本朝永乐间重修】通元观【在榆社县南四十里元建有唐狄仁杰碑记】瑞云观【在和顺县西南二里元建本朝洪武初重修】寂虚宫【在州东六十里至元间建】
　　祠庙祝融庙【在州城西二里州城相传祝融氏所筑故邦人立庙祀焉本朝锡号祝融氏之神】先轸庙【在州城南二里轸春秋时晋大夫与狄人战死土人仰其风烈建庙祀焉本朝锡号晋大夫先轸之神】防山神庙【在州城西三里其神宋号昭懿圣母本朝锡号防山之神】
　　陵墓晋大夫墓【在九原山晋大夫阳处父狐偃士防皆葬此礼记檀弓赵文子与叔誉观乎九原曰死者如可作也吾谁与归】厐涓墓【在榆社县西北九十里马陵闗半山间涓魏将】石勒墓【在榆社县北二十五里赵王村旧有祠在墓南半里又在泽州陵川县西北亦有遗冢上有塔】
　　古迹辽阳城【在州城北三里本汉涅氏县后魏改辽阳北齐省隋置辽山县于此城唐废】箕城【在榆社县东三十里唐箕州治此】偃武废县【在榆社县境唐初置属榆州寻省】平城废县【在州境隋置属并州金废为镇后复置改曰仪城】义兴废县【在和顺县境唐初置寻省】鹿苑【在和顺县西二里相传为赵襄子养鹿苑久废】千畆原【在州城东南三十里州境多山惟此地髙平广可千畆】赵王台【在和顺县西二里状如伏虎人传为赵襄子避暑宫】
　　名宦周赵奢【战国时秦伐韩军于阏与赵奢将兵救之大破秦军解而走遂解阏与之围而归】宋臧丙【太宗时知辽州有吏干】金吕宗礼【辽州司户叅军有政绩】杨伯元【辽州刺史有治绩】元许有壬【延祐中辽州同知防闗中有警邻州聴民出避弃婴孩满道上有壬独率弓箭手闭城以守卒获无虞州有追逮唯给信牌令执里役者呼之民安而事集】本朝罗刚【天顺末知辽州为政威惠并施尤注意学校士人徳之　省志】
　　人物宋薛超【平城人少有勇力干徳初应募为虎防卒从崔彦进伐蜀以功补虞候太宗时累迁至天武指挥使又从征太原及御契丹迁神衞军都校后领澄州团练使】本朝傅复【和顺人洪武间由国子生授吏科给事中才能著称累官浙江布政使】髙巍【辽州人母萧老而痼病巍奉汤药不懈母亡庐墓防食三年洪武间旌其孝行后靖难师起巍自缢死焉】王云鳯【和顺人成化末进士仕至副都御史赋性严察吏不能欺当事无忌讳与王晋溪乔白岩称晋中三杰　志略】
　　列女杜氏【辽州人李聚妻年二十四聚卒杜勤绩纺为衣食费守志峻洁洪武中旌表　省志】陈氏【辽州人适张泽年二十一泽亡陈躬绩纺事舅及继姑甚谨终始不渝其节正统间事闻诏旌奬之省志】
　　沁州【东至潞安府界二百一十里西至平阳府霍州界二百五十里南至潞安府界三百五十里北至太原府太峪县界三百三十里自州治至京师一千七百里至南京二千四百里粮四万八千二百石零】
　　建置沿革禹贡冀州之域春秋晋地后属韩又属赵秦汉皆上党郡地后魏置义宁郡隋初郡废置沁州治沁源县大业初州罢义宁初复置义宁郡唐初复为沁州属河东路天寳初改阳城郡乾元初复曰沁州宋于铜鞮县界置威胜军寻以州省入金复改沁州元平阳路本朝洪武初以附郭铜鞮县省入直山西布政司编户六十六里领县二
　　沁源县【在州城北二百里本汉谷逺县地属上党郡后魏置沁源县属义宁郡隋初废郡以县属晋州后属沁州义宁初复属义宁郡唐初属沁州后属阳城郡乾元初复属沁州宋属威胜军金元仍沁州本朝因之编户五十五里】武乡县【在州城东北六十里本汉湼县地属上党郡晋始置武乡县属乐平郡石勒置武乡郡后魏去武字改为乡县自故湼城移治南亭川隋初属潞州后属韩州唐仍名武乡县属潞州宋威胜军金元皆属沁州万厯中改属沁州编户三十里】
　　郡名义宁【隋名】阳城【唐名】
　　形胜铜鞮案其前龟山镇其后【郡志】
　　风俗専力耕农少事商贾【州志其俗勤俭朴实专力耕农少事商贾】
　　山川龟山【在州城西北五里以形似名】滑山【在州城西北三十里】尧山【在州城西三十里】伏牛山【在州城西北三十里】铜鞮山【在州城南四十里一名紫金山】石梯山【在州城西南七十里水经注铜鞮西有石梯山】琴泉山【在沁源县东六里下有灵泉】绵山【在沁源县北一百里相传介之推自焚之所有庙在焉】鞞山【在武乡县治东北相传石勒防时于此闻鞞铎之音故名】八角山【在武乡县西三里山形八角】石盘山【在武乡县西一百里以形似名】防甲岭【在州治西南一名侯甲山湼水出焉】圣鼓岭【在州城东北五里上有大石击之其声如鼓下有流水入漳河俗名小河】漳河【其水有二一自伏牛山西谷发源经州城西南流一自古甲分水岭下发源经武乡县东南流入潞州界】沁河【在沁源县城东源出绵山东谷流入平阳府岳阳县界】青龙河【在沁源县东二十里源出青龙山西南流入沁河】湼水【在武乡县西一百里源出防甲岭东流入漳河】龙泉【在伏牛山旧有神祠嵗旱祷雨輙应】灵泉【在琴泉山下】寒泉【在沁源县北五十里青果山】
　　土产黄耆【沁源县出】甘草　柴胡　连翘【州县俱出】石菖蒲【本州出】公署沁州守御千户所【在州治西本朝洪武十一年建】
　　学校沁州学【在州治西本朝洪武二年建】沁源县学【在县东门外元大徳初建本朝洪武初重建】武乡县学【在县治西南元大徳中建本朝洪武三年重建】
　　宫室驻跸台【在州城东北宋太宗征河东驻跸于此】
　　闗梁柴店闗【在沁源县】昴车闗【在武乡县北二闗皆唐置】环翠闗【在州城北一里小河上】永利桥【在武乡县城东二十五里】
　　寺观天宁寺【在州城东后周建本朝洪武十五年重修】圣夀寺【在沁源县城东宋天圣中建本朝洪武十四年重修】延禧寺【在武乡县治东元至元间建】元妙观【在州城东南隅元大徳间建本朝洪武十五年重修】太清观【在沁源县城北】
　　祠庙南山神庙【在武乡县东南五里宋崇宁中赐庙额仁济累封敷应侯本朝洪武七年封为南山之神】海渎焦龙神庙【在武乡县南十五里宋封昭泽王本朝封为海渎焦龙之神以上二庙有司春秋致祭】龙泉神庙【在龙泉上旱祷輙应宋元丰中赐庙额灵显累封嘉泽显济王本朝洪武七年封伏牛山龙泉之神嵗以孟冬朔日致祭】介之推祠【在绵山上】文中子祠【在州城南四十里文中子隋王通也通尝读书于此后人为立祠祀之】李勣庙【在州城西南六十里勣唐名将】周徳威祠【在州南一十里甘泉乡元元统初知州宋士毅建】
　　陵墓羊舌大夫墓【在州城南四十五里春秋晋大夫羊舌伯华葬此】叔向墓【在州城南四十五里叔向晋大夫】杜思敬墓【在州城西南四十里思敬仕元为中书左丞】
　　古迹铜鞮城【在州城南本晋大夫羊舌赤邑汉始为县属上党郡金徙沁州治此本朝省入州】阏与城【在州城西北二十里史记赵奢大破秦军解阏与之围即此地汉曰阏与聚俗呼乌苏村】湼城【在武乡县西七十里汉湼县属上党郡俗呼故城村】石勒城【在武郷县北晋永嘉末石勒屯兵于此】甲水城【在州城北七十里本后魏阳城县隋改曰甲水县后废】断梁城【在州城东北下临深壑三面絶涧广袤二里】废绵上县【在州西北宋寳元初自大通监来属后徙治大觉寺地】
　　名宦周乐霄【左传魏献子为政分羊舌氏之田为三命乐霄为铜鞮大夫】五代郭饶【仕晋为沁州刺史为政有惠爱民思之不忘】金李完【沁州刺史长于吏治在郡奸恶屏迹民皆便之】元杜丰【沁州长官在沁十余年寛猺薄赋劝课农桑民以富足及卒沁人立祠嵗时祀焉】陈思济【知沁州为政简要不务苛察】本朝髙亮【景泰末武乡知县敬神恤民兴学劝农省志】
　　流寓杜思敬【丰子随父寓沁州仕元官至中书左丞卒諡文定】
　　人物晋石勒【武乡人生有豪志后因晋乱起兵割据都襄国自称赵王】李熹【铜鞮人少有髙行累辞徴辟初仕晋拜御史中丞当官正色百寮震肃后仕魏为太子太傅迁尚书仆射卒赠太保】五代郭延鲁【沁州绵上人父饶事晋为沁州刺史延鲁以善槊为将累迁复州刺史尝叹曰吾先君为沁州者九年民到于今思之吾敢忘先君之志由是益以亷平自励民甚赖之秩满州人遮道攀号当时父子以善政闻】本朝赵彞【沁州人洪武中由太学生擢鸿胪寺序班寻陞兵部郎中练达政务才能著称官至通政使】李琮【沁州人宣徳末由举人除大名府学训导以才行超卓选陞陜西道监察御史累陞山东按察司副使　省志】
　　列女邢氏【沁源人张承祖妻祖亡邢年二十有五无子守志誓不再醮洪武初年表为贞节之门　省志】泽州【东至河南卫辉府辉县界四百一十里西至平阳府翼城县界二百九十里南至河南懐庆府河内县界一百四十里北至潞安府长子县界一百九十里自州治至京师一千八百里至南京一千八百里】
　　【粮四万六千六百石零】
　　建置沿革禹贡冀州之域天文觜参分野春秋属晋战国属韩后属赵秦为上党郡髙都县地汉为上党河东二郡地后魏置建兴郡治髙都城兼置建州北齐又置长平髙都二郡后周并为髙平郡隋废郡改建州为泽州治丹川县大业初废州置长平郡唐初复改置建州又于髙平县置葢州寻废建州徙葢州治晋城县又置泽州治端氏县贞观初废葢州而以泽州治晋城天寳初改为髙平郡乾元初复为泽州防昌初属河阳府宋属河东道金属平阳府元属平阳路本朝以晋城县并入洪武九年改直山西布政司编户一百六十七里领县四
　　髙平县【在州城北八十三里本战国赵长平地汉置氏县属上党郡后魏改元氏属建兴郡后属长平郡北齐省元氏移治髙平城改髙平县属髙都郡后周改郡曰髙平隋初郡废以县属泽州唐于县置葢州贞观初州罢县仍属泽州五代宋金元俱仍旧本朝因之编户一百六十一里】阳城县【在州城西一百里本汉河东郡获泽县晋属平阳郡隋属长平郡唐初于此置泽州寻移州治端氏县天寳初改获泽为阳城县五代宋金元皆仍旧本朝因之编户九十九里】陵川县【在州城东北一百四十三里本汉氏县地隋初析置陵川县属泽州因县境陵阜环列故名唐属葢州贞观中属泽州五代宋金元皆仍旧本朝因之编户八十里】沁水县【在州城西二百里本汉旧县属河内郡后魏于此置广宁郡及东永安县北齐废郡改县曰永宁隋初复改沁水县属泽州唐宋金皆不改元省端氏入焉本朝因之编户五十四里】
　　郡名髙都【北齐名】长平【隋名】
　　形胜太行险固【唐奏议泽州全有太行之险固实为东洛之藩垣】山川环抱【旧郡志泽州在唐为雄镇山川环抱有自然之险】山髙涧深道路险窄【州志】
　　风俗性质气豪【元志人性质而好学其气豪劲】俭朴敦本【同上其民俭朴而敦本有唐晋之遗风】力勤耕种【郡志】民淳而好义俭而用礼【同上】
　　山川太行山【在州城南三十里自此东西一带诸山虽各因地立名实皆太行也】司马山【在州城北一十里上有魏司马懿碑因名】五门山【在州城西一十二里形如城墉有五门故名】浮山【在州城东二十五里髙峻如浮】硖石山【在州城东南三十里上有青莲山寺西有掷笔台】松岭山【在州城西南三十里】岳神山【在州城西四十里上有天仙殿及仙洞遗址】莒山【在州城东北四十五里】石人山【在州城东南八十八里上有石类人形】头颅山【在髙平县西五里秦白起坑赵降卒四十万后人收头颅葬于此山故名】米山【在髙平县东一十里赵将亷颇积米于此俗呼大粮山】悬壶山【在髙平县西南二十五里】羊头山【在髙平县东北三十里相传神农尝五谷于此山】仙公山【在髙平县西北四十五里】王屋山【在阳城县南境有仙宫洞天广三十里即禹贡所谓析城至于王屋】崦山【在阳城县北三十里东有龙潭及白龙神祠】析城山【在阳城县西南七十里】栖鳯山【在陵川县西南四里】马武山【在陵川县东五十里汉马武尝屯军于此】孤峯山【在陵川县东七十里孤峯特起故名】石楼山【在沁水县治南】鬼山【在沁水县古端氏城东一名隗山山有五龙祠】鹿台山【在沁水县南三十里】三尖山【在沁水县东北三十里三峯并峙】磕山【在沁水县东九十里古端氏县城西南】乌岭【在沁水县西北四十里一名黒岭】空仓岭【在沁水县东一百四十里相传秦白起诡运置仓于此以绐赵括故名】芦河【在沁水县西四十里源出鹿台山西流至县东十八里入沁河】沁河【在沁水县东五十里源出沁州沁源县经岳阳县东流至本县南流经懐庆府界入黄河】濩泽【在阳城县西北一十里墨子谓舜渔于濩泽】栖龙泽【在阳城县东六十里】白水【在州城南三里源出湖水东南流合丹水】丹水【在州城东北三十里旧号水源出髙平县西北仙公山南流合白水入沁河】蒲水【在陵川县西北二十里西流入丹水】浙水【在陵川县东北四十里东流入壶闗县界】平田水【在陵川县东南一百里源出孤峯山下】杏谷水　梅谷水【俱在沁水县城东杏谷水自城西梅谷水自城西北合流东入沁河】源漳泉【在州城东北三十五里东流入丹水】渊灵泉【在米山西谷有祠祷雨多应宋赐号渊灵】百眼泉【在阳城县东三十里其泉百眼沸腾】
　　土产铁【髙平阳城二县出】锡【阳城县出】石炭【泽州及阳城县出】人参　白石英　紫石英　禹余粮　芦甘石【泽州及髙平阳城二县出】茅香【陵川县出】
　　藩封宣宁王府　隰川王府【俱在州城内二王本朝宗室天顺五年自大同迁于此】公署宁山衞【在州治东北隅洪武十一年建直】
　　学校泽州学【在州治东南隅宋至和间建】髙平县学【在县治东南隅元至元间建】阳城县学【在县治东南隅元初建】陵川县学【在县治东隅金天防中建以上四学俱本朝洪武二年重建】沁水县学【在县治西宋建本朝洪武三年重建】
　　书院文忠书院【在陵川县治南文忠元郝经谥】
　　宫室圣谟阁【在州学内本朝建以贮颁降书籍】万松堂【在阳城县西北四十里伏虎山宋刺史杨庭秀记】鹤鸣堂【在州城东南隅鹤鸣金李俊民号也李果记】枤华堂【在陵川县治南金郝天挺建其孙经记】掷笔台【在硖石山上相传逺公禅师掷笔于此】白起台【在头颅山起筑于垒中因山为台】
　　闗梁天井闗【在州城南太行山顶】长平闗【在髙平县北隋置有闗官唐因之】景徳桥【在州城西】浮云桥【在髙平县治西北】石桥【在阳城县治东】蒲水桥【在陵川县治北】
　　寺观青莲寺【在硖石山北齐时建宋名福严】广教寺【在州城西南隅金大定间建】福严寺【在阳城县治西旧名文殊金大定中改今额】崇安寺【在陵川县治北唐初建】法隆寺【在沁水县治东】崇果寺【在髙平县治东南隅】元妙观【在州治东南隅元至正中重建】瑞云观【在髙平县治西南隅】太清观【有二一在阳城县治西北隅金建一在陵川县治西北隅元大徳中建】玉虚观【在沁水县治西】
　　祠庙炎帝庙【在羊头山祀炎帝神农氏】成汤庙【在析城山祀商汤上有神池祷雨多应】孔子庙【在太行山中庙前石上有车辙迹相传为孔子廻辙遗迹】裴约祠【在州城东二里约后唐泽州刺史死节唐王立祠以旌其忠】明道祠【在州城内祀宋明道先生程颢】
　　陵墓石勒墓【在陵川县治西北元郝经诗都门长啸气凭陵割中原霸业兴夜葬山间谁得见至今犹有守坟僧】李俊民墓【在州城西北七里】段直墓【在州城西北六十里元刘因撰碑】郑臯墓【在阳城县东南二里臯金节度使其子鼎墓在县东北三十里元翰林学士王磐撰记】
　　古迹光狼城【在髙平县境史记白起攻赵拔光狼城即此】马邑城【在沁水县东二十里白起与赵括战时牧马于此其地峻险南临小涧北拒大川】长平城【在髙平县西北二十一里即秦白起破赵处北齐置长平郡】髙都城【在州城东三十里秦汉置县后魏建兴郡治此北齐为髙都郡后废为村】故闗城【在髙平县南三十五里秦建】濩泽城【在阳城县西三十里汉旧县属河东郡唐初泽州治此】沁水故城【在沁水县西三十里今名故城村】王离城【在沁水县东北五十六里秦王离击赵据险筑此四面悬絶】端氏城【在沁水县东九十里史记赵韩魏三家分晋封晋君之子于端氏汉为县属河东郡唐初尝徙泽州治此】晋城废县【在泽州唐析丹川置为州附郭县后以丹川葢城二县省入本朝省入州】丹川废县【在泽州本后周髙都县隋改曰丹川为泽州治唐省入晋城】巴公镇【在州城北三十五里五代周世宗自将兵御北汉主阵于巴公原亲犯矢石以败汉兵即此】省寃谷【在髙平县西北二十里即赵括败死余众受坑处旧呼杀谷唐元宗幸潞州过此致祭改名省寃】乡校【在髙平县凡六十余处宋程颢尝为晋城令乡必有校暇时亲至召父老与之语儿童所读书亲为正句读民渐其化元县令郭质重建今祠庙尚有存者】
　　名宦汉鲍昱【建武初郡尝有剧贼太守闻昱有智畧就谒请署守髙都长昱讨击羣贼道路开通】南北朝杨檦【后周时以给事中行建州事有谋畧威恩夙着击败东魏兵授建州刺史后进大都督加晋建二州诸军事】隋房恭懿【泽州司马有异绩人视之如父母】唐长孙顺徳【贞观中泽州刺史折节为政以严明称先时守长多通馈问顺徳防摘无所容号称良吏】李抱真【代宗时泽州刺史兼泽潞节度副使时重赋人困军伍雕刓抱真乃籍户丁蠲其徭租令间月习射嵗终大较亲第其能否而赏责之比三年皆为精兵】五代牛存节【梁初以右千牛衞正将从康懐英攻潞州时晋兵攻泽州存节急往救之入城助守选勇士与晋人战于隘中敌遂解去】裴约【唐泽州刺史时李继韬以潞州留后叛降梁来攻泽州约泣以谕众曰吾宁死不从也婴城自守城陷死唐主悯其忠为立祠】宋石守信【以马歩军指挥使破李筠于长平又败其众于泽州泽潞遂平】陈尧佐【河东路转运使以地寒民贫仰石炭以生奏除其税又减泽州大广冶铁课数十万】程颢【治平中为晋城令民以事至县者必告以孝弟忠信救灾恤患奸伪无所容孤茕有所养立乡校聚敎秀子弟置社防旌别善恶在县三载民爱之如父母】杨仲元【知沁水县民持物来输者视其价少增之余则下其估官有所须不强赋民聴以所有与官为入度相当则止率常先办】宋昌言【神宗时泽州司理叅军州有杀人狱昌言疑其寃坚请迹捕果得真犯者】张之才【绍圣初知阳城清谨爱民名闻当世及去任辞汤庙诗云一官来此四经春不愧苍天不愧民神道有灵应信我去时犹似到时贫邑人刻石颂之】王士言【靖康初往河东防秋金人攻泽州毕力守御金兵日増士言分必死城陷巷战而死事间赠忠州团练使】金张格【大定中阳城尹其为治尚清浄务简易以经术饰吏事寛而有断严而有容民乐其化为立去思碑】元张辅【至正间为临川尹山东冦乱突入陵川逼辅使降辅抗节不屈其公服坐防事为贼所害】韩汝弼【至顺中知阳城县在任兴废举坠汰冗食罢不急变士风善民俗连嵗大稔邑人立碑颂之】本朝李祥【洪武初泽州知州时承平未久城郭萧然祥乃建州治脩学校招集士民民赖之以安】王坚【洪武中泽州知州在任作兴学校整脩庙宇化民有方莅事勤谨州人称賛不忘】任通【景泰初知陵川县有惠政以忧去老稚遮留之省志】刘涌【天顺末阳城县学教谕训廸严笃士多造就云　省志】
　　人物汉陈龟【上党氏人永安中举孝防累迁京兆尹防治三辅豪强桓帝时拜度辽将军临行上疏诏为除并凉一年租赋以赐吏民因梁冀譛乞归田后徴为尚书以冀日甚请诛之帝不省遂不食死】南北朝蔡袭【髙平人仕魏为齐安郡守后从孝武西迁赐爵平舒县伯除岐雍二州刺史子祐少有大志事母以孝闻仕魏以都督尝迎孝武于潼关以功封苌乡县伯累迁司马所得禄秩尽防宗族及卒家无余财】田宏【髙平人慷慨有谋畧仕周封鹑阴子累迁骠骑大将军尝讨平西羗及鳯州叛民每临阵摧锋直前身被百余箭破骨者九后拜大司空少保】五代段思恭【泽州晋城人初仕周为左司员外郎宋初除开封令累迁将作监知秦州后为右諌议大夫子惟一太常博士】张廷翰【陵川人仕周为防圣指挥使以平淮南功迁铁骑都虞侯宋初为彰国军节度使】宋宋太初【晋城人举进士为大理评事通判戎州以善政闻累官御史中丞四路都转运使尝着简谭三十八篇子传庆为太子中舍】刘羲叟【晋城人欧阳脩使河东荐其学术试大理评事累迁著作佐郎终崇文院检讨羲叟强记多识尤长于星厯术数脩唐史时专令脩律厯天文五行志着十三代史刘氏辑厯春秋灾异诸书】王献可【栗州人官至英州刺史知泸州王庭坚谪于涪献可遇之甚厚子霁崇宁中为详议官上书告蔡京罪黥海岛钦宗复其官从种师中战死云举进士从使髙丽撰鸡林志以进靖康中以资政殿学士副康王使金至磁州为众所杀】王忠植【泽州人绍兴中取石州等十一郡授华州观察统制河东忠义军马遂知代州金人围庆阳急川陜宣抚胡世将檄忠植以所部赴陜西行次延安为叛将所执械诣金将不屈而死】金王晦【髙平人有将帅才明昌初进士累官翰林侍读学士知劝农使顺州受兵其故部曲王臻者欲説之降晦不从竟就死加赠其官命有司立碑嵗致祭焉】赵可【髙平人博学髙才官至翰林直学士一时诏诰多出其手流辈服其典雅尤工声诗有玉峯防人集】李晏【髙平人倜傥尚气皇统中经义进士为中牟令世宗素识其才召用之后官至礼部尚书翰林学士承旨卒谥文简子仲畧大定中进士累官吏部侍郎山东按察使刚介特立不阿权势卒谥襄献】郝天挺【陵川人早衰多疾厌于科举遂不复充赋尝曰读书不为艺文选官不为利养惟通人能之为人有崖岸耿耿自信宁落魄困穷而豪富之门终不一至年五十终于舞阳】李俊民【泽州人得程子传受之学承安中进士第一为应奉翰林文字寻弃官不仕教授乡里隐嵩山自号鹤鸣尝遇隐士授以邵雍皇极数刘秉忠甚推许之元世祖召至访问复乞还山卒赐庄靖先生】元郑鼎【阳城人父臯金忠昌军节度使鼎读书晓大义有勇力善骑射事元累功迁平阳太原两路万户至元中为湖北宣慰使讨靳黄叛冦战没赠中书左丞谥忠毅】郝经【天挺孙幼頴悟好学博览经籍元世祖时累官翰林侍读学士使宋被留十六年巴延南伐遣经弟行枢宻院都事庸入宋问罪宋始以礼送归寻病卒諡文忠经为人尚气节学务有用所着有易春秋外传及陵川集凡数百卷】贾鲁【髙平人幼负志节既长谋畧过人延祐至治间两以明经领乡贡累官监察御史至正初河决金隄命鲁行都水监鲁循行考察进二防命鲁以工部尚书总治河役河复故道累迁中书左丞】本朝杨砥【泽州人頴敏好学洪武二十七年举进士累官礼部左侍郎】侯璡【泽州人以乡贡举人登宣徳丁未进士擢行人迁兵部主事正统初敌冦甘肃璡防将官勦平之寻委集湖广兵讨麓川有功歴陞礼部右侍郎复平贵州苗蛮进陞兵部尚书卒】和维【陵川人景防初举进士以浙江按察佥事致仕子暲登成化乙丑进士　省志】杨继宗【阳城人天顺初举进士累官佥都御史成化乙巳以上疏左迁云南按察副使宏治改元再陞佥都御史廵抚云南宗为人好善恶恶出于天生居官三十余年其忠孝大节议论风采虽庸人孺子皆知其名　名臣録】
　　列女周氏【泽州人张兴祖妻年二十四兴祖殁舅姑欲使再适周弗从曰妾家祖父皆早世祖母母并以贞节闻妾或中道易节是忘故夫而辱先人也遂居三十年奉舅姑生事死葬无违礼其父与外祖无后葬祭亦周主之事闻旌异焉】党鳯妻【泽州人姓张氏鳯殁张年二十有三即以节自矢养姑克孝抚子有成景泰改元旌表其门　省志】贞节武氏【陵川人父母早防依兄简居赘邑人张旺为婿未婚旺代简夫役病卒同行者函其骨归武哭之哀既葬遂自缢正统间受旌表知县王宪题其墓曰贞节武氏　省志】
</div>
    <div class="pagination">
<a href="明一统志_page10.html">上一页</a><span>...</span><a href="明一统志_page6.html">6</a><a href="明一统志_page7.html">7</a><a href="明一统志_page8.html">8</a><a href="明一统志_page9.html">9</a><a href="明一统志_page10.html">10</a><span class="current-page">11</span><a href="明一统志_page12.html">12</a><a href="明一统志_page13.html">13</a><a href="明一统志_page14.html">14</a><a href="明一统志_page15.html">15</a><a href="明一统志_page16.html">16</a><span>...</span><a href="明一统志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
