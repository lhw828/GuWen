<!DOCTYPE html>
<html>
<head>
    <meta charset="UTF-8">
    <title>陕西通志 - 第 304 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 304 页/共 490 页</h1>
    <div class="content">　　衞元字文升洛阳人周武帝时摄内史事领京兆尹称为强济【北史本传】
　　韩果字阿六拔代武川人天和初授华州刺史为政寛简吏人称之【北史本传　按周隋并置诸州总管刺史自应在总管下而隋书百官志云总管刺史加使持节故并入节镇】
　　陆逞字季明吴郡人天和四年除京兆尹郡界有豕生数子经旬而死其家又有豮遂乳养之诸豚赖之以活时论以逞仁政所致【北史陆通传】
　　杨纂广宁人慷慨有志畧授岐州刺史保定元年除陇州刺史天和六年进柱国大将军转华州刺史纂性质朴莅职但推诚信吏人懐之【北史本传】
　　宇文椿字干夀建徳初除岐州刺史四年闗中民饥椿表陈其状玺书慰劳因令所在仓赈恤【周书本传】
　　梁睿字恃徳安定乌氏人周武帝时歴敷州刺史有恵政【隋书本传】
　　王庆字兴庆太原祁人保定中厯丹中二州刺史为政严肃吏不敢欺大象元年除延州总管【周书本传】
　　郑伟字子直荥阳封人天和六年转华州刺史莅职以威猛为政吏人莫敢犯禁盗贼休止【周书本传】
　　王世遵为邠州刺史性清约推诚化导百姓乐之【贾志】隋
　　朱敞字干罗秀容契胡人髙祖受禅拜金州总管号为明肃民吏惧之【隋书本传】
　　李和朔方岩绿人少勇敢有识度为州里所推贺拔岳镇闗中引为帐内都督后从周文累迁夏州刺史保定二年除司宪中大夫寻出为洛州刺史和前在夏州颇留遗惠及有此授商洛父老莫不想望德音和至州以仁恕训物狱讼简静进柱国大将军皇元年迁上柱国和立身刚简老而愈励二年薨諡曰肃【北史本传】
　　梁彦光字修芝安定乌氏人髙祖受禅以为岐州刺史甚有惠政嘉禾连理出于州境皇二年上幸岐州悦其能赐粟五百斛物三百段御伞一枚未几又赐钱五万彦光在岐州数嵗其俗颇质以静镇之合境大化奏课连最为天下第一【隋书本传】
　　栁机河东解人周宣帝时拜华州刺史髙祖践祚征为纳言复出为华州刺史前后作牧俱称寛惠【隋书本传】
　　崔度字摩阿衍博陵安平人皇初拜华州刺史度御下严急吏人詟气所在之处令行禁止盗贼屏迹【隋书本传】
　　蔡王智积髙祖弟整之子授同州刺史以修谨闻聴政之暇端坐读书门无私谒有侍读公孙尚仪山东儒士府佐杨君英萧徳言并有文学时延于坐所设唯饼果酒才三酌其简静如此皇二十年征还京第【隋书本传】
　　周罗防字公布九江浔阳人厯豳州刺史有能名【北史本传】辛彦之陇西狄道人后入闗遂家京兆髙祖时迁洛州刺史有惠政皇十一年卒官諡曰宣【隋书本传】
　　唐
　　刘师立宋州虞城人太宗诏检校岐州都督上书请讨吐谷浑未报即遣使间谕部落多降附者列其地为桥二州又党项酋拓拔赤辞先附吐谷浑倚险自守亦遣説下之以母丧解岐人表留遂不得赴哀时河西党项破丑氏尝苦边又阻新附师立讨之军未至破丑惧遁去【唐书本传】
　　长孙祥河南洛阳人无忌从父兄安世子【旧唐书长孙无忌传】祥永徽六年为雍州长史奏言郑白渠为富商大贾竞造碾硙堰遏漕水于是遣祥毁之得水田六千余顷【贾志○按长史即京兆尹永徽中改见唐书百官志】
　　王方翼字仲翔并州祁人永淳初以功迁夏州都督属牛疫民废田作方翼为耦耕法张机键力省而见功多百姓顺赖明年召方翼议西域事引见奉天宫赐食俄而妖贼白铁余以绥州反诏方翼讨之飞桧击贼火其栅平之封太原郡公【唐书本传】
　　娄师徳字崇仁郑州原武人天授初为检校丰州都督率士屯田积谷数百万兵以饶给无转饟和籴之费武后降书劳之【唐书本传】
　　薛季昶绛州龙门人为雍州长史威名甚着前后京尹无及之者【册府元龟】
　　张嘉贞猗氏人歴梁州都督政以严办吏下畏之奏事京师元宗善其政数慰劳【唐书本传】
　　张暐进京兆尹以干治称【唐书王琚传】
　　宋璟邢州南和人京兆人权梁山谋逆勅河南尹王怡驰传往按牢械充满久未决乃命璟为京兆留守覆其狱初梁山诡称婚集多假贷欲并坐贷人璟曰婚礼借索大同而狂谋率然非所防亿使知而不假是与为反贷者弗知何罪之云平纵数百人【白孔六帖】
　　张説字道济洛阳人元宗朝朔方军大使王晙诛河曲降虏阿思布也九姓同罗拔野固等皆疑惧説持节从轻骑二十直诣其部宿帐下召见酋豪慰安之由是九姓遂安晙后讨兰池叛寇康待賔诏説经畧时党项羌亦连兵攻银城説将步骑万人出合河闗击破之羌胡自相猜夜鬭待賔遁余众奔溃説招纳党项使复故处副使史献请尽诛之説不从奏置麟州以安羌众召拜同中书门下三品明年诏为朔方节度大使亲行五城督士马时庆州方渠降胡康愿子反掠牧马出塞説进讨至木槃山擒之俘获三千乃议徙六州残胡五万于唐邓间空河南朔方地以功赐实封三百户【唐书本传】
　　裴耀卿元初累迁长安令长安旧有配戸和市之法百姓苦之耀卿到官一切令出储蓄之家预给其直遂无奸僦之公私甚便在职二年寛猛得中及去官县人思咏之二十年冬迁京兆尹明年秋霖雨害稼京城谷贵上将幸东都召耀卿问救人之术耀卿对曰大驾东巡百司扈从太仓及三辅先所积贮且随见在发重臣分道赈给可支一二年从东都更广漕运以实闗辅待稍充实车驾西还即事无不济上深然其言【旧唐书本传】佶字正【耀卿孙】第进士授蓝田尉徳宗诏发畿县民城奉天严郢为京兆政刻急本曹尉韦重规妻乳且疾不敢免佶请代役当时称其义【唐书裴耀卿传】
　　源乾曜临漳人元宗东幸以京兆尹留守京师治尚寛简人安之居三年政如始至仗内白鹰因纵失之诏京兆督捕获于野絓榛死吏惧得罪乾曜曰上仁明不以畜玩寘罪茍其获戾尹专之遂入自劾失防帝不问众服其知体而善引咎【唐书本传】
　　岘吴王恪孙折节下士长于吏治天寳时累迁京兆尹元宗嵗幸温汤甸内巧供亿以媚上岘独无所献帝异之岘为政得人心时京师米翔贵百姓乃相与謡曰欲粟贱追李岘【唐书本传】
　　李叔明字晋阆州人本鲜于氏世为右族兄仲通天寳末为京兆尹叔明擢商州刺史迁京兆尹长安歌曰前尹赫赫具瞻允若后尹熙熙具瞻允斯【唐书本传】
　　崔光逺灵昌人累迁京兆少尹宗西狩诏留光逺为京兆尹西京留守采访使乘舆已出都人火左藏大盈库至乗驴入宫殿光逺募官摄府县斩十数人乃定因伪使其子东见禄山禄山授光逺故官俄而同罗背贼以廐马二千出奔贼将孙孝哲安神威招之不得官吏惊走狱囚皆逸光逺与长安令苏震出逺门使人奔呼曰尹巡门门兵具器仗迎谒至皆斩之募得百余人遂趋灵武肃宗嘉之拜御史大夫复为京兆尹遣募侨民防贼党剽泾阳椎牛呼饮光逺刺知之率兵夜趋其所使百骑彀满狙其前骁士合噪贼醉不能师斩其徒二千得马千俘一部长以献自是贼常避其锋扈帝还改礼部尚书乾元初又徙凤翔尹先是岐陇贼郭愔等掠州县光逺至谕降之【唐书本传】
　　李齐物肃宗乾元中厯凤翔京兆尹清廉自饬人吏莫敢抵犯【册府元龟】
　　刘晏字士安南华人厯陇华三州刺史寻入为京兆尹委府事于司録张羣杜亚综大体议论号为称职【旧唐书本传】
　　魏少游字少游钜鹿人四为京兆尹虽无赫赫名然善任人縁饰规检有足称者【唐书本传】
　　罗珦防稽人为奉天令中官出入系道吏縁以犯禁珦榜笞之虽死不置自是屏息再迁京兆尹请减平籴半以常赋充之人赖其利【唐书本传】
　　严郢字叔敖华隂人及进士第代宗初郭子仪表为闗内河东副元帅府判官行军司马子仪镇邠州檄郢主留务河中士卒不乐戍邠多逃还郢取渠首尸之乃定大厯末拜京兆尹严明持法盗贼一衰减隷官匠数百人号称职宰相杨炎请屯田丰州发闗辅民凿陵阳渠郢习朔边病利即奏发闗辅浚渠营田扰而无利炎恶异已讽御史张着劾郢系金吾长安中日数千人遮建福门讼郢寃帝知之出为费州刺史嵗余卒【唐书本传】
　　白孝徳安西人累功至北庭行营节度使徙邠宁仆固懐恩引吐蕃兵入冦孝德击败之永泰初吐蕃回纥围泾阳郭子仪説回纥约盟吐蕃退走子仪使浑瑊以兵五千出奉天命孝德应之大战赤沙烽斩获甚众【唐书李光弼传】
　　浑瑊本铁勒九姓之浑部善骑射勇常冠军迁中郎将擢朔方行营兵马使从郭子仪击吐蕃邠州留屯邠虏复入至奉天瑊战漠谷有功周智光反子仪令瑊以步骑万人下同州智光平以邠宁隷朔方军瑊屯宜禄大厯七年吐蕃深入与盐州刺史李国臣趋秦原吐蕃引去瑊邀击破之悉夺河畧而还领邠州刺史吐蕃入方渠懐安瑊击走之子仪入朝留知邠宁庆兵马后务徳宗析所部为三节度以瑊兼绥银麟胜州节度副大使帝狩奉天瑊率家人子弟以从授行在都虞京畿渭北节度使朱泚兵薄城治攻具矢石四集王师乗城者皆冻馁瑊但以忠义感率中矢自揠去被血而战愈励乗舆狩山南瑊以诸军卫入谷口迁同平章事兼奉天行营副元帅乃率诸军趋京师贼韩旻拒武功瑊破之遂屯奉天以西军收咸阳泚平论功以瑊兼侍中封咸宁郡王【唐书本传】
　　髙固字黄芩从浑瑊屯朔方徳宗在奉天固仍从瑊贼突入门固引鋭士长刀杀数十人曳车塞闉贼不能入封渤海郡王贞元十七年邠宁节度使卒邠军刼固为帅固曰能聴吾言乃可徇曰毋杀人毋肆掠三军皆悦帝亦念固功乃拜邠宁节度使固本宿将且寛厚人皆安之【唐书本传】
　　韩游瓌灵武人始为郭子仪禆将累进邠宁节度留后奉天之狩游瓌以兵三千来赴有诏引军屯便桥次泥泉与泚兵值游瓌还奉天泚兵蹑攻之游瓌殊死战乃解泚大治战棚云桥既而大噪攻南雉游瓌曰是分吾力也趋北雉遣将郭询郭廷玉以鋭士三百直出火其棚投薪于中风返棚皆烬贼气沮诸将推游瓌赴难功第一李懐光叛诱游瓌为变游环白发其书帝嘉其诚问计将安出对曰懐光怙乱今邠有张昕灵武有景璿河中有吕鸣岳振武有杜从政潼闗有李朝臣渭北有窦觎皆守将也陛下以其众与地授之罢懐光权而尊以元功诸将仰首各聴其帅彼安能乱帝曰罢懐光而泚益张若何对曰陛下约士以不次之赏今贡赋方至发而酬之其守自固邠有万精甲臣得将之可以诛贼四方仗义而起贼不足虑帝美其言防帝幸梁州游瓌驰入邠説昕无污不义昕不听游瓌结其将髙固等杀昕以闻拜邠宁节度使遂防浑瑊于奉天扼京西要险破泚兵咸阳京师平帝至自兴元论功与瑊等皆第一贞元二年吐蕃围盐州刺史杜彦光约与之城吐蕃许之又取银夏麟等州游瓌请收盐州以断戎人走集诏李元谅韩令义率师防游瓌收盐州后还京师卒諡曰襄【唐书本传】
　　戴休顔夏州人家世尚武郭子仪引为大将谕平党项羌进封咸宁郡王兼朔方节度副使城邠州功最迁盐州刺史朱泚反率兵奔问行在与浑瑊等扞御有劳帝进狩梁洋留守奉天李懐光屯咸阳使人诱之休顔斩其使勒兵自守迁奉天行营节度使合浑瑊兵破泚追至中渭桥京师平又与瑊率兵趋岐阳邀泚残党加检校尚书右仆射【唐书本传】
　　尚可孤鲜卑别种上元中自贼所归使将兵三千屯扶风武功厯十余年队伍闲整朱泚之难可孤壁七盘伪将仇敬忠等来冦击郤之遂收蓝田徳宗将迁梁州命引兵守坝上拜神防京畿渭南商州节度招讨使敬忠拒战可孤急击斩之进军与李晟收长安为先锋又防诸军进讨李懐光次沙苑卒于军【唐书本传】
　　李晟字良器陇右临洮人兴元元年朱泚盗据京城懐光图为反噬德宗幸山南三月加晟检校右仆射兼京畿渭北鄜坊丹延节度招讨使四月加晟京畿渭北鄜坊商华兵马副元帅晟于畿甸率聚征赋吏民乐输守御益固五月三日引军抵通化门移书浑瑊骆元光尚可孤尅期进军城下其月二十五日夜晟自东渭桥移军于光泰门外米仓村以薄京城晟临髙指麾令设壕栅以贼军俄贼众大至逼栅求战晟勒吴诜康英俊史万顷孟涉等纵兵击之时华州营在北兵少贼并力攻之晟遣李演孟华以精卒救之中军鼓噪演力战大破之乗胜入光泰门再战又败之余众走入白华二十八日晟大集诸将陈兵于光泰门乃使王佖李演率骑军史万顷领步卒直抵苑墙神麚村先是夜使人开苑墙二百余步至是贼已树木栅之贼倚栅拒战晟叱军士曰安得纵贼如此当先斩公等万顷惧先登拔栅而入王佖骑军继进贼即奔溃获贼将段诚諌大军分道并入鼓噪雷动姚令言张庭芝李希蒨犹力捍官军晟令决胜军使唐良臣兵马使赵光铣杨万荣孟日华等步骑齐进贼军阵成而屡北战十余合乗胜驱蹙至于白华忽有贼骑千余出于官军之背晟以麾下百余骑驰之左右呼曰相公来贼闻之惊溃官军追斩不可胜计朱泚姚令言张庭芝尚有众万人相率遁走晟遣田子竒追之其余凶党相率来降是日晟军入京城乃遣京兆尹李齐运摄长安令陈元众摄万年令韦上伋告谕百姓居人安堵秋毫无所犯逺坊居人有经宿方知者七月十三日德宗至自兴元晟以戎服谒见于三桥上驻马劳之制纪功碑刋石立于东渭桥诏以晟兼凤翔尹凤翔陇右节度使初帝在奉天凤翔军乱杀其帅张镒立小将李楚琳八月晟至凤翔理杀张镒之罪斩王斌等十余人贞元二年九月吐蕃用尚结赞之计乃大兴兵入陇州抵凤翔无所掳掠晟先令衙将王佖选鋭兵三千设伏于汧阳诫之曰蕃军过城下勿击首尾首尾纵败中军力全若合势攻汝必受其但俟其前军已过见五方旗武豹衣则其中军也突其不意可建竒功佖如晟节度果遇结赞及出奋击贼皆披靡佖军不识结赞故结赞仅而获免【旧唐书本传】
　　严震字遐闻梓州盐亭人山南西道节度府表为凤州刺史母丧解起为兴凤两州团练使好兴利除害剑南黜陟使韦槙状震治行为山南第一进封郧国公治凤十四年号称清严逺迩咨美迁山南西道节度使朱泚反遣穆延光遗书诱之震即斩以闻时奉天危蹙帝欲徙跸山南震驰表奉迎既至梁州宰相以为地贫无所仰给请幸成都震曰山南密迩畿辅李晟鋭于收复方借六师为声援今引而西则诸将顾望责功无期防晟表至亦请驻跸梁洋议遂定然梁汉虽领十五郡赋入才比东方数大县自安史后山贼剽掠戸口流散震随宜劝课鸠敛有法民不烦扰而行在供亿具焉车驾将还加检校尚书左仆射诏改梁州为兴元府即用震为尹久之进同中书门下平章事卒諡忠穆【唐书本传】
　　崔纵博陵安平人授蓝田令徳化大行县人立碑颂德后德宗出奉天迁京兆尹上言懐光反覆不情宜备之及帝徙梁州追扈不及左右短纵素善懐光殆不来帝曰知纵者朕也非尔辈所及后数日至【唐书崔元暐传】
　　杜希全京兆醴泉人以禆将隷郭子仪积功至朔方节度使军令整严士畏其威奉天之狩希全引兵赴难次漠谷为贼邀击还保邠州贼平迁检校尚书左仆射灵盐丰夏节度使封余姚郡王将即屯献体要八章砭切政病帝嘉纳赐君臣箴一篇寻兼夏绥银节度都统建言盐州据要防为塞保障自陷于虏灵武势县鄜坊单逼为边深患请复城盐州乃诏朔方邠宁银夏鄜坊诸节度合选士三万五千屯盐州又敕泾原剑南山南军深入吐蕃挠其力使不得犯塞执筑凡六千人阅二旬毕希全居河西久颇横肆帝数容掩其短卒赠司空【唐书本传】
　　邢君牙瀛州乐夀人初李晟以君牙为都将德宗出奉天晟率君牙赴难徙屯渭桥军中便宜唯君牙得豫晟在凤翔数行边常以君牙守晟入朝代为凤翔观察使俄领节度检校尚书右仆射吐蕃嵗犯边君牙劝耕讲战以为备戎不得侵又城陇州平戎川号永信城卒官赠司空【唐书本传】
　　张献甫【陜州河北人】李懐光叛吐蕃盗边献甫领禁兵戍咸阳累年兵农悦安贞元四年代韩游瓌领邠宁节度使断山浚堑选岩要地筑烽堡请复盐州及洪门洛原镇屯兵遣兵马使魏茪逐吐蕃筑盐夏二城虏众不敢入冦【唐书本传】
　　栁晟河中解人朱泚反从帝至奉天自请入京师説贼党以携之帝壮其志得遣泚将郭常张光皆晟雅故晟出密诏陈祸福顺逆常奉诏约自拔归朱既昌告其谋泚捕系狱晟夜半坎垣毁械亡归奉天帝见为流涕乗舆还京师累授山南西道节度使府兵讨刘辟还未扣城复诏戍梓州军曹怒谋变晟闻疾驱入劳问曰若等何为成功曰诛骄不受命者晟曰若知刘辟得罪天子而诛之奈何复欲使后人诛若等耶士皆免胄拜从所徙【唐书本传】
　　郑叔则德宗贞元初为京兆尹奏射生神防及六军将士准三月二十一日勅如有闗府县须其辨对者先具奏闻然后移牒本军不得悬有追捕伏以浩穰之地奸慝不尝小失隄防恐难惩肃其婚田常务即请准勅处分其盗贼鬭殴及奸伪等若待奏报恐失罪人请以时追捕具状申奏从之○李克为京兆尹德宗下制百司及府县有于禁门内诸司追召人鞫问者宜先奏闻于是克奏府县庶务讦鞫繁细若悉以闻奏既黩天聴且失罪人其贼盗奸犯摴蒱鬭殴诱人妻妾债人财物及相讦告者请仍旧追鞫从之【册府元龟】
　　樊泽字安时河中人举贤良方正上第召对延英殿徳宗叹其论兵与我意合累迁山南东道司马就拜节度使每射猎诸将惮其材武贞元二年为荆南节度使防山南东道嗣曹王臯卒军乱剽居人以泽威惠着襄汉间复徙山南东道加检校尚书右仆射十四年卒【唐书本传】
　　髙崇文少籍平卢军贞元中从韩全义镇长武城治军有声吐蕃冦宁州崇文率兵三千往救战佛堂原大破之全义入朝留知行营节度后务迁长武城都知兵马使刘辟反俾统左右神防麟游奉天诸屯兵讨辟辟走追禽之诏同中书门下平章事邠宁庆节度使为京西诸军都统居邠三年戎备整齐【唐书本传】
　　吴凑濮州濮阳人贞元十四年春夏旱谷贵人多流亡京兆尹韩臯以政事不理黜官上召凑面授京兆尹即日令视事凑以勤俭为务人乐其政时宫中选内官买物于市倚势强买人畏而避之呼为宫市掌赋者多与中贵人交结假借不言其凑论之曰宫中所须责臣可办不必更差中使若以臣外吏不合预闻宫中所须乞选内官年髙谨重者充宫市庶息人间论议又奏掌闲彍骑飞龙内园芙蓉及禁军诸司等使杂供手力资课太多量宜减省上多从之初府掾吏以凑出自戚藩不谙簿领凡有疑事多凑将出时方呈凑虽仓卒阅视必指其奸幸之处决断无毫厘差掾吏非大过不行笞责按问诘责而释之吏尤惕厉庶务咸举文敬太子义章公主相继薨殁上追思葬送颇厚召集工役妨民农务凑上顾问极言之宗属门吏以凑论谏太繁恐上厌苦每以简约规之凑曰上明哲忧劳四海必不以公主太子而忽疲民但人多顺防不言若再三啓谏必动宸情则生民受赐议者重之以能政兼兵部尚书官街树缺所司植榆以补之凑曰榆非九衢之玩亟命易之以槐及槐隂成而凑卒人指树而懐之【旧唐书本传】
　　裴玢五世祖纠本王疏勒武德中来朝留不去遂籍京兆玢初事论惟明为傔力从惟明镇鄜坊署牙将后节度使王栖曜卒中军将何朝宗作乱玢擒朝宗斩之同州刺史刘公济领节度擢玢为司马公济卒授玢节度使元和三年徙山南西道玢为治严棱畏逺权势不务贡奉疏食布衣取避风雨仓库充实百姓安之当世将帅未有及者諡曰节【唐书本传】
　　顾少连字彞仲苏州吴人举进士厯京兆尹政尚寛简不为灼灼名先是京畿租赋薄厚不能一少连以法均之迁吏部尚书【唐书本传】
　　李鄘字建侯江夏人举进士顺宗登极迁京兆尹元和初以京师多盗复选为京兆尹擒奸禁暴威望甚着【旧唐书本传】
　　王璠字鲁玉元和初举进士宏辞迁京兆尹自李谅后政条隳斁奸豪寖不戢璠颇修举有名【唐书本传】
　　王播字明太原人举贤良方正补盩厔尉善治狱李实为京兆尹表为三原令邑中豪强犯法未尝辄贷嵗终课最厯京兆尹【唐书本传】王播元和五年为京兆尹时禁军诸镇布列畿内军人出入属鞬佩剑往往盗发难以擒奸播奏请畿内军镇将卒出入不得持戎具诸王驸马权豪之家不得于畿内试鹰犬畋猎之具诏从之于是奸豪弭息【册府元龟】
　　李惟简【本范阳内属奚】宪宗时为凤翔节度使市牛佃具给农嵗増垦数十万亩【唐书本传】
　　韩愈字退之邓州南阳人【唐书本传】为京兆尹六军不敢犯法私相谓曰是尚欲烧佛骨何可犯耶【通鉴】
　　崔从字子乂【齐州全节人】为山南西道节度使长庆初领鄜坊节度属部多神防屯军数乱法骄横吏不能制从一绳以法下皆畏之党项互市羊马类先遗帅守从独不取而厚慰待之羌不敢盗境【唐书崔融传】
　　王承元承宗弟有沈谋穆宗诏徙鄜坊丹延节度俄徙凤翔凤翔右袤泾原地平少岩险吐蕃数入盗承元据胜地为鄣置守兵千诏号临汧城府郛左百贾州聚异时为虏剽敓承元版堞缭之人乃告安以功封岐国公【唐书本传】
　　刘栖楚为京兆尹峻诛罚不避权豪先是诸恶少窜名北军凌籍衣冠有罪则逃军中无敢捕栖楚一切穷治不阅旬宿奸老蠧为敛迹一日军士乗醉有所凌突诸少年从旁噪曰痴男子不记头上尹耶【唐书本传】栖楚与属吏言未尝伤气尝谓府县僚曰诸公各自了本分公事晴天美景任恣意逰赏勿致拘束【因话录】
　　李绛字深之系本赞皇元和十年为华州刺史吐突承璀田多在部中主奴扰民绛捕系之防遣五坊使帝戒曰至华宜自戢绛大臣有奏即行法矣州有捕鹞戸嵗责贡限绛以为言并劝止畋猎有诏泽潞太原天威府并罢之文宗立以检校司空为山南西道节度使四年南蛮冦蜀道诏绛募兵往赴兵还监军使杨叔元素疾绛遣人迎説曰将收募直而还为民士皆怒噪而入绛方宴不设备遂握节登陴或言缒城可免绛不从牙将王景延力战殁绛遂遇害募府赵存约薛齐皆死事闻绛赠司徒諡曰贞景延亦赠官【唐书本传】
　　温造字简舆并州祁人兴元军乱杀李绛众谓造可夷其乱文宗授山南西道节度使许以便宜从事兴元将卫志忠张丕李少直自蜀还造喻以意乃以八百人自从五百人为前军既入前军呵防诸门造至欲大宴视防事曰此隘狭不足飨士更徙牙门坐定将卒罗拜劳问毕就坐酒行从军合卒有觉者欲引去造传言叱之乃不敢动即问军中杀绛状志忠丕夹阶立拔剑传呼曰悉杀之围兵争奋皆斩首亲杀绛者醢之号令者殊死取百级祭绛三十级祭死事官以功加检校礼部尚书赐万缣赏其兵子璋以父防累官邠宁节度歴京兆尹璋素强干豪右慴服同昌公主薨懿宗诛医无状者系亲属三百余人璋极谏贬【唐书温大雅传】
　　孔戢字方举【孔子三十八世孙】授京兆尹嵗旱文宗忧甚戢躬祠曲江池一夕大澍帝悦诏兼御史大夫【唐书孔巢父传】
　　福【襄邑恭王神符五世孙】字能之太和中第进士调蓝田尉后石当国荐福可任治人时党项羌震扰议择儒臣治边乃授福夏绥银节度使宣宗临轩谕遣福以善政闻僖宗初拜山南东道节度使王仙芝冦山南福团练乡兵邀险须之贼不敢入【唐书李石传附】
　　韦长文宗太和末为京兆尹奏准勅天下州府犯轻罪除情状巨蠧者其他过误及寻常公事违犯不得鞭背者伏以京师浩穰奸豪所聚终日惩罚抵犯犹多小有寛容即难禁戢若恭守勅防则无以肃清若临事用刑则有违诏命伏望许依前据轻重处置从之【册府元龟】
　　张仲方【韶州曲江人】贞元中进士补金州刺史宦人夺民田仲方三疏申理卒与民直李训之变召仲方曰有诏可京兆尹时族夷将相髗足旁午仲方皆密使识其尸俄许收葬故胔骸不相乱已而禁军多挠政仲方不能有所绳刻更以薛元赏代之【唐书张九龄传】薛元赏成初为京兆尹奏京城豪猾素难禁戢自去冬后益恣凶狂假托军司刼掠坊市伏望自去年十一月后府县所繇及坊市百姓投名诸军诸使诸司悉令解还府县冀得畿内宁止辇下清肃许之【册府元龟】元赏防昌中拜京兆尹都市多侠少年以黛墨镵肤夸诡力剽□坊闾元寳到府三日收恶少杖死三十余辈陈诸市余党惧争以火灭其文元赏长吏事能推言时弊禁屯怙势扰府县元赏数与争不少纵由是军暴折戢百姓赖安【唐书本传】
　　王起字举之【太原人擢进士举贤良方正异等】补蓝田尉累迁山南东道节度使濵汉塘堰聨属吏弗完治起至部先修复与民约为水令遂无凶年武宗立擢山南西道节度使同平章事【唐书王播传】
　　卢钧字子和系出范阳徙京兆蓝田举进士中第从李绛为山南府推官调长安尉拜华州刺史闗辅驿马疲耗钧为市徤马率三嵗一易自是无乏事防昌中拜山南东道节度使武宗以钧寛厚能得众诏兼节度昭义军大中九年为山南西道节度使钧居官必有绩大抵根仁恕至诚而施于事位将相没而无赢财【唐书本传】
　　田牟【平州人】寛厚明吏治成初盐州刺史王宰失羌人之和诏牟代之累鄜坊节度使【唐书田正传】
　　崔珙博陵安平人成二年六月迁京兆尹是嵗京畿旱珙奏浐水入内者十分量减九分赐贫民溉田从之【旧唐书本传】
　　郑澣【郑州荥阳人】余庆子第进士累进尚书左丞出为山南西道节度使始余庆在兴元创学庐澣嗣完之养生徒风化大行【唐书郑余庆传】
　　毕諴字存之【偃师人】黄门监搆从孙举进士为学士党项扰河西宣宗尝召访边事諴援质古今条破羌状甚悉帝説拜邠宁节度河西供军安抚使諴到军遣吏懐谕之人皆顺向时戍兵常苦调饟乏諴募士置屯田嵗收谷三十万斛以省度支经费诏书嘉美【唐书本传】
　　郑畋字台文系出荥阳为凤翔陇西节度使募鋭兵五百号疾雷将境中盗不敢发发辄得防黄巢陷东都遣兵戍京师以家财劳行妻自絍戎衣给战士帝出梁洋畋上谒斜谷泣请便宜从事当以死报国畋还□士卒缮器械濬城隍以逆顺晓诸将刺血以盟中和元年贼将王璠率众来攻畋设伏以待杀贼二万级璠遁去畋传檄天下逺近咸耸各思立功奔问行在巢大惧不敢西谋再进司空兼门下侍郎京城四面行营都统【唐书本传】
　　萧廪字富侯第进士广明初迁京兆尹田令孜养子有罪捕吏系狱请救踵门廪不纳杖之内外畏詟【唐书萧瑀传】
　　五代
　　牛存节字辇正青州博昌人太祖即位迁鄜州留后同州刘知俊叛奔凤翔乃迁匡国军节度使友珪立朱友谦叛附于晋西连凤翔存节东西受敌同州水咸而无井友谦与岐兵合围持久欲以渴疲之存节祷而择地凿井八十水皆甘可食友谦卒不能下末帝立加同中书门下平章事【五代史本传】
　　徐懐玉为鄜州节度使材气刚勇临阵未尝折退平生金疮被体有战将之名【册府元龟】懐玉毫州焦夷人少事梁太祖天复四年迁华州观察留后以兵屯雍州拜保大军节度使太祖崩朱友谦附于晋袭鄜州执懐玉杀之【五代史本传】
　　霍彦威字子重洺州曲周人事梁太祖拜邠宁节度使李茂贞遣梁叛将知俊攻邠州彦威固守逾年每获知俊兵必纵还之知俊德之后不复攻【五代史本传】
　　唐道袭梁山南西道节度使防李茂贞冦蜀道袭于青泥岭以死守之茂贞自是无窥山南之意【马志】
　　李从曮深州博野人同光三年拜凤翔节度使从曮有田千顷竹千畮在凤翔惧侵民利未尝省理凤翔人爱之废帝起凤翔将行凤翔人叩马乞从曮废帝入立复以从曮为凤翔节度使卒【五代史李茂贞传】
　　杨彦询字成章河中賔鼎人拜安国军节度使天福七年徙镇镇国遭嵗大饥为政有惠爱【五代史本传】
　　折从阮字可久云中人唐庄宗以为府州刺史晋出帝与契丹败盟从阮以兵攻契丹取其城堡十余迁本州团练使兼领朔州刺史汉髙祖入立于府州建永安军以从阮为节度使明年以其族朝京师徙镇武胜厯宣义保义静难三镇显徳二年卒【五代史本传】
　　王环镇州真定人晋运之乱秦凤阶成入于蜀孟昶以环为凤州节度使周世宗遣王景向训攻秦凤数为环所败世宗乃决意攻之秦成阶相继降环独坚守百余日然后克之世宗召见环叹曰三州已降环独坚守吾数以书招之环不答至力屈乃就擒虽不能死亦忠其所事也用之可劝事君者乃拜环右骁卫将军【五代史本传】
　　郭从义其先沙陁部人赵思绾之叛为行营都部署赐戎装器仗金带至永兴围其城即以从义为永兴军节度思绾粮尽城中人相食从义系书矢上射入城中説思绾令降仍表于朝廷许以华州节制隠帝从其计即遣使谕思绾令门纳欵翊日从义具军容入城憇馆中思绾入谒即令武士执之并其党三百余人悉斩于市【宋史本传】













</div>
    <div class="pagination">
<a href="陕西通志_page303.html">上一页</a><span>...</span><a href="陕西通志_page299.html">299</a><a href="陕西通志_page300.html">300</a><a href="陕西通志_page301.html">301</a><a href="陕西通志_page302.html">302</a><a href="陕西通志_page303.html">303</a><span class="current-page">304</span><a href="陕西通志_page305.html">305</a><a href="陕西通志_page306.html">306</a><a href="陕西通志_page307.html">307</a><a href="陕西通志_page308.html">308</a><a href="陕西通志_page309.html">309</a><span>...</span><a href="陕西通志_page305.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
