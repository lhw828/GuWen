<!DOCTYPE html>
<html>
<head>
    <meta charset="UTF-8">
    <title>宝庆四明志 - 第 13 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宝庆四明志 - 第 13 页/共 67 页</h1>
    <div class="content">　　寳庆四明志巻六
　　宋　罗濬　撰
　　郡志六
　　叙赋下
　　市舶
　　汉州交州之域东南际海海外杂国时风潮贾舶交至唐有市舶使揔其征皇朝因之置务于浙于闽于广浙务初置杭州淳化元年徙明州六年复故咸平二年杭明二州各置务其后又增置于秀州温州江隂军在浙者凡五务光宗皇帝嗣服之初禁贾舶至澉浦则杭务废宁宗皇帝更化之后禁贾舶泊江隂及温秀州则三郡之务又废凡中国之贾髙丽与日本诸蕃之至中国者惟庆元得受而遣焉初以知州为使通判为判官既而知州领使如劝农之制通判兼监而罢判官之名元丰三年令转运兼提举大观元年专置提举官三年罢之领以常平司而通判主管焉政和三年再置提举建炎元年再罢归之于转运使二年复置乾道三年乃竟罢之而委知通知县监官同行检视转运司提督寳庆三年尚书胡榘守郡捐币以属通判蔡范重建市舶务且记之谓凡官府之治无非理吾地也而此则以徕逺人凡法度之修无非齐吾民也而此则以观四国惟清其心如水之澄公其手如衡之平昭其见如烛之明而又济之以能勤行之以近恕则观感之余彼当自化鲸波万里如履坦途襍货瑰寳将日陈于斯庭而帑藏无一之不充矣先是尚书尝请于朝示招诱优防之意严收支综覈之法劄子附见于下【照得本府僻处海濵全靠海舶住泊有司资回税之利居民有贸易之饶契勘舶务旧法应商舶贩到物货内细色五分抽一分麄色物货七分半抽一分后因舶商不来申明戸部乞行优润续凖户部行下不分麄细优润抽解髙丽日本船纲首杂事十九分抽一分余船客十五分抽一分起发上供每年遇舶船至舶务必一申明防户部行下令凖条抽解施行窃见旧例抽解之时各人物货分作一十五分舶务抽一分起发上供纲首抽一分为船脚糜费本府又抽三分低价和买两倅防各抽一分低价和买共已取其七分至给还客旅之时止有其八则几于五分取其二分故客旅宁冒犯法禁透漏不肯将出抽解榘自到此灼知抽解之害重困舶商镂榜沿海招诱明谕以本府防不和买分文抽解上供之外即行给还客旅舶舟方次第而来其通判蔡奉议亦能奉承本府招诱优恤之意舶舟才至即约守倅同下务公平抽解更无留滞并不强买即行给还以故舶货之价顿减而商舶往来流通今年抽解最轻诚为侥幸惟是舶务一司自乾道二年因臣寮奏罢提举市舶专官且言祖宗旧制有市舶处知州带提举市舶通判带主管官当时已降指挥委知通同行检视漕司提督今漕司令倅为主管官专出纳之任本府不过月一押簿厯而不预其收支之事其本务抽到物货如细色尽行起发如麄货及板木则存本五分充纲脚糜费未免间有赢余以起上下观望前乎此亷者资以为餽送之资不亷者则为席巻之计实为弊事要当更革所合具申朝廷欲乞劄下本府令守倅常切同共防检收支簿书文厯遇有出纳收支并具禀长官判押方许施行庶几稍革弊源免累倅贰既塞侵逾之害稍裕公上之供其抽解分数只准逓年例十五分抽一纲首杂事十九分抽一以为招诱商舶之计其海南船及诸蕃船只准年例抽解伏望特赐劄下以凭遵守施行寳庆二年尚书省劄付庆元府従所申事理施行准此】
　　髙句丽国在唐及五代皆有本扶余别种以髙为氏今其王曰王氏王氏之先曰建髙丽大族也髙氏政衰国人以建贤共立为君长后唐长兴三年称知国事请命于明宗乃拜建元莵州都督充大义军使封髙丽王建卒子武立武卒子昭立皇朝建隆三年遣使来朝赐以功臣之号仍加食邑开寳九年昭卒子伷立遣使请命复锡旧封自是世袭每请封爵修职贡或臣于契丹则职贡阙大中祥符七年王询大破契丹请正朔于皇朝朝议难之止赐封册大抵来不拒去不追间遣使加恩不以为中国重轻也熈宁二年前福建路转运使罗拯言据泉州商人黄慎所具状慎尝以商至髙丽髙丽舍之礼賔省见其情意欣慕圣化兼云祖弥以来贡奉朝廷天圣遣使之后久违述职便欲遣人与慎同至恐非仪例未敢发遣兼得礼賔省文字具在乞详酌行时拯已除发运使诏拯谕慎许之髙丽欲因慎由泉州路入贡诏就明润州发来自是王徽王运王熈修职贡尤谨朝廷遣使亦宻往来率道于明来乘南风去乘北风风便不逾五日即抵岸明州始困供顿元祐二年髙丽僧义天至明州上防乞徧厯丛林传法受道有诏朝奉郎杨杰馆伴所至呉中诸刹迎饯如王臣礼惟金山僧了元床坐受其大展谓杨曰义天亦贵国僧尔丛林规绳不可易朝廷闻之以了元知大体苏文忠轼有送杨杰诗云三韩王子西求法【韩有三种曰马韩曰辰韩曰弁韩皆髙丽也义天自谓弃王位出家】凿齿弥天两勍敌过江风急浪如山寄语舟人好看客政和七年郡人楼异除知随州陛辞建议于明置髙丽司曰来逺局创二巨航百画舫以应办三韩嵗使且请垦州之广徳湖为田收嵗租以足用既对改知明州复请移温之船场于明以便工役创髙丽使行馆今寳奎精舍即其地也金国既盛髙丽乃禀金正朔绍兴三十二年纲首徐徳荣至明州言本国欲遣贺使有旨令守臣韩仲通许之殿中侍御史呉芾言髙丽与金人接壤为其所役绍兴丙寅常使金稚圭入贡至明州朝廷惧其为间亟遣之回方两国交兵徳荣之情可疑今若许之使其果来则惧有意外之虞万一不至即取笑于夷狄乃诏止之孝宗皇帝朝始复通使嘉定十七年髙丽乃弃金正朔以甲子纪年厯法与中国等其宗庙社稷城邑州闾官称冠服率髣髴中国曰乐浪府者昔新罗也是为东京曰金州者昔百济也曰镐州者昔平壤也是为西京地多大山深谷而少平衍俗不敢有私田畧如丘井之制随官吏民兵秩序髙下而授之国母王妃世子王女而下皆有汤沐田每一百五十步为一结民年八嵗投状射田结数有差国官以下兵吏士工无事则服田惟戍邉则给米地宜黄粱黑黍寒粟胡麻二麦其米有粳而无糯粒大而味甘中国贾人至其地风逆或二三嵗不可返因室焉返则禁其妻若子不得従再至有室如初本府与其礼賔省以文牒相酬酢皆贾舶通之襍货具于左
　　细色
　　银子
　　人参【其特生在在有之春州者最良亦有生熟二等生者色白而虚入药则味全然涉夏损蠧不若经汤釜而熟者可久留旧传形匾者谓丽人以石压去汁作煎今询之非也乃参之熟者积塛而致尔其作煎当自有法也昔国使至丽馆中日供食菜谓之沙参形大而脆美非药中所宜用】
　　麝香　　红花　　茯苓　　蜡
　　麤色
　　大布　　小布
　　毛丝布【俗种苎麻人多衣布絶品者谓之絁洁白如玉而窘邉幅王与贵人皆衣之至府者乃其麄也】
　　防【俗本不善蚕桑其丝线织纴皆仰贾人自山东闽浙来然颇善织花绫有文罗丝锦罽后得北朝降卒工技益巧染色又胜于前曰防乃其麄也】
　　松子松花【松有二种惟五叶者乃结实罗州道亦有之不若广永三州之富方其始生谓之松房状如木青润致宻得霜乃拆其实始成而房乃作紫色国俗虽果肴羮胾亦用之不可多食令人呕吐】
　　栗【大者如桃今至府者皆栗肉小而坚烝煮乃可食】　枣肉
　　榛子　　榧子　　杏仁　　细辛
　　山茱萸　白附子　芜荑　　甘草
　　防风　　牛膝　　白术　　逺志
　　茯苓　　姜黄　　香油　　紫菜
　　螺头　　螺钿　　皮角　　翎毛
　　虎皮　　漆【出新罗最宜饰镴器如金色】　青器
　　铜器【近年禁不出】　　　双瞰刀　蓆
　　合蕈
　　日本即倭国地极东近日所出最宜木率数嵗成围俗善造五色牋销金为阑或为花中国所不逮也多以写佛经铜器尤精于中国贾舶乘东北风至襍货具于左细色
　　金子　　砂金　　珠子　　药珠
　　水银　　鹿茸　　茯苓
　　麤色
　　硫黄　　螺头　　合蕈
　　松板【文细宻如刷丝而莹洁最上品也】　　　杉板
　　罗板
　　海南占城西平泉广州船【不分纲首杂事梢工贴客水手例以一十分抽一分般贩
　　铁船二十五分抽一分】
　　细色
　　麝香　　笺香　　沉香　　丁香
　　檀香　　山西香　龙涎香　降真香
　　茴香　　没药　　胡椒　　防榔
　　荜澄茄　紫矿　　画黄　　蜡
　　□鱼皮
　　麤色
　　暂香　　速香　　香脂　　生香
　　麤香　　黄熟香　鸡骨香　斩剉香
　　青桂头香　　　　藿香　　鞋靣香
　　乌里香　防白香　包袋香　水盘头
　　红荳　　荜拨　　良姜　　益智子
　　缩砂　　蓬莪术　三赖子　海桐皮
　　桂皮　　大腹子　丁香皮　桂花
　　姜黄　　黄芦　　木鳖子　茱萸
　　香柿　　磕藤子　琼菜　　相思子
　　大风油　京皮　　石兰皮　兽皮
　　苎麻　　生苎布　木锦布　吉布
　　吉贝花　驴鞭　　钗藤　　白藤
　　赤藤　　藤棒　　藤篾　　窊木
　　射木　　苏木　　椰子　　花梨木
　　水牛皮　牛角　　螺殻　　蚜螺
　　条铁　　生铁
　　外化蕃船【遇到申上司指挥抽解】
　　细色
　　银子　　鬼谷珠　硃砂　　瑚
　　琥珀　　玳瑁　　象牙　　沉香
　　笺香　　丁香　　龙涎香　苏合香
　　黄熟香　檀香　　阿香　　乌里香
　　金顔香　上生香　天竺香　安息香
　　木香　　亚湿香　速香　　乳香
　　降真香　麝香　　加路香　茴香
　　脑子　　木札脑　白笃耨　黑笃耨
　　蔷薇水　白荳　芦荟　　没药
　　没石子　防榔　　胡椒　　砂
　　阿魏　　腽肭脐　藤黄　　紫矿
　　犀角　　葫芦瓢　红花　　蜡
　　麤色
　　生香　　修割香　香纒札　麤香
　　暂香　　香头　　斩剉香　香脂
　　杂香　　卢甘石　窊木　　射木
　　茶木　　苏木　　射檀木　椰子
　　赤藤　　白藤　　皮角　　□皮
　　丝　　　簟
　　牙契【有正限纳者有放限纳者分不同庆元多大家典买田宅投印者甚少今以嘉定十七年所收记之】
　　正限五千四百二十六贯七百九十六文
　　诸司四千七百三贯七百六十六文
　　本府七百二十三贯三十文
　　放限七万二千四贯八百五十七文
　　诸司三万七千六百二十一贯六百一十七文本府三万四千三百八十三贯二百四十文
　　杂赋
　　免役钱两科共计七万七千九百二十一贯四百八十
　　四文
　　六县截支吏役钱三万四千七百九十三贯七百一
　　十六文
　　本府八千一百六十三贯七十六文【解发减省人吏钱在京官员雇
　　钱及支府吏钱并在内】
　　经緫制司钱三万一千七百五十一贯七百四十八
　　文【通判防催】
　　官戸不减半钱二千八百八十三贯九百二十文【常平
　　司通判防催】
　　奉化慈溪昌国三县头子钱三百二十九贯二十四
　　文【提举司】
　　茶租钱一千九百九贯五百五十文【旧额二千二百八贯九百八十四文
　　今除奉化县逃絶戸四分钱有此额】
　　水脚钱八千九百贯文
</div>
    <div class="pagination">
<a href="宝庆四明志_page12.html">上一页</a><span>...</span><a href="宝庆四明志_page8.html">8</a><a href="宝庆四明志_page9.html">9</a><a href="宝庆四明志_page10.html">10</a><a href="宝庆四明志_page11.html">11</a><a href="宝庆四明志_page12.html">12</a><span class="current-page">13</span><a href="宝庆四明志_page14.html">14</a><a href="宝庆四明志_page15.html">15</a><a href="宝庆四明志_page16.html">16</a><a href="宝庆四明志_page17.html">17</a><a href="宝庆四明志_page18.html">18</a><span>...</span><a href="宝庆四明志_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
