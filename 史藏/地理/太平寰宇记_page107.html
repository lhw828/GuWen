<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 107 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 107 页/共 120 页</h1>
    <div class="content">　　户
　　唐开元户一千九百二十
　　风俗
　　文狼城在新昌县林邑记云苍梧以南有文狼人野居无室宅依树止宿渔食生肉采香为业与人交市若上皇之民此葢其地因以为名城
　　土产
　　荳蔲贡　蚺蛇胆　银　大竹　按南中八郡志麊冷县有大竹数围实中任屋梁柱覆用之即当瓦可庇风雨
　　嘉寜县五乡州所理汉麊冷【注】音麋零○县地属交趾郡古文狼夷之地　繖围山　封溪　若耶溪源出嘉寜县西南
　　新昌县一乡汉麊冷县地后汉朱鸢人诗索以麊冷雒将之畧郡县于是雒将皆属之集六十五城自称为王治麊冷县后汉马援传云交趾女子徴侧及女弟徴二反诏援讨之乃奔金溪穴中二年乃得悉定郡县即其地也　文牛山　薜萝水
　　承化县西北五里一乡汉麊冷县地可濑水山仙颁山
　　嵩山县　茂嘉山
　　珠緑县按贞元録只有嘉寜永化二县通典开元録又有新昌其余未详所置















　　太平寰宇记卷一百七十
<史部,地理类,总志之属,太平寰宇记>
　　钦定四库全书
　　太平寰宇记卷一百七十一
　　宋　乐史　撰
　　岭南道十五
　　爱州
　　爱州九眞郡今理九眞县秦象郡地汉武帝置九眞郡后汉置宋齐因之梁置爱州隋为九眞郡唐武德五年复为爱州领九眞松源阳山安预四县又与州界分置积顺安永胥前眞山七州七年改永州为都州九年改积州为南陵州贞观初废都前眞胥三州入南陵州又废安州以隆安九年废松源入九眞九年废眞州以胥浦军安日南移风四县属爱州天寳元年改为九眞郡乾元元年复为爱州南与日南接界西连防牱界北与巴蜀接东北与郁林州接皆山崄溪洞所居
　　元领县六
　　九眞　安顺　崇平　日南　无编　军宁
　　四至八到
　　北至东京【阙】　　　　北至西京陆路一万一千四百里　北至长安陆路一万二千里　东至海陆路一百四十里　东至演州陆路二百五十里　西至生獠界水路一百九十里　北至生獠界陆路三百里　东北至交州五百里水路七百里
　　户
　　唐开元户一万四千七百
　　风俗
　　与交州同
　　姓氏
　　【阙】
　　土产
　　蚕一嵗八绩　稻再熟　多温风　贡孔雀
　　九真县九乡汉武帝开置九真郡治胥浦县领居风都厐余成驩无编等七县今九真县即汉居风县地吴改为移风隋分置九真县州所理　安镇山　佛迹山　松源山　弼水
　　安顺县东南九里九乡隋旧县唐武徳五年置顺州又分置东河建昌边何三县并属顺州贞观元年州废及三县皆并入安顺及爱州　淳岳山　路缦山
　　崇平县南三十里五乡隋隆安县唐武徳四年于县置安州及山州又分隆安立教山建道都握三县并属安州又置防州真润古安西安建功五县属山州贞观元年废安州及三县又废山州及五县以隆安爱州先天九年改为崇安至徳二年改为崇平
　　日南县东北二百二十里四乡汉居风县界有居风山山有风门常有风其山出金牛往往夜见照耀十里隋改为日南县　凿山一名九真山　古缦山
　　无编县未详里数三乡汉旧县属九真郡又云西汉于县故城在今县东
　　军寜县西北二十一里五乡隋军安县唐武徳五年于县界置永州七年改为都州贞观元年改为前真州十年改属爱州至徳二年改为军寜县　丹昼山斧山　扶縁山　寜夷山　思栁水　咢水　凿口即马援开石道处按二广州记云马援凿九真山即石为堤以遏海波自是不复遇涨海　居风山交州记云居风山在郡西四里又南接射堋山夜静恒闻射山其山出金昔有一妪见金牛出食斫得鼻锁焉珍山交州记云九真去郡三里有珍山山有神石
　　庙值天亢旱二千石亲到以水洗石即云雨立降尧山清风静夜时闻法鼓之声　揺牛南中八郡志云移风故县有揺牛生里时时共鬭则海沸或出岸上家牛见则恐布人或遮捕即霹随至俗号曰神女牛又牛每登岸与虎鬭角软还入水复坚　铜柱岭表録旧有韦公干为爱州刺史郡即汉伏波铜柱以表封疆其柱在境公干利其财欲椎镕货之于贾胡土人不知援之所铸且谓神物哭曰使君果坏是吾属为海神所杀矣公干不聴百姓奔走诉于都督韩约约移书辱之公干乃止　风门山上有风门常吐风俗曰萧瑟岩　铜船湖交州记云九真有一湖去浦四十里至隂雨日百姓见有铜船出水上又有一牛出湖中以鸡酒为祭便获鱼倍常若不设此祀则渔得牛粪而已　弱水交州记云九真郡西有弱水毛羽皆沈广七八里望见旁人骑马皆不得渡也　磬石出浮邱溪又有流金涧多金沙出火齐状如云母重叠似黄金　鸟王如鹊头上有毛冠尾长一尺五寸纯黒色若欲取诸鸟先选髙树砍除枝柯凖留上二枝以胶插着取鸟王置其下鸟王鸣呼众鸟闻声皆争集其处或衔果实或送防蚁皆与鸟王诸鸟着胶獠子之徒下收之也　蚁漆吴録云居风县有蚁絮藤人视土中知有蚁因垦有木枝插其上则蚁出縁如生漆坚凝　潮鸡地舆志云爱州移风县有潮鸡呜旦清如吹角潮至则鸣一名林鸡其冠四开宛如芙蓉　赵妪昔九真有女子赵妪乳长五尺不嫁常在山中聚盗结党攻掠郡县皆有金塌齿履居象头战鬭以少男十余为侍后刺史陆允平平之　鴈随棺防稽虞韶为日南太守即翻之父也身死归乡有只鴈随棺至防稽栖于墓三年乃去野女日南有野女羣行不见其状时见皛白袒衣
　　也　猓土人号曰歌然似猕猴而大手面目与人无异皮毛软毳细滑堪作褥此兽有仁义行则大者前小者后如得果实则小者先送与大者然后自食夷人古堂□獠药箭射之中一必获其二未伤者拔死者之箭自刺而死　□獠多变为虎其家相承有虎代代事之若变成生虎巫即杀鸡向林祭之打竹弩作声咀咒云云
　　驩州
　　驩州日南郡今理九徳县古越裳氏国九译所通秦属象郡二汉属九真郡吴置九徳郡晋宋齐因之隋置驩州后为日南郡唐武徳五年置南徳州总管府领徳明知驩杜源七海八州南徳州领六县八年改为九徳贞观初改为驩州又改为演州二年置驩州都督府领驩源明智演林景海八州十三年废明源海三州天宝元年改为日南郡乾元元年复为驩州放驩兠于崇山即此也
　　元领县四
　　九徳　浦阳　越裳　懐驩
　　四至八到
　　东北至东京【阙】　　　　　东北至西京陆路一万四千里　北至长安陆路一万三千六百里　东至防海福禄州一百二里　东至大海一百五十里西至羁縻暑州一百四十里　北至演州一百五十里又至爱州六百三里　西南至文单国十五日程约七百五十里　东南至环王国十日程约五百里北至化州五百二十里　西北至灵□江四百七
　　十里　西南至羁縻常州三百里
　　户
　　唐开元户九千六百一十九
　　风俗
　　郡国志云厐山洞人去为两齿为饰刻胸作花文山中立市十日一防铸铜为器大如盘名旁旁为财布朱吾以南又有狼野人居无屋舎依树止宿食生肉采香为业与人交易若上皇之人又有狼□裹身犹耻无蔽衣夜与贾人交易暗中嗅金便知好恶
　　姓氏
　　【阙】
　　人物无
　　土产
　　旧贡象牙　药犀角　金薄　黄屑　沈香　斑竹
　　九徳县十一乡州所治古越裳氏国秦开百越此为象郡汉武元鼎六年开交趾以南置日南郡治于朱吾领北景卢容西卷象林五县吴分日南置九徳郡晋宋齐因之隋改为驩州废九徳郡为县今州治也后汉遣马援讨林邑蛮援自交趾寻海隅开侧道以避海难从荡昌昌南至九真郡自九真以南随山刋木开陆路至日南郡又南行四百余里至林邑国又南行二千余里有西屠夷国援至其国铸二铜柱于象林日南界与屠夷分境以纪汉徳之盛其时以不能还者数十人留于铜柱之下至隋乃有三百余家南蛮呼为马留人其水路自南安府南海行三千余里至林邑计交州铜柱五千里　镇龙山　瀑布山　交州记云陶横筑城于土穴中得一物白色形如蚕蛹无头长数丈大十围软软能动割腹肉如猪脂遂以为臛香美横啖一杯于是三军皆食焉
　　浦阳县东南五里四乡晋旧县　上里山　安龙山越裳县东北七十里元二乡吴置唐武徳五年于县置眀州柝置万安引眀定逺三县之又分日南郡文谷县置智州领文谷新镇阙员金寜四县贞观十三年废眀州越裳属智州后又废智州以越裳属驩州怀驩县未详里数三乡隋为咸驩县属九真郡唐武徳五年于县置驩州领安人扶演相景四源四县治安人贞观元年改为演州十三年省相景县入扶演二十六年废驩州其所管四县废入咸驩后改为懐驩真元録此县废　长山　长江水　勾蛇其蛇食人腹欲杀此蛇必当令死如不死则寻追报人终不已也虽众人中往取害之万不失一又曰钩蛇长数丈尾末有钩取岸上人及牛马食之　居风母交州记云居风母似猿见人若慙屈头打杀得风便还活果下牛九徳出果下牛髙三尺汉时乐浪郡亦有果下马并髙三尺　他纶木堪为衣裳及褥　象孕则五年一生被伤则羣党相扶将去死则向南跪拜鸣三匝以木覆之雄死雌则泥土著身不饮食辄流涕也　搪牛形如牛而大身黒头白角长二丈堪为酒器　駃牛异物志日南多駃牛日行数百里　又出香木名曰蜜香即沈香也　木斯香花草花外国以为首饰
　　陆州
　　陆州玉山郡今理乌雷县秦象郡地汉以来属交趾郡梁分置黄州及寜海郡隋平陈郡废改黄州为玉州帝初州废并其地入寜越郡之玉山县唐武徳五年置玉州领海安海平二县贞观二年废玉山州上元二年复置改为陆州以州界山为名天寳元年改为玉山郡乾元元年复为陆州
　　元领县三
　　乌雷　华清　寜海
　　四至八到
　　西北至东京【阙】　　　　　西北至西京七千六百里　西北至长安七千九百里　东至亷州界三百里南至大海不知里数　西至武安州三百七十里北至恩平县郡七百五十二里　东南至海不知里数　西南至当郡宁海县二百四十里　西北至苏茂郡一百三十里　东北至宁越【阙】　六百里户
　　唐开元户四百九十四
　　风俗
　　人采珠煮海为业皆蛮獠乌浒诸夷所居不为编户率头为名大封者数百口以一户【阙】　税布五匹米百斛为恒赋笙号舞钟鸣形琶三名为登姓氏
　　【阙】
　　人物无
　　土产
　　珠　玳瑁　鼊皮　翡翠毛　甲香
　　乌雷县南北四十里一乡州所治也
　　华清县郭下一乡旧玉山县唐天寳年中改
　　宁海县在乌雷县西三百一十里汉旧安县唐至德二年改为宁海　越王石　防牱山
　　福禄州
　　福禄州福禄郡今理安远县土俗同九眞郡之地后为生獠所据唐龙朔三年智州刺史谢法成招尉生獠昆明比楼等七千余落总章三年置福禄州以处之天寳元年改为福禄郡至德二年改为唐林郡乾元元年复为福禄州
　　元领县三
　　柔远　唐林　福禄
　　土产
　　贡白蜡　紫绯　骐麟竭　无名异
　　柔逺县一乡州理本名安远唐至德二年改为柔逺唐林县一乡
　　福禄县一乡　已上三县与州同置
　　长州
　　长州文阳郡今理文阳县土地与九眞郡同唐初置长州天寳元年改为文阳县乾元元年复为长州
　　领县四各一乡
　　文阳　铜蔡　长山　其常　已上四县与州同置四至
</div>
    <div class="pagination">
<a href="太平寰宇记_page106.html">上一页</a><span>...</span><a href="太平寰宇记_page102.html">102</a><a href="太平寰宇记_page103.html">103</a><a href="太平寰宇记_page104.html">104</a><a href="太平寰宇记_page105.html">105</a><a href="太平寰宇记_page106.html">106</a><span class="current-page">107</span><a href="太平寰宇记_page108.html">108</a><a href="太平寰宇记_page109.html">109</a><a href="太平寰宇记_page110.html">110</a><a href="太平寰宇记_page111.html">111</a><a href="太平寰宇记_page112.html">112</a><span>...</span><a href="太平寰宇记_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
