<!DOCTYPE html>
<html>
<head>
    <meta charset="UTF-8">
    <title>汀州府志 - 第 146 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 146 页/共 162 页</h1>
    <div class="content">
 〔国朝〕黎士弘

　　尝披阅往史，见前明海公忠介为南平学谕时所著《论谓抱关击柝皆以行道》，而尤莫如教职，盖将以造人才、挽世道，其任尊且难如此。当忠介著论时，持风力抗揖上官，然卒不闻有所呵责，而忠介竟致通显，成贤者名。因叹当时资格之宽，其所号为学士大夫，犹能相砥以道，未尝遂目守正不阿者，以傲吏之名也。今平流序进居是职者，皆旅进退不敢有所是非，一言不当，风议及之，所称行道者，其安在乎？以予所传林先生则甚异。先生以海宁谕来教授临汀，初至郡，即却诸生贽不受，且积一岁薪俸所入，以为先师宫庙费。每当春秋祭奠前期，濯具、灌扫、张幔、拂主，即上一茗，拜跪惟谨。夜设莞簟立露中，若人子视食息于父母，必欲听于无声而后已者。壬辰春，当岁试，凡学使者按郡，例有举劾优劣，先生独不应。学使曰：“例也。”先生再拜曰：“诸生皆不为非，而必使职诬以罪，是职先无状，请坐罪职。”学使廉其诚，遂从其请。嗟夫，林先生小吏，虽廉法终无大望，即不下竟锥刀之利，一言清节，人争笑之，若俎豆几席，久已视为故事。至于不惜杀士以媚要津者，安敢谓今遂无其人哉！嗟夫，林先生乃独为于举世不为之日也。辕固谓公孙子，慎无曲学以阿世。汉孝文亦曰：“若招之不来，麾之不去，可以为社稷臣矣。”然则林先生岂任一教职也耶？千钧之弩以中鼷鼠，非不矫且捷，而由基为之泣下沾襟者，伤未尽其才也。今先生左迁以去矣！求所谓致通显、名当世如忠介者，既不可得。然士歌于宫，诵于途，又谋为贞珉以谋不朽。他日荒烟断藓之下，有人指名叹息，相与徘徊不忍去。然则先生固不必其致通显也，即如此而亦何负先生哉？夫世之身致通显、名灭没而不传者，亦何可胜道也！公名译，福清人。

 王文成公庙碑

 〔国朝〕张　钦

　　今上登极五十余年，治化久成，文运聿昭。臣某特膺简命，巡抚闽疆，吏饰敝除，课文造士。夫闽为宋朱夫子讲学地，而汀、漳数郡又明王文成公经略处也。大儒过化存神，士民何日忘之。谨按，公讳守仁，字伯安，文成其谥也。其先余姚人，生明成、弘间，讲学聚生徒，不蹈袭于汉、宋儒者，以良知而直接孟氏之性善；世之学人崇而师者半，攻而辟者亦半。夫公之著述，小不合朱子耳，非不尽合圣人也。姑无论理学迹公之事，原公之功，非一代通儒何以办此？正德时，权奸肆虐，公直撄其锋，几危者数矣。后逆阉伏诛，公累迁右副都御史、提督南岭诸军务，由赣而汀，由汀而漳、潮、惠、韶，洞贼缗结，公呼吸间降椎结者以七万。及宸濠背逆，公率义兵下南昌，迎击濠于黄溪渡，以小舟载柴，乘风纵火焚之，众溃就擒，以功封新建伯。既而，奉命巡抚两广，征断藤八寨，以数千弱卒荡平二千里百年未拔之狡窟于两月之间。呜呼，是岂空谈理学者与！人谓公有此事功，可以不事理学。愚谓有此理学，乃能立此事功。公于孟氏，究之精，故不借程、朱之梯航，而自登邹、鲁之堂奥。不独良知一说，大畅性善，其生平严毅，无非浩然之气所流行，遇珰则摧，遇逆则除，遇犷则抚，遇剧则平。理学事功，卓卓冠冕，明代是用从祀于文庙。今承圣天子崇儒重道之意，于宋诸儒或扁额、或碑铭，备极褒嘉。公为明儒宗，而闽中数郡公昔所经略地，流风犹存而庙貌不称，非所以昭德报功也。爰命匠石，是作是营，去其朽，振其颓，书事纪年，乃镌之石，复诗以歌咏之。其辞曰：“景仰大儒，生明之世，少负英才，登进士第。爰值武宗，权珰奸制，无吁天，公章孔丽。廷杖严加，谴谪贵隶，阉孽芟除，起公阙诣。累迁都使，经略天南。江广闽粤，山獠旷憨。公开诚谕，是训是戡，是革是化，是愧是惭。宁藩耽耽，窥伺神器。攀援舆金，群小攸庇。肆敢乱行，聚凶逞志。公声疾呼，首倡劳勚。烈烈炬焚，灭而朝食。乃爵于朝，封新建伯。续命南征，扫荡积逆。事悛病回，遭谗斥谪。榜言学伪，与朱判隔。实师子舆，力究性善。浩气凌霄，奸邪慄战。配享两楹，公论乃见。公神万年，安此廷殿。”

 石牛驿禁革里派碑

 〔国朝〕杨景辰

　　昔孙樵之书何易于也，曰：易于为益昌令，刺史崔朴尝乘春自上游，多从宾客，歌酒泛舟东下，直出益昌旁。至则索民挽舟。易于即自腰笏引舟上下。刺史惊问状，易于对曰：“方春，百姓不耕即蚕，隙不可夺。易于为属令，当其无事，可以充役。”刺史与宾客跳出舟，偕骑还去。予读“樵集”至此，抚卷叹曰：“甚哉，易于之戆也，而朴亦可谓贤矣。”令之于刺史，尊卑悬甚，苟可以中其欢心，即罄民脂、殚民力所不惜，何耕、蚕之是图而为之。上者颐指气使以临之，就令即负弩前驱，以为分固然耳，何问民哉！若夫易使而难悦，约己以裕民，如二云曾公者，其贤于朴也，奚翅万万。公奉勅分巡漳南，适寇起属邑，焰不可扑。公下车未几，募乡兵御之，遂获渠魁，直捣巢穴，歼厥丑类，汀人始安堵焉。公胸中真具数万甲兵，宁直一路福星，即全闽胥拜其赐。偶过宁石牛驿，见宁父老趋承唯谨，恻然曰：“此蘧庐耳，不过一宿，所需几何，何用劳苦父老为？”遂颁令与父老约，后不烦尔。今其令具在，真蔼如仁人之言也。仍谓宁令钱君当洞悉民隐，所急宜兴除者，其悉以闻。钱君乃条陈若干款，俱剔蠹厘弊、凿凿可行者持以复公。公怿甚，温词褒美，俾勒诸贞石，永垂龟鑑。海内多事，云扰鼎沸，力疲不胜役，财竭不胜求，百为茧丝，谁一为保障。诚得如公其人，布列中外百姓，未有不安内安而外自攘，狡悍之巨寇，不难鞭箠服之，况草泽啸聚者乎？公在一方泽一方，在天下泽天下，行且陟崇跻、以大展其经纶。汀、漳之人即甚爱公，恐不得久借。然公大用而海内均受其福，又宁直全闽已哉！噫，公之贤远过崔朴、钱君之惜民，亦不减何易于，第愧无孙樵之笔，以纪之耳！
考

 蛤蝴王庙考

 〔明〕杜士晋

　　按宋人余良弼云：惟王姓王，讳延钧，秉忠勇刚正之节，《五代史》世家章矣。爰自朱梁正明四年，知建州军州事，寻授刺史。逮唐天成初，王延钧嗣闽王位，拜奉国军节度使、同中书门下平章事、检校太尉侍中。长兴三年，提兵往福唐，未班师而薨，封灵昭王。龙启二年，当末帝清泰元年也。晋天福末，王延政据建州，改元天德，加封武平威肃王。厥后，闽地并入南唐，保大二年，加封弘烈王。宋乾兴元年，避宣祖庙讳，改封英烈王。县令曰：“汉韩说封龙额侯，击东越有功，封按道侯，盖一人而再受侯封。而《汉书》功臣侯表，乃以龙额侯为韩，按道侯为韩说。夫班固号称良史，且生于东汉，距说时未甚远，其所撰次宜可考信，尚疏略如此。况历年久远，且蛮音啁嘈，如云蛤蝴者哉？揆断大义，王号非可以苟称也。连城辟于宋禩，去五代已远，传呼失真，其王为王延钧无疑。邵武祷雨避壤祀之，况连与邵相毗壤者乎？存其说，俟博古君子焉。

 宁化封域考

 李世熊

　　宁化县初称黄连峒。隋、陈以前，名不见于史，相沿闽越，属会稽郡而已。汉永和六年，分会稽为东、南二部，东部为临海、南部为建安都尉。黄连当在南部中。孙策渡江，以贺齐代领都尉事。吴永安三年，即南部罢都尉，置建安郡，始析其校乡西偏将乐地置绥安县；黄连当属绥安。晋灭吴，析建安，立晋安，其属建安者，曰吴兴、东平、建阳、将乐、邵武、延平，凡县七。黄连当属将乐。其属晋安者领县八，曰原丰、宛平、同安、候官、罗江、晋安、温麻、新罗，俱隶于扬州。东晋义熙元年，改绥安为绥城，宋、齐、梁、陈因之。隋开皇间，又废绥城，并入邵武，隶抚州；黄连当并入邵武也。唐武德四年，析邵武置绥城县，隶建州；黄连又当属绥城。五年，又析邵武地增将乐县。七年，又以邵武属绥城，而省将乐。贞观三年，复省绥城入邵武。高宗乾封二年，乃析故绥城县地，为归化、黄连二镇。黄连盖历附绥城也。嗣圣五年，又析绥城县地，置将乐县，水之南隶将乐，属福州；水之北隶临川，属抚州。黄连当仍属建州矣。先是隋大业之季，群雄并起，东海李子通，率众渡淮，据江都，称吴帝，改元明政，遣使略闽地。其时土寇蜂举，黄连人巫罗俊者，年少负殊勇，就峒筑堡，众寇不敢犯，远近争附之。罗俊因开山伐木，泛筏于吴，居奇获赢，因以观占时变，益鸠众辟土。武德四年，子通败死。时天下初定，黄连去长安天末，版籍疏脱。贞观三年，罗俊自诣行在上状，言黄连土旷齿繁，宜可授田定税。朝廷嘉之，因授罗俊一职，令归剪荒自效。而罗俊所辟荒界，东至桐头岭，西至站岭，南至杉木堆，北至乌泥坑。乾封间，乃改黄连为镇，罗俊没五十余年，为开元十三年。福州长史唐循忠，于湖州北界，福州西界，检得避役百姓共三千余户，奏闻，复因居民罗令纪之，请因升黄连镇为县。二十六年，开山峒，置汀州于新罗城，领县三，割黄连以属之，并长汀、龙岩而三也。黄连隶汀州始于此。盖置县在置州之先矣。天宝元年，更黄连县曰宁化，治仍旧镇。昭示天祐初，进封福建观察使留后王审知为琅琊郡王。梁开平三年，封为闽王。汀地尽属王氏，虽奉梁、唐正朔，而命官设吏，皆王氏为政矣。同光二年，王云来令兹土，始议改治，卜镇西竹筱窝吉，乃迁县于今治。审知子延政，旋为南唐所灭，汀地尽属李氏。宋开宝八年，南唐灭，地始尽归于宋。哲宗元符元年，提刑王祖道行郡，憩本县麻仓团里清流驿亭，爱其山水明秀，因谓长汀、宁化，壤地旷远，奏析本县六团里，并长汀二团里，置清流县于麻仓。元仍之。至正十六年，土贼曹柳顺，据邑为乱。麻仓人陈有定，起义讨平之。十九年，陈友谅取邵攻汀，转掠将乐。元授有定汀州路总管，御之，所陷郡、县皆复。有定迁行省参政，遂开省汀州，悉有八闽地。明洪武元年，有定就擒，改汀州路为府，宁化仍旧。成化七年，因沙、尤寇乱，又析东北柳杨、下角二里，增置归化县。隆武二年丙戌九月，清师下汀州，地始归于清，是为顺治三年。宁化自开元戊寅，至康熙己酉，为县共九百三十一年也。

 连城山川考

 童能元

　　连城于会城为正西，于郡城为东南。山由西而北，川自南而东。遡其源，远自庾岭度峡而至火星，历桃源，右出黄竹岭为长汀，是江、闽之界也。由黄竹越天华山，西接乱萝山，其高二十里，延袤百里，遂至池家。西趋而上，状列于屏者曰马龙砦，从中出者为宁化祖山；由马龙而右出者曰狐栖岭。自此逶迤东行二十余里，乃达大息岭，其水左流宁化，右流新桥，至湘洪滩下汀州。度大息过峡北行，至平原山，从北出者为清流；其东出者，由四堡历分水铺，过峡顿起高屋山，至连境之赖仙，越牛角垅，而止于枋坊，是清、连之界也。由平原腾涌而南，直上者曰归岭。岭水左流宋坊、大埔，历连之焦坑、王坊，至大坪下杨梅滩石固潭，跨渡头桥，越溪尾徐坊、许坊至柯坊，会邑之大河右水，流罗坑口，仍入湘洪滩。从归岭复逆上，矗立千仞者，曰赤峰嶂，山势嵯峨，特耸鸿骏，嶂分而东下，陂陀漾衍，为南山峡。崚嶒顿起，则大灵山也。遂由横坑水头过峡，左分水为北安里水源，右分水为新泉水源。由是复东向逆行，见奇峰特起，上侵云汉者，曰虎忙山，延袤三十余里，路峻崄绝，旧志载，虎过忙也。山半结庵，为行人憩息，横嶂排空，势若浪涌。东趋于青岩，遂历肖坑坪，上过卢家畲。其水左流汀之罗坑、赖屋，而归北安，右流汀之曹坊，连之温坊，达朋口。由卢家畲而突顿起者曰邹磜，腾涌而北上者曰西宝嶂。历张坊之三峰顶，至米昇砦。从杨梅岭西向而行，穿田而峭拔者曰叶屋岭，北行达棋子岭。水东、西分流，为汀、连之界。离城十里，如扆如笏，是为连城少祖。随岭直下曰三箭，其水左流童子岩，隔口田，过泡洋，合隔川水，越西陂，至北门外夫人庙，会大河；右流狐狸坑，姚家坪，石塘，历彭屋陂，过昼锦桥，至西门外入文川。由三箭而下曰冬瓜顶，曰黄坭凹，顿起为老鸦山，为莲塘顶。度峡而起者曰高山，屈曲盘绕，复开大嶂曰童屋山。自棋子岭至此凡七里，皆东向行龙。由此中抽一线，从辛转亥，峭拔而高峻者曰马坑山，曰社公。左辅右弼，磊落度畦而起者曰后龙山，此邑正干也。其翊然展拓于左者曰伍屋坑，曰寨子山；其霭然端拱于右者曰社稷壇。自龙山中出入城而特尊者曰雄镇楼，县令吴瓒公所建也。其下曰功德祠，阖邑为童玺公倡筑城报德而祀也。承中支而出四围，衍衍拱护，伟卫若怀宝而燕息者，县治奠其中焉。左分司，右捕厅。入城而振于北者为城隍庙，为万寿宫，为儒学，为驻防署，为文昌阁，而止于沈屋山；入城而翼于西者，为定光寺，为西门街，为乡约所。其襟披于邑前而宅居者为正街，为下街，为秋官坊，为吴屋巷，为塔下街。遂突起为城墙窝，为塔岭背，出东门而止于山川壇。此自西而北作邑之经络也。若环绕邑后，张于左为邑下关者，皆自棋子岭。左分一支、北向而上曰漳树隔，曰隔川砦，曰乌石隘；转东而行曰横坑嶂，曰龙滾潭，曰滴水岩，曰大坪头，曰揭屋坑，曰黄竹坑，曰吴坊，曰水竹，而止于北门外夫人庙。为邑之下关横坑嶂，又分一支曰陈家垅，曰小路岭，曰高崎，曰官庄。直下至麻潭，收一邑之水，又曰上山坑，曰乐太平，曰龙龟砦。遂为邑大水口，又为清、连分界。此自西而北而东之经络也。其罗列于邑前为望山者，亦源自西山之邹磜，过五磜迢递而南，至火烧炉。东向至冈上，自此而席湖隔，而洪门凹，旁分一支，为天马山，其干则自蒋坊入汤头。有山棱层叠秀、横亘十余里者为金鸡山。山开数面，向北朝邑，山背半为岭，巅有塘汛，乃朋口。由小淘之道岭下之村曰陈地，其水右出为文川之源；左出度湖营、过隔口，合马山前水，又合河源张家营水，流朋口。其下合莒溪水而至王城，越车前、陈屋坪、杨家坊，合肖坊芷溪水，汇于新泉，下上杭而入于广。由陈地而东行者曰大地隔，曰魏地，曰梁地，曰布地。承中出者至冠豸，乃连阳第一境。右分者至马头石，又名扬屋砦，高峻百仞，四壁危悬；左分者曰白水磜，曰楮岭，曰石门岩。复有山嵯峨、直上秀拔者，则为旗石峰，居儒学之巽位。由旗石峰西向而历江坊、过塞山，散下平畴，经塔下罗家营、而止于水南，为邑近案。此自西而南而东之经络也。由金鸡山左嶂角分支西向而下者，曰山坑，曰上罗地。顿起大岭背北向结者，为莒溪，为壁州，为余畲。其逶迤而南，复峭拔而起、雄冠一方者，曰棋盘山。晴空云敛，俯睇龙岩，城郭如穴、如垤。是山分脉长远，中干为漳州之祖龙。左分支为屏山罗地，为大平橑，而止于池家山，为龙岩、连城分界；右分支至下车，南向而出者为上杭之祖山，其北向逆上顿起仙高，至丰头复逆上结芷溪，而止于新泉，为连上分界。此自东而南而西之经络也。由金鸡山右嶂角东向而下，有山高拔者曰罗胜地，陂陀而行三十里，复见有山矗峻者，则为黄胜地。左水流凉坑至崇福庵下姑田；右流心田坑，穿后洋桥，至姑田合流溪口，下小淘而入永安。由黄胜地而左出者曰曲溪，曰心田坑，曰小洋地。越西山而下结姑田、城兜、坎兜、新庄诸乡。曲溪又分一支，由姑田之南山越横山隘、历陈地而至秋家岚，抵流溪口，为连城、永安分界。由罗胜地而左出者则为廖天山，高峻千仞，四壁崭然。山下之村曰赖源，当坑曰大河思，则为连城、宁洋分界。此自东而南之经络也。
　　若夫川泽之迹，咸以至邑为会归，而源委、大小、来去、方向亦皆分皙，汇于邑前者曰文川，其源有五：自东来者，源出大地隔，过陈地、北坑、南坂，历草哩，有瀑布悬空、水响如雷者为百丈磜，抵小棉，逾郑屋村，经官陂，越斑竹、江坊，度王城陂，穿姚坊桥，合金鸡岭水，至文川桥。此经流五十里至邑者。自东南来者，源出金鸡岭下白坑、过黄家坊、罗家坊，抵亨子堡新庵前，历宋坊至文川桥，此流四十里至邑者。自西南来者，源从五磜，由大砰头至乱石，历新林寺前，下礶上至文川，此源过二十里而至邑者。自西来者，源出张坊，过横坑，历林坊，至七里冈南转至文川，流经十里至邑者。又有自东来者，源出小楮岭，过大石岩，至石门岩，度龙爪陂，穿龙凤桥，又度雷公陂，逾丰登桥，此支流十里至邑下关者。乃若水之去从文川桥，逾安定桥、彭坊桥、下揭坊，历麻潭、龙龟砦，达清流李家，出柯坊，会北安河，越激龙，由田口至秋口，度九龙滩，逾安沙抵永安，流剑津，南下会城而入海，此连城水道之源委也。

卷之四十三　艺文五

书

 答李杭书

 〔宋〕杨　时

　　良佐足下：某愚不知学，未足以窥古人之大体。凡平居毫聚铢积而仅有之者，皆陈腐熟烂，无以夸示流俗。故胶口自绝，不敢辄出一语，与时相闻。犬马之齿已衰矣，而碌碌犹无闻焉。盖孔子所谓不足畏者，宜士大夫之所笑、背而去之也。足下乃过自贬损，若有求于不肖者，其所称道，语皆过情，虽名世有不敢当者。憔侥之童，付之以千钧之重，非其任也。故捧读，愧汗踧踖不宁者累日。虽然，某则陋矣，而厚意不可以虚辱。昔尝闻先生长者之馀论，试一言之，足下自择焉。夫今人与古人之学异，来书论之悉矣，此不复道。孟子曰：“鸡鸣而起，孳孳为善者，舜之徒也。鸡鸣而起，孳孳为利者，跖之徒也。”舜、跖之相去远矣，而其分乃在乎善、利之间。则为尧、舜者，亦力于为善而已。顔子曰：“舜何人也？予何人也？有为者亦若是。”论顔子之学，则曰：“得一善则拳拳服膺而弗失之矣。”此古人之用力可考而知也。夫圣人，人伦之至也，岂有异于人乎哉？尧舜之道曰孝弟，不过行止疾徐而已，皆人所日用，而昧者不知也。夏葛而冬裘，渴饮而饥食，日出而作，晦而息，无非道也。譬之莫不饮食，而知味者鲜矣。推是而求之，则尧舜与人同，其可知也已。然而为是道者，必先乎明善，然后知所以为善也。明善在致知，致知在格物，号物之多至于万，则物盖有不可胜穷者。反身而诚，则天下之物在我矣。诗曰：“天生烝民，有物有则。”凡形色具于吾身者，无非物也，而各有则焉。反而求之，则天下之理得矣。繇是而通天下之志，类万物之情，其则不远矣。夫入德之门有宜先传者，有后倦者，其序不可诬也。若洒扫应对，则门人小子所宜先传者，苟于成人而复使为之，则或倦矣。然圣人所谓性与天道者，亦岂尝离夫洒扫应对之间哉？其始也即此而为学，其卒也非离此以为道。后倦焉者，皆繇之而不知者也。故曰：有始有卒者，其惟圣人乎？某之所闻如此，足下试思之如何？老倦艰于执笔。辞不逮意，幸亮之。

 答胡康侯书

 〔宋〕杨　时

　　圣学不明，士志于道者，往往汨于世习而不知，虽英才异禀，卒能自拔于流俗者，无几也。某尝私窃谓，学者之视圣人，其犹射者之于正鹄乎？虽巧力所及，有远近、异否之不齐，未有不至于正鹄而可以言射者也。士之去圣人，或相倍蓰，或相什伯，所造固不同，未有不同乎圣人而可以言学也。譬之升堂奥者，必得其门而入乃可，至过其藩，望望然去之，则终身不能至。然所至学非难，知所以学为难。某愚不自量力之不足也，妄有意焉。思得朋游其学，左右提掖，觊获一至其藩。乃今得康侯，盖知衰老之有望也。

 上周中丞乞归葬孟节妇书

 〔明〕杨　昱

　　天下之事，众见不然，而一人独切于中者，可言之君子之前乎？曰可。曰何也？君子能尽天下之情，时或察而听之。天下之事，势若难行，而至理实无所背者，可言之君子之前乎？曰可。曰何也？君子能通天下之理，时或与而从之。是故事君欲依敌国，众见不然者；然母为人执，则方寸乱矣。此所谓一人独切于中者。故徐庶能言之，昭烈能察而听之。刑案已成，而欲有更张，势若难行者；然父陷非辜，则身可代矣。此所谓至理实无所背者。故缇萦能言之，文帝能俯而从之。汉文、昭烈且尔；况今读书明道，躬行实践，通天下之情，达天下之理，尤有出于二古人之君子哉。此昱所以区区之私不敢不一言之也。
　　昱有叔祖母、旌表节妇孟氏，颇有妇德，绝无生育。昱自断乳食，藉彼鞠育，幸至成人，顾殊恩之难报，岁月之不待也。故叨乡荐后，勉受今官，意图奉养，不期命与志违，仅得龙南。复思惊疑之地非安养之所，故不得已留妻子代养于家，而孑身来任。时孟年已七十有九，含泪相送，以死为决。此后，岁时寄音致物，惓惓以不得一晤为恨。昱之感此，遐想衰容，恐难重覩，亦未尝不于邑失声、涕泣沾衣也。意谓来秋例得会试，假便早行，或获一省。不期以今年八月二十二日终于家，寿八十有二。九月二日讣到，昱创闻，哀毁欲死，久始复生。时欲弃而去之，顾势有未能，义亦未安也。继欲将前情上陈，乞一便差，抚棺痛哭，以尽此情，而方承委署县，百务繁冗，无可代卸，兼思先已禀辞，未蒙批示，自惧烦琐，故尔不敢。
　　今幸本县知县已到，印信、仓库、文案、狱囚俱已交割明白，故敢披肝沥胆一陈下悃。昱始兴此念，即以谋之一二达事，咸曰：姪孙之与叔祖母，服止小功。近制，在官者闻期功之讣，不过宽假数日，此时法也。礼曰：大功诵可也。大功既尔，小功可知，此古法也。是今古之制，小功俱无奔临之礼矣。又曰：人臣服官，当守法事事，位尊者固不得以法之所无者以与人，位卑者亦不得以法之所无者望于人。子今所言，皆法制所不载者。又曰：受一命之士，不得以擅离所职。又曰：一老妇之死，不足以上干尊听。昱闻此数言，中止者盖旬日矣。窃又深思而为之释曰：事之在天下，有理、有法、有情。法制之该者有限，情理之运用者无穷，故宜于此者或戾于彼，可于甲者或否于乙，惟善于应者，必能斟酌较量，使之并行而无或悖也。其曰：小功无奔临，姪孙于叔祖母服止小功，盖指叔祖之有子孙，姪孙之不蒙其养育者也。若孟之于昱，拊摩鞠育、长养教训，无所不至，实与有生成之功。礼曰：报生以死。是古制亦当致隆矣。律有慈母丧如母服。兹虽不得正慈母之名，实有慈母之爱，是今制亦可旁通矣。汉魏以下，非所亲而受恩之渥辄有加服，载在信史，未可枚举。昱独不得效其一二耶？且孟再无以次可恃之人，生而心之所望者，惟昱；死而灵之所依者，惟昱。今值此大故，顾乃贪恋薄禄，忽忘大恩，竟以小功亲视之而不一临，则昱之忍心薄德，铨曹固无所庸其人。伤和、召灾，变故之生，实由兹而感也。其曰：人臣服官守法事事，位尊者不得以法之所无者与人，位卑者不得以法之所无者望于人。盖指有关国体之重，出位要请之私。苟事无大害，根于人心，原于天理，可以厚风俗、资政治者，虽不载在律令，下以公言之，上以公与之，未见遽为废法也。且生杀者，莫大之重柄，今天子尚以付之军门，使酌而行之，以绥黎庶。揭此较彼，不啻千百十一，孰谓此反不可专耶？其曰：一命之士，不得擅离所职，似也。但今教官以收书讲理，动得越境差遣；况昱家在长汀，抵赣仅五百余里，往还甚疾，亦所抚境内，假便一行，岂为不可耶？又闻之，教人以身为之本，使忍心恋位，虽朝诗书、暮礼乐，徒为资伪饰奸耳！诚能不亏此心，虽暂撤讲事，学者仰之，或未为无助焉。其曰：一老妇之死，不足上干尊听。余则斥其非矣。窃窥执事抚绥部属之盛心，虽一草一木，咸欲使遂其生，况能守贞节、致旌典如孟者，忍吝势得专理可通之一差而不使之得葬耶？区区之私，窃谓此亦所谓众见不然而一人独切于中者，势若难行而理实无所背者也。傥能留神省览，权其理，准其法，原其情，俯而与之，哀而从之，假一便差，宽限旬日，俾得归，少尽寸私，即复任供职，不惟孟得暝目九泉，昱没齿感德，凡抚下军民闻之，亦将激励仰化矣。情郁于中而词多重覆，哀心未平而语欠修润，干渎严威，不胜恐惧之至。

 答李元仲书

 〔明〕魏　礼

　　一别二十年，相聚四五日，此如操勺米以疗饥，其何能济，然而犹得不死也。伏审手教，补缺陷之语，所谓人定胜天。读先生文，处丙丁之际，想见其行事，诚有得于胜天之学力，弥深叹服也。人定胜天云者，非必靳如蠡之胜越而灭吴；文文山之屡起屡踬，陆秀夫之负帝入海，皆胜天也。尔时，更省江宁胡星卿先生书云：自世俗视之，遂谓尊家多难；自愚论之，一时何得有此奇特事，家运正好，万勿自疑也。胡先生亦行年八十六矣。二老之言，若合符节。廉顽夫、立懦夫志，仆其敢自委乎？因思夫天之于世，靡弗缺陷也。仆惟不能自处其不缺陷，遂致两兄、兄子之丧夺，成大缺陷。使宜于不缺陷时自寻处其缺陷，留不尽之意以还造化，拟于古人三瓦不陈之义，蕲毋至天之思缺陷我，或者犹未若斯之酷也。庖丁善刀而藏，是以解数牛而刃若新发；顔阖之御，使脱辔轫轮而止则车不败。然则吾既能自处乎缺陷矣！是天可以不缺陷我，天且不得而缺陷我也。或者其亦所谓人定胜天之道乎？原二老之指，其能不悖矣乎？《易》曰：“穷则变，变则通，通则久。”未有不变通而能久者，四时之序是也。登高不止者，其坠必创。故曰：为道损，损而又损，以至于无。此非独为道也，御世之势亦有然矣。仆勉思宅心退让，寻其理趣，以折平日虚骄之气。先生审天人之故，知始终之行，愿尝有以教策之。

 呈郭令君详免卫官书

 〔明〕李世熊

　　窃惟天下大势，莫不治于安靖，而乱于苛烦。兵兴以来，民情摇沸。愿治者多，喜乱者亦不少。静摄之，犹虞其扰；骚动之，必生他变。别境未详，只如泉上下里，由丁亥迄丙申，四躏于流寇，一困于大兵，疮痍未起，呻吟未息。自明公下车以来，敷政宽大，鸡犬不惊，祥风所煽，强暴化其九，逋债输其入，太平之风，指日可俟。乃本月内，忽有汀州卫官王，行牌给示，张挂本里，内有临乡招抚、编甲、团練、开垦等目，循名似美，举行必乖，请言其弊。凡言招抚者，必啸聚负嵎，梗阻王化，或诛剿余孽，负罪惮归，故招使从顺，抚之安生。本里四民就业，奉公惟谨，试问“招抚”何为？又男耕女绩，勤踰诸乡，野无不辟之田，又无不垦之土，试问“开垦”何处？若编甲一款，县幕、县捕，岁岁举行，里无漏户，户无漏丁，重复“编甲”何事？至于团練一款，不便多端，村民嘻嘻耕凿，无故聚谈兵甲，习不仁之器，商杀人之事，名既不祥，机似倡乱，其不便一；卫官既无家兵，又鲜工役，势必召募亲随，以壮观瞻，凡应募，非游惰之最，必奸黠之尤，一附兵籍，百肆狐威，于是逆奴胁主，狂子背父，名曰从兵，实乃盗薮，其不便二；卫官不能躬亲步伍，手自教习，势必佥点練总，以长什伍，十夫之长，必佥殷实之户，馈谢主将，練总必有常仪，取偿细民，練总必多科派，蚕食纷纷，将何纪极？其不便三；既称奉上操演，必须编民供给，听練者失业，帮練者竭财，其不便四；设或操演成营，势必自为党类，气习渐骄，望门坐食，侵渔克剥，挟私报怨，宗老乡耆，睨不敢问，公差长吏，抗不得拘，空拳群狼，白噬乳赤，其不便五；且乡乡相接，队队相穿，狡猾之雄，从中复自为头目，一卒通报，群乡应响，把持武断，势侔郡县，图治不足，酿乱有余，其不便六。若谓保甲良法，祖述自昔，然自安石迄今，悉鲜成效。在彼寓兵于农，议者犹云烦琐，今若增设卫官，耑行此法，窃恐御敌则如羊见虎，扰乡则如虎劘羊，但有百害，必无一利。伏惟明公爱民如子，惟恐其伤。教民彊梁，不如教以礼让；养民客气，不如养其元气。无事而生事，不如有事化无事。恳赐申详，特免卫官临乡一意，与民休息，太平关纽，端在于此。冒昧陈悃，仰祈绎察。

 答汀州李太守书

 〔明〕李世熊

　　人非木石，肯厌荣名？不幸命与时违，遂婴痼疾，支离待尽，永谢风云。某患病缘由，前呈已悉，复蒙大谕，有“人望、养高”之称，有敦趋赴府之命。盛朝折节礼士，凤麟悉网，庸琐如某，猥辱眷注，捧读来教，感激涕落。某早岁滥窃虚名，实无一长可录。弄笔泼墨，童稚所能；九踬场屋，鼠技已见，有何实学敢称人望？晚遭天刑，药石自救。前故辅黄道周、都察院何楷、礼部尚书曹学佺交章荐举，皆以翰馆相待，某咸称病力辞。及序应恩贡，催趋廷试，某亦引疾不就。鄙怀硁硁，明识共许，非至今日方托病为“养高”也。且多口横伤，疮痏满体，揆厥所由，亦缘人趋炎而某守贱，人走利而某守贫，人逐市朝，而某臥穷壑，人附权势而某侣缁衲。是以冰炭互形，跖、夷相憎，彼疑此有异志，犹此疑彼有秽肠也，自非太虚朗鉴，何能洞彻表里？惟是贱足苦痺，不任扶持；误触动摇，痛沦心髓。若复颠踬三百余里，登涉怔忡，气血下陷，心胆离堕，立见毙伤，仁人宥物，想不忍闻。伏惟恕此慢违，置其邱壑，某茹草饮水之日，悉肉骨起死之年矣。

 答伍象新书

 〔明〕李世熊

　　寄示连山碑文，事之来历无所加于旧志，只“东晋”二字，来历不通。正统间显迹，已详唐世济记中。仆已节采于稿。但沙、尤寇难，以汀州推官王得仁提兵来援，贼方解散。得仁追贼至盖洋，复大败之，方欲捣贼巢，而得仁以劳瘁死。今汀州忠爱祠即祀王公也。舍得仁不诵，而言神功，真齐东耳。仆采节唐记，亦聊以塞俗目，非本意也。神果有灵，则正德间破城，县令身撄其毒，以贿获脱，神此时安在哉？

 与彭躬菴书

 〔明〕李世熊

　　自兄入洪都，久失教言，竟岁惘惘，如盲人失导也。旧腊承邑志之任，初谓蕞尔弹丸，人物鲜少；踵事增华，实无难事。不谓头绪纷然，几无下手处。正如修宅者，妄意换旧添新，规模易就，岂知一撤旧材都为弃物。榱栋杗桷，彻头料理，乃匠手既拙，物料又艰，间架茨墁，究是田舍而已。且因此一事，酬接如蝟，多以违情悖道之谈，强相聒絮。山居闭门，既久不知世法变怪至此；忍性承受，终是浑合不来。譬诸忍痛，初亦啮被噤息，久不觉发声长噫也。既念老惫余息，纵然滑似脂、转如圜，炼成此副伎俩，将向何处施用？仍旧疏简，听人指摘而已。总由少习科举之学，浮气相高；中经丧乱，多所撄激。久之以心如墙壁，为安身立命；到老不脱窠臼，毫无进步处，真惭见先生也。闻和公归自关中，果否？奇男子轻万里如灶下，弟直据灶觚为万里，不虚过一生乎？

 与翁明府、蒋参戎论洞寇书

 〔国朝〕邱嘉穗

　　迩来地方小警，仰荷执事平定安辑，绰有成谋。穗叨讬守下，将与父老、子弟共沐弦诵而享金汤，幸甚。但以敝乡任事之人奉公无术，曾不能推广两台之德而力行之，以致境上洶洶，犹未知税驾之何所？是敢陈其颠末，力赞两台之令谕，而反覆推究其所以然者。俾得早赐严饬，着实奉行，上以鬯朝廷之声灵，下以解民生之困阨，不胜大愿，伏惟垂仁采纳焉。窃惟来苏三乡，孤悬天末，不幸复界闽、粤间，西接武平，南邻程乡，无深沟高垒以为之限，有幽岩丛菁以为之巢。其二洞，群不逞之徒倚为窟穴，游奕往来，眈眈视来苏如奇货者，盖匪朝伊夕矣。会日秋收颇歉，谷价上腾，加以赣米弗来，潮米莫上，贫民半菽不饱，并日而炊。于是，二洞之亡命为雄者，至敢阴行招纳之私，大肆攻掠之惨，一呼百应，四方驿骚，沿乡之民，枕戈待旦，较之本朝定鼎之初，耿逆寅卯之变、乘机窃发者，其猖獗为尤甚。如前日劫上地之某家及新坊郑氏之杀死三人，亦可畏矣，亦可哀矣。顾尝为地方计之：二洞之寇虽曰实繁有徒，不过么麽小丑啸成作逆，非若明季大盗之桀骜难制也，即前月明火持仗，害命劫财，亦第出于穷乡细民之所不意而掩其无备，又非有乘势长驱之勇不可遏绝也。而吾乡之为练长者，方且惴惴如临大敌，今日议粮饷，明日议硝磺，夜则伏塘架路，昼则侦谍瞭堠，曾不得一夕安寝，起视四境，而洞寇又已赫然临界上。间率一二乡兵荷戈而逐之，而衣不蔽骭，食不果腹，铅刀莫割，鍪甲乌有。一旦驱之格斗，则骨惊肉飞，面无人色，猝有死伤，谁可告诉？往往闻铳砲而战慄，临矢石而奔溃。而其三界村氓畏贼势炽，又多与之接济，来若为迎，去若为护，前后皆彼奸细，声息动相应援。在为练长者方设一计，自谓鬼神莫测，而不知稍一动色，彼已不胫而传，望风先遁。遂使此寇纵横出没，俨然以夜郎、扶余自大，卒未有以此闻之当道，而为之扼其负嵎，制其走险者。吁！以方今太平全盛之势，而狐鼠登坛一至于此；而其所以为备御之计者又如彼其疏也，何其无策之甚而反为盗贼所窃笑哉？独不思前日执事尝有申饬保甲之令乎？独不思昨日执事又尝有遣兵屯戍之谕乎？此二议者皆至当不可易，而敝乡练长诸人迄未闻所奉行。是两台实有保境安民之深心，实有除奸铲暴之远略，而敝乡诸人不能恪守规画、奉扬威武以痛断其根株，灭此而后朝食也。虽复劳劳焉，日以称干比戈、边疆捍卫为己任，其亦何补之有与？窃谓为今之计，莫若力行二议，移会武平、程乡地方官，先严保甲之法，著令约地家长，旬月供结。一人从贼，一家窝容，一乡连坐。有作勾引、告密、倡乱者，诛无赦；明知为贼，踪迹有据，而乡邻不即首捕者，与贼同律。而因会三县文武吏相视闽、粤有濑田、茅坪、罗地等处，实为我之门户，贼之咽喉；宜仿岩前、河头二城遗意，筑一堡，增宿精兵数十人，遣把总官一员领之，以戍其地。其工费、粮草亦应酌议匀办四邻。使之平居联栅寨、修烽燧、谨间谍、悬赏格，万一有警，则檄乡兵之自为守者，互相声援，犄角而进，庶几哉奸宄无所容，缓急有所恃，而不至以两台饬甲遣戍之美意，徒为练长奉行之空文而已也。抑尝闻之，盗贼者平之非难，绝之为难。夫二洞之寇亦人也，谁无父母，谁无妻子，何至以父母、妻子所倚赖之身，甘心自蹈于不测之死地而莫之顾？而其所以贪昧凶残至于如此其极者，岂皆其本心所欲哉？诚见年荒米贵，平时汀、潮两地所仰给于西江诸郡县者，近则皆禁绝不甚通，非邻封有遏籴之谋，即当事之过虑，不许贩出境外，而皆必给票盘验，以使之嗷嗷望哺，卒不可得；枵腹难堪，呼吁无门，既不敢擅发河东之粟，复谁能代绘监门之图？彼以为死于饥也，与死于盗也，等一死也；与其捐瘠沟中而长为白骨之鬼也，何如游魂釜底而暂作绿林之豪也。是以奋袂攘臂，不得已而出于此。所仗两台为全杭保障，既已移会，饬甲遣戍以制其死命；而即以招商放米之议，复申上宪，少宽禁纲；或并请以陈易新，将现贮仓谷减价发粜，而转籴江右以还之仓，俾良民之未为盗者，得以自谋卒岁。而盗知食足，亦不至出其劫掠之余，尽呼其类而诱之去，则二洞之寇，岂惟平之，抑且将绝之矣。否则，计自今冬以逮来年六月，其为荒之日尚长，而晚稻所收无几，又多不堪寓目，长此不已，复将何底？兴言及此，实可寒心。嗟夫！天下事莫不有其几焉，凡几之所伏，其始也，常如在眉火未然之时；而每以徙薪不早，渐且燎原，遂驯致于焦头烂额之势而不可扑灭。是固愚者之所恃以无忧，惰者之偷以为安，而一二见微知著、刚明果断之士，未尝不为之发愤而三叹也。今敝乡虽僻处闽、粤边徼，而其动静治乱之机，实乃两省之安危系焉者。远不具述，即如近年程乡之张秤锤两破永定，武平之古端、周桢剽掠三省，以及武之朱学晦、杭之郑德敬纠粤人而作难，皆以草窃小寇而敢逆命吏之顔，致动王师之征讨。幸而当事者沉谋，迅发协师武臣力，驱而远之，捉而殪之。向使日久变生，兵连祸结，留一蚁之穴以溃千丈之堤，其患尚可言哉？伏惟执事膺民社之重，而兼经纬之才，司金汤之奇，而荷剿抚之任，沉几观变，不动声色，而奠三邑两省于盘石之安，其必有以处此者，固无俟书生之越俎而谋耳。嘉穗蒿目桑梓，空抱杞忧，瞻拜下风，祗增惭悚。

 复马次京书

 〔国朝〕黎士弘
</div>
    <div class="pagination">
<a href="汀州府志_page145.html">上一页</a><span>...</span><a href="汀州府志_page141.html">141</a><a href="汀州府志_page142.html">142</a><a href="汀州府志_page143.html">143</a><a href="汀州府志_page144.html">144</a><a href="汀州府志_page145.html">145</a><span class="current-page">146</span><a href="汀州府志_page147.html">147</a><a href="汀州府志_page148.html">148</a><a href="汀州府志_page149.html">149</a><a href="汀州府志_page150.html">150</a><a href="汀州府志_page151.html">151</a><span>...</span><a href="汀州府志_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
