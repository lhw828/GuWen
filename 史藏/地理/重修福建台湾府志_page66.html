<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 66 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 66 页/共 80 页</h1>
    <div class="content">　　郑氏宜娘，漳郡人。年十八，适台邑谢灿。灿远贾三载始归，寻病卒；氏朝夕号泣，誓以死殉。邻妪慰以『姑老家贫，且无兄弟，若何』？氏曰：『妇人从一而终；余惟知「从一」之义耳』。遂投缳死。伪天兴州为建坊表之，即今下寮港街「贞节坊」是也。

　　阮氏荫娘，台湾人。年十六，归王寻，居安平镇。未有出，抚夫伯兄遗腹子，备极鞠育。已而夫殁，其仲兄来哭；殡毕，氏请所抚侄为夫立后，许之，遂欲自经。仲嫂急救，且慰之曰：『叔死不可复生，姒何自苦乃尔』？氏曰：『夫死，誓不独生；得同归，愿足矣』。仲使人防之密；氏醉以酒，即严妆洁服，从容就缳。雍正五年，详请祀节烈祠。

　　郭氏益娘，台邑曾国妻。年十八，未有出。国溺海死，氏日夜哀哭，誓不欲生；已而白所亲曰：『夫亡，义不独存；愿相从地下』。劝弗止，遂自缢。摄县同知孙元衡匾其闾曰『烈同荀釆』。雍正五年旌表，祀节孝祠。

　　赵氏，台之镇北坊人；归李宋。年二十有二，宋病，侍药不梳洗、不解衣。俄宋死，氏哀恸凄惨，誓与同穴。迨卒哭，遂自经死。台之士民高其节，争吊祭之。雍正五年，详请入节孝祠。

　　郑氏月娘，台湾人；哲光女。年十九，归凤山王曾儒。逾年儒卒，翁以贫故，欲速葬。月娘乞稍缓，愿死同穴。翁嘱邻媪劝止之，月娘曰：『夫病剧时，吾以死许之矣；义不可移』。投缳而死。绅士竞挽以诗。知县宋永清高其节，亲祭氏坟，匾其庐曰「百年今日」；盖宋挽诗有『百年今日乾坤老』之句也。雍正五年，详请入节孝祠。

　　纪氏险娘，台湾人；纪惠女，少许字吴使。年十八，未嫁而使病；氏闻之，寝食俱废。寻使殁，氏遂自经以殉。吴家移其柩，与纪合葬武定里州仔尾。台令张宏为请于督、抚，给「烈性天成」、「女宗芳烈」二匾奖之。雍正五年，详请入节孝祠。

　　王氏德娘，台湾安平镇人；适杨轸。轸捕鱼溺水殁，氏年二十二，家惟老翁、幼女。将卒哭，夜四鼓，设祭筵哭奠毕，即入房自缢。林封君宸昌白协镇张国拜而敛之。宸昌及台人士赋诗以挽，有『惜女怜翁尽节难』之句，盖纪实也。

　　王氏■〈毛上灬下〉娘，诸罗人；欧预妻。年二十，适预。逾年而预卒，王氏哀毁悲号，治丧尽礼。既卒哭，白内外诸亲，沐浴更衣自缢而死。合葬善化里北仔店。知县周锺瑄旌其门曰「节义凌霜」。雍正五年，详请入节烈祠。

　　黄氏器娘，黄勉女；台邑武定里人。幼许郡治儒生陈越琪。闻琪病，即为减膳祈祷。迨琪死，父母秘不与言；氏密察得实，遂自缢；夫家舁琪柩与氏柩会于路，合葬魁斗山。官为上其事，康熙六十一年旌表建坊十字街。

　　庄氏珠娘，台湾人；庄连女，少许配陈景昭。年十八未婚，而景昭病故。珠娘闻讣，脱簪珥、更素服。家人虑其殉也，防之密；乃徉谈笑。越旬日，入室自扃，母呼寂然；急破扉视，已投缳矣。因附窆景昭墓右。先是连有弟宗，聘高氏金娘，年十八未婚而宗卒。金娘闻讣，即削发为尼。今六十余岁，冰节无异。又有妹劝娘未嫁，以母病笃，祷天割股和羹以进，母食而愈；即珠娘胞姑也。人以为节孝贞烈萃于庄氏一门，诗以挽者累卷帙。

　　蒋氏，北路参将罗万仓妾。康熙六十年朱匪之变，贼犯诸罗城。万仓出与战，为贼所殪；氏见万仓所乘马逸归署带血，曰：『吾夫其死矣』！遂自缢以殉。事闻，奉旨旌表，祀节烈祠。

　　袁氏顺娘，台湾人；袁权女。年十六，适鲁定公。甫六月而定公殁，袁恸凄惨。越七日，白内外诸亲，自缢以殉；合葬魁斗山西。雍正五年旌表，祀节孝祠。

　　汪门双节者，彰化县民汪家姑妇也。姑刘氏、妇余氏，素相慈孝。雍正九年大甲西番作乱，焚杀居民。姑刘急告妇余曰：『义不可辱，当各为计』。语毕，遂自刎。妇方抱姑尸而泣，逆番猝至，遂触垣死。乾隆三年，勒碑县东门以旌之。  

卷十八

　　古迹（井泉、宫室、寺观、宅墓附）

　　登越王之台，顿生哀思；过田横之墓，不禁歔欷！往迹已湮，而吊古者不胜情焉。台为古荒服地，元、明以前，未载方舆。虽山海观奇，而平原沃野极目千里，非若圆峤、方壶为神仙窟宅之域也。然而灵岩绵邈，岂必馆娃之旧宫；鹫岭岧峣，奚待卓锡之古剎？但开心目，足供凭临。若夫伏波铜柱，僻在安南；王嫱青坟，尚存漠北。荒烟蔓草间，宁无有其可传者乎？志古迹。

　　台湾县

　　赤嵌城：在镇北坊。红毛人所筑也，又名红毛楼。郑氏以贮火药军器。今颇圯。

　　红毛城：在安平镇。红毛时，于一鲲身顶筑小城，又遶其麓而周筑之为外城。城垣用糖水调灰迭砖，坚埒于石。凡三层：下一层入地丈余，而空其中。凡百食物及备用者悉贮之。雉堞俱钉以铁，广二百七十七丈六尺、高三丈有奇；女陴、更寮，星联内城。楼屋曲折高低，栋梁坚巨，灰饰精致。瞭亭、螺梯、风洞、机井，鬼工奇绝。近海短墙年久倾圯，潮水辄至城下；日夕冲激，颇需修理。东南由濑口陆行，历鲲身三十里可至；东由镇渡头，一苇杭之。

　　澎湖暗澳城：明都督俞大猷所筑。嘉靖间，林道干作乱，大猷追之，道干遁入台湾；大猷因留师澎湖，筑城于暗澳以守。今故址尚存。

　　瓦硐港铳城：红毛人筑也。明时，澎湖属同安县辖，分金门哨兵汛防居于此城。今圯。

　　诸罗县

　　青峰阙炮台：在蚊港口。荷兰时筑。今圯。

　　彰化县

　　淡水炮台：在港口。荷兰时筑。

　　鸡笼城：荷兰时筑。

　　井泉（附）

　　宫室（附）

　　寺观

　　宅墓（附）

　　井泉（附）

　　台湾县

　　大井：在西定坊。来台之人，在此登岸，名曰大井头。开辟以来，生聚日繁、商贾日盛，填海为宅，市肆纷错。「旧志」云：『开凿莫知年代。相传明宣德间，太监王三保到台，曾于此井取水』。又传系红毛所浚；红毛筑赤嵌城，恐有火患，凿此井以制之。

　　乌鬼井：在镇北坊。红毛所筑。水源甚盛，大旱不竭。南北商船悉于此取水，以供日用。

　　马兵营井：在宁南坊。伪时驻马兵于此，因名。水最淡，甲于他井。通邑之人汲以烹茗。

　　澎湖大井：在妈祖宫东。开凿不知何年。施琅平台时，水泉大涌，即此井也。亦名大井头。

　　红毛井：在澎湖瓦硐港铳城东。红毛所凿，故名。泉脉甚盛，往来商船在此伋水。

　　凤山县

　　龙目井：在阿猴林内竹仔寮，为小竹桥、观音山二庄交界。两井相连，状如龙目，故名。相传沉痾者饮其水即愈。

　　诸罗县

　　红毛井：在县署左。凿自荷兰，因名。方广六尺、深二丈许。泉甘冽于他井。相传居民汲饮是井，则不犯疫疠。

　　彰化县

　　龙目井：在大鸡笼山之麓。下临大海，四周〔斥卤。泉涌如珠，濆地而起，□□甘〕冽。不知凿自何时？大约亦荷兰所浚也。

　　宫室（附）

　　北园别馆：在邑治北五里许。伪郑为母董氏建。

　　敬圣楼：〔在〕府治南门外。拔贡生施世榜置；捐粟雇僧，以拾字纸。

　　寺观（附）

　　台湾县

　　海会寺：即郑氏北园也。康熙二十九年，台厦道王效宗、总镇王化行改建为寺。佛像庄严，寺宇宽敞；亦名开元寺。寺田在寺后洲仔庄，五十甲；又寺前园六甲零，又檨园一所，为本寺香灯。

　　竹溪寺：距邑治二里许。径曲林幽，清溪环拱，竹木花果，颇称胜概，匾其山门曰「小西天」。寺田在尖山庄，一十二甲；年收租粟为香灯。

</div>
    <div class="pagination">
<a href="重修福建台湾府志_page65.html">上一页</a><span>...</span><a href="重修福建台湾府志_page61.html">61</a><a href="重修福建台湾府志_page62.html">62</a><a href="重修福建台湾府志_page63.html">63</a><a href="重修福建台湾府志_page64.html">64</a><a href="重修福建台湾府志_page65.html">65</a><span class="current-page">66</span><a href="重修福建台湾府志_page67.html">67</a><a href="重修福建台湾府志_page68.html">68</a><a href="重修福建台湾府志_page69.html">69</a><a href="重修福建台湾府志_page70.html">70</a><a href="重修福建台湾府志_page71.html">71</a><span>...</span><a href="重修福建台湾府志_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
