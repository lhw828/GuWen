<!DOCTYPE html>
<html>
<head>
    <meta charset="UTF-8">
    <title>江西通志 - 第 36 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 36 页/共 394 页</h1>
    <div class="content">　　鲤石在崇仁县南十五里俗传琴髙先生于此修炼所乗之鲤化而为石又县西南四十里有虎迹石相传王郭二仙尝跨虎憩其上
　　月石在金谿县东四里翠云院侧岩窦天成宛如圆月宋陆九韶有诗又乐安县天授乡亦有月石
　　榜石在乐安县南五十里地名前相传其石光明则有人登科甲
　　汝水在府城东门外源出广昌伏村血木岭流至建昌府为旴合新城诸水流二百里至良安峡入临川境为汝合宜黄崇仁二县水流至南昌界合豫章水入鄱阳湖
　　临水在府城西十里源出崇仁县巴山下即定川也亦名母城水流至西津与汝水合
　　连矾水在府城西北五里源出长冈过品桥厯仙临山由西髙和尚二桥出黄塘桥至合处凡四十里水比诸水特重昔人取以充漏刻荀伯子临川记云甘渚出宜黄连矾山四十里流至吴家渡注汝水东兴人以木甑浸井中后于连矾桥下甘渚中得之连矾山未详所在据云四十里至吴家渡非今宜黄界矣俗譌连樊因妄指为二山云
　　梦港水在府城南三十里源出佛容山下注汝水一作孟港隋地理志临川之下独载梦水即此水也
　　寳唐水在崇仁县西南一百五里源出乐安大盘山入县境下流合临水
　　罗山水在崇仁县西源出罗山其派有二一自暗坑出沿流入寳唐水一自东塔出沿流入大港合临水东至白鹭渡入临川境
　　西宁水在崇仁县西五里源出华盖山曲折流入县西与寳唐水合又合青水与罗山水
　　金谿水在金谿县上幕岭东水色如金县因以名福水在金谿县南十里源出于闽经南城梅峰至鼔楼冈下会石门港水
　　清江水在金谿县南三十里其水清洌宜沤楮故土人造纸以清江著名
　　青田港水在金谿县东二十五里下流入贵溪安仁界齐冈水在金谿县西五十里其源二一出县北金窟山一出查堆浮罗桥
　　苦竹水在金谿县北四十五里乃汝水之上流也曹水在宜黄县东北源出崇仁分水界防坑流至县北经卷雪丰乐二桥合宜黄二水
　　宜水在宜黄县东五里源出军山之北流四十里与漳水合又百里与黄水合
　　黄水在宜黄县南五里源出黄土岭北分流至三港口经打石港与汝水合
　　漳水在宜黄县东南源出箬岭合宜水至县郭前合黄水下流又名东港
　　鳌溪水在乐安县治西源出芙蓉山东流至县又西流与贑水合
　　大溪源水在乐安县西北七十里源出大盘山北流至蛟湖合临水县南又有大溪水源出华盖山西流至乌水入永丰河
　　逺溪水在乐安县南百八十里分三派至招擕合乌水三港口水在东乡县治东北水源有三一出雄岚峰左经洞泉观西平龙义而来一出珠坑庾岭鸡公岭之间下绕县治之东一出竹山峡入寒陂三水交会于县治之东北故名三港口自北而西厯珠山下流至新陂与延桥水会出金鸡城与临汝水合
　　润溪水在东乡县习防乡距县治六十里其源有三一自余干之李梅峰东流而西一自鹤堂峰南流而北一自赞王岭西流而东皆至岩前陂合北下为润陂水至族湖合龙窟河水朱子集有过润溪诗
　　南湖在府城南门外西折里许相传南唐元宗弟齐王景逹所开今湮为田
　　瑶湖在府城东南江广流缓渟潴如湖稍北有千金堤白鱓潭在府城北一百里相传宋晏殊之祖其葬处掘得三白鱓一奔入潭故名
　　青水潭在崇仁县西北十里源发十都流至县西驴陂与大溪水合
　　擂鼔潭在宜黄县南九十里山泉倾泻入潭其声如鼓梅仙潭在乐安县南五十里张右丞澈尝曰梅仙潭石矶出于水裔松竹森润其源有梅百十株或徘徊其下真瑶林琼树中也
　　黄金濑在崇仁县东二十里下有潭深莫可测
　　虎头洲在府城北三十里宋治平中郡人李权梦张乐送至洲上俄登第授防州司理盖虎头之应也
　　伭洲在金谿县西状头山之东宋儒傅子云尝游咏于此象山先生为作
　　墨池有三一在府学晋王羲之学书池上池水尽黑故名曽巩有记一在金谿县距白水寺三里乃谢灵运涤砚处又清逺驿有墨池明吴与弼有记
　　卧冰池在府城东孝义寺俗传为王祥故宅张右丞诗虽赝犹堪赏前贤况可师
　　灵运池在府城东四十里距灵谷山二里许池在山巅放生池旧因汝水为之豫章诗话云唐末邕州蔡大夫迁抚州刺史游汝水放生禁采捕有人乗小舟钓其上蔡使人捕之钓者为诗云投却长竿卷却丝手蓑笠献新诗临川太守清如镜不是渔人下钓时宋州守朱正辞始即吴陂庄之南塘为之置斗门以均蓄泄
　　化龙池在崇仁县治北宋乐史家池旁有巨蟒鳞甲爪距如金一日风雨大作化龙而去史登科正此日也
　　仙鵞池在崇仁县西南四十五里世传唐道士杜仙兴修黄箓斋忽有仙鵞七飞集池上又县南有咸池宋嘉定志云陈司空黄法因侯景乱于乡里聚徒助陈髙祖有功又有竒术尝变盐池于家山下今水味咸于他水
　　齧指池在金谿县东二里烈女祠前唐寳厯间冶监者坐鑛竭亏额将罹重辟二女痛之因发愤跃炉齧指自誓洒血于地后人因以名池
　　龙池有二一在宜黄县南九十里之绵谷相传唐大厯间邑令许涣祷雨于此有黄龙骧首而至须防霹雳一声甘霖大注一在乐安县北五里两山之间汇为池广十亩中有穴其南五十里又有防龙池
　　镜香池在乐安县治西亭曰镜香盖取太白荷花镜里香之句
　　温泉在府城西北三十余里明水山东麓有明水寺迤东四五里有池常沸曰温泉东坡云天下温泉七汝水其一也明万厯中知县刘孕昌建亭覆之今圮迤西五六里有池清冷曰冷泉昔人谓水有日月之象故山曰明水也
　　一滴泉在府城万寿寺冬夏不竭王安石诗一滴有源通地脉半无底透湘川白鹿泉在府城寳应寺世传谢灵运繙经时有白鹿跑地泉涌出宋陆游诗泉声落环佩肝肺为清凉
　　灵泉即五星泉在金谿县南十里泉自石眼喷出累累如撒珠也县东二里伯清泉泉出石罅清澈味美乂有泉出石中名石眼泉寒暑如一宋嘉定间县令楼鐩刱二亭取荆公诗扁以待霖其一未扁鐩字伯清邑人即以名泉永嘉毛钜有记
　　黄蜂泉在金谿县西三十里井寛不盈亩而泉脉星灿多于蜂房灌田约百顷
　　白龟泉在乐安县南八十里近仙游观昔吴真人修丹时有白自山南负泉而出故名
　　仰泉在东乡县何坊山麓有池广丈余水由地出如珠滚盘下流灌田甚多又有清井泉在长林亦利灌漑
　　九十九井在府治东南七里俗传周迪与其夫人约曰一夕之内尔织百缣我开百井至四更夫人百缣已就效鸡鸣以绐之羣鸡皆和方得九十九井闻鸡鸣遂止乡人因立周仙王祠
　　朱井在府学文庙西庑下其泉清洌
　　丹井有三一在府治西南魏坛观乃魏夫人炼丹之所一在西北元妙观乃黄华姑炼丹所一在乐安县南四十里玉庭观乃王郭二仙炼丹所
　　防黄井在府城西四十里其甃乃防黄木甑至今不朽旧传曽真君炼丹处乡人立亭于上
　　石仙人潭井在金谿县东二十五里有仙迹岁旱应祷又东一十里有三龙井昔刘仙师得豢龙术能兴云雨井乃其遗迹也
　　仙人井乐安县有二一在平湖冈上灌田赖之一在巴塘
　　建昌府
　　麻姑山在府城西南十里建之镇山也唐抚州故顔真卿有抚州南城县麻姑仙坛记小楷精妙久为好事者窃去宋杨万里记云道旁古松合抱皆二百年物瀑泉防流若自天下有老氏宫曰仙都者枕山而居明邹矩游记云麻姑直城西十里缘山麓而上百余歩有寻真亭又数百歩有云关益上斗折数百歩至山半俯视诸山如龙首峰赤面从姑石皆帖然出履下山下有涧啮石南奔十余里其流而平布石者如织组其拥石而下者如驱潮卷海其声细者如响环佩如鸣球大者如轰雷直上数十仞有水垂峡如悬河盖所谓瀑布者尤为麻姑竒观上有金龙潭深黝而正碧龙藏其中大旱祈祷輙雨涧旁为亭枕流垂玉飞练涌雪下上聮络如贯珠然皆因水而名又上数百歩有桥架石涧上石罅有泉侧出极甘洌以酿酒尤佳名神功稍上行数百歩至仙都观坛鲁公祠及何氏书房在焉观后有唐邓紫阳冢相传紫阳尸解棺亦飞去独遗炉简瘗坛外山皆回环旧有古藤七星杉皆巳斩伐惟存一松偃蹇如虬龙山上有仰高亭又上有齐云亭一碑穹然立榛莽中下瞰城郭大仅如掌山后有雾应仙羊五老秦人诸峰盘拏八九里又有碧莲池在观前今已为田由麻姑十里至丹霞观亦峻险水益清驶草树益森翳观有铁铸仙像所谓丹霞洞天者去观十余里在山巅与万寿峰势脉相属明嘉靖癸卯知府朱廷臣彚辑厯代诗文成麻姑集十二卷
　　按顔记引葛洪神仙传云王逺东之括苍山过吴蔡经家后云山顶古坛相传麻姑于此得道非谓蔡经宅王方平会麻姑在此也旧志凡仙释古迹多附会今槪削
　　高空山在府城内一名黄家山宋侍郎聂子述居此与郭家陈家二山相连城北二里鳯凰山相传鳯尝降此
　　从姑山在府城东南五里上有铁关玉井天梯天柱诸竒胜有洞窈黑名玉洞一名伏虎洞洞中窦名玉窦絶顶有石如枰传是仙人弈处二江如防虹自天蜿蜒而下真足为麻姑之从也景分十区扁额百数以飞鳌峰为最详见罗汝芳从姑山图序记
　　杨公山在府城南十里江景吴诗云涵古木凝清爽泉带飞花过曲湾府城西五里有仙山絶顶祠王郭二仙宋知军陈绎与州人刘光道同游赋诗云佳山多在郡城西草莽烟云路欲迷
　　大富山在府城东五里又东五里为芙蓉山连枝叠瓣秀若芙蓉上有三仙祠祈祷多应府城东北五里有章山乔松修竹森列交防
　　圣山在府城西南三十里治平寺左山列如屏与蛤湖相近夏良胜建志云南四十里有虎头山
　　东界山在府城东二十里又城北七十里有北界山与临川县分界
　　席帽山在府城东五十里上锐下阔若席帽然半山有石如人立或曰南唐保大间范越鳯择地于此寘防因名
　　太平山在府城东北五十里其势寛平上有栖真石龙门山在府城东六十里上有天井岁旱应祷又东十里为九八山山势横列如九八字相传山上有金钱夜露光彩飞不过寻丈搏之不可得
　　禅山一在府城东七十里逺望端凝如坐禅状旧志云山侧有金船遇风雨夜光景着见一在南丰县南八十里
　　敛山在府城东八十里髙数百仭延袤数十里淳郡志云蓝田方言以禾囷为敛山形似之故名正德府志譌为剑山又有大旭山山势髙耸日出先见宋时避神宗讳改大竹山又东为鱼蜦山
　　垜甲山在府城西十余里麻姑山岭之北麤石层叠如垜甲形又西为铜山谢灵运诗铜陵映碧涧即此
　　廪山在府城西六十里髙百余丈上有大石如禾廪白云山在府城南六十里顶有虎岩唐光化中有虎岩师乗云而来化于此宋杨杰诗山空师何在木末白云起
　　白马山在府城东北九十里山有出云峰絶顶有龙潭界接金谿县
　　五峰山在府城东一百二十里山有五峰故名又东为石笋山有石尖锐如笋上耸天际张孟琛诗龙苞尽向云中緑犊角偏从雨后青
　　南城山在府城东南一百四十里
　　军山在南丰县西四十里县之望也旧传吴芮攻南粤驻军山下其将梅鋗祭焉礼成有云物如士骑麾甲之状山上有三仙祠王母池下有水名军港其西址有山茶洞桃花源山之西有屏障山景致幽絶宋蔡柟诗逺岫回环碧四围一峰清絶万峰低
　　南山在南丰县南与县治对峙九日士民游宴其上又名登髙山县南十里有马鞍山形肖故名又南二十里为宻石山
　　东华山在南丰县东三十里上有三仙祠又东十里为寳应山与聮珠峰相应故名
　　云盖山在南丰县东南七十里上有灵泉左时翊诗仰瞻近红云俯视小城郭
　　旗鼔山在南丰县西南三十里右如展旗左如仆鼔又西南二十里为福善山宋元丰间吴禅师号樟木者于此坐化其山髙峻与军山对峙山顶山腰皆有庵产茶味佳又西南二十里为石龙山山如游龙缭绕数百丈
　　蕨冈山在南丰县西四十五里山产蕨人多采之又五里为紫云山其上时见紫云又杜家尖山上有翠云峰浮邱仙坛
　　华盖山一在南丰县西八十里又名金盖山一在新城县东南三十里峰顶圆耸如盖宋寳祐丁巳僧惟玠至此以水饮病者多愈
　　金嶂山一在南丰县西五里一在西南百里许髙出云表与广昌县连界
　　福山在新城县西南四十里县之镇山也旧名覆船山唐懿宗赐名福船山宋大中祥符间去船字朱子尝讲道于此祠堂在焉
　　日山在新城县西隔溪水形势峭拔日初出先见一名天峰上有井深不可测相传通海眼呼为日岫海门后湮塞
　　国朝康熙六年寺僧掘得井栏镌石龙泉三字知为旧井处浚深七丈余得水味甘而白盖乳泉也
　　东岩山在新城县东四十里上有泉窦涓涓流出云气常防之下有宋儒傅权草堂
　　大寒山在新城县东南四十里山顶平旷人迹不到其髙处最寒
　　旗山在新城县东七十里髙展如旗每云兴必自旗山始谚云旗山云雾盖其头圣雨连朝落不休
　　仙台山在新城县西三十里峰峦秀耸林木苍郁上有仙台观又西二十里为余笼山有至圣之裔居其下
　　何塞山在新城县北七里形势耸直下为鱼山印山山背有石壁立如人又县北三十里象山横卧如象形县西北三十里栖灵山中有石坛多灵迹
　　天堆山在广昌县东南溪中旧志云宋绍兴间一夕雷雨大作闻砂砾声旦视之有山屹然髙数丈童謡曰天雷飞石头一夜成髙邱五十年内兴公侯至淳十一年何坦登进士官学士諡文定嗣后名卿辈出
　　西华山在广昌县西一里许山侧有古桂一株东华山在新兴上里又有南华山去县里许北华山去县五里中华山在县东二十里其峰独秀上有浮邱公王郭真君祠
　　金华山在广昌县西南四十里夜有神光如金华色翔鳯山在广昌县南五十里九峰相聮形若翔鳯望军山在广昌县长上里突兀万仞俯视军峰于其下故名上有石岩石佛石狮石龟石钖杖石布袋石棊磐石水帘皆天然形肖宋景定间枢宻陈宗礼扁其楼曰光明堂曰观在庵曰觉林门曰云关以其道塲传南华之灯也相近有松花山世传有仙鹤来巢于此其松生花如莲
　　金鸡山在广昌县安上里昔有里人见金鸡逐之入穴次日复遇于后山罗之不可得乃知石窍相通盘峰山在天授乡形若盘四面悬崖西南有鸟道侧足可登容万人元末多避宼于此大小崖山在金砂里桂湖水绕之
　　金竹山在泸溪县东一里相近有上沸山又东数里为郑家坪山县南里许有石马山又南十余里为方家山县东南十五里有卢广山塔山又东南五里为五鳯山
　　鱼山在泸溪县西一里以形肖得名县北一里有平歩山上有来鹤亭
　　六鳌峰在府城西相连者为华表峰城北有石仙峰秦人峰在麻姑山西南与桃源相值旧传秦人避乱于此后有樵者见之面黧黒追之则疾如飞鸟峰下有虎跑泉泉侧有玳瑁石
　　钟台峰在府城西三十七里昔有闽僧怀震遇一虎蹲视震叱之且祝曰欲伴吾修行可随我所至虎乃缓歩随之至此峰隠焉他日以菜叶浮溪有人寻水源而入见僧踏虎而坐遂为创庵
　　郭僊峰在府城北三十里又府城东北九十里有铜斗峰
　　逍遥楼峰在府城东七十里宋时峰鸣闻数里而李觏生焉今里名贤良里
　　何家峰祝家峰击鼔峰俱在南丰县东三十里
　　鸡笼峰在南丰县东五十里如鸡笼状有窍如杯以石投之砻砻然不知所止或塞之声愈怒而窍复通又东十里为连珠峰取五星聮珠之义
　　望僊峰在南丰县西四十里其峰遥见军山祠故名宋傅权诗嵯峩山势傍云天试问谁来此望僊又县西北四十里有莲花峰上有雷公石
　　五龙峰在新城县东四十里髙耸分脊蜿蜒如五龙状又东十里为白云峰山壁青峭时见白云相接者为螺旋峰上有仙都观下有梵安寺又东为鸟孤峰特出众山之表
　　箫曲峰在新城县西南四十里相传唐广明中僧绍隆开山有灵禽飞翔其声如箫因名
　　金船峰在新城县北十五里石硖水口上有金峰寺僊人峰在广昌县西三十里又县东五十里有防秀峰妙髙峰在泸溪县北三里上有庵又北五里为鹅峰望州岭在府城东二十里巅有巨石瞰郡城如在几席贲家岭在府城内富安坊近郭家山为明藩益国所平风快岭在府城西五里不甚髙峻而虚旷洞逹乗风者快之又西五里为驼鞍岭宋吕南公诗溪田桥畔驼鞍岭犹记当年志未平
　　僊君岭在南丰县揖僊门外宋曽致尧读书之地俗传有羽衣七人被髪自外至环坐室中故名
　　察银岭在南丰县南三十里宋时遣使访银冶过此不得而罢路通广昌
</div>
    <div class="pagination">
<a href="江西通志_page35.html">上一页</a><span>...</span><a href="江西通志_page31.html">31</a><a href="江西通志_page32.html">32</a><a href="江西通志_page33.html">33</a><a href="江西通志_page34.html">34</a><a href="江西通志_page35.html">35</a><span class="current-page">36</span><a href="江西通志_page37.html">37</a><a href="江西通志_page38.html">38</a><a href="江西通志_page39.html">39</a><a href="江西通志_page40.html">40</a><a href="江西通志_page41.html">41</a><span>...</span><a href="江西通志_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
