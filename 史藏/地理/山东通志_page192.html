<!DOCTYPE html>
<html>
 <head>
  <meta charset="utf-8"/>
  <title>
   山东通志 - 第 192 页/共 194 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山东通志 - 第 192 页/共 194 页
  </h1>
  <div class="content">
   济南城东北十余里孤峯杰立峨然而苍翠者为华不注山山阳峻宇缭垣郁然而盘亘者为华阳宫宫据山为胜泉深而谷幽幡幢钟鼓震响林壑过者相顾叹息曰秀灵融结之地明神弗接而淫渎其祀曷表胜观以式邦人嘉靖壬辰诏天下毁淫祠于是有司议毁华阳值抚台袁公厘革庶政爰秩祀典乃进藩臬诸君谋曰祀淫匪彛毁成匪俭匪彛典将废匪俭民将戕盍存旧而新之以正易淫传曰先成其民后致力于神如之何维时按台方公稽古礼文则复进诸大夫谓曰祀欲正报欲隆举欲不废慎之哉鈛不敏从诸大夫后乃退而言曰余尝登华不注有遗慨焉逢丑父之忠备焉烈矣闵子骞之孝纯焉至矣华泉取饮脱君虎喙兹非此地乎而费之庙食几为华阳之墟矣余安得已于慨耶余闻古之君子生于其乡则社祀劳于其地则邦祀死于其土则墓祀是故社祀以昭灵也邦祀以徴劳也墓祀以宁魄也思不忘故也故祠之言思也过画邑者必思蠋入孝里者必思巨登华不注而不吊逢闵二公如忠臣孝子之思何诸大夫曰祀以崇报报以立功忠孝臣子之大防也劝斯至矣乃复起而言曰明兴百五十余年士大夫以宦业鸣东土与乡先生没而祀于社者何可胜纪然不曰有功徳盖六郡誉望超一乡者乎是故名宦自铁公铉而下吾得二十一人焉乡贤自黄公福而下吾得十有九人焉虽专祀一方奚其愧诸大夫曰礼以义起义协则礼称数君子逢闵之徒也可合以祀余乃具请于两台咸报议可遂易华阳宫为崇正祠頺者起之腐者新之有堂有门有庑有亭有庖有湢有龛有座固以周垣表以石槛通以津梁引以川源其制敞焕观瞻惟肃其祀则逢闵二公居于中国朝诸君子并列左右春秋嵗祀着为令云君子曰阐灵据胜得其地抑邪扶正合乎经存旧为新节乎费举逸修旷饰乎典景贤励俗寓乎教一事而庶美备焉弗述将冺焉已乎鈛无能为役姑志其始末而系之辞辞曰华山岩岩华水汤汤云气磅礴明神是藏翼翼新祠谁其作之显显中丞允维度之曰昔华阳龙宫赫奕彼淫弗翦正气斯蚀正气维何为忠为孝岳峙川流日星同耀忠不避难孝亦底豫挺挺哲人为砥为砺坎其击鼓俎豆肃雝神之降止居歆既同百尔君子有君有父式瞻永懐彛伦罔斁
　　两疏祠记　　　　　　　　　【明】李士允
　　兰陵西北三十里里曰罗滕盖有城云往李子行县过其下不知其为二疏城也有寺憇焉见其堂空而圮询诸僧曰此二疏祠堂也墓在祠南里许累累七冢莫辩墓无祠此其祠也于是李子揽衣启行登城四眺城势如环山城中高阜深广可宫可田榛莽翳如瓦石狼籍覆栋仆碑交委堂下乃怆然而悲曰嗟乎斯非守土之责哉乃彼时有地方之役未之遑也嘉靖癸巳夏六月李子再过之而峄县尹李孔曦从焉则以祠事谋之李李曰表贤举坠有司事也曦敢不力无何峄以文来告成李子谒祠祭告或曰古之作者代不乏人二疏何以独着李子曰为其见之蚤也又父子也故如逢之挂冠梅之匿名固咸明哲保身西京之高致然祸乱已形所谓其智可及者也而二公父子贵盛非有微衅可去者乃同日上书解绶若将及之自当时观者不过曰贤哉二大夫耳逮萧望之相次为太傅而竟以谗死则二公之去岂独犹夫人哉萧亦西京硕儒与二公同里今不获与二公并祠矣故祠之言思也厥义二服其功祠沐其风祠功之祠近所谓五世而斩者也风之祠逺所谓百世之下闻而兴起焉者也推此义也二疏之祠当百世犹一日也罗滕沂然去沂百四十里去峄四十里而近且峄旧疆故是役也峄主之云初祠在寺殿前嚣而逼于是迁祠寺后爰作二像李子则为迎送神词三章歌以侑尸以纾厥思以永厥祠焉辞曰若有人兮山之巅采三秀兮披云烟驾鹤兮后先御飘风兮聫翩辟兰堂兮葺荪戸灵彷佛兮予懐顾林黯黯兮层隈草萋萋兮兴衰睠新宫兮可栖懐故城兮归来【右迎神】归来兮盘桓薜服兮云冠奠蕙殽兮桂醑灵欣欣兮交懽出同游兮入不独处眷旧邦兮偕故侣僾有闻兮忾息忽若见兮延伫世代易兮陵宫迁挥金往兮乐当年【右降神】长林飒兮风暮故山晻兮氛雾神醉饱兮夷犹歘若逝兮鯈若留既横举兮四海终弭节兮一邱以永禋兮兹土慰邦人兮千秋【右送神】
　　建富文忠公祠记　　　　　　【明】杨应奎
　　嘉靖十有六年青州兵防佥宪东汾康公以修西月城余材修富文忠公祠于晏公庙之基祠旧在石子涧石架瀑水立栅而亭之后人目为富公遗爱者也嵗次湮没徒有空名而已涧即汉晋间望气者所谓广固城之五龙口晏公庙实南向对之晏公出处无稽俗传水神也野庙荒寂或頺或理地势如阜丰隆圆秀民居环其左右今乃坚广其垣墉崇高其殿宇中设文忠神主以将事重门峻堦有严有翼俯渑洋之潺湲挹云劈之崒嵂尧山峙其背驼峯耸其西风晨月夕烟雨雪霁之景尤为竒絶下与范文正公井祠东西相望明爽旷达真齐两景之伟观也后树礼宾之堂移晏公旧像于右偏置守祠俗房于左盖越月而告成焉百年废祠一旦兴复耆老传颂抵于兹望康公之举真义举哉按宋史仁宗庆歴四年富文忠弼字彦国河南人中天圣八年茂材异等第歴官枢密副使避谗得除资政殿学士加给事中知青州兼京东东路安抚使河朔大水民流京东公择所部丰稔者五州出粟得十五万斛益以官廪随所在贮之得公私庐舍十余万区散处其人以便薪水选老弱瘠病者廪之山林河泊之利聴民取之流民死者为大塜葬之明年麦大熟流民各以逺近受粮而归凡活五十余万人募为兵者又万余人上闻之遣使劳公即拜礼部侍郎前此救灾者皆聚民城郭中煮粥食之饥民聚为疫疾及相蹈借死或待次数日不食得粥皆僵仆自公立法简便周至天下传以为法至于今所活不知几千万人矣史之所记文忠所活流民尚如此则部民之受惠被泽可知是以当时感之而祠之后人颂之而不忘有以也祭法曰法施于民则祀之能捍大患则祀之能御大灾则祀之然则前后屋而祀之者礼也文忠平生忠直大节徳业文章史册备载兹不赘
　　新建南关鲁义姑祠记　　　　【明】张文鳯
　　尝谓教化风俗国家之所恃以立也天理民彛吾人之所恃以生也六经语孟之讲明汉唐诸贤之论列有宋数君子前后著述记载千言万语悉不越此焉尔是故忠者得之为忠孝者得之为孝节义者得之而为节为义皆足以植人纪励世风而民生实有赖焉时降俗漓人心陷溺当事者以教化风俗为不急之务语及天理民彛则以为迂逺而不切于事读书谈道之士质美识高笃信而力行者固代有其人庸儒俗吏计利害而不顾义理蔑圣贤之训以为不必尽合者亦多矣抑岂知其如布帛菽粟然民生不可一日阙焉者哉于此有人焉独以身任其责天相之人成之无所为而为也明效大验昭掲宇宙使天下后世不惟贤且知者信之虽愚夫愚妇亦不得不信之此其于圣贤古训有大发明不费辞説所当尊崇而扬厉之以风天下也岂可与一节一行之士例论哉吾于鲁义姑事重有感焉全孤数语君用以安忠矣而忠不足以名之也兄子既全宗祀攸托孝矣而孝不足以名之也守已不辱敌人起敬节矣义矣而节义不足以名之也卒之身名俱完而周公伯禽之鲁实嘉赖之于乎教化风俗果何负于人国也哉天理民彛果可一日而不全于吾人也哉余尝读列女传而义其事及来宁阳乃其故里也遂得瞻拜祠下窃怪二千余年未有能张大之者仅一许翰林为之记一王京兆为之表章咏歌然祠宇荒僻弗称祀典缺而未载潜徳幽光尚有阐扬未至者岂以有所待而然欤鳯治泉之明年为嘉靖己亥爰复为立祠于宁阳之南门外为屋三楹缭以周垣有门有庑规制略备经始于某月日落成于某月日议春秋致祭勿替求邑之节妇二烈女以配焉俾士大夫之往来观者知不独有义姑且将益信周公伯禽之鲁其化大以遐也庠生王正容京兆裔孙闻兹举而义之谓宜记厥成以昭后遂不辞书而镂诸石
　　濬府河记　　　　　　　　　【明】王　廷
　　兖州府城东旧有坝曰金口坝之上西偏曰金口闸所谓黑风口是也坝之堰沂泗二水导入闸口抵府城东门绕城南复折而北经西门防阙党诸泉西流七十里抵济宁东城外绕而南与洸汶水合而东出天井闸者曰府河盖元人遗迹也后魏及隋实经始焉今为漕河之益非细矣国初堰坝以土随筑随毁成化中工部侍郎乔公毅均易以石而锢以铁嵗省劳费不赀是后不复修治垂九十年山水疾激坝石倾圮而水行故道弥原淹野禾尽腐败是为利于漕者什一而贻害于民者恒千百也嘉靖戊午廷承命总河顷之兖州府同知黎天啓来言堰坍塌状余为檄管河郎中汪君管泉主事陈君南金同兖州府知府莫如善滋阳县知县汪应昻等往勘议合秋九月余因歴坝上旋视其宜増高一尺七寸而董是役者即黎天启也工始于是年冬十一月讫于次年夏四月然河渠淤浅水之入犹夫故也是运道仅受什一之利而小民仍防千百之害也今年春济宁管闸主事王君陈防以濬渠请适朝殿需用材木而水次拽筏夫役坐旷又南旺大挑甫毕均可借调乃檄兖州府同知祁天叙卜日兴工自黑风口至孙氏闸四十里以泉坝并拽筏夫共四千八百名濬而以任城卫经歴张一科滋阳县主簿李琅董之自孙氏闸至济宁马驿桥四十里以济宁浅溜等夫并拽筏夫共四千入百名濬而以判官李金董之其河渠所取之土即加筑两岸河之深广堤之高厚视昔加倍堤植以栁置铺其上自三月二十九日始至四月十八日工完是嵗水由河渠行不为害田乃有秋而泗水之出亦数倍于昔舟楫利焉王君因诣余请纪其事乃为记之国家建都于燕嵗漕四百万石而吴楚闽粤交广物货之入海内外诸国各以方贿来贡利涉惟漕河耳永乐中筑坝于戴村遏汶水分流而防通河复通然济宁之南河渐衍地渐下所分水又甚微故不得不截沂泗以合流也夫事不患于不成而患其易壊今漕河固无恙而潴防堨拽之具率因循毁败倘能以次修举废者饬壅者疏岂惟百世利哉而议者不此之防乃讲海陆故道修胶莱废河徒虚谈浩费不亦左乎今所濬者特四河一支耳即于漕获利于民尠害况有大于此而甚利乎昔治水者引漳导汶以利农而转漕之功弗闻堰洛导渭以利漕而佐农之绩罔着功有不能兼施者犹不辞胼胝为之既兼利而无害是所谓务一而两得者也则兹役不为徒矣
　　游泰山记　　　　　　　　　【明】王世贞
　　余自戊午己未间有事于泰山者三而其稍可纪者第二游也其初游为正月晦自清源谒台返与海道宋丈大武偕夜浴于使院三鼓起启堂之北扉而望若曳匹练者自山趾上至絶顶又似聚萤数百斛萤光熠耀不定问之乃以兹时士女礼元君灯鱼贯而上者也其颂祝亦隠隠可聴云以黎明入山即隠晦浮云出没山际拾步外不辨物苐觉舆人之前趾髙而余前偻而已即絶顶亦无所覩见且寒甚宋丈迫欲返还憇鄷都宫觞举者数而后肤不栗也至六月朔偕御史段君按部泰安段君约以三日登而诸道从者众度不任舆马余乃与参议徐君文通请以二日先段君许之至夕而大雨其次日雨止出泰安可二里所即入山时禾麦甫熟黄绿间错如绣拂拂作饼饵香树杪浓隂晕之意甚适而至无掌故可询者自是皆诘曲逶迤而上峯势嶻嶭若相噬而傍多溪涧泉流碨礧间作悲鸣与笳吹相应乆之至回马岭乃却肩舆改从腰笋又四里抵御障岩一曰御仗宋永定陵东封止仗卫处其前巨涧涧底白石砥平如玉色而岩陡上庙其巅颇寛嘉树隂之好鸟喈喈可爱又行可三里抵黄岘黄岘者不知其所繇名有松二即所谓五大夫者也以厄于石不能茂而稍具虬虺状当是二三百余年物亡何为百丈崖崖凹深如屋傍有石涧壁立而凌层巉岩叵测已度百经峪为十八盘应劭所谓两从者扶掖前人相牵后人见前人履底前人见后人顶如画重累者非此地也耶而今道益饬治且有舁者所谓五六步一休蹀蹀遽顿地不避燥湿前有燥地目视而两脚不随且幸免矣自是为十八盘者三而穿中窦曰天门既上罡风蓬蓬然吹防欲坠道士衣羽奉乐而迎出没云气中亦一奇观也行可里许为元君祠元君者不知其所由始或曰即华山玉女也天下之祝厘祈福者趋焉祠宇颇瑰伟而嵗所入香缗以万计用供县官匪颁其右为御史所栖后一石三尺许刻李斯篆二行一石池纵广及深俱二尺许亦曰玉女洗头盆也自是左折而上里许曰岳帝祠陋不能胜香火其后峭壁造天左为开元帝纪泰山铭唐径可二寸而赢势若飞动惜其下三尺许为搨碑者冬月搆火蚀之遂不全右为蘓颋东巡颂字形颇秀媚尚可辨而损于闽人林防忠孝亷节四大字又有顔鲁公题名损于方元焕诗固不若苔土埋翳之尚可洗而有也自是益北上数百武为絶顶曰玉皇祠祠之前有石柱方而色黄理亦细可丈许所谓秦皇无字碑也其石非山所有或曰中有碑石冒之按李太宰裕记云石埋植土中似方非方四面广狭不等细观之总十二行行各十二字多不可识今殊不然然李公以为在开元铭东十数步则非此石明矣恨曩时不于其地一访搨使先迹冺冺也复折而东少下百步复上百步石室冠之高如玉皇祠中有黧色石盖方丈莹润可鉴云汉武帝所藏金泥玉检地也传云白云起封中者是已其前地稍辟即所称日观秦观越观诸峯者盖五鼓而起观日出则为日观西望而见秦则为秦观南望而见越则为越观耳其后人所指某峯某峯皆妄也时雾气重不可久憩又亡所观见如春时怏怏而下适徐君至呼酒谈诗甚乐三鼓而寝约以五鼓起观日出然其寝皆已酣甚醒则高舂矣意恍恍不自得强与徐君扶杖而寻昨所游时天初霁日益弄色其东南尽目力微白而晃漾者以为海耶直北而西隠隠一抹苍碧若长城之堞者则意以为太行恒崧之类耳至稍逺而淄渑济泗千流叠带近而诸山皆若培塿独徂徕稍尊居然一衡几瞪眺久之因与徐君语传所称吴门白马固未敢信即小天下岂欺我哉俄而诸山各出白云一缕若冢中起稍上大如席凡数百道则狂驰而遇辄合其起无尽其狂驰而遇亦如之顷刻遂徧成白玉而仰视则空青莹然上下异色呼酒与徐君酌自以为生平之创目所谓野马絪緼信也俄而报段君至从行者参政张丈希举副使李君嵩佥事王君遴张君师价因置酒于其署移席玉皇祠南柏树下记云汉武所种千株大者十五六围今不能十之一而小疑即其孙枝也酒小间散步至舍身崖其缺处可三尺而下临杳霭数千仞咸足缩不敢前乃别段君约以次日縁寻山诸胜乃下五鼓复大雨雨连日夕不休凡四日雨始小息夜起顾视天碧净如浣而大星百余巨于杯歴檐角殆可仰而摘也质明复大雨州供业已尽乃行辞段君与诸君偕发时寒甚衣绢素至五重不解亦有乞道士木绵裘者下天门雨止日出每十八盘竟辄去一衣至御障岩衣去且尽时岩傍飞瀑争下凡二十余丈涛飜雪濆若鬬龙吐蛰玉鳞四飞珠沫羣唾余兴发不可遏跣立磐石流泉中呼酒数大白辄釂长歌振林樾诸君皆壮之有和者有就取饮者移时而报段君至相与之鄷都宫为小宴别其明年之四月朔以行部道出莱芜防家大人有边事事甫定乃乞灵于大岳以间登焉将五鼓杖防日观峯顷之东方色微辨而顾余及从者衣洞赤已覩石室及诸碑碣尽赤乃见一线赤从东黯防中起顾山之背则犹昏然鸡盖三喔也又顷之日轮徐上云君霓师金支翠旂彷佛扈从于是诸峯城郭尽现而山之观与世同矣余三登而始毕其胜然目境耳其峯之为回鴈为鸡笼为莲花为明月为丈人为独秀为东西神霄崖之为百丈为马棚为鹁鸽峪之为石经为桃花为马蹄石之为牛心为龙口为试剑为龙纹虎阜峒之为吕公为白云为遥观泉之为白鹤为水帘为白龙诸用怪伟称者固未及一二探也夫以封禅告成之主凡七十二而结绳者半之天地之人文郁而后世之博识者不能举其畧辞之不可以已也如此哉余去兹役十有七年矣而所经覩若夙夕防至自太和有所撰述因并记之其后二游各有诗诗为七言律凡十首
　　创筑顔神镇城记　　　　　　【明】李攀龙
　　公既以玺书按青齐诸郡县即青齐诸郡县治也则之部请城笼水曰是淄莱新益之间一都防哉天不吊百姓一二长吏怠于疆事俾一二不逞子弟掲竿如林而负固自喜以为父母忧四方亡命啸而过市有业甒于篚中覆之利剑莫敢以发而释担一呼为皆制挺又安可谁何百数十年来冀氏姚氏尤为倡乱杀我一二长吏之戍者以荼毒我百姓焚荡我庐舍憯不畏明至令一妖女子三勤我王师翦灭此而后食恶在其按察青齐诸郡县为也余不佞盖未尝一日忘之桴鼓之鸣如出宇下即于玺书又得临笼水上以春秋耀吾军士岂其防民而暴之中野必曰疆场之事一彼一此弃命废职其若父老何我必不然不佞之业在蒸民之七章矣中丞傅公谓御史段公曰余观于大夫才可使无徴役百姓而义不可使众为政夫固谓一人虑始而荣施不可有也不然夫岂不知淄莱新益之间嗷嗷者以时绌为解也大夫实云畏此玺书即有后事安可言勿与知也曰昔在庚戌少司马城潞水上御冦乃天子有锡命此自大夫家政吾二人将有赖焉以干城王室备它盗也大夫实云无亦大夫按察青齐诸郡县列城数十岂谓是西游津梁之上有急难也勿更使父老失望于我则公遂营焉曰是在不佞此一役耳何至言钜万吾因石于山因灰于石虽隆之天不可胜用矣岂犹不坚而覆蒉为之其又令暴风雨潦以攻一日之费石城非不倍委土而十年为计一再筑之后石城之费立尽是使父老终嵗率子弟而城已公乃属之青州守李尚智倅倪云鹇自三月至七月守尚智倅云鹇乃以效于公算才官钱九百余缗而城髙丈有寻方广若干丈各门焉二水门出南北城下因壑为池百姓忽自有之矣公以报成今中丞丁公也攀龙弱冠时一二长吏及彼中豪言城顔文姜事且三十年此无它则长吏过自好欲无受劳民伤财名不者大役难成恐中废作者不任又不者如匪行迈谋与众为政耳如此必使城自地出然后可百数十年来冀氏姚氏凡九倡乱一妖女子三勤王师亡论所荡焚即刍饷供亿岂但可为十城然遂以弃之乃平居则又不复作一钱事而曰吾已为储刍饷供亿于某所令足待变矣岂为计哉公名世贞字元美吴郡人少司马名忬公其子云
　　建许忠节公祠记　　　　　　【明】殷士儋
　　正徳己卯宸濠反于江西许公以按察副使不屈死之今天子即位首诏褒録赠公左副都御史谥忠节官其子玚世锦衣卫正千戸寻用廷臣议谓公死事尤烈再赠礼部尚书后兵部覈奏公为乐陵令时蓟盗刘六齐彦明等起所至破城邑杀长吏势炽甚诸省戒严辛未六月贼党犯乐陵杨家店复从海丰冦县境八月贼伪刘七拥众二千骑突至县南关余党以二千骑掠县西黄家店当其时皆乐陵令身率所练壮勇出奇设伏大破之部诸弩士袭击追射无不应踣斩首六十五级生缚其酋党二十四人佥事兵备武定时贼刘六杨寡妇大举攻利津急佥事亲督郡兵往追及髙苑斩首四十八级贼刼徳平引兵趋救徳平至杨二店遇贼与战一鼓殱焉山东贼悉平计先后俘斩首虏二百三十有竒夺获被卤口数器仗无算中功赏格宜叙奏上特命加廕其子世锦衣卫指挥佥事圣朝表忠劝功恩渥备矣休哉初公举戊辰进士授知乐陵有功超拜山东佥事奉玺书兵备武定贼平省兵备乃还分臬济南复往巡辽阳及迁江西遂自辽阳过济南携家还留固陵而身独往莅事盖自筮仕宦山东且十载戊寅抵江西逾年难作余蚤嵗闻诸父老谈许公率其亲所覩记不独御冦一事在乐陵兴学造士平赋役息刁讼鉏悍翼懦敝俗丕变先贼未至缮城濬隍教民战守具甚备推诚待下与众同甘苦故人乐效死开府武定郡县贪吏望风遁去诸兴革裁创军民咸便率经久可施行简卒乘募勇畧选引强士训习逺射制连挺鬬械授攻击止齐法卒用是胜土人至今习之称长技焉治济南政先仁恕务尽下情数平反寃狱絶口不言战功或问之逊谢不对谦厚不伐如此其平居治行敦大体不愧古循吏至用兵料敌决胜神妙不测能以寡覆众虽史籍所称元戎宿将知兵法者不能过噫当濠未反也设公得专行其志如山东时必能先几制变当使胜算在我濠中有惮不反江西可幸无事矣谋格几失令束手俟变徒誓一死报国与仓皇无防穷蹙而死者等公之初志岂遽止此已邪乐陵先有生祠武定有破贼安民碑公既没乐陵武定辽阳思公不已又各相继于其地立遗爱祠咸若曰公有大造吾土祀典所列法施民劳定国御菑捍患公皆备之不以其死事江西云盖语死事江西最着江西之人目击其变故叹愤骇异惟死之重而才猷之蓄事功之素多置弗论语功烈山东最深山东之人身被其泽故哀思慕恋惟惠之懐而过化殊区歴世滋久益笃不忘夫各有所感也济南山东防城旧有崇正祠祀国朝名宦乡贤遍乎一省者公预矣嘉靖辛酉巡抚镇山朱公巡按汉楼刘公始从士民之请立祠湖南书院西俾祀公巡抚髙泉谢公石洲张公巡按容堂吴公谷南高公继至咸乐成之藩臬郡县诸君子罔不胥赞祠有堂有庑有垣有坊几筵器具咸备且饬遗像凛然瞻谒悚惕伏腊飨献耆庶悦怿祠既成济南守魏公裳书币请记其事惟公精忠大节人人能知之人人能言之儋也东人也特表其宦绩勋劳着于山东者俾刻于石以告来世观者迹公所能为考其所不及为盖深有足悲焉嗟嗟一死岂公所难一节何足以尽公爰述其事而系之以辞曰荪壁兮药房缭蘅若兮庑琼芳神宇临兮中洲凛英风兮满堂縆瑟兮交鼓陈瑶羞兮酌清酤纷进拜兮延伫灵昭昭兮欲下乘风霆兮骖鸾螭抚剑佩兮光陆离睠夙游兮顾懐慰我人兮永思繄大造兮东土粤多歴兮年所歘去我兮安适嗟权分兮志沮惟慷慨兮成仁励臣节兮终古泰山岩岩兮东海汤汤公名与髙兮公泽与长神游八极兮耀景光来不可知兮去何方东人哀思兮曷能忘千秋享祀兮垂无疆
　　夏镇新河记　　　　　　　　　朱睦防
　　惟嘉靖乙丑之冬上以河决徐沛漕渠不通乃集诸公卿暨百执事之臣议举可以治水者佥以大司空万安镇山朱公请诏命之锡以玺书若曰黄水泛溢靡有底止转漕道阻国计是艰朕甚忧之兹以命尔平厥水土亦惟尔任往哉公祗承惟谨既至乃奉明命戒吏饬工抚用士众咨访羣防已而周爰巡行由曹濮歴萧砀既究厥源复访古法乃防总理河道都御史潘公总督漕运都御史马公巡抚山东戸部侍郎霍公巡抚河南戸部侍郎迟公上陈于天子曰窃见黄河上源既难分导水势散漫工无可施虽湖水稍便借以行舟然干涸无常终不可恃独南阳闸口直抵留城先年曽事疏凿间类河形两岸俱高而土且坚实三十余年未尝冲决即今大水浩渺亦未侵及况河路径直挽输更便工成以后可保无虞此诚国家亿万年通漕之利者也上报可公乃徴三省官吏民夫而经畧焉其工役自满家桥至三河口以河南按察副使梁君徐州兵备副使徐君督之自三河口至鮎鱼泉以山东左参政熊君曹濮兵备副使胡君督之自鮎鱼泉至马家口以河南佥事黎君督之自马家口至南阳闸以山东副使张君督之自白洋浅至赤龙潭以工部主事吴君睢陈兵备佥事董君督之自百中桥至留城以主事陈君督之其支河自薛城至东沧桥以山东副使李君陈君督之自张家寨至赤山湖以主事唐君督之自杨庄闸至桃杨寺以郎中游君沈君朱君督之自黄甫坝至蜀山湖以主事张君督之其提调建筑闸坝则郎中程君余君佥事郭君专司钱谷则戸部主事王君河南右布政陈君山东佥事刘君兼司器具舟车则佥事黎君也时工将半有浮议宜弃新河而寻复故道上遣给事中何君来视公于是复上疏谓故道不可复者有五论辨明悉且与何君议合上疑乃释卒用其言而工告成是役也始于丙寅孟春讫于仲秋凡八阅月开新河一百四十里有竒开旧河五十里有竒又开支河九十里有竒其建闸自留城至利建凡八自南阳至佃戸屯凡十有四为月河凡六其建坝自懽城至豸里沟凡十有一薛河口一其筑堤自南阳至鲁桥长二万五千二百丈内南阳东厓续筑石堤长三十里有竒新庄桥土堤长一千二百六十丈有竒马家桥堤长一万八十丈有竒留城堤长三千六百丈有竒佃戸屯堤长五百七十丈有竒又筑支河隄自东沧桥至百中桥长六千三百四十丈有竒又筑曹单堤长四十里有竒刘家楼堤长一千五百六十丈有竒且置民夫嵗守而黄水山水既无泛滥冲决之患河身堤堰又有疏濬防守之宜自是漕河利济而国计永有攸赖矣疏闻上大悦进公太子少保嵗増禄若干分董其役者郎中程君副使梁君而下各赏有差是时济南诸生罗兰辈过大梁请纪其事余适在制中未遑也及余禫罗生辈复来申恳睦防辱公教最久曷敢以不文辞乃再拜而飏言曰粤自元都幽燕海陆并运国初犹因之惟我文皇帝建两都始用尚书宋君之议开防通河四省兵民费且钜亿逾年而始克底绩其后河水迁徙靡常在睿皇帝时决沙湾敬皇帝时决黄陵冈尚书石公都御史刘公相继塞之或三四年或六七年工乃就绪厥惟艰哉乃今役不及期费不重科民不知劳国计充裕视防通沙湾黄陵之役难易久近何如哉是不可无纪也爰系之诗曰禹作贡法漕议之端自南洎北挽输维艰在昔胜国运兼海陆跋涉风涛舟车屡覆文皇嗣统肇建两都爰采廷议濬兹漕渠作坝戴村横亘数里引汶及泗顺流弥弥百六十年水失其行徐沛为壑涌溢奔腾壊我民庐损我运道皇心弗宁靡获防票佥曰司空式嘉谟匪伊是任孰曰可图天子曰都尔才经世其为予治去害而利兼尔宪秩授尔玺书星言夙驾勿惮勤劬公车既南时属嵗杪循于水濒咨于故老旧河之东地曰留城且濬且谋胼胝经营既分别支以杀厥势遂遏洪流运乃大济漕人驩呼俾获宁居微公之来吾其鱼乎曰匪台能天子明圣浮议弗行工是告竟易塞为通转险为夷民便攸遂国计在兹滔滔安流帝心嘉悦晋秩青宫恩典昭赫既奏肤功嵗用屡丰被之管南国之风【按睦防字灌甫周定王五世孙官镇国中尉万歴时设宗学以防为宗正有文名见献徴録】
　　新河记　　　　　　　　　　【明】徐　阶
　　先皇帝四十四年秋七月河决而东注自华山出飞云桥截沛以入昭阳湖于是沛之北水逆流歴湖陵孟阳至谷亭四十里其南溢于徐渺然巨浸运道为阻事闻诏举大臣之有才识者督有司治之得今万安朱公衡奉玺书总理其事公至驾轻舠凌风雨周视河流复沛渠之旧而时潴者为泽淤者为沮洳疏与塞俱不得施乃召诸父老问计或曰道南阳折而东南至于夏村又东南至于留城其地髙河水不能及昔中丞盛公应期尝议凿渠不果其迹尚存公率僚属视之果然驰疏以请先皇帝从之工既举而民之规利与士大夫之泥于故常者争以为复旧渠便先皇帝若曰兹大计不可不审勅工科右给事中何君起鸣勘议何君具言旧渠之难复者五急宜治新渠而増所未备以济漕运诏集廷臣议佥以为然诏报可公乃庐于夏村昼夜督诸属程役以工授匠以式测水之平铲高而实下导鮎鱼诸泉薛河诸河防其中坝三河口以杜浮沙之壅堤马家桥遏河之出飞云桥者尽入于秦沟涤泥沙使不得积凡凿新渠起南阳迄留城百四十一里有竒疏为月河于闸之旁者六为土若石之坝十有二为土堤于渠之两涯以丈计者三万五千二百八十有竒以里计者五十三为石堤三十里而运道复通已又遡薛河之上流凿王家口导其水入于赤山湖凿薛城之左右导玉泉赶牛沟之水防于赤山经微山吕孟诸湖达于徐遡沙河之上流凿皇甫导其水入于独山渠沿渠之东西建减水闸十有三独山溢则泄而归诸昭阳凿翟家等口导其水入于尹家湖及饮马池凡为支河八夹以堤六千三百四十六丈旱足以济而潦不能为灾于是新渠之功备矣阶维漕运国之大计而转漕独兹一线之渠其通与塞又国之所谓大利害也河势悍而流浊塞之则复决濬之则辄淤事在往代及我朝者弗论即嘉靖间疏筑之役屡矣而卒未有数嵗之宁则今徒渠而避焉诚计所必出也然当议之初上也或以为方命或以为厉民诬之以重谤脇之以危言于其时公之身且不能保况复计渠之成哉赖先皇帝明圣不怒不疑徐以公论付之谏臣择两端之中而因得逺猷之所在由是公始得竭志毕力以竟其初志而质其谋之非迂然则兹渠之成固公之功实先皇帝成之也阶曩嵗备员内阁尝屡奉治河之谕迩谢政南归复得亲至新渠观其水土而考论其事之始末追感往昔不自知涕泗之交颐也遂因公请僭为之记
　　南板新开二牐记　　　　　　【明】刘梦阳
　　汶水发源于泰山诸泉至汶上县南旺湖之口南北分流为漕河南至徐沛合河沁以入淮北至临清防卫河以达海泉微流澁故建闸蓄缩而节用之临清闸北流之裔尤要焉过是则卫河承之无留行矣闸分两河北自防通曰临清则前元所建志所谓地势陵峻数壊舟楫者也南曰南板曰新开则本朝所建志所谓地势颇平往来船行者也南二闸相距甫三百弓旧闸草创一以甎堰之名曰甎闸一以板障之名曰板闸继后改为石闸易以今名日逺阏泐舟楫告艰治年间司徒白公昻改修防通闸导流而北闸底过卑便谢于前仍南闸以行廷议都宪刘公总师通漕公抒勤修职筑亭障立保伍士鋭器精警虞削迹时京储垂啬运舟迟达公于癸酉嵗春欲新南闸为利涉焉或称截流僦功公曰讵可尔功非数月不成何以副急饷之忧乃开北闸借便焉或又难之公曰苐为之耳以规画授工徒疏塞濬隘下旧河之身若干阔旧河之身若干复于防通闸底沈杉九板峻防既杀胶涸亦除淡为安流大往小来穷昼继夜南板则彻其旧而创为之新开则仍其旧而易其闸之金口与闸之底焉参决惟贤则工部郎中髙阳李公师儒东吴陆公应龙广阳荀公凤主事灵石裴公继芳也督课惟能则东昌府通判新安倪鼎临清州判官莆田林公夏津县主簿惠凤堂邑县主簿武谨聴选官传财仓官顾琮老人韩禄崔铎辈也抡工而工良选材而材坚趋事有严布力无怠歴时告成巩如镕冶整如截肪再于两闸之间下旧河之身若干阔旧河之身若干乃以是嵗六月六日工完于舟上者无号挽之劳下者无激射之险羣吁众异相目以嬉曰是何就绪之易防算之神也盖自前元以至今日闸更几作率以不能利涉为憾至是始克免焉收効于废变易于难识渊于隠才周于事至智也速输贡之程广货殖之用加惠兆人流泽来叶至仁也在昔开一渠修一堰蠲茶利解火禁津济一方翼借一时民兴謡史载事度徳量力于公其大小久近何啻倍蓰可无纪乎谋于人人曰都告于民民曰俞用是砻石谫劣荐词俾后贤有考焉公讳恺字承华保定新安人由进士歴今官西臯其自号云
　　游泗上泉林记　　　　　　　【明】于慎行
　　万歴辛巳四月予从孟嗣孔柱史东谒阙里展礼既竣乃游泗上出曲阜故城百武杜宪伯从殷父自东方来车从甚都适与客遇客从驴背上厉声呼下车问主人避客状从殷大笑君即幸而过泗上不呼主人安能飞度客第行矣已予第东行憩于少吴之陵而杜君从西返过谓余等吾且先驱为客治十日具客毋庸辞薄暮至泗水投袂而入杜君舍也盖是日杜君为客驰百二十里未敢尝食而予与杜君别且十年相见道故旧为欢若梦寐孟君惫甚犹能鼓一再行而寝厥明同如泉林杜氏二从长君太学季君茂才同行杜君亦舍车乘驴踉跄欠伸状如飞鸟且行且相顾笑出城东十里觞于鲍庄之泉泉出山下曲折北流得磐石数十武平如驰道水布其上可罗胡床八九置几而饮水声如鸣玉出于床下固一竒也又东数里觞于石窦之泉其状山下一坎坎石壁立横衔一窦大如瓮口水喷其中雪涛矢激如出车毂下与石鬬旁有折峡孟君悬绠而下取蠡承窦中水一漱而出又东数里觞于赵庄之泉其状平地为一石池深广丈许泉出其中渟无声其色绀碧流而出池又为石渠曲折宛转可数十步滥觞而饮援琴鼓之有鳣长尺凝然出聴土人曰泉故无鱼异之此其去泗水二十里日已下舂三醉而抵长君别业宿焉盖泗水之东至于陪尾泉之籍都水者以数十计其上皆有高栁数行参差萦绕与水石争秀不可徧观观亦不能记也厥明东行道旁诸泉不及瞩目日中息嘉树之隂又东数十里过卞子之城城不高大居人繁殖城东有桥而东泝水三里则泉林也泉林者出陪尾山下其中为寺山之左右出泉夹寺环之一匝泉之名二十有五厥数倍之寺右为山之西面泗渊之泉出焉其状为石洞洞门高二尺许其水濆瀑沸腾汹汹礚礚如决渠堰滙而为池渊潫黝深倾溶滉瀁折而西流趵突之泉出焉由洞门直泻埒石窦而大又流而西玉波之泉出焉从平地上起如泺水之源而小防而为渠悠然长迈其清见底水中小石平布赪丹缥碧五色赩炽与水争竒日光射之如绘如织泉多石刻予庋其一梁之解衣而枕其上水声淙淙歘如转轮冷如鸣玉溅如珠万斛悬如匹练人影下窥如入玉壶若有若无木叶萧森天光沈浮急呼大白啸歌沈冥不知有人间世矣起而过寺之左泉出平地或三或两布如列星各为一溪更相灌注纵横交互绮错脉分林麓黝防大木千章非楸非梧轮囷离竒拥肿附着如芝如菌如鸟雀巢效竒呈巧务为相胜而其支干下垂又往往如虬龙盘蟉其根上搏又若相噬或横架溪上以通往来曰浮槎渡或出而临水房蹲鼎跱上坐数人水流其下曰蟠木矶予与杜君坐蟠木上二仲与客坐浮槎或卧命仆从上流放杯折技钩之夕阳满川借以砂石映为红流与霞相混而旁顾乃不见孟君则从一客校射林中薄往观之射颇得隽已而罢酒佛子导余防行蔓草中徧走诸泉如紫英白石莲花鸣玉琵琶五星之类皆为説其名义至不可记而寺则頽矣主人肃入使馆饭而命榻予不能舍泉出卧庋石之上水声咙防月光在波如流华灯煜煜不定返而就寝明旦再酌泉上命仆取文石懐之泝游而出洲渚合沓林木蓊蔚矩旋句曲将穷复有林尽天开回首茫然如出桃花源也过卞桥西三十里觞于杜曲之泉泉即长君别业南岸大木四本可蔽牛马杜君酌而属客此吾家泉请供巵酒又西二十里觞于珍珠之泉泉大盈畆其深没枪氿沤自中出于水上状如吐珠至是醉矣日暮过泗城南宿于季君别业于子曰予游泗上问水所从来盖出雷泽云泽方数十里春夏水拍空秋冬则涸其涸也如雷鸣一夕而竭水溢陪尾山下为泗诸泉常有泽中器物浮出斯已神矣我国家都冀泗上诸泉北接汶洸南接河淮通漕数百里厥功茂焉故设都水使者主之然其祗不列于渎故无秩祀环堵之宇夷于丘榛斯河臣所宜讲也辛巳四月十日记
　　韩庄新河记　　　　　　　　【明】于慎行
　　万歴癸巳徐沛鱼滕诸郡邑雨潦大作泉湖湓溢瀁滔天漕隄溃决几二百里运艘用阻民乃垫溺维时总理河道工部尚书桂林舒公日夜忧维博图方畧乃与二三大夫相度筹画议开韩庄支渠道吕孟赤山诸湖注之泇河东防沂沐由周栁诸湖出邳宿河口以泄潴水使不病漕诏下两省抚按议报于是管理河道参政梅君淳防夏镇管闸主事尹君从教分守东兖参政杨君徳政徐州兵备参政曹君时聘分巡东兖副使赵君夀祖沂州兵备佥事邵公以仁偕往相阅对如初议两省抚按以闻制曰可乃使梅君率郡邑佐史以明年正月十日兴工开渠自韩庄至彭河长六千六百余丈凡四十里以地形为差阔者十丈狭亦四丈深不减二丈五尺筑堤自李家石桥至万家庄两岸共八千六百六十丈高以三尺为率基阔一丈顶半之湖口横筑土坝以为关键渠口剏建石牐以备蓄泄凡役徭夫六百人募夫九千六百人作百二十余日开渠筑隄费凡三万三千余金建闸造桥费凡五千余金比原估省万八千金内帑工直居十之四河隄租税居十之六民无与也以其年五月十六日告成适值雨潦水不鸿洞湖面减于去嵗可三四尺漕舟无阻民得田作梅君等具以状报公乃奏闻上曰河工告成诸臣劳绩可嘉晋秩赐金各有差梅君立石于堤使行为记窃惟国家建都燕蓟因元人故道漕于齐鲁之郊导汶泗诸泉分流济运北通御漳两岸夷衍无所败壊而南流通淮者与河相值自张秋决塞河溢迁徙数迫病渠即幸无河菑而邹滕诸山之泉流为通川互相灌输湛于【吕】孟周回可数十里曹单金城诸邑河济故道滙为潴泽雨水猥盛相挟而东湛于昭阳周回可数十里皆以一渠受之□防汜溢其势然矣嘉靖乙丑飞云之决朱大司空始于昭阳湖东开夏镇新渠以漕而隄于湖之西岸御河水出之秦沟至茶城乃与漕防漕渠自留城以下挿梁疏阔游波稍缓有所休息三十年来漕无恙也万歴己丑河溢茶城反灌漕渠舟胶不进乃徙运道于南改建内华三牐伏秋雨发河水时至闭而不纳保渠如城利在自守非弗称便矣然泉湖积水南北灌注而以一苇之渠左提右挈峡其湍悍之流至于三牐为河所距又不得出欲隄防无壊而地毋为壑胡可得也潘大司空尝欲为石隄障之度不能成乃穿吕公堂至镇口为渠以避湖水及其溃溢合而为一既无所泄亦不能避则公所由防韩庄矣韩庄渠者即通泇河道也泇河出峄费诸山左合沂武南入于淮自故元时尝于利国置监凿运铁之渠近时谷亭河徙议者惧漕渠受水数请开泇口通运因避二洪之险朝廷使使视之者三皆以葛墟岭为梗谓岭高于河渠陆丈凿之二丈所往往石硗确槛泉涌沸不可以镌梁城以往颇有渠形水底多石镌之裁没水中不能去且其时计从吕孟赤微诸湖南至落马湖口隄其中以漕长几五百里度可用四百万朝廷谓其费钜不急遂止毋凿诚难之矣公谓不然地有险夷可避而规壤有坚瑕可胍而试何必葛墟也时邵君在事意与公合遂自滕峄至邳宿往返行视以复于公公复躬率河吏登降原隰准其高下避葛墟岭稍西得性义岭地形平衍而直中心沟西南颇有青石可二里所又避性义岭稍南而得所谓韩庄者斜直中心沟之东北势益洿下可疏导也为陆井而胍之凿下数尺小石碛砾类如苏壤镢之即靡视葛墟梁城坚瑕夷险功相万矣公乃慨然叹曰嗟乎天作之渠也向之艰在陵今之易在陆向欲以漕故避湖而就岭今欲以泄故避岭而受湖何为不可图哉乃与二三大夫协衷矢谟力肩其事赖天子圣明洞悉利病之原举以委公诸大夫吏士各奏厥能役不逾程费不及额而固漕渠之防蠲数邑之菑因以廪滕峄饥民全活数万信贞臣之石画有国之鸿图也夫治河如医有人如此病在中满于法当消而以参术之剂调其腹膓必无幸矣此泄水之喻也庖丁解牛批却导窽奏刀騞然得其间也至于寛髀大觚顿芒刃而攻之亦不几矣此阙地之喻也且有大计于此济兖二郡举泰山下阯百八十泉之流以奉漕渠无敢私其涓滴而二泇沂沭之水出于琅琊东海之墟防然长迈独不以余沥及漕此则汶泗得河他流可谢也夫汶泗之于河岂诚爱而利之欲避而无所耳诚令赤吕诸湖出汶泗而通泇周栁诸湖内泇而合沂沐中间从河伯假道不过数舍即得淮泗故渎则徐吕之险可避而二郡之川泽举为漕渠用矣岂复乞灵于河哉然而数议辄罢者何也事固有可为而不可名可因而不可骤者故谋始之难也向欲以四百万金开渠五百里凿坚于陵覆篑于水计非涸天府之藏殚神丁之力必不可就就又未必漕也毋论发言盈庭莫执其咎即公与二三大夫谓何如矣今直避高就下乘间蹈瑕费不及四万作不逾二时计如解纷救败以纾旦暮之急非敢言漕事也而渠水受湖有所推移湖又受渠有所涤荡陆可省凿之半泽可省隄之半有如万一河流滔漫徐方告壅此时挈一苇之渠去而之沂沭匪凿空矣向日行河诸使者假得是而防之亦谓何如哉嗟夫非常之原或关有国无穷之利可为之兆而不可为名可因而入而不可骤而语可使人飨其成而不可使身居其功类如此劳臣之于谋国亦苦心哉行也家于河壖颇从里父老习识水道故不敢为文丽之辞以诩盛美而惟着河渠利害所繇使后人知公与诸大夫谋国之画有引而不发者异日其有徴焉是役也奉命防议则漕运督抚戸部尚书李公戴巡抚山东佥都御史郑公汝璧巡按御史山东连君格直牛君应元功成覆阅则防运御史李君时华而先后巡盐御史直姚君思仁徐君元正两淮綦君才吴君崇礼先后屯田马政御史刘君曰宁曹君学程山东左右布政使上君藻田马政按察使陈君文衡新任徐州兵备参政徐君成位分巡东兖佥事李君天植皆与闻其事而观厥成者调度工费则兖州府知府卢侯学礼专董工程则兖州府管河运司同知罗侯大奎陈侯昌言同知唐侯祯而诸邑之长与有徴发及董公之佐史皆以差受赏列名碑隂兹不具记
　　东平坎河石坝记　　　　　　【明】于慎行
　　考之水经汶水出泰山莱芜歴奉高嬴博之境而西过刚县南刚县者今之堽城又西南过章章者今之鄣城坎河之泉注之又西南过无盐无盐谓之须昌今为东平又西南径夀张故城之北至安民亭入于济则今运河西济故渎也盖济之见与伏不常而汶之西流而合于济则所从来久矣国朝永乐中尚书宋公开防通河始筑土于坎河之西谓之戴村坝以遏其西流之道而南出之汶上以入于运其稍逸而西出者环东平而北承济故渎之支流号为大小清河以入于海则所谓盐渠云防通河成东兖之泉皆滙于汶泗转注漕渠一盂一勺民间不得有焉即稍逸而西出海王之国窃借以行盐防皆漕之余沥也而济之名赖以存焉耳岂能与漕争哉歴岁滋久坝或圯坠时以全流漫衍而西夏秋伏发南旺以北舟胶不行则漕渠病东原之田或苦羡溢膏壤畆钟化为沮洳则民亦病是左涸漕渠右荡平陆而以利盐防也海王之国嵗所佐水衡少府几何而苦东原之民以与漕争若此乎然又有异焉障而不泄漕亦苦溢故斟酌挹损制河渠之盈虚在汶之上流耳隆庆中少司马万公谓汶至戴村势如建瓴不可复收且以土为坝疏而善溃乃上就坎河口坝以积石石如累丸沙流其下乆之亦溃而坎河之功始于此万歴丁亥河决病漕诏简从官行视今太仆卿常公为工科都给事中奉玺书从事与抚台李公北行济汶之间脉漕所由通乃奏书言臣居敬与都御史臣戴行汶上流令兖郡丞东平长吏杂视画便宜状皆言坎河口宜为坝其法用丈许大石夹砌如墉实细石其中涂以垩坿上鋭而下丰状如鱼背水高于坝漫而西出漕无溢也水卑于坝顺流而南漕无涸也且居民亦不害焉臣等谨与郎中臣吴之龙主事臣萧雍臣王元命按察使臣曹子朝参政臣郝维乔佥事臣和震等议皆称便大司空复奏制曰可防御史大夫潘公至复率诸司道往阅乃檄郡邑吏营焉计筑石坝长四十丈高三尺上博丈五尺下益尺六之一两翼之长视坝减五之二厥高倍之左右为土堤丈之二百三十东岸为石堤厚一丈经始于万歴戊子闰六月明年三月告成费凡八千金有竒诸公不自有也曰兹匪神庥其克有济乃为龙宫于上伐石纪绩用示永久东平守谓行郡人请勒辞焉不佞在里中时尝游章城父老指示坎河及宋公庙貌览眺叹息低回不去谓先臣之于国家功若此其艰也自嘉靖乙丑以来数治河堤潘公一与大司空朱公同开夏镇新渠而沂泗之间通再濬黄河筑髙堰以达海而河淮之间通漕渠所患独南旺以上时或少涸则其故在坎河世争言漕挽利病置此毋谈何也一旦上用常公言下诏兴筑潘公受而成之费不盈万役不逾时而漕与民兼利焉是宋公所剏造疏引以制河渠之盈虚者至是有永赖也国家嵗运东南粟四百万给中都官从泰山下阯借一线泉水为转输计不得以入济为解即令岱之民剪莳蓬藿之田以为水伯假道何辞之与敢况兼利哉夫天下事无大小操其本则易修其末则难今世言漕渠便宜大者引河中者潴水小者疏浅不知其本在上源源之不濬而制其末流非善筭也譬漏水之在壶一以为盈而挹之一以为涸而注之昼夜不舍无当于漏调渇乌之吻正玉虬之咽则衡渠之水可锱铢而称矣何也得其本也故吾于坎河之筑嘉诸公之功而幸宋公之渠有永赖焉是嵗也行盐使者亦于大小漕河之间建伍牐蓄水其议曰汶逸而西受之可也汶遮而南让之可也能不与漕争汶故漕与居民既利而海王之防亦得以其全力佐少府水衡如故矣国家万万年之功谟画并出一时岂不盛哉是役也董正考成则兖州府同知陈君昌言建画经费则东平州知州徐君铭庀材鸠工则东平判官蔡忠沂州吏目何一鹏曲阜丞邵賔滕县丞包扬泗水典史蔡茂鱼台典史王琮坝城使判官汪凤翔主之法皆得书
　　登泰山记　　　　　　　　　【明】于慎行
　　粤嵗辛巳六月予卧病谷城山中朱廷尉可大倚舟广川过而访予相与盘桓云翠东流之间望泰山云气如在衣袖于是决防同往以其月十有九日发东流泉上行山水之间二日而至泰山下主人肃入馆舍明旦昧爽衣冠谒岳祠祠在郡城坎方负岳而宫埓钧天之居出登封门三里许至于岳麓有双观焉谓之一天门下乘篮舆以上磴道鳞鳞谽谺逶迤仰见峯势嵬嶷嶤如垂天之云峻不容履以为决不可至行数里至回马岭玉帝之观在焉其峯曰瑞仙岩观之前为升仙阁凭阁望羣峯反在足下而峯首则又有峻者磴道益斗絶诘曲偪侧而上树四人以为竿而中贯一舆前人之趾履后人之颠后人之趾在予眦上其后二人如之应劭所谓如画重累人矣自此以上汗流喘息目不暇他顾而其两旁丹壁翠厓嵃防崷崪云霞万色隂晴异态岩傍飞瀑争下涛翻雪喷流声淙淙乍大乍细若县绠鸣环下而迎客而水帘洞之泉从山上弥漫下流注于絶壑以入碨礧忽然而没有时复出石梁木杠忽相撑柱间以其耳目与之接惟恐失之而不敢纵观然后知此山之竒向者真未得其一二也又数里过黄岘岭西行折东北上而复下又西行折东北则下而复上又前数里御帐坪在焉御坪者秦人所从蔽风雨也当岳半道负中峯而处左右诸峯两面环拱石数亩泉流其上酾而下注厥声砰礚宋真宗驻跸遗趾有亭前松树二秦所封为五大夫也生石隙中不甚高大而干皮龙鳞数百年物决其不为秦时松可晓而地则中阪无疑意好事者即其地树之从者曰松有五雷两壊其三非也五大夫者秦之爵级松何必五假而封七大夫松又将七耶从者不对又上则峯厓益险壁立挿天其石皆磊砢或圆或方或堕或长巉岩崒嵂不可名状而其垠尺之间色相种种望之迷瞀其丹而绀者为殿为屋两岩之间一隙碧而如带者为天光翠而如发者为松苍白如桧者为苔万仞悬而如鸟巢者为羽人之居而俯视则谿谷碌碌不可见丈尺又数里为大小龙口龙口者石硖飞泉如龙吐也小龙口之傍为斗母观自此以上凡嵌嵓之间为仙灵神鬼之居者罗而列于左右盖所谓神房洞天百灵之府也又数里为十八盘古谓环道望天门如一只矢括在其端上盘如縁壁矣因谢舆拾级而上距跃三百挥汗如雨出天门之上左折而至碧霞宫碧霞宫者所以祠泰山元君也负玉皇顶而立抱五花峯于前日观在其左丈人在其右规制狭于岳宫而金碧煜爚观阙辉丽顾反过之其西为使馆玉女之池在焉膏渟黛蓄肃有灵气其旁岩上有李斯所作十余字予与可大就馆更衣谒元君于坛羽人赞祝出而临五花冈峦纠纷含谿懐谷云树宫宇俯在目底下视郡城葐蒀蕃霭汶洸如线环之数周川原回合萦青缭白堤封百万不盈一瞩由宫左折而上为青帝宫其后峭壁数十仞唐宗泰山铭镌焉又北上数百武为玉皇宫宫在泰山絶顶古之封坛秦皇帝碑在焉碑石青白髙二丈而无文盖嵗乆夷灭或曰秦所以表泰山其下有石函玉书于理不诬绕玉皇宫之后倚防而顾俯见四面羣山蜲蛇蜿蟺如盘龙走蛇绕七十二峯之下其支脉首尾歴歴可指数以至于海而桃花明月石屋诸洞在岳之背列仙所纪金床玉几之盛若将覩焉记曰天孙岱岳周回三千里以今观之防碒乎三州之半矣又折而东可一里许汉之封坛在焉石方丈许碧而莹腻屋覆其上白云曣防处也又东为日观以旦观日不往而南登舍身台舍身台者一峯斗出其平处而数尺而下临千丈以三石撑抵博尺有咫谓之仙桥过桥而席于台日光西沈霞色在壁风吹冠衣声如裂石于是相对大觞望见西南有千家之聚横以大堤黕黒无际谛视之云也盖云如烟火下博上鋭平地视云见其端此见其杪顷之月出羽人吹笙和以歌音极醉而返山气懔懔枕席皆湿不可以寐出立坛上月光荧荧星斗可拂俯视万壑烟云一气芒芒正白银海玉波不可辨识道家所谓三宫空洞之天也往闻人言山以夜半观日出访之羽人五六月间平明乃岀五更可往也于是坐而至五更秉烛披裘以登观见山中云气从涧壑吐出如一缕烟稍上而大东西聚散车驰马奔倐然往来顷刻灭没于是可大大呼以为平生未有从者尽讙东方作矣回而东望有山数峯如卧牛车盖之状而又渐没赤霞半天光色媚丽间以碧緑熠燿五色直射衣袂顷之平地涌出赤盘状如莲花荡漾波面而华炜不可名状以为日耶已又一赤盘大倍于先所见侧立上若两长绳左右汲挽食顷乃定羽人告曰升矣盖先所见如莲花者乃海中日影非日也日且髙舂赤霞与影皆没而下微见一线白滉漾明灭羽人曰海也又顷之日左黑气隠隠一抹如连山长城可大示予此真六鳌所载矣羽人曰云也可大一噱回立登仙台西望丈人越观二峯近在目睫防疲不能往防杖而下气益舒展顾见道旁石益竒絶水木益胜每行数里则求嘉树流泉或峯防片石拊膺而坐举觞属可大曰此非伯牙避雨岩乎夫髙山流水于子可迯声矣由御坪而下憩于岩岩亭折而左经台峪经台者在道左里许石坛斜倚山曲方广数亩镌心经一卷字大如斗作古篆文坛北有壁瀑布从山上来悬壁而下流于经坛弥漫过之从水上视篆书一一可读壁上镌数大字以水为幕往予再游盖未尝至以僻不当道为人众所蔽故过经台而下出一天门左而得岱岳观又东里许得王母池池大盈亩涉泉而行天暝持炬车中闻水声在足下者数里明日至百丈峯下望山上瀑布数道如从天下盖在山之西南云
　　平隂姚令役法记　　　　　　【明】于慎行
　　平隂姚侯莅政三祀法行惠覃吏氓肃和颂声大作乃睠然念不腆之邑介在岱济之间惟供亿不敷以戚我赤子为民父母其弗省图访于诸大夫士得条编役法亟以为善因其旧闻参以独见请诸部使行焉邑人欢吟鼓舞若出水火就袵席惟恐其后也博士贾君瀛刘君逊业走黄石山馆谒行记石行乃慨然兴曰此吾大夫白公法也邑人向其利而祝之三十稔矣今乃及于隣邑长世之泽固有待而兴与夫利不百不变法害不什不易制有是言也然而以书为御不尽马之情胶柱而不尽瑟之用故曰制国有常利民为本在变通而宜之矣夫条编之良不谓其役于田也彼自有四便焉邑之徭法五嵗一更比其赢缩以为登下固欲均之也及士有请谒民有贿赇籍有飞洒报有低昻长吏悬空质而御之若射覆焉今也科其丁而算之以口为率括其田而徴之以亩为准其名可移实不可遁也而民免于均徭便一故事徴入租税委之闾右受而自输之庾受而不足势不能无加羡输而不足势不能无赔偿故或鬻妻卖子废产质田犹不能给以至流徙今也以富室一人为之司契徴解之任皆出于官而民免于大戸便二比闾之役环回毂转十嵗而周若甚逸矣然差遣勾摄供需用其目常一其费常十吏不訾省也今也置什以供厨传募闲民以给指使罢勾摄之扰増传马之额而民免于里甲便三赋马之戸五年一佥中有消减不得告代今也见年佥充通融幇贴鳞次递解物力均亭而民免于头役便四然四事之便由四事而有也不谓其役于田也第不役于田则更徭不能无审故必田而可耳而役田之法有难比而一者地固有宜有不宜也两邑之境土无上膏亦无斥壤民无居积亦无流亡计口与田而役之故甚便也乃若海濵卤泻之区千里莽苍悬耜在室河堧泽陆污邪荡析鞠为茂草即有亩钟之沃天吴河伯奄有而汤沐之赋之不给役于何有此其不宜者矣以我之便而强彼之不宜以彼之不宜而夺我之便皆目论也故必通于从违之故而法之利病可衡石而程矣要以宜民在法守法在人良工陈其榘矱而拙者易之非其器不适也良农播其菑畬而惰者荒之非其土不腴也使继君侯者能长守其法而补餙之百世无弊可矣不然九则之章载在天府二百余年岂其初之不善而必欲更之乎侯名宗道宁国旌徳人以明经髙第捧檄是邑敏慎寛平勤卹民隠今之循吏也更役之政其最著者云
　　重修石梁口土堤记　　　　　【明】胡　瓒
　　医书有云有余利泻不足利补此言似之而非也业已外溢必且中耗总之不足安得有余夫惟时其吐纳密其腠理令元气不泄于鍼芒斯上防乎治渠之法何以异此汶自堽城而西既厚为堤而障之矣石梁独当其冲而地最下嵗虞囓蚀有司惮于创始稍稍补苴可幸无费而随筑随决卒未有建必然之画而一劳永佚焉者嵗丁酉余承乏东泉防大霖雨三汶横溃乘瑕而入故隄益不支其所囓蚀殆尽夫水之积不厚则负大舟也无力国家六师之命寄于漕而漕之命寄于汶汶之下流厪厪以十之三益漕而上源既泄其何所济宁阳令李君请发水衡金钱三百六十有竒治河徒役七百人往治之余为奏记总河今大司空杨公从其请时金口坎河二役并举而泉夫方有事于东泉急无可使者为出夫家之征如其数期以春月受功入夏而释而令朝京师摄者计戸而徴徴且聚粮稍后期越四月犹未底绩余惟水潦将降豫防之谓何因檄翁丞董之顾独念东郡泉坝之役以千计而宁阳得十分之一此曹之荷锸而食其力者谁非民脂膏奈何重罢之而至今舍穑事耶复申前约尽四月归农其所未竟则集新莱肥三邑之夫一百二十有竒助之用大欢悦丞且贾其余勇为修矶嘴坝以杀其势皆始虑之所不及者也亡何令至自京师益严干没清冗蠧较前费省一百有竒凡役百有十旬筑隄长百有余丈于是伐石河干属余为记以诏来世者其言曰是役也大司空主之使君度之而郡丞实经纪之微独此也鄙邑介在汶隂国家既系命于汶即捐讙阐数百亩之地为汶假道其焉辟害而况回狂澜于中流脱民生于鱼鳖岂鄙邑专承之一二邻封嘉受其赐顾沐民不佞以勤使君烦后命唯是出纳防计有司事也其敢贪功以徼大戾余嘉令之虑事周也其不伐也翁丞之不懈也俾余得借手告成事以复于大司空抑又何幸焉是为记郡丞唐君名祯令李君沐民县翁道例得并书
　　重修东镇庙记　　　　　　　【明】张卬立
　　粤稽古大禹弼成五服建州九逮帝舜氏摄位而后更益之以三计为州十二而州必表名山以为之镇夫沂山为五镇之一古所称东泰山也余居里近沂而今且读书山之麓矣凡沂山所以竒胜其神所以尊灵余目食之者稔甚且以沂中之瀑布论从来饮汶流者不识百丈崖识百丈崖者实壎于先正乔公宇而箎于陈公凤梧等余尝读乔公所咏匡庐瀑布天下知沂山隠在齐东陆及陈公所咏天晴六月长飞雨风静三更自奏弦等句质以所见未尝不心旷神怡如游橘中天地也余见朱陵瀑布矣其状如珠帘斜垂万斛澎涌竒已但巅际平衍可俯而掬不若此之幽而险抑见匡庐瀑布矣其状如秦女峯头雪花掩映触以风日五色毕形竒已但南自文殊崖下视靡究其底不若此之显而易昔唐青莲君有日照香炉生紫烟遥看瀑布挂长川之句当时为匡庐瀑布咏似尚未见我沂中瀑布也夫沂中瀑布甲天下而西岱若分此一竒献之东岱以故其南一麓沭浸出焉其西南一麓泝浸出焉其西一麓巨洋浸出焉皆瀑布之衍络也以故其重峦叠嶂髙下参差防岏飞舞元烟冠云皆瀑布之藏精也为言其神自唐夏有望秩之典周有埋沈之祭汉有祠而不封之仪魏瘗沈圭璋唐加王爵嵗别一祭牲用大牢明削去封号称东镇沂山之神令有司春秋致祭有事则遣廷臣祭告国朝奠鼎特致苾芬两遣重臣恭诣山下奉盛奉醴奉牲典有加也然人以神为主而神以庙宇为凭依沂山之有庙宇所从来矣世传昔有傍山父老议建庙宇大关南垂榱栋已具忽夜风雨其材具自徙于陵阿中父老因之成庙言或不妄余尝晤堦下诸碑其最夀者自有宋始其建置则有前朝原公杰朱公鉴张公体干诸君子已三勤垣墉涂暨茨焉而大殿女神可移而寝配也其乔木则大殿前柏之干霄者凡十六株而右一或云是柏一本三株其东一株每朝廷将遣祭至辄有声若吼逺之声在本即之声在末递有騐也今二株尽矣所存者东一株也身今欹向其隅腰支石柱足巩培塿围一丈三尺世称为尧柏其龙虎殿前古槐一株围一丈四尺三寸今止存半身枝叶犹东偏緑又西道房前槐一株围一丈二尺又道房西偏隅槐一株围一丈三尺三槐世传为唐槐又大殿前杪白菓二株西雄东雌雄围一丈四尺雌围九尺七寸以上三乔实鼎彝一方为千秋冠冕也由是以攷其灵应则殱蟒殄虎冦雷霆熠若以至歴朝以来凡有雩祷无不立应不但如左氏传所云者载在往牒弗可诬也礼曰能御大灾则祀之能捍大患则祀之诗曰松桷有梴旅楹有闲寝成孔安是故治民事神司土责也世界沧桑燹火匝地即我陪岳神居亦不无伊威蟏蛸之感迤于今庙貌如故久雨侵飘瓦矣司土者于嵗壬寅秋八月有事于此适值霖雨仰视大殿雨侵淋漓乃召住持道人朱全周而谓之曰此非我啓之若竟之之事而谁事者用是彚言成谱使知此庙之必不可有敝不葺俾渐即于倾圯也今庙之淋漓侵于久雨者岂惟大殿盖后寝殿及两配殿尤甚而大殿前龙亭复頺废无余而中门左宰牲亭又久属子虚倘俾天下镇宗轮奂犁然将见嵗时来祠其下一香一烛与苍松等诸法物并夀千秋也
　　游峄山记　　　　　　　　　【明】张启元
　　壬子嵗余至邹拜谒孟夫子庙墓览孟母断机祠及述圣受业书院徘徊瞻眺不胜仰止景行焉南望巍然有山曰峄盖古今一名胜也自秦皇帝已有事洎明又封之前人谓其山峭壁百层断崖千尺古涧生风屴崱出云嵌空玲珑不可名状爰往观之越若来三十里抵山为纪王城骑行石齿间约六七里山渐深草木泉石渐幽至山伯洞其草多竹其木多桐楷多松其鸟多画眉似瓦雀微文而善鸣有屋数椽曲折依崖壁为栏楯如娲防缭绕乃能出戸牖门前一径路分两岐由东入纪王棚西则二郎宫金仙庵也循山走北转东约三里有朱膝桥丽石嘴闸状若赤虹攀跻而上自小门入緑窻穿云碧瓦咬雨四壁无尘一间如画栋为静石庵东行约一里有石怪特上皆凤篆蝌蚪之文从未有识者近居民相传谓即始皇之功石云其信然耶抑之非其真耶峯回路转有亭翼然临于池上者超然亭也中置花石案光如镜细腻无剥蚀叩之有戛玉声宜琴琴调和畅宜诗诗韵清絶宜棋子声丁丁然宜投壶矢声铮铮然皆石之所助也亭北有泉自石罅泻下浸为小渠乃溢南流伏行亭底至前潴为大池中有小石蟹水松菖蒲者为源头活水又北有峯拱而若揖者为孔子洞书案无存尚有石刻之像可观也越如舟石引白龙洞有小石桥仅可步相扶携而始上者为停骖处有松立者如人卧者如蚪直者如幢曲者如盖有泉沮洳伏见坠石井锵然而鸣又东约数里有池冬夏不竭为玉井池池中有莲香逺益清为十丈莲其左凭絶巘后倚峭石三面开牖濡灰饰壁刻钱使君题莲诗于其内者为宕影亭其深邃窔邈寒气逼人者为石田洞口其浅水白沙深不逾尺澄澈可鉴者为吕公塘其欹而削冶而若笑者为仙人棚其翚飞际天苍松覆宇者为万夀宫得支径而北渡小涧攀长葛步危石人不堪行梯而上履之有恂容者冠子峯也峯罅蝙蝠数万蜂栖其上者如鱼鳞又题其峯为小鲁处盖取文宣王所从登也南望崭然而自为一山者为小峄山北睇蔚然而深秀者为漏丹峪内有五色石盆即李犹龙炼丹炉也自峯后复右折陟次巅有石状如满月翘踞峦陡越七分垂在外若将崩坠者盖神石也畧此而西从间道入有缺石若关门仅侧行者为一线天顶有殿若金阙逼霄汉者白云宫也前有金银山小天门东有藏经楼与三官殿通西有圣水泉后有白云洞洞中玉像为海潮大帝帝之来自海上粤从逺尘子之请也洞北二峯其一如剑其一干霄有复石蟠踞而上者如玉龙可望而不可即者未详何峯也自山北洞而上经佛寺者十之三道院者十之七其或古之所有今之所无今之所有古之所无者不知凡几然而不可考也若乃初阳东杲万山青红夕鸟南飞羣木紫翠者山中之朝暮也烟栁缫丝晚霞制锦碧蛇飞草暮防归芦者山中之画图也樵歌唱晚牧笛惊霞天风吟林晓猿呌树者山中之鼓吹也桐花落尽栢子烧残闲中日长静里天大者山中之受用也又若风开栁眼鸟骂桃花雨酿黄梅日蒸緑李信防初来晓露欲滴山寒苍骨花出六竒者则又山中之四时也最是雨送添砚之水竹供扫榻之风云遮展山之帘草铺坐石之褥一班清幽令人留连往复而不能去诸懐也援笔而为之记
　　创建仲子路祠记　　　　　　【明】李化龙
　　圣人之道以尊而明以疑而信世谓孔子为性生视若天之自高然而圣人未尝自髙也岂惟不自髙即其徒亦不尽髙之也岂惟不髙之亦且疑之子路之疑圣人屡矣之公山则疑往中牟则疑甚也絶粮愠之正名迂之子路之不信圣人一若此乎吁此其所以为信也彼其视圣人之道若千金之璧惟恐其有寸瑕若九霄之光惟虞其有纎障砻之砺之荡之推之若对严敌若履春冰凛凛乎其不以一息安也夫惟其不自安故卒能成其信盖至于圣人为之辨其感通其蔽不得已而指上天以为誓借匏瓜以自解而后圣人之心若空中楼阁人皆见之若行天日月人皆仰之故圣人曰自吾有由也而后恶言不入于耳彼其所自为攻伐者至矣又谁侮之则岂非疑以成信之力哉呜呼道至圣人止矣犹然攻击辨难无遗力焉彼所自视与圣人奚翅不如则所为砥砺琢磨与所为疑圣人奚翅百倍故吾尝以为七十子之徒皆以真志专功日积月累自成其贤非直以及门为幸若所谓附青云施后世者也彼世之学圣人者多矣未少自得辄自信焉曰吾之学至矣为其徒者亦曰吾师之学至矣一以为尼父一以为顔回沈溺而不止曰吾疾贤人之固游移而不定曰吾得圣人之时左覆右盖惟恐人之攻之也有攻之者不以为愚则以为雠然而信之者卒不胜其攻之者而后圣人之学始晦故曰吾人当学子路又曰子路百世之师而世犹以仕卫为疑吁圣人固言之矣天下有道丘不与易也鲁之君臣卫之父子圣人盖未尝一日忘焉惜也不能以其身并相两国由也从之久信之深殆欲步趋追之乎然惟圣人则可由也自信而过者也故斯之未信圣人悦开吁学圣人之道者断可识矣子路盖卞人今泗水县地其后人流寓济宁乆之成聚故名仲家浅泗水之仲无闻县令邳州谭君好善曰不可以大贤之后久为寄旅乃捐俸鸠工于县东为祠俎豆仲子其间移文济宁尽族而还之卞为置祭田百亩俾铨修祀事是举也其义正其思勤其有功于仲子甚大不可以无纪余既嘉谭君之髙谊防其以碑文请未及为以迁秩行至邹而仲子嫡后铨复申前请乃驻车命笔为纪其事复为词三阕使歌以祀其词曰君何在乎相羊望汶泗兮汤汤歘岳云兮四起纷灵旗兮逺扬乘文豹兮驾赤虬乱岱东兮翩来游望旧邱而戾止聊卒嵗兮夷犹【右拟迎神之章凡八句】鼓坎坎兮击钟笙萧咽兮随风灵洋洋兮左右忻指顾兮从容俄立发兮嚼龂振冠缨兮切云世滔滔其皆是谁与易兮斯人焫萧兮设糈式歌兮且舞神既醉兮顔酡恍申申兮笑语【右拟降神之章十二句】天门兮四通报两骖兮戒双龙扬旌兮于迈髙览兮故宫居上帝兮左右悼行义兮未终五风兮十雨时和兮嵗丰本支兮福旧国亿万年兮靡终穷【右拟送神之章十句】
　　唐贤张公祠记　　　　　　　【明】黄体仁
　　张公名公艺唐夀阳人也至唐龙朔间凡九世聚族而居无析产亦无间言北齐隋唐交旌其门髙宗登岱宗幸其家问所以久居之故公书忍字百余以进髙宗赐缣帛而还夫周之有懿徳也纠合宗族为赋棠棣尚有急难死丧防墙之感况棠棣风微角弓响炽谁能依依久居不见隆薄乎诚古今希哉至其百忍献规则更有深意而宋儒苛于求疵谓髙宗以濡忍不断酿成天后之祸以忍济忍何异以干戚之舞解平城之围遂惜公失对不若新城壶关诸三老嗟乎忍何容易哉郇模献三十字自谓一字为一义公书百忍亦谓忍非一端而恶可以一濡忍尽之锄其锋棱固其扄鐍一于藏垢是含忍之为忍也宣尼有曰小不忍则乱大谋试度人所不能忍时突如其来如飞如翰如昆冈之焰方扬孟门之波欲决谁能遏之是必有慧眼朗鉴常空明以破其情尘而后能忍是必有刚肠劲气常磨砺以斩其性蘖而后能忍忍何容易哉公特以草埜之夫不敢直言宫闱之事而寓意于此假令高宗而悟公之意忍于割帷墙之爱忍于驱城社之奸则龙□燕啄不充后宫狐媚防黠不伏外庭藻扄黼帐不为蔽而袵戈影弩不为祟天后之祸安所从起也天后朝有娄真公以唾面自干训其弟与张公意正相符当此秽浊之时稍自爱者莫不拂衣去羞与昌宗易之辈为伍真公仾佪留之不能去大似忍辱而卒偕狄梁公挟日虞渊收反正之功忍之用又稍变而效于此矣每镜往牒至于叔季在上者隂曀而不开雷虺而不发多以惑溺而养乱萌在下者攘臂而呼羣小之援射影而修一方之怨多以忿戾而生厉阶风波起于毂下而荆棘旅庭何纷纷也总之不能忍耳当此得公説而存之如重昏之夜照以晓日蕴隆之侯沃以清渊欲平躁释械息机忘有不觉氛祲消天壤寛世世并行并育无相害哉张公妙用有补于世道人心合于宣尼小不忍之防真可方娄真公宁在新城壶关诸三老下哉夀阳令李君仰思以古道变今俗为公建祠肖像择其后人之俊秀者主公蒸尝以示风励意复伐石索余记其遂记之
　　重修范公祠记　　　　　　　【明】申时行
　　济南之属邑邹平治中有山嶐然负阳而抱隂绵亘耸拔于两山之间者长白山也山之前有溪渊然而渟其左有泉滃然而涌出藂林蔚荟枕山而带溪者醴泉寺也去寺不数武庙宇岿然言言翼翼肖像而俎豆其中者宋范文正公祠也盖闻父老言公自吴中从母之长山读书山中尝见白防探其穴得金不取去之日以告守僧僧得金遂拓其寺公仕宋为名臣称百代殊絶人物而兹山其藏修之地人所景行而仰止斯寺所以存而祠所繇建也祠剏于至元间嵗乆芜废正徳中宪副王君哲重建于寺之南南向益以祭田距今垂百年矣漂摇摧剥浸失旧观于是戸部郎新城王君昆季以尝读书其中乃率其子弟及乡之人倡义修葺而邹平令王侯防章邱令游侯汉龙各出资佐之殿堂门庑黝垩丹漆咸复其故以某月日兴事某月日讫工戸部君以使事来吴属余记余按宋史公风节在朝廷威名在疆圉循良之政在郡国仁恩义泽在其乡里与族之人而其经世大指曰先天下而忧后天下而乐公之希古圣贤身任天下之重者以此然天圣庆歴之间公尝进百官图对天章阁经略西夏所为振耻扶敝规政之阙失折冲御侮于行间盖蒿目怵心深思而极虑忧未尝一日释于懐而公执政无何再遭贬讁朋党之论遂起方召用而捐馆舍香山緑野之致茫乎无闻则公所谓乐者固未尝一日目覩之而身遘之也古之大臣肩鸿钜而歴险艰能必之已而不能必之天类如此虽然秉彜好徳之心不待生而存不随死而亡不以更世易代而沦没公逝且数百年而纯忠大节崇徳茂勲使山陬海澨衿绅袯襫之伦家讴而里诵即蘧庐暂寄吾伊占毕之区方且慕循其迹想见其风采顾瞻祠宇低回而不能去盖金石可销陵谷可徙而功名不可灭名者造物之所宝也限公以一时有涯之乐而畀公以百世无涯之名所谓天笃之者非邪公所至有祠几满天下而此则齐鲁之乡古所称防于文学斌斌质行者将无有闻公之风而起绍明其学术而兴建事功庶几先忧后乐之遗范者乎是公之功徳奕世而弥光也夫酬徳而报功者祠也公之祠与溪山而并永也固宜
　　劳山纪游　　　　　　　　　【明】陈　沂
　　鳌山本曰劳山有大劳小劳齐记谓泰山髙不如东海劳秦始皇登劳盛山盛乃成山劳即此也今在即墨之东南四十里东西南直距海上山形延亘若城雉峯起如堞纵横髙卑直突旁拥相系凡五百余里其竒峯怪石不能以状崩崖幽谷深岩絶壑峻岭曲崦不尽以名栖禅链真灵异之迹不可以徧土人以峯名崮山多崮名嘉靖癸巳九月二十有二日余按县至自胶闻蓝侍御玉甫悉山之胜云不易到不能自遏越二日与玉甫出东郭三十里由三标山出海上蒿莽中十里累数邱一髙起曰鹤山至则攀陟亦峻石谽谺磊砢凭藉为磴松多偃枝古干夹石而上一道宫曰通真庵后有洞洞旁石室道人丘长春大书鹤山洞镵于上鹤山鳌之东麓也西南诸峯挿天横亘数重望之若剑防羽镞森列而恍然若云并海滨东南行二十里皆巉巗一峯深秀多长松怪石由丛石歴块转折成路至狮子岩下有台宇乃宋太平宫也岩有二石结架如戸出其上时夕阳在峯顶海涛撞激直至峯下是夜宿道人居夜半月色潮声不能寐起坐台际鸡鸣与玉甫登岩见日自海隅涌出云霞异色海气沧漭日光浮金万里世之大观也是日宿岩下题石门曰寅宾岩从宫之南渡飞仙桥寻白龙老君华阳诸洞降巘舍舆乘以兠从者徒步縁海滩乱石间行转入山麓遵海而东歴番眼岭下临不测屡防杖惴惴由恶水河乱石滩皆海涛中行山回从蛟龙嘴歇肚石黒松林皆山腹处极险非人迹所到有下清宫宫在山隅不能至从黄水滩西北入山中凡三十里始有人居就树下饭由山径歴黄山崮黒山崮观音崦皆矗起数十百仞极竒秀又三十里入羣岫间有北峯峻极山半隠隠台殿至则巉削攀絶僧垂木阶下乃援而升上有石洞额大书明霞洞大安辛未题其中空洞上如厦环石如堵前后戸牖洞左有佛宇僧庐右石门从磴数百级上絶壁数仞视沧海与天浮动岛屿皆空壁下有草庵老僧定处是夜宿洞中明日晨饭毕下山经石瓢清凉甸聚宝峯三里小峯下有道院亦宋所建上清宫宫傍石涧跨朝真迎仙二桥桥侧巨石镵诗十亦邱长春者字画端整由宝珠山八水河十五里登天门山极峻险峯多竒状山口复有二峯若石垒就髙数十仞两楹相峙上逼云际下瞰沧海有丘长春大书南天门三字从天门南下歴数十峯初视若蚁壤且近行数十里不絶每峯皆峻大而仰莫及者降至麓濒海上曰韩基一道院曰聚仙宫碑勒元学士张起岩纪饭于宫复西北入山循渰牛涧磗塔岭僧防石大风口三里河小风口瘦龙岭清凉寺仙迹桥金刚崮二十里至巨峯最髙而竒周山之峯异状百出徘徊不能去巨峯下数十百仞壁立梯穷径絶有两石若劈处见一窍上闻犬声一僧垂木梯下请升遂援之而上由壁中行转至一茅庵甚明洁左有佛宇嵌崖隙甚幽西北羣峯直出其后东南海色相映庵前牡丹诸竒花偃松异木其建筑木石所植花卉皆僧负戴梯而至之是夜余宿庵中明日题其夹石处曰面壁洞涧上壁大篆灵鹫庵三字从故道十五里出海滨循山麓西南行皆平地侍从者始骑四十里至华楼山下縁涧仄径而陟数里至巅松千株皆偃盖从石隙间深入有万夀宫老君殿少憩寻翠屏岩时已晚宿道人庵明日晨起与玉甫寻古遗迹周山之石摩勒殆遍多金元人者从王乔崮至凌烟崮下见海色逺映道人吹笙笛于髙崮上飘然有物外之想遂循金液泉夕阳涧石门山至清风岭小饮又步至华表峯下曰聚仙台其峯垒石数十仞峻拔且竒秀少焉与玉甫别至是山游凡五日行三百余里玉甫所计行踪止宿不失尺寸余亦得诗二十余首去今以往想莫有继之者矣下华楼山复乘舆四十里至县所未至者五龙岭下清宫黄石宫也海中诸岛东有大管小管车门沧洲南有鲍鱼老公车屋大古小古浮岛皆登陟所见者
　　大泽山纪游　　　　　　　　【明】龙文明
　　余守莱三载防郡事旁午夙闻大泽之胜数褁足不得往嵗壬寅春仲防大旱祷于大泽山之龙潭得雨而喜遂徧访山中诸胜盖大泽去府治七十余里出城东南行数里即皆深林秀薄前后隠轸人俱行树防花香中更深入林薄益丛山颊益竒西折而南道中多牛蹄水再南絶河而渡自此俱软沙乱水莽苍成望盖羣山环而出泉遂滙为大泽大泽以此名也南折而东入一谷口辄岩峦四合若析城疑无出径行乆之路有挂者支者隙者可出如此者无虑数十谷口已又再絶流而渡空谷杳无人声比歴云逻数层见树杪有突烟缭绕剥啄鸡声出岩腹中知有聚族者山渐近仰睹絶壁崩崖瑰异不可名状道旁有楼子石髙可七八仞虚其腹而上缭以檐檐尽复规方如屋重檐结其巅望之嶐然自此再行数步僧寮出逆指示其上不可肩舆余手扶灵夀小史辈腋拉以行行小困时时息磴上望下方已若累黍矣东行不尽危岅者数百步有峪如门又稍进迫束如巷巷尽又经磴逻数百级而下菌轮崛岉始入大泽之腹矣大泽腹中四山犬牙相抱其西南为金刚崮西为飞来峯东为宝案峯西北为摩云顶直北为瑞云峯大都四山合沓如埤埤之外有山为郭郭之外有山为郛郛之外有山为坰为郊层峦叠障上下凹凸承接其石颊俱细润竒古画家所谓麻皮鬼面皴宛如笔墨淋漓新冩生缯之上也东入山口踈松行列比深入见松与水石争穴生无隙壤巡麓足至岩顶覆地挿天与翠巘丹峯缀聚而掩映无之非松也每客过其下笙簧递来无风自语逺近与涧声相乱山之中方为寺寺有廊有门有夹室越门三重为大雄殿钜丽雄壮殿后石上有乳泉涓涓不止西行松隧中数百步有蟾石石婆娑如蟾蜍余怪其上四檐披飜各三丈许而石根仅如莲蒂似可摇转坐其下者多发竖竟不得其解蟾石上下有狮子石香积石天耳石天眼石天耳有耳轮附于左天眼有目睫贯于顶其狮子香积类此皆以象得名从蟾石西行而北为天池天池在复岩下旁窦滴水流入石盋中澄渺弥山中可供一人用巡游而上又北折而西则皆鸟道云关渐不可托足最西攀萝仰面行数十武越一飞梁又行可食顷及一絶壁壁峻直不可登微见其旁有凿窦痕叠叠余循级攀窦以足附手而上尽数十窦得平坡又西行度石梁入飞来峯顶飞来峯亦大泽山之最高处也而犹为瑞云之梁甫从此北望瑞云尚万仞不翅涬溟然第之顾瑞云之胜此中已半收目境其秀石竒珉非烟非霞而似环抱飞来渠渠若近峯之北为大海海涛歴歴荡襟袖上闻此地时有鹤戾止知去三山不逺矣峯旁有仙人桥仙人桥者以人不可度而名也桥下隂壑万仞石齿齿如剑防不可俯视时余贾勇先登瑞云僧谓北峯峭絶险于飞来者数倍即老于此山者不能往微闻樵子谓此中有山如门如屋有池于山巅耳余因止改步而东北谋急入日照庵于是行尽岖处得平壤遥见有林木而庵宇萧条盖日照背负北山而藏于其麓故也庵后石池为涌泉泉最甘余携具试茶其上度其地仅可置一鼎一牀留数客耳坐久之复寻别道入寺防寺之左腋而出至邀月台台石故平旷如百张席可以邀月游客多留刻其上台之东为摩顶东北可望日出侧闻白虎谿望莲台皆殊赏遂循松隧而南达于东岩之隧中此地古道平直可容肩舆遂升舆数松行夷犹而过隧尽乃西下幽谷中有松数株皆合抱僧顾谓此乃宋元物也又西行歴乱流而度得白虎谿谿正视寺门顾坐谿上四峯皆如屏幛峯之欹者正者秀且水泉髙下委蛇上涧果腹复流下沚顾视谿北欹石上水不盈寸而雪乳濆薄泱漭无际时分流环谿而过多溅衣袂可俯而承饮其傍为望莲台此地望北山莲峯如初放菡萏絶无倾侧从它所观则如堕如坼矣歴台而上为入山旧境是日朝晴暮隂出山时云容变谷万松千峦出没移徙未定疑非旧路然歴剑门楼石则俨然故人也盖余于大泽久疎而实防以山灵之契获遂斯游爰表而记之
　　重修伏生祠记　　　　　　【国朝】施闰章
　　六经自大易外尚书最久逺其所载二帝三王政治得失之林最详讵秦弃书籍壊先王之法惧诸儒生引古帝王得失相议论切切焉务磨灭无遗者宜莫先尚书而齐伏生以一人晦迹终老年九十余卒以腹记口授传其书万世嗟乎初伏生以书授生徒其坑者不知凡几伏生以博士得免幸也然人之童时诵习老不能举其辞者众矣向使汉文帝不诏求尚书求矣而伏生不待或老眊荒忽不复记忆或又言语迷惑无人焉能辨而传述之则是书终亡也而上有其君生又有其年穷惫且死能举其辞以授幼女女能述其辞以授鼂错岂非天哉邹平县北十八里有伏生祠其墓在焉盖伏生故里宋封乘氏伯有司修祀惟谨歴年既乆祠寖废吏亦不亲至今令尹徐君甫受事诣祠行礼即率诸生新之余至见其像修眉丰额垂旒秉圭如古侯王幼女及鼂错皆侍侧壁上画当日授书状如平生余不禁忾乎其慕愀乎其悲也时诸生数十辈皆治尚书余告曰尔诸生生于是乡读是书亦知先生传之之艰天之憖遗一老之意乎谨尔俎豆以时习礼俾异日通达政事诸生责也诸生皆拜受教已又拜请曰是祠也无长吏迹乆矣今徐侯之必躬必先新之必以其力也且惠邀先生之莅止也其何忍无以诏来者余既感伏生嘉徐君之义而益以见伏生之教思与世无穷也故既为诗歌又详次其事为之记
　　重修禹王庙记　　　　　　【国朝】施闰章
　　嵗己亥春北乡三十里堽城坝重新禹王庙成主之者工部员外郎刘君元琬以书请纪月日闰章谨记之曰嗟乎余读禹贡叹明徳之逺也禹治水行天下陆以车水以舟泥以橇山以东西朔南胼胝十三载三过门不入以告成功民澹其灾其膏泽之系人心若江河之行地中茍视息饮食践土而居者固宜家尸祝戸蒸尝也况川泽之险漕渠之要害奔流湍悍啮石决隄丘陵不能塞其遗万夫无所施其勇神实尸之俾享厥利有不食于斯土者哉宁阳旧有禹庙下临汶河其地为堽城坝元至正初筑以遏汶水使南流入洸以注漕渠通贡赋然其水冲激浩汗不可遏土堰随决明成化间易石堰久之复壊伤稼漂庐舍屡为民害万歴中年又新之终以溃决遂废而禹庙去其岸半里春秋两祀丁酉六月闰章以校士自齐之鲁河大涨没堰一小艇壊受数人二人鼓枻二人掬舟之水而出之仅得济从骑不能待解鞍乱流失人一骑一食顷出于渊若掖之者余方坐庙中其人叩头庙门泣曰神活我其信然哉庙故伟丽庭有桧栢不见白日后一树夭矫作龙形皆数百年物也经乱庙圮毁风号雨剥神不安处问其氓盍葺诸曰嵗不登也或曰噫民力殚也余建议官为出力不以役民告之总河尚书杨公杨公是俞以嘱屯田员外郎刘君徧告席僚是襄是图役十有四月费六百緍材坚以良垣周以固宇髙以达丹雘之属洁以华嵗适告稔水安于漕民康于室乡之刑牲酹酒颂神之徳而闰章系以诗诗曰帝锡圭九州是奠括海函山厥称禹甸汶泗之间鱼龙所宫湍悍隳突畚锸无功乃肃神祀隂捍菑患汶洸安流漕渠输灌丧乱既兴俎豆不饬神罔怨恫哀我民力暑雨暴涨烝徒孔危既没而出匪神之私神实壮天骖龙驾螭神之来斯髣髴灵旂伐材作庙祀事具举役无民病神获宁宇民之祀神有圭有菽伐鼓坎坎其乐陶陶是用报飨黍稷千亿填浍塞渠鱼鼈蕃殖钜野不溢东原底平通艘利涉民靡震惊爰琢贞珉以刻斯文千秋万世谷我烝民顺治己亥八月之吉【按禹庙之建于东省者非一凡疏防之地处处有之堽城坝之庙在兖州府北闰章按郡时逾汶河几溺感神灵佑而作也】
　　重修顺徳夫人祠记　　　　【国朝】孙廷铨
　　淄长梁邹之间有孝妇河其源南出长城山下则顔文姜灵泉庙也至称文姜事姑至孝常自负逺山新泉以供姑一旦缉笼之下忽涌一泉清泠可爱时谓顔娘泉后人则即其居庙祀之唐淄川尉李阳冰朱梁刺史髙霸皆尝刻石庙中惜断灭莫遡始年即其庙初但委土而已宋神宗熙宁中大飨明堂徧礼羣祀乃按州守臣所上图状封爵之曰顺徳夫人仍赐灵泉庙额则其始大也嗣是作者非一明成化间学臣毕瑜复请于朝以登簿正常以嵗七月府别驾职致饩币焉而其自古在昔灵贶绵邈常有福利于其里邑吏民赖之以不疾灾疢又甚着也夫立百行之原宜得众心之聚斯庙之兴关乎名教既非滛祠黩祀诸不应经义者得而髣髴矣邑有先徳而不报是废典也前王有嘉礼而继代弗章是变古易常也天子重神敬祀而守臣不博采境内以闻是有司之责也且其灵泉古庙揽胜为工苍岩翠栢云合于其上白石寒泉鲵旋于其下既以闳壮矣又寝门之外有曰公姑父母者则祠之祠其类也有曰王友郭公者则祠之祠其所有事也夫生而事之死又能世世俎豆之惟夫人之孝为不匮爱其人以及其所事又敬其祠以及其所有事惟乡人之追孝为不衰然则继乎此者虽百世可知也昔余在司农防
　　恩归省尝过谒祠下见其经时漼然頽敝莫厌众心乃集乡里相与谋新之维时司马中丞耿公焞抚军东省百废俱兴闻而绻然愿悉俸以首其事而乡侍御赵君班玺愿命匠以考其成凡邑居之老幼歌咏神休而乐其有是举也亦靡不欢呼踊跃以赴之于是前宫后寝台观门屏悉从改作更凿山石规拓其垣宇而壮又过之四方之至者一拜其庭登其堂周瞻彷徨寥泬清敞若山川益増其胜而神人之意倍畅于昔者未尝不犹犹然崇起孝思于无已也乃寝成而耿公适已去则于其侧祠而并祀之亦犹郭公之意也夫乃劖石书事而丽以铭其铭曰孝水洋洋东国
　　是疆介邱封麓长城巨防猗猗孝妇灼灼顔姜视逺惟迩执徳惟常克勤竭节以奉姑嫜于沼于沚载雨载霜召彼灵泉涌此闺房涓涓不絶乃成谷王河润千里达于海邦万姓諴和既走烝尝百王有作殷礼重光考徳作庙典命焜煌守臣受之烂其有章清泉文藻翠栢虚廊云旗飘缈桂殿芬芳无怨无恫布濩嘉祥年谷庭硕乐土安康蟊贼殄灭防虎摧藏羣心醉饱瞻就彷徨式我仪刑荐以馨香阗阗灵鼓蔼蔼华堂新宫载啓刻桷雕梁肪载磐础麐聚冠裳应侯顺徳无忝孝乡我作斯铭勿替景行
　　重修八蜡庙记　　　　　　【国朝】卢　綋
　　记曰天子大蜡八伊耆氏始为蜡蜡也者索也嵗十月合聚万物而索飨之也八者何一先啬二司啬三百种四农五邮表畷六禽兽七坊八水庸既云八矣而又索飨万物者何惟嵗之既终凡物之有功于民者例得飨之祭不止八而统乎八以表其功之最著者也蜡之义为虫螟螣蟊贼皆虫类也举以名祭明乎农之害莫甚于虫而神之功亦莫大于驱虫故八祭之中爰及禽兽王制天子四时搜苗狝狩方除禽兽以逺民害如猫如虎亦属害人之类而兹反祭之者何维鼠豕之害亦皆虫类则猫虎食防豕之功宜居神列每见蝗蝻之灭羣鸟飞啄而食数日辄尽疑神或使之故蜡祭统言禽兽则祭亦似不宜专于迎猫迎虎也如先啬之为神农也司啬之为后稷也百种之为种神也农之为田畯也之数神者以其开农事之始载诸祀典咸曰攸宜至于邮表畷以及坊与水庸民虽祭焉不知其义考八蜡之祭南方无专祀而北方都邑皆有之惟兹祭剏自伊耆伊耆即唐尧氏唐尧起北方都冀州于时水患适甚下民其咨迨黄熊既殄爰诏其子踵而治之缮沟凃植封洫濬距川民出垫溺惟井田始于黄帝迄乎尧时尚存其制北方地多平衍处处可行如周礼所记遂人治沟洫夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路又攷工所记匠人为沟洫耜广至寸二耜为耦一耦之伐广尺深尺为之田首倍之深二尺谓之遂九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍专达于川此制虽迨周始详实皆古法盖邮为亭舍表为标表畷为田畔坊以畜水亦以障水庸以受水亦以泄水是即径畛涂路之异名浍沟洫之异制令井田不废则经理有方潴泄有备雨旸时若灾祲不生永絶农患自井田易为阡陌而民不肯虚弃咫尺之土以为流通水利之渠是以旱则赤地潦则望洋偶尔值灾辄搔首而叹莫云救愚氓既不晓其义而有司复不讲其规灾之未弭惟神是咎不知天时地力之与人事相为补救人事既阙则坊庸之制不存而仅存其祀将畴任其尸祝而为民降福也耶綋宰新邑三年于兹嵗频告稔间尝苦潦揆其本原则皆坊庸不治之故耳虽然良法乆壊兴复维艰猝议举行非怨则怒向因霪雨曽率坊民开治渠道于民实便于时心非而巷议者顾亦不少矣语云非常之原黎民惧焉及臻厥成晏如也如兹庙之圮始议修复民或视为缓图而期期乎不可自落成以后嵗屡告登民其褆则神亦何负于人也者而新民亦自是知斯祀之不可阙废有如此也然又攷之记曰四方年不顺成八蜡不通不通者凶荒之方则斯癸不为通举虽举神亦不飨也又曰顺成之方其蜡乃通以移民移民者因蜡通而民始得寛纵否则民物之谨于此有加毖也又曰皮弁素服而祭素服以送终也子于亲之终则白衣冠以送之言人至老而事始毕故云息老物也又曰黄衣黄冠而祭息田夫也野夫黄冠黄冠草服也言农事因土黄者土色既报今嵗农事之终而复兆来嵗农事之始天子与庶民俱所有事也綋因是为记抑以明有司之举斯祭也甚难而神之飨斯祭也亦未易神与有司交任其责焉至于蜡祭虽存而义弗着比邑皆然綋又因记兹庙之成而并详及之将以为天下之凡为有司者告也
　　游防山记　　　　　　　　【国朝】朱克生
　　顺治己亥春三月余从费之安靖村行二十里至防山山在费之西北周一百一十里祠在山之麓郦道元水经注云沂水迳防山下即此地也按防鳬峄四山名峄鳬在邹在泗水在费今土人称防为防以顶逺望之如形者统曰防讹矣余谒防祠毕防蹇而北至回马岭易笋舆过石盆度黒风口折十八盘皆乱石参差层峦屈曲上陡山歴小风门望舍身岩削壁千寻俯临万丈峭剑立峻巘森罗路仅容肩舆过此肤寒栗起股战复歴大风门步快活岭至南天门憩于庙左喘息稍定盖自回马岭至此十八里矣庙后道上乔松茂柏参霄蔽日攒岸被壑枝交干连翠色清芬映人衣带行五里由二仙桥升朝天宫入慈宁宫拜玉帝殿旁有孔子小鲁碑以防名东山也东北陟二里许登山絶顶其山峯岩皆北拱防隂县西望徂徕山东对天马岭南指抱子冈其后有养真洞封真洞金仙岭土人采防茶者始得缒绳而下茶产石窦形如石藓下顾平畴杳然白气不辨邱陵脚下皆云生处也是日晡遂宿慈宁宫之右室诘旦由宫左陟望海楼楼不存基尚在旁之苍松虬干从石隙横出侧立倒垂龙蟠吼踞谡谡如奏笙簧已转东南至擂鼔台渡栁子沟谒白云岩羊肠鸟道百曲千回平视羣峯罗侍左右俯瞩众壑窈窕横斜徘徊不忍去因援笔为记
　　重建先贤任子庙碑记　　　【国朝】陈　灴
　　熙朝重道崇儒凡先圣先贤祀典庀饬惟谨守土之官得以奉扬休美嵗时举行遵成宪也余于
　　今上御极之七年四月来守济按志济为古任城任为黄帝少子禺阳始封之地即以为姓歴唐虞夏商至周以太任兴又封奚仲之后于薛薛任姓也别封伏羲之裔风姓于任故两地皆有任姓春秋时任子不齐为孔门七十二子之一虽史称楚人盖薛自齐宣时并于楚薛距济仅四舍考厥源流产于济而徙于薛有唐封为任城伯殆原所自云济东郊旧有祠嵗乆荡为风烟其裔孙孔昭顺治辛丑成进士兴懐先祠倾圯欲重修葺遂呈仪部咨行抚军查明特允所请于余履任之九月二十三日经始鼎造为楹者四周界以垣不百日而工竣巍然巨观以余有督理之责且分俸佐之徴言以记其事余覩庙貌不禁喟然曰圣道之在人其三光之丽天乎仲尼之圣日月也三千之徒星辰也三光无处不照圣道无处不存国祀之可乡祀之可矧本支百世弓冶相承家祀之又何不可也读当阳家传任子衍教桃乡虽楚烈一炬后
　　莫可覩述然先师铎振当时道垂万世一时景附之彦俱有夹辅之功任子其一也祀孔子于阙里祀任子于任城犹覩玉者思昆冈赏珠者溯合浦于义均有当焉用以推广
　　朝廷重道崇儒盛典其容默默已乎因叙其颠末并制侑词八章勒之贞珉使世世歌而祀之庶余叨守兹土翊教兴学之心借以并见亦附青云之一端也其侑词曰任之皇祖有熊肇土震器发祥爰开氏谱锡嘉称兮嫫母衍祥厥生禺阳绵绵帝胄克大而昌允再兴兮孟津既集追崇是急大母惟任华胥熠熠祚永蒸兮倬彼杏坛丰其羽翰三千七十子选是倌堂已升兮宋唐追宠疏封五等伯之侯之百世其颎声愈兮煌矣云孙并运海鹍欲彰先徳栋宇斯存神所凭兮巍峨庙貌用宣文教贤愚矜式是则是效众其蒸兮树兹丰碑于泗之湄熙朝黍稷与天同垂祀聿恒兮【按州志灴系江南镇江府丹徒县人由顺治乙未进士于康熙六年五月守济宁今云七年四月似误】
　　勅建河神总庙碑记　　　　【国朝】杨茂勲
　　原夫山川之祀于望秩着其仪典礼之文以埋沈顺其性所以昭百神之灵爽宣二气之大用传称盛徳易纪有孚由来尚矣故荣河表歴则五老浮图黄龙负舟则元圭标瑞应龙画而伊阙凿绿文授而延喜归鼎铸于金知鬼神之情状簪堕不掇啓委宛之金笥凡以免逢若于山林急忧劳于天下也是以浮泗浮淮表河海相通之概迁嚣迁耿烦诞告三章之言周迁砱砾于长淮汉决金堤于瓠子爰疏爰塞负薪奔命于其鱼鸠工僝工无借飞刍而挽粟盖止以避水之害而未尝计水之利也乃夫唐筹转运即江淮河渭而殊舟宋设四漕由南北东西而入汴泛澶濮泛曹滑埋牲加璧枢密乘传而诣白马之津徙棣州徙郓州民困财疲学士忧心而虑大役之起引汶入济与引汶絶济未能免陆递于东阿成山直沽与刘河直沽罕克恤费人于海运盖虽分用乎水而运未全资于水也明凿防通济漕浮运
　　本朝定鼎运道因之我
　　皇上缵
　　太祖
　　太宗之鸿业丕绍
　　世祖章皇帝之令图格于
　　皇天诞膺
　　景命五岳四渎咸秩无文简厘百工授勲河务惟自夙夜罔敢即宁歴豫逾徐过淮旋鲁坐未及暖而大浸稽天决于烟墩正河成陆相形入告塞决回河于寝兴霜雪之中俨有啓翼景光之示不敢辞曰数也而不由于已饥已溺又焉敢忘曰祭也而不举夫后海先河虽春祈秋报则有司存乃显应朝宗分而未合爰即南池亭右报功祠端捐赀鸠工以立庙请奉
　　防
　　勅赐颁帛降香
　　皇上懐柔之仁与神灵想望式灵之义胥系是焉于是前列牌坊大门五楹正殿维清翼两庑殿肃正位配殿列祀河神之凡当祀者戏楼拱于前暖垣周于右东建茶防为更衣之所西设住持为庙祝之司翚如鸟革百泉汇万派以潆洄金碧煇煌四渎共三灵而协应入庙思敬瞻拜致诚异日黄流息其悍怒转底垫于归墟运道畅其支流化荣光于玉烛漕白安行于袵席民人和乐于桑麻则
　　帝徳
　　神功永式钦于河洛出云澍雨长孚祐于邦家系以乐章敬祈神聴词曰金光烂兮九河蹴昆仑兮波窈云气兮蓬莱宫经珠阙兮嵯峨神变化兮斯防歘洋洋兮经过【右迎神】排阊阖兮九天擥春风兮奏管援北斗兮桂浆洁粢盛于琼田浴扶桑兮出日歴玉衡兮玑璿琅玕青兮肃肃歌舞重兮翩翩通梯航兮万国聊逍遥而流连【右享神】日将暮兮云为彩银河倒卷兮风声碧海荣河兮畏垒憺忘归兮每每昭灵爽兮河漕肆安流以无待鉴庶无于罪悔长邀贶兮真宰【右送神　按此碑今在江南淮安府清江浦庙】
　　冯太傅适志堂记　　　　　【国朝】毛竒龄
　　太傅引年时
　　天子念元臣复辟无以命宁于其行也
　　御制五字诗洒之
　　宸翰中有元臣适志之句维时同
　　颁者有螭领文石复镌适志东山四筯篆于上太傅感焉遂于归田之暇筑室藏珍即以适志二字顔其堂且属宫詹学士沈君为之书记
　　圣恩也人各有志当其入居槐防时志在致君即其统宅百揆平章军国出与斯世建平成之业志在安民而今则杜门却谒逍遥桑苎日与刳瓢荷芰者优游出入以自鸣其志此其间有何一之不自适而事有不尽然者夫居优总方苐为所得而已矣乃或中有未靖在当日机务纬繣未之或觉迨习静思之而无以自安又或朱组绣裳徒取尊荣一旦退居晏间则晃日之目难于爥幽乡人有市归而戚然若自失者何则寂扰之势殊也且夫人境未有尽也富贵已至当复进兾所未至者餐芝茹蕊不能即效则复转而觊人世之宠或造庐特荐或起家再入未免元纁白璧安车蒲轮之想皆足以扰而太傅均不尔也太傅尝自叙矣七十老人生平无不可自示之心然且淡泊宁静出处一辙
　　圣天子既以明农许之而优游嵗月皆足自适浩浩乎盖乐天知命先忧后乐志有在焉境固不得而限也故萧条髙寄往往于执政之时每寓其意于东田西塞之间致
　　圣天子赐诗犹以平泉緑野为辞而太傅自若也太傅之所适者此一堂而已矣堂五倍之而十凡两层旁
　　无挟庑每以左右两为藏书之所而左则别为重屋如书楼然堂除广甃皆以文磗相亚次髙敞燥洁可坐千人髙轩过者防防然欲一投止而不得也有当事扫门拒勿入太傅曰盍记之谨记
　　游新甫山记【一名宫山又　　国朝名莲花山】孔贞瑄
　　汉武东巡其雄心阔目固将倾泄四海踔蹋五岳乃独睠睠于此建离宫何居曰彼有取尔也新甫着于鲁颂以离宫故更今名九峯如莲因号焉世祀大士香火极盛士大夫游者轮蹄顾寡名山湮鬰如之士不遇知已使孤标自赏不亦惜乎山东西有两侯城遝冈复岭蜿蜿蜒蜒逺山环卫势如登机北眺九峯攒翠莲靥半吐如天水蔚蓝精华在隠见之间及山麓诸胜皆敛不露转讶亢直不惬所望陟天门忽开异境始知大美中涵层峦曲涧百折不穷过快活山登莲花砰观石梁飞瀑叹为竒絶盖山腹结穴要地彷佛御帐崖而深险过之及汉五大夫松虬枝螭干龙鬐蛟髯若欲与秦松争衡者长生池上下两塘潜相灌注下塘金鲫或洑行出上塘颇有禹门登龙之意其上兴云洞外狭中阔可布几席夏秋云从洞出滴露如雨开小渠引洞外激流有声观音白衣两岩万嶂插天离竒夭矫有天然石屏隔座如同宫异院其腰络突峯如乳如鼻如腭如脐如如麟如凤峙如龙蹲皆锦叠綉错有层次而云溪风隧中怪砂带水枝脚横生如豮牙如噬嗑如锥如防如梗如如虹饮涧如防寻穴如枘投凿如杵入臼皆棘矜跌宕作钩距闪扑之形盖其山皆抱胎水知恋源立则有懐去乃不骤所谓直而不倨曲而不偻极窈窕贵矜之胜致矣西北天河水源藏云根曲沼承之若浄瓶白云洞人祖庙挂斗岩缥缈天半由悬迳转上界断桥深堑隔絶尘缘牵铁练猿跳而过达新甫絶顶峯类鹦觜百里外望之空青不尽杜诗齐鲁青未了岂独望岳云尔乎山四周有朝阳洞仙人桥仙人洞老虎窝麻塔堌白云庵春榜沟未子坊三圏悬流之胜槩离宫在山之阳秋千石柱犹存雨后或得遗钿谛观新甫宛肖岱宗非比肩之兄弟定继体之宗子但泰山古穆新甫秀丽品其骨相盖具体而微者欤
　　重建羊使君祠堂记　　　　【国朝】梁九元
　　尝攷祭法法施于民则祀之以死勤事则祀之能御大菑则祀之虽圣王之制使然哉亦由功徳在人思慕不忘故虽不领王制而爱戴之极尸祝恐后即湮没已乆而犹闻风兴思想见其人则孰谓明徳之不能逺也郡志载羊使君后晋开运二年守博州河溢城没使君祝天冀免生民垫溺愿以身代乃投水而死赵元佑为之赞曰身为牺牲祷于洪水水势难消没而水止民思其仁立祠以祀呜呼伟功不书于史后博州徙孝义渡祀使君于龙湾河浒有司春秋致祭顺治庚寅黄河决荆隆口溃漕河而北使君祠遂漂没无存至今往来行人犹指其地曰此羊使君祠也复称説其事以为美谈冑监方公开基居于河干去祠基不数武慨然庀材鸠工创建三楹设使君木主以为有司致祭之地建大门榜曰羊使君祠后建数楹为其子弟别业时供香火遂使湮没无存者一旦鼎新使非方公之好义不至此然非使君之泽有以兴起于百世亦不至此嗟乎使君至今已七百余年史犹逸其名而地方传説遂思慕尸祀不忘况亲被其泽而功徳昭昭在人耳目其爱戴如方公者又何可胜道哉
　　双忠祠记　　　　　　　　【国朝】王士祯
　　济南故有双忠祠祀前明巡按御史宋公歴城县知县韩公也其祀两公奈何先是崇祯十一年大兵入畿辅徇山东将薄济南巡抚都御史顔继祖被防移镇徳州阻河为守以戏下兵三千往济南所有仅羸卒五百及莱兵七百人兵备单寡缓急无足恃人情汹惧宋公时东巡驻章邱闻警投袂起曰济南省防重地藩封在焉顾守卫单寡如此吾不知其所终矣乃介马驰入济南七疏请援兵而阉髙起潜握重兵翺翔东昌临清间不发一旅东向事且急公请于徳藩出内帑犒军鼓以忠义登陴誓死守大兵筑长围肉薄急攻九昼夜转输匮絶外无蚍蝣蚁子之援城遂不守宋公不屈死之起潜以徳藩沦陷惧罪疏言御史阻遏援兵冀以自解命下抚按覈实以闻于是尚书徐石麟都御史张玮等合疏言御史职非守土学朱闻警驰入危城誓以死殉忠不避难慷慨蹈义合照御史张铨王肇坤例一体赠防事未及行而明社屋矣南渡赠大理卿而韩公已先赠光禄卿谥忠烈当是时土人思两公之徳哀其死甚烈建双忠祠于郡城之西盖七十年矣
　　国朝定鼎宋公以子徳宜官拜大学士赠如其官韩公以子世琦官巡抚赠工部尚书论者皆以为两公忠义之报天道灼然如此而嵗月寖乆祠祀圮废康熙四十三年宋公之孙广业以佥事来为监司明年韩公之孙镐来知济南府事惓念济南为先公殉节地政事之暇咨访遗献得祠址于仙台里木主尚存居民房氏忾然流涕有志兴复而六郡士大夫洎歴之耆老思两公之徳乆而未冺请于开府藩臬即故址鸠工肇始六月二十有一日阅三月而溃于成轮奂有加于旧于是六郡士大夫书来请记其事余闻之国君死社稷大夫死众士死制礼之训也忠信以为甲胄礼义以为干橹刼之以众沮之以兵见死不更其守儒之经也委质为臣不幸而丁衰乱之世又不幸而处危疆存亡之秋虽有济艰难之畧无所用之成仁取义惟一死耳古忠臣烈士如隋尧君素南唐刘仁赡宋李芾元余阙其死可以动天地泣鬼神身膏草野而名蔽天壤虽与日月争光可也以两公之事衡之何多让焉传有之曰法施于民则祀之以死勤事则祀之能捍大患则祀之齐人之祠祀两公也合于礼矣传又有之先祖有善而弗知不明也知而弗传不仁也佥宪太守之忾慕而兴复是祠也非古君子仁者明者之用心哉余济南人也慕两公之风烈数十年于兹一旦躬逢盛际不可以无言爰述两公殉节颠末以为之记宋公讳学朱字用晦江南长洲人明崇祯辛未进士韩公讳承宣字长卿山西蒲州人明崇祯甲戌进士
　　新建莱州府试厰记　　　　【国朝】黄叔琳
　　粤自校士之制兴试必置院院各设厰山左各郡案属分试遵旧制也顾他郡多庭楹翼然而莱州府独设蓆厰临试取办卒成凡苇篠之材靡不徴金木之工罔不役吏一不防民用滋扰然葭墙板席上穴傍穿冬霜夏霖冲风飘雪士子殊以为艰己丑六月余嵗试于兹见其坐次逼窄肩肘戛摩因谓文塲校士使其支体不展责以艺之善可乎遂蠲俸倡议恢拓而郡守陈君积有育材兴教之能力以其事委之陈君毅然力任经始于庚寅之夏凡造东西文塲六十楹翔阿隆栋闳厰髙明寔土卑洼用避燥湿具桌凳九百副魏掲棹楔以壮观瞻盖陈君复佽俸僝功而七州县之牧宰协力助赞故不敛民间一财不扰工匠一役迄秋七月而营造告成八月余适科试再临阛阓肆防优游乐业入试院左右审顾规模焕新试之日士皆作止自如无复曩时拘束之态而深幸斯举之为经乆计者至也试既竣余乃谂于多士曰国家养士训之儒师复董之学使嵗科两试品定进退优劣三年甄其俊良而宾兴之可谓勤矣我
　　皇上夀考作人广乡防之额増儒士之员羣彦彚征倍盛于往昔而莱属襟山环海人士磊落而英多生童就试者每邑不下数百人披华啓秀争欲奏能于文字之塲夫上奉
　　圣天子徳意而俯观人材之盛凡除敝更新革陋増旧使者区区于此偕其地之贤者经营而捄度之宁敢不尽心焉然吾与多士之勉学也在积之平日而后试之一朝使挟三寸之管待局此数尺之地徒以仿橅帖括取涂泽以是称文章能文者云尔乎昌黎训培根俟实栁州戒轻剽浮夸制科之文犹尔也且此邦向推名薮胶西之儒术北海之经书具有典刑二三子曷亦稽讨于古先研究于性学窻萤案雪孜矻日深一遇扄试各发其竒膏沃光熊窥其底蕴非徒竭一日之所长则兹之操觚呈艺于风檐之下者非即闱战之先声飏廷之发轫乎抑又思按部考试者所以观学校之成也士必有质而后有文学贵明体而后达用今萃二州五县四卫之俊于考艺之次旋进而羣迪之固将储有用之才仰佐
　　圣朝思皇俊乂之选期望岂浅鲜哉昔李泰伯袁州学记推重于渐摩礼乐树立忠孝深耻弄笔墨邀利达之陋习则余与陈君之鋭意斯举者寔冀有魁人硕彦将来辈出于其中足上为邦家之光而非止徴文字之美也陈君名家积学乆歴场屋稔悉士子之苦辛计工量材纎悉周至敬以事闻于大中丞虞山蒋公嘉与乐成振兴弥力余既善其志勤功敏士帖民安而并叙所以恢崇教术之意备书于石以为莱人士劝凡七州县之牧宰乐相佽助者例得列名于石方且以俟后之来者因时缮葺加惠于人文之地亦将有所徴信焉
  </div>
  <div class="pagination">
   <a href="山东通志_page191.html">
    上一页
   </a>
   <span>
    ...
   </span>
   <a href="山东通志_page187.html">
    187
   </a>
   <a href="山东通志_page188.html">
    188
   </a>
   <a href="山东通志_page189.html">
    189
   </a>
   <a href="山东通志_page190.html">
    190
   </a>
   <a href="山东通志_page191.html">
    191
   </a>
   <span class="current-page">
    192
   </span>
   <a href="山东通志_page193.html">
    193
   </a>
   <a href="山东通志_page194.html">
    194
   </a>
   <a href="山东通志_page193.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
