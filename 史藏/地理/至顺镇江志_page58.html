<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 58 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 58 页/共 91 页</h1>
    <div class="content">五化隆隅一还仁隅一静宁隅一临津隅二
　　　丹徒县
　　　　高庄吴坟庵白马干通真庵
并在洞仙乡
　　　　叶坟庵土洞全真庵
并在义里乡
　　　　崔坟庵
在丹徒乡
　　　丹阳县
　　　　崇真庵
在太平乡
　　　　倪庄庵
在石城县乡
　　　　崇德庵敬亲庵
并在桂仙乡
　　　　僾庵徐庵敬庵言坟东庵
并在永济乡
　　　　西庵
在上德乡
　　　　三山庵
在练湖北华墅
　　　　都官庵
在练塘乡 【女冠处之】 
　　　　处士庵
在沈山即南唐吏部沈彬故居
　　　金坛县
　　　　礼真庵
在唐安乡
　　　　敬庵后（田翏）潘坟庵
并在金山乡
　　　　汰塘庄坟庵
在大云乡
　　　　厚德庵永怀庵敬亲庵南王庄赵坟庵
并在登云乡之内
　　　　顾云庵
在孝德乡
　　　　青培显庵邹坟庵敬思庵明秀庵王坟庵仁寿庵
并在三洞乡
善利庵寿仙庵果庵知敬庵顺宁庵息庵全庵望云庵新庵常静庵并在上元乡
荐福庵白云庵报本庵观如庵存庵云溪庵格庵顺德庵张坟庵瞻庵寄庵善本庵报德庵志省庵碧云庵敬亲庵陟庵宁庵积善庵顾云庵藏密南山庵瞻云庵敬
庵二新庵二并在游仙乡
如皋冒景玮元美校字

至顺镇江志卷十一
　学校
诸侯頖宫之制考诸经传可见矣今之郡学犹古之頖宫也润学始自宋太平兴国中中更焚撤一二守臣又复营创皇元尊崇圣教修完庙学备形诏旨然昔之为学也一今之为学也增其三焉曰蒙古字曰医曰阴阳所肄之业虽不同其于严师弟子之道以相授受则亦未始不同也兹列其目如左书院县学因附见焉
　　本府
　　　蒙古字学
在范公桥南帝师殿内旧在正赐库巷至元二十一年改宋总干厅屋为之规模狭隘不足以容弟子员至顺二年移置此 【至顺二年钦奉圣旨节文学校房舍在前尝令有司拨付如今依各处已行起盖入思麻帝师殿宇就令于内训教未经起盖殿宇去处有司依上拨付所据生员饮膳拨与系官荒闲田土】 
　　　儒学
在府治东南朱方门里经始于宋太平兴国八年 【镇江有学在州子城东南隅经始于太平兴国八年见汪藻修学记碑不存】 宝元初郡守范仲淹新而广之 【宝元初文正范公仲淹守润新学宫请赐以闲田具经史传疏诸子书聘江南处士李觏使讲说以教养其州之子弟率五日一视学躬教以文闲设饮食延劳奖进之士翕然兴于学民相劝趋于善邦之人士深德之立祠于学庄定王公有记教官袁孚为之广其祠】 宣和闲郡守毛友又一新之 【宣和闲毛友守镇江一新学宫仍旧者惟庙及二堂而已友并为之记今不存】 建炎初尽废为仓囷 【建炎初学舍尽废而为仓囷其仓官又撤其余以营廨舍】 绍兴三年郡守胡世将复之稍加补葺 【绍兴三年端明胡世将复之因陋就简稍加补葺以来学者然旧学仍为仓诸生所舍者庙廊而已】 九年厄于兵火郡守程迈实昉营治 【绍兴己未庙厄于兵火讲堂亦焚撤几半程迈守润即日先治堂舍以处诸生仓卒趣办仅庇风雨次作大成殿未及成而趋朝乃度所用而畀之学阅二政虽各以羡余助修费而财力支绌终不克集】 十一年郡守刘子羽乃大兴复归附后元贞改元教授徐硕复修仍自为记 【其略曰润学兴废始末前政昌君士气记之详矣硕不敢赘昌君之莅兹学也勤职业明本要于庙则葺大成殿于学则葺成德堂他欲悉葺而完之会去弗及竟昌去硕来硕与昌同为戊辰进士越二十有五年复以交承敦夙契则凡昌之欲为而未竟者非硕之责而谁责越二年得新涨沙田四百余亩又明年得开耕闲田二千九百余亩今天子尊崇孔道训敕攸司俾以赡学钱粮供祭祀赡诸生恤贫穷修庙宇德至渥也硕备员于兹敢不勉思厥职对扬君命乃省浮冗会奇赢佣夫匠聚材甓自庙庭而下堂皇斋序咸俾缮治宫墙而内重门复庑悉加塈雘以至仓库亭宇庖湢整饬各如法是岁夏四月经始至讫事仅五月工善吏勤不趣而办诸生请记之硕谢曰硕于兹学非能撤而新之也苟完而已矣非能廓而大之也仍旧贯而已矣非能出私财以佐用也不侵公而已矣硕何功焉诸生固以请辞逊不获进而问之曰是学也一岁不修可乎曰一岁不修则坏者什之二三岁不修可乎曰三岁不修则坏者什之五积数岁不修可乎曰积数岁不修则坏者什之九而学非其学矣士之为学亦犹是也传不云乎如切如磋者道学也如琢如磨者自修也二三子勉之既以语诸生且嘉其请之不已于是乎书】 至大四年教授张凤翼更葺吏部主事俞庸为记 【其略曰至大辛亥庸归自京师谒先圣庙周廊庑闲楹楯丰洁丹垩炳明邦人士曰此教授张君之为也惟润学历年滋久日就倾圯君始至心匑匑不自宁曰学所以祀圣师育人材而芜败不治繄谁之责乃征工度材坏者毕葺费伙力难爰集兹绪是宜有纪而君弗自以为功昔教授昌公养浩实营葺之子先翁尝记之今记子奚辞焉云云】 
　　　　大成殿
自程阁学迈草创刘待制子羽增修之后岁月既老岌岌将颓嘉熙戊戌七月教授刘卿月到官首议兴修会文昌吴大魁潜开藩主盟学校有金坛登荣庄岁收千石为豪民马彦明妄诉于漕司欲以六分与之刘教授争之力白于郡吴文昌申明漕省尽归学产会米直稍穹得以鸠工度材重修殿宇与创始等费钱一万六千缗米二百石廊庑戟门表里一新吴文昌有记
　　　　先圣庙
南鲁郡寄治时立 【丹徒旧有孔子庙南鲁郡寄治时立之见地纪志】 齐太守江祀修 【齐晋安王宝义刺南徐江祀以南东海太守行府州事治下有宣尼庙久废不修更开埽营立】 然莫详何所也宋太平兴国中郡守柳开乃发旧创新在今学之西 【太平兴国八年秋柳开自常移润乃发旧创新造迁夫子之庙其颜子孟子以下门人大儒之像塑绘配享于座既石纪之且言润在江南为上郡有孔子庙当僭伪时阙法莫或崇葺之则知五季以前固有之矣见张扶修学记】 建炎初为屯兵所据 【建炎初学舍尽废独留庙宇以处士虽经兵火幸不及焚而又为屯兵所据】 绍兴九年毁于火郡守程迈复建之 【绍兴九年新安程迈守润之三月大成殿屡及于焚乃谋费于州人会州豪及浮屠氏有以其赢来献者于是鸠材庀工未得数月而殿成见于汪藻记】 门列二十四戟 【庙门牓曰至圣文宣王庙刑部郎官徐兢篆额】 十三年郡守刘子羽增刱 【绍兴壬戌待制刘子羽守润增刱庙学始备见张扶记】 岁久颓敝嘉熙三年教授刘卿月更新之 【自绍兴己未草创至嘉熙己亥岁月既久庙宇颓敝教官多拘于阴阳之说因循不葺三山刘卿月到任首议兴修有金坛庄为豪民侵夺复归于学米价稍穹遂度材鸠工费钱一万六千缗米二日石阅三月告成自殿而庑自庑而门表里为之一新规模视旧益宏壮矣见吴潜记】 归附后至元二十八年教授昌士气复修之仍为记 【其略曰润有学自宋嘉熙戊戌吴公潜以阃臣尹厘兹土始议缮修距今又三百三十有甲子矣风雨漂摇鸱鼠巢穴木腐瓦落不足以揭虔妥灵乃至元己丑某谬以迂疏领兹学事至之日斋遫奠谒瞻顾咨嗟退而叹曰世之学孔氏者必斥佛老为异端今郡国不过一孔庙耳而梵宇琳宫棋布天下兵燹后狭百堵之侧陋搜材以究奇邃殿延阁连云切汉丹雘金碧照烂崔嵬至与太紫俪美者不少也而吾夫子之庙像设黯味采饰陊剥右平左（土戚）将就毁倾士为此惧儳焉不能终日思撙浮费而一新之岁且荐豕饥士腹弗果征工僦功卒愆于素岁辛卯仅获一稔教养外薄有赢余适际圣天子特颁诏旨申崇儒教许以廪稍之入理庙庭赡衿佩有司勿问出内乃白廉使乃告郡侯乃请于提举司议以克合鸠匠虑材俾正录直学分董其务盖瓦之破毁者完之级砖之宿缺者甃之栋梁榱桷之腐挠朽蠹者一切易之门窗栏槛必整必实裛以藻绘文以垩朱元荫耽耽渥彩暐暐比仲秋释奠而神栖法庭焕然非复旧观矣云云】 延佑二年教授王天觉增创殿之前轩 【延佑二年始置大成乐增建前轩以容乐生】 天历元年教授哲马鲁丁重建东庑今为屋三十六闲后殿三闲在大成殿北旧名御书殿宋绍兴十二年郡守刘子羽建 【绍兴癸亥以后高宗屡赐御书有易诗书孝经论语春秋左氏传又书之周官篇及孟子乐毅论羊佑传先圣赞七十二贤赞法帖手诏损斋记总五十四轴皆墨本又有裴度传尝赐宰臣张浚董师江山立石于此今皆不存焉】 归附后至元十五年教授林桂发彻而新之迨今未加绘饰也
　　　　先贤祠
在庙之西宋嘉熙三年郡守吴潜给木材命教授刘卿月鼎创分东西中三室东以传道之统濂溪明道伊川横渠晦庵南轩东莱七先生绘像为一祠中以乡先贤魏国苏公颂庄定王公存忠简宗公泽殿撰陈公东为一祠西以前郡守京使柳公开文正范公仲淹直院钱公彦远康节张公升礼部员外郎杨公杰大学毛公友少傅刘公子羽为一祠嘉定后以濂溪诸先生迁于中室而兼祠象山慈□二先生苏魏国诸公迁于西室而兼祠漫塘刘公宰实斋王公遂东室则兼祠枢密沈公复中书万公锺待制程公迈侍郎董公苹参政钱公良臣侍郎邱公寿太师赵公范皆有功于学校者也文忠苏公轼塑像旧在都统司不知何年迁于此
　　　　文昌祠
三闲在庙之东 【详见神庙门祠类】 
　　　　地灵祠
四闲在庑后西南隅至顺三年教授韩祺重修
　　　　祭器库
三闲在戟门之西宋嘉熙三年教授刘卿月移建 【旧在庙西廊祠堂后】 
　　　　乐器库
三闲在庙后东偏延佑三年教授王天觉易置
　　　　肃容所
在戟门之东
　　　　成德堂
五闲在庙之东宋元佑中郡守林希鼎创绍兴中废郡守刘子羽重建开庆初郡守徐木修归附后至元二十八年教授昌士气增修永嘉俞德邻为记 【其略曰成德名堂漫不知其所始征诸扁颜篆笔径二尺旁着守臣俞烈书按烈以嘉定改元出守兹土则成德之名或昉乎是规制简朴不华不陋每旦望奠谒毕冠佩宪宪揖让而升师氏据皋比横经析理正录帅长谕陪讲以序郡将众文武官环坐竦听已各趍出盖阐明义理之区而非游焉息焉之地也郡博士昌君请记于余余曰堂作于前人而记成于后人或者得无诮乎君曰掠其缔构之美则不可记其名堂之义以诏后学恶乎而不可余于是拜手而言曰成德之义着于易者以德行言也见于孟氏之书者以资禀言也然上帝所降之衷生人所受之性穷古今越宇宙则一而已古之民德日归于厚今之民德日趋于薄岂天赋之尔殊哉其所以教者异也尝试求之三代之学莫盛于周自周以降莫备于宋周之制合以井校联于比闾教以庠序道以师长维以谏救考以德行道艺民生七岁而入小学十有五而入大学所学皆正道所习皆正人奸声乱色不留于聪明淫辞诐行不蛊其心术故其成德也易宋之制虽不逮于周然自嵩阳庐阜睢阳岳麓立之师徒锡之经传至庆历以后郡邑无小大皆诏许立学亦三代以还所未有也故虽科目取士未能一如乡举里选之旧而得人之盛视汉晋隋唐或者过之乃如周程张朱十数君子续往圣既绝之学启来哲不传之秘使尧舜禹汤文武周公孔子之道粲然复兴盖三代之儒而非汉晋隋唐之所谓儒也今圣天子以神武混一区夏车书万驿雨露一天沚莪泮芹生意绩绩乡有乡师邑有教谕郡有教授置提学以纲维之命廉访以勉励之而又蠲其力役均其廪稍立为岁贡之法士生斯时亦云幸矣夫金甲排荡青衿憔悴固其所也冠进衣逢复不失为士之贵士之自贵宜何如耶词华易以丧志记问易以溺心权利易以倍谊淫哇易以乱雅虚无易以害道皆吾党所当深惩而力绝者也充是四端行于五典由格物致知之功极而至于治国平天下之大皆吾党所当慎思而笃行者也呥呥而乡乡而饱不此之务卒无以自别于凡民此何为者哉秉彝好德人所同也谁夙知而莫成亦教者之过也方今学未如（月尤）赘然且欲为人师者固无足与议君少以明经炫誉六馆擢第奉常年高德邵职教是邦官虽庳师道系焉不庳也作新斯文陶成旧俗使人有士君子之行以仰称圣天子乐育之仁此政君之责也君何得无情哉况迩来多士既释然科举之累而润之为俗朴而好礼又隐然泰伯季子之遗风其为人易化其为教易行是可与入德者也君又何得无情哉君始至承前人玩愒之余士无悫禄疏稗弗赡继以淫潦田不遇岁君既樽浮剔蠹给其朝夕立小学礼耆儒校文艺人知向风乃饰殿堂乃葺门庑栋楹桷榱之腐挠者易之盖瓦级砖之破毁者完之丹黍黝垩之漫漶陊剥者鲜之井浚而洌池阙而深亭塈而洁垣墉栏槛香阏庖湢靡不毕整亦可谓材也已官虽卑以道自尊齿虽宿以才自壮甚非俗儒所能为也是皆可书也余故乐道其事不复以固陋自解若夫肆成人有德小子有造以无负昔人名堂之初意邦之人士其懋哉懋哉】 东西两庑二十闲其东庑则延佑二年教授王天觉重修之西庑则后四年教授家晋孙鼎建之始为四斋曰志道曰据德曰居仁曰由义至元十六年教授林桂发增置二斋曰存心曰养性元贞改元教授徐硕又增二斋曰敬老曰正蒙合为八斋各有炉亭为诸生肄业之所
　　　　三鳣堂
六闲在成德堂后宋元佑中郡守林希建 【元佑中林希守润既建讲堂乃于其后复建堂名三鳣为教官退食之所舍法行士日益众继以增置杨右史迈书匾焉】 景定初教授赵孟迵撤而新之上为藏书阁归附后大德五年为飓风所摧至大改元教授王公进重建延佑五年教授家晋孙增创旁屋以为储书之所
　　　　渊源堂
三闲在三鳣堂西宋景定四年建为诸生会食之所前凿池蓄水以备不虞教授潘梦说有记
　　　　采芹亭
三闲在渊源堂南旁两闲为吏舍
　　　　学庾
在戟门之东
　　　　公厨
在三鳣堂之东
　　　　正录位
五闲在公厨之西
　　　　直学所
在成德堂南
　　　　学门
宋绍兴十年创徐兢书扁淳熙中教官袁孚以规制未备重修仍以旧扁揭焉
　　　　德音亭
在学门之左 【即旧采芹亭基亭后为池象半水教授孙继学所建】 元贞元年教授徐硕创亭中碑二一刻勉励学校诏 【文曰孔子之道垂宪万世有国家者所当崇奉曲阜林庙上都诸路府州县邑应设庙学书院照依世祖皇帝圣旨禁约诸官员使臣军马毋得于内安下或聚集理问词讼亵渎饮宴工役造作收贮官物其赡学地土产业及贡士庄诸人毋得侵夺所得钱粮以供春秋二丁朔望祭祀及师生廪膳贫寒老病之士为众所尊敬者月支米粮优恤养赡庙宇损坏随即修完作养后进严加训诲讲习道艺务要成材若德行文学超出时辈者有司保举肃政廉访司体覆相同以备选用本路总管府提举儒学肃政廉访司宣明教化勉励学校凡庙学公事诸人毋得沮扰合行儒人事理照依已降圣旨施行彼或恃此非理妄行国有常宪宁不知惧宜令准此】 一刻加封孔子诏 【文曰盖闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也朕纂承丕绪敬仰休风循治古之良规举追封之盛典加号大成至圣文宣王遣使阙里祀以太牢于戏父子之亲君臣之义永惟圣教之尊天地之大日月之名奚罄名言之妙尚资神化祚我皇元主者施行】 
　　　　井亭
在庙西墉之外初牓曰泮泉后易名育德
　　　　教官厅
二东厅旧在学之西偏宋淳熙中教授王极得邑人废地于学之北乃徙建焉 【郡人田晓为记今不存】 后复得夏侯朝散宅基拓而大之为屋凡三十六闲后堂岁久弊陋咸淳初教授李士龙重修门墙壮丽归附后大德五年七月一日为飓风所仆教授黄一龙张翼凤屡加缮葺且备词宪司约束权贵毋使占居张翼凤自为记 【其略曰顷年以来为教官者往往取媚时贵视官廨为弃物俾之占居栋挠屋坏恬不之顾古人有居舍馆者一日必葺厅事非舍馆比也纵不能葺其可弃之耶虽然据而居之者身则安矣心果安乎后之来者尚鉴兹哉】 西厅在东厅之侧宋景定闲教授徐沂建今废而遗址尚存 【景定闲诸州分经赋教授各一员镇江添差自徐沂始元无厅宇乃于东厅之侧买高总管宅为之不华不陋宜儒吏所居厅有东西之分特以当时教官得名然西厅乃在东厅之东也】 
　　　　书籍
宋教官费埙置经史子集分为六厨取礼乐射御书数揭于上贮于成德堂之西景定初教授赵孟迵增其未备列为十厨而揭之三鳣堂之阁上归附后散轶甚多所存者不及什二三耳
经五十部二百二十册 【易古注二册易注疏四册易正义三册易程氏传六册易朱氏传二册易程杨传二部其一四册其一二册易杨氏传七册易郑氏说一册易要义三册易述言三册易辑闻六册大易粹言二部其一七册其一六册易句解四册毅斋读易记一册书注纂五册书正义六册书杨张解一册书约义三册书讲解四册诗注疏十二册诗朱氏传七册吕氏读诗记四册周礼注二部其一五册其一二册周礼注疏八册周礼正义八册周礼音义一册礼记释义二册礼记音义一册春秋经传七册左氏传二部其一十册其一三册左传分门四册左传节三册公羊传三部其一四册其二各二册公羊正疏四册谷梁传二册谷梁正疏二册春秋集传十册春秋正义二部其一十五册其一十二册春秋经传集解六册春秋年表一册孝经百旨一册孝经明皇疏一册孝经范氏解一册古三坟书二册附于此】 
四书十二部五十八册 【中庸章句一册中庸或问一册中庸辑略二册中庸喻氏解一册大学章句一册中庸大学或问四册论语古注二册论语集注二部部各二册论语通类一册孟子集注三册孟子五臣解六册四书十六册四书辨疑二部部各八册】 
正史十部百七十一册 【古史六册前汉书四十二册后汉书二十册魏书四册吴书二册晋书二十七册北齐书十一册北史书二十三册唐书三十册唐书节六册】 
类史十八部二百四十二册 【资治通鉴百二十册通鉴纲目二十册通鉴详节十三册西汉策三部其一二册其二各三册汉书家范三册汉唐策五册汉唐事要二部部各二册汉制唐宗议论四册百将传二部其一一册其一四册史提要六册名臣言行录四部其一十三册其一二十四册其二各七册】 
史评六部二十二册 【汉论三册汉鉴三册唐鉴二册唐书列传辨证五册通鉴考异七册大事记通释二册】 
子十一部二十五册 【老子注二册老子解一册孔子家语三册荀子二册韩子一册庄子二部部各三册杨子法言一册文中子三册邵子皇极经世书五册周子太极图一册定性书一册】 
集六十一部三百七十三册 【陶靖节诗集二册李太白诗六册杜工部诗十册陆宣公集三部其一二册其二各六册韩昌黎集三部其一一册其一九册其一十册柳柳州集二部其一四册其一二十六册樊川集三册乖崖集三册范文正公集六册李泰伯文三册司马温公文三册六一先生文二册临川集九册三苏文十八册东坡奏议十五册颍滨集六册淮海集五册龙溪集五册浮休集十册龟山集五册山谷集五册澹庵集十二册水心集四册屏山集二册象山文集十册朱文公感兴诗一册曾文肃公集十册武夷集十一册简斋诗二册剑南集三十一册忠惠集七册斜川集二册平斋集六册妙峰集七册陶山集四册橘山集三册静春集十册大名集六册毘陵集五册无为集五册高隐集二册泸溪集三册浩高集三册炎淳集三册章贡集五册复斋集一册东湖诗三册瀑泉诗二册信庵诗三册石屏诗三册日涉园诗三册涉斋诗集十册松坡诗一册顺适堂和陆绝句二册可斋杂槁八册梅花集句三册】 
</div>
    <div class="pagination">
<a href="至顺镇江志_page57.html">上一页</a><span>...</span><a href="至顺镇江志_page53.html">53</a><a href="至顺镇江志_page54.html">54</a><a href="至顺镇江志_page55.html">55</a><a href="至顺镇江志_page56.html">56</a><a href="至顺镇江志_page57.html">57</a><span class="current-page">58</span><a href="至顺镇江志_page59.html">59</a><a href="至顺镇江志_page60.html">60</a><a href="至顺镇江志_page61.html">61</a><a href="至顺镇江志_page62.html">62</a><a href="至顺镇江志_page63.html">63</a><span>...</span><a href="至顺镇江志_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
