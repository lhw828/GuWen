<!DOCTYPE html>
<html>
<head>
    <meta charset="UTF-8">
    <title>宁国府志 - 第 461 页/共 477 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宁国府志 - 第 461 页/共 477 页</h1>
    <div class="content">孙于王字羽辰，前明邑庠生。能文善诗歌，书法出入钟、王，远迩重之。绝意进取，襟情空旷，酷嗜奇出水，留连时事，托诗见志，其风号雨溢海啸山奔之致，磊落动人。著有《萍庵集》。吴肃公推服焉。同上
唐益字朕虞。博通古籍，学使李来泰亟称之。中顺治丁酉庚子康熙癸卯三科副榜，以体羸不耐场屋，终老明经。生平尤喜为有韵言，著《自怡集》行世。从兄允甲题词云：“博赡四库，铸三唐。光散朝霞，巧分天锦。”拟古为俦，于今罕俪矣。同时廪生陈武扬亦以文学称。《宛雅》《乾隆志》
梅清字渊公。英伟豁达，以博雅负盛名。顺治甲午举于乡，遨游燕齐吴越间，名公巨卿无不推毂。新城王士云：“渊公以诗名江左，画山水入妙品，松入神品，更数十年断纨零素，定不灭苏、黄也。”又著《瞿山诗略》、《稼园草》、《天延阁前后集》行世。子钟龄，郡廪生，嗜古能文，称其家风。从弟亦长于诗，咏物最工。《居易录》、《乾隆志》
高咏字阮怀，州守维岳孙。幼有神童之目，其学无所不窥，书、画、诗，世称三绝。与同里施侍读闰章高唱东南，执耳词坛者三十余年，海内翕然宗之为“宣城体”。康熙己未，以博学宏词授翰林院检讨，充《明史》纂修官。所撰史稿，皆详慎不苟，积劳成疾，请假归里，逾年卒。著有《萧江游草》、《遗山诗集》及《若岩堂全集》五十卷。《江南通志》、《乾隆志》
茆荐馨字楚畹。少英敏力学，为文不属草，顷刻千言立就。入北雍，长洲相国宋德宜为祭酒，奇其文以国士目之。康熙己未成进士一甲第三名，授翰林院编修。时命词臣纂修《五代史》及《易经讲义》，荐馨分辑不懈。俄而疾作，得请卒京邸。荐馨生平诚信廉洁，宦游十数载，所居帷幕不周，炊烟间绝，晏如也。赖阁部诸公经理丧归。著有《画溪草堂稿》。子振，乙酉举人。《江南通志》、《乾隆志》
孙卓字予立，给事襄次子。淹通经史，才藤澜发。康熙己未成进士一甲第二名，授翰林院编修。癸亥奉使册封安南，行至粤西全州，暴病卒，年三十六。卓内行醇备，奉母兄以至性，敦夙谊，崇气节。著有《社斋稿》。《江南通志》、《乾隆志》
沈泌字万邺。父寿殉国，详《忠节》。泌幼孤力学，博闻强记，才捷一时。尝名流宴集，阄韵分题，泌或后至先成。与人共疏古事，娓娓不倦，捡所出不讹一字。性落拓跌宕，文酒不事生产，每纵谈天下事，掀髯扼腕，旁若无人。康熙己未，当事将以博学宏词荐，会有忌其负才使气者沮之，遂以诸生终。所著诗文词赋甚多，殁后稿被窃去。同时有濮阳锦、梅直、马文开皆隐居著述，以博雅称。《宛雅》、《乾隆志》
梅庚字耦长，朗中子。三岁孤，家故贫，母刘抚以成立。姿禀颖异，好读书，尤长于诗，间绘山水，亦旷逸有致。客游京师，一时名公巨卿折节倒屣。辛酉领乡荐，累困公车。新城王士雅重之，及主礼闱，复被黜。士为诗自责，有“如何古战场，亦复失李华”之句。旋授泰顺令，以经术佐吏治，请罢海船岁修，民尤便之。尝作《修船谣》，人比之元春陵。未几引年。著有《漫与集》、《听山诗钞》。子成，见《孝友传》；琢成，邑庠生，诗文有名，纂修《云南通志》，人服其精核云。《乾隆志》
袁启旭字士旦。国学生，工诗而好游，自题其草曰“江湖一客”，诗苍秀雄丽抗衡。作者与同邑施闰章、梅庚负盛名。都下宋实颖序其《中江诗钞》云：“以秦风之悲壮而兼楚骚之哀怨，真东南第一才子也。前辈惟悔村先生可以方驾，近则其年得其丰腴，汉槎有其英概。”其推服如此。从弟又安，亦有诗名。《宛雅》、《乾隆志》
梅以俊字子彦。邑廪生，博通经史，工诗古文词。尝录遗江阴，以古学七艺擢冠十八府州，声藉藉吴越间。性旷达嗜饮，遗落世事，芥视青紫。晚数游金陵，与诸名士结吟社，时饮酒家，题诗壁上，好事者随所在录之去，传诵都邑。年五十四疾革，连沃数觥一笑而逝。著有《承露集》及《茗语》行世。子班成，生十月而孤，事孀母、嗣母并以孝闻。长补诸生，博综经史，为诗古文皆自出机杼刊落。凡近所著，有《石塘诗文遗集》。生平积学，植品严于课子。子理，成进士，官铨部。《乾隆志》
刘锡麟字天石，岁贡生。博洽工诗文，多识古文奇字。尝构铁舟亭书屋贮图史，其中讨论不倦。爱饮佳茗，坐花对月自适也。大小楷得钟王法，遒劲温润，艺林宝之。年八十余卒。方春，锡麟族人，邑廪生。家贫苦吟，著有《负疴吟》、《蓉坪诗草》。同上
徐纂益字烈裘，邑廪生。学务博览，诗古文有名于时。后不戒于火，士林惜之。族人肇伊，字程叔，亦名诸生。尝预修《江南通志》及《郡邑志》，所援据，同事服其精审。徵士梅文鼎论邑中博雅士，亟称二徐云。《宣城志》
刘朝瑞字季鹰，郡廪生。少刻意攻苦，父母没，尽鬻其资产以供殡葬，舌耕自给。于学无所不通，尤工举子业，操觚立就，如风水相遭，烟云变灭，非思虑所及，每试辄冠军。游其门者，皆一时之俊，饩诸生二十余年，赍志以殁。《乾隆志》
梅允开字仲伯，邑诸生。家贫，并日而炊，甫壮，悼亡不更娶。兀坐小楼，于经史百家靡不淹贯。诗赋清丽越俗，衣冠古朴，饮兴甚豪。知者延至家，进以酒索诗，允开左执杯，右拈笔，顷刻千言，人袖之去，亦了不自记忆也。晚年负米颠之癖，累怪石数百，终日抚玩不置。著作甚富，存者仅若干卷，藏于家。同上
梅文鼐字尔素，邑诸生，徵君文鼎弟也。才思赡逸，为文不加点窜，操笔立就，自然丰美。诗学韦、孟，冲夷古谈，不为时近语。尤邃于天文星数之学，与兄文鼎并为安溪李相国光地所重。著有《中西星经同异考》、《星图》、《慎庵笔算》等书。同上
刘文友字承哉，郡廪生。方正自持，言笑不苟，公卿争延致为子弟师。刻有《冰涯诗文集》行于世。子佩珩，宁海知县，见《孝行传》。同上
汤陟字郇书，邑廪生。能文工诗，善书法，尤精篆、隶。识者谓其突过郑谷口，邑老宿如姜实节、沈泌、梅庚、袁启旭，皆推许无异词。赍志以殁，人为惋惜。同上
沈廷谟字又皋，邑诸生，前进士琦孙也。性严谨，好读书，务求实际，不事浮饰。一时从游者皆循循有法度。著有《学统辨》、《淑艾集》、《愿贤录》数十卷，藏于家。同上
汤伟字骏公。幼奇敏，喜读古书。家贫力农，农不赡，仍出授徒。尝曰：“文何必法，诗何必律，吾以达吾意焉耳。”年四十始应试入邑庠，康熙庚午举于乡，一试礼部不第，遂遍眺名山大川。出口外，杂部落骑射为乐，凡十八载，始归。当是时，年已七十，授江宁教谕，笑曰：“老教书是吾本事。”进诸生多所开发，暇则锄草灌园，蔬自给。一富商与诸生讼，学使者不直诸生，伟坚持不从。学使怒曰：“教官如此强项!”伟曰：“惟教官当如此强项耳!”任满迁国子监典籍。以老告归，年九十三卒于家。著有《性解》、《仁说》及《易准注》、《离骚经贯》等书。从弟廷钟，字大宗，拔贡生，伟所著多取定焉。《宣城志》
王佐字儆亭，郡庠生。幼颖异，涉目成诵，为文不拘尺幅，落笔如飞。甫弱冠，学使者许公汝霖以古学试多士，首沈泌，佐次之，一时名藉甚，复以古学为学使张公廷枢首拔。张每按所部，辄称佐为江左才士无双。著《石汀集》几十卷，未刻。佐族祖兆，亦有文名。《乾隆志》
王可第字次云，邑廪生。学使杨中讷爱其文有秋水芙蓉之目；诗尤工雅，梅庚谓其有功名教，不徒侈风云月露之词而已。著《桐引楼集》行世。同上
张宿字纬一，邑庠生。有孝行。嗜古，娴著述，有《句溪诗集》藏于家。同上
施字质存，岁贡生，侍读闰章孙。愿谨有文誉，诗能承家学，著《剩圃集》。同上
程元愈字偕柳，本歙人，籍宣邑，廪生。性孝友，为文本六经，秀水朱彝尊、新城王士亟称之。所著有《俪体文钞》、《昭明诗选辑注》。子隆家，仍归歙，成进士卒。《江南通志》、《乾隆志》
梅兆颐字淑伊，郡庠生。性孝友，以诗古文词见称于时，书法图篆俱能入古。后保荐博学宏词。著有《春秋纪事始末》、《花溪诗文》等集。《乾隆志》
施念曾字得仍。性孝友，嗜学工诗赋篆隶。雍正己酉拔贡，授广东兴宁令。建学课士，文教克兴。巡抚杨永斌称其淹雅，保荐博学宏词，逾期不及试，回任调新会。以母老，改移浙江，历余姚、德清，升河南禹州，未任卒。著有《蘖斋诗文遗稿》，藏于家。同上
杨廷柱字础珍。研穷经史，为文根极理要，训后进多所成就。虽冱寒溽暑，讲论不辍，年八十余，终日无惰容。由邑廪生领雍正乙卯乡荐。淡于仕进，以国子典簿衔终。所作诗文为生徒传钞，散佚未梓。弟廷栋，官编修；廷楷、廷标先后登贤书；廷机，邑文学。同怀五人，才名并噪，时比诸窦氏五桂云。
李希稷字贻牟，县学生。少孤家贫，苦自刻励，积学为文，华瞻有度。乾隆丙辰，巡抚泰山赵公以博学宏词荐，抵京未与试而卒。手稿散佚，今所存者，惟《江南通志》馆《即事诗》百二十韵及《杭大宗词科掌录》载其《贞靖王先生颂》一篇。
吴侯号筠轩。乾隆乙丑进士，授永宁县令。为同官者，遂归里，萧条委巷，孑焉寡欢。发为诗歌，绵邈清婉，若不欲索解于人者，殆瓣香玉溪生云。今遗《小草偶存》二卷，余俱散失。
茆梦松字柱堂，恩贡生。官定远教谕，遂于经学所著《三传考异》、《读左附议》，能发前人所未发，诗文稿若干卷，藏于家。
袁谷芳字实堂。乾隆壬申乡荐，司训震泽。自少时好为古文，与四方名宿交游，讲求法度，笔力在介甫、老泉之间，著有《秋草文随》、《归廛诗稿》。
章孺觉字味漪，邑廪生。幼嗜读书，至老不倦。补诸生，随父斯盛司训铜山，学益进。时桂林陈相国为河帅，耳其名，延接有优礼，手书“学者堂”额赠之。尝以《九州疆域考》见赏于学使梁公，拔置第一。省试荐而弗售，以岁贡终。以上据《事实册》增
沈聚奎字星五，号西垣。乾隆辛酉拔贡生，庚辰恩科，魁南闱，榜发，咸惜知遇之晚。聚奎究心经术，凡有疑义，无不随手诠注，多所发明。制艺古文，亦本唐宋大家，名噪大江南北者数十年。开公泰视学江苏，延校试卷，辞勿就。乃以所属文邮令改定梓行。门下士如泾邑翟进士大成、朱孝廉梓，宣邑孙进士源潮，皆后先服政，有循良声。聚奎平日心契濂洛关闽之旨，虽布衣疏食，终年淡泊晏如焉。性至孝，早失怙恃，尝以不克奉善为恨。每逢忌日及春秋祭祀，辄尽诚备物，独力营葬祖墓，置祀田数百金，不少惜。四弟少亡，以次子庠生鸿继其后。五弟瑞无子，为捐囊买妾。次妹适张一克，少寡而贫，矢志抚孤，聚奎时周恤之。乾隆四十年，郡邑举乡饮大宾，行礼之日，观者数千人无闲言，而聚奎深自敛抑。其生平崇实黜浮，不要名誉如此。
梅馥字至，邑庠生。孤贫力学，幼年殚究诸史，有言及《资治通鉴纲目》者，辄诵娓娓，不讹一字。著《三传本议》二十四卷，又著《周礼集解》十二卷。潜心理蕴，通窥濂洛秘旨，著《易义别观》三卷，又《太极图说详解》二卷，《洪范皇极内篇本义》六卷。俱自写蝇头细楷，终日兀坐一室，虽炊烟不继，而日吟手披不辍。郡守宋公学纂修郡志，凡星野、田赋、祥异诸志，悉馥主稿。
梅理字元燮，号生谷。生而颖异，未弱冠食饩。学使姚公三辰极加奖赏。乾隆丙辰乡试领解南闱，壬戌会试荐元不售，由明通榜授桃源学教谕。莅任九年，主修《桃源县志》，又刻有《劝士录》。诸生有贫不能就傅者，招至署中，口为讲授。壬申成进士，授吏部考功司。丁丑会试充同考官，四月转交选司。卒于京邸。
汪昌国字瑞珍，号泊斋。乾隆壬戌进士，授河南新郑知县，继调密县。家贫力学，性至孝。父月亭，积学好善，母后氏，孝廉天之妹，庭训甚严。十龄六经皆成诵，为文出人意表。攻登贤书，主考邵公思蓼以大魁期之，荐于何公国宗使授弟子业。每日拟构今古文数十篇示门徒，他如馆阁课，拟诸作皆就昌国属稿，日必数题，题必数首，濡染淋漓，人无与角。
刘聘书字莘元，号渎西，岁贡生。扬州府兴化县训导。聪颖异常，家多藏书，纵观博识，无间寒暑。故为文精深典雅，在敬亭十子中尤推翘楚。凡名公卿驻节江上，官游宁郡，无不折节延誉。通政司雷公视学江苏，耳其名，延至幕府，委以甄别。生平著作极富，自经史传记以至诗古文词不下数十种。贫不能梓，散佚几尽，仅存《四书文献征》、《春秋明藻》二种。

南陵县

〔唐〕张乔有诗名，咸通中，与许棠、郑谷、张、李栖远诸人称十哲。少与许棠同受知薛尚书能。李建州频为京兆参军，主解试月中桂诗，乔擅场，棠久困场屋。频怜之，首荐棠。是年棠获隽而乔罢。乔性恬淡，值黄巢乱，隐九华山，久与杜荀鹤善，诗篇亦流亚也。今存二卷，载《全唐诗》内。《宋志》作一卷。《摭言》、《嘉靖志》、《乾隆志》按：《唐诗人爵里考》载，乔，池州人，《池州府志》亦载入。考《唐书·地理志》，武德四年以宣州之南陵隶池州。贞观元年州废，县还隶宣州。永泰元年，析宣州之秋浦、青阳，饶州之至德置池州。则乔之误称池州者，实以武德时之南陵隶池州，遂致展转传误耳。乔集中有《送许棠及第归》云：“青门许攀送，故里接云林。”《送友人归宣州》云：“失计复离愁，君归我独游。”《送友人归宜春》云：“故里南陵曲，秋期更送君。”《唐诗统签》以南陵为南陔之误，而定乔为池州人，可谓以不狂为狂。李洞《送乔下第归宣州》诗云：“无成来往过，折尽谢亭松。”则乔之为宣州南陵人无疑也。又《旧志》沿高《唐诗品汇》之误，载乔大顺进士。《全唐诗传》载，乔咸通进士。按《唐登科记》无乔姓名，《九华录》及《池州府志》亦称其未尝登第。尚书薛能以诗唁乔曰：“何事尽参差，惜哉吾子诗。”《摭言》备载之，则谓乔登第者误也。至《旧志·选举表》有列乔开元刘昱榜者，尤误之误也。
刘铸字禹鼎，其先蜀郡人，以父宦，家南陵，举至治辛酉进士。历安庆路推官，知南丰州，多惠政，能诗。《题高尚书画诗》：“忆昔东走吴越间，杖黎所过皆名山。扁舟无端忽西上，巫峡照眼青螺盘。五年尘埃卧环堵，慨想昔游良自许。偶然图画见峥嵘，似与故人成晤语。平生爱山仍爱画，画里看山天所借。此身与画两相忘，孰与庄周蝴蝶化。”格律极苍劲。卒祀乡贤。《乾隆志》

〔明〕刘永麟号象衡。少聪颖，诗赋多惊人语。万历乙卯举于乡，出范景文门，同考庆得人考职，授通判，以母耋不仕。平生气节自尚。卒年六十四。同上
许以忠字君信。性孝，尝啮臂疗父病。由儒士历任户部主事。肆志古学，以翰墨骈俪文为世所称，其名在屠赤水、王百谷诸人间。所选故事四六书，北方学者争相诵习。著有《爱目斋诗集》，何乔远序之以行。同上
秦邦修字道源，邑诸生。父湛敦尚诗书，振兴子弟。修稍长，即遣贽名师，遂雄视艺苑，宏词亮节，为时所推重。尤留心经世学，邑中利病，令每亲咨访焉。本邑粮税旧有二十四等，挪移隐漏，弊窦百出。修草疏使民人俞用美等诣阙奏之，丈量厘正，邑赋得均，厥绩尤伟。同上
王宏道字子能。由选贡授平凉司理，改任乐平。莅官清介，致仕归，民颂之曰：“归囊此处无他物，惟带昭山一点青。”家居布蔬不充，足不履城市。前后郡邑大夫知其贤，时造问焉。平生研精性学，尤长于诗，所著诗集藏于家。年九十四从容冠带而逝。同上〔国朝〕盛於斯字此公。少负异禀，诗古文词倚席立就。尝往来金陵、维扬，与诸名下士相结纳。风流豪侠，视世事无足介意者。归而目眚，家益贫，不自聊赖，傺愤郁，遂一寄于诗，诗成辄歌，歌已继以泣。所作辄为人持去，亦不复记忆也。初大梁周亮工未遇时，与友善。於斯曰：“子非长贫贱者，异日拥节江上，当过吾庐，谒吾母，题吾墓。”不十年，周果为江安粮道，亟问于斯，则死矣。设位哭之甚哀。自白门买石，手书，舟载至奎潭小桃源，以表其墓，赡恤其母，征遗稿，为立传云。同上
许允成字展也。幼颖异不群，为文雄肆灏瀚。领顺治戊子乡荐，授颖州学正，以艰归。服阕，补金坛教谕，金故才薮，允成至，尤加意振兴。寻卒于官。尝言孝莫先于友，亲心所注也。弟三人，友爱备至。著有《龙岩集》。同上
何一化字生伯。博学善文，走笔千言，尤工诗。侍读施闰章亟称之，谓清真闲远，得风人之体。以明经试都下，诸臣公盛相推引，寻策蹇归。时邑中名彦连衽接席，角艺论诗无虚日，四方士道陵邑者，无不过从结欢而去。著有《瑟斋诗集》行世。同上
童升秀字书升。少力学于书，无所不读，尤熟于史。钩元提要，丹黄纵横，至老不倦。每与人言古今治乱得失，创置兴废之故，数千年来了如指掌。所著有《国要览》、《拾史唾余》共若干卷，藏于家。同上
王震字雨辰。岁贡生，性高旷，视世一切蔑如也。笃学研，穷经史，善诗文书画，风韵洒然。文多佚，传者《雷斧剩书》、《小辋川辑诗》。艺林称之。同上
梁于涵字冲一。弱冠食饩有声，与人交肺腑洞然，以道义相勖。家贫力学淬砺，为古文词善诗，出入诸家，上溯汉魏宗法，尤在少陵。徙燕山或代为援例入成均，大司成奇其才，每得所作，辄遍示六馆生。以疾卒于京。生平著述殆尽，弟于治随在搜辑，仅有存者。同上
汪越字师退。笃志于学，穿穴经史，渔畋百氏，评选古今文，钩元提要，多前人所未发者。所著诗古文词，冲澹典博，后进咸师效之。乙酉举于乡，垂老惟资舌耕。郡邑当事折节加礼，而茹苦自甘，不妄干谒。父性严毅，曲得欢心。伯兄早世，抚遗孤备至。又捐资倡行社仓法于里中，请官给印簿，而自为勾稽其出入。著有《绿影草堂集》、《毛诗集略》、《读史记年表》诸书。同上
刘握字天乙。幼而盲，以耳受书辄不妄，著作甚夥，《算学三法》一书，指点直捷，大兴朱文正公抚皖，特序行之。据《事实册》增
陶敬信字涵一。性颖悟，学务实践，著述甚富，学使郑江以忠信端谨留心经学保荐，引见，所著《周礼正义》进呈御览，褒谕明晰平妥，赐段二匹，令在三礼馆纂修上行走，载入《学政全书》，为诸生鼓励。书成，议叙司铎怀远，卒于官。同上泾县

〔唐〕许棠字文化。咸通中有诗名，与张乔、郑谷等称十哲。《赋洞庭诗》有云：“四顾疑无地，中流忽有山。”人以题扇，号为许洞庭。累举进士不第，薛能赠诗曰：“君似贫无计，因何事有成。”咸通二十年，高知举时，士多请托权贵。抵，帽于地 曰：“吾必以至公取之得谴分也。”乃取聂夷中及棠，时号得人。初调泾县尉，郑谷送之诗曰：“白头新作尉，县在故山中。”又尝为江宁丞。咸通末，马戴佐大同军，棠往谒之，一见如旧，相识留连数月，但诗酒而已，未尝问所欲。一旦大会宾客，命使者以棠家书授之，棠惊莫知其来，启缄，知戴已潜遣介恤其家，其见重如此。卒存诗一卷，唐、宋《艺文志》及马端临《文献通考》同《中兴馆阁书目》云，旧题《文化集》。《摭言》、《唐诗纪事》、《江南通志》按：唐《张乔集》中，有题《上元许棠所任王昌龄厅》诗，新修《泾志》以为上元丞、江宁丞，未知孰是。考《新唐书·地理志》，武德三年，以江宁、溧水二县置扬州，更江宁曰归化。八年更归化曰金陵。九年州废，更名金陵曰白下，颖颖，为属误。润州。贞观九年更白下曰江宁。至德二载，以润州之江宁置升州。上元二年废。光启三年复以上元、句容、溧水、溧阳四县置所谓上元者，即原隶润州之江宁。其更名在肃宗上元二年，然则江宁、上元在当时非有二县，其或称江宁或称上元者，亦犹泾邑之称，今名则为泾称，旧名则为南阳安吴耳，非有误也。
汪遵幼为吏，许棠应二十余举遵，犹在胥徒。善绝句诗，而深自晦密。一旦辞役就贡，会棠送客间，遇遵讯曰：“汪都何以至此?”遵曰就贡。棠怒曰：“小吏无礼!”而与棠同砚席，棠甚悔之。咸通七年成进士，后五年棠始及第。著有《咏吏诗》。《摭言》《乾隆志》

〔宋〕詹步字叔东。其先世友直、友端皆有诗名。直登政和进士，居泾竹村里。端领政和乡荐，徙宣城。步盖直裔也，少好学，善诗文，典雅风骚，惜多遗逸。晚以特奏得官。《乾隆志》

〔元〕凌希惠字季和，宋工部侍郎策十一世孙，号水西道人。寓宣城，与诸名士为吟社。《赋古镜》云：“汉皇蛇剑穿户飞，伯禹神鼎沦泗涯。鲸翻鳌转总陵谷，此鉴零落何足疑。云松楼云丹崖云窦相掩映，一枝北走如翔龙。白云输雨出深谷，苍松倚壁来清风。”时称许之。同时有倪水西，仕本路教授，亦工诗，与希惠齐名。《宛陵群英集》、《康熙志》、《乾隆志》
郭雷焕字有章。饶州路教授，能诗，尤工骈丽文，时号为郭四六。《送赵孟应召》诗云：“南邦诸老歌麟趾，北阙千宫看凤仪。”又有《题施氏芳远亭》诗传于时，他多散逸。《宛陵群英集》、《康熙志》、《乾隆志》、《嘉靖县志》按：《康熙志》载雷焕入南陵《文苑》误。

〔明〕郑桂芳字时举。洪武中，以荐为钱塘令，辞去。有诗数百首，号《乐清集》。徐大章谓其有太白胸次。《乾隆志》
郑澜字用常。永乐甲申会试，拟元以策识靖难事，置第二。选庶吉士，改礼科给事，进户科都给事，以忤旨归。工诗不假修饰，而风旨高亮。著有《玩易轩集》。同上
左镒字应衡。幼颖异，日记数千言。嘉靖辛卯壬辰魁两榜，授南户部主事，晋尚宝卿，管诰敕。藻思英发，响答如流，复同修《宋史》并校正五经四书性理诸书。会明堂大享，景云见，为赋以上世宗，人嘉赏。未几卒，仅年三十二。著有《风光轩友竹亭稿》，温陵阳佩训序曰：“拟古诸篇，晋魏典型，近体大历名家，未易轩轾，制词蔚乎一代文章矣。”其宜人唐氏刊行于世。《东井文集序》、《康熙志》
王廷字维桢。七岁能文，读书日以寸计。年十六举嘉靖辛卯乡试第五，明年成进士。是科未冠者蔡汝楠、桑惟乔与廷干三人，而状元林大钦亦弱冠未婚，并奉诏归娶，乡人荣之。授行人，历迁九江知府。乞休归，键户著述，凡邑中碑板记铭悉出其手。年六十二卒。有集十卷，吉水刘世亭叙曰：“本乎道以行乎文，闻之者可以开聋聩，用之者可以弼道理，真有裨益世教，追踪作者。”子文，字形中，复以万历壬辰成进士。官刑部主事，亦能诗。《岩居集序》、《乾隆志》
张应泰字大来。六岁善占对，日诵千余言。甫髫，中丞林润试合郡士，自经义外，《中秋赏月诗》、《禁中官不得干朝政疏》各一首。读应泰卷，惊曰异才，呼为小友。郡守陈俊礼延宿儒沈懋学、梅鼎祚及应泰修《郡志》。万历壬午举于乡，闻武林亡友许中丞耗，舟往哭。因遍历吴越，探诸名胜，有《游越篇》。壬辰成进士，授太和令，知泉州府，为司计所中，大名职治水。河工成，上赐金帛，量移河间丞，转户部员外，升吉安守。未莅任卒。仕宦二十年，清贫持甚。所著《艺葵园》、《白门草》、《史疑》、《孤竹遗抄》、《晚香亭稿》，前后遗书若干卷。侄一卿序曰：“声高鸿笔，奚烦后世子云，价重鸡林，讵少当时皇甫。”胡应麟序曰：“识固兼人，才尤独绝。洋汇，畜极而流，超然独往，追百代而上之。”其为世推重如此。《白门草序》、《艺葵草序》、《乾隆志》
张一卿字次公。七岁能文，淹贯经史。连中副榜，入南监祭酒。李维桢目为王元美、汪伯玉之流。居南郊，杜门著书，有《五经讲义》、《春秋三传节义》、《续史疑》、《四六绮合》、《古今表笺》。陈继儒见之曰：“我当北面师事。”年七十四无疾卒。《乾隆志》
胡世及字伯承。博览群书，明末复社诸人并争声气，世及淡于名利，键户著述。诗宗盛唐，书法颜平原，雅自贵重，非其人，百金不肯一书。由举人就国子监丞。鼎革后，栖身山阿，不谈时事。年八十无疾逝。著有《爨余岳观堂》、《清航居》诸诗稿。

〔国朝〕万应隆字道吉。少负俊才，故明崇祯间补诸生。与宣城沈寿民、贵池吴应箕等倡南社，与寿民交尤笃。张溥等倡复社于吴门，偕同邑诸才士往会于虎丘，激扬声气，为朝贵所忌。由选贡中崇祯己卯举人，嗣马、阮倾陷士类，或死或遁或以身殉国。应隆幸得免，鼎革后，尝一应会试。归筑玉屏园以居，故交多达官，屡劝之仕，弗应。茹蔬衣褐，又三十余年卒。为文顷刻立就，出入经史，贯串百家，而长言罕譬，要归于正。著有《三峰文集》。弟麟亦工诗，有《松虬集》。乾隆府、县志
赵崇礼字溪叔。天姿颖异，七岁即工书。县令曹谷使摹朱子“忠孝廉节”四大字，神气生动，毕肖原迹，时称神童。及长益工，入二王之室，善画兰，诗尤清雅。为人浑穆冲淡，不治生产，而笃厚亲党，遂致贫不自支。有致币求书者，反馈而仍应之无倦。《乾隆志》
叶令树原名耆，字伊氏。所著有《桓城诗稿》、《焦雨亭稿》、《梅雪园杂著》、《六六麟史编》、《亦偶然》等集。同上
左士望字稚姜。博雅工诗文，忠厚退让，好善不倦。鼎革后，不应试，惟事著述。郡邑长或延为子弟师。时修邑志，虽分校多人，而秉笔者实士望也。同上
翟士鳌字永维。岁贡生，书过目成诵，不屑为制举，义而试，辄冠军。其《辟释道二辨》，直追踪原道本论。所著有《凿余天集》。同上
翟赐履字非熊。邑诸生，散金收书，经史外，凡可经世者，无不博览详究。尤便弓马，娴伎击，自命有文武才，交游海内名流。遇有文无行者，即面斥绝。卒以助葬周急，家业尽废。所著《清阁诗选》，鲁之贞为序。同上
章芝字非灵。笃志好学，尤精易理。所著有《易学管窥》、《爻象演义》诸书，识鲜超卓。子台，雍正甲辰进士。同上
叶沃若字千里。少英敏，博通经史，为文力惩艰险，一轨于正。与族侄居仁，并擅文名。以举人分校壬子楚闱，所拔万年茂等，皆知名士。晚精推步之学，自制量天尺，以测星辰躔次，靡不合。乾隆辛未会试，中式榜发，已卒于京邸，人皆惜之。所评经史及所著《壶中啸》诗文诸稿，藏于家。同上
郑相如字汉林。生而颖异，八岁即通诸经，后益博贯经史，融彻性道。好著书，工诗古文，中康熙庚子副榜。会诏举博学鸿词，江省督抚以名荐，数奇不遇。尝独力成本县志四十五卷，所著有《四子图书学贯》、《四灵通考》、《泾川文载》诗古文集数百卷。
胡承福字备五。力学不辍，时方竞习帖括，顾独讲求经史，己乃沉潜理窟，周览百家。尝纂辑《四书审问录》二十四卷，又成《四书撮“四书撮”下漏“要”字。据《乾隆府志》。》二卷，中载朱、陆异同辩，发明儒释宗旨，尤为精辟，其诗古文亦过人。中雍正癸卯副榜，垂二十年，始以《毛诗》魁乡荐。
陈桂龄字枝一。家贫力学，设教水西书院，四方从游甚众。所著《四书述陆辑言》一书，虽云述陆多出己见，其精粹实不在平湖下。官建德县教谕，勤于督课，仿胡安定遗法行之。
赵昌国字黼平。幼颖慧，甫冠补弟子员，试辄高等。乾隆辛酉举于乡，会试三荐未售，人咸惜之。著有《云圃文稿》、《放山居文集》、《蕉叶轩诗集》，李尚书绂叙之，目以大家。
陈麟书字皆庵。乾隆庚午经魁，司铎泰兴。方正谨严，言笑不苟，借书必手钞，至老不辍。所著有《四书困知录》三十卷。
赵良震字修远。乾隆庚午举人。少好学。父御史青黎，宦游未归，震率其弟霖、霈、、、及子瑾，读书南郊石佛寺。杜门不出，慎交游，寡言笑，或群居剧谈，闻履声辄畏而避之。所著有《耕氓集》。霖，丁卯举人，学行亚于兄，而温厚过之。著有《竹岩诗草》。，有声庠序，尤善古今体诗，能书工画，著有《台岩诗草》。
胡承谱字韵仲。少颖悟，读书目数行下。弱冠举于乡，授庐江训导，上元教谕，俱有声。婴痿疾，遂乞休归。以著书自娱，有《春秋五测》、《只尘谈》、《元峰诗钞》四卷行世。
翟大程字云九。乾隆庚辰进士，由中书改广东知县。虽膺民社，手不释卷，有《罗浮记游诗》一卷。早年恬退，键户著书，有《抱瓮斋诗文集》、《桃花潭文征》行世。
胡元辉字乾九。性高迈，天禀绝人。自经史外，诸子百家无所不窥，诗古文词空所依傍。所辑《子贯》一书，自老聃、张周以迄《卫公兵法》、《谭子化书》，无不钩玄挈要。其所自著有《石门文集》、《石门诗集》、《石门词赋集》、《石门子艺》、《子贯附言》、《诗序贯》诸书。
胡先抱字损斋。乾隆癸卯举人，少颖异，强记绝人。十岁时父廷燮授以二十一史全书，盛衰典故，对客辄如成诵，一时称异。与兄先抡分习经史，抡十一岁以全通十三经入邑庠，学使者目为经义无双，独于史无所试，故知不知者半，而独以诗文得名，后专为根柢。学尤肆力于经，总诸家异同，析以己意。乡荐后，即绝意名场，有所作随手散去。子世琦掇述其诗稿之存者，为《万里集》。以上采新县志增按：《文苑》以著作为凭，非有刊本送局者，不录，此《郡志》例也。今《泾志》先成，新增文苑四十人，著作概未缄呈，无从觇其底蕴。谨就标目稍多者胪列如右，倘有挂漏，统归补遗。

宁国县

〔宋〕郑魏挺字景烈。父可与，从父吏部郎中升同师，延平徐诚叟因得闻杨时绪论挺早承家学。登嘉定甲戌进士，调分宜尉，江淮提举司幕，杜谢馈遗，未尝以贫窭为意。引疾归，台章交荐，除国子监书库官兼皇后宅教授，力辞不受。挺雅性旷达，娴于文藻，隐居九龙山西园者十五年，称西园老圃，人率慕之。年八十卒。著有《身粹言》二卷，《读书通说》五卷。子希声，亦举进士。《乾隆志》

〔明〕黄文魁字君仲。成化间太学生，任广西庆远府知事，有声，视河池州。惠爱洽民，性喜吟咏，皆自出新意，不经人道语。著有《槐轩诗集》。《乾隆志》
仙作舟字本初。中丞克谨仲子。八岁能属文，精钟繇小楷，尤工画墨竹。年三十卒。酷嗜李长吉诗。著有《淮南鸿烈解补注》、《大易内外爻象辩说》、《系词说解》、《英》等编。《乾隆志》
朱邦衡详《宦迹》。

〔国朝〕汪作霖字雨公。岁贡生，性嗜古，田庐萧然，著述咀嚼经史。晚年教授生徒，学益进。每周人急，尝于黄渡得遗金不取。没后著述散佚，惟存《尊经阁》、《游白云山》诗二首，《瞿硎记》、《宣石赋》二篇。《乾隆志》
</div>
    <div class="pagination">
<a href="宁国府志_page460.html">上一页</a><span>...</span><a href="宁国府志_page456.html">456</a><a href="宁国府志_page457.html">457</a><a href="宁国府志_page458.html">458</a><a href="宁国府志_page459.html">459</a><a href="宁国府志_page460.html">460</a><span class="current-page">461</span><a href="宁国府志_page462.html">462</a><a href="宁国府志_page463.html">463</a><a href="宁国府志_page464.html">464</a><a href="宁国府志_page465.html">465</a><a href="宁国府志_page466.html">466</a><span>...</span><a href="宁国府志_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
