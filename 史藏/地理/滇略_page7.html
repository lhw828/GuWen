<!DOCTYPE html>
<html>
<head>
    <meta charset="UTF-8">
    <title>滇略 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滇略 - 第 7 页/共 18 页</h1>
    <div class="content">
舒噜杰以元帅治临安好文学大儒与虞集揭傒斯友善及为政文雅雍容隠然一儒者也使车里以黄金采女遗之一无所受蛮酋曰入我土而不为金妇饵者元帅一人而已其时有普化者成都人宣慰临安亦以忠厚严明称

赛音廸延齐沙木斯迪音回人也世祖至元中为云南行省平章时宗王托和伦骄虐甚赛音廸延齐与结兄弟甚驩王一听其所为改设令长教民礼义兴黉序购经史夷风翕然丕变平罗盘甸和泥鸡洞诸蛮威徳逺播及卒士民号哭震野同时有中庆路总管张立道达噜噶齐爱鲁行台御史中丞程思亷亷访使张瑾皆有亷恵神明声而立道剏文庙开陂池教蚕桑尤为循良之冠（南诏野史云南诏不知孔子以王逸少为圣人至赛音廸延齐始立孔庙夫滇之学校自汉章帝已有之唐开元初晟罗皮已立孔子庙于国中矣其言缪不足辩也）

国朝王袆字子充义乌人官翰林院待制洪武五年遣使云南谕梁王至谓梁王曰皇明创业綂一万方王僻在西南未被声教天子不忍鄙夷命袆辑宁若能亟奉版图以归职方身名俱存不亦伟乎不听袆又曰朝廷轸念云南黎庶不忍尽刘故令开谕若旅拒不服必奉天讨秦甲蜀彍循栈道略沈黎而西犄之角之腹背受敌王之将佐利王以为功者不少虽欲泥首牵羊其将能乎王曰汉闭昆明命使莫达唐勤逺畧秖以自惫天朝若以兵临云南金碧以为城昆洱以为池虽多无所用之袆曰王未闻乎友谅据楚士诚据吴友定据闽玉珍据蜀重闗天堑险迈金汤兵粮委积渊谋盈庭不四五年率膏鈇质尔元君北走库库特穆尔辈卖降往事俱在可鉴也王自度谋勇孰愈诚谅兵强地广孰愈中国天之所废谁能兴之天之所与谁能御之今以区区一隅之地逆天犯顺与天下抗不亦误乎王曰先生之言是也请姑就馆会元使托克托廹梁王杀袆王不得已出袆见之袆慷慨言于托克托曰天既讫汝元命皇明代有天下上即寳位已五年爝火余烬乃与日月争光耶吾与汝皆使也以凶威胁我我宁畏死耶托克托厉声詈梁王曰今虽孔圣义不可存梁王不能救袆顾谓梁王曰云南之祸自此始矣遂遇害至洪武八年复遣湖广参知政事吴云往谕梁云字友云宜兴人也比至云南沙塘口知院等欲令屈节从事改易制书云责以大义以死自誓亦遇害后云南平赠袆翰林学士谥忠文弘治间赠云刑部尚书谥忠节按二使之滇虽未成功而杀身成仁精忠劲节与日月争光视长卿子渊勤逺畧祭淫祠者相去不万倍哉滇中今有祠曰二忠有司春秋致祭焉

傅友徳字惟学颍川人沐英字文英定逺人俱从髙皇帝龙飞有功赐爵友徳颍川侯英平西侯洪武九年以云南负固不服杀我使臣遣友徳为征南将军英副之率师三十万往讨友徳从辰沅进英从乌撒进会于曲靖击梁兵大破之俘众数万悉遣归农夷人感泣兵不血刃直趋云南梁王投水死大军入城秋毫无犯遂略澄江临安诸郡悉平之独大理未下命常茂领兵从间道出点苍山背大军斩闗以入众悉惊溃遂拔其城俘段寳二子云南悉平上诏友徳颁师命英镇守至十九年复令友徳征未靖诸蛮归封颍国公英封黔国公世守云南二十一年百夷屯摩沙勒等入寇众三十万英击大破之俘斩数万诸酋震恐奉方物乞降上尝言曰使我无西南之忧者英也子晟昻孙璘琮俱以将畧显

李观寿州人胡渊定逺人洪武初俱以禆将从传友徳定云南观初名观音保元云南行省左丞也天兵至归附从征入献马上嘉之赐姓名命镇金齿署永昌府事既至宣朝廷徳意讨叛酋段恵诛之开拓城池申明律令边境肃然夷不敢犯及卒渊代之复改筑城于太保山上开屯田练士卒修廨宇抚流移数年之间军政悉举烽燧晏然俱祠名宦（张志淳曰渊更观旧城既可御寇防险又使山居城内林木苍然其绩亦不可泯但□观之功而无文记又革府为司废学为仓以贻镇守之祸其恶亦不可掩而林公俊创名宦祠于学宫渊首与焉其亦误矣废学之人而祀于学何居谓宜别祀于所移之城上斯得之已）

程本立字原道崇徳人洪武初举秀才入京以小累谪马龙他郎甸长官司吏目时王师初靖遗孽尚骄西平侯沐英布政使张紞令本立綂领守御众难之本立奋然曰吾当以死救此一方单骑深入楚雄姚安大理鹤庆丽江开谕利害抚绥安辑自是诸夷悦服军民乃安戊寅征入翰林壬午靖难师至遂自尽

张紞字昭季西安人洪武初平云南以紞为右叅政转布政使凡云南贡赋法令坛祠公署与夫典仪程度皆所规定夷民心孚逺近奠安歴任三十年擢吏部尚书其时按察使周新副使周乐皆执法亷公不避权要滇人至今思之

王恕字宗贯三原人成化间内臣钱能来滇镇守怙宠播虐人不堪命又遣指挥郭英索贿安南几酿大乱大学士商辂请举刚正大臣巡抚云南恕遂以南京户部侍郎改都御史以往既至首下令捕英英赴水死上疏劾能罪状并请罢寳玩禽兽之献又正卯荡之田土絶交址之贸易滇始知有生人之乐位至冡宰（张志淳曰商公辂能举三原王公及王劾钱能而万公安王公越皆受赂沮之均大臣也而贤不肖相逺如此）

陈麒字梦祥南海人也成化间为按察司副使时镇守太监钱能横甚令藩臬官五日一揖能复不出命锦衣指挥受礼惟陈正立不屈托疾即退能怒一日见叱之曰你这蛮子食蛇惯了故此大胆陈曰岂但蛇豺狼虎豹也要食能目左右欲殴之陈趋出时王恕为巡抚与麒同心能无如之何既而恕召还麒执法如故曰有王巡抚则为人无则不为人乎无何进表行能以事捃摭之逮至滇备加五木坐削籍归年八十余卒同时按察使刘釪亦以捕郭英得名釪字伏和安福人

林俊字待用莆田人正徳间为云南按察副使分巡金沧严明方正撤毁鹤庆淫祠创筑赵州城池一时贪墨望风解绶婪弁虐军皆置之法自是百姓休息地方用宁经今且百年父老犹能谈之继其后者则有姚祥聂贤樊凖林仕凤王惟贤皆以亷恵称祥字应龙归善人贤字承之重庆人凖字曰式进贤人仕凤字鸣盛莆田人惟贤字仕官中江人

范镛字鸣逺临洮人正徳间巡抚云南时大司马王琼専擅不附已者辄构以事镛独不附琼衔之时富民典史高公韶者先任御史以劾琼谪官镛荐之且有矜狂愚建言伤察等语琼益憾遂诬镛擅委都司官奏行逮治下诏狱欲加重罪不得降职嘉靖改元録用而镛已卒赐祭一坛复其官

张璞字仲美江夏人正徳间巡按云南刚明正直风裁凛然各府不问华夷巡歴必至镇守太监刘裕滥取民间军牢柴薪腌腊酒米菜戸松子等项银两岁凡几千璞尽革之裕恚揑奏遣缇骑逮至京下锦衣卫狱卒璞既得罪代之者惧祸一事不理人目为抛柴御史（张志淳曰滇人市朽木于海东为薪价贱而无焰曰抛柴言其无当于用也应作泡）

唐龙字虞佐兰溪人正徳间巡按云南时嬖人钱宁威震中外金齿参将卢和充钱门下挟雠勘四平民死火其尸事发论斩宁为奏辩遣官会勘行时宁阴嘱出之且赍书于龙龙当堂裂之曰和诈为耳官至语龙曰卢和事皆无尸当末减龙曰四人无尸和锻之以灭迹耳若得末减则天下酷吏纷然锻人之尸矣吾非不知末减可致富贵恐人云徇钱宁意其将谓何官气沮龙立曳和阶下加三木武定酋凤朝明被奏讦不得袭载金寳二十万赂宁宁以言胁总兵镇守又寄语巡抚曰但了武定事便请往兵部龙至巡抚首以此示龙龙不可驳还其封备陈鳯氏及朝明罪恶不当袭状奏于朝竟得旨降土舍时太监崔和暴横龙劾奏之和恚甚然终惮不敢肆丁丑秋滇大旱龙虑境内有寃狱下令虑囚释百余人大雨如注逺近以为神

毛凤韶字瑞成麻城人嘉靖间任监察御史巡按云南先是阉镇为害军民苦之凤韶至抗疏斥罢咸称快焉后复以佥宪分巡金沧民受其恵

徐瓒字朝仪永康人嘉靖间任按察使土舎安铨叛报至上下忧之瓒曰丑虏敢称乱者谓我军弱也今以夷攻夷成擒有日矣乃议调沅江蒙化镇沅等处夷兵佐以汉军进剿措处粮饷阅习召募事皆立具昼夜登城徇师复立招降大旗胁从归者甚众贼势日衰无何土舍凤朝文继叛与安铨合围省城震恐瓒登陴呼寇谕以朝廷恩威责以大义寇皆伏地请降且以复官为言瓒谕令退舍俟命寇遂麾众而退瓒即夕走使掣回各哨官军晨合击贼大败之俘获万余简审无辜悉为开释民深徳焉家为立祠以功擢布政使

吕光洵字信卿新昌人隆庆初以兵部尚书都御史巡抚云南诛凤继祖于武定斩王一新于易门殱髙钦于姚安戮僭号二贼于昆阳诸夷胆落边境晏然至万厯初巡抚邹应龙征铁索箐赤石崖诸贼擒酋长罢勤快等又东征■〈犭母〉獛荞甸等夷悉平之至今滇人安枕二巡抚之功居多焉应龙字云卿长安人

陈应春字汝和闽之长乐人隆庆间以佥宪分巡金沧方正明察百废俱兴太和有儒生杨霁妻沈氏为祟所凭百方禳之不去三年骨立生以状投应春应春为书一札告之城隍是夜沈氏见祟复来囚首跣足言汝夫告我于本道城隍有檄捕我我去矣其状甚踉跄言讫竟絶论者谓陈公正人也时同邑陈时范为方伯清介絶俗布袍蔬食精吏牍人不敢欺有神明声至今人称二陈公焉（二公俱余邑人才品皆为枌榆矜式今其子孙俱贫素若寒士方伯于观察为先辈而官滇则先后至焉）

漆文昌瑞州人也沈毅有谋畧举孝亷为永昌抚夷同知时缅酋应里连年入寇诸夷各怀反侧而猛哈思化等皆助逆时议欲加兵问罪巡抚都御史萧彦令文昌抚之文昌单骑入城垒宣朝廷徳意诸夷素服其亷能咸稽首听命遂筑闗堡兴屯田亲履原隰相度地势悉中机宜至今缅酋不敢内窥以功迁广南知府擢兵备副使时猛卯多俺叛投缅文昌授计木邦擒而斩之边患讫息腾永之民至今尸祝焉

刘綎南昌人都督显子也骁勇絶伦万厯十一年缅酋大举入寇破顺宁肆焚掠上下震恐诏以綎为游击将军讨之綎率精兵出陇川猛宻直抵阿瓦尽降其众阿瓦缅巢穴也酋闻之恐乃遁归擒陇川贼长岳凤斩之诸夷附缅者闻綎威名望风降服贼势遂不复振以功迁去同时参将邓子龙者丰城人与綎共进大破贼于姚闗斩同叛者湾甸酋景宗真及耿马舍人罕虔后缅寇蛮莫复击败之继其后者有巴蜀刘天俸山阴吴显忠皆以战功显

循良之绩志乗不胜书今録其著者则云南知府董复（会稽人）叶元（广信人）大理知府贾铨（邯郸人）吴晟（弋阳人）任辙（巴县人）永昌知府严时泰（余姚人)楚雄知府邵敏（长沙人）戚慎（宣城人）鹤庆知府林遒节（莆田人）姚安知府马自然（内江人）黄澍（侯官人）王鼎（汝州人）广西知府贺勋（长沙人）寻甸知府戴鳌（鄞县人）林斌（莆田人）澄江通判晁必登（宜宾人后为云南参政）安宁知州伍佐（新化人）腾越知州李偪（吉水人）弥勒知州华刚（都匀人）南安知州荀诜（华阳人）何应和（东莞人）昆明知县黄守纯（阙）太和知县杨樊（贵州人）浪穹知县何宗鲁（酆都人刚直为太守所杀）■〈石咢〉嘉知县虎臣（麟游人不受赂为土官毒死）昆阳州同知张升（济阳人爱民如子运粮至滇池溺死）陈阳（新淦人有异绩擢广东副使）永平主簿郭本（玉融人以御史谪刚直亷介无何召还）赵州吏目诸葛伯恒（兰溪人秋毫无取于民州有妖蛇为患必以人祭伯恒仗剑斩之擢陜西参议）

文苑则中丞钱塘郑颙郴州何孟春吴兴顾应祥崇阳汪文盛侍御华亭包节豫章邓渼藩臬鄱阳童轩吴兴徐中行四明张时彻白门刘麟长洲皇甫汸铜梁张佳胤缙云何镗钱塘陈善莆田方沆闽邓原岳番禺郭棐华亭冯时可皆以文章名世而政事勋业烂然不能相掩姚安守李贽虽亦有文名而其末也逃入缁流横议杀身君子无取焉

死事则布政使贵溪徐樾死沅江之难姚州土舍髙鹄从之佥事安庆张泽死武定之难都督方政都指挥顾勇陈翊侯义江洪死于麓川都指挥张雄征铁索箐卒于军姚州土舍髙栋死于普安贼大理卫指挥陈定鹤庆百戸李继儿及子辕顺宁土官经歴董寳俱征麓川死于阵临安百戸邵镒征上江死于阵楚雄指挥吴继勋鹤庆千戸初维垣永昌把总李潮岳顺皆先后死于缅武定同知袁俸照磨张成禄劝知州广西秦健吏目刘瑀死凤朝文之难武定卫知事髙心金沙江巡检俞伯官死凤继祖之难武定指挥金守仁千戸王应爵梅应时黄桂镇抚金荣髙禄丰知县封川苏梦旸禄劝州寿官李资坤父子俱死凤克之难

滇畧卷五


●钦定四库全书

滇畧卷六

（明）谢肇淛 撰

○献畧

夫枯木轮囷器于万乘夜光悬黎终老他山世未有无媒而自致者况荒陬卉服日月所不照临者哉常璩南中志搜剔殆无遗佚不过披沙得金存一二于千百耳自玉斧一画大渡中断帝车无南指之期侏儒絶见灶之梦湮灭不称曾不得与蒟酱卭竹同宾上国亦不幸矣国家薪槱化洽声教四讫然后文人志士鹊起名世者项臂相接然麻中之蓬中驷可以上驾何者其时势易也余裒往事葢详于逺而畧于近司马子长曰岩穴之士非附青云恶能声施后世哉

汉盛览字长通叶榆人也学于司马相如所著有赋心四卷尝问相如以作赋相如答曰合纂组以成文列锦绣而为质一经一纬一宫一商此赋之迹也赋家之心包括宇宙总览人物斯乃得之于内不可得而传览乃作合组歌列锦赋而退终身不复言赋同时有张叔者天姿颕出过目成诵俗不知书叔每疾之思变其俗元狩间闻相如至若水造梁距叶榆二百余里叔负笈往从之受经归以教乡人

隗叔通若水人也性至孝母好饮江膂水叔通日入江取水以给冬夏天为出平石至江膂中人谓之孝子石见郦道元水经注

许叔善阐人也章帝元和中入中国从师受五经归教郡人

尹珍字道直牂牁母敛人桓帝时自以生于荒裔不知礼义乃从汝南许慎应奉受经书图纬学成还乡里教授于是南域始有学焉官至荆州刺史

爨习建宁郡人丞相亮平南中收其俊杰为官属习官至领军时朱提孟琰者亦以材见收用官至辅汉将军

阿南者酋长曼阿奴之妻也夫为汉将郭世忠所杀欲妻之赠以衣饰阿南恐逼已绐之曰妾欲从君君能从我三事乎曰从曰一须作幕次祭故夫二须焚故夫衣易君新衣三须令国人徧知礼嫁明日如其言聚国人张松幕置火其下阿南抽刀出令火炽盛乃焚夫衣告曰妾忍以身事雠遂引刀自刭身赴火中时六月二十五日也国人哀之每岁以是日焚炬聚会以吊之后人名为星回节

晋龎遗叶榆人也成帝成和二年蜀贼李雄攻建宁时遗为秀才起义兵攻雄大破之雄遁走

谢恕字茂理牂牁母敛人咸和八年宁州为李雄所破南中尽为雄有惟恕保郡独为晋官至抚夷中郎将宁州刺史

傅寳字纪图牂牁平夷人仕为尚书郎长安令时号南州人杰

唐段赤城叶榆人有胆畧勇于为义蒙诏时龙尾闗外有大蟒吞啖人畜众苦之赤城披甲持双刀赴蟒蟒吞之刀出于背蟒亦死土人剖蟒腹出赤城骨葬之建塔冡上煅蟒骨以垩塔焉

杨兴永昌人蒙氏时为布僰天寳八载率所部入附天子下玺书褒美旌其门子孙世为永昌酋长

张志诚善阐人宪宗元和中游成都学书得二王帖寳惜之日临数过及归从学书者甚众

王仁求安宁人为河东州刺史敎民以生聚阜财之道赋役均平恩义兼济人心咸服夷风丕变子善寳以云麾将军持节河东诸军事亦有治迹

闭珊居集者沾益州乌蛮也精卜筮之学其法用细竹四十九枚以代蓍草或以鸡骨为之占算如神夷中称为筮师

阿町者马龙州人纳垢酋之后也弃官职隠山谷中撰爨字字如科斗二年始成字母十千八百四十有竒名曰韪书爨人至今习之为书祖云

杨竒鲲叶榆人也读书贯穿百家尤长声诗唐诗载其一首云风里浪花吹又白雨中岚影洗还青江鸥聚处窻前见林狖啼时枕上听

杜光庭灌县人避地南诏以文章教蒙氏之民太和城蒙国碑其所书也书有法度为时崇尚及卒塟学士爨泰葬之于玉局峰麓依浮屠立庙世传唐御史祠云

贾余绚蜀人也善属文唐初寓云南作两爨王碑其后文人流寓者则成都闾丘均雍陶咸阳贾岛皆以避乱至

慈善者唐邆睒诏妻也开元中南诏既强有并吞五诏之心六月二十五日星回节南诏召五诏燕会慈善逆知其谋止夫无往夫曰势不可已妇乃作铁钏约其臂而去既而南诏果焚五诏皆为灰烬佯曰五诏醉失火焚死各诏骸骨无从辨认独慈善舆夫尸而去南诏闻其哲欲娶之慈善闭城自固南诏发兵围之三月食尽乃盛衣妆西向自缚于座竟以饿死临卒曰吾往诉夫寃于上帝南诏闻之悔曰误逼此贞节妇乃旌其城曰徳源城

宋段宗牓南诏臣也师子国王伐缅缅求救于南诏遣宗牓将兵救之时诏老子世隆幼权臣杨苴颠炽盛宗牓恐其簒夺乃请曰今臣救缅若权不重人不用命必専生杀乃可许之遂出令限七日齐军于河尾惟綂矢违限遂斩其将乃苴颠子也既入缅得胜获师子国旗帜金皷兵仗而还缅王酬以金寳不取取佛舍利至腾越闻诏卒苴颠果簒立宗牓与苴颠书云王崩子幼闻公摄位国家之福也曩承诏旨率师救缅师子国不战而溃缅王酬我佛舍利今凯还倘率国中多人迎舍利境上荣甚苴颠得书率国中耆艾服龙衣手执金炉盛陈仪卫至义修相见宗牓云先拜舍利苴颠下拜宗牓斩之归国求世隆立焉

高量成段氏相也避位不仕筑城于威楚之徳江村优恤孤寡教诲子弟风俗翕然丕变称为夷中君子

</div>
    <div class="pagination">
<a href="滇略_page6.html">上一页</a><span>...</span><a href="滇略_page2.html">2</a><a href="滇略_page3.html">3</a><a href="滇略_page4.html">4</a><a href="滇略_page5.html">5</a><a href="滇略_page6.html">6</a><span class="current-page">7</span><a href="滇略_page8.html">8</a><a href="滇略_page9.html">9</a><a href="滇略_page10.html">10</a><a href="滇略_page11.html">11</a><a href="滇略_page12.html">12</a><span>...</span><a href="滇略_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
