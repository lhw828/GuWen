<!DOCTYPE html>
<html>
<head>
    <meta charset="UTF-8">
    <title>筹海图编 - 第 26 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>筹海图编 - 第 26 页/共 40 页</h1>
    <div class="content">　　温州府同知黄钏御贼于分水岭死之
　　【时贼自福建入浙境钏以孤军御之于境外分水岭贼过桐山钏率官兵勇敢当先连战数合贼大败走既而贼分支绕出我兵之后钏遂力战死之盖自有倭患以来文臣死事未有如此者也】
　　贼犯寜波孝子闻宗时死之
　　【宗时鄞人教授闻理子性至孝防丧母奉继母陈承顺笃至贼至举家窜避宗时扶父出而遇贼脇取金银不得欲杀其父宗时以身翼蔽泣求自代遂被刃而死尸诸田间父遂得生时家奴李三抱宗时防子不忍舍去亦被贼刃截左耳并刲其面屡死屡苏人共伤之】
　　贼犯崇徳游击将军宗礼镇抚侯槐何衡忠义官霍贯道死之
　　【礼故燕骁将也侯槐何衡霍贯道皆其偏裨所统箭手九百皆精悍絶伦所向无敌剧贼徐海部领万人自乌镇而来势将犯杭浙江官兵无足恃者礼独与麾下据三里桥而阵张左右翼以待战数合击杀数十人防日暮贼且引去时贼气颇窘而礼与贯道等亦巳絶乡导不得择善地便水草时饮食以自休止明日馁而战贼遣候者树而望盖孤垒以堑无他援者也大喜复纵兵前后夹击礼与贯道大呼力战矢石如雨无不人人一当十复击杀数十百人贯道赤手刃十余人贼益怖海且中炮欲驰去防火药尽贯道面礼二人皆仰天呼曰吾两人再得药数斗可以了此贼矣既而贼分畨死鬭礼与贯道衡力竭矢尽俱死焉】
　　贼犯嘉兴指挥程禄死之
　　【详见浙江倭变纪】
　　千户沈宗玉王世臣与贼战于金山江中死之
　　【宗玉镇江卫后所正千戸世臣左所副千戸同领兵船追贼殁于江中】
　　贼攻江隂知县钱錞死之
　　【详见直倭变纪】
　　贼犯扬州都指挥张恒千户罗大爵百户曽沂死之
　　【战于八里铺湾头等处大爵沂阵亡俱伤重而死】
　　贼犯扬州小铁口同知朱裒高邮卫经歴晏鋭应袭贾思死之
　　贼陷慈谿生员戎良翰死之
　　【良翰定海县増广生员性峻介义不茍合素以忠孝自许贼陷慈谿良翰家灵绪慈壤甚迩乃倡义集兵仅得百余人与贼格杀斩首二级贼披靡而去巳又遇贼于丘洋良翰奋勇力战贼方蚁聚竟不能支遂为流矢所中立死监司为之礼塟及表其门】
　　孝子生员冯履祥向叙王应麒死之
　　【冯履祥字君徳慈谿人生七八嵗即警悟好读书嘉靖壬子补邑庠弟子员至是贼猝犯县履祥随父出奔贼逼断父左手且裂其背履祥以身蔽之泣诉曰此吾父也愿无加害寜杀我贼竟杀之其妻袁氏遁于灵山时孕巳弥月夜梦一红面神告曰尔夫为父死不可使无后吾当与尔一子产时无患次日妇果生一子又值倭冦将入贼马皆止防之亦不前贼不越境而囬一方稍辑人谓灵山神骠骑大将军神威之庇与得儿梦符盖履祥孝感所致云　向叙字叔礼慈谿人献令七世孙防慧而有高志举动拟步古人年十六入府庠文藻骤发而操履端谨人益器之至是贼入县叙掖母而逃遇倭东溪踣叙仆地直前破其母叙急起抱母颈连呼曰寜杀我贼乃杀叙舍其母而去巡按御史上其事诏旌其门　王应麒慈谿人年十七躭学习文天性至孝倭冦卒至应麒扶母姜氏婶余氏奔匿邻圃贼窥见二妇輙防刀追之二妇亟赴池水余氏溺死应麟见母遇害以身翼蔽贼乱刃之子母伤甚贼退应麒随卒姜氏亦死】
　　烈妇桂氏张氏章氏周氏冯氏柴氏孟氏孙氏烈女茅氏死之
　　【桂氏阿宝女姜阿龙妻慈谿人方少艾贼至桂与众妇走匿冯氏僻室室后有池贼搜室众妇竞赴池贼以手挽之桂絶袂而死　张氏慈谿冯警妻唐孝子无择之后年二十归于警才六年遇倭冦之变邑治焚燹张氏偕姑窜匿其夫相失为冦所杀张哀号亟收夫尸殓塟未数日冦复至张偕姑及妯娌买舟逃至管山江为冦所及张知不免曰不死且汚贼手然冯之嗣不可絶也即以防子付其姑偕伯之妾徐氏即沈于江贼大惊异遂舍舟中诸妇以去三日尸浮于江家人收之合塟于警章氏沈祚妻周氏沈希曽妻冯氏沈信魁妻柴氏沈惟瑞妻孟氏沈量妻孙氏沈琳妻沈氏慈】
　　【谿里桥巨族家界于观海鸣鹤之间家众二千人多骁黠善鬭自嘉靖以来海上多事冦上□山燬鸣鹤纵横蹂躝沈氏不惟自卫且能殱其渠魁夺其所掠贼甚讐之至是贼大至沈氏豪誓于众曰无出妇女无辇货财誓以死守不能者先戮之章氏誓于内曰男子死鬭妇人死义辱与死等耳众妇皆竦聴既而贼围沈氏羣妇聚于一楼贼散入户章氏遽出投于河周氏冯氏继之共死一所柴氏方为夫砺刃贼巳斫戸入矣柴即以刃斫贼旋自刃孟氏孙氏姒娣为贼所得相持不放詈贼不屈夺贼刀自刺皆殱焉思桥之难沈宗妇死难者三十余人其六人尤烈者也茅氏慈谿人年十四父母亡独与兄嫂居其兄痿卧贼入县嫂出奔呼之行女曰吾室女也去将安之俱去孰为扶兄贼至遽纵火女力扶其兄避于空室俱被燔灼而死二尸相挛绾焉】
　　五月巡检刘岱宏与贼战于仙居县东岭死之
　　无为州同知齐恩与贼战于圌山江中死之
　　【恩陜西隆徳县人祖敏知四川蒲江县杀贼有功与二子俱死于贼诏为立祠恩廕入国子监授序班迁河曲知县御冦修边有功抚按保留久任九年考绩迁无为州同知闵东南久罹倭患竭忠图报练兵衣械一毫不取于民长江赖以保障贼犯上流奉檄即率子孙叔侄兄弟凡十二人领兵赴敌一至圌山即身先士卒鼓众而前杀贼数多贼遂畏惧奔溃乘胜逐北悮申贼伏誓戒子侄曰一死莫惜图成功以靖国难由是举家赴敌至于力竭势穷又曰儿辈勉存宗祀吾与此贼誓不俱生由是次子齐嵩等四人得脱恩与长男尚文孙童叔仲实弟宝荣侄友良大卿力战不屈俱死于贼一门忠义自有倭患所未有也人以为克防祖武云】
　　贼犯定海烈女傅氏死之
　　【傅氏定海昌国傅梓女也年甫十七美姿色未嫁冦猝至女家故濒海遂为贼所得女即以石自破其面流血涂地贼怒磔之】
　　六月百户帅印与贼战于青村得胜港死之
　　【印新安卫百户率广兵追贼至得胜港兵溃印力战而死】
　　八月官兵进捣沈庄贼巢义勇刘进死之
　　【时贼巢甚坚官兵难于进攻进首抱火器渡河焚贼巢庐舍火既炽贼乱官兵乘之遂大捷进伤重陞屋以死盖忠勇异常者也惜无父母妻子故其功莫酬焉】
　　九月百户郎官与贼战于临海县两头门死之
　　官兵与贼战于鴈门岭生员倪泰员死之
　　【泰员余姚人少倜傥有胆气愤倭荼毒生灵募家兵四百从湖广守备杨缙击贼于定海之龙山三战三捷乘胜追贼泰员率兵独抵贼巢杀贼颇众值天暮贼出死鬭兵疲势孤泰员与家兵四十二名俱死于贼】
　　官兵捣乍浦贼巢土官汪相向銮死之
　　十二月官兵与贼战于舟山冠带把总莫翁送死之
　　【翁送桑麻土兵头目也】
　　嘉靖三十六年四月贼攻海门卫应袭俞宪章死之
　　【宪章百戸阙　之子】
　　五月都指挥沃田冠带把总岳君宠与贼战于天长死之
　　【先是田统鎗手三千名守仪贼犯天长操江都御史高公阙委领兵一千与都指挥焦鲲应援贼冲入其营鲲等溃走田与君宠及家丁封汉等力战而死】
　　三十七年正月贼陷蓬州所百户李日芳等死之三月百戸秦杭与贼战于梁湾港死之
　　【杭蒲岐所百戸先以军门委领白岩塘兵船守青岙门至是与贼遇于梁湾港力战死之】
　　四月致仕佥事王徳与贼战于龙湾死之
　　【徳永嘉人原任广东佥事愤倭流刼募集义兵二千水兵二百剿之与贼遇于龙湾杀贼数十既而伏贼四起徳被围死战遂遇害】
　　贼犯太平县典史叶宗死之
　　【宗太平人原任典史因事去职】
　　良医王沛与贼战于梅头岭死之
　　【沛字崇大以例授良医七品散官嵗壬子倭冦海濵崇大首倡大义招集义兵七百余人团操保御屡建竒功后因从子广东佥事徳致政而归加募勇壮至一千五百有竒嗣后与贼战龙湾战长沙皆有战绩至是与贼战于梅头岭贼众大至沛众寡不敌遂死之】
　　指挥刘茂朱廷钥千戸周賔百戸季爵刘源等与贼战于白岩塘死之
　　【茂盘石卫指挥使廷钥温州卫指挥佥事賔蒲岐所正千戸爵蒲岐所百戸源盘石右所百戸】
　　五月贼犯惠安县知县林咸与战死之
　　【详见福建倭变纪】
　　六月观海卫百戸【阙】　与贼战于柯梅死之
　　贼犯昌国烈女李氏死之
　　【李氏昌国人冦至执李欲汚之李骂贼不屈竟死之】
　　十月贼掠砖头北塔守备杨簠与战死之
　　【时官兵每有斩获贼輙夺其尸盖簠因贪功力战而前故死之】
　　嘉靖三十八年三月贼犯乐清三窑屿千戸胡凤朱璠胡百戸姚宪死之
　　【凤等从防将张鈇御贼于窑屿贼伏麦田中俟官兵将半忽起敌杀官兵大溃凤等遂遇害】
　　官兵与贼战于奉化之江口桥武生蔡啓元死之【啓元广徳人从叔监生蔡汝兰勤王击倭奴累战功授千夫长至是我兵当贼于江口桥行列巳定鼓而向贼同行者俱错愕不前啓元独愤怒裂眦耻詈不休径匹马横而前与贼逼贼骇或走或伏啓元手格杀数人防天雨马行淖潦中不得出力竭矢空顾左右皆散去仅弟昆元与二三家僮不去啓元怒益甚瞠目挥劒骂贼曰吾不啖汝肉非丈夫也独死战良久贼乘间涉河绕其背鎗之死逾时犹怒立马上不堕人共壮之】
　　四月官兵与贼战于湾头千戸萧【阙】　百戸苏【阙】死之千戸赵世勲镇抚韩与贼战于如臯死之
　　官兵捣庙湾贼巢千总沈儒死之
　　【儒故骁将至是从南路入水手燬贼船为贼礟所中而死】
　　贼犯象山烈妇丘氏死之
　　【丘氏象山人王宪维妻贼刼西山至宪维室时夜分贼奸其色欲汚之丘氏不从执木棍击之中贼首贼以刃刺其腹而死】
　　八月防将丘陞与贼战于七灶洪死之
　　【陞北方骁将也嵗丁巳倭犯淮陞提兵应援屡立战功冦平督府因留之每战輙身先士卒凯旋则殿后行贼见輙为引避至是单骑搦战故遇害】
　　十一月指挥夏正为王直党所杀
　　【正故通事屡立竒功奉例纳级报効军门王直之来也拥兵观望祸且叵测正密领胡公方畧入直所为死间直既就擒毛烈收其众议为复仇正又説携其党烈怒欲杀之正不为屈遂为烈党支解而死事闻赠都指挥使廕一子为正千戸云】
　　三十九年三月冠带义士沈讲与贼战于走马溪死之四十年五月百戸徐昭与贼战于海山外洋死之百户焦泾追贼出海死之
　　【泾隘顽所百户】
　　拾遗
　　嘉靖三十三年三月镇抚彭应时与贼战于乍浦死之【应时山隂人以儒生中武科授本卫镇抚都御史王公忬知其材檄使练士防贼首萧显为防将卢镗所攻自松江走入浙境王公令应时截之于海塘至乍浦贼掩至乃奋鬬身被数创犹督战不已遂死于阵应时性聪敏能诗文材力兵技冠絶一时而尤精于骑射其练兵也善抚士卒人乐为之用及其死也人皆惜之】
　　三十四年正月贼犯归安县双林乡烈女严氏死之【严氏讳四英桂林知府凤之从女也冦入乡伤其父掳四英以行至跳街桥四英投溺焉山隂徐渭为之立传】
　　二月贼犯湖州乌镇杀畧数千人生员钱钦妇茅氏死之
　　【贼人突入钦妇茅氏与姑引舟卒遇之贼业已掳姑并欲及妇妇时怀姙巳九月又携一防男随舟中呼曰吾母子三人俱死矣即手抱男沈河而死贼愤之复抽刃剖其腹路人闻之无不流涕者时御史防其事于朝勅有司为之立祠】
　　筹海图编巻十
<史部,地理类,边防之属,筹海图编>
　　钦定四库全书
　　筹海图编目録
　　经略一
　　叙冦原
　　除内逆
　　定庙谟
　　择将材【御将附】
　　实军伍
　　选士卒
　　恤军属
　　精教练
　　足兵饷
　　清屯种
　　汰冗食
　　慎募调【客兵附】
　　集众谋
　　收圗籍
　　定武畧
　　鼓军气
　　公赏罚
　　禁妄杀
</div>
    <div class="pagination">
<a href="筹海图编_page25.html">上一页</a><span>...</span><a href="筹海图编_page21.html">21</a><a href="筹海图编_page22.html">22</a><a href="筹海图编_page23.html">23</a><a href="筹海图编_page24.html">24</a><a href="筹海图编_page25.html">25</a><span class="current-page">26</span><a href="筹海图编_page27.html">27</a><a href="筹海图编_page28.html">28</a><a href="筹海图编_page29.html">29</a><a href="筹海图编_page30.html">30</a><a href="筹海图编_page31.html">31</a><span>...</span><a href="筹海图编_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
