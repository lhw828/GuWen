<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 136 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 136 页/共 184 页
  </h1>
  <div class="content">
   翁彦国字端朝。崇安人。仲通季子。绍圣中登第，累迁御史中丞。靖康之难，彦国为江、淮、荆、浙制置转运使。京师再被围，彦国领兵而东。高宗开大元帅府，檄召天下兵，未有至者，彦国屡遣使诣行府申述，至淮宁，与京西帅臣何志等誓戮力以安王室，又遣兄子挺诣大元帅请旨。一日，张邦昌使至，彦国拘之于军，以其书申于大元帅，且贻书切责邦昌。已而彦国兵至咸平县，闻大元帅屯济州，乞移近邑，及早正大号。既即位，除江南东西路经制使，卒赠少保。
　　周武仲字宪之。浦城人。绍圣中，第进士，历监察御史，赈济淮南饥民三十万。因劾两郡守交通内使者，以飞语促迁，出知常州，未行，除比部员外郎，两使辽，归言虏人贪诈，轻与通好，未为得计，宜讲求备御之策，上嘉纳之。累迁御史中丞。坐论童贯、蔡攸芦沟之败，谪居黄州。高宗即位，召为刑部侍郎，进尚书，谓大臣曰：“当今人才如武仲者，未见其比。”后乞祠，至扬州卒。
　　詹公荐字文举。崇安人。政和中，上舍出身。靖康末，金人犯阙，张邦昌僭立，素喜其才欲官之，公荐逃匿。间道至行在所，奏虏事甚详，上喜曰：“卿忠臣也!”擢太常丞，迁祠部郎中，诮补外，除广东提刑而卒。
　　何昌世字正卿。崇安人。宣和中，第进士，南渡任台州司理。时虏猖獗，官吏望风遁去，昌世独守职迎驾入城，上问曰：“卿见为何官？”对曰：“台州司理何昌世也。”慰劳再三，剪御衣尺许书云：“朕南渡以来事未办，独汝能尽忠为国，可执此为照。”绍兴中，特改宣教郎，除大理寺丞，终司农少卿。
　　祖秀实字去华。浦城人。父洽擢进士第。秀实弱冠释谒第一，除国子博士。靖康之难，虏酋索米于太学，秀实叱之，酋击以剑，绝而复苏。高宗闻其名，首拜礼部郎中，既至迁左司郎中、中书舍人。每赞张浚谋恢复。时议主和，力求补外，直龙图阁，福建转运使，移广东提刑，后知衢州，召为礼部侍郎，不赴。
　　陈戬字冲休。松溪人。大观中，第进士，累官监察御史，随幸江浙。时统制官范琼附苗、刘，有跋扈意。戬单车入其营谕以祸福，琼颇从命。入对，除太常少卿，上疏论兵将宜节制，使之惟命是从，则寡可敌众，而虏因可破；又论节镇守臣及外补者除罢皆引对，上嘉纳，遂除给事中。上疏论当时有五失：宰执务姑息，将帅邀功赏，台谏言细务，监司守臣多犯法，内侍权渐盛，宜有以禁止之。后以宝文阁待制历知处、明、泉三州。
　　李寀字亮卿。浦城人。弱冠登进士第，两任教官。高宗南渡，近臣有以寀荐者，得旨赐对，进札首尾以自治为急，即日除御史台主簿，迁监察御史。挺挺敢言，权悻敛迹。累乞外补，绍兴九年，出为广南西路提点刑狱，未几，奉祠归。
　　章谊字宜叟。浦城人。第进士。建炎初，通判杭州，从王渊平陈通之乱。会苗、刘为变，高宗御楼问群臣今日之事何如，浙西帅机时希孟应对失当，谊斥之。事平增秩，迁殿中侍御史，言事独存大体。邵青寇平江，谊请置水军于驻跸之地。金人累岁南侵，又献战守四策。会有诏集议明堂配享，谊言：“国家既以太祖配天于郊，比周之后稷，则太宗宜配帝于明堂，以比周之文王。”不听。绍兴二年，除大理卿，寻权吏部侍郎、枢密都承旨。奏乞选五军及诸州各为一卫，合取万人分为两卫，以竞王室。嘉龙图阁学士9，使金军。至云中，与粘罕兀室论事不少屈。还至南京，刘豫留之，以计得归。历刑部、户部尚书。七年，高宗还自建康，除谊端明殿学士、江东安抚大使，知建康府兼行宫留守。卒谥“忠恪”。子駽、驹、驷、驔、、駧、驰、骃。
　　刘子羽字彦修。之长子。宣和末，以浙东帅属佐其父破方腊。后知池州，贻书宰相，论天下兵势当以秦陇为根本，除枢密检详文字。建炎中，与张浚密谋诛范琼。既而浚宣抚川、陕，辟参议军事。金人来侵，浚比至富平，遇战不利，退保兴州，子羽单骑至秦州，召诸亡将，命吴玠等分守要害，遂为利州路经略使兼知兴元府，与玠等数破敌，卒全西蜀，子羽之功居多。绍兴十一年，知镇江府兼沿江安抚使，官终徽猷阁待制，卒赠少傅，谥“忠定”。
　　郑瑴字致刚。建安人。政和中进士，建炎中为谏议大夫。苗傅、刘正彦作乱，瑴庭立面折二凶，拜御史中丞。时二凶窃威福之柄，肆行杀戮，日至都堂议事，瑴奏将帅之臣不可预政。及闻召吕颐浩签书枢密院事，谪张浚居郴州，瑴知出二凶奸谋，上章乞留颐浩知金陵，浚不当贬，不报。瑴遂遣所亲谢向变姓名，微服为贾人，如平江见浚等，具言城中事，以为严设兵备，大张声势，持重缓进，使贼自遁，无惊动三宫，此上策也。浚等闻之皆感激奋厉为赴难计。高宗复位，进签书，执政甫百日而卒。高宗甚悼之，谓大臣：“朕丧元子犹能自排遣，于瑴殆不能释也。”
　　范如圭字伯达。建阳人。父舜举第进士，终从事郎。如圭少从舅氏胡安国受《春秋》，登第授武安军节推。始至，帅将斩人，如圭白其误，帅为已署不易也，如圭正色曰：“奈何重易一字而轻数人之命？”帅矍然从之。俄以忧去。近臣交荐，累迁校书郎。时秦桧力主和议，如圭以书责其曲学悖师，忘仇辱国之罪，且曰：“公不丧心病狂，奈何为此!必遗臭万世矣。”桧怒，奉祠十余年。桧死，被旨入对，言：“为治以知人为先，知人以清心寡欲为本。”语甚切。后提点利州路刑狱，以病请祠。时储嗣未定，乃裒至和，嘉祐间，臣寮乞立皇储，奉议上之，即日以普安郡王为皇子，复起如圭知泉州，以裁正宗官被浸润去，僦舍邵武以居。如圭忠孝诚实得于天，其学根于经术。有集十卷，皆书疏议论之语。子念祖、念德、念兹。念德宜黄令。
　　刘珙字共父。子羽长子，从季父子翚学，第进士为礼部郎官。秦桧欲追谥其父，召礼官会问，珙不至，坐废。桧死召入，权中书舍人，御史杜萃老以论张去为左迁，珙不草制，萃老遂得留。从幸建康，兼直学士院。时张浚人望所属，朝廷乃以杨存中为江淮宣抚使，珙力论罢之。除翰林学士兼侍读，尝言：“圣王之学以明理正心为万事之纲。”拜同知枢密院事，因言：“汪应辰、陈良翰、张栻学行才能皆臣所不逮，愿亟召用。”兼参知政事。坐论曾觌、王琪与祠。陈浚卿请留之，改知隆兴府。陛辞，献六事，移荆南府，以继母忧去。诏起复同知枢密院事、荆襄安抚使，珙六上奏，恳辞，引经据礼，词甚谨切，服阙，再帅湖南，过阙入见，极论时事，进大资政以行。淳熙二年，移知建康府、江东安抚使、行宫留守，进观文殿学士，遗奏乞以近习用事为戒，愿召用陈俊卿、张栻。又手书诀栻与朱熹，其言皆以未能报雪仇耻为恨。卒赠光禄大夫，谥“忠肃”。珙精明果断，能受人尽言，所至民爱之若父母，闻讣有罢市巷哭相与祠之者。
　　翁蒙之字子功。彦深之孙，以祖任调常山尉10。时丞相赵鼎谪死，柩过常山，郡将章杰者，惇诸孙，雅怨鼎尝治惇罪，又希秦桧旨，檄蒙之护其丧。忽贻书蒙之，以赵氏私为酒，宜亟置之法，而阴喻使搜鼎知旧往来书疏。蒙之密告，使悉焚之。既搜捕无所得，杰怒，又廉知蒙之于胡寅为妻兄，益怒，乃诬以他罪劾之。会有以其事白桧者，徙蒙之兰溪尉。孝宗即位，近臣以其事闻，嘉叹再三，召监登闻鼓院，寻复补外。晚以龚茂良论荐，召为司农寺丞。
　　邵知柔字民望。政和人。笃学有志操。第进士，累迁国子祭酒、太子左庶子兼太子伴读。乾道初告老，除龙图阁直学士奉祠。知柔平生清白，至是食或不给，东宫以为言，遣使就国学，特赐金帛以归。同郡杨邦弼，亿之六代孙。绍兴壬戌进士第三人，尝与陈鹏飞同召对，即日并除太学博士，后迁中书舍人。
　　袁枢字机仲。建安人。试礼部，词赋第一，乾道中为太学录。祖胜之以信义闻，建炎间，张、范二寇欲屠其乡，胜之挺身往说，遂引去。枢11张说自阁门以节钺签枢密，枢与同官共论之，上虽容纳而色不怡。枢退诣宰相，示以奏疏，且曰：“公不耻与哙等伍耶？”虞允文愧甚。枢喜诵司马光《资治通鉴》，苦其浩博，乃区别其事而贯通之，号《通鉴纪事本末》。孝宗读而嘉叹曰：“治道尽在是矣!”累迁太府丞兼国史院编修官，分修国史传。章惇家求为润饰其传，枢曰：“吾为史官不隐恶，宁负乡人，不可负天下后世公议。”时相赵雄叹曰：“无愧古，即史矣!”历工部侍郎兼国子祭酒，除右文殿修撰，知江陵府，以宝谟阁侍制致仕。枢监民则以治辨闻，立朝则启沃忠谏，克尽乃职，为世师表。所著有《易传解义辨异》、《童子问》等书。
　　詹体仁字元善。浦城人。父慥，尉信丰，金人谕盟，往见张浚，论灭金秘计，浚辟为属。体仁从朱文公游，第进士为太常少卿。时光宗久不过重华宫，体仁陛对，首陈父子至恩。及孝宗崩，抗疏请光宗亲临祥祭，复密赞赵汝愚定大策，建议寿皇宜谥曰“孝”，卒用其言。除司农卿。韩侂胄且开边，体仁移书庙堂，言兵不可轻动。尝语真德秀以居官莅民之法，曰：“尽心，平心而已，尽心则无愧，平心则无偏。”世服其确论。
　　黄夷行字用之。浦城人。父革，宣和间中武举，官至武功大夫。夷行用荫补官，调监分宁酒税。丁父忧故事，小使臣丧制只百日，夷行恳请持服。尝建论委将帅、训舟师及铨选用人利害，会有以其说闻者，孝宗召对便殿，语复称旨，翌日降诏奖谕，特授閤门祇候，寻假泉州观察使知閤门事。使金既还，主管左右春坊事，东宫甚器遇之。除閤门宣赞舍人，后以疾丐闲。宁宗立，召除带御器械，改左武卫将军。金使至，命夷行充迓客副使，转武功大夫，领贵州刺史，赐宅于宝莲山。
　　刘崇之字智父。建阳人。第进士，为太府丞，应诏上书论清弭灾变五说。光宗受禅，迁著佐郎，复丞太府，请朝重华宫，除太常丞权兵部郎中。朱熹罢经筵，命从中出，崇之与同列请留之，其书崇之笔也。伪学禁兴，请外，得湖南提举常平使者。言者论周必大并及崇之予祠。久之，提点成都府路刑狱，应诏条上厉民利害九事，已而除户部郎中。四川总饷吴曦叛，崇之上表待罪请师平贼，召对，除湖北提刑。被论，削官永州安置。开禧中，蜀帅安丙表陈崇之不污之节，诏复元官，奉祠。
　　朱在字叔敬。文公季子也，用荫补官，嘉定初，除籍田令，亢旱，上封事。历将作司农簿，迁丞。十年，以大理正知南康军起家，知信州，入对，以“进学问、振纪纲、求放心”为言。除提举浙西常平茶盐公事，加右曹郎官兼知嘉兴府，召为司农少卿，充枢密副使都承旨，出为两浙转运副使。宝庆中，除工部侍郎，进对奏“人主学问主要”，理宗曰：“卿先卿《中庸序》言之甚详。”因奏：“闵损以下九人并封一字公爵，独曾参封郕侯，乞与并封；杨雄、王雱乞去其像，国家有程颢、程颐、张载，若使之从祀庙庭，斯文幸甚。”除吏部侍郎，请外，除宝谟阁待制知平康府，迁焕章阁待制知袁州，奉祠，卒。子玹，通直郎，两浙运管。
　　翁甫字景山。崇安人。登进士第，召监登闻鼓院。陛对称旨，除资善堂直讲，论罢开读礼仪与提点官对拜之礼。除兼太常博士。会参政别之杰为明湮礼仪使，跛倚失仪，抗疏论罢之。补外，改知汀州，遂丐祠。后以将作少监召，寻兼右司，仍兼资善堂直讲。俄改两浙漕，迁少府少卿兼知临安府。凡遇节序，供奉内庭仪物，甫悉奏免之。未几，兼太常少卿、兼直舍人院、资善堂翊善、国史院编修、实录院检讨。时方有集庆太乙之役，甫上故事，极论其害。又言：“皇嗣入宫，而左右有以果实器玩献者，乞加禁绝。”奏入，皆不报。出为江西漕，逾年，兼知隆兴府。所著有《蜀汉书》、《浩堂类稿》。同县翁合亦第进士，历官中外有声，景定中为侍讲，有《丹山文集》。
　　徐应龙字允叔。浦城人。第进士，知瑞州高安县。吕祖俭谪死高安，应龙为经纪其丧，曰：“缘此获谴，亦所愿也。”迁秘书少监，权工部侍郎。时金主徙汴，应龙言：“金人穷而南奔，将溢出而踏吾之境。金亡，更生新敌，尤为可虑。”兼侍讲，进刑部尚书兼侍读，在讲筵多指陈时政。一日，读吴起为卒吮疽事，奏曰：“起恤士卒如此，故能得其死力，今军将得以贿迁，专事掊克，未免多怨。”宰相史弥远闻而恶之，免侍读。寻徙吏部尚书，除焕章阁学士。卒谥“文肃”。
　　徐凤字子仪。浦城人。少能属文，擢进士第，主漳浦簿。先是，帝给笔札于玉堂之庐，时山东诸豪新有功，未见跋扈状，凤因预陈所以鼓舞驾驭之术及箴砭时政之病，娓娓几万言，时论皆以识治材许之。宁宗、理宗朝出入翰苑，屡进嘉猷。尝著《十箴》一卷、《内制》十卷、文集二十卷。终秘书少监、直学士院。弟凰、鸾俱有文名。
　　游九功字勉之。建阳人。用荫补官。嘉定中，兴元失利，九功知金州，将兵备御，收复邻疆。除湖北运判，知鄂州，召为兵部郎官，首言：“守边必先结人心。”又言：“征役无艺以资苞苴囊橐，而民心失；将帅削功赏不以时下，而军心失；倚仗谀佞，护疾忌医，而士夫之心失。”被论，知泉州。端平初，召为司农少卿。疏论奸贪多佚罚，诸贤或号召未至；又论沿边夫役之弊。兼枢密副都承旨，出知庆元府，以循吏称。入权刑部侍郎，丐祠，再召不赴，除待制，加宝谟直学士。九功清慎廉恪，与兄九言自为师友，讲明理学，号“受斋先生”。宝祐中，谥“文清”。
　　蔡抗字仲节。建阳人。沈之子。第绍定进士，历诸王宫大小学教授。奏对论正心及内降斜封之弊，又言：“权奸不可复用，国本不可不早定。”宝祐初，由浙东提刑召为国子司业，兼资善堂赞读，以试国子祭酒兼侍立修注官，仍兼资善堂翊善，迁工部侍郎，权吏部尚书。宝祐中，除端明殿学士、同知枢密院事，拜参知政事。抗家学渊源，当时号为君子，卒谥“文简”，改“文肃”。
　　徐荣叟字茂翁。浦城人。应龙之子。与弟清叟同年第进士，历永康令，以赈饥得民心，召为太学博士兼崇政殿说书。嘉熙中，由左司谏拜右谏议大夫。入对言：“自楮币不通，物价倍长而民始怨；自米运多阻，粒食孔艰而民益怨。外而郡邑苛征横敛，无所不有，严刑峻罚，靡所不施。”又言：“朝廷当以节义励士夫，则缓急必无求生害仁之事。”权礼部尚书兼吏部，拜端明殿学士，签书枢密院事。淳祐初参知政事，寻以资政殿大学士奉祠，卒谥“文靖”。
　　徐清叟字直翁。进士甲科，除籍田令。应诏抗章乞为齐王置后，词甚鲠切。迁太常博士，复请“原人伦以释群惑，惜名器以示正义，因物望而进人才”。盖欲复济王爵邑，抑史弥远恤典，召用真德秀、魏了翁也。端平中，为殿中侍御史，疏论三渐尤痛激。淳祐末，历签书枢密院事、参知政事。宝祐初，除知枢密院事。时余玠在蜀颇专制，清叟因对，劝帝召还之。及制令余晦代玠，复论晦素无行检，不堪重任。寻以大资奉祠。开庆初，召提举佑神观兼侍读。景定中致仕。卒赠少师，谥“忠简”。父子兄弟皆为名臣。

 〔国朝〕
　　郑赐字彦嘉。瓯宁人。登洪武乙丑进士第，拜监察御史。时天下郡邑吏以凂冒获戾逮系者多，朝廷宥戍边，命赐就龙江编次其行伍。时暑甚，赐谕以主上恩意，开示大信脱其械，俾各僦居止息，每旦一来见，众感悦，如期无敢后。有疾病羸弱者，日蠲禄米具饘粥以给之。秩满迁湖广布政司右参议，诸峒苗僚反侧不常，赐示以恩威，结以信义，诸酋感激，不复为患。丁内艰起复，调北平布政司。太宗皇帝时在藩国，赐服事惟谨，甚被眷爱。寻以事相连，谪置安东屯。未几，上即位，拔为工部尚书，转刑部，复转礼部，宠遇日隆，后为侍郎。赵羾谗间，恩眷浸衰，忧郁暴疾卒，赠太子少师，谥“文安”。赐为人深沉敦厚，恢廓有容，学士解缙尝于上前称其足为君子。所著有《闻一斋集》、《适兴集》及《纪行诸诗》。
　　杨荣字勉仁。建安人。初名子荣。登洪武庚辰进士，拜翰林编修。太宗皇帝即位，更其名“荣”，命入内阁典机务、知制诰，甚以才见重。迁编撰兼春坊谕德，屡奉命往甘肃议边务，察视守备及处置降虏，皆称旨。既而命掌翰林院事，密言十弊，指斥在廷文武大臣，进文渊阁大学士。尚书夏元吉以兵饷不给坐系，吕震言其柔奸，侍读李时勉尝论事，亦有言其卖直者，皆激上怒，荣悉委曲为之辩解。仁宗即位，累迁工部尚书兼太子少傅、谨身殿大学士。宣宗即位之初，高煦反，在廷多怀贰心，荣力劝上亲征，遂扈从讨平之。寻进少傅。正统五年，谒告省墓，还京道卒，赠太师，谥“文敏”。官其子恭为尚宝司丞。荣历事五朝，扈从北征多所谋议，辅导经筵多所裨益，而一时人才亦多所荐拔。修太祖皇帝以下四朝《实录》，及五经、四书、《性理大全》诸书皆预总裁。为人闿疏果毅，遇事当为，奋前不疑；义辟率归宽恕于四裔，边徼事及将帅勇怯智愚靡不通知，故忖量事势率皆预中，一代相业以荣为首称。所著有《两京类稿》、《退思集》、《北征记》、《训子编》。
　　雷填字原中。建安人。登洪武庚辰进士第，授工科给事中，纠劾无所避。永乐二年，奉命镇守苏、松、常三府，抚绥兵民，未及一载，封章凡四十上，所言多称旨。继复奉命巡抚广西，官吏畏服。明年卒，有司莅其表，惟干衣半箧，诗文奏稿数帙而已。所著有《原中类稿》。
　　黄童字仕稚。政和人。由太学生擢陕西按察司佥事，左迁宁远县丞。太宗皇帝即位，升监察御史，奉命巡按直隶及浙江吴江。平望八尺湖多盗贼，童假民船载粟，诈为客商，贼至，密以灰水洒之，翌日，验有灰迹者捕之，悉得真盗，盖即巡检司弓手也。仍奏置石堤于湖中为水门，时其启闭，劫掠之患遂息。尝道见一大蛇昂头若有所诉，童问曰：“汝必有冤乎？”蛇即叩头而去。令人尾之，抵一人家后园，入穴内掘之，果得劫杀客商之状，人以为神。后升广西副使，卒于官。
　　潘赐字文锡。浦城人。永乐初登进士第，授行人，尝使日本，还朝献《德化书大典颂》。太宗皇帝览之称善，命入史馆，擢鸿胪少卿，再使日本回，升江西布政司右参政，后落职。洪熙元年，起为南京刑部主事，宣德间复除鸿胪少卿，又使日本归，宣宗皇帝甚加奖劳。未几，卒于官。赐居官操履方正，所著有《容庵》等集。(据县志所载历官如此，而《大明一统志》谓历官礼部祠祭郎中，升参政，盖记有详略也。)
　　陈逊字必恭，自号古朴子。浦城人。永乐中，举进士。拜监察御史，有直声。迁云南布政司参政，寻升右布政使。有学有守，克举其官。卒于任，囊无遗资，都督沐昂为棺殓归其丧。
　　雷璲字有福。建安人。永乐中进士，选为翰林庶吉士，纂修国史。拜监察御史，巡按云南，奏劾内使十有九人，悉置于法，还朝复命，以语音不正，出知芜湖县。后以荐起为浙江按察司佥事。振肃纪纲，风裁凛然。会处州草寇叶宗旗窃发，璲剿灭之。寻奉敕巡视浙江、福建、江西三省海道，许其便宜行事。八载，卒于官，浙人哀之以诗，有“除却数函图籍外，别无一物载归舟”之句。
　　滕员字尚默，建安人。领宣德己酉乡荐，正统己未，授广东韶州府同知，升礼部祠祭司郎中，俱有贤能声。正统己巳，扈从征北虏，至土木殁于阵。同县人雷替字孔昭，领宣德壬午乡荐，正统初授兵部武选司主事，迁工部屯田司郎中，是年亦以扈从与员同死于难。

 良吏
 〔宋〕
　　阮思道字元恭。建阳人。中南唐进士，后归宋为史馆检讨，历守韶、衢、永三州，咸有政声。子昌龄，俊敏能赋，杨亿尝称奇才。咸平初进士甲科，仕剑外有异政，为张詠所知。后昌龄得代，徒行北归，永贻以所乘，仍荐于朝，终殿中丞。
　　阮中度字正甫。建阳人。思道从子。博学，尤邃于《易》。端拱中第进士。居官仁恕，尝知密城县，盗过私相戒曰：“长官贤者，勿暴其民。”丁谓相，除御史。
　　叶齐字思可。建阳人。端拱初，举进士下第，有旨复试，齐擢第一，为馆陶令。会契丹扰边，太宗诣河北，或言齐督刍粮不足，将加之罪。齐曰：“使虏闻此将轻中国，以臣计之，粮草可充十年。”太宗悟而释之，面授著作佐郎。
　　张岐字邠卿。霭之子。第进士，真宗朝以秘书丞知琼州。琼俗悍朴，牧守御得其道，则岁时以香蜡鱼果为献，否则群起为盗。岐镇以清静，却献，民夷服其廉介。其地多飓风，能拔屋，盛夏犹寒，岐教以立屋之法，稍免其患。后倅曹州，移瀛州，卒。
　　张仿字希古。霭之孙。第进士，调崇仁令，修梓堰万金陂以增灌溉。蛮尝寇近境，视仿有备，亟引去，仿乃慈以抚之。后监镇州粮料。真宗幸澶渊，闻仿名，累迁太常博士。仁宗时，历知容、亳、泰、泗、岳、吉六州。会江淮发运，张纶举仿自代，再命知泰州，复历数郡。官至工部侍郎。子湜、衮皆为郎。
　　李虚舟字公济。建安人。以兄虚己荫为郊社斋郎，调闽清、靖安尉，俱有能名。迁饶州余干令，毁淫祠建夫子庙。未几，坐事免。后授校书郎，知德安县，不就。晏殊为请于朝，乃除太子洗马，致仕，终尚书虞部郎中。与虚己皆孝友清慎，克世其家。子宽，为尚书金部郎中，定为司农少卿，为吏频有能名。
　　黄震字伯起。浦城人。第进士，通判遂州。尝有诏给西川军士缗钱，东川军士谋为变，震白主者曰：“朝廷岂忘东川耶？殆诏书稽留耳。”即开州帑，散给如西川。明日诏至。擢江淮发运使。先是，李溥为发运，极无状，丁谓党之，无敢言者。震将行，上书自陈，辞颇愤激。真宗知其意在溥，谕之曰：“卿当与人和。”对曰：“廉正公忠，臣职也，负陛下任使者，臣不敢与之和。”既至，发溥好赃数十事，徙广东转运使。广南岁进异花数千本，道路苦其烦扰，震奏罢之。子瑊，字君度，国子博士，知抚州。
　　黄旦字升之。浦城人。咸平二年擢进士第。历知德化、钱塘二县。用荐除大理评事，知光州，代还，迁秘书丞，知黎州，镇以清静，卒，黎人思之，相与立祠祀焉。子铸，天圣初进士，累赠银青光禄大夫；孙敏用，朝散大夫、四川茶马，敏颐，中散大夫；曾孙敦书，中奉大夫，直徽猷阁，两浙转运副使；敦彦，朝散大夫，江东提刑。
　　刘滋字润之。崇安人。景德中，试开封、礼部皆第一，调知无锡县，通判福州。仁宗时，知南剑州。州北有黯淡滩善覆舟，滋即滩旁开港，疏三巨洲，凿七盘石，转山三曲二百余丈，遂为安流。历典九郡，皆有惠政，官至职方郎中。
　　徐奭字武卿。瓯宁人。进士第一，天圣初，迁两浙转运使。苏州多水患，奭度赤门以东，筑土石为堤九十里，架桥梁四十余，以济不通。有诏褒嘉之。后召知开封府，卒。
　　徐的字公准。建安人。擢第，补钦州推官。钦州瘴乡，的白守臣上闻，徙州滨水。守奏留的使办役，民甚便之。累迁广西提刑、湖北转运使。宜州、辰州蛮叛，的闻，示恩信，蛮党悔过自归。摄江陵府事，城中恶少年欲为盗，辄夜纵火，一夜十数发，的籍其氏名，使相保任，火遂息。改淮浙荆湖制置发运使，招抚衡湘诸蛮悉降。以郊祀近，召还计事。蛮复叛，乃除湖南安抚使，诸蛮复降；间有不降者，悉讨平之。
　　陈俨字仲庄。建阳人。大中、祥符间，学究出身，历安福县簿。尝岁饥，民将艰食，请州守发粟赈救，不听，乃自发廪给之。暨守怒，遂上状自劾，守惭而止。摄常熟令，兴利除害，浚福山河以溉田，民甚赖之。朝臣累以才行荐，未报，卒。
　　章频字简之。浦城人。登第，天禧初擢监察御史，充京西安抚，还为三司度支判官，坐请捕系外戚刘美忤旨，知宣州，再迁侍御史。历知信州、福州、潭州、广西转运使。尝擿宜州守不法，为所讼，贬知饶州，以刑部郎中使契丹，卒。弟頔，字朝宗，咸平初，诣阙言时政，不报，后第进士，为职方郎中。
　　黄孝先字子思。浦城人。天圣中登第，为广济尉，活死罪十有六人。吴遵路、董诸等以善治狱荐，迁大理丞，知咸阳县，移绵竹县。西夏用兵，诏蜀中税缗钱，孝先曰：“岁饥民困。”请益州上其不便，从之。终太常博士、通判石州。苏轼尝序其所为诗文。子好谦、好信。好信第进士，哲宗时职方郎中，知汝州。
　　魏宏字损之。景祐中第进士，为岳州司理。有囚闭口不食，宏日：“吾能立使之食。”乃引问曰：“塞若鼻能久不食乎？”囚惧，承讯服罪。人间其故，曰：“彼必善服气，塞鼻则气结，故惧。”后迁朝奉郎。
　　吴师服字宁得。瓯宁人。第进士，历知蒙州。侬寇犯境，师服度州无城，兵不能抗，乃籍帑庾所储均属诸大姓，使辇而藏之，且听民避贼，独佩州印欲以死守。贼知无所得，引去。改知邵武军。邵武产金而品最下，朝廷尝欲罪主藏者，师服力争之，坐谪。后以职方郎中致仕。元符中卒，寿百岁。
　　吴评字正词。崇安人。第进士，调鄞尉。岁大旱，部使者以聚敛讳言旱。评检视，惟以实报。郡有大辟数事以属评，评执以正直，不肯阿徇郡守意。通判常州，浚鹤溪，自苏州引湖水灌民田。治平中，知怀安，自云顶山开羊肠溪十余里，入城通济，民甚利之。神宗时，守南京，召为太常少卿，判太常礼院。出知莱州，复兴水利以济民。寻奉祠，赵抃、陈襄、苏颂皆言评不宜置散地12。除命不拜，竟致仕。从父航，景德中登第，真宗以潜邸旧臣，拜校书郎，悴永康军。
　　翁肃字彦恭。崇安人。父纪，屯田郎中，知袁州。肃庆历中踵世科，历知宾、江、峡、袁、潭五州。尝召入陛对，刚正敢言，上器重之。
　　王鬲字景和。崇安人。皇祐初进士，知处州雩都县。民素嚚讼难治，鬲至，一感以诚，复图古之好义者，列其事以诱劝之。甫逾年，讼息而民化。县南有泉灌田千顷，忽产铅锡，使者闻之，欲置官治13，鬲力争不可，其议遂寝。换朝奉郎，通判婺州。
　　黄好谦字几道。孝先子。幼孤，事母孝。登进士第，调新蔡令。岁饥，民多弃婴儿于道，好谦极力赈济，且下令婴儿给壮者之半，存活甚众。迁著作郎。熙宁初召对，除中书编修条例官，用荐为监察御史里行，论办诬狱及时政阙失，识者韪之。后累官至本路提刑。哲宗立，改为驾部郎中，以疾谢事，不允，知濮州，改颖州，未赴卒。
　　胡翔卿字仲集。崇安人，嘉祐中登第，调武陵尉。值湖右旱饥，人至相食，翔卿以郡委检视，因恳乞劝分减赋，发常平以济之，民赖以活。寻改桂阳录参，迁横州判官。时郡有病者，潜杀人取肉以疗，谓之“采生”。翔卿正其罪，此害遂息。
　　陈郛字彦圣。建阳人。第进士，知昆山县。岁饥，属邑希部使者意不敢蠲赋，郛曰：“岁敛而赋不蠲，流转沟壑，何以字民？”竟蠲之。后为司农丞，未尝谒政府。迁太府丞，请外，除闽漕，以元祐党坐废。复朝奉大夫，卒。郛性清鲠，历官五十年犹为寒士。
　　翁仲通字济可。崇安人。登进士第，调尉山阴，迁鄞县，移令武平，签书兴化军，复令黄岩县。所至筑陂湖而民田享其利，遏盗贼而边海赖以宁，自买民地建学以教民，而武平知儒学，宁忤使者输米不听代以钱，而黄岩无流俘14。后以亲殁不逮养，遂致仕。
　　黄辙字遵晦。浦城人。治平中，第进士，调衡州安仁令，率民垦田亩，治沟洫，进秀民于学。蒲宗孟辟荆湖察访司干官，改知筠州新昌县，发奸摘伏而附靡善良15，奏课为天下第一。终大理丞，通判筠州。
　　徐寿字君明。建安人。知泰宁县。会改盐法，州县计口敷民买盐，百姓苦之。寿愿纳袍笏，不肯从令，邑人绘像祀之。元祐中，按察使张汝贤以治状闻，特改京秩。
　　谢麟字应之。瓯宁人。登第调会昌令。民被酒夜与仇斗，既归而所亲杀之，因诬仇。麟知死者无子，所亲利其财，一讯得实。再调石首令。县苦江水为患，乃叠石障堤，人得安堵。通判辰州，知沅州。猺贼陷辰溪，麟招捕之。诏使经制宜州獠，降其种落四千八百人，纳思广洞民千四百室，得铠甲二万，加果州刺史，知荆南泾、邠二州。元祐初，知潭州，加直龙图阁，历江宁、凤翔府、渭、桂二州。融江有夷警，将吏议致讨，麟以计平之。戍兵从北来，不习水土，麟部土人使极南，而北兵止屯近郡，赖以全者甚众。
　　陈洙字圣涯。建阳人。嗜学刻苦，博通群书。隆兴初，试南宫，胡铨奇其文，欲以魁多士，诎于异议，不果。后以铨荐历官知安丰县，兴学校，括废田以养士，修芍陂以兴灌溉之利，邑民赖之。性重义，好施予，家无赢余，有以贫告贷者鬻产不靳。官终奉议郎。
　　章甫字端叔。浦城人。熙宁中登第，授山阴令，首窜奸吏数人。改秩监左藏库，通判宿州，有旨按狱南京，人无冤者，除太府丞。哲宗召对，除府界提举常平事。时河溢为民害，甫因河朔饥民赈而用之，增筑河堤，民不告劳。改知处州。崇宁初，党论兴，甫除郎得对，抗言禁锢元祐臣寮子孙之非。坐是，除朝奉大夫，知泰州。
　　李扶字特国。松溪人。父怿，元丰中进士，官至朝奉郎。扶幼孤，事母孝。第进士，调永兴丞。适大冶为兵火所荡，郡守及诸司檄摄其事。扶至，招抚流散，安集田里，盗贼屏息，百姓晏然。秩满，改宣教郎，知富阳县。县当水陆之冲，治以平恕，民乐其政。转广西帅司主管。未几，诸司辟为苍梧守，治状最于两广。
　　章粹字仲容。浦城人。登元丰进士第，调卢江令。有巫以祸福惑人，粹究其奸，罪之。白湖之田沃壤千里，频年水患，粹为筑堤防之。民享其利。代还，迁太府丞，考簿籍之谬误，得羡财几千万。通判恩州，百废俱举，适河溢，亦赖其捍御，迄以无虞。
　　黄静字安仁。浦城人。登进士第，历州县，所至有声。政和中，除福建提举。值岁歉，极力赈济，全活甚众。又置常平仓于仙桥镇16，以济艰食之民，请于朝，从之，遂出钱数千缗为籴本，以永其利，自为之记。秩满，丐祠以归。官至朝奉大夫。
　　李规字师正。松溪人。元丰间进士。时朝廷讨西夏，陶节夫总四路节制军马，辟规为府幕。规协力裨赞，招散亡，筑堡寨，夏人远遏。通判还州，请革陕西钱法之弊。改夔州运判，就移本路提刑，被旨按大狱数百人。以平沪南功转朝议大夫。有文集十卷。子文渊，富阳令；孙大正，四川茶马。
　　叶安节字亨之。浦城人。第进士，调鄞县薄。县有海晏、太丘、灵岩三乡，介山谷间，王安石尝凿岩起斗门于海滨，未就而去，安节踵成之，三乡蒙其利，遂至富饶。改宣德郎，知诸暨县，发奸摘伏，政号神明。辟管当陕西转运司公事，调为诸王宫大小学教授，迁太府丞，移知吉州、袁州，官至朝散大夫。
　　何述字明道。浦城人。登元丰进士第，调当涂县。邑滨江，岁多水患，述为筑堤圩御之。崇宁初，除开封推官，从尹以职事对。上顾尹曰：“何述详雅可喜，必能助刳决。”累迁开封少尹、司农、光禄卿，出知相州。后除徽猷阁待制，知永兴军。移师泾原，以恩信结诸酋豪，无风烟之警。奉祠卒。有《祀记解》二十卷、《事类领要》十卷、《庐江集》十卷。
　　詹时升字志行。建阳人。元丰中，第进士，历通判兴化军，知汀州，政尚简易。傍城有水久塞而东流，时升疏引复其旧，自城西南顺流至城下。改知兴化军。大旱，袍笏立烈日中祈祷，民甚德之。宣和初，就除福建提举茶事。
　　谢勋字致远。建安人。少孤寒，及长，膂力过人。举进士，累历边任。杭州首领黄安俊叛，围杭州，知州张建侯死之。近臣荐勋才武可任，召对称旨。勋会兵进击，安俊败走，仍率士卒擣其巢穴，追获安俊斩之。转右武大夫、遥郡团练使。殁赠威德军节度使，加赠少师。子澈，字莹中，由父任入官。靖康中，以母丧家居。属金人犯京师，执二帝北去，澈诣郡守请剡章赴元帅府劝进。后领祠卒，终朝请大夫。
　　叶康直字景温。建州人。第进士，知光化县。教民构屋，易竹以陶瓦。时丰稷为谷城令，亦以治绩显。人歌之曰：“叶光化，丰谷城，清如水，平如衡。”哲宗时，再知秦州，夏人侵甘谷，康直戒诸将设伏以待，歼其二酋，自是不敢犯境。进宝文阁待制，陕西都转运使，以疾请知亳州。通浚积潦，民获田数十万亩。召为兵部侍郎。
　　章縡浦城人。楶之长子。楶在西府，命縡为开封推官以便养，后迁户部员外郎，淮东提刑权知扬州。时方铸崇宁大钱，令下，市区昼闭，人持钱买物，至日旰皇皇无肯售。绰饬市易务致百货以小钱收之，且檄仓吏籴米以大钱予之，尽十日止，民心乃安。新钞法行，旧钞尽废，一时商贾束手或自杀，縡得诉者所持旧钞，为钱以千计者三十万。上疏言钞法误民，请如约以示大信。上怒，罢縡降两官，蔡京再相，贬台州。
　　刘毅字刚中。浦城人。元祐初进士，调吉水尉，再调丰城丞，政声籍甚。知南丰县，有税官恣横，市井亡赖皆其爪牙，商旅为之不通，市民切齿。毅数其恶于郡，税官阴讽恶少克期劫甲仗库以逞宿积，或泄其谋，毅遂密伏弩徒于吏舍，至期果大譟入县，尽为伏弩所执送郡。郡将怒，核得其实，将加税官以法，毅力为救解，人多其德量。徙知龙泉县。
　　郭汝贤字舜卿。浦城人。第进士，居丧以孝闻。调知福清县，当官不私，邑人信爱之。宣和初，通判兴化军，权郡事。郡有国清塘，周三十里，溉田数千顷，岁久不修，僝工增筑，民赖其利。后以朝请大夫知琼州，黎洞蛮叛，杀略居民，汝贤设方略前后掩获数百，降其酋豪，州境以宁。以功增秩奉祠。
　　周因字兴道。浦城人。举进士，授闽县簿，改尉氏丞，通判巩州。以鸠材事忤童贯，讽监司，移倅洮州。寻直其事，改通判宪州。累官京西转运使，奏罢岁调广武、雄武折纳梢草价钱及唐、汝、邓、蔡四州新税。屡迁至荆湖南转运使。上语及溪洞事，对曰：“有边事，边臣之福；无边事，朝廷之福。”时初得燕、蓟，故语及之。建炎间，除直徽猷阁，知桂州，后帅桂林五年，平海外巨寇，岭表帖然。官至中大夫致仕。
　　吴安中字德固。瓯宁人。第进士，宣和中为睦州建德丞。方腊窃发青溪，安中招降旁盗有力，特除御史台主簿。历知桂阳，监琼州，所至有声。
　　李充字仲实。浦城人。元祐中，第进士为临海令。方腊倡乱清溪，州郡相继陷没，台守弃城逃，充与倅李景渊守御，以功转官，改寿光令。山东盗起，朝廷方用兵，充引疾归里。
　　黄烈字元功。浦城人。宣和间知处州，方腊窃发，所部丽水、松阳、遂昌、青田皆陷没，独剑州无虞，诏烈即剑州治事，得腊将洪载降之。重修郡城，民赖以固。
　　练干誉字克家。建安人。登第为考城令。时督办军赋甚急，坚以民力匮竭为请，宦者或有以私属之者，卒置于法。初与王黼有庠序之旧，及黼当国，未尝一造其门，遂奉祠。靖康初，严陵有警，命干誉收捕，城赖以全，郡人祀之。子楶，补通直郎，以廉称。
　　杨授字梦锡。浦城人。崇宁中擢进士第，调铜鞮尉，会摄邑事，其俗极陋，前此无应进士举者，授为建学，择秀民教之，士始务学。秩满，迁上津令。终更东归，道经光化，因买田筑室居焉，遂不复出。
　　王以咏字永言。建安人。第进士，调和州台山县。邑数被兵，以咏拊摩安辑为刘錡所知。已而，以岳飞等论荐，改秩知光泽县，累迁知衡州。尝诵昔人语云：“治公家如私家自符天理，惜官物如己物乃合人情。”终其任未尝妄费，又不肯献羡余以求售，官至朝散大夫。同县熊遹字述之，性宽和，登第调建德令，廉静慈祥，民安其政。历台州、江州通判，未老挂冠，胡寅深器重之。
　　李颖士字茂特。浦城人。第进士，调知余姚县。高宗南巡海上，密为望幸之备，未几驾果至，仓卒之间供亿立办。高宗对吕熙浩褒嘉之。秩满，通判绍兴，除大理丞，在棘院六年，平反尤多，除刑部郎中。坐赵鼎党，出监慈利县税，闻命即行。后除江西帅司参议官，未赴卒。
　　章元振字时举。崇安人。第进士，调宁乡令，帅臣曾孝序请易元振长沙，宁乡民愿留，帅不能强，改休宁县。县丁睦寇之余，元振极力抚绥。属严寇继发，督兵捍御，县赖以全。移泰宁县，邻盗四起，元振度不能抗，处险立寨，迁帑庾，率民兵坚守。后知潮州，悉革蠹弊，民为谣曰：“长言法到葵关住，今出葵关到海阳。”秦桧与元振同年故人，坐不通书。久之始移肇庆府，以治行迁朝议大夫、广东提举。
　　吴必明字若愚。崇安人。父仲虎，元丰中登第，为容州司理。有商夜宿旅舍，同邸杀人者逃去，商为吏所执，诬服。仲虎力争于守臣，不见听，又请缓其事，已而，果获杀人者。终通判石州、权知英州。必明用荫入官，调侯官县丞，有豪贵占民田，讼久不决，必明判归原主。又却金，以廉闻。后通判汀州，未赴，而叶侬、范汝为窃发，必明竭家财集民兵防护乡井。徐清等倡乱，又出牛、酒招抚，已而与知县贾损协谋剿捕。事闻，玺书褒异，除知邵武军，转朝请大夫、广东提举。
　　叶荐字宋颖。建安人。第进士，绍兴中为福建帅幕。汀寇作，荐被檄招怀，直造巢穴，谕以祸福，寇悉听命。调罗源令，率民筑白柯塘以捍田。寨官获强盗余二十人在法，县令当被赏，荐悉从轻典释之。
　　范如璋字仲达。如圭之弟。为袁州万载令，行保伍法极整肃，虽有奸细，更无所容，每有疑似无行止人，保伍不敢著，互相传送至县，县验其无他，方令传送出境，讫任满无一寇盗。后朱文公托袁守张定叟求其法，偶一吏略记大概。文公云：“此人有心力，自来言保伍法未有及之者。”
　　周春年字春卿。因之子。以荫补官，调象山簿。象山滨海，盗贼多伺贾舶，杀人而夺其货。春年籍其名，犯者辄置于辟，恶俗大变。迁抚州判官，疏和买害民于部使者，江西一路俱得裁损，民甚德之。改秩知仙游县，饥民赖以全活，盗贼为之屏迹，而嚣讼者不得以售其奸。终通判通州。
　　魏懋字觉民。瓯宁人。第进士，绍兴初调虔州雩都令。时江西盗起，虔诸邑多失守，懋出己帑犒励弓级，誓与死守。有巨寇谢樵者来攻邑治，累日不能克，乃遁去。大将岳飞持兵过，见井邑无残毁，甚称赏之。后范汝为寇乡邑，有发掘懋之先墓者，懋号恸曰：“此不共戴天仇也!”即弃官归。此至，寇已平，懋缉得二凶，枭之墓右，上状自劾，郡将义之，释不问。后知南昌县，卒。
　　刘子翼字彦礼。崇安人。之季子，用荫补官。宣和中，守真定，女真入寇，遣子翼入奏战守事宜。累迁浙东提举茶盐事，改广东转运判官奉祠。范汝为、熊志宁相煽为盗，除子翼知建州，事平，移南剑，蠲减科敛，一新郡治。绍兴二年，应诏献言，忤当路，奉祠，郡民借留，不报，乃立生祠以伸去思。俄以循吏荐知抚州，徙信州。子翼开明勤决而本之以恕，所至简易不扰，民甚爱之。
　　江灏字良弼。崇安人。登进士第，调上高尉，有息盗安民、御众勤王之功。迁剑浦丞，未赴，范、熊二寇窃发，建、剑骚动，部使者闻灏上高之政，委以督巡尉，统义兵捕之。寻为无锡令。时师旅数起，邑当孔道，困于供给，灏不忍重敛于民，而兑常平以佐其用17。绍兴中，知南康军，却代者之例钱千缗，其廉名籍甚。后知郴、象二州，郡民绘其像祠之。未几，有以廉吏荐者，高宗记其名于屏。
　　吴逵字公路。崇安人。宣和中登第，调福州永福尉，以获海寇功改秩知泰宁县。县旧有敷茶引钱过重，民甚苦之，逵为力请上司蠲其半。改知顺昌。闽盗蝟起，逵常以身捍贼，威声四驰。通判剑州，州有三溪多险滩，其最剧者九滩，逵上其事于部使者，庀工开凿，尽平之。继知肇庆府，学田久为豪民所吞，逵至置籍，一亩不遗。改知濠州，奏乞垦开民田，以广兵储。擢知庐州，兼淮西安抚司事。寻提点福建路刑狱，漕司食盐害民，下宪司核实，立定纲数，以去科卖之弊。逵条奏规划纲数甚悉，诏从之，民力稍宽，而官以为不利，众论摇之，寻更议定。除直秘阁，知鼎州。
　　刘汝舟字元造。毅子。政和中，第进士，调兴化军司法。郡有富民王氏死而无嗣，人以户绝告，委验实得资二十万。其妻以遗腹自诉，守欲籍其业，汝舟执不可。既生男，又为办折。守怒，汝舟纳告命乞归。守怒虽稍霁，尚籍其半。王氏子，名济，绍兴中登第。先是汝舟与张浚有故，建炎初献浚平戎十策，浚辟为参谋官。
　　张大年浦城人。政和中第进士，知萍乡县。时虏寇深入江浙，群盗蝟起。萍乡为江湖要会，日阅民伍，教以兵逆，声闻四境，盗不敢入。广西帅周因辟为经略司干官。会营道蛮獠恃险为逆，帅司以兵属大年，遂分据要害持久以待之，贼果以饥溃。海寇陈韬等出没为两广患，帅司复奏大年通判琼州讨之，贼闻其威略，率众来降。加秩二等，倅道州，后知韶州。
　　翁彦约字行简。崇安人。仲通长子。初以免解进士应诏，上《格言》二十篇。政和中第进士，调常州刑曹。累迁太常博士，修因革礼。岁余请外，提举河北西路学事。陛辞，言朝廷欲试八行以文辞，与初立法意不合，请俱与廷对，以示详行实、略文叶之意18。至河北，尤以荐拔人才为急，及访问民间疾苦，且日与诸将讲画实边制胜之策。除知高邮军，郡当淮孔道，商贩茶盐尤多坐私贸易，虽圭撮铢两抵罪，岁不胜计。彦约至，有告者亟决之，吏自是不得倚法为奸。岁大旱，彦约以祷祠积劳得疾，卒。有文集十卷。
　　祖世英字颖仲。浦城人。第进士，调衡州教授。一新黉舍，招置生徒，遵胡瑗教条，作成多士。改知南昌县，锄奸剔蠹，令信于下。年饥，散常平米数万赈济。通判融州，部使者辟知容州，卒。世英官至二千石，宅无一区，产无十金，为清白吏。
  </div>
  <div class="pagination">
   <a href="八闽通志_page135.html">
    上一页
   </a>
   <span>
    ...
   </span>
   <a href="八闽通志_page131.html">
    131
   </a>
   <a href="八闽通志_page132.html">
    132
   </a>
   <a href="八闽通志_page133.html">
    133
   </a>
   <a href="八闽通志_page134.html">
    134
   </a>
   <a href="八闽通志_page135.html">
    135
   </a>
   <span class="current-page">
    136
   </span>
   <a href="八闽通志_page137.html">
    137
   </a>
   <a href="八闽通志_page138.html">
    138
   </a>
   <a href="八闽通志_page139.html">
    139
   </a>
   <a href="八闽通志_page140.html">
    140
   </a>
   <a href="八闽通志_page141.html">
    141
   </a>
   <span>
    ...
   </span>
   <a href="八闽通志_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
