<!DOCTYPE html>
<html>
<head>
    <meta charset="UTF-8">
    <title>新竹县采访册 - 第 28 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>新竹县采访册 - 第 28 页/共 45 页</h1>
    <div class="content">　　九芎林文昌祠捐献地基并祀租碑

　　——在县东二十二里九芎林文昌祠，一名文林阁。

　　官九和献本庙地基一所。彭阿庆献外坪地基二丈。

　　彭武才充祀典租十五石。刘维翰充祀典租十石。

　　锺枝顺充祀典租六石。张云龙充祀典租二石。

　　林寿记充祀典埔一所。林其奢充祀典租一所。

　　彭开日、曾新魁合充祀典埔一所。郑益丰充祀典埔一所。

　　六合成充祀典园租银六元。

　　光绪二年十一月□□□立。捐建总董：彭殿华、林学源、陈鸿宾、邱学德。

　　明善堂经收德化社番大租章程碑

　　——在县城南门内义仓左畔。高五尺三寸，宽二尺二寸；座高九寸，宽二尺八寸。正书十五行，行四十六字。

　　署台湾北路淡水总捕分府富，为出示晓谕征收交纳事。

　　照得淡辖各屯番社之附近一带荒山圹地，向归各社番丁招给汉民开垦成田，约纳租谷，谓之大租；大社可收千余石、小社亦有数百石，是为番社公业。由本厅饬就该社公举妥番承充业户，名为番业户；责成经收大租，完纳正供钱粮，开销社中公费，按给番众口粮。惟收支各款均归该户一手经收，不准汉民干预，以杜侵蚀。嗣因业户不得其人，一经充当，即希图中饱，任意侵渔；如大甲德化社原设业户巧万珍病故，接充之巧联成虽有其人，乃系汉民买嘱顶替，弊窦百出。当经改立新章，将业户改为佃首，责成催收。其出纳各款，由大甲巡司及经管绅董监同给发办理在案。 

　　兹据堑城明善堂绅董等佥禀称：『大甲德化社番祖业户，历年缠讼不休。先蒙提讯察悉，断归堑城明善堂绅董办理。嗣蒙核定章程，准给示谕印串；每年征收租榖，除给发番丁口粮、支用诸费以外，付堂作义塾经费公用：足见宪台慎重义举之至意。惟事经持久，诚恐复滋弊端。佥垦每年由堑城明善堂公刊串根征收，并乞勒碑定案，以垂久远』等情。据此，查德化社番租，前经议归该绅董督同大甲明善堂绅董妥为经理，嗣该绅等禀请公选妥人协佃坐地收租给粮。因恐人地生疏、玩佃抗纳，是以派拨丁胥并饬大甲绅董会同办理。兹据禀称，由该绅等公同刊串征收支放，专司其事，又属可行。除批示谕饬堑城明善堂绅董办理并饬差押纳外，合行出示晓谕。为此，示仰德化社佃首管下各佃户人等知悉：尔等所有历年应纳租榖，务须向堑城明善堂督收绅董交纳，掣串执凭，以抵课项诸费。不准仍向该佃首等私相受授，希图短折拖延。倘敢抗违，定即严拿究办，决不姑宽。各宜懔遵，毋违！特示。

　　同治八年九月□□□日立。

　　明善堂开销义举条款碑

　　——在县城南门内义仓右畔。高五尺四寸八分，宽二尺一寸八分；座高一尺零五分，宽二尺八寸二分。正书二十三行，每行仅存三十六字、或三十七字，以下皆阙。

　　署台湾北路淡水总捕分府、加十级、纪录十次（以下阙），立定条款，谕饬遵办，以垂久远事。

　　照得淡辖各屯番社之附近一带荒山圹地，向归各社番丁（以下阙）租，大社可收千余石、小租亦有数百石不等，是为番社公业。由本厅饬就该社公举妥番承充业（以下阙）正供钱粮，开销社中公费，按给番众口粮。惟支收各款，均归该业户一手经收，不准汉民干预（以下阙）。即图中饱，任意侵渔；如大甲德化社原设业户巧万珍病故，接充之巧联成虽有其人，乃系汉（以下阙）分府察核利弊，创立新章，将业户改为佃首，责成催收。其收纳各款，由大甲司及堑城明善堂绅（以下阙）。据该绅董佥禀，复经饬差押纳，并出示晓谕各去后。续经本分府确查德化社年额收支存租（以下阙）侵蚀。即据绅董公禀前来。除批示外，合定条款，谕饬永远遵办。为此，谕仰明善堂绅董等即便遵（以下阙）条款，各义举认真办理。各凭心地，广种福田；毋许以私冒公，有名无实。至办理外嬴余若干，如（以下阙）该绅董等永远遵行，无稍懈忽，是为至要。切切，恃谕。

　　今将德化社年额收支存■〈剩，贝代月〉项下，酌定义举，核实开销各条款开列于左：

　　一、文庙大成又后殿、东西两庑每逢春秋祭丁，届期油香灯烛虔备足用，以昭盛典。

　　一、城内外庙宇每逢岁杪，各捐油香二元，以昭诚敬。

　　一、每月雇工检收字纸，由本堂酌给薪劳。其破碎磁器及瓦片上有字者，概行收检，无间风雨。

　　一、建设义塾，俾贫寒子弟无力栽培者从学肆业，免送修金，以资成材。

　　一、湳仔庄大路并暨西门外香山一带之冲衢，如有崩圯，及时修理完固，以便行人。

　　一、南门外义冢，如有无主坟墓穿塌者，即雇工修复，以安孤魂。

　　一、各处沙滩有浮尸飘流、白骨暴露者，随时雇工检埋，以免抛弃。

　　一、每年逢五、六、七等月，制造药茶、药丸施送，以袪暑疫。

　　一、地方如有拿获真正劫棺之盗，送官审明确实。其在场帮同拿获者，各分别酌量给赏。

　　一、遇地方事有关义举者，虽未经登列款内，该董事等不妨随时酌议举行，以广善行。

　　以上各善事，永远归本城明善堂诸绅董秉公办理，无稍懈怠。须至条款者。

　　同治八年九月。

　　义渡碑（一）

　　——在县署头门内福德祠口。高七尺，宽二寸五寸三分；座高一尺二寸，宽三尺七寸。正书二十四行，行六十二字。

　　尝思劳民期在利民，利民必先劳民。劳民者，未必尽利于民；利民者，无不先劳其民也。特民情惮劳而趋利，未利之而先劳之，民必滋怨。故子产孰杀之歌，先于谁嗣。此固从政之不遑恤者。

　　余尝三至台瀛，从事于师徒戎马间，周历南北。见夫曲溪陂泽，不可以梁、病于济涉之处甚多。迨丙甲承乏淡水，所属绵亘几四百里，所谓曲溪陂泽不可以梁者，未能悉数。其间土人驾舟以济，相安于定章者弗计。惟大甲溪块石层迭、支派杂流，水势西冲，直入大海；遇春夏盛涨，极目汪洋，诚险道也。此外如中港、房里、柑尾，虽险阻稍减，然或溪面广阔、或急湍汹涌，皆迫邻海汊，亦危险莫测者也。此数处、非无驾舟待济之人，大率土豪撑驶，藉索多赀；少不如愿，即肆剥掠者有之。行旅之受害也久矣。义渡其容缓欤！

　　余甫下车，即欲筹是举。顾与吾民周旋日浅，未信而劳，贤者所让，或恐贻以怨讟乎！适又重建文庙以崇礼教、增造书院以励英才，亦既屡兴大工重劳吾民，几卒卒无须臾暇，讵可复兴义渡之举哉！然继而思之：择可劳而劳，因民利而利，从政之道也。若义渡者，吾民所便利而乐劳者也，岂有惮劳而不从事者乎！余又何怨之弗可任也。爰集绅士、郊商、耆庶而谕以意，且先捐廉以为之倡。乃无弗踊跃乐输，不数旬共捐洋银八千九百余员。其不敷者，则搜罗充公租榖以足之。更于四要溪外，若井水港、盐水港一律设渡，共凡六处。又于堑南之白沙墩、堑北之金门厝，每于九月间各设浮桥以济，是又因地制宜者也。其捐项为置田甲，岁收租息以资经费。并将筹议置舟、选夫、岁修、工食一切章程存诸案牍，详明各宪，勒石以垂永久。

　　今而后，劳者安、利者普矣，怨讟余知其免矣。是则劳乃利之功，而利乃劳之验也；且劳于一时，而利于无穷也。利以余而成，劳由民而致，是余与民相与有成也。是为记。

　　计开章程项下：

　　一、大甲溪设大小渡船三只，大小渡夫三十名、中水五名、小水两名。每名日给工食钱一百九十文，年额共钱三百九十三千三百文。

　　一、房里河、柑尾溪设大小渡船两只，大小渡夫十一名、中水四名、小水两名。每名日给工食钱一百七十文，年额共钱三百千零九百文。

　　一、中港溪不分大小水，长年设大小渡船两只，渡夫六名。每名日给工食钱二百二十文，年额共钱四百七十五千二百文。

　　一、盐水港渡船一只，渡夫一名。半月给工食钱二百四十文，年额共钱八十六千四百文。

　　一、各义渡大小船只，每年共给修理器具等项钱一百零五千文。

　　一、年给金门厝、白沙墩架搭木桥工费洋银四十五圆。

　　一、井水港渡船一只，渡夫一名。日给工食钱一百二十文，年额共钱四十三千二百文。

　　一、中港溪渡船日受潮水冲渍，易于朽坏；按五年大修一次，共给工料洋银八十五圆。

　　一、每年给经承纸张、饭食洋银二十四圆，遇闰加给二圆。

　　一、每年给城隍庙香灯洋银二十四圆，遇闰加给二圆。

　　一、各渡夫工食应扣小建，留给闰月。

</div>
    <div class="pagination">
<a href="新竹县采访册_page27.html">上一页</a><span>...</span><a href="新竹县采访册_page23.html">23</a><a href="新竹县采访册_page24.html">24</a><a href="新竹县采访册_page25.html">25</a><a href="新竹县采访册_page26.html">26</a><a href="新竹县采访册_page27.html">27</a><span class="current-page">28</span><a href="新竹县采访册_page29.html">29</a><a href="新竹县采访册_page30.html">30</a><a href="新竹县采访册_page31.html">31</a><a href="新竹县采访册_page32.html">32</a><a href="新竹县采访册_page33.html">33</a><span>...</span><a href="新竹县采访册_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
