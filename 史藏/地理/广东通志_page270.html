<!DOCTYPE html>
<html>
<head>
    <meta charset="UTF-8">
    <title>广东通志 - 第 270 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 270 页/共 352 页</h1>
    <div class="content">　　右惠州府
　　林巽字巽之海阳人天圣中应才识兼茂明于体用科对策鲠切忤权贵不录庆歴中投匦论事仁宗异之授徐州仪曹不就南归读易着卦元卦经卦纬丛辞起律吹管范余叙和八篇总名曰易范且曰世不吾知后五百年当有演绎吾书者
　　蓝奎程乡人性强记书不再阅家无图史防假于友人越宿归之试问辄能成诵元祐三年第进士官文林郎博士尝受诏校文福州文章气节称为蓝夫子云
　　右潮州府
　　谭惟寅高要人绍兴三年登进士第读书一览终身不忘尝夜入衢州祥符寺阅古碑就僧假烛不至遂以手摸之归录所记平明对本一字不遗应博学宏词科用叅政龚茂良荐除太学博士出倅静江容州淳熙十三年提举广西盐鐡事寻迁广东提刑改江西提刑卒于官所着有四书本防蜕斋讲学大学中庸行于世
　　梁弼直高要人通五经博学强记绍兴间五魁乡举号梁书笥秘书张宋卿守端州延之斋阁甚礼重之调荔浦尉以除盗功转郁林佥书卒
　　梁作心南恩州人【今阳江】力学穷经累举于乡绍兴间肇庆通判黄公度以大魁摄守南恩重其文行是嵗公度与董棘闱得特奏名南恩士人得隽自作心始石处道字元叟徳庆人自幼聪敏筑室读书乡人因名其所居之村及水皆曰书堂登元丰五年进士知松江县以清白称政暇发为诗词有松江集官至朝奉郎
　　莫天祐字均作封川人读书工文词嘉定四年进士及第任连州司法叅军改知道州宁逺县子侄俱领乡荐郡人荣之
　　右肇庆府
　　欧阳经连州人家世业儒经尤卓颖熙宁中登进士辄乞归建一草堂日读书其中初仕杭州幕官以诗文见称时苏轼帅杭荐其才行兼美忠孝无亏累迁朝散大夫知封州
　　欧阳献可字晋叔连州人幼领乡荐俄厌举业学为古文尝作见山台记张浚亟称之名其读书处曰致一堂且为之记时州人苦于上供银额献可上书州郡奏乞蠲除至今人犹道其事
　　严武连州人治平中其祖为狱吏里有孝妇被杀姑之寃抱案力辩郡守怒勒归田里孝妇寻亦得释后生武年九嵗即能诗尝上郡守云一阵春风散晓霞使君千骑拥高牙太平天子加崇重见説瀛州已草麻弱冠登元祐进士累官朝散大夫知南恩州时称循良人谓其祖隂徳之报云
　　陈宗谔字昌言连州人工文章不从时尚家有养源堂著述甚富张浚在连独喜与论文浚子栻严事之以特奏名仕泷水丞摄端溪令后浚欲荐于朝未上而宗谔卒有养源集行于世
　　欧阳祐字力忠连州人父震元丰中进士歴朝请郎祐绍兴二年登第吟咏自适士林多其髙致尤工书翰为世所珍
　　蔡齐基字梦得连州人预乡荐尝着周易述解九卷大意谓四圣作易尊君卑臣进阳退隂无非为天下安危治乱计嘉定八年授琼州戸录防吕祖谦门人赵善谭为琼管安抚见其书大喜録进之叅政楼钥称善由是名闻于朝其词翰踔厉自成一家有集传于世
　　右连州
　　隐逸
　　简克已南海人少习举业已而厌之叹曰言行未寡尤悔遽投牒事干禄岂古人意哉逺游湖湘师事张栻数年讲性理之学栻称其精确有守退归杜门不出曰吾方治吾身心未暇也而敢骛外乎哉书南轩之言为座右铭其取名克已者葢顾名思义之意也陈傥东莞人建炎中徙自同安隐居乐道以好善称六子皆能自树为东莞衣冠之族
　　陈去华南海人少有志行恬于仕进从陆九渊逰九渊称其警发伟特
　　谭凯南海人性恬静不妄言读书务自得早谢科举不为纷华所动崔与之髙其行义帅淮东日驰书荐于广帅杨长孺长孺得书喜曰敬老尊贤以风励世俗吾心也亟往见之尊为学老命两吏掖凯拜之夀八十六卒后同邑林槖亦以静修闻广帅方大琮初行乡饮礼为大賔槖年逾九十威仪可则大琮甚重之
　　田知白番禺人制行高洁广帅方大琮建濂泉书院既落成请李昴英首席昴英曰郡中无如田知白者大琮躬诣之以病辞再往叩之则遁矣知白年逾八十犹能灯下细书贫而好酒自号醉乡遗老时东莞黎献隐居教授亦以学行闻
　　罗铸夫顺徳人生有异质日诵数万言宋景定中以明经试省举第一人是时广盗钟明亮寇南海铸夫告诸父老共为捍御计乡里赖之隐居教授以终其身及卒私諡曰义隐其次子文凤尝仕宋为都巡检后辞去置田庄三百顷好行义让慕汉樊重之为人邵继贤番禺人天资明敏究心理学早年尝领淳祐癸卯乡荐歴任顺庆知府退处贑州玉龙中杜门修静元世祖以先朝名臣征之不出
　　陈庚字南金东莞人应辰孙也父益新博通羣书隐居东湖之上庚擢咸淳丁卯乡贡进士南省罢归无复求仕意日肆力古文词沈蔚有致经畧使刘实竒其才辟置幕府无何归栖东湖研心性命之学学者翕然宗之弟纪咸淳癸酉乡荐与庚皆退隐于家卜邻赵必相与赋咏自娱尤工小词有周美成康伯可遗风所着有越吟斐稿
　　右广州府
　　冯晦字文显英徳人寅之族子也少师于寅大有心得尤工诗赋隐居教授逰其门者率敦笃自好所着有南山杂咏
　　右韶州府
　　翟逢亨归善人事母孝学问博洽邦人呼为翟夫子居白鹤峯东读书嘉祐寺苏轼谪惠时与往还焉梅蟠归善人元丰八年举进士多才博学授廸功郎不求仕进乡人称曰梅夫子于山川多所留题陈焕字少防博罗人安贫守道敝衣蔬食处之晏如接物敬谨虽遇童稚无异成人以礼逊化其闾里四壁萧然咏歌不辍为诗清劲于世者防百篇尝以特科调髙要县簿秩满不仕
　　右惠州府
　　呉复古字子野掲阳人父为侍讲当廕官逊于庶兄居父母忧庐墓三年葺治园亭教养子弟后谢妻子筑庵居潮阳之麻田山中絶粒不食间出逰四方遍交公卿然一无所求也待制李师中于世少所逊屈及见复古称曰白云在天引领何及苏轼兄弟皆倾下之轼尝问养生复古对以曰安曰和及轼南还见于正阳无一言及他事第曰邯郸之梦犹足以破妄而归真子目见且身履之亦可以少悟矣轼为作逺逰庵铭后归麻田有疾不服药翛然而逝轼为文以祭子芘仲能文章善书札尝作归凤赋轼甚称之
　　右潮州府
　　黄执矩字才用髙要人质朴有古风早厌科举之文慕濂洛之学尝从胡寅张栻逰讲明正道叅订中庸大学之义以训后进初调封川尉转新兴丞乃辞官归隐今祀乡贤祠
　　右肇庆府
　　梁义夫电白人有卓行博通经史当路以伟器竒之屏迹山阿既殁题其墓曰宋梁义夫之墓
　　右髙州府
　　陈汝达海康人少习经史未及应制科后遂隐居以终其身墓今在擎雷山
　　右雷州府
　　姜唐佐琼山人从苏轼学轼重其才亟称之荐于乡琼人乡荐自唐佐始尝随计过汝阳逢轼弟辙亦谓唐佐词气有中州士人风后竟不仕卒时儋州黎子云王霄王公辅并有潜徳轼与之逰子云兄弟贫而好学所居林水幽雅轼屡过焉扁其堂曰载酒一日造访遇雨从农家借笠着屐道上小儿随行调笑因写作笠屐图霄年七十余始应贡辟雍三年归遂不出州守李光称其夙学年九十六公辅名肱俗呼王六翁精天文占星多中轼与折彦质雅重之一日举酒贺折曰夜占天象公当内召矣未防果騐公辅年一百三嵗卒
　　符林儋州人苏轼重其安贫守静谓之老符秀才尝过访有诗序云海南人不作寒食而以上巳日上冢手携一瓢酒寻诸生皆出矣独老符秀才在因与饮至醉诗云老鸦衔肉纸飞灰万里家山安在哉苍耳林中太白过鹿门山下徳公回管宁投老终归去王式当年本不来记取城南上巳日木绵花落刺桐开杜介之琼州人有隐士风先任髙州司法与李光友善寄诗曰南极多老人及见九代孙君生古儋耳徳性重且温今年八十二颇觉行步奔白马映红颊疑是羲皇昆
　　唐文严字克寛琼山人任廸功郎宋末隐居不仕建松轩亭吟咏其中景炎间翰林学士陈仲防省郎谢少敏至琼每访文严辄移晷不去尝以诗文相命时人髙之
　　右琼州府
　　胡国防字朝宗连州人尝遇羽客得吐纳术诗句甚清拔古风唫謡效李长吉体赠魏野处士云避世一处士传家三诏书送郡太守云桄榔雨醉江城夜橄榄风唫野驿秋皆其名句所着有蘗川诗
　　右连州【宋忠烈孝义文苑隐逸共六十七人】
　　元陈大谟字仲谋其先铜陵人父玺仕宋为机宜文字从端宗入粤卒于广州因家焉遂为粤人大谟性宁澹元初隐居番禺之五马山不乐仕进中嵗以才徳荐起家授秘书歴官戸礼二部郎仁宗延祐中出为福建宣抚使会闽省蔡五九之乱戢御有方事平奏罢不便于民者六事报可闽人徳之累迁枢密副使五年卒官赐祭葬巴由山中今其子孙散居南顺各县称繁衍云
　　罗防正字希吕新会人幼颖强学从肇庆罗斗明学诗遂以诗名县令沈夀开古冈书院礼之来学者倾一时寻檄髙州学正秩满归避地郡城宪使赵武荐授南恩州教授卒祀名宦
　　李天泽番禺人【今从化】大徳间进士任新州通判性行至孝操履清洁居官寛而能察威以济惠盗贼闻其名不敢入新州界在事六载挂冠而归新民思焉卢宗文増城人至顺间以儒士举授始兴县尹清谨自持士民颂徳改广州路推官卒于任
　　右广州府
　　陈肃字文端海阳人宋季避乱鮀江倡士讲学文天祥过潮召见与语竒之檄为叅谋不就至元初以贤良应聘举署总管修文庙及济川桥士民徳焉累官枢密同知卒孙元龙亦以经明行修授福建防访使以疾归庐于龟山阐明道术学者多从之
　　右潮州府
　　梁全其先河南祀县人宋南渡时父宦逰至晋康因家焉全好学通礼记有文武才延祐间乡荐任本州同知为政以厚风俗兴教化为本郡屡为西寇所扰全谕民以防御防自是嵗免刦夺调向武州同知未防迁太平路同知封敦武校尉子俊杰举文学授承务郎海丰县令
　　郭友徳庆人授大中大夫本路总管惠泽及人郡之父老悉能颂之祀于乡贤祠
　　右肇庆府
　　王景贤字希贤海康人登延祐乡荐为邕州路教授陞天河县令寻擢清江路推官致仕学富行修著作超逸文宗潜邸时出居海南道经雷州景贤以诗进览之甚喜手书愚谷二大字赐之天歴中复赐以六花宫袍乡人荣之祀乡贤
　　孙希武字立夫遂溪人由儒士荐辟为賔州判歴宰临桂贺县所至有声守已廉洁生平慎言谨行賔阳猺蛮梗化官司莫制希武作诗劝谕之翕然归附
　　右雷州府
　　忠烈
　　邓可贤乳源人家世业儒至正中郴寇攻乳源陷之可贤率民置砦固守以忠孝大节相勉且曰今逋寇悖逆誓不可降砦不守即趋韶韶为父母邦舍此何适于是守御益坚遣子一源间道趋韶上方畧于同知买住遂率兵败贼由是贼深嫉之复攻砦两月粮尽水竭可贤力屈同子弟七人俱被执至湖南同日杀之砦破日民四百无一降者部使刘鹗为之传郡人建祠祀之
　　右韶州府
　　张友明吴川人勇敢好义至正九年海寇犯合浦逼琼山宣慰司檄化州路通判防道同防兵追寇于澄迈之石□港友明为先锋与寇死战俄而海南兵走诸兵皆溃友明力战而死
　　右髙州府
　　周仁琼山人时疫族人死者众传染益烈仁独力扶防不忍弃去死者赖之以葬危者赖之以安仁亦无恙至正间为石山寨巡检与贼战死裂其尸
　　右琼州府
　　孝义
　　陈韶孙番禺人父浏以罪流肇州韶孙年十嵗朝夕号泣愿从父遂与俱行道过辽阳平章塔出见而怜之语之曰天子寛仁罪弗及嗣边地苦寒非汝所堪吾返汝故乡愿之乎韶孙曰既不能代父当死生以之归非所愿也塔出惊异以钱赏之大徳六年父死韶孙哀恸感人肇州万戸府以闻命放还乡仍旌异之
　　张元俊字允超番禺人兄弟五人俊最少事诸兄甚恭为人公正不轻诺乡闾曲直者诣正之元季兵起人倚其兄元方为保障元俊毅然立营堡筑土城引泉为濠堑盗不敢经其垒广东都元帅王本肃录其功上之征至省台以便宜授官然终不仕子汉忠亦端慤有父风
　　单仲升增城人父丧与兄仲宗同居养母至孝至大戊申母郑氏卒葬于蓝山之原蔬食水饮不事家业庐墓三年乡里称其孝
　　袁清吉东莞人甥黎某无赖过其门不下马兄祥吉责之且曰而母现在吾家何倨也黎衔之适王城搆乱黎谮祥吉于城曰不诛无以定众清吉诣营请丐兄命养母抚侄城竟杀之
　　右广州府
　　吴国寳雷州人性孝友父丧庐墓大徳八年境内蝗害稼惟国寳田无损人咸异之以为孝感所致
　　右雷州府
　　王绍琼山人元初绍父为义兵殁于阵绍方弱冠持矛跃马赴难以身殉之
　　右琼州府
　　文苑
　　麦文贵保昌人铁杖之后笃志力行博极羣书用荐起为湖广行省检校后拜中奉大夫集贤学士预修宋辽金三史
　　右南雄府
　　蔡防字希元宋学士襄之裔居万宁后迁琼山通经史善文辞先任乐防学官复摄郡学元末兵起遂归隐明初知县李思廸爱其文谓海南儒者当以防称首所着有琼海方舆志行于世
　　右琼州府
　　隐逸
　　赵东山东莞人系出宋濮邸博学能诗性髙不谐流俗尝登凤凰台以舒懐抱每望厓山辄澘然流涕邑中有何文季者亦慷慨敦节尝相与吟咏而东山尤多石刻今尚有存者
　　区适子字正叔南海登洲人【今顺徳】父璵仕宋为徳庆叅军廉介有声适子幼俊爽能文词及长厚重寡言笑以博洽闻学者多从之逰抱道不仕所居乡本名鮀洲更曰登洲从适子所自号也京口刘与子序其文曰君徳人也余以文士目之浅矣扶胥之南粤台之下宁复有斯人哉子鲁卿元季出粟四百石作粥食饿者鲁卿卒盗相戒勿犯其墓
　　右广州府
　　苏太初字大来乐昌人受业于李玉溪之门通诗易春秋宋末兵乱且耕且读元主三聘不就里闾死不能殡者殡之以所学教授生徒后多通显者弟如初举洪武乡荐并以行谊称
　　右韶州府
　　张奂海阳人深于易学至正中诸路兵起徙潮阳海口避之居尝端坐一室以琴书自娱箪瓢屡空晏如也郡县累荐不就悯末俗礼教寖衰为申明四礼以化导其乡邦卒葬莲花峯
　　李闗海阳人早丧父事母至孝性敏好学通春秋诸子史皆能举大义至正间师旅逼城闗乗夜负母避难归外族冒姓曾氏隐居不仕教授郡邑子弟间有贫者辄与之书籍乡人有争鬭相戒曰慎毋使李先生闻也
　　右潮州府
　　陈杞字楚材海康人淹贯经史领乡荐不乐仕进读书山中深究性理之学逺近学者咸受业于门所居之里曰义江元末羣盗并起过其乡相戒勿犯陈贤士家其为人钦慕如此
　　右雷州府【元忠烈孝义文苑隐逸共十六人】




　　广东通志卷四十四
<史部,地理类,都会郡县之属,广东通志>
　　钦定四库全书
　　广东通志卷四十五
　　人物志【二　俱明广州府】
　　明彭通字万里南海人早失怙恃力学工诗隐居教授从之游者常数百人洪武四年由儒士举铨部以名入见帝亲阅之拜给事中参劾封驳正直庄严同列皆以为莫及时帝方向文学俾侍左右应制通诗思敏给尝和御制醉学士歌帝称之九年转监察御史尝奉命巡京郡荐拔贤才攻击贪暴有能声久之擢山西布政司参政单车赴任能以公亷涤积弊河东运司官匿羡余不以实闻亷得其情遂寘于法赐宝镪旌之有呉印者官至陜西方面本五台寺僧也以才辨受主知尝谮杀按察司佥事张丁其家人横肆诸藩臬皆畏之偶以事干通通正其罪且以上闻寻引年致仕卒于家通为人恭谨外柔内刚为政若不事皦察而所举刺动无遗失故能以功名终梁宏字廓之南海人少颖敏被选为弟子员贡入胄监以学行知名司业刘崧试其文称为竒才同馆莫不推重居二载乞假省亲方孝孺为南士之説赠之归广州后靖难兵起遂不复仕
　　周志新南海人永乐尝呼为周新因改名以志新为字洪武己卯举于乡初授大理寺评事每有疑狱一言而决拜监察御史弹劾敢言贵戚畏之目为冷面寒铁公永乐元年巡按福建奏言朝廷设立军民诸司两非统属请自今府卫相见等礼途遇则分道而行即有公事不许径下府县母得责辱有司官吏诏书一至虽边卫亦从藩司遣赍都司无与焉帝悉从之二年巡按北京时制令吏民有犯流徒者免罪就发北京民稀处种田而羁系详拟往复数月多死狱中新奏请死罪及职官有犯详拟待报其吏民犯流徒者悉从北京刑部或巡按详允之后就发种田则下无淹滞之患上不负寛恤之恩矣帝谕都察院曰御史言是也且命北京百姓有犯应决者许其收赎燕民大恱三年秋九月超为云南按察使未赴命改浙江有寃民淹系闻之喜曰冷面寒铁公来吾无患矣至未几洗其寃释之自是异政日着一日视篆忽旋风吹异叶至前询之独一僧寺有此木曰此必寺僧杀人瘗其下也发之得一妇人尸人称为神明一巨商逺囘未抵家而日暮潜以其资置一祠石下至家妻问之告以故明日求之无有往诉之新曰是必尔妻有外遇也覈之果然有争盖者新立命剖之各持其半去隂遣人尾其后甲曰我始欲助汝盖价之半得非汝利乎乙答曰盖本我物宁当属汝于是甲就缚正其罪境中有虎害为文告城隍旋得虎格杀之一日行道上蝇蚋迎马而聚尾之见一暴尸佩小大布印乃令人市布得印志同者鞫之果刦布商贼也其烛奸类此新未显时其妻治褥以给及同官内防荆钗布裙以往大类田野妇各相惭恧更为澹素其亷介类此故当是时周宪使之名震天下泽及无告民自不寃虽三尺童子皆颂其美焉初锦衣卫指挥纪纲使千户行浙诇事多作威福受吏赇新如京师遇诸涿州捕系之千户脱走诉于纲纲乃更诬奏新帝怒令驰马逮新承纲意者榜掠无完肤既至蒲伏陛前犹抗声曰按察司行事与在内都察院同陛下所诏也臣奉诏擒奸恶奈何罪臣臣死且不憾帝愈怒遽命戮之临刑大呼曰生为直臣死当作直他日帝顾问侍臣曰周新何许人对曰广东帝叹曰广东有此好人耶朕枉杀之矣后纪纲以罪诛事益白新既被刑其妻独挈遗衣及书数卷归广贫居如洗巡抚杨信民存问其家周以月俸尝语人曰周志新当代第一人吾党所未及也
　　李晟字孟昭南海人器宇凝重早有文名少孤能承顔事母建文己卯举于乡永乐初为户科给事中尝侍左右言事称旨帝尝有所遣陛辞许过家省母赐道里费人皆荣之七年春正月奏事奉天门帝谓吏部曰吏材中多有能者令给事中保举若非其人则平日交结可知晟受命奏保郎中万子雅办事官前御史傅衡皆称职由是益为帝所知九年进都给事出知南宁府专尚德教歴六载梗化者驯服积逋尽输以绩最擢河南左参政所至有声致仕家居尤笃孝友乡邦论纯德君子必曰李大参云
　　廖谨字慎初南海人性恬静不妄交游绩学多闻称廖五经永乐间解缙出为交阯参议过谨与语重之题其西樵书舍曰反身循理惩忿窒欲敬之敬之如金如玉稷契皋陶何书可读盖深期之也后举明经为通山教谕愿朴不能事上官或以古必目之古必谓泥古不通变也谨作古必解折焉久之迁南安教授致仕其教人以礼为先羣从兄弟尝受学者终身莫敢鴈行族子询登进士歴官通显事谨犹自为役人以是高之
</div>
    <div class="pagination">
<a href="广东通志_page269.html">上一页</a><span>...</span><a href="广东通志_page265.html">265</a><a href="广东通志_page266.html">266</a><a href="广东通志_page267.html">267</a><a href="广东通志_page268.html">268</a><a href="广东通志_page269.html">269</a><span class="current-page">270</span><a href="广东通志_page271.html">271</a><a href="广东通志_page272.html">272</a><a href="广东通志_page273.html">273</a><a href="广东通志_page274.html">274</a><a href="广东通志_page275.html">275</a><span>...</span><a href="广东通志_page271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
