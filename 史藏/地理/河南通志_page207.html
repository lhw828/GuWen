<!DOCTYPE html>
<html>
 <head>
  <meta charset="utf-8"/>
  <title>
   河南通志 - 第 207 页/共 276 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   河南通志 - 第 207 页/共 276 页
  </h1>
  <div class="content">
   文庙【崇祀　孔子又另立启圣祠祀啓圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【汲县祠在学宫内新乡县祠在县治东辉县祠在学宫内获嘉县祠在学宫内淇县祠在学宫前延津县祠在学宫西南濬县祠在学宫内滑县祠在学宫内】节孝祠【汲县祠在学宫内新郷县祠在西街北隅辉县祠在县署西获嘉县祠在承恩门内洪县祠在县城大街延津县祠在县治东南濬县祠在县治东滑县祠在北门内】城隍庙【在府治东北汲县庙在治东新郷县庙在昭格街辉县庙在县署西嘉县庙在广晖门内淇县庙在县治西南隅延津县庙在县治西濬县庙在南闗滑县庙在县治东】闗帝庙【在玉虹桥北祀汉忠义侯雍正元年奉】
　　【防追封忠义侯三代为公爵另立祠祀汲县附郭庙同新乡县庙在崇化街辉县庙在东瓮城内获嘉县庙在城内折桂街淇县庙在城内作新街南延津县庙在县治东南濬县庙在西门内滑县庙在南门内】旗纛庙【在演武场内汲县附郭庙同濬县庙在东闗外滑县庙在东门外】龙神庙【在北闗雍正五年奉】
　　【防京师装塑神像各省遣官迎请崇祀汲县附郭庙同辉县庙在县署西获嘉县庙在广晖门外淇县庙在县西南苍峪山延津县庙在县治东南濬县庙在大坯山滑县庙在县北】火神庙【在正阳门三桥南汲县附郭庙同新乡县庙在北门外辉县庙在南瓮城获嘉县庙在县署西淇县庙在县北闗延津县庙在县治西南濬县庙在南闗外滑县庙在南门内】八蜡庙【在南闗汲县附郭庙同新乡县庙在临川街辉县庙在东闗中街获嘉县庙在县南淇县庙在县北三里延津县庙在城南大觉寺西濬县庙在南闗滑县庙在西门外】东岳庙【在东闗汲县附郭庙同新乡县庙在东闗获嘉县庙在承恩门外淇县庙在县城北二里滑县庙在县东门外】文昌祠【在城隍庙内汲县附郭祠同新郷县祠在县西街辉县祠在县署西获嘉县祠在广晖门外淇县祠在县东南隅延津县祠在学宫内濬县祠在北闗滑县祠在城内鱼化街东】黑龙神庙【在府城西庙前有潭相传龙潜其中祷雨輙应明洪武初建嵗以三月二十一日本府致祭】苍峪龙王庙【在府城西北苍峪山祷雨輙应明万厯间知县赵世徳建】殷太师庙【在府城北十五里祀殷太师比干魏文帝时建唐贞观中修葺明洪武四年重建明萧良冇碑记余读史至殷少师比干死事而恻然悲之也夫仁固有不必以杀身成节固有不必以殉生著者惟其心焉止耳必以杀身成仁殉生着节也若比干者可悲哉李氏子之説曰微子去之利而不贞比干谏而死贞而不利而苏明允亦云仪秦者有其术无其心比干者有其心无其术甚哉其説之也此説行世乃有以私心疑干者曰微箕不均贵戚乎可以去则去可以奴则奴计不出此而轻以片言触祸无益人国祗贻其主以杀直臣之名过矣恶是何言也是何言也此又与于偷生惜死为人臣而懐二心之甚者也夫臣同也而疏戚殊爵同也而委任殊时同也而彼此先后殊可执一校邪殷徳且哀独夫正稔情闗休戚身系安危当是时所恃者独三子耳微而去以虑宗社箕而奴以图后功干不以此时极谏而安所虑且图哉諌干职也亦干意也谏而死非干所知也及其怒出不测祸成剖心干以为吾得死所然犹觊夫天未厌殷纣或悔祸幡然而悟悟而改葢愆增美吾且含笑九泉一死庸伤乎即不然昌言论列慷慨就义庻几哉有面目见六七君地下故夫比干之心所以异于人者非七窍之异异乎偷生异乎惜死异乎为人臣而懐二心者也古之时有贞而不利者伯宗是巳有其心无其卫者鬻拳是巳有贻其君杀直臣之名者泄冶是己干若是班乎嗟嗟宇宙万形斯须磨灭所恃以蔽天壤贯日星愈乆而弥章者独此为子死孝为臣死忠一念耳比干以前仗节死义之士靡得而记云干而后彰彰较着若屈左徒死楚伍相国死吴岳将军文丞相死宋于肃愍杨忠愍死昭代虽其遇闇遭谗抗疏任事不必同其心可以蔽天壤贯日星一也而余周览防内诸君子枌揄故里率有祠黝垩爽垲嵗时瞻拜烈气凛凛如生表义防于九泉示芳规于百世而干墓在卫辉郡汲县距县署廿里而近其庙貌独荒頽不可目葢自魏孝文肇之唐太宗新之我国家正统治嘉靖间再葺之今且百年毋乃世代辽逺未遑兴废守土之臣庸得辞其责乎万厯四年太守潞安暴公取前后词人文艺裒刻成编名曰精忠录用意斯以勤矣后十年而太守绍兴周公睹庙址叹曰譬则世族然环堵萧萧不蔽风雨则何以文献为而又会嵗大祲道殣相望公又慨然思曰兴营役以捄荒古之人非欤于是请于当道亟下令伐材木储甃石庀经费计佣直民谨趋惟恐后是嵗饥而不害夫干也不能以其言悟闇主而数千载之后犹能以其灵活琐尾小民于万一不亦愉快哉君子谓周公此举可以观政矣庙之中为殿为门为廊为斋堂者若干楹一撒而新之内外周垣以丈计者七百悉易土以石费取诸嵗余祭银并捐助者经始于乙酉之春落成于丁亥之秋周公名思宸别号敬吾浙之余姚世家举隆庆辛未进士余各因事有劳者具在碑阴不具书】三仁祠【有二一在府学东一在淇县治南】姜太公庙【有三一在府城西南一在府城西北一在新乡县东北】老子祠【在府城西魏镇西将军亷侯建镌石为像祀之】卫康叔祠【在府治南镇卫门内武公祠左明万厯十三年知府周思宸建】蘧大夫庙【在府城北三十里因墓而建祠衞大夫瑗】张骞庙【在府城北】崔令祠【有二一在府城西一在新乡县西祀唐卫县令崔珏】王文定公祠【在汲县治后祀元王恽】王太守祠【在府城西北隅祀元卫辉守王昌龄】河渎神庙【在旧胙城县东南明正统十四年建】慕容德庙【在汲县东三十五里厐固社旧胙城内西南圯于河】汤王庙【有二一在新乡县北门内一在获嘉县南小程社】文王庙【在获嘉县东南五里】武王庙【在获嘉县东北同盟山】箕子庙【在淇县治南唐柳宗元碑记凡大人之道有三一曰正防难二曰法授圣三曰化及民殷有仁人曰箕子实具兹道以立于世故孔子述六经之防尤殷勤焉当纣之时大道悖乱天威之动不能戒圣人之言无所用进死以并命诚仁矣无益吾祀故不为委身以存祀诚仁矣与亡吾国故不可且是二道有行之者矣是用保其明哲与之俯仰晦是模范辱于囚奴昏而无邪隤而不息故在易曰箕子之明夷正蒙难也及天命既改生人以正乃出大法用为圣师周人得以序彛伦而立大典故在书曰以箕子归作洪范法授圣也及封朝鲜推道训俗惟德无陋惟人无逺用广殷祀俾夷为华化及民也率是大道聚于厥躬天地变化我得其正其大人欤于乎当其周时未至殷祀未殄比干己死微子巳去向使纣恶未稔而自毙武庚念乱以图存国无其人谁与共理是固人事之或然者也然则先生隠忍而为此其有志于斯乎唐某年作庙汲郡嵗时致祭嘉先生独列于易象作是颂云防难以正授圣以謩宗祀用繁夷民其苏宪宪大人晦显不渝圣人之仁道合隆汚明哲在躬不陋为奴冲让居巳不盈称孤高而无危卑不可逾非死非去有懐故都时诎而伸卒为世模易象是列文王为徒大明宣昭崇祀式孚古阙颂辞继在后儒】卫武公庙【在淇县西山内三十里明正德间建嘉靖间修明张璧诗昔闻淇澳水今过武公乡清逺云沙浄幽深草树荒筼筜常梦竹苹藻未登堂睿圣名千古高风耿不忘】周府君祠【在淇县治西北祀元周惠】卫源神庙【在辉县百泉之上肇建于隋称灵源公宋宣和间封威惠王元至元间封洪济威惠王明洪武初改称衞源之神冇司嵗以四月八日致祭嘉靖三十三年廵抚御史霍冀重修】晋祠【在辉县治西南】风伯庙【在辉县西北五十里】七贤祠【在辉县北十里晋嵇康阮籍阮咸山涛向秀刘伶王戎七人为竹林之游当时号称竹林七贤邑人立庙祀之】先贤祠【在辉县苏门山百泉书院内祀周惇颐程颢程颐邵雍张载司马光朱熹吕祖谦张栻许衡配以姚枢窦黙凡十有二贤】耶律丞相祠【在辉县西北祀元耶律楚材元王博文记究观载籍遐考往哲或有德而不得其位或有位而不得其君或得其君而不遇其时或遇其时而柄用不久致功业无闻名声鬰阏者可胜数哉若夫负经世之志事有为之主遇可行之时居久任之位谏行言听膏泽浃于天下为当代佐命元臣者其惟先正中书令耶律公乎公辽太祖长子东丹王諡让皇帝之八世孙金道陵朝尚书右丞文献公之季子字晋卿不书名尊大臣也人品玮器宇宏博六经诸子之书百家众流之学莫不该贯尤邃于天文星厯壬遁卜筮之术进修逺业讵兴徒老之嗟陆沉下僚以待可乘之会惟后非贤不乂太祖皇帝雅闻公名征诣行在相见恨晚一之日束帛加璧二之日黄金百镒夜半前席昼日三接乃其常也从上之西征也祃牙之际雨雪三尺上以问公对以必克之象庚辰冬大雷上问何征对以梭里檀死于中野皆如其言又囘鹘司天奏五月朢月蚀公曰不蚀及期果然后一年公奏十月朢月蚀囘鹘奏不蚀至其夜果蚀八分自时厥后凡天动星变伐叛取国莫不咨诹休咎之应罔有差忒上尝语侍臣云公天上事尚知况人间事乎又尝谓太宗曰天以此公赐我家尔后庻政当悉委之如魏道武之得崔浩辽太祖之得韩延徽亦不是过所以着此者见公得君信任所以然也国俗禀朔漠雄强之气统狼虎必胜之师天威所临罔不振荡糜灭公每以救人命为已任至东印度铁门闗得能语之兽上怪其异召公问之公对以此兽名甪端出见则主天降嘉祥于国家欲陛下之神武不杀也于是旁近数国舍而不伐诏即日班师神道救人权舆于此闻燕蓟留后尝私怒杀人以车载其首者公恻然悯之曰不意法之一至于此遂奏下令凡应死者申朝待报自是郡国诸侯不敢擅杀矣其扈从太祖之渡河也汴京旅拒日久城且溃近臣奏国有常制悉当屠灭上将从之公百方諌止之曰所以争天下本为土地人民也得地而无民将焉用之公以百色工匠三敎医卜衣冠旅属如养蚕络丝之类各奏其必用之具区别有方诏皆从其请仍令各路有司给农种房舍以均赡之公又建白除藏逃之禁着恩养之令平民免连累之辜逋亡无饿殍之患矣陜洛洞穴之民畏死不敢出公奏命给百旗以招徕之山外二十余州未降奏恩诏以贳死国家所以无亡镞之费悉举而有之仁人之言其利溥哉乙未括户之后如宅外寄留之驱户准公奏籍既定悉免为民诸如此类计其所全活何啻百千亿万人乎老氏曰天将救之以慈衞之其后以户为户破折丁为户之説収宣课以供国用塞中原止可牧马之説本息相侔止债家征羊羔之利盗无显迹革事主虚报之偿茧丝则户止一斤田租则畞止三升商税则三十之一迄今以为制者也括户以后民多逃亡各路申闻公奏免三十余万户减租赋三之一以戊戌旱蝗奏免当年差税又奏军民各异兵不与民赋民不与兵役迄今以为利者也而又止汉地拘牝马之请止天下刷室女之请约法十八章以范民陈财务十策以立政皆施行之太祖皇帝谓天以公赐我者岂徒然哉其余损益合节变化应时枢机周宻品式备具秉钧辅二十年天下受其赐者不可缕数四时之序功成者去公既薨谢之后柄政者虽欲继公经纶之规模难己春秋传曰太上立德其次立功其次立言是之谓不朽若公者可谓不朽矣祭法曰法施于民以劳定国能御大灾能捍大患则祀之若公者可谓宜祀矣诗曰有斐君子终不可諠兮若公之盛德至善天下之民岂能忘之也汲郡共山百泉安乐窝州民于此搆祠宇塑公像而祀之旧矣至元辛亥之春公之孙希逸为本道宪使奠拜祠下睹其榱栋敧倾阶基圯裂神仪暗翳慨然叹曰吾祖功存王室泽在斯民而祠弗称旌纪寂寥乃命敞其庙貌新其像设伻来寓书以祠祀见属传文谓善化一乡智効一官者犹且碑去思而颂遗爱若公之功德虽黄童白叟皆能颂而歌舞之况秉笔之士当简淇园之竹墨百泉之波大书特书而不已者岂有愧辞乎至于兴礼乐立制度恤刑罚定官制建国家万世凭藉扶持之基者皆不暇着着其实惠之在民之不忘者以昭示永久公之子中书左丞相名铸字成仲希逸丞相之第九子也其余诸子布列台阁寺监皆有能官声公平生所积宜其有后如此也庄子谓九万里风斯下者以其所积之厚也其流庆方隆而昌乎铭曰阿衡佐商爰陟成汤尚父作周凉彼武王萧张辅汉房杜相唐圣贤相逢治具毕张以奠人极以维乾纲惟中令公异世同方巍巍明堂公为栋梁浩浩巨川公为舟航兴邦有言制国有章民方仆僵公生不伤民方告饥公食糗粮民方号寒公衣襦裳既死而生既贱而良民戴公恩天地莫量尸祝社稷未称报偿百泉之旁苏门之阳有赫者灵公之庙堂丹雘尘暗庭庑草荒公之诸孙峩峩奉璋来致孝享徘徊涕滂葺旧増新益大以光邦民嵗时祭祀烝尝荔丹蕉黄桂酒椒浆千秋兮万古永祀公兮不忘】共姜祠【有二一在辉县一在府学东明万厯十五年知府周思宸建】孙登祠【在辉县苏门山巅明正徳年建】邵子祠【在辉县苏门山上明成化年建】姚文献公祠【在辉县西闗祀元太师鲁国公枢明嘉靖三年叅议徐文溥修】李仆射庙【在辉县西南十五里姚固村唐仆射李靖灭盗于此故祀】蒿里相公庙【在辉县云门社蒿里故居未详何代人相传当传柑节时以直谏触阶死唐延和间封歴代修其祠】包公祠【在辉县四十五里史村祀宋包拯】黎公祠【在濬县一在黎公书院一在大伾山墓上】康显侯祠【在濬县大伾山巅山有三龙穴名阳明洞宋政和八年封其神为康显侯】颛顼帝喾庙【在滑县东北七十里冢上唐太和四年建】尧祠【在滑县西五十里刘盆子创建】豢龙庙【在滑县废韦城内】河侯祠【在滑县南一里祀汉王尊】滑伯祠【在滑县西北滑伯墓上】欧阳公祠【在滑县东祀宋欧阳修】宋忠肃公庙【在滑县沂春坊祀元宋存禄】宋文恪公祠【在滑县城隍庙祀元宋讷】
　　怀庆府
　　社稷坛【在府城西河内县附郭从府祭济源县坛在县西门外修武县坛在城西北武陟县坛在县西门外孟县坛在县西北一里温县坛在县西郊原武县坛在西闗外】风云雷雨山川坛【在府城南河内县附郭从府祭济源县坛在南门外修武县坛在城西南武陟县坛在南门外孟县坛在县南一里温县坛在南门外原武县坛在南门外】先农坛【在府城南河内县附郭从府祭济源县坛在南门外修武县坛在县东南一里武陟县坛在东门外孟县坛在县东南五里温县坛在县治东南原武县坛在南闗外】厉坛【在府城北河内县附郭从府祭济源县坛在县东门外修武县坛在城北武陟县坛在县东门外孟县坛在县北一里温县坛在县北郊原武县坛在北闗外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【河内县祠在学宫内济源县祠在学宫内修武县祠在崇圣祠后武陟县祠在学宫内孟县祠在县治南温县祠在学宫内原武县祠在学宫内】节孝祠【河内县祠在府学宫东济源县祠在城内闗帝庙西修武县祠在学宫外武陟县祠在学宫内孟县祠在县治东温县祠在县内南街原武县祠在城内南街】城隍庙【在府治南河内县庙在县署北济源县庙在西门内修武县庙在县治东武陟县庙在县署西孟县庙在县治右温县庙在县内北街原武县庙在城内东街】闗帝庙【在府城东祀汉忠义侯雍正元年奉】
　　【防追封忠义侯三代为公爵另立祠祀河内县附郭庙同济源县庙在县署西修武县庙在西门内武陟县庙在西门内孟县庙在县治南温县庙在西门内原武县庙在西闗外】旗纛庙【在府治北河内县附郭庙同武陟县庙在县南门外温县庙在西门外原武县庙在县北闗】龙神庙【在府城西北雍正五年奉】
　　【防京师装塑神像各省遣官迎请崇祀河内县附郭庙同修武县庙在县治东武陟县庙在县治东雍正
　　元年奉】
　　【防特建御书勅建嘉应观五字匾额孟县庙在县治北温县庙在东门外原武县庙在西门外】火神庙【在府治北河内县附郭庙同济源县庙在闗帝庙东修武县庙在东门外武陟县庙在县署西孟县庙在县治南温县庙在东门外原武县庙在南闗外】八蜡庙【在府城东河内县附郭庙同济源县庙在东门外修武县庙在东闗武陟县庙在县西门外孟县庙在县南一里温县庙在西门外原武县庙在西闗外】东岳庙【在府城东河南县附郭庙同济源县庙在县治北门外修武县庙在南门外武陟县庙在县治东孟县庙在县治东南温县庙在东门内原武县庙在城东寨里村】文昌祠【在府治东河内县附郭祠同济源县祠在学宫东修武县祠在东闗武陟县祠在学宫内孟县祠在县治东南温县祠在学宫傍原武县祠在学宫西】帝尧庙【在府城北宋绍圣二年建】成汤庙【在府治东北各县多有】孝子祠【在府城西祀汉郭巨丁兰宋绍兴间建明洪武十七年修】韩文公祠【冇二一在府治西南一在孟县城内祀唐吏部侍郎韩愈】魏夫人祠【在府城西北紫金坛下相传夫人乃晋修武令刘幼彦妻学仙飞升世号紫虚元君后人立祠祀之】寇公祠【在府城北祀汉河内守寇恂】王峄令祠【在府城北】赵烈女祠【在府治东】五公祠【在府南闗祀王徳明刘应节纪诚夏易刘如龙】霍节使庙【在府城北宋靖康末金人狥懐州知州霍安国不屈而死一门无噍州人思其忠立庙祀之后废】许鲁斋祠【在府城内元皇庆二年建明成化十一年修】何栢斋祠【在府城南闗祀明都御史何瑭】济渎庙【在济源县西北宋卢多逊记地官分四渎其一曰济洪范辩八政其三曰祀水以润下百川独纪乎清源国之大事万物莫先于祭法是知神主川渎炳灵以济苍生君临寰宇设祠以答元佑非太平致理之代其何交感之如是乎若乃大川会通异源同注始也殊其派或清浊之可分洎乎合其流即混挠之无别未有清能独守浊不可杂德冠百谷名光四海命之曰渎不其宜乎禹贡称导流东流纪其原也刘熙谓济河南出释其名也溢为荥所以騐伏流之异会于汶所以正朝宗之路至柔成性所谓和而不同者孰可预焉至清立德所谓挠之不浊者我无愧也所以明神宅之为灵府前圣着之为祀典虞书有之曰秩于山川所以明次序而视诸侯也周制有之曰沉以珪玉所以重荐奠而预四望也歴代展祭具有闻焉隋文帝开皇二年始立庙貌而致飨唐宗天寳六载爰以公爵而建封歴数会昌天启大宋恒序不忒甘泽以时嵗贺丰穰民无苦应天广运圣神文武明道至德仁孝皇帝睿圣之德贯于神明所祷无不通所渎无不应惟神昭感谓若此也于是降宸防流德音以为所感在人心所飨惟邦教有道之君视民如赤子神则应之不道之君谓已有天命神则违之所以癸堙夏绪辛毁商祀山川鬼神其何交感恒风若而恒雨若不知飨应之源美轮焉而美奂焉空务胜游之乐祀庙卑圮置而不修礼仪废坠弛而不举将以感威灵而得冥祐者未之有也我今克已以济物洁诚以祀神宜壮祠宇以光典礼俄而下有司以肃事降王人而防役建规立制葢取诸大壮肯堂施构仰占于中星发虑宸感而遂通揆程有秩成之不日缭垣峻宇崇阶邃户肃然瞻望赫奕神府牲牢既设酒齐斯列簠簋铏豋荐奠蠲洁我皇至诚惟神昭悦何谓至诚陈其德也何谓昭悦言其应也我皇勤政无怠惟民是恤动必思礼道言必于教化天下所以混一逺民所以懐柔端慤斋庄以务荐飨故终日优然每如受其福惟神上应天命阴助皇化膏泽调顺神之职也禾稼丰登神之力也感我徳政歆我祠祀故生民忻然恒如受其赐信所谓非太平致理之代其何致于交感哉神非圣朝无以昭灵应圣朝非祠庙无以崇祀事使千载而下赫然垂范者非贞珉不能久故命树丰碑勒斯文而纪述焉昔者汧渭立祠空传陈寳之异汾晋列祀但闻秋风之歌未若因圣君崇大典由庙宇之重建焕邦家之法则垂文不朽冠絶前古奉诏寳录臣得无愧铭曰万派作流孰得其清惟济水兮贯河不浊孰齐其名通神理兮惟神是主垂福苍生崇祀事兮风雨调顺稼穑顺成瑞丰嵗兮我皇祭飨斋祷是精垂兴礼兮惟神昭感飨兹克诚助治世兮美矣哉保生民也斯渎之灵大矣哉崇庙貌也我皇之明永永不朽为来者而作程万祀兮】北海庙【在济源县西北説者谓济渎泉脉通北海故于此建庙】五龙庙【在济源县东北官庄里宋嘉祐间建】太行山神庙【在济源县北燕川里盘谷之南】禹王庙【在济源县东北官庄里】三公庙【在济源县邵原里祀周公召公毕公】聂政庙【在济源县轵城镇政战国时人】四令祠【在济源县西北龙潭里宋中书令陈省华尝为是邑令其子尧叟尧佐尧咨随侍后父子俱赠中书令邑人感德建祠祀之宋司马光碑记故左谏议大夫赠太师中书令秦国陈公省华有三子长曰英国文忠公尧叟官至枢宻使同平章事左仆射次曰郑国文惠公尧佐官至户部侍郎同平章事太子太师致仕幼曰崇国康肃公尧咨官至武宁军节度使皆赠太师尚书令兼中书令始秦公为济源令县西龙潭有延庆佛舍三子相与为学其中既而相继登进士科文忠康肃公仍居羣士之首遂接踵为将相始大其家子孙蕃衍多以才能致美官棊布中外故当世称衣冠之盛者推陈氏其后文忠公自枢出判河阳文惠公与其子主客郎中述古孙虞部员外郎知俭康肃公之子祠部郎中宗古前后皆为京西转运使副主客君之子知素复为济源尉济源河阳之属县河阳京西之属郡也四世凡七人涖于是故济源之人被陈氏之政为多秦公尤有恩于民能使其民既去而思之虞部君尝行部过济源龙潭佛舍见秦公善政铭真宗皇帝赐文忠公诗主客君题名皆刻于石叹曰吾家所以能显大于世自非曽祖父勤施仁政于民三祖父力学以致富贵何从而致之乎至于今子孙防福禄不絶岂可不知其自耶乃搆祠堂于佛舍之侧画四公之像使子孙至者有所瞻奉并集三石刻之于祠下乃徴文于光光辞曰予之言不足以发扬先君子之美不敢为虞部君曰不然知俭之建祀祠不敢自矜奕世之美葢欲来者见之知爱民好学可以大其家有所劝也光曰如君之言其志逺其事益大矣光何敢辞若夫四公之事则有国史在光不敢与也】山巨源祠【在武陟县西二十里】潘令祠【在孟县城内祀晋河阳令潘岳明何瑭有修祠碑记】杨忠愍公祠【在孟县城东】赵烈女祠【在府治东明正徳间建】
　　河南府
　　社稷坛【在府城西闗洛阳县附郭从府祭偃师县坛在县城外西南一里巩县坛在县西门外孟津县坛在城西南宜阳县坛在西门外登封县坛在西闗永宁县坛在县西闗外新安县坛在县西门外渑池县坛在县西嵩县坛在北闗卢氏县坛在西门外】风云雷雨山川坛【在府城南闗洛阳县附郭从府祭偃师县坛在县城外南一里巩县坛在南门外孟津县坛在城西南宜阳县坛在西门外登封县坛在城南永宁县坛在县南门外新安县坛在县南门外渑池县坛在县城南嵩县坛在县南闗卢氏县坛在东门外】先农坛【在府城南闗洛阳县附郭从府祭偃师县坛在县城东二里巩县坛在县东门外孟津县坛在城东南宜阳县坛在东门外登封县坛在城东三里永宁县坛在东闗外新安县坛在东门外渑池县坛在县东嵩县坛在东闗卢氏县坛在东闗外】厉坛【在府城北闗洛阳县坛在县北闗偃师县坛在城北一里巩县坛在县治北孟津县坛在县治北宜阳县坛在县北门外登封县坛在城北永宁县坛在北城外新安县坛在北门外渑池县坛在县北嵩县坛在县北闗卢氏县坛在北门外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【洛阳县祠在东闗偃师县祠在学宫内巩县祠在学宫内孟津县祠在学宫内宜阳县祠在城内中街登封县祠在城内南街永寜县祠在县治西北隅新安县祠在学宫内渑池县祠在学宫内嵩县祠在学宫内卢氏县祠在东门内南街】节孝祠【洛阳县祠在县城内东南隅偃师县祠在学宫东巩县祠在县南街孟津县祠在学宫东宜阳县祠在城内中街登封县祠在城内西南街永宁县祠在城内东北隅新安县祠在县治东渑池县祠在城内嵩县祠在城内卢氏县祠在东门内】城隍庙【在府城西门内洛阳县庙在县西闗偃师县庙在城东门内巩县庙在县南街孟津县庙在城西门内宜阳县庙在城内中街登封县庙在城内西街永宁县庙在县西街新安县庙在县治东渑池县庙在城内嵩县庙在西闗卢氏县庙在城内】关帝庙【在府城内西北隅祀汉忠义侯雍正元年奉】
　　【防追封忠义侯三代为公爵另立祠祀洛阳县附郭庙同偃师县庙在城西门内巩县庙在县治西孟津县庙在城内北街宜阳县庙在城东门内登封县庙在县东闗永宁县庙在城内西街新安县庙在县西门内渑池县庙在县治内嵩县庙在东闗卢氏县庙在西门外】旗纛庙【在府城内西北隅洛阳县附郭庙同偃师县庙在城西一里巩县庙在县东门外孟津县庙在城南新安县庙在县西门外】龙神庙【在城内十字街东雍正五年奉】
　　【防京师装塑神像各省遣官迎请崇祀洛阳县附郭庙同偃师县庙在县治东巩县庙在县治南孟津县庙在县治西宜阳县庙在西门内登封县庙在城北永宁县庙在西城外新安县庙在县治西渑池县庙在县西闗卢氏县庙在东门外】火神庙【在城内十字街东洛阳县附郭庙同偃师县庙在城南一里巩县庙在南门外孟津县庙在南闗宜阳县庙在西门外登封县庙在城东天中街永宁县庙在城内西街新安县庙在南门外嵩县庙在南闗卢氏县庙在北门外】八蜡庙【在府西闗洛阳县附郭庙同偃师县庙在城南一里巩县庙在南门外孟津县庙在南闗宜阳县庙在东门外登封县庙在东闗永宁县庙在县东闗新安县庙在东门内渑池县庙在城内嵩县庙在风云坛右侧卢氏县庙在东门外】东岳庙【在府东闗洛阳县附郭庙同偃师县庙在县治西南孟津县庙在县治东宜阳县庙在北门内登封县庙在城东天中街永宁县庙在县东闗渑池县庙在城西南嵩县庙在东闗卢氏县庙在西门外】文昌祠【在府东闗洛阳县附郭祠同偃师县祠在城东一里巩县祠在县东街孟津县祠在南门楼宜阳县祠在城内中街豋封县祠在城内南街永宁县祠在东闗新安县祠在县治西渑池县祠在东城楼上嵩县祠在城内卢氏县祠在东南街】三官庙【在府治东北隅明洪治元年建】二郎神庙【在府城祀隋灌州刺史杨煜煜尝断蛟筑堤以遏水患故民为立庙】汤王庙【在府城南各县俱有】宋太祖庙【在府城外夹马营明嘉靖间知府吴相建后入周成王汉光武为三圣祠】汉薄太后庙【有四一在府城南一在偃师县西北一在永宁县东南一在嵩县北太后汉文帝母】周公祠【在府城明嘉靖四年建偃师县亦有】宓妃庙【在府城元至正六年建偃师巩县亦有】少姨庙【有四一在府城东南一在偃师县南一在巩县东南一在登封县北世传启母之妹故名少姨元杨奂诗路傍防阙古蔓草入荒祠时见少家女烧香乞茧丝】朱买臣庙【在府城】董令祠【在府城东南祀汉洛阳令董宣】李靖庙【在府城旧旌善坊】邵康节祠【有二一在府城南一在嵩县新店保康熙二十六年颁悬】
　　【御书学达性天匾额】范文正公祠【在府城西顺治五年知县武攀龙改建明徐溥记宋魏国范文正公葬于河南府洛阳县尹樊里万安山下其子许国忠宣公及侍郎以下祔焉距其西四十五里熙宁间创褒贤显忠寺以奉香火而未有修祀事者有之则自元守臣郭文鼐始国朝因而行之不废歴年既久公之子孙在吴中者若国儁廷方从规軰间来展视辄去而忠宣公尝置祭田八百畞多侵于人祠墓日壊过者伤之治二年知府姜昻既加修治寻被水厄而昻亦移守去矣又二年都察院右副都御史常熟徐公恪奉勅廵抚其地瞻拜祠墓慨然太息以为已责于是藩臬诸公及知府刘君瓛承奉公命委知县杨滋主簿徐尹具材召工歴数月祠宇一新遂封筑其墓仍禁樵牧祭田之侵于人者悉归于寺僧觉隆等复范氏之亲赵俊者俾同守视功既告讫瓛以徐公是役不可无记乃以使请于予夫三代以上其时盛矣孔子犹有才难之叹况于后世乎下逮汉唐宋人物之生不为不多而特出者尤寡说者以诸葛武侯狄文惠公及范公并称谓其心术之纯正才猷之闳逺若符节之相合然必阅异代钟间气而后出则其难也诚甚矣惟其得之难也故凡有志于道德功业者莫不仰而师之以为准的生既不及见没必从而祭之以示其向往依托之意何莫非秉彛好徳之所不能已也夫若南阳昌平皆有祠墓为汉唐二公血食之地公之在宋犹二公之于汉唐也今父子邱垅依然而香火之事弗治非国家崇重忠贤振励名节之意此都宪公之所为惓惓者也且吴中为公故乡庆阳特其经畧之地皆冇专祠今其体魄所在宜有重于彼者乃属之寺僧有司虽有时祀而未着国典都宪犹以为言会改命湖广以去因并书之以俟他日举行焉】二程祠【在府城西明治十一年建如闗里之制正殿以祀两程两庑从祀门人六十三人康熙二十六年颁悬】
　　【御书学达性天匾额】四贤堂【在府学内明景泰间廵抚王暹建祀邵康节程明道伊川名三贤堂后增司马温公为四贤云明刘定之记河南府儒学明伦堂在大成殿东都御史王公暹以为堂东而殿西则是师生讲习之处尊而圣哲祀享之处卑也乃于殿西隙地复搆新堂以夹殿于其中而斯堂之所祀者邵康节程明道伊川葢皆其乡贤得从祀于先圣者也今年予以使事至河南获祗谒焉退而思之司马文正亦尝居此而亦得从祀者斯堂之祀不与何也以迹言之若必祖父于斯子孙于斯然后为其乡则惟两程夫子为然尔康节自共城来今安乐窝其遗墟也文正自涷水来今独乐园其故址也其迹之均暂寓皆如此而今既已有康节矣奚可以无文正至论其德则熙宁变法之初廷争謇谔学士君实御史伯淳相倡和也元丰退居之际养晦著书皇极经世通鉴资治相符契也元祐更化之秋旋干转坤光居宰府颐在经筵相表里也德之颉颃又如此是岂可以祀邵程而遗司马哉明日予与太守虞君廷玺敎授钟君旻暨其同僚诸君会于东郭语及之皆欢然以为宜无异辞乃定议更祀四贤其序先邵次司马次二程以齿列也余为记其由且系以铭词曰河洛正中大贤所萃维兹四贤当宋盛际或隐岩穴或起科第或居侍从或正宰揆孰能洞观三才万物鞭驾风霆探蹑天月曰惟邵子林下豪杰孰能用世功烈峩巍平视韩富仰跻臯防而又传道为学者师曰惟司马庙堂表仪孰能并峙一家兄弟伯若春和季如秋清犹夷犹惠可顔可曽防继前哲啓佑后英曰惟两程圣门榦桢同时四贤百世仰希礼殿从祀遍于海涯矧兹乡里宜有专祠祠以敬贤希以为巳香火堂亭简编牕几郡侯师生来游来止际兹圣明其继高轨】十贤祠【在府城南五里伊洛书院内祀周惇颐程颢程颐邵雍张载司马光朱熹吕祖谦张栻许衡元吴澄记河洛之间四方之中也天地之所合阴阳之所和固以为圣贤之所宅周成王时营建东都以会诸侯周公大圣毕公大贤俱以父师之重尹其民平王东迁遂为王国吾夫子亦尝一至而不乆留也由汉及唐名士大夫之居洛者不一而皆未若宋中世之盛葢吾夫子得尧舜禹汤文武周公之道而不得天子大臣之位道不行于天下而私授其徒然惟顔子曽子二人得其传再传而子思三传而孟子孟子没而传者无人夫子之道泯矣歴千数百年之乆河南二程子出而孟氏之传乃续同时邵子卫人也司马公陜人也皆迁洛中张子秦人也　　邵程之在洛而时造焉五贤之聚于洛周毕以来之所未有也洛人张顺中多其乡之有五贤又思程子之学其原肇于营道之周而其流衍于婺源之朱广汉之张东莱之吕至覃懐许文正公尊信四书小学书以敎而国朝士大夫始知有朱子之学帝制以十贤从祀孔子庙后学跃然有所兴起顺中白其父市地于洛城宣仁门之北搆祠屋祀十贤以致严事之诚其次以邵周司马张程朱张吕许为序葢以齿之长少时之先后定也来京师求文以记予谓顺中庻士也有志尊慕圣贤之学可嘉也夫果能尊许文正之教而上达于司马以行天下之达道循朱张吕之言而上达于程张邵周以立天下之大本此实学也他日有光河洛其不在斯乎若徒立祠以祀之则亦虚文而巳道者人人所同有圣贤者人人所可学其为之也亦惟实用其力耳顺中朂哉】洛南伯庙【在府城南明正徳壬申蓟盗攻洛总兵冯贞战死事闻赠洛南伯因建庙祀之】伊洛渊源祠【在府城西祀二程门人八十三人从祀明洪治间建】
　　【皇清顺治戊子知县武攀龙重修】三贤祠【在府城东祀阎禹锡白良辅刘健】刘文靖公祠【在府城西祀刘健】王襄毅公祠【在府城旗纛庙街祀王邦瑞子正国祔焉】尤先生祠【在府城西祀尤时熙】董恭敏公祠【在府城东祀董尧封】陈公祠【在府城西祀陈麟】孙尚书祠【在府城东祀孙应奎】总督祠【在府城东祀张松】曹节妇祠【在府城东闗祀曹升妻张氏】阎贞女祠【祀阎存姐】帝舜庙【在偃师县西北邙山上】王子晋庙【在偃师县南子晋周灵王太子】伊尹祠【冇二一在偃师墓前一在嵩县三防台北】卢医祠【在巩县东店】严子陵庙【有二一在巩县西一在宜阳县上庄保】杜工部祠【在巩县康家店】汾阳王庙【在巩县西元至治间建相传郭子仪尝帅师过邑刍粮俱乏徴于此邑人告曰草可得粮不可得公问所以人曰是邑南岗嵗冇妖雾害稼厥明公诣岗指之曰四方之乱予皆扫除妖氛敢为害耶乃引兵还自是妖雾不复为害五糓成熟故人立庙祀之】夷齐庙【在孟津县扣马村】子耕庙【在孟津县白坡保祀冉伯牛】冯异庙【在孟津县南门外】汉光武庙【冇三一在孟津县西一在宜阳县西上庄堡一在水寕县东新莽末赤眉冦宜阳光武亲率六军克之明帝永平元年邑人追慕其功因立庙祀之陆求可诗昆阳木拔道始通尤武徒步揽英雄当年盛业留香火遗像于今祀故宫隂风夜堸鬼神哭灵气昼霭龙蛇伏几圛松桧吹雪涛空山六月寒侵屋我来瞻拜神怆然俯仰榱桷何弗全汉室威仪又已矣千秋遗迹期相传】恵里祠【在孟津县东闗祀陈惟之】忠直祠【在孟津县城南祀李天宠】乔尚书祠【在孟津县西祀乔允升】感徳祠【在双槐树祀王铎】黄帝庙【在宜阳县西世传轩辕黄帝铸鼎于此故立庙祀焉】女几庙【在宜阳县西女几山祀晋彭娥】三结义庙【在宜阳县龙屋保元至正十一年重修】唐太宗庙【在宜阳县西南赵村保元至正十四年建】晋髙祖庙【在宜阳西北柴家谷保宋开寳间建】中岳庙【在登封县八里黄盖峯下昔汉武帝祭此山间万嵗之呼置邑奉祀厯代修葺康熙三十三年】
　　【御书嵩髙峻极四字遣官赍送制匾悬挂】
　　许由庙【在登封县东南箕山上】启母庙【在登封县北嵩山庙前有启母石并亭古云涂山氏所化汉武帝祀中岳见启母石因建庙焉】纯孝伯庙【在登封县西南】二贤祠【在登封县学内祀周甫侯申侯】刘公祠【在登封县东闗祠知县刘安行】范公祠【在登封县东闗祀知府范珉虚】禹王庙【在永宁县西长水镇禹治水成功洛呈瑞立庙祀焉宋淳化六年建元延祐三年修明正统间重修陜州渑池卢氏皆有宋司马光诗长山忽中防巨浸失横流迹与天地久民无鱼鳖忧】岐伯庙【在永宁县西景泰元年建】酂侯庙【在永宁县治西南】文潞公祠【在永宁县西凤翼山下祀宋文彦博】五贤祠【祀康节温公横渠明道伊川】二妙祠【祀宋薛庸及其子友谅以上二祠在永宁县洛西书院内】秦公祠【在永宁县西明万厯四年建祀知县秦绅】张中丞祠【在永宁县西门内祠张论】后唐庄宗庙【在新安县东】甘上卿庙【在新安县东祀秦甘罗】韩柱国祠【在新安县卢院保宋干宗五年建祀隋上柱国韩擒虎】吕忠节公祠【在新安高平寨祀吕维祺】帝尧庙【有二一在渑池县东元延祐三年建一在卢氏县东宋咸平二年建】曹学正祠【在渑池县治南祀学正曹端明正统六年建天顺五年修】
　　【皇清顺治五年重修】三涂山庙【在嵩县西南三涂山上宋宁熙三年建明洪武十九年重修】九贤祠【祀周惇颐程颢程颐邵雍张载司马光朱熹吕祖谦张栻】鲁齐祠【祀许衡以上二祠俱在嵩县北鸣臯镇伊川书院内】风伯庙【在卢氏县东北郭社】虢伯庙【在卢氏县东北宋咸平二年间建】晋文公庙【在卢氏县东北】扁鹊庙【在卢氏县东街宋建宁元年建元至正五年重修】张令祠【在卢氏县西一里祀元县令张世英】
　　南阳府
　　社稷坛【在府城东北南阳县附郭从府祭唐县坛在西门外泌阳县坛在城西郊镇平县坛在西门外桐栢县坛在西闗外邓州坛在西北隅内郷县坛在西北隅新野县坛在西闗外淅川县坛在西闗外裕州坛在西闗外舞阳县坛在西郭外叶县坛在城西】风云雷雨山川坛【在府南闗南阳县附郭从府祭唐县坛在南门外泌阳县坛在城东闗大街镇平县坛在南门外桐栢县坛在南门外邓州坛在土城外内乡县坛在东南隅新野县坛在南闗外淅川县坛在南闗外裕州坛在南闗外舞阳县坛在南郭外叶县坛在城南】先农坛【在府城东北南阳县附郭从府祭唐县坛在东门外泌阳县坛在城东郊镇平县坛在县治东桐栢县坛在南闗外邓州坛在正东土城外内乡县坛在县治东新野县坛在北闗外淅川县坛在东闗外裕州坛在城东郊舞阳县坛在东郭外叶县坛在城东南】厉坛【在府北门外南阳县附郭坛同唐县坛在北门外泌阳县坛在东闗大街镇平县坛在北门外桐栢县坛在北门外邓州坛在旧治内乡县坛在北门外新野县坛在北闗外淅川县坛在北闗裕州坛在北闗外舞阳县坛在北郭外叶县坛在城北】文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各州县俱同】忠义祠【南阳县祠在城内唐县祠在学宫东泌阳县祠在学宫内镇平县祠在学宫西桐栢县祠在学宫西邓州祠在学宫前内乡县祠在学宫内新野县祠在县治东淅川县祠在学宫东裕州祠在学宫内舞阳县祠在学宫侧叶县祠在城内】节孝祠【南阳县祠在城东北唐县祠在城内大街泌阳县祠在学宫内镇平县祠在县治西北桐栢县祠在西闗外邓州祠在土城内内郷县祠在闗帝庙东新野县祠在南闗外淅川县祠在学宫东裕州祠在学宫外舞阳县祠在旧县侧叶县祠在学宫外】城隍庙【在县学东南阳县庙在城内唐县庙在县署西泌阳县庙在县治西大街镇平县庙在西门内桐栢县庙在县治东邓州庙在西门内内乡县庙在城内东南隅新野县庙在县治北淅川县庙在县治西裕州庙在州城旧治西舞阳县庙在县治西街叶县庙在县治西南】闗帝庙【在东门内祀汉忠义侯雍正元年奉】
　　【防追封忠义侯三代为公爵另立祠祀南阳县附郭庙同唐县庙在县治东泌阳县庙在东门内南街镇平县庙在东门内桐栢县庙在北门外邓州庙在东门内内乡县庙在城东北隅新野县庙在县治东淅川县庙在县治西裕州庙在州城东大街舞阳县庙在县治东南叶县庙在县治西】旗纛庙【在卫门内南阳县附郭庙同唐县庙在西门外内乡县庙在西闗外】龙神庙【在府城北雍正五年奉】
　　【防京师装塑神像各省遣官迎请崇祀南阳县附郭庙同唐县庙在城内大街泌阳县庙在披山店镇平县庙在县北距城内乡县庙在城北十里新野县庙在城南二十里舞阳县庙在北郭外叶县庙在云梦山】火神庙【在北门外南阳县附郭庙同唐县庙在西门内泌阳县庙在南门外镇平县庙在西门外桐栢县庙在东门外邓州庙在旧治内乡县庙在县署北新野县庙在北闗外淅川县庙在县治东裕州庙在南门月城内舞阳县庙在新街叶县庙在县治西】八蜡庙【在城北古城外南阳县附郭庙同唐县庙在南门外泌阳县庙在东闗大街镇平县庙在西门外桐栢县庙在东门外邓州庙在东门外内乡县庙在风云坛东南新野县庙在南闗外淅川县庙在东闗外裕州庙在社稷坛之右舞阳县庙在东闗叶县庙在西门外】东岳庙【在城东北南阳县附郭庙同唐县庙在北门内泌阳县庙在东闗外镇平县庙在东门外桐栢县庙在八里畈邓州庙在旧治内乡县庙在三层保新野县庙在东闗内淅川县庙在县治西裕州庙在东闗外舞阳县庙在北郭外叶县庙在城东】文昌祠【在城西南南阳县附郭祠同唐县祠在县署东泌阳县祠在学宫内镇平县祠在学宫东桐栢县祠在城东南邓州祠在小东门内内郷县祠在学宫内新野县祠在南闗外淅川县祠在学宫西裕州祠在学宫内舞阳县祠在学宫内叶县祠在西门外】禹王庙【有二一在府城北石桥保一在邓州西禹山上张鼎延诗禹庙空山独至今文故址一追寻波涵急雨龙蛇动岫锁苍烟橘柚阴万古平成开帝业两朝咨命倚臣心圭一锡思何逺明德年年忆贡琛】汉高祖庙【有三一在府城北蒲山一在裕州大乘山一在叶县东】光武庙【有七一在府城南一在镇平县广洋村一在桐栢县西一在内乡县萧山巅一在新野县演武场一在淅川县南闗一在裕州扳倒井按世祖记帝平莽自舂陵始凡所经之地多立庙祀焉】昭烈帝庙【有二一在府城东隐山上一在镇平县西南四十五里】节义祠【在府城西闗祀周文母太姙以公父文伯孟子之母配明成化九年知府段坚建内乡县亦有】伍子胥庙【在府城南古淯城上】范大夫庙【在府城南三十里祀越大夫范蠡】先贤祠【在府学内祀汉廷尉张释之暨诸葛武侯】三太守祠【在府城东北豫山之巅祀汉召信臣杜诗晋杜预】诸葛忠武侯庙【在府城西卧龙岗即孔明故庐明杨士竒记纲常之理原于天而具于人心者与天地同其覆载与日月同其照临与四时同其错行与五行同其禅续亘万古犹一日不以前而丰不以后而啬不有圣贤以扶持之则人道几乎熄矣是故汤之兴也有伊尹释耒耜于莘野以佐之武之作也有吕望释钓具于渭滨以相之宇宙为之一新纲常为之一振拔生民于涂炭之中登之于春台之上耸殷周维新之气象与唐虞比隆者伊吕之力也当汉之季诸葛武侯隐于隆中躬耕畞讴歌梁甫有伊吕之志操人莫之知也惟司马德操知之惟徐庻知之以之荐于先主遂枉驾三顾于草庐之中立谈之顷嘉谟嘉猷足以破操之鬼蜮捣权之鸱张吹嘘炎精之煨烬俾之再炽于西南厥后身都将相鞠躬尽瘁直欲恢复旧疆混一区宇俾纲常正人极立奈何渭上之师方张营中之星遽陨观出师二表则公志操同乎伊吕可徴矣彼以木牛流马之功七擒七纵之竒八阵筹画之妙为公能事者知公之肤者也去南阳城七里许有冈焉曰卧龙有庵焉曰诸葛有井焉葢公尝汲而饮者也有祠焉邦人尸祝公之处也嵗久倾圮鞠为荆棘建安陈侯悌以甲辰名进士乌台御史奉命来宦是时顾瞻曰嘻劝节表忠事诚在我爰出俸赀为鼎剏倡寅寀及属暨伟之武勲相与和之又俾郡之都纪募缘于富室以朂之费既足矣乃泻材于川辇石于山陶甓于野庀工佣役中屹祠堂傍翼两庑环以崇墉蔽以修门塑公像于中凡钟鼓几俎笾豆罍爵奉祭之需靡不毕备庵既落成徴余纪其巅末刻之石庻几嗣而奉祀于斯者得有考焉嗟夫诗不云乎天生蒸民有物有则民之秉彛好是懿德世之人惟其皆有是纲常之理故皆有是好德之心惟其皆有是好德之心故乐新公祠者不约而同此倡者和者助者之氏名皆宜书遂书而刻碑后系以铭铭曰成汤肇殷伊起有莘武王造周吕奋渭滨圣臣同心惇乃一德用扶天纲用立人极汤誓泰誓时虽后先一德之纯如日丽天惟忠武侯丁汉之季愍汉之疆瓜分鼎峙奋起隆中扶日当空志靖九围俾之混同再表出师有防秉钺大德既衰吹之弗奕师进于渭星陨于营混一之志溃于成有子曰瞻死忠于国先志之承不匮之锡卧龙之冈实公旧庐昔有祠宇久焉榛芜贤侯作守知政先务搆之涂之丹雘如故乃洁罇罍乃声笙镛廼饎廼飨乃飨新宫惟祀之崇惟忠之劝春兰秋菊终古盥荐】段太守祠【在府治东祀知府段坚明正徳十二年建明柴升记金城段公守南阳者八年一旦引去归之日民无老穉咸攀泣以别后五年公卒于家讣至民无老穉又无有不叹息泣下者士大夫各于其家为位奠哭而师儒暨里之着姓者相与设木主嵗时聚享于公所建企德之堂迄今四十余年而恋慕不衷非深有得于民心者而能然乎葢公之为郡也所举措皆规模逺大毁誉荣辱不足以动其心而劲节直气又非势力所可折也每对僚属輙举考亭西山梅溪三先生戒谕之防丁宁训饬且以身先之于是人人罔不感奋至如抑强御斥贪剥察民隐迸巫觋崇礼义疏寃狱丰储贮未逾年而政通人和百废皆举又谓养才在防则建书院以育之肄业贵专则葺学宫以聚之士习易靡则倡周程张朱之学以正之一时人材为之丕变又改城西所毁尼寺为志学书院遴郡邑子弟之秀者得五百人羣处其中择端慤之士分六馆而敎之公日一往视且命之歌孝顺俚言及诗闗系世敎者数章歌竟辄论以大义使众皆醒悟然后去于是五百之童各以所闻者归而语诸父兄而父兄无不悦父兄各以其所闻者而播之乡党州闾之人而乡党州闾之人又无不悦孟子曰善教得民心非公之谓耶公又择城西隙地立节义祠内以周文母太姙为正享以公父文伯母孟子之母为之配复自共姜而下凡可以翼化正敎者皆绘图于两庑壁间而缀行实于其下其所以表德励俗者亦诚切矣昔子产听郑国之政三年舆人颂之曰我有田畴子产植之我有子弟子产敎之子产而死谁其嗣之今公究心民瘼彰表风化遗爱在人久而不忘即古循吏宁是过耶正德戊寅春御史江西毛公伯温来按中州观风之暇因考郡乘知公之贤可以轨范官守也乃疏公之善政闻于朝廷以为无祠不足以慰舆情遂防俞允事下有司为之维时太守山东袁公傧即毅然以为已责为堂若干楹翼舍门垣俱就新整乃凿坚砥而以撰绩之辞属予以予尝辱公门下士之末谊不获诿姑举其大都以告之耳公讳坚字可久别号栢轩博通五经尤邃于易登景泰甲戌进士初令福山擢守莱州歴有声迹葢公少尝师河东薛文清公得伊洛之传故见诸德业者其光明正大有如此云】扁鹊庙【在镇平县石佛保】蓼王庙【在唐县南蓼山蓼臯陶之裔明李松正记夫高爵重禄声名震慴于天下者或可以势取之至于没世不忘祠而祀之者惟其功德加于民也春秋五霸非不强且盛也用兵相雄杀人无忌在昔之氓咸有偕亡之誓何祠之有哉湖阳古蓼国也尧封臯陶之胄居之犹周伯禽封于鲁也臯陶明刑唐虞陈谟简防归功于帝德降于民可为天下万世法自建国立宗百世之后为强楚所灭臧文仲闻而哀之曰臯陶庭坚不祀忽诸噫葢春秋之时王者之道衰井田之制废诸侯渝盟互相吞噬诛讨莫加纪纲不振楚之灭蓼也何足怪哉惟蓼防迄于宋季几二千载城复于隍宫为禾黍山麓断陇之间遗祠犹存继世缮修代不乏祀北兵南下由此启行刼于烈火煨烬无余矣宋地底定之后鞠为茂草诚可哀也邦人之情孰不起高山仰止之思哉于是刬除荒秽因墓就址廊庙具兴严靓藐然稍称神之居也后增长源王显顺王迭为配享积四十余稔矣兹者汴梁营田提举裴世英卜神门之南因其亢爽不假客土而亭成登眺豁然一目千里特可尚也旧庙无碑世英因士夫秦信请予记之亟言神之灵应雨旸时若凡有大旱异灾告之于神无不捍除予闻而叹曰鬼神之德絶不可明虽然石言于晋神降于莘于传有之故诗曰下民之孽匪降自天职竞由人不在神也予述蓼国废兴及乎神之灵迹昭示将来姑辨世之疑者与作庙之由以见其意焉】留侯庙【有四一在泌阳县北一在裕州东一在舞阳县治东一在叶县南】淮渎庙【在桐栢县东康熙三十三年】
　　【御书灵渎安澜四字遣官赍送制匾悬挂汉王延寿记延禧六年正月八日乙酉南阳太守中山卢奴郭君处正好礼尊神敬祀以淮水出平氏始于大复潜行地中见于阳口立庙桐栢春秋崇奉灾异告愬水旱请求位比诸侯圣汉所尊受珪上帝大常定甲郡守奉祀斋洁沉祭从郭君以来二十余年不复身至遣行承事简畧不敬明神弗歆灾害以生五岳四渎与天合德仲尼慎祭常若神在若淮则大圣亲之桐栢奉建庙祠﨑岖偪狭开创神门立阙四达增广坛场饰治华葢高大殿宇整齐传馆石兽表道灵十四衢廷宏敞宫庙高竣祗慎庆祀一年再至躬进三牲执玉以沉为民祚福灵其报祐天地清和嘉祥昭格禽兽硕茂草木芬芬黎庻頼祉民用作颂其辞曰淮水圣禹所导汤汤其逝惟海是造疏秽济逺柔顺其道弱而能强仁而能武昼夜不舍明哲所取实为四渎与河合矩烈烈明府如古之则防恭礼祀不愆其德惟前废弛匪功匪力灾异以兴阴阳以忒陟彼高冈臻兹庙侧肃肃其敬灵湫降福雍雍其和民用悦服禳禳其庆年谷丰殖望君舆驾扶老携息慕君尘轨奔走忘食懐君惠贶思君罔极于胥乐兮传于万亿】汤王庙【在邓州汤山上】穰侯庙【在邓州南旧城内祀秦魏冉】武安君庙【在邓州城内东门上】三将军庙【在邓州旧城外祀汉霍去病贾复窦宪】三君子祠【在邓州西南祀韩愈寇凖范仲淹】李文达公祠【在邓州城东南祀大学士李贤明洪治三年建】铁忠烈公祠【在邓州城东南祀明铁】原公祠【有三一在桐栢县西门外一在内乡县治南一在淅川县治西祀都御史原杰杰尝抚治郧阳有惠政故士民为之立祠】严子陵祠【有二一在内郷县石陂西山之巅一在叶县水北】高宻侯庙【有二一在新野县官碾里一在淅川县东南五十里祀汉邓禹】张廷尉庙【在裕州城西祀汉张释之明杨守阯记河南南阳府裕州本汉堵阳之地史称汉廷尉张释之为堵阳人今裕州城西北四里有二邱焉其一隆崇者葢其墓也南三里许旧尝有祠临于衢道其始创莫详年代辽邈鞠为茂草惟元人翰林待诏吴炳汉廷尉张君祠者载之石碣尚存耳国朝宣徳四年知州石鼎始复建之成化十年知州赵寿又重修之为屋止三楹无门庑垣墙之障风雨不庇而樵牧所趋亦日就頽敝矣二卜三年古杭许侯纶以进士来知州事下车谒祠四顾慨然乃以是嵗十月鸠工庀材正其倾頽葺其敝壊又拓其地作前门三楹后寝及门两厢左右各五楹四周以垣总七十丈规制靓深像设严楚乃摹石大书榜于门曰汉张廷尉祠又树碑道旁表曰汉廷尉张释之墓以治三年三月十五日祀以少牢复具廷尉之事迹与作祠之始末闻于朝且以先时有司循旧俗祭以清明中元日为非礼请为更定焉事下礼部遂定为春秋二仲月以下于州许侯乃奉诏如斯举祀又为区画腴田六十亩俾守祠者嵗収其租以为修葺之费兹以述职来京谒予为记予尝读书有功烈于民者载在祀典而以法施于民者为首为能殖百谷能平水土能均刑法之类是也夫以均刑法者而与平水土殖百谷者同功以祀之圣王之制礼其虑深矣廷尉之在汉持法甚平如论犯跸止当罚金论盗环不当致之族是且与人主争狱于上而畧不敢狥情以屈罚其他可知矣故当时有天下无寃民之称其有功烈于民为甚大殁于乡而祭于社亦可也后世建祠墓所而有司因旧俗私祭之故每每废坠今许侯乃作新其祠而显列于朝着为令典歴千百世孰敢废之且许侯之为是者岂惟以崇饰先贤为观美而已哉葢其所以施于民者必有所取法焉法其人故崇其祠崇其祠又所以施法于后人也许君其亦有志于古人之功烈者哉故予并书之以为来者劝】防忠祠【在裕州南闗祀明勅赠光禄寺少卿郁采太仆寺少卿任贤】七贞祠【在裕州阜有门内街西祀杨氏胡氏刘氏二余氏二赵氏】舞阳侯庙【有二一在舞阳县一在叶县祀汉樊哙】酂侯庙【在舞阳县治西】二程夫子祠【在舞阳县舞泉书院内】叶尹庙【在叶县昆阳保祀春秋县尹沈诸梁】三义庙【在叶县坟台保元初大德间建明永乐十四年重修】
　　汝宁府
　　社稷坛【在府西闗汝阳县在西闗上蔡县坛在西郭外确山县坛在西门外正阳县坛在西闗外新蔡县坛在县治西西平县坛在西郭外遂平县坛在西闗外信阳州坛在西闗外罗山县坛在西门外】风云雷雨山川坛【在府南关外汝阳县在南闗上蔡县坛在南门外确山县坛在城东南正阳县坛在南闗外新蔡县坛在县治北西平县坛在南门外遂平县坛在南闗外信阳州坛在南关外罗山县坛在南门外】先农坛【在府东闗汝阳县附郭从府祭上蔡县坛在东门外确山县坛在东门外正阳县坛在东闗外新蔡县坛在县治东西平县坛在东郭外遂平县坛在东闗外信阳州坛在东门外罗山县坛在东门外】厉坛【在府北闗外汝阳县坛在北闗外上蔡县坛在北郭外确山县坛在北闗外正阳县坛在北闗外新蔡县坛在县治北西平县坛在北郭外遂平县坛在北闗外信阳州坛在城北罗山县坛在北门外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各州县俱同】忠义祠【汝阳县祠在县治东上蔡县祠在城内南街确山县祠在学宫内正阳县祠在学宫西新蔡县祠在县治南西平县祠在城内南街遂平县祠在学宫内信阳州祠在学宫内罗山县祠在学宫内】节孝祠【汝阳县祠在东门内上蔡县祠在城内东街确山县祠在学宫西正阳县祠在宣化街北新蔡县祠在县治南西平县祠在北郭外遂平县祠在仓街北信阳州祠在白马桥罗山县祠在学宫西】城隍庙【在府治东门内汝阳县庙在东门内上蔡县庙在东门内确山县庙在县治西北正阳县庙在显灵街新蔡县庙在县治北西平县庙在城内南街遂平县庙在西门内信阳州庙在学宫前罗山县庙在北门内】关帝庙【在府治东祀汉忠义侯雍正元年奉】
　　【防追封忠义侯三代为公爵另立祠祀汝阳县附郭庙同上蔡县庙在城内北街确山县庙在县治东正阳县庙在南闗新蔡县庙在县治东西平县庙在南郭外遂平县庙在仓街信阳州庙在学宫前罗山县庙在十字街头】旗纛庙【在府治东汝阳县附郭庙同上蔡县庙在北郭外信阳州庙在城外东南】龙神庙【在府治南闗雍正五年奉】
　　【防京师装塑神像各省遣官迎请崇祀汝阳县附郭庙同确山县庙在城西北西平县庙在王店遂平县庙在南闗外信阳州庙在城南夏凉村罗山县庙在县西后街址存】火神庙【在府治东汝阳县附郭庙同上蔡县庙在城内南街确山县庙在东门外正阳县庙在城外小东闗新蔡县庙在黯治北西平县庙在城内南街遂平县庙在南闗外信阳州庙在南闗外罗山县庙在十宇街南】八蜡庙【在府治东门内汝阳县附郭庙同上蔡县庙在西门内确山县庙在东郭外正阳县庙在城外小东闗新蔡县庙在县治北西平县庙在北郭外遂平县庙在城隍庙内信阳州庙在社稷坛内罗山县庙在西门外】东岳庙【在府治北闗外汝阳县附郭庙同上蔡县庙在东郭外确山县庙在城东南正阳县庙在东闗外新蔡县庙在县治南西平县庙在东郭外达平县庙在东闗外信阳州庙在南门内罗山县庙在十字街南】文昌祠【在府治南门外汝阳县附郭祠同上蔡县祠在城东南确山县祠在学宫东正阳县祠在学宫东新蔡县祠在县治南西平县祠在县治东南隅遂平县祠在东门内信阳州祠在学宫东罗山县祠在学宫东】禹王庙【在府城溱洧桥南】光武帝庙【在府城东三十里】荆将军庙【在府西祀衞人荆轲】二孝子祠【在府城西闗祀孝子蔡顺董永】张明府庙【有二一在府城东二里一在确山县北二十里汉平舆令张熹旱祷焚身而雨后人感而祀之宋夏侯冲记熙宁五年夏六月安昌不雨百谷亡生斯民嗷嗷愁痛之声日溢里巷我邑宰李公皎喟然叹曰乌有诚之能修而祥之不召者耶吾闻县北十五里有故张明府祠者明府昔因旱殒身诚亦至矣盍往祷焉于是率同僚备特饩与吏人耆老造祠下而告其神曰懽神生不私身死犹庇民既食吾土何至此而泽不下降耶抑亦有所徯而后丰其施耶今庙貎隳矣果霈霡霂以慰民望则将大神宇新神像以彰神贶惟神亦且永有依哉既而川谷暝翳仅瞬息许而霶下注沟浍皆盈矣后旬日邑民数百人举忻忻有喜色而愿输财殚力以践报神之约李公曰俞斯吾志也于是诛榛莽撤朽敝夷崇增庳岿然厥止乃易神之像使尊而从礼敞神之室使壮而且丽为东西廊庑设左右夹舍直堂衍献酌之位出门分宴衎之居而又缭以周垣峻以闳闬庖湢库圉罔不备矣饰不加缋而轮奂制不加广而宏深曾不逾时厥功大就神之威灵若或相之不然何民之忘其劳若是也耶明府姓张讳熹字季和东汉武城人灵帝时为平舆令时大旱躬自祈祷未获嘉应乃积薪自焚主簿崇小史张纯皆从而焚焉炎火既燎大泽斯霈此明府之死于蔡人也宜蔡人懐其惠而万世崇祀之不冺也今邑宰一旦以至诚叩之则感应捷于影响庙貌聿新子来之助亦宜其不戒而自孚也夫忧民事神可以观仁懐惠思报可以观义一举而二善备焉李公之德当与明府而同逺矣】范张庙【在府城北鸡黍台上祀汉范式张邵】狄梁公庙【在府城南祀唐丞相狄仁杰杰先为豫州刺史申理诏狱有功故立庙祀之】顔鲁公祠【在府城内祀唐顔真卿以其死节之地也】裴晋公庙【在府城西祀裴度以其帅师淮西平吴元济有功故祀之】三公祠【在府城北门外祀唐裴度韩愈李愬】李将军庙【在府城西三十五里唐节度使李愬雪夜白马入蔡州擒吴元济故后人立庙祀之】岳武穆王庙【在府西门月城内昔宋绍兴初武穆尝统军克复蔡州蔡人徳之故为立庙明高叔嗣诗战血凭谁浣忠魂任所之郊原高故垒草树暗灵祠落日啼鹃处征人系马时千年知已涙片石外孙辞】高丞相庙【在府城闾巷口祀元丞相高兴兴封河南汝阳王】汝守遗爱祠【在府治前宣化坊右祀王崇古曹科史桂芳邱度】何先生祠【在府城北天中书院西祀何景明】熊先生祠【在府城北天中书院东祀推官熊尚文】崇左史刘公祠【在府城西南隅祀崇藩长史刘迁】白龟庙【在上蔡县东三十八里祀白龟之神台下产蓍草】上蔡先生祠【在上蔡县南一里明正统五年重建祀宋谢良佐成化十五年知府钱钺买田三十畞令其后裔主之以供祀事】霍愍节公祠【在上蔡县东门内祀赠光禄寺少卿霍思】烈女祠【祀田腊梅程兰香邱氏在上蔡县瓮城内】漆雕先生祠【在新蔡县南闗明万厯三十三年知县张延登治蔡有惠政迁主事濒行邑父老立生祠延登退让不居易以漆雕开主】陈太尉庙【在新蔡县明万厯年知县潘昭度建明陈继儒记汝南有先贤曰陈仲举汉太尉也仲举产于蔡未有祠祀太尉者吾友新蔡令潘昭度始昭度之言曰陈太尉扶忠贤之毂涤腐余之腥计延炎鼎而不免于难每读史怅焉心悲今幸宦兹土为考室祀焉陈子其为我记陈子叹曰甚矣潘大夫治蔡之整暇也今天下丛祠野庙杂出于山崖水陬之间刑羊豕酒浆土籥田鼓嵗事不絶而于先贤故老未闻庀一楹享一升者乡民不足责责在守土吏而潘大夫治蔡有异政暇读异书因以采风吊古而有慕仲举之风节也仲举与窦武同心辅政征用海内名贤以清君侧之恶而卒被曹节王甫辈矫诏所杀涑水氏谓其撩虺蛇之头践虎狼之尾身被淫刑祸及国家而余独谓此天也非人也假若天祚炎汉仲举得行其志大猾横珰岂敢与赵夫人女尚书涂面浊乱天下朱穆不愤懑死刘瓆成瑨阳球不狱死杨乔不絶食死巴肃不逮死范滂李膺不拷掠死曹鸾不上书死门生故吏天下豪杰及儒学行义者不废禁徙窜死夫此诸贤者在朝为正人在天为列星而一旦骈首对簿于狱吏之前屠翦族灭于刑余纎人之手者何也此其开葢有机焉阴符经云天发杀机移星易宿地发杀机龙蛇起陆人发杀机阴阳反覆杀机者天地犹且惧之何况人乎此机一动初发于仲举窦后幽再发于何进天子走而董卓曹操袁绍司马懿之流皆閧然攘臂起矣自此分为三国裂为六朝五百年间靡嵗不干戈靡嵗不甲胄扰攘乾坤沸同鼎镬而杀机实芽于桓灵之末葢操懿诸奸軰业已早生人间如伏薪之火曹节王甫特为扬灰聚薪而仲举不幸首触其烈焰耳吾故谓此天也非人也嗟夫天下有道当造化之生机贤者不跃则飞天下无道当造化之杀机贤者不亢则战申屠蟠袁闳潜龙也孙岐张俭惕龙也仲举之所遭亢龙也身荷桓灵窦太后之知前为李固所表荐后为羣贤所倚望欲潜类巧欲惕类怯八十老翁更欲何为而惜一腔中黄之血战哉语曰太直若屈余曰不屈乃直又曰太刚则折余曰惟折乃刚等死耳殇死寿死十日不汗亦死死者自汉以来如蚊蚋相似而惟陈太尉则犹传至今且有潘大夫创祠而俎豆之者则太尉何尝死也太尉被难后故人铚令朱震闻而往哭収葬其尸匿其子逸于甘陵界中事觉系狱合门桎梏备受毒楚终不言逸得免逸后与袁楷会于冀州刺史王芬座欲乘帝廵幸河间刼诸常侍以报父讐志虽不遂孝子也震与逸皆宜配飨太尉而铸曹节王甫像跽列于庭以着天下后世杀贤士大夫之榜様则太尉亦可以长啸于九原矣潘大夫其以为何如潘大夫名增纮字昭度浙之乌程人丙辰进士】郅君章祠【在西平县东门外百歩许祀东汉郅恽】忠节祠【在西平县治西北明正德六年蓟寇陷城知县王佐邑人进士徐文英死之事闻赠佐光禄寺少卿文英正卿仍命建祠祀之后乡人益以两庑祀同难义官贾得山生员徐国轮等三十七人】贞节祠【在西平县北门外官道西祀贞女烈妇同死流贼之难者五人周采苹李明良刘氏左氏贾慧姿】二良祠【在西平南门外祀知县江珙王来鳯】李侯祠【在西平县南闗祀李孟春】汉户牖侯庙【在遂平县城南祀汉丞相陈平】范公祠【在遂平县学西祀范滂及滂母】灵应庙【在确山县西北三十里郎山俗传汉相陈平主之宋崇宁初赐额有祷輙应】黄先生祠【在正阳县城内祀黄宪明孙继臯记汝阳故有黄叔度祠嵗久不饰且壊某君以职事荐苹藻于祠下周览太息乃始葺而新之葢东汉之世距今千三百年其人与骨朽已久矣而其祠輙壊其名犹若新也夫俾叔度与当世之贤豪比迹而论列则慷慨不若李范死国不若陈窦流化一方不若荀陈葢史亦谓其言论风防无所表见而胡以殁而祠祠而至今不絶也嗟夫方汉之季士争骛卓诡之行相矜以声相高以死当是之时服桁杨齿刀锯甘心而不悔者葢肩相摩踵相接也其祸至于正人尽而社稷从之识者以此亦咨嗟叹息诸贤之少激矣叔度何不足为蕃为武为膺为滂顾以为捐吾生无救于天下而又趋之吾弗忍也吾既不能以一木支大厦之颠而又沾沾百里以为惠使天下犹得而窥其浅深若太丘朗陵者吾又弗为也所谓隤然其处顺渊乎其似道者真知叔度哉后世浅之夫以为叔度名迹隐晦此特善自匿者嗟夫荀季和之贤也郭林宗之纯德也戴良之高才也陈仲举之盛名也咸匪乐自损而妄誉人者而靡不退然深服逺去鄙吝叔度之长岂真善自匿也乎哉假令叔度遭时得志其建竖必在当时诸贤之上何者善蔵者必善用倐而蠖屈倐而龙跃自千载之下阴度之其办此也必矣惟其实能办之而言论风防又一无所见此正善处浊世者廼叔度所以贤也虽然叔度并其当时之名与迹欲晦之而后之人乃区区尸而祝焉岂叔度之情乎葢名以浊世晦者必以清时显古之翳迹岩薮而垂声来禩者非一也则叔度之久而获祠于其乡也固显晦之理也哉且使后之人游于其祠而夷考其人縁其人以求其意度其有风乎则某君之为是举也知政本矣余故记之以诏来者俾永勿壊】伏羲庙【在信阳州城内放生池东】神农庙【在信阳州西北四十里】申伯庙【在信阳州东北世传有申伯墓】楚王庙【在信阳州城北七十里】景贤祠【在信阳州儒学内祀申伯子贡姚崇范纯仁刘安世明成化十五年建】寗公祠【在信阳州北祀汝南道寗河】黄公祠【在信阳州东南祀黄炜】朱公祠【在信阳州城北祀汝南道朱一冯】义阳侯庙【在罗山县治西祀汉义阳侯傅介子】
　　汝州
　　社稷坛【在北门外迤西鲁山县坛在西门外郏县坛在北门外迤西寳丰县坛在城西伊阳县坛在城西】风云雷雨山川坛【在南闗外鲁山县坛在小南闗外郏县坛在南门外迤东寳丰县坛在城南伊阳县坛在城南】先农坛【在城东鲁山县坛在城东郏县坛在东门外寳丰县坛在东闗外伊阳县坛在东闗】厉坛【在北门外鲁山县坛在城北郏县坛在北门外宝丰县坛在城东北伊阳县坛在北门外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀郷贤俱详学校志各县俱同】忠义祠【在学宫内鲁山县祠在学宫内郏县祠在学宫内寳丰县祠在学宫内伊阳县祠在学宫内】节孝祠【在学宫外鲁山县祠在城内南街郏县祠在城内南街寳丰县祠在县署西街伊阳县祠在南街】城隍庙【在大街路北鲁山县庙在县东门郏县庙在县治西寳丰县庙在东侯街伊阳县庙在西门内后街】闗帝庙【在西大街祀汉忠义侯雍正元年奉】
　　【防追封忠义侯三代为公爵另立祠祀鲁山县庙在西门外郏县庙在城内东街寳丰县庙在城内伊阳县庙在大街路北】旗纛庙【在西关外鲁山县庙在东闗郏县庙在东门外】龙神庙【在西闗正北雍正五年奉】
　　【防京师装塑神像各省遣官迎请崇祀鲁山县庙在南闗东南郏县庙在城内南街寳丰县庙在城东北伊阳县庙在东门外】火神庙【在城隍庙东鲁山县庙在养济院巷郏县庙在城内南街寳丰县庙在东闗伊阳县庙在城内南街】八蜡庙【在社稷坛西鲁山县庙在东闗郏县庙在城内南街寳丰县庙在东闗伊阳县庙在东门外】东岳庙【在东闗鲁山县庙在东闗郏县庙在东门外寳丰县庙在北闗伊阳县庙在车坊西】文昌祠【在学宫内鲁山县祠在南门内郏县祠在学宫前宝丰县祠在学宫内伊阳县祠在学宫内】风伯庙【旧在风穴山巅今迁于州东北官庄保】许由庙【在州西闗洗耳河侧唐杨植记尧之聪明由先生成尧之治理由先生始尧不以天下让先生先生之道犹昏先生不以清节避唐尧唐尧之道何尊是知天地间尧而许之日而月之生人以来避让之人未有如先生者若非锱铢九有亢极一夫安能以岩泽枯槁之姿下圣神文武之徳则知丹朱得尧之体而遗尧之性先生得尧之性而遗尧之名是得之者守之不足遗之者宰之有余天用先生糠粃帝王牢笼六合故先生躬载清规首出万古僣贼伪臣之过拜先生庙者得不戒之哉使汤之智读先生书夏祀不灭也使发之圣得先生梦商庙不墟也然汤武圣人之用也先生圣人之洁也于乱则吾用于治则吾洁二者圣人经时之大柄使汤武逢尧舜是必韬用而先洁矣先生逢桀纣是必舍洁而趋用矣则圣道变化岂有殊故喜为云霞怒为雷雨先生神也生为春夏杀为秋冬先生功也结为山岳融为川渎先生寿也星罗月帐岩灵壑静先生宅也至人无为金玉在璞先生富也功而不宰人文化成先生道也休光烈仪仰道垂师先生文也天机自洁虽死不亵先生武也噫先生所谓禀天之德合地之式居天地之中立帝王之则噫先生所谓往矣谁能宗见寥廓但箕颍之上惟余清风噫先生所谓圣人之大标天地之无外揖尧谢舜畴为吾辈我来独寻请祷意深再拜刻石取文于心】忠孝祠【在州西门内祀春秋颍考叔唐顔真卿明嘉靖七年建】顔鲁公祠【在州治东龙兴寺】二程祠【在州治西圣学书院】沈公祠【在州治西祀知州沈贵明正綂间建成化中重修】滕公祠【有二一在州治西一在州东门祀兵部侍郎滕昭明治间建】三圣庙【在鲁山县孙村保祀尧舜禹】汉高祖庙【有三一在郏县西北黄道保一在寳丰县陂北保一在伊阳县北三十里】唐太宗庙【在郏县东北薄姬掌保】留侯庙【在郏县南小安保明霍鹏诗子房祠压大河滨遐想元机动若神防入商山招四皓諌还覇上定三秦汉家龙跃功才就楚地蛇分志已伸邈矣高风吾所仰长敎野老荐青苹】酂侯庙【在郏县治西】忠烈王庙【在郏县西下黄道保祀唐李进甫】七贤祠【在郏县治东北崇正书院内祀濓溪明道伊川横渠晦庵东坡颍滨】三苏祠【在郏县西北峨眉山元至正间建明成化十八年重修明胡谧记宋蜀之眉山苏氏文忠文定伯仲两公其墓并在今河南汝州郏县西北三十五里所谓世传苏墓是已葢文忠尝谪汝爱其地有山形胜类其乡遂有终焉之志因号曰小峨眉山贻书仲氏文定曰他日我死贫不能归其葬我于是既而自请徙常以建中靖国元年卒其子过偕文定奉柩葬焉即所谓小峨眉山遵治命也越数稔为政和之二年文定卒亦葬于是既葬过遂家颍昌之斜川距是山仅二百里而近与文定子孙嵗恒有事焉此二墓之所由也宋南渡二公之后率防处靡存嵗时寝废茔域日入芜秽逮元至正初知州元叔仪为之封树筑垣稍复旧规至顺初诏礼部又为树碑神道以表之而朝绅且请建寺额曰广庆命僧居守之置地若干畞以其租为祀事之费至正间县尹杨允因谒庙而创祀焉谓两公之学实出其父老泉先生敎也虽眉汝之茔相望数千里而其精灵之往来必陟降左右葢未始相逺有墓必有祠而两公之宜祀当推本攸自遂置老泉衣冠瘗诸两公冢右而肖三像各设神主祠内父中子列侍焉此又礼之以义而起者也元季寺燬僧无定栖地日侵于里豪用致樵牧弗禁茔域芜秽尤甚于昔国朝虽累诏有司视封先贤遗墓然遵承者鲜天顺间苏之郷人吴中行凖为河南按察使常檄命所司葺封三苏祠墓功未就绪而行准致仕去成化丁酉行准季弟今河南左布政使节行验欲卒成其兄之志也遂捐俸倡所司僚属及郡民好义者出赀市材鼎建祠五楹左右翼两厢各三楹前立门三楹像主整旧如新三冢加封倍前周缭以垣肇工于是年秋七月越明年春三月告讫于是郏尹张广归里豪所侵地六顷八卜畞有竒行验率诸尝有事者涖之且告慰祠墓如礼佥谓不可无文以告将来属谧记其颠末惟苏氏父子伯仲家学之渊源与其所著述建立之雄伟卓絶骖驰而鼎峙者千百载犹一日虽四方庸夫防子皆知敬慕而款仰之而况吾儒之流与其乡之后进乎是宜其体魄之所藏精灵之攸萃其可不加防葺乎此前元诸良有司与今吴氏昆季所谓汲汲相继斯役者亦其高山景行之思之不容已焉顾行凖早歴内外台既急流勇退有年今虽即世而行验方骎骎入柄国政葢夙以两公自期者故其于兹役也尤加之意云】胶东侯庙【在宝丰县治西北隅祀汉贾复元王頔记壬辰冬十月有一日上沐日寳丰吕元甫以贾侯碑请于頔且曰先是侯之祠堂荐经兵乱楝宇倾圯神居得无恙乎因鸠资佽役逺近乐为之用经营者凡数月告厥成功仍其故而新之堂之西贞珉在焉以年代逾逺殆为风雨之所震陵其文漫灭了不可读近又缺然仆而分之俟其好事者复立于石葢阙斯文愿先生备述其事頔曰侯东汉名臣也当建武中兴之际其元勲伟烈书之简册昭乎若日月揭太虚于万世有不可掩者頔何言哉窃尝闻之褒忠以劝臣之义圣主不忘人之功镌石纪实告夫来者此碑之所由兴也谨按侯传取其大畧得以详之矣侯字君文南阳冠军人也少好学习尚书舞阳李生称为将相之器新室末尝聚数百人居羽山自号将军闻更始乱携众归汉因邓禹得召见光武竒之署为将军督盗贼马羸光武解左骖以赐之至信都迁偏将军观其拔邯郸击青犊战五校降陈桥每被羽先登所向皆靡众服其骁勇建武二年拜执金吾封冠军侯时南方未平郾益强帝召诸将议兵事未有言沉吟久之以檄叩地曰谁当击郾侯率然请行帝喜曰金吾击郾吾复何忧遂遣大破之降尹尊尽平其地明年春从帝至宜阳降赤眉将军征伐未尝败数与诸将溃围解急身被十二鎗帝以其敢深入常令其从征而壮其勇节诸将论功自伐未尝冇言帝曰贾君之功我自知之十三年封胶东侯知帝欲偃干戈修文德廼与高宻侯剽甲兵敦儒术帝深然之遂以列侯归第阖门养威其后朱祐等荐侯宜为宰相帝命与公卿叅议国家大事恩遇甚渥善哉蔚宗之言若贾之不伐足以感动三军而懐敌人故克成逺业终全其庆頔摭实而言非敢妄有加焉噫其生也炎朝之名将其往也异代之灵神祀典曰有功于民则祀大哉巍乎侯之功血食于一方葢宜矣阴相其福享名无穷是宜阖郡嵗时致祭祠而像事之父老洁其衣冠陈其黍稷香火之奉奠以少牢惟恐其后也頔遂作迎送神歌四章俾陈于前且以慰邦人之思其词曰云旗摇摇何许神之降兮自灵宇香风泠泠肃甘雨呜呼一歌兮歌以迎黍稷明德兮惟歆诚其二曰冠军威名惊照耀万古巍然奠庙貌邦人敬之荐苹藻呜呼再歌兮神意安云车飚驭来人间其三曰金吾金吾名可纪折冲神威制千里当时公孙堪比拟呜呼侑歌兮歌以辞有功于民祀奚疑其四曰我侯为臣忠世祖功烈中兴当建武定封胶东乃其所呜呼永歌兮歌送神阴相以福邦之民】卓令庙【在寳丰县坊郭保祀汉卓茂】明道祠【在寳丰县防酒务保程颢常谪居讲道于此故后人立祠祀之】五忠庙【在伊阳治西南祀三国时闗羽张飞赵云黄忠马超】
　　陈州
　　社稷坛【在西门外西华县坛在南门外商水县坛在西门外项城县坛在西门外沈邱县坛在西门外】风云雷雨山川坛【在南门外西华县坛在南门外商水县坛在东闗外项城县坛在南门外沈丘县坛在南门外】先农坛【在东门外西华县坛在东门外商水县坛在东门外项城县坛在东门外沈邱县坛在东门外】厉坛【在洪福寺东西华县坛在北门外商水县坛在北门外项城县坛在北门外沈邱县坛在北门外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【在城内西华县祠在学宫西商水县祠在学宫前项城县祠在学宫内沈邱县祠在学宫西】节孝祠【在城内南街西华县祠在城隍庙左商水县祠在忠义祠东项城县祠在学宫外沈　邱县祠在学宫外】城隍庙【在西门街西华县庙在县治西商水县庙在西门街项城县庙在城内北街沈邱县庙在东门内】闗帝庙【在西门街祀汉忠义侯雍正元年奉】
　　【防追封忠义侯三代为公爵另立祠祀西华县庙在东门外商水县庙在南门街项城县庙在城内西街沈邱县庙在社稷坛北】旗纛庙【在北门街西华县庙在南闗外项城县庙在西闗北沈邱县庙在社稷坛西】龙神庙【在城南门雍正五年奉】
　　【防京师装塑神像各省遣官迎请崇祀西华县庙在西闗外商水县庙在西门街项城县庙在城内东街沈邱县庙在县治东南】火神庙【在南门街西华县庙在城西南隅商水县庙在西门街项城县庙在城内西南小街沈邱县庙在南闗】八蜡庙【在东门外西华县庙在东闗外商水县庙在东闗外项城县庙在城内西南小街沈邱县庙在先农坛西】东岳庙【在城外东闗西华县庙在县东桥商水县庙在城外南闗项城县庙在城内西街沈邱县庙在县南闗】文昌祠【在学宫东西华县祠在城内商水县祠在城内东街项城县祠在城内南街沈邱县祠在火神庙西】四贤祠【在州治西祀汉汲黯宋范仲淹包拯岳飞】伏牺庙【在州城西北五里明正统间建】汉光武庙【有三一在州城东一在商水县城西一在项城县明田英诗遐想炎刘运中絶鼍鼃腾跃蛟新蛰四海生灵沸鼎间横空紫气天无色帝庭假手行天诛白水真人秉黄钺昆阳一战无坚敌势若长风扫枯叶赤眉解甲铜马降成绩不劳兵刃血衣冠争覩入闗时自是人心思汉切邦基克复旧山河混沌重开新日月一时感遇会风云扶起中兴帝王业嵳峩古殿今仍存鬰鬰苍烟森老柏风林潇防动威灵犹似当年拥旌节我来吊古独徬徨欲认残碑悉磨防采苹谁与荐寒泉瓦炉香冷灰留雪仰瞻御座衮衣明清风不尽有余烈往来行客几春秋南山依旧青嵲】赵犨祠【在州治北犨后唐为刺史拒黄巢以全陈宋熙寜间建祠以祀】晏公庙【在州鼓楼南祀宋知州晏殊】箕子庙【在西华县治内宋王十朋诗諌君不聴念君深披发佯狂自皷琴千古共传箕子操一时难悟狡童心】商高宗庙【有二一在商水县西南一在西华县北长平乡东上有司春秋致祭】黄帝庙【在商水县西】杨烈妇祠【在项城县城西】贾令祠【在项城县旧城东祀汉令贾逵】
　　许州
　　社稷坛【在城东北临颍县坛在城西北襄城县坛在县西北郾城县坛在西闗外长葛县坛在城西北】风云雷雨山川坛【在城南临颍县坛在城南襄城县坛在城东南郾城县坛在南闗外长葛县坛在南门外】先农坛【在东门外临颍县坛在东门外襄城县坛在城东南郾城县坛在东门外长葛县坛在城东南】厉坛【在城西北临颍县坛在北门外襄城县坛在县治北郾城县坛在北门外长葛县坛在北门外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【在学宫内临颍县祠在学宫西襄城县祠在学宫左郾城县祠在学宫内长葛县祠在学宫内】节孝祠【在城内南街临颍县祠在城内北街襄城县祠在学宫右郾城县祠在东闗内长葛县祠在学宫东】城隍庙【在城内南街临颍县庙在城内西街襄城县庙在县治北郾城县庙在西闗内长葛县庙在东门外】闗帝庙【在城内南街祀汉忠义侯雍正元年奉】
　　【防追封忠义侯三代为公爵另立祠祀临颍县庙在城内北街襄城县庙在县东关郾城县庙在城内长葛县庙在县治东北隅】旗纛庙【郾城县庙在东闗外】龙神庙【在城北雍正五年奉】
　　【防京师装塑神像各省遣官迎请崇祀临颍县庙在城外瓦店大路北襄城县庙在南门外郾城县庙在县北长葛县庙在城东北】火神庙【在城内西街临颍县庙在城内南街襄城县庙在县东北郾城县庙在西闗长葛县庙在小南门内】八蜡庙【在城北临颍县庙在城南襄城县庙在城南郾城县庙在南闗长葛县庙在龙王庙内】东岳庙【在城东临颍县庙在城东襄城县庙在城东北郾城县庙在东闗长葛县庙在县东闗】文昌祠【在县治东南隅临颍县祠在学宫东襄城县祠在学宫内郾城县祠在学宫内长葛县祠在学宫东】衞灵公祠【在州城西灵井后】汉献帝庙【有二一在许州古城西一在临颍县繁城镇魏文帝受禅之地故为立庙焉】陈太丘祠【在州治东南祀汉陈寔】西乡侯祠【在州东古城内祀汉将西乡侯张飞】蔡孝子庙【在州城南祀汉孝子蔡顺每嵗四月十五日祭葢取椹熟时也】七先生祠【在州学内祀周惇頥程颢程頥邵雍张载司马光朱熹】杨统制庙【在临颍县小商桥祀岳忠武部将杨再兴明王祖嫡记小商桥界临颍郾城南北各三十里宋杨将军死事处也予为诸生试大梁数经其地许俗好鬼神嵗时享赛豪侈相竞丛祠淫祀金碧辉映询将军血食所茫如也隆庆五年予举进士同年洪桐刘君尹临颍永平王君尹郾城因以语之二君慨然曰此令首务也抵任进父老考图牒故有祠冇田寖逺莫可复乃于桥北官道隙地为祠祀将军未竣而二君以治行入为台谏复得清苑刘君高平陈君相继尹颍前后经营落成请予文勒诸石遂稍次宋史而为记曰杨将军讳再兴不详何许人贼曹成将也绍兴二年岳飞破成再兴起跃入涧张宪欲杀之再兴曰愿执我见岳公遂就缚飞竒其貌释之曰汝当以忠义报国再兴感谢飞屯襄阳以图中原遣再兴至西京长水县之业阳杀孙都统及统制满在斩五百余人余党奔溃明日再战于孙洪涧破其众二千复长水得粮二万石以给军民尽复西京险要又得伪齐所留马万匹刍粟数十万中原响应复至蔡州焚贼种屯飞败金人于郾城乌珠怒合龙虎大王葢天大王及韩常兵逼之飞遣子云当敌再兴单骑破其军手杀数百人而还乌珠愤甚并力复来屯兵十二万于临颍再兴以三百骑遇于小商桥杀二千余人及万户萨巴贝勒千户百人再兴死之后获其尸焚之得箭镞二升飞痛惜甚张宪继至乌珠夜遁呜呼兹毋论宋事以二邑言乌珠骁勇愤怒益兵如毒火燎原临颍郾城势且岌岌而再兴以三百骑当十二万之众力战而死其英气神勇自足以褫乌珠之魄矣故张宪甫至敌遂惊溃合境保全借使再兴疑畏不前弗克致死金人奋勇长驱两邑之民其存几何自昔御灾捍患具载祀典矧又以死勤事若斯惨烈哉生为烈士殁为忠臣捐躯报国死不旋踵宜岳忠武之痛惜而为之长恸也予昔经其故垒想其裹疮血战矢集如猬披靡驰击之状悲风四起白日为匿未尝不拊桥柱而涕泣泪涔涔下也嗟乎将军死距今几百年耳庙貌无存蒸尝莫荐生于斯官于斯者独何心哉然则诸君是举不惟阐幽表烈慰忠魂于既往厉臣节于来兹其于守土者之责亦可谓无负矣刘君名应元王君名印祥俱进士刘君名蚧举人陈君名灿进士】三贤祠【在襄城县北颍桥祀颍考叔李膺范纯仁】裴晋公庙【有二一在郾城县东北七里一在新郑县北四十里唐丞相裴度平淮西驻节明邵寳记郾城西北五十里有镇曰裴城唐丞相晋国公讨淮西时尝视师于此后人因以公姓命其城又以命其镇镇之中故有晋公祠不知其所创始葢民之私祀祈丰禳沴往往即焉然非典也吏罔攸司葺不葺惟民嵗久且敝比寳来守许行县道祠下慨然感之乃劝其镇之民某稍为完修建额于门设主于堂旧者以新陋者以雅有所瞻焉又请于廵抚都御史徐公暨藩臬诸公嵗役一人俾继守勿壊且为定私祀期式主以乡民耆老有行义者而记其事于石某按韩碑元和十二年八月丞相某至师十月丞相某入蔡然则公驻兹地仅两月耳非有居守抚治之勤而民之敬爱亦至于是岂公求民民有私于公哉诚于国故在在而感仁于人故在在而孚其车服所临节钺所指当有不言而喻者矣然方是时献俘于朝立石记功卒为忌者所中至有斵碑之举抑不知碑可斵而其感孚于人者不可忘也不然一戾止之间而城曰裴镇亦曰裴且记焉至于今者亦独何哉由此观之则是非之在民者公于在国其在后世者公于在当时此理之固然无足怪也寳独念公之在师与贼垒相距曾不数合而从容暇豫若无事焉诸从事方且谈笑为乐至形之诗咏则公素定之志夙成之谋优为之才大受之量皆于是乎见之夫惟素也故不可动惟夙也故不可挠惟优也故不可克惟大也故不可测是其克成厥功葢有不偶然者故凡有志经世之士莫不以公为望呜呼民懐其恩士服其德立于百世之上而百世之下身其地者如见其人焉寳知是祠之不朽也寳知是祠之不朽也于是乎记而复系之以迎送神辞使歌于享辞曰公将降兮兹城驾风云兮扬灵繁歌舞兮在庭去千秋兮如有情蠲我俎兮防我觥右迎神公奄去兮何乡欻逺驾兮八荒伫城臯兮徬徨裴之城兮召之棠后千秋兮不忘右送神】商高宗庙【在郾城县西北祀商王武丁】五老祠【在郾城县儒学内祀金麻九畴张谷张从正王子可山堂老人明成化间建】
　　禹州
　　社稷坛【在北闗宻县坛在城西北新郑县坛在城西北一里】风云雷雨山川坛【在南闗宻县坛在南闗新郑县坛在城东南】先农坛【在东闗宻县坛在城东新郑县坛在城东北】厉坛【在北闗宻县坛在城北新郑县坛在城东北】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【在学宫内宻县祠在学宫外新郑县祠在学宫内】节孝祠【在州治东南宻县祠在城内西街新郑县祠在县治东南】城隍庙【在西门内宻县庙在城内西街新郑县庙在县治东北】闗帝庙【在州治西祀汉忠义侯雍正元年奉】
　　【防追封忠义侯三代为公爵另立祠祀宻县庙在西闗新郑县庙在东门外】旗纛庙【在城北新
　　郑县庙在东门瓮城内】龙神庙【在城西雍正五年奉】
　　【防京师装塑神像各省遣官迎请崇祀宻县庙在柏崖山新郑县庙在县南门内】火神庙【在城西南隅宻县庙在南闗新郑县庙在瓮城内】八蜡庙【在南闗宻县庙在南闗新郑县庙在东门外】东岳庙【在东闗宻县庙在城外东岗新郑县庙在县治东南】文昌祠【在学宫东宻县祠在城内东街新郑县祠在学宫内】禹王庙【在州治西南唐天寳元年建】汤王庙【在州北门内明嘉靖十年建】神后山神庙【在州神后山前明永乐二年有驺虞出于山中因建庙祀神】遗爱祠【在州城内东北祀子产韩延寿黄霸寇恂郭伋卓茂】黄霸祠【在州西五里】訾僊庙【在州东门外一里许顺治十六年廵梁道沈荃重修】卓令祠【有二一在州东五里一在宻县东三十里祀汉卓茂】马端肃公祠【在州北门外祀兵部尚书马文升】忠烈祠【在州南闗祀明兵廵道李乘云】李公祠【在州东闗祀明提学副使李梦阳】许鲁斋祠【在新郑县儒学内祀元儒许衡明宣徳间建明薛瑄记新郑县西山大隗山之左里曰阳缓元鲁齐先生许文正公所生之地也先生世家河内金季其先人避兵是邑实生先生于里中金大安己已嵗也县学有祠以祀先生其事具于碑今碑存而祠废士大夫之往来与凡民之向学者或嗟叹以为缺典江西邓麟训导邑庠乃即夫子宫墙东隙地搆屋三间作先生像于中以时致祀既而求记于河南佥宪刘公咸公以推余余忆往年过是邑邓方谋作祠又二年再至祠成久矣邓之志可嘉哉于乎先生之道之德之学所以绍程朱之正传淑万世之人心者固不待后学小生之称賛而独念是邑乃先生诞生之地顾祠宇久废人心缺然无以寓敬邓能因心兴事作新斯宇使凡进谒庭下者如亲炙先生若充然有得而退其有补于天理民彜不浅矣遂书其事以告后之人俾无替于承祀云】三贤祠【在新郑县东北丁马保祀郑子产裴中立王沂公】白龙王庙【在宻县南柏崖山明永乐间奉勅修】五虎庙【在宻县东五十里三国时闗侯张飞马超黄忠赵云破曹操于此后人为之立庙】
　　郑州
　　社稷坛【在西闗荥泽县坛在西门外荥阳县坛在西门外河阴县坛在北门外汜水县坛在城北】风云雷雨山川坛【在南门外荣泽县坛在南门外荥阳县坛在南门外河阴县坛在南门外汜水县坛在东闗外】先农坛【在东门外荥泽县坛在东门外荥阳县坛在东门外河阴县坛在东门外汜水县坛在东郭外】厉坛【在北门外荥泽县坛在北门外荥阳县坛在北门外河阴县坛在北门外汜水县坛在城北】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀郷贤俱详学校志各县俱同】忠义祠【在学宫内荥泽县祠在学宫东荥阳县祠在县治东河阴县祠在南门内汜水县祠在学宫左】节孝祠【在州治西荥泽县祠在学宫西荥阳县祠在县治东河阴县祠在东门内汜水县祠在县治西】城隍庙【在州治东荥泽县庙在西门内荥阳县庙在县治西河阴县庙在东门内汜水县庙在县治西】闗帝庙【在州治东南祀汉忠义侯雍正元年奉】
　　【防追封忠义侯三代为公爵另立祠祀荥泽县庙在北门内荥阳县庙在县治西河阴县庙在县治西汜水县庙在西门内】旗纛庙【汜水县庙在西闗】龙神庙【雍正五年奉】
　　【防京师装塑神像各省遣官迎请崇祀荥阳县庙在南门外汜水县庙在汜河口】火神庙【在州治南荥泽县庙在南门外荥阳县庙在县治西河阴县庙在东门内汜水县庙在北门内】八蜡庙【在西门外荥泽县庙在县治后荥阳县庙在南门外河阴县庙在北门外汜水县庙在东郭外】东岳庙【在州北荥泽县庙在县东荥阳县庙在南门外河阴县庙在东门外汜水县庙在南门内】文昌祠【在州治东荥泽县祠在学宫东荥阳县祠在县治东河阴县祠在南门内汜水县祠在学宫内】公孙大夫庙【祀郑大夫公孙侨在州治东明秦金诗瓣香端拜大夫祠千载高风想见之爱士不忘乡校化济人犹説乘舆私云碧草迷青冢雨蚀苍苔卧石碑郑国山川登眺里独留遗爱不胜悲】留侯祠【在州城南新郑界明高拱碑记龙之为物能升降上下兴云雾泽下土非人所能致也而古乃有豢龙氏者何葢龙有欲故可以所欲豢之可豢故亦可以屠也虽然此凡龙耳若神龙则不然彼其心无所系而变化莫可测其所食犹凡龙也即豢龙氏之食亦未尝不食也然一食即去既不知其为何人而亦不记其为何处夫若是孰得豢之不可豢也况可屠耶汉兴佐命之臣三杰为最而三杰中智莫如留侯才莫如淮阴乃淮阴竟以反诛嗟乎淮阴岂尝反哉徒以其艳于功名之际不能自脱故冇以坚高帝死之之心而遂不能免也今观夫分地稍迟则失期不至欲王齐急则请假王降为淮阴则怏怏无聊羞与哙等伍信于功名何如者帝固以为信之才若彼而其功名之念又若此使吾在固有所以处之者吾不在则嗣子安能处之处之而不当意信其可但巳乎脱如分地迟奚啻失期脱如欲王急奚啻请假脱如有淮阴之谪奚啻怏怏羞伍哙等嫌衅一起则嗣子者必且为所鱼肉而事去矣天下其能如信何故必有以死信而后吾乃可以死此固高帝之心不能时刻忘者也而信亦岂无所以致之者欤悲夫以信之才可以防视千古固亦龙也而惜其艳于功名之际不能自脱则其为龙也凡是固始为人所豢而卒为人所屠也若留侯者虽以身从汉决策帷中然或去或来其超然不羁之意已久孚于高帝之心至其成功也侯之则侯食之邑则食固亦汉廷诸功臣伍也而曾未有一毫岸异离羣之迹乃无何即引疾以去谢迹人间使天下之人徒有咨嗟叹息而竟莫识其意之所在是可得而豢欤抑可得而屠欤然则侯亦神龙矣哉或曰侯不系情于汉独奈何系情于韩而必为报讐嗟乎忠孝丈夫之大致也父之讐弗与共戴天君犹父也有君父之讐而不以报非夫也是故侯之志始终乎是焉惟其志专报主而无所系于功名之际是故卒有以成志而亦卒无以累其身譬之神龙者惟不可豢因以不可犯也而驱风鞭霆索天下不义之人而击杀之亦未尝不为也讵祗为不可豢而巳哉若是则可为留侯也已矣世传侯先韩人而自昭侯防郑遂徙都郑越百四十有七年而后灭于秦则侯正郑人也而郑故无祠予乃特易地一区建祠祀侯葢不惟乡人之后进寓景仰之意而父母之邦英爽时临或亦有所依焉乃予则为迎送神辞俾奏之以乐尸辞曰摧嬴楚兮报韩偕赤松兮弃人间横四海兮神游懐故都兮暂还溱之水兮陉之山桑麻蔚兮春草斑怅美人兮未来徒怛欝兮心顔】樊将军庙【在州治内宋欧阳修樊侯庙灾记郑之盗有入樊侯庙刳神像之腹者既而大风雨雹近郑之田麦苗皆死人咸骇曰侯怒而为之也余谓樊侯本以屠狗立军功佐沛公至成皇帝食邑舞阳剖符传封与汉长久礼所谓有功德于民则祀之者欤舞阳距郑既不逺又汉楚尝苦战荥阳京索间亦侯生平提戈斩级所立功处故庙而祀之宜矣方侯之骖乘沛公事危鸿门瞠目一顾使羽失势其勇力有过人者故后世言防武称樊将军宜其聪明正直有遗灵矣然当盗之剚刃腹中独不能保其心腹肾肠哉而反贻怒于无罪之民以逞其恣睢何哉岂生能万人敌而死不能庇一躬耶岂其灵不神于御盗而反神于平民以骇其耳目耶风霆雨雹天之所以震耀威罚有司者而侯又得以滥用之耶葢闻阴阳之气怒则薄而为风霆其不和之甚者凝结而为雹方今嵗且久旱伏阴不兴壮阳刚燥疑有不和而凝结者岂其适会民之自灾也耶不然喑呜叱咤使风驰霆击则侯之威灵暴夫哉】郑庄公庙【在荥阳县东南二十里即颍考叔谏庄公之所后人因立庙祀之】武安君庙【在荥阳县西南祀秦将白起】纪将军庙【在荥泽县西二十五里祀汉纪信明正统三年奉勅建明欧阳哲记郑州荥泽县西有荥阳旧城汉纪信将军墓在焉正统三年二月诏封信荥泽侯諡忠烈建庙墓前有司春秋致祭葢从郑州儒学训导郭明郁之请所以表忠义而励臣节也惟兹荥阳郑衞之间实为楚汉之地当时楚兵围高帝甚急汉之谋臣武将非不多也顾无防以出之者侯独乗王车诈为汉王出降由是帝得脱去羽怒烧杀之夫以项羽之暴所过诛戮无遗侯固知诈必见杀也乃死而不畏其殉上之心亦何烈哉向防侯帝必势屈降楚项羽当肆愤而甘心焉则汉事去矣虽萧何守闗中韩张为腹心将何所及乎帝既出収兵复振不二年毙羽而成帝业所以传炎汉四百年之社稷皆侯之力也其忠亦大矣或谓帝既即位爵赏封防不逮于侯又无一人为侯推明者皆以为憾以余考之殆史氏之缺文耳否则汉初剖封功臣虽雍齿之讐且不遗焉而何靳于侯耶夫爵赏之报在当时者逸于史而难稽追崇之典在后世者缘舆情而可为尝观唐卢藏用为墓碑谓县令孔奉先修治侯墓以其事上请而所司抑不以达庸可慨欤歴年数百莫冇能表之者宋周颍为庙记载真宗封侯为太尉又为柘大庙宇而随以圯其制亦未备也洪惟圣朝褒忠尚贤之意无间今昔凡忠臣烈士墓则樵牧有禁庙则祭祀有时着于令典然侯精诚伟烈后千数百年而始显岂不异哉制下知州林厚奉命惟谨躬诣墓所建庙庙成学正沈衡征文记之余因述纪侯忠君之大节朝廷褒崇之盛典并以明史氏之缺遗后之人其永览焉】
　　陜州
　　社稷坛【在西闗灵寳县坛在西闗阌乡县坛在城西门外】风云雷雨山川坛【在南闗灵寳县坛在南闗□乡县坛在南门外】先农坛【在南闗灵寳县坛在城东阌乡县坛在城东南】厉坛【在北闗灵寳县坛在北闗阌乡县坛在北闗】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【在学宫内灵寳县祠在学宫内阌郷县祠在学宫内】节孝祠【在学宫内灵寳县祠在学宫内阌乡县祠在学宫内】城隍庙【在州治东灵寳县庙在县治西阌乡县庙在县治东北】闗帝庙【在州治西祀汉忠义侯雍正元年奉】
　　【防追封忠义侯三代为公爵另立祠祀灵寳县庙在城东闗阌乡县庙在东门内】旗纛庙【在城东北灵寳县庙在西闗阌乡县庙在东闗】龙神庙【在州治北闗雍正五年奉】
　　【防京师装塑神像各省遣官迎请崇祀灵寳县庙在城东五底村阌乡县庙在西门外】火神庙【在州治西灵寳县庙在县治西阌郷县庙在县治西】八蜡庙【在州治南灵寳县庙在南闗阌乡县庙在西门外】文昌祠【在州治南灵寳县在学宫东阌乡县在城内】神农庙【在州东南大阳社唐天寳元年建明洪武年间修】召公庙【在州治东北】老子祠【在州东相传老子尝炼丹于此后人立庙祀之隋薛道衡碑记自太极权舆上元开辟举天维而悬日月横地角而载山河一消一息之精灵上生下生之气候固以财成庻类亭毒羣品有人民焉有君长焉至若上皇防古夏巢冬穴静神息智鹑居鷇饮大礼与天地同节非析疑于俎豆大乐与天地同和岂考击于钟鼓逮乎失道后德失德后仁皇王有歩骤之殊民俗有淳漓之变于是儒墨争鹜名法并驰礼经三百不能检其情甫刑三千未足息其奸是故洁其流者澄其源直其末者正其本源源本本其唯大道乎老君感星载诞莫测其受气之由指李为姓未详其吹律之本含灵在孕七十余年生而白首自以老子为号其状也三门防柱表鼻耳之竒蹈五把十显手足之异爰自伏羲至于周氏绵祀歴代见质变文在文王武王之时居藏史柱史之职南朝屡易容貌不改宣尼一覩叹龙德之难知闗尹四望识真人之将隐乃发挥众妙著书二篇率性归道以无为用其辞简而要其防深而逺飞龙成卦未足比其精微获麟笔削不能方其显晦用之冶身则神清志静用之治国则返朴还淳既经链形物表巻迹方外蜺旌宻驾往来紫府金浆玉酒防衎清都叅日月之光华与天地而终始步其流者则摈落嚣尘得其门者则腾骧云雾大椿凋茂非蜉蝣之所知洪渤浅深岂冯夷之能测盛矣哉固无徳之称也庄周云老聃死秦佚吊之三号而出是谓遁天之形虽复傲吏之寓言亦蝉蜕之防防皇帝诞灵纵睿按统膺期照舂陵之赤光发芒山之紫气珠衡日角天表冠于百王明镜衢尊圣德会于千秋周道云季多难在时九鼎共海水同飞两日与洛川俱辟天齐地轴之所蛇食鲸吞铜陵玉垒之区狼顾鸱跱黄庭奸宄郑阻兵祸大纵毒螫将遍函夏神谋内断灵武外驰应欃枪而扫除仗旄钺而斩伐共工既翦重立乾坤蚩尤就戮更调风雨宰制同造化之工生灵荷魂魄之赐万方欣戴九服讴謌乃允答天人祗膺揖让升泰坛而礼上帝坐明堂而朝羣后昔轩辕颛顼建国不同太昊少昊邦畿各异舜改尧都夏迁虞社歴选前辟义存创造惜十家之产爱兆民之力经始帝居不移天府规摹紫极仍据皇图下宇上栋务存卑俭右平左墄聿尊制度朝夕正殿不别起于鹓鸾升降灵台岂更营于鳷鹊忧劳庻绩矜育苍生念兹在兹发于寝寐棘木胏石特降皇情祝网泣辜深存寛简绯缨知耻画服兴慙天无入牢之星地灭成牛之气延阁广搜考集羣典石渠璧水阐扬儒业缀五礼于将壊正六乐于已崩总章溺志之音太师成功之颂承华养德作贰东朝外正万邦内宏三善继离炳曜重日垂明永固洪基克隆鼎祚以维城磐石多艺多才良佐寳臣允文允武为王室之藩屏成神化之丹青致世俗于润涂纳烝民于寿域旄头垂像穷发成形獯獊作患其来乆矣无上算以制之用下策而难服自我开运耀德戢兵感义懐仁称藩请朔稽颡欵塞匍匐投掌牂牁夜郎之所靡汉桑干之地咸被声敎并入提封闽越勾吴不愆贡职夫余肃慎无絶译邸遐迩禔福文轨大同自三代之余六防竞逐秦居闰位汉杂霸道魏氏则三分鼎峙有晋则偏安江左降斯以后粹驳不分帝迹皇风寂寥千载天命圣德会昌神道变亿兆之视听复三五之规模固以幽明赞协符瑞彪炳千年灵蔡着天性以効徴三足神乌感阳精而表质春泉如醴出自京师秋露凝遍于竹苇星光若月云气非烟三农应铜爵之鸣五纬叶珠囊之度信可以扬銮动跸肆觐东后玉检金防登封岱岳而谦以自牧为而不宰尚寝马卿之书未允梁松之奏在青蒲之上常若乗奔处黄屋之下无忘夕惕虽苍璧黄琮事天事地南征火正属神之禔犹恐祀典未宏秩宗废礼永言仁里尚想元极夀宫灵座麋鹿徙倚华葢坛风霜凋敝乃诏上开府仪同三司亳州刺史武陵公元胄考其故迹营建祠堂皇上往因歴试总斯蕃部犹汉光司之所魏武兖州之地对若相之两城绕涡谷之二水芝田柳路北走梁园沃野平臯东连谯国望水置揆景瞻星拟圃以防基横玉京而建宇所谓天大道大难几者矣若夫名言顿絶幽泉之路莫开形器不陈妙物之功难着腾茂实飞英声图丹青镂金石不可以巳】河上公庙【在州南鸡足山上公汉文帝时人】姚梁公祠【在州东祀唐梁国公姚崇宋元祐八年建乃崇故居也】义烈祠【在州治南宋知州李彦仙死节故立庙祀之】龙逢祠【在灵寳县东门外宋绍圣二年建明治二年修】汉高祖庙【在灵寳县南项城里高祖尝驻军于此后人因之立庙明洪武二十七年重修】三田庙【在灵寳县治南祀孝子田真田广田庆】许襄毅公祠【在灵寳县东街祀吏部尚书进以子户部尚书诰大学士讃祔焉】王将军庙【在阌乡县东祀晋王濬】
　　光州
　　社稷坛【在城北光山县坛在北门外固始县坛在西城外息县坛在北门外商城县坛在西门外】风云雷雨山川坛【在城南光山县坛在南门外固始县坛在南城外息县坛在南门外商城县坛在南门外】先农坛【在西门外光山县坛在城西南固始县坛在西城外息县坛在东门外商城县坛在东门外】厉坛【在北门外光山县坛在北门外固始县坛在北门外息县坛在北门外商城县坛在北门外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【在学宫内光山县祠在学宫内固始县祠在学宫内息县祠在学宫内商城县祠在学宫内】节孝祠【在学宫外光山县祠在北门内固始县祠在县治东息县祠在学宫外商城县祠在南门内】城隍庙【在北城光山县庙在南门内固始县庙在县治西息县庙在县治西商城县庙在西门内】闗帝庙【在北城祀汉忠义侯雍正元年奉】
　　【防追封忠义侯三代为公爵另立祠祀光山县庙在县治西固始县庙在县治西息县庙在县治十字街商城县庙在县西】旗纛庙【息县庙在城南闗】龙神庙【在北郊外固始县庙在北城外息县庙在南门外商城县庙在东门内】火神庙【在北城光山县庙在南门外固始县庙在鳯城门息县庙在东闗商城县庙在北门外】八蜡庙【在北门外光山县庙在南门内固始县庙在西城外息县庙在北闗外商城县庙在东门外】东岳庙【在东门外光山县庙在北门外固始县庙在北闗息县庙在东闗商城县庙在北闗】文昌祠【在北城内光山县祠在学宫东固始县祠在县治东息县祠在学宫外商城县祠在北门内】司马温公庙【有二一在州学内宋淳熙间建明天顺七年修一在光山县治西明洪武六年重修以公生于其地也宋叶祐之记故太师文正司马公生光山实天禧三年十月十八日其祠于郡不知何嵗月或云自嘉祐葢公之名德不独重于熙丰元祐其在神宗之时固已如日星之昭矣中兴祠凡屡易绍熙壬子始建于郡东堂水心为之记庆元巳未又移于郡学讲堂之西序朔望邦侯率僚吏诸生致敬春秋有事学宫与从祀等然以其在堂序也三嵗试士移徙再三而像亦往往非公之旧矣吴郡何侯为守乃辟祠宇稍令崇深复求画像于公之曾孙仓部郎中述之家仲夏已酉行释菜之礼奉公新庙以示瞻思焉夫公之履道廸徳用舍重轻水心既详论之而明谟賛道化诚心贯宇宙三代以下无几矣行可一乡名传一时固亦鲜矣若夫自一身而达于朝廷自朝廷而推于天下自中国而及于九夷八蛮人无异词士有定论虽有私意指擿疵毁而道德之实终于不可掩没百世之下至即生育之地尸祝而俎豆之非甚盛德孰能与于此何侯为郡不独考协典礼尊尚先贤而喜直恶佞摧奸防善一言之出断断可复一令之行期期可乆理财不侵下敷政必自上昭揭公事非其有槩于中不能若是拳拳也昔苏公疑韩公没必不眷恋于潮遂为焄蒿凄怆之论焄蒿凄怆固也诗曰鳬鹥在泾公尸来燕来宁祐之尝因是诗悟中庸之防曰防之显诚之不可掩慈湖夫子叹曰千载不传之妙也夫子没絶齿不敢道者五年于兹侯亦夫子之门人也因公之祠乃复诵之侯又刋公传家集且表废田专给祠费尝以嵗十月修生初之祠云侯名元寿绍定三年八月记】悯忠庙【在州西祀陈亨祖】弋阳三公庙【在州西门内】许忠节祠【有三一在府学内一在光州一在固始县儒学内祀赠礼部尚书许逵】苏东坡祠【在光山县南浄居寺内祀宋苏轼】孙叔敖庙【有二一在固始县西北七十里汉县令段先建明洪武十六年修一在固始县期思镇】杨行宻庙【在固始县独山】桐栢庙【在新息废县祀桐栢山神】息侯庙【在息县西南十里祀周息国始封君】息夫人庙【在息县城西南】贾君庙【在息县后祀汉新息长贾彪】忠诚庙【在息县察院东祀黄绾】


　　河南通志巻四十八
&lt;史部,地理类,都会郡县之属,河南通志&gt;
　　钦定四库全书
　　河南通志巻四十九
　　陵墓
　　从古帝王发政施仁加恩防内既使懐生之类霑濡浸润复博求先代陵寝暨名臣节士之有功徳于民者封识守防于以崇徳报功褒显忠烈盖墓以人传非人以墓也后世为达生之论著裸葬之説又或有骛不朽之名发牛山之慨者乌足语于此哉古之圣贤浩乎与天地长存者固不系于墓之有无而后之哲王谨守护视爱其人思其物虽槃匜几剑犹不忍伤况丘陇乎豫自太昊迄于今帝王陵寝所在多有
　　国家数遣使致祭复下
　　令守土诸臣核所在名人遗冢令禁樵采煌煌乎圣王之遗轨百世同符矣志陵墓
　　开封府
　　古仓颉墓【在府城东北二十里时和保禅通记云仓颉居阳武而葬利乡即此】夏太康陵【在太康县城东南二里按书太康在位十九年为羿所距遂居阳夏后二十九年而崩】少康陵【在太康陵西】
　　商彭祖墓【在鄢陵县北彭祖商贤大夫明于谦诗年垂八百竟如何终见浮生逐逝波服御无人传秘诀道旁高冢漫嵯峨】
　　周平王陵【在太康县城西金堆乡】
　　春秋宋华元墓【在陈留县小黄北见皇览】澹台灭明墓【在陈留县北六十里】伯有墓【在陈留县南斗城伯有郑大夫】子羽墓【在通许县城东三里冈子羽郑行人赵伟诗曾于郑国见遗文今日南寻谒古坟辞命一时劳应对声名千载播清芬残碑剥落藏秋草古木凄凉锁暮云试问当年贤子产九泉宁复与同羣】高柴墓【在太康县城西北四十里柴孔子弟子】陈亢墓【在太康县城北四十里亢孔子弟子】冉伯牛墓【在杞县城东一十二里孟津县亦有墓伯牛孔子弟子】韩凭妻息氏墓【在封邱县城东北青陵社宋大夫韩凭娶妻息氏貌美康王夺之俄而凭自杀息乃阴腐其衣王与登台遂自投台下左右揽之衣不中手遗书于带曰王利其生不利其死愿以尸赐凭合葬王怒弗聴使里人埋之冢相望也夙昔有交梓木生于二冢之端旬日而大合抱屈体相就根交于下又有鸳鸯鸟雌防各一恒栖树上交颈悲鸣宋人哀之遂号其木曰相思树云】
　　战国梁王冢【在府城西即魏侯防】信陵君墓【在府城东扬州门南信陵魏公子无忌元雷琯诗闲过信陵馆有懐信陵君君去日巳逺谁怜抱闗人径携一壶酒往酹公子坟坟久渐己平其木几为薪泉扉锁长夜千载不复晨昔为贤俊游今为狐兔隣豪贵竟安在念之心如焚有生会归尽但恐后无闻此意不可必且醉梁园春】段干木墓【在府城西北二十里】张仪墓【在府城东北七里仪秦相】范睢墓【在尉氏县北六十里睢秦相】朱亥墓【在府城西南宋苏轼诗昔日朱公子防豪不可追今来逰古国大冢称屠儿平日轻公相千金弃若遗梁人不好事名字寄当时鲁史盗齐豹求名谁复知慎无怨世俗犹不遭仲尼】汉灵昭陵【在府城东北马尾墙其地即春秋宋之黄乡昔汉高祖兵败母遂葬此】萧何墓【在中牟县北圣水保何鄼侯】张良墓【在兰阳县城西一十五里白云山良留侯】陈平墓【在阳武县城东三十里平左丞相】彭越墓【在太康县城东南三十里越梁王】郦商墓【在杞县城西二十八里商右丞相】张耳墓【在府城北母寺保俗呼为研台彰德府亦有墓】李左车墓【在通许县城西前有石二尺文字漫灭可辨者某君李左车尾曰斜临洧水北晀夷山云】张苍墓【在阳武县城东北四里苍北平侯】翟母墓【在封邱县治西保和坊汉高帝厄于楚馁甚母尝馈食及帝业成母己逝因封其墓县之得名以此明詹雨诗一饭恩成便有封至今高冢勒遗踪九原羞杀淮阴軰尺土谁酧百战功】娄敬墓【在杞县城东北三十里】张德墓【在陈留县古张城德良裔】韦贤墓【在尉氏县城东二十里贤丞相】陈羣墓【在陈留县北二十八里羣大司农】边韶墓【在杞县城东三里山子头】严光墓【在尉氏县城东二十里】隗嚣墓【在尉氏县城南四十里】邓禹墓【在太康县城西北三十五里禹高宻侯懐庆府济源县亦有墓】岑彭墓【在尉氏县城东二十里彭舞阳侯】冯异墓【在太康县三十里异昆阳侯】陈伯先墓【在兰阳县城西三十里墓隧尚存伯先荆州刺史】蔡邕墓【在尉氏县东北四十里邕中郎唐温庭筠诗古坟零落野花春闻説中郎有后身今日爱才非昔比枉抛心力作词人】巨无霸墓【在太康县城东南二十里】鲁恭墓【在中牟县城北门外恭县令有异政人因葬此】百里嵩墓【在封邱县城东五里嵩徐州刺史】
　　三国夏侯惇墓【在祥符县境内惇曹魏名将】
　　晋阮籍墓【在尉氏县城东南三十里籍步兵校尉河南府新安县亦有墓】毕卓墓【在府治北卓吏部郎宋刘敞诗蓬蒿道旁冢云是晋时贤名声与陵谷共尽一千年】陶母墓【在太康县城东南文西社世传陶侃母墓】潘岳墓【在中牟县城东南潘庄即岳故里】唐刘文静墓【在尉氏县城东南一十五里文静民部尚书】任瓌墓【在尉氏县城西大陂之浒陜州都督】王伯当墓【在封邱县城西北二十里归德府睢州亦有墓】魏征墓【在洧川县城西三里征郑国公】李靖墓【在府治南閙店保靖魏国公】张公谨墓【在尉氏县城东沈家村公谨代州都督諡曰襄】韦思谦墓【在阳武县城北三里思谦唐纳言】宋泰墓【在洧川县城北三里泰太子宾客】
　　五代梁太祖后张氏墓【在开封府润色乡】孟防墓【在通许县城西北三十里防来降至汴而亡葬此】李谷墓【在府城东门外】九女冢【在中牟县城东白沙保世传五代之乱赵氏九女逼于寇义不受辱连缢而死时人葬之因筑九冢太康县亦有冢】宋吕防正墓【在洧川县城东南朱曲二十里防正丞相諡文穆禹州新郑县亦有墓】高琼墓【在府城外吹台乡建邑里琼忠武军节度使赠卫王諡烈武】王旦墓【在府城东旦丞相諡文正】刘安世墓【在祥符县会乱金人发其冢貌如生惊语曰异人也为葢棺去】李常宁墓【在杞县城东二十里常宁元祐三年状元卫辉府延津县亦有墓】丁度墓【在扶沟县城东度尚书右丞諡文简】呼延赞墓【在府城西南朱仙镇咸宁初賛掌防元德皇后园陵仪卫还卒葬于此】李端懿墓【在府城东北南神冈端懿镇潼节度观察留后驸马都尉赠尚书令諡和文遵朂之子】葛景先墓【在府城西南八角保景先丹阳伯】胡余庆墓【在尉氏县城三里余庆馆职】张尧夫墓【在祥符县境内见六一集墓表】冉文墓【在中牟县城南晶泽里文驸马】王代恕墓【在尉氏县城北蒋城乡代恕句容令】
　　金完顔君用墓【在封邱县城北西呉村】
　　元李铎墓【在府城东南赤仓保铎南康路总管】游显墓【在府城西南朱仙镇显江淮行省平章】高兴墓【在府城东南史胡铺兴汝阳人封南阳王】三公墓【在太康县城西一十里三公韩椿韩克昌韩元善】三卿墓【在太康县城西三里三卿尚书顾正中左丞顾恕御史顾文】杨泽墓【在府城西南朱仙镇泽梁国公】张珪墓【在中牟县城南晶泽保珪礼部尚书】高平章墓【在府城西八角保平章封武宣王】李则昌墓【在仪封县东门外百余歩则昌礼部尚书】朱信墓【在中牟县城西北南梁保信瑞州路同知】边公佐墓【在尉氏县西门外一里公佐户部侍郎】
　　明张玉墓【在府城南一十里鳯城冈玉河间忠武王】王钝墓【在太康县城北一十五里钝浙江布政子防侍郎祔】赵羾墓【在府城南自墓冈羾礼部尚书】郭济墓【在太康县城东北济镇江府知府】傅安墓【在府城西南朱仙镇岳庙后安太康人永乐时奉使絶域十二年始归】王继墓【在府城南鳯城冈继兵部尚书】孙贤墓【在杞县城西南石村冈贤太常寺卿諡襄敏】梁廷栋墓【在鄢陵县扬河村西北廷栋安庆廵抚】顾佐墓【在太康县城西南七里佐左都御史】王宇墓【在府城西郑门宇大理寺卿】刘璟墓【在鄢陵县东龙冈北璟刑部尚书】刘忠墓【在陈留县西门外忠大学士諡文肃】靳于中墓【在尉氏县城东南于中工部尚书】张文奎墓【在兰阳县城西一十五里白云山西文奎都御史谕祭】李源墓【在府城东扬州门源湖广右叅议】张孟男墓【在中牟县城东五里孟男户部尚书】李钺墓【在府城西水门钺兵部尚书諡恭简】王廷相墓【在仪封县城东三里廷相兵部尚书】郭维藩墓【在仪封县城西北四里维藩太常寺卿】王观墓【在府城南观苏州知府】刘之凤墓【在中牟县城北三里牟山之鳯刑部尚书】邵旻墓【在兰阳县城东南旻工部尚书】许可征墓【在尉氏县城西五里可征副都御史】冉鼎墓【在中牟县晶泽里鼎长清县令子崇儒两淮运判崇礼陜西叅议俱葬于此】张卣墓【在仪封县城东四里卣大理寺卿】费曾谋墓【在通许县城北鳯形冈曾谋江西铅山县人明崇祯十四年任通许令甫下车流宼攻城曾谋誓死守夜宿戍楼度势不能支遂衣冠北向再拜抱印投井死城陷贼索尹及印得其状皆叹息罗拜以帛殓葬后邑人改葬于此】郑二阳墓【在鄢陵县杨河村西北二阳安庆廵抚】高捷墓【在府城北抱獐山捷右都御史】刘理顺墓【在杞县城北一十里理顺状元左中允諡文烈】
  </div>
  <div class="pagination">
   <a href="河南通志_page206.html">
    上一页
   </a>
   <span>
    ...
   </span>
   <a href="河南通志_page202.html">
    202
   </a>
   <a href="河南通志_page203.html">
    203
   </a>
   <a href="河南通志_page204.html">
    204
   </a>
   <a href="河南通志_page205.html">
    205
   </a>
   <a href="河南通志_page206.html">
    206
   </a>
   <span class="current-page">
    207
   </span>
   <a href="河南通志_page208.html">
    208
   </a>
   <a href="河南通志_page209.html">
    209
   </a>
   <a href="河南通志_page210.html">
    210
   </a>
   <a href="河南通志_page211.html">
    211
   </a>
   <a href="河南通志_page212.html">
    212
   </a>
   <span>
    ...
   </span>
   <a href="河南通志_page208.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
