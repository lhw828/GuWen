<!DOCTYPE html>
<html>
<head>
    <meta charset="UTF-8">
    <title>水经注疏 - 第 36 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 36 页/共 77 页</h1>
    <div class="content">　　　　　　　　　　　　宜都杨守敬纂疏
　　　　　　　　　　　　　　　　　　　　门人枝江熊会贞参疏
　渭水上全上作一，戴删。
渭水出陇西首阳县渭首亭南鸟鼠山。朱渭首作渭谷。守敬按：《说文》作渭首亭，郦《注》同，谷字误，今订。
渭水出首阳县守敬按：两汉、魏、晋、后魏县并属陇西郡，在今渭源县东北。首阳山渭首亭南谷。守敬按：《说文》，渭水出陇西首阳渭首亭南谷，为《注》所本。南谷当断句。自《明一统志》连下作南谷山，诸地志多因之。不知《注》一句中既言首阳山，又言南谷山，可乎？其误审矣。山在鸟鼠山西北。守敬按：山谓首阳山也。《经》云，渭出鸟鼠，《注》因从《说文》，而下以出鸟鼠者为别源，此实
指首阳山在鸟鼠西北，以见《说文》与《经》异也。山在今渭源县西北。此县有高城岭，岭上有城，号渭源城，渭水出焉。三源合注，朱源作川，《笺》曰：宋本作源。戴、赵改。会贞按：《河水注》称鸟鼠山西北高城岭，此《注》谓首阳山在鸟鼠西北，接言县有高城岭，上有城号渭源城，是高城岭即首阳山，而渭源城即渭首亭矣。三国魏陈泰自陇西进军度高城岭，即此岭，西魏渭源郡县之置，即取此城为名也。《隋书 豆卢绩传》，鸟鼠山俗呼为高武[当作城。]陇，绝壁千寻，其下渭水所出。以高城为鸟鼠之俗称固非，而谓渭水出于此则与《注》合。渭水北源出渭源县西，鸟鼠山北麓分水岭。东北流径首阳县西，与别源合。水出南鸟鼠山渭水谷，全、赵、戴乙出南作南出。又朱渭水下衍出字，全、赵沿之。全又于谷下增会之二字。戴删出字。会贞按：《注》有南出、出南两例，此不必乙，说见《浊漳》篇。下言此水会殊源，方与出渭首亭南谷之水会，此不得先言渭水会别源，戴删出字，是也。《括地志》渭水出渭源县西七十六里鸟鼠山，一名青雀山。今渭水南源出县西鸟鼠山南麓。《尚书 禹贡》所谓渭出鸟鼠者也。会贞按：《说文》云，杜林说《夏书》，以为出鸟鼠山。《地说》曰：朱地讹作他，戴、赵作地，会贞按：明抄本作地。鸟鼠山，同穴之枝干也。会贞按：《御览》三十八引《河图》，鸟鼠山，同穴山之干也，疑此枝字衍。[一]渭水出其中，东北过同穴枝闲，朱过上有过字，《笺》曰：疑作流。赵改流，戴无。守敬按：明抄本无此过字。既言其过，明非一山也。朱山作水，赵同，全、
戴改山。会贞按：《山水泽地 注》引郑玄曰，鸟鼠之山，有鸟焉，与鼠飞行而处之，又有止而同穴之山焉。是以为二山，与《地说》同。然鸟鼠同穴实一山，故《禹贡》连举之。《淮南》、《汉志》等书皆从之，其单称鸟鼠者，乃省文耳。又东北流而会于殊源也。会贞按：殊源谓出渭首亭南谷之源也。
渭水东南流径首阳县南，右得封溪水，朱溪讹作湲，全、赵、戴改。次南得广相溪水，次东得共谷水，左则天马溪水，次南则伯阳谷水，并参差翼注，孙星衍曰：五水当在今渭源境。守敬按：今渭源县东至陇西县界十五里，陇西县至渭源县界七十五里，五水在渭源东，陇西西，当在二县境。今陇西西北数十里有一水，东北流入渭，又有癿羊河，南流入渭，盖五水之二水也。《通鉴》晋隆安四年，西秦王干归使武卫将军慕兀帅中军二万屯柏阳，即此伯阳。胡氏以后文董亭东之伯阳当之，殆未详考当日用兵地势也。乱流东南出矣。
东北过襄武县北。朱东北讹作又北，赵同。戴改云：考《注》云，渭水常若东南，不东北也，可证又乃东之讹。全改同。守敬按：此疑全本之袭戴。
广阳水出西山，守敬按：《汉书 冯奉世传》，别遣校尉救民于广阳谷，即此广阳水所出之山谷也。《明一统志》，西山在巩昌府西九十里，广阳水所出。[二]《府志》谓即今之西河，出西四十里山谷间。二源合注，共成一川，朱无共字，全、赵、戴增。东北流注于渭。
渭水又东南，径襄武县东北，荆头川水入焉。水出襄武西南鸟鼠山荆谷，守敬
按：今曰南河，出陇西县南三十里之荆谷。东北径襄武县故城北，守敬按：两汉县属陇西郡，魏、晋、后魏并为郡治，在今陇西县西南。王莽更名相桓。汉护羌校尉温序行部，为隗嚣部将苟宇所拘，衔须自刎处也。朱苟作荀，[三]《笺》曰：《后汉书》，温序，字次房，太原祁人。建武六年拜谒者，迁护羌校尉。行部至襄武，为隗嚣别将荀宇所拘 。序大怒，以节挝杀人，乃衔须于口，伏剑而死。戴作苟，赵云：《后汉书 温序传》是苟字。会贞按：《大典》本、残宋本、明抄本、吴本并作苟。考《后汉书 隗嚣传》作苟，与《温序传》同。明晋藩刊《初学记》十七引《后汉书》作苟，徐守铭刊《初学记》作荀。《御览》三百七十四、四百十七引《后汉书》并作苟。《通鉴》汉建武八年作苟。《搜神记》十六、《名胜志》祁县下并作荀，荀、苟错出，窃以《后汉书》温、隗二《传》俱作苟，《御览》两引《后汉书》亦作苟，《通鉴》本之，则《后汉书》作苟无疑。各书作苟者是，作荀者皆因形近致误。赵据《温序传》订朱之讹，今更博考以证明之。其水东北流注于渭，渭水常若东南，不东北也。守敬按：此驳《经》文东北过襄武之说。
又东，枲水注之，水出西南雀富谷，守敬按：水盖出今陇西县南。东北径襄武县南，东北流入于渭。《魏志》《三少帝纪》称：咸熙二年，襄武上言，大人见，身长三丈余，会贞按：《书钞》一百二十八、《初学记》十九、《御览》三百七十七、六百五十二引《魏志》亦有
长字，今本《魏志》脱长字。迹长三尺二寸，朱讹作一寸，赵改二寸，云：《魏书》作二寸。会贞按：《书钞》、《初学记》、《御览》六百五十二引《魏志》并作二寸，《御览》三百七十七作六寸，误。白发，着黄单衣、黄巾，朱巾上无黄字，全、赵、戴同。会贞按：《魏志》有黄字，《书钞》、《初学记》、《御览》引同。《宋书 符瑞志》亦同，此脱黄字，似衣巾为一事，今增。拄杖，呼民王始语云；今当太平。十二月，天禄永终，历数在晋。遂迁魏而事晋。
又东过獂道县南。守敬按：两汉、晋《志》并作道。《地形志》渭州作桓道。宋、齐县有迁徙，志并作桓道。《史记 秦本纪》则作獂，与此《经》、《注》同，而，《匈奴传》又作。
右则岑溪水，次则同水，俱左注之。朱脱注之二字，戴增，全、赵改俱作其，无注之二字。会贞按：全、赵非也。左则过水右注之，朱作则过水右注之，全、赵改右作合。戴则上增次字。守敬按：此句对上为文，右则左注之，左则右注之，全、赵、戴所改皆非，今增左字。当在今陇西县东。
渭水又东南，径獂道县故城西。守敬按：前汉县属天水郡，后汉汉阳郡，在今陇西县东南二十五里。昔秦孝公西斩戎之獂王于此。朱无于此二字，《笺》曰：宋本作斩戎之獂王于此。守敬按：此《史记 秦本纪》文。应劭曰：獂，戎邑也。守敬按：《汉志》颜《注》引应说。《史记 始皇本纪 集解》、《匈奴传 索隐》亦引。汉灵帝中平五年朱脱中平二字，赵增云：《续志》汉阳郡下，刘昭《补
注》引《秦州记》，中平五年，分置南安郡。全、戴增同。别为南安郡。守敬按：魏、晋、后魏县并为郡治。《地形志》作南安阳，衍阳字。赤亭水出东山赤谷，赵出下据《通鉴 注》引此，增郡之二字。全、戴增同。会贞按：当是胡氏臆增，不足为据。《十六国春秋 后秦录》，姚弋仲，南安赤亭羌人，其先世为羌酋，后内附，汉处之于南安赤亭。章怀《后汉书 注》，赤亭故城在襄武县东南，有赤亭水。此《注》叙渭水径獂道城西，后方叙赤亭水，当是今出八角山至陇西东南入渭之水，或以西流至城北南入渭之水当之，非也。西流径城北，会贞按：谓径獂道城北也。南入渭水。
渭水又径城南，得粟水，水出西南安都谷，东北流注于渭。守敬按：水当在今陇西县东南。《巩昌府志》谓出县南宋板坡，由县南门引入城，则非古粟水之道。古粟水于獂道城南入渭，则在今陇西东南数十里，不得入陇西城也。
渭水又东，新兴川水出西南鸟鼠山，二源合舍。朱《笺》曰：舍，宋本作注。赵云：按舍字不误。会贞按：新兴川今曰广吴河，上源为闾井、良恭二水出岷州之东山，东北流相合。东北流与彰川合，水出西南溪下，会贞按：今曰擦寸河，出故漳县西。东北至彰县南，守敬按：《元和志》，鄣水南去鄣县一里。本属故道候尉治，守敬按：《汉志》，武都郡有故道县，不云有候尉。此郦氏本古地志说。县详《漾水注》。后汉县之，守敬按：后汉陇西郡有鄣县，魏、晋[《晋志》脱。]并属陇西
郡，永嘉后废。后魏复置作彰，为广宁郡治，在故漳县西南。永元元年，和帝封耿秉为侯国也。朱无和字，全、赵、戴增。守敬按：范《书 耿秉传》不载封鄣侯事，互详下卷。万年川水出南山，守敬按：即今遮阳水，出故漳县西南崆峒山。东北流注之。又东北注新兴川。又东北径新兴县北，《晋书地道记》，南安之属县也。守敬按：后汉末置新兴县，属南安郡，魏、晋因，后魏属广宁郡，在今宁远县西南。其水又东北与南川水合，水出西南山下，东北合北水，守敬按：水当在今宁远县西。又东北注于渭水。
渭水又东径武城县西，守敬按：武城县无考。《通鉴》魏甘露元年，姜维从董亭趣南安，邓艾据武城山以拒之。胡氏引此《注》云，盖以山名县也。郦氏不言故武城，当是后魏所立，而《地形志》无之，盖旋废省也。当在今宁远县西。武城川水入焉。津源所导，出鹿部西山，守敬按：鹿部山无考，当即邓艾所据之武城山。[四]今水曰山丹河，出宁远县西南青阳山。两源合注，东北流径鹿部南，亦谓之鹿部水。又东北，昌丘水出西南丘下，东北注武城水，会贞按：今宁远县南有一水，出分水岭，下流与山丹河合，疑即昌丘水。但西北入山丹河，与《注》出西南，东北注武城水异。乱流东北注渭水。
渭水又东入武阳川。会贞按：武阳川即渭水也。《注》多称历某川，此言入，变文也。后渭水入新
阳川同。但此距下武阳溪入渭处尚远，似不得有武阳川之目，疑武阳为武城之误。又有关城川水出南，句。安城谷水出北，句。两川参差注渭水。朱两讹作邱，赵同，全、戴改。守敬按：关城川水当在今宁远县东。今有水出陇西县东南，至宁远县东北入渭，盖即安城谷水也。
渭水又东，与落门西山东流，三府谷水注之，赵从胡渭改与作径，戴改与作有，又删府字。守敬按：此有参错，赵、戴改、删，均未惬。当作渭水又东，三府谷水注之，水出落门西山东流，方合。《后汉书 注》，陇西县东南有落门山，落门水出焉。《元和志》，落门水出陇西县东南落门谷。《方舆纪要》，三府谷后讹为三都谷。宋祥符九年，知秦州曹暐败西番宗哥族、唃厮啰等于三都谷，是也。今有南峪河出宁远县东南山，盖即此谷水矣。三川统一，东北流，注于渭水，有落门聚。[五]守敬按：《续汉志》，冀县有雒门聚，在今伏羌县西十里。昔冯异攻落门，未拔而薨。建武十年，来歙又攻之，擒隗嚣子纯，陇右平。守敬按：《后汉书 隗嚣传》文。
渭水自落门东至黑水峡，左右六水夹注。左则武阳溪水，次东得土门谷水，朱次东讹作东门，全、赵改东北，戴改次东。俱出北山，会贞按：《魏书 灵征志》，秦州上言，陇西之武阳山木连理，即武阳溪所出之山也。南流入渭。右则温谷水，朱作左则有温谷，《笺》曰：左，宋本作右。全、赵、戴改右，删有字，增水字。次东有故城溪水，次东有闾里溪水，亦名习溪水，
次东有黑水，并出南山，北流入渭水，全、赵、戴入下增渭字，以渭水二字下属。守敬按：六水当在今伏羌县西。又东出黑水峡，朱脱峡字，戴据下文补，全、赵补同。历冀川。守敬按：渭水盖于此入冀县，故谓之冀州。
又东过冀县北。赵云：按《说文》骥下云，天水有骥县，是骥字。
渭水自黑水峡朱自讹作至，赵据孙潜校改。至岑峡，守敬按：《大典》本、残宋本、黄本，岑并作崟，戴、赵改。南北十一水注之。朱十一讹作一十，全、赵同，戴改。守敬按：下所叙渭北二水，渭南九水，综计十一水。北则温谷水注之，戴删注之二字，守敬按：非也。其水导源平襄县南山温溪，朱导作道，无源字。全、赵改增，戴删其水二字，改道作导。守敬按：今曰华川水，出通渭县北山上。源有二，其西源曰悠江水，屈曲东南流，与《注》文合，即所指温谷水之源也。东北流径平襄县故城南，朱脱故字。城南讹作南城。赵据孙潜校改。守敬按：前汉县为天水郡治，后汉属汉阳郡，魏属广魏郡，晋属略阳郡，后魏废。据下平襄去朱圉山二百四十里，则在今通渭县北。故襄戎邑也。[六]守敬按：《汉志》平襄颜《注》引阚骃云，故襄戎邑也。王莽之所谓平相矣。朱讹作之谓平襄县矣，《笺》曰：之当作所。赵增所字，依《汉志》改襄作相，删县字，戴同。守敬按：《大典》本、残宋本有所字是也。[七]其水东南流历三堆南。守敬按：三堆无考，当在今通渭县北。
又东流而南屈，入黄槐川，戴删而字，又改入作历。会贞按：上称渭水入武阳川，下称渭水入新阳川，即其辞例，戴独以此入字为讹而改之，何耶？梗津渠，赵云：按此处有脱字。全移梗津渠三字于冬则辍流下。冬则辍流，春夏水盛则通川注渭。次则牛谷水，朱牛作午，赵同，戴作牛。守敬按：残宋本、明抄本作牛。南入渭水。守敬按：水当在今伏羌县东北。今渭水北有牛蹄湾，戴改午作牛，据此。南有长堑谷水，次东有安蒲溪水，次东有衣谷水，并南出朱圉山。赵圉作圄。山在梧中聚，守敬按：《汉志》冀县下文。《通典》，上邽县有朱圉山，俗名曰岩山。《元和志》，朱圉山在伏羌县西南六十里。阎若璩曰，余曾亲经朱圉山。在今伏羌县西南三十里，山色带红。有石鼓不击自鸣，鸣则兵起。守敬按：《寰宇记》大潭县下引《十三州志》文。汉成帝鸿嘉三年，天水冀南山有大石自鸣，声隐隐如雷，按：《汉书》隐隐作隆隆。有顷止，闻于平襄二百四十里，野鸡皆鸣。朱皆作自，戴作皆，赵据黄本改。会贞按：残宋本、明抄本作皆。石长丈三尺，广厚略等，着崖胁，朱著作在，赵同，戴作着。会贞按：残宋本、明抄本作着。去地二百余丈，朱百上脱二字，戴同，全、赵增。按《汉书》有二字。民俗名曰石鼓。会贞按：《隋志》，冀城有石鼓崖。旧志，石鼓山在伏羌县南四十里，西连朱圉，有三巨石，其形如鼓，盖即朱圉之别峯。石鼓鸣则有兵。是岁，广汉钳子朱钳作黜，《笺》曰：当作钳。戴、赵改。
攻牢，篡死囚，[八]盗库兵，略吏民，衣绣衣，自号为仙君，党与浸广，朱作漫广，《笺》曰：《前汉 五行志》云，广汉钳子，自号山君，党与浸广。全、赵仙改山，赵漫改寖。明年冬，伏诛。自归者三千余人。会贞按：自汉武帝至此，《汉书 五行志》文。信而有征矣。朱脱矣字，赵据《名胜志》校增，全、戴增同。其水北径冀县城北。全、赵县下增故字。秦武公十年，代冀戎，县之。会贞按：《史记 秦本纪》文。故天水郡治，会贞按：阎若璩曰，前汉天水郡治平襄，以《五行志》知之。《水经注》言，故天水郡治冀，指东汉言也。王莽更名镇戎会贞按：此与《后汉书 隗嚣传》、《马援传》同。赵依《汉志》作填戎，填、镇古今字。县曰冀治。汉明帝永平十七年，改曰汉阳郡。守敬按：此《续汉志》文。魏复为天水郡，见《明帝纪》及《曹真传》。晋徙郡于上邽，[见下。]县属焉。永嘉后废。在今伏羌县东。城即隗嚣称西伯所居也。守敬按：《后汉书 隗嚣传》，更始时，嚣自长安亡归天水，据故地，自称西州上将军。《元和志》伏羌下，县城本秦冀县也，隗嚣称西伯，都此。后马超之围冀也。赵据孙潜本后下增汉字，[九]全、戴同。守敬按：此前后之后，不当增。凉州别驾阎伯俭潜出水中，将告急夏侯渊，为超所擒，令告城无救。伯俭曰：大军方至。咸称万岁。超怒，数之。伯俭曰：卿欲令长者出不义之言乎？朱义讹作利，戴作义，赵据《魏志》改。守敬按：《大典》本、黄本作义。遂杀之。守敬按：《魏志 阎温传》文。
渭水又东合冀水，水出冀谷。次东有浊谷水，次东有当里溪水，次东有托里水，次东有渠谷水，次东有黄土川水，俱出南山，北径冀城东，而北流注于渭。朱脱注字，赵据孙潜校增。守敬按：六水当在今秦州西北。渭水又东出岑峡，朱岑作崟。《笺》曰：古作岑，吴改崟。锺、谭本云，与前异，误。仍从岑。戴、赵作岑。守敬按：《大典》本、残宋本、黄本又作岑，是各本前后错出也。《寰宇记》清水县下，《通鉴》晋大兴元年，《注》引此并作岑峡。入新阳川，守敬按：渭水至此与新阳城近，故谓之新阳川。径新阳下城南，守敬按：下当有故。曹魏置新阳县，[一〇]属天水郡，晋因，后废。在今秦安县西南。溪谷、赤蒿二水，并出南山，东北入渭水。守敬按：二水当在今秦州西北。
渭水又东与新阳崖水合，即陇水也，孙星衍曰：此陇水，真《山海经》滥水。东北出陇山。会贞按：陇山绵延数百里，合河水、渭水、汭水[赵补。]诸篇观之，郦氏以在北者为大陇山，在南者为小陇山，亦或单称陇山。所出之水甚多，有东西流者，有南北流者，此水即以陇为名，则南流者也。《水道提纲》谓之罗玉河，其上流有各道，河分南北二源，其南源，盖即此径瓦亭南之水也。又按：《寰宇记》清水县下，引此作大陇山，虽各本皆无大字，然与《河水》篇之高平川水出大陇山苦水谷者相接，乐史盖有见于此而加大以补《注》之阙也。其水西流，右径瓦亭南。朱流下衍陇字，赵同，全、戴删。隗嚣闻略
阳陷，使牛邯守瓦亭，即此亭也。会贞按：《后汉书 隗嚣传》，建武八年，来歙从山道袭得略阳城。嚣惧，使牛邯军瓦亭。《地形志》，平凉郡鹑阴县有凡亭，凡乃瓦之误。《元和志》，瓦亭故关在平高县南七十里，即陇山北垂，隗嚣使牛邯守瓦亭，[一一]即此是也。在今隆德县西北。一水亦出陇山，朱一讹作其，赵同，戴改。会贞按：此《大典》本、残宋本作此亦。戴作一为是。今河之北源盖即此径瓦亭北之水也。东南流，历瓦亭北，又西南，合为一水，谓之瓦亭川。赵云：按《寰宇记》引《郡国志》乌氏县有瓦亭，一名薄落亭。今本《续志》云，乌枝有瓦亭，出薄落谷，盖有缺文。疑当作乌枝有瓦亭，一名薄落亭，瓦亭水出薄落谷也。会贞按：《后汉书 隗嚣传 注》，瓦亭川水，在今原州南。西南流，径清宾溪北，会贞按：北字当是衍文，《注》不言清宾所出入，则知即指瓦亭川径清宾溪，如言历某川也。又西南，与黑水合，水出黑城北。会贞按：即今苦水河之上源，出固原州西。西南径黑城西，会贞按：城当在今固州西南。西南流，莫吾南川水注之，水东北出陇垂。会贞按：当即今苦水河源之东一水。西南流历黑城南，注黑水。黑水西南出悬镜峡，又西南入瓦亭川。戴改川作水。赵云：按《汉志》安定郡乌氏县，乌水出西，北入河，都卢山在西。莽曰乌亭。刘昭《郡国志补注》曰：本传有龙池山。《地道记》曰，乌水出焉。乌水即黑水之异名乎？《寰宇记》，潘原县，乌水出都卢山，有西乌水，又东北，径乌氏县，东注于泾，谓之合川水。然泾水间有石岩，东
会两川也。西乌水即所谓水自西来会者也。悬境峡即所谓石岩乎？又《陇西记》曰，襄武县有锦镜峡，即黑水所经。其峡四望，花木明媚，照影其中，因名。《汉志》云入河，而此《注》云入渭，《寰宇记》云入泾，泾渭合流，盖由渭以达于河也。守敬按：悬镜峡与阿阳县近，当在阿阳县地，而《御览》五十三引《陇西记》称襄武县有锦镜峡，襄武去此甚远，乃别一峡也，当在今静宁州北。又有水自西来会，朱来讹作东，全、赵、戴改。守敬按：今静宁州西北有一水，东南流入苦水河，盖即水也。世谓之鹿角口。又南径阿阳县故城东。守敬按：两汉县属天水郡，后汉属汉阳郡，后废，后魏复置，属略阳郡，在今静宁州南。中平元年，北地羌胡与边章侵陇右，汉阳长史[一二]盖勋屯阿阳以拒贼，守敬按：见《后汉书 盖勋传》。即此城也。其水又南与燕无水合，水源延发东山，守敬按：延字疑衍。西注瓦亭水。守敬按：今甜水河出隆德县东，西南入苦水河，盖即燕无水也。瓦亭水又南，左会方城川，守敬按：此下不叙方城川水所出，有脱文。西注瓦亭水。瓦亭水又南，径成纪县东，守敬按：《地形志》不载成纪县，而孝昌中，吕伯度败杜粲于成纪，是孝昌以前，成纪未废，故不称故城。此与下成纪故城，明是两城，而《地形志》脱之，所以张瀛暹有《延昌地形志》之作也。历长离川，谓之长离水。守敬按：《魏志 夏侯渊传》，渊击长离诸羌，韩遂来救，大破之。即此水左右之羌。右与成纪水合，水导源朱此三字作源导二字，赵据孙潜校正。西北
当亭川，守敬按：即今仁当川，出静宁州西南。东流出破石峡，津流遂断。故渎东径成纪县故城东，朱无城东二字。守敬按：此是汉以来成纪县故城，当称故城，而县下却只有一故字，盖传抄者落城东二字。郦氏每叙沿革在故城之下，故知此有城东二字，赵以故字下属，非也。全、戴无说，知与赵同误。帝太皞庖牺所生之处也，守敬按：《续汉志》成纪，刘昭《注》引《帝王世纪》，庖牺氏生于成纪。汉以属天水郡，朱作汉氏以为天水县。赵云：《汉志》天水郡，武帝元鼎三年置，未尝以天水名县也。于县上增郡字，删氏字。全、戴同。守敬按：非也。当改为作属，改县作郡，便得，今订正。后汉县属汉阳郡，魏、晋属天水郡，后魏废，在今秦安县西北。王莽之阿阳郡治也。赵云：按《汉志》，莽改天水郡为填戎，此又云阿阳，盖是支郡，所谓大郡至分为五者也。又东潜源隐发，通之成纪水，戴改之作入。东南入瓦亭川，戴改川作水。川水又东南戴改川水作瓦亭水。与受渠水会，朱会下衍相字，全、赵、戴同，今删。水东出大陇山，守敬按：当即今乐正水，故庄浪县东北。西径受渠亭北，守敬按：亭当在故庄浪县西南。又西南入瓦亭川。戴改川水作瓦亭水。川水又西南流戴改川水作瓦亭水。历僵人峡。会贞按：《隋志》，成纪县有仙人硖，仙盖僵之误，当在故庄浪县西南。路侧岩上，有死人，僵尸峦穴，故岫壑取名焉。释 就穴，直上可百余仞，石路逶迤，劣通单步。僵尸倚窟，枯骨尚全，惟无肤
发而已。访其川居之士，云，其乡中父老作儿童时，戴改为童儿。已闻其长旧传此，当是数百年骸矣。其水又西南与略阳川水合，水出陇山香谷西，赵删此西字。守敬按：《元和志》大陇山在陇城县东一百里。今水曰马落川，出华亭县西南，山有二源，其北源盖即注所指之水也。西流右则单溪西注，守敬按：此句指略阳川，对左之合川水言则为右，其西流无他水入之，故云单溪西注。左则阁水入焉。赵改阁作合，下增川字，云：即《寰宇记》所谓合川水也。全、戴改、增同。守敬按：《寰宇记》系阁川水于潘原县。其水东流入泾，即唐李元亮所开之合川水也，详《甘肃通志》。郦氏时并无阁川水，且与此阁水中隔陇山，如风马牛不相及，赵氏误合为一，又误阁为合，此赵氏之巨谬。戴不覆检《寰宇记》，又不准以地望，遂贸然从之，此亦戴袭赵之证，而刻全书者复因之。今马落河之南源，西北流与北源合，当即阁水也。其水又西历蒲池郊，石鲁水出东南石鲁溪，西北注之。守敬按：今清水县之东北，有一小水，西北入落马河，疑即石鲁水也。其水又西历守敬按：《大典》本、残宋本作入，与上入黄楒川同。略阳川，赵据黄省曾本改历作入，守敬按：《注》或言入某川，或言历某川，有此通例，不必改也。《元和志》，略阳川水北去陇城县三十步。西得破杜谷水，次西得平相谷水，又西得金里谷水，又西得南室水，又西得谷水，并出南山，北流，于略阳城东，扬波北注。川水守敬按：五水当在今
秦安县东北。又西径略阳道故城北。守敬按：前汉略阳道属天水郡，后汉曰略阳，属汉阳郡，魏属广魏郡，晋属略阳郡，后废。《地形志》，陇城有略阳城，在今秦安县东北九十里。 渠水出南山，朱 作渥，趙據下 峽改。北逕 峽北，入城。建武八年，中郎将来歙守敬按：《后汉书 来歙传》，建武五年，拜中郎将。与祭遵所部护军王忠、右辅将军朱宠，将二千人，皆持卤刀斧，自安民县之杨城。元始二年，平帝罢安定滹沱苑，以为安民县，起官寺市里。朱元始讹作永始，平帝讹作成帝，滹沱作呼他。全云：永始二年以下二十二字，是《注》中《注》。按《汉书》此是平帝元始二年事。师古曰，中山之安定也。平帝以中山王入正大统，则宜是中山之安定。呼他即呼池。善长所引误矣。班《志》无安民县。盖暂置而即省者。赵云：按刘昭《郡国志补注》，安定郡临泾县下引谢承《书》，宣仲为长史，民扳留，改宜民，见《李固传》，而《志》无此改，岂承之妄乎？宜民疑即安民之讹，盖西京已有是称，不始于宣仲，昭以承说为妄，当矣。又《地理志》巨鹿郡有定安县，其故城在今祁州束鹿县西七里，此即中山之安定也。《元和志》，深州鹿城县东至州二十五里，本汉安定县地，属巨鹿郡。隋开皇十八年改为鹿城，[一三]取县东故鹿城为名。滹沱河在县西北四十二里，苑盖取水为名。今从戴改。从番须回中，伐树木，开山道，至略阳。朱番须作审倾，《笺》曰：里下脱来歙二字，审倾当作番须。赵依改作番须，云：朱氏以审倾为误，是也。其云市里下脱来歙二字，非也。永始二年以下至市里二十二字，是释安民县，乃《注》中《注》。后人转写作大字，致文义多不可通。[一四]若依原
本则云，自安民县之杨城，从番须回中，文从字顺。今欲于番须上再加来歙二字，不且与上文有隔碍耶？全、戴改番须同。守敬按：锺、谭本从上有来歙二字，盖为朱说所惑，漫增入耳，而朱氏尚未明增也。王校本乃谓朱有二字同，由未见朱氏原本也。自歙与祭遵至阳城，又自从番须至至略阳，《东观汉记》文，引见惠氏《后汉书补注》。惠氏云，番须，回中皆在安定。《正义》以番须在汧县，刘昭、章怀以回中在汧县非也。会贞按：《通鉴》光武建武二年，赤眉至阳城、番须、回中，[一五]则番须、回中与阳城近。夜袭击嚣拒守将金梁等，朱将下衍军字，梁下衍城字，赵据《来歙传》删城字，戴并删军字。皆杀之，因保其城。隗嚣闻略阳陷，悉众以攻歙，激水灌城。光武亲将救之，朱脱救之二字，全校增，赵、戴增同。嚣走西城，世祖与来歙会于此。守敬按：范《书 来歙传》叙此事，与《注》互有详略。其水自城北注川，一水二川，盖嚣所堨以灌略阳也。川水西得白杨泉，又西得蒲谷水，又朱无又字，赵同，全、戴增。西得蒲谷西川，又西得龙尾溪水，与蒲谷水合，朱蒲讹作渭，全、赵、戴改。俱出南山，飞清北入川水。守敬按：《夷水注》，激素飞清，其辞例也。[一六]此上五水，亦当在今秦安县东北。川水又西南，朱不重川字，全、赵并删水字，戴增川字。得水洛口，会贞按：《唐书》，贞元三年，将与吐番盟，韩游瓌奉诏屯洛口，[一七]即此。水源东导陇山，今水洛川出故庄浪县东南陇山。西径水洛亭会贞按：《注》不言水径亭之南北，据下文犊
奴水在此水南，西径亭南，此水当径亭北。《通鉴》晋义熙七年，河南王干归攻秦南平太守王憬于水洛城，《注》引郑 曰，水洛城西占陇坻通秦州往来之路。陇之二水，环城西流，绕带渭河，川平土沃，广数百里。《九域志》，德顺军西南一百里有水洛城。仁宗朝，郑 使刘沪所筑也。乃宋时因旧址增筑耳。范仲淹曰，朝那之西，秦亭之东，有水洛城。在故庄浪县东南。西南流，又得犊奴水口，水出陇山，西径犊奴川，又西径水洛亭南，西北注之，乱流西南，径石门峡，会贞按：《明一统志》，峡在静宁州南一百五十里，山石如门，其路斩绝，即陇山北垂也。《方舆纪要》云，宋刘沪尝破羌人于此。今谓之石门山。谓之石门水。西南注略阳川，会贞按：《明志》：静宁州南有水洛川，一名石门水，下流至秦州，入略阳川。与《注》合。今水洛川于马洛川北，西入苦水川，不注马洛川，与古异。略阳川水又西北流入瓦亭水。瓦亭水又西南，出显亲峡，会贞按：今秦安县西北二十里有黑龙山，下瞰锁峡，带陇水，即显亲峡也。石岩水注之。赵据孙潜校改岩作宕，戴改同。守敬按：残宋本作宕，然《大典》本、明抄本并作岩，岩为岩之省。沈炳巽改下石宕、何宕俱作岩，似当从之。水出北山，守敬按：今曰阳兀川，出秦安县西北山。山上有女娲祠。守敬按：《陕西通志》，秦安县北山上有女娲庙。庖牺之后有帝女娲焉，与神农为三皇矣。会贞按：郑玄《六艺论》引《春秋运斗枢》，以伏牺、女娲、神农为三皇。其水南流，注瓦亭水，瓦
亭水又西南径显亲县故城东南，守敬按：后汉置县，属汉阳郡，魏、晋、后魏属天水郡，《晋》、《后魏志》亲作新，在今秦安县西北。汉封大鸿胪窦固为侯国。守敬按：《后汉书 窦融传》建武八年，封弟友为显亲侯，固为友子，后袭封，肃宗即位，征为大鸿胪。自石宕，次得虾蟆溪水，次得金黑水，朱脱次字，赵增又字、全、戴增次字。又得宜都溪水，咸出左右，参差相入瓦亭水。守敬按：《注》言三水咸出左右，盖出右者二水，出左者一水。据上文石宕水在瓦亭水之右，此接石宕叙虾蟆、金黑二水，递言次得，知二水亦在右，而于宜都溪变言又得，知此水必在左也。右二水当在今秦安县西北，左一水当在县东北。又东南合安夷川口，水源东出胡谷，朱出下衍更字，全、赵、戴删。守敬按：胡谷与后文羌水所出之羌谷近，盖因羌、胡居此得名。胡谷乃羌谷之异名，夷水亦羌水之殊目也。水出今秦安县东山。西北流历夷水川，全、赵乙作夷川水。会贞按：非也。《注》例言历某川，不言历某水也。与东阳川水会，守敬按：水在今秦安县东。谓之取阳交。又西得何宕川水，又西得罗汉水。守敬按：罗汉疑罗溪之误。《寰宇记》秦州成纪下云，罗谷水从大岳山流来，今分流入于州，却入夕阳河，即此水也。并自东北，西南注夷水。守敬按：二水亦在今秦安县东。夷水又西径显亲县南，西注瓦亭水。瓦亭水又东南，得大华谷水，又东南，得折里溪水，又东，得六谷水，朱谷讹作合，赵改云：六合当作六谷，谷名也。《地形志》，
正始初改置南秦州，治骆谷城。《方舆纪要》，巩昌府成县有洛谷川，骆、洛音同通用。全、戴改同。会贞按：赵谓六合当作六谷，是也。而引《地形志》之骆谷则非。此六谷为魏秦州地，南秦州则在南，其治骆谷，即《漾水注》所叙之洛谷也。赵氏于彼篇引《方舆纪要》成县有六汉水，即洛汉水，此非成县境，则明明别一六谷也，奈何混而一之？皆出近溪湍峡，注瓦亭水。守敬按：二水当在今秦安县南。又东南出新阳峡，崖岫壁立，水出其间，谓之新阳崖水。又东南注于渭也。朱作流于渭，是也。赵流下增入字，全、赵改删。
又东过上邽县。
渭水东历县北，封山之阴，流径固岭东北，朱作封山流之阴径固岭北东。《笺》曰：孙云，封山当作邽山。又曰，宋本无流字。又曰，固岭北下一本无东字。赵云：按《地形志》，秦州天水郡上封县云，犯太祖讳改。盖本汉陇西郡之上邽县，后魏避其主珪嫌名，改上邽曰上封。道元从新制书之。卷中邽字，皆后人所改，改之不尽，尚留遗迹耳。流字当移之阴下，北东二字当互易，均非羡文。全、戴移易同。会贞按：邽山见《山海经》。[下引。]《九域志》，成纪县有邽山。《甘肃通志》，今谓之卦山，在秦州西北三十里。山中断忽突出。固岭无考，当在邽山之东。东南流，兰渠川水出自北山，带佩众溪。南流注于渭。会贞按：今有三阳川出秦州之北，东南流入渭，当即兰渠川水也。
渭水东南，与神涧水合。会贞按：《初学记》六引此作神泉，唐人讳渊，尽改作泉，此当本作神渊，传钞者讹为涧也。《谷水注》称，渊、涧字相似，时有涧错为渊，此又渊错为涧，正以相似之故耳。《开山图》所谓灵泉池也，会贞按：池当在今秦州东北。俗名之为万石湾。朱作石万，《笺》曰：当作万石。渊深不测，实为灵异，先后漫游者多离其毙。朱《笺》曰：离，宋本作罹。戴改罹。会贞按：残宋本作离，离、罹通。
渭水又东南，得历泉水，水北出历泉溪，朱脱一水字及出字，全、赵增出字，戴增水字、出字。东南流注于渭。会贞按：水当在今秦州东北。
渭水又东南，出桥亭西，守敬按：《地形志》，略阳郡绵诸有榆亭。相其地望，即此亭也。而与此作桥异。据《注》下文，东亭水亦谓之为桥水，则亭因水得名，此作桥是也。在今秦州东。又南得藉水口，水出西山，守敬按：《通鉴》魏甘露元年、晋义熙十二年，《注》引此文作籍水。《通典》亦作籍水。今图志并作藉水，源出秦州西南嶓冢山。百涧声流，朱《笺》曰：当作羣流。赵云：按声流言泉流有声也。总成一川，东历当亭川，即当亭县治也。守敬按：《地形志》当亭县，真君八年置，属天水郡。在今秦州西南。左则当亭水注之，右则曾席水入焉。朱脱入焉二字。赵据孙潜校增。全、戴移上句注之二字于此句末。守敬按：后文叙羌水，称左
则长谷水西南注之，右则东部水东南入焉，则赵依孙潜增是也。上当亭川指藉水，此当亭水则藉水北之水也。盖藉水东径当亭县南，此水自西北径当亭来会。故亦有当亭之名。《地形志》，上封县有席水。二水在今秦州西南。又东与大弁川水合，水出西山，朱川讹作州，脱水合二字。《笺》曰：谢云，此有脱误，当云，又东与大弁川水合，水出西山。全、赵、戴依改。守敬按：此谢以意定，而不言是宋本，足见他处言宋本者，非假托也。二源合注，守敬按：今秦州西有关字水。出关字岭，东流。一水自左出山来会，盖即大弁水二源也。东历大弁川，东南流注于藉水。藉水又东南流，与竹岭水合，水出南山竹岭，会贞按：晋元兴三年，西秦乞伏干归与仇池杨盛战于竹岭。《通鉴 注》，上邽西南有南山竹岭。水出今秦州西南。二源同泻，东北入藉水。藉水又东北入上封县，朱又下衍次字，全、赵、戴删。戴改入作径。会贞按：《通鉴》晋义熙十二年，《注》引此作入。郦氏凡言径某县下，皆有东西南北字，但言入者，入其县界耳。不意戴不知此。左佩四水：朱四讹作五，赵同，戴改。东会占溪水，次东有大鲁谷水，朱谷讹作溪，赵据下小鲁谷水改，戴改同。次东得小鲁谷水，次东有杨反谷水，咸自北山，流注藉水。朱《笺》曰：宋本作咸自北山注藉水，无离注二字。赵据孙潜校改注离为流注，删下注字，戴同。会贞按：残宋本与《笺》所称宋本异。离字以卦代方位，《谷水》篇有自干注巽，似同。但此不得于注藉上先言注离。考
《鲍邱》篇白杨泉水北发白杨溪望离右注大榆河，则此惟注离当作望离耳，孙校非也。四水当在今秦州左右。藉水右带四水朱讹作又带五水，赵改又作右，全、戴改右、改四。竹岭东得乱石溪水，次东得木门谷水，守敬按：《魏志 张合传》，诸葛亮还保祁山，合追至木门，与亮军交战，射杀合。胡三省曰，木门去今天水县十里。《方舆纪要》，木门谷在秦州西南九十里。次东得罗城溪水，次东得山谷水，皆导源南山，北流入藉水。守敬按：四水在今秦州西南。藉水又东，黄瓜水注之。其水发源黄瓜西谷，东流径黄瓜县北，全县作山，守敬按：非也。《地形志》黄瓜县，真君八年置，属汉阳郡。在今秦州西南。又东，清溪、白水左右夹注。又东北，大旱谷水，南出旱溪，历涧北流，泉溪委漾，同注黄瓜水。黄瓜水又东北历赤谷，咸归于藉。会贞按：《宋史》，嘉定十一年，利州统制王逸复大散关及皁郊堡，进攻秦州，至赤谷口。《元一统志》皁郊堡，下视秦州赤谷川，盖黄瓜水变名也。《明一统志》，赤谷在秦州西南七里，中有赤谷川。是清溪、白水、大旱等水亦在秦州西南矣。藉水又东得毛泉谷水，朱无得字，《笺》曰：宋本有合字。全、赵依增合字。戴增得字。守敬按：明抄本作得。又东径上封城南，赵封下增县故二字。守敬按：非也。自汉至元魏皆有此县，各地志不言有移徙。若皆是故城，则当先叙故城。而《注》文叙故城在后，足见为元魏之县城。但与故城相去不远，故各地志
未详言之耳。又得核泉水。戴无又字，守敬按：残宋本无，黄本有。并出南山，北流注于藉。守敬按：二水当在今秦州东南。藉水即洋水也。朱《笺》曰：古本作水，吴改作洋水。会贞按：洋水本《山海经》，见下。北有蒙水注焉。水出县西北封山。会贞按：《隋志》，上封县有蒙水。水出今秦州西北山，详前。翼带众流，积以成溪，东流南屈，径上封县故城西，侧城南出。上封，故封戎国也。会贞按：《汉志》上邽《注》，应劭曰，《史记》，故邽戎邑也。《秦本纪 集解》亦引之。秦武公十年，伐邽，县之。守敬按：《史记 秦本纪》文。旧天水郡治，赵云：按《晋志》、《魏志》，天水郡皆治上邽，与两汉之治冀县异。道元故分别言之。守敬按：前汉上邽县属陇西郡，不属天水。据下文盖元鼎时置，郡本治此，后徙治平襄，始以县改属陇西耳。后汉度属汉阳郡，魏、晋又度属天水郡，后魏改上封为天水郡治。《秦州志》，上邽故城在秦州南五十里街子口，故址犹存，土人掘土，往往得古器。五城相接，守敬按：《通鉴》宋元嘉二十三年，魏金城边固、天水梁会据上邽东城反，攻逼西城。合之此注北城，则所谓五城者，盖东、西、南、北、中也。北城中有湖水，守敬按：《明一统志》，天水湖在秦州西南七里。按上邽故城在州南五十里，则湖在北城中。有白龙出是湖，风雨随之。故汉武帝元鼎三年，改为天水郡。赵云：按《汉志》天水郡，师古引《秦州记》，郡前湖水，冬夏无增减，因以名焉。守敬按：《类聚》九引《秦州记》，有湖，冬夏无增减。义
熙初，有白龙于此湖升天。《秦州志》，天水湖在秦州西南七里，冬夏平满，不溢不涸。而《御览》五十九引《秦州记》，成纪县有石臼，中水深数尺，水旱无增减，故名其地为天水郡。其说又异。其乡居悉以板盖屋，毛公《秦风 小戎》篇所谓西戎板屋也。[一八]蒙水又南注藉水。《山海经》曰：邽山，蒙水出焉，而南流注于洋，守敬按：《西次四经》文。《通典》籍水一名洋水，盖本此，又云，今作峄水。洋、峄形近，盖传抄之异。谓是水也。藉水又东，得阳谷水，又东，得宕谷水朱又下脱东字，宕下衍水字。赵据孙潜增、删。全、戴删水字。会贞按：宕疑岩之误。并自南山北入于藉。守敬按：二水当在今秦州西南。藉水又东，合段谷水，朱谷作溪，涉下溪字误。守敬按：《蜀志 姜维传》，维为邓艾所破于段谷。《通典》，上封县有段谷水。《元和志》，段谷水源出县东南山下。今有骆驼水出秦州东南，东北流入藉，当即此水也。水出西南马门溪，朱无水字，全、赵、戴增。守敬按：《通鉴》魏甘露元年，《注》引此有水字。东北流，合藉水。藉水又东入于渭。
渭水又历桥亭南而入绵诸县，全、戴改入作径。守敬按：非也。入者，入绵诸界耳，不当作径。东字下属，此元魏之绵诸县，属略阳郡，非汉之绵诸县故城也。详下。东与东亭水合，亦谓之为桥水也，又或为清水之通称矣。朱作清水又或为通称矣，全、赵、戴同。今乙转。水源东发小陇
山，会贞按：《元和志》，清水县小陇山，一名陇坻，又名分水岭。东去大震关五十里。今牛头河上源有浊水河，出清水县东关山顶，即东亭水源也。众川泻注，朱、赵作泻浪，《笺》曰：谢云，一本作泻注。赵云：泻浪字不误。全、戴改泻注。统成一水，西入东亭川，为东亭水，与小祗、大祗二水合。又西北得南神谷水，三川并出，东南差池泻注。会贞按：三水在东亭水之左。又有埋蒲水，翼带二川，与延水并西南，注东亭水。会贞按：三水在东亭水之右，今清水县东北有白沙河，盖二水之一也。东亭水又西，左则暵沟水，朱左作右，赵、戴同。守敬按：东亭水西流，暵沟、曲谷二水西北注，则不在右也。当作左，与下右字对。又《笺》曰：暵，古本作叹，戴作叹，按《大典》本、残宋本作叹。次西得曲谷水，水出东南，朱水下有侧字，全、赵同，戴删。二溪西北流，注东亭川。会贞按：今清水县东有蒙河、阎家河，西北注浊水河，似即此二水。但今二河下流合注。与此二水分注不同。则阎家河为大，盖即暵沟水。曲谷水当在其西也。东亭川水，右则温谷水出小陇山，会贞按：今曰汤峪川，出清水县东北山。小陇山详见后汧水下。又西，莎谷水出东北莎溪，朱东北作南北，二莎字并作●。全、赵、戴改作南山，戴改●作莎。会贞按：东亭水西流，此水与温谷水自右西南注，则出东北无疑，是南北乃东北之误。全、赵、戴改作南山，与地望适相反，今订。水当出今清水县东北山。西南注东亭川水。东亭川水，又西得清水口，水导源东北陇山，朱、全、赵水上有清
字，戴删。守敬按：今曰集翅河，出清水县东北山。二源俱发，西南出陇口，朱讹作龙谷，《笺》曰：谷，古本作口。戴、赵改陇口。守敬按：《大典》本、残宋本作口。朱但知口字是，而未觉龙为陇之脱烂也。《晋书 载记》，姚兴自讨杨盛，自雍至陇口与诸将会，即此。合成一水，西南流，历细野峡，径清池谷，守敬按：峡及谷当在今清水县北。又径清水县故城东，守敬按：前汉县属天水郡，后汉废，魏复置，属广魏郡，晋、后魏属略阳郡，在今清水县西。王莽之识睦县矣。其水西南合东亭川，自下亦通谓之清水矣。朱无自下亦通四字及矣字，全、戴增，赵水下增口字，非。又径清水城南，赵水下增县故二字。又西与秦水合。水出东北大陇山秦谷，二源双导，守敬按：今曰后川河，其源为长家川，出清水县东北陇城关，但止一源，与古异。历三泉，守敬按：今长家川之西北有猫儿河，西南来注，疑即秦水所历之泉，但止一水，与古亦异。合成一水而历秦川。川有故秦亭，朱讹作有育故亭，赵改云：当作故秦亭。[详下。]亭在今清水县北。《清水县志》谓在县东三十里，即今白沙镇，非也。非子朱作秦仲，全、赵、戴同。所封也。秦之为号，始自是矣。赵云：《史记 秦本纪》，孝王曰，朕其分土为附庸，邑之秦。徐广曰，今天水陇西秦亭也。赵又引《地理志》，孝王曰，昔伯益知禽兽，子孙不绝。乃封为附庸，邑之于秦，今陇西秦亭、秦谷是也。《郡国志》曰，猪坻聚有秦亭。守敬按：《史记》、《汉志》皆以为非子事。《史记》，周孝王使非子复续嬴氏祀，号曰嬴。秦，秦嬴生
秦侯，秦侯生公伯，公伯生秦仲，秦仲为非子曾孙。《汉志》，非子为周孝王养马云云。秦仲当宣王时，去孝王远矣。赵氏引二书而无一语辨正。全、戴亦熟视无睹，何耶？秦水西径降陇县故城南，会贞按：此陇县称降陇，与《河水注》之狄道称降狄道同。前汉陇县属天水郡，后汉属汉阳郡，后废。后魏改置陇城县，属略阳郡。《地形志》，陇城县有陇城，即陇县故城也。在今清水县北。后魏之陇城县则在今秦安县东北一百里。又西南自亥、松多二水出陇山，赵云：按松多，胡名也。晋大兴二年，屠各路松多起兵，附晋王保，据草壁。刘曜攻拔之，松多奔陇城是也。守敬按：《通鉴》宋元嘉二十三年，略阳人王元达聚众屯松多川，魏封敕文讨平之。即此松多水也，二水当在今清水县北。合而西南流，径降陇城北，又西南注秦水。秦水又西南历陇川，径六盘口，会贞按：当在今清水县西北。过清水城，西南注清水。清水上下，朱作西南注清清上下，《笺》曰：宋本作西南注清水，清水上下。全、赵、戴依增。咸谓之秦川。又西，羌水注焉。水北出羌谷，引纳众流，合以成溪。水星会，会贞按：言泉水涌出，奔赴如流星也。谓之小羌水。会贞按：此水入羌水，故以小羌水别之。西南流，左则长谷水西南注之，右则东部水东南入焉。羌水又南入清水。朱脱又字，全、赵、戴增。会贞按：羌水及所受数水，当在今清水、秦安二县之间。清水又西南，得绵诸水口，其水导源西北绵诸溪，朱脱水字、绵字。
全、赵、戴增。会贞按：水当出今秦州东北境。东南与长思水合，朱无合字，《笺》曰：谢云，水下疑有合字。赵增合字，全、戴改与作有。水北出长思溪，朱脱水字、长字。全、赵、戴增长字，今更增水字。南入绵诸水。会贞按：水在绵诸水之左。又东南，历绵诸道故城北。朱作历绵诸故道北。赵改云：《汉志》，天水郡有绵诸道。县有蛮夷谓之道，此文误也，当作绵诸道故城北。守敬按：后汉省，后魏复置，曰绵诸县，属略阳郡。故《注》上文称绵诸县，在今秦州东四十五里。东南入清水。清水东南注渭。渭水又东南合泾谷水，水出西南泾谷之山，东北流，与横水合，水出东南横谷。西北径横水圹，又西北入泾谷水，朱讹作入西北泾谷水，赵改入作又，亦非。全、戴增又字，移入字于北字下。乱流西北，出泾谷峡。又西北，轩辕谷水注之，水出南山轩辕溪。会贞按：下董亭在今秦州东南五十里，轩辕谷水出南山，北合泾谷水，历董亭，注渭。准以地望，今秦州东南之马跑泉，自南北流，屈曲入渭，疑即轩辕谷水。惟泾谷水及先后所纳之横水、白娥、白城等水，今皆无可考矣。南安姚瞻会贞按：《十六国春秋 后秦录》，姚弋仲，南安赤亭羌人，此南安姚瞻，盖其族人。以为黄帝生于天水，在上封城东七十里轩辕谷。会贞按：谷在今秦州东南。《陕西通志》，在今清水县东南六十里，《一统志》已辨其误。皇甫谧云生寿邱，邱在鲁东门北。会贞按：《续汉志》鲁县，刘《注》引《帝王世纪》，黄帝生于寿邱，在鲁东门之北。未知孰是
也？守敬按：《史记 五帝本纪》，黄帝居轩辕之邱。《集解》引皇甫谧曰，居轩辕之丘，故因以为号。谧盖以《本纪》言居轩辕，故不以为生此，而以为生寿丘。姚氏则以史言居轩辕，即生轩辕也。其水北流，注泾谷水。泾谷水朱但有泾字，全、赵删。戴增谷水二字。又西北，有白城溪东北流，朱无有字，城下衍谷字。全、赵、戴删谷字。全、赵于西北下增合字。守敬按：白城溪水甚小，紧接下文入泾谷水，此郦氏因白城溪与泾谷水近，不另起为说，当增有字，更为明了。白娥泉水出其西，东注白城水。白城水又东北，入泾谷水。泾谷水又东北，历董亭下。杨难当使兄子保宗镇董亭，即是亭也。守敬按：《宋书 氐胡传》，元嘉六年，杨玄卒，弟难当废玄子保宗而自立。十二年，遣保宗镇童亭。《通鉴》亦作童亭。《考异》曰，《后魏书》作熏亭。而今本《魏书》作董，《北史》则作熏。《魏书》卷亡，乃后人据《北史》补，今本作董，又校者所改也。《地形志》，安戎县有董城，与此《注》合，则以作董为是。《秦州志》，今州东南五十里有秦亭，或曰即董亭也。至《通鉴》甘露元年，姜维率众出祁山，闻邓艾已有备，乃回，从董亭趣南安。则别一董亭，在今巩昌府西南。胡氏引《水经注》云，董亭在南安郡西南，谷水历其下，东北注于渭。所云在南安西南，地望不差，但《注》无此说，而谷水云云，又明以是亭当之，则失之远矣。其水东北流，注于渭。《山海经》《西次四经》曰：泾谷之山，泾水出焉，东南流注于渭，是也。朱两泾字讹作注，《笺》曰：孙云，《山海经》作泾谷之山，泾水出焉。各本皆改。孙星衍云：东南流与东北流相去甚远，疑郦误证也。守敬按：《西次四经》文，上下文，水皆东北流，疑郦所见《山海经》本作东北流，今本误作东南，后人又据改郦《注》。
渭水又东，伯阳谷水入焉。水出刑马山之伯阳谷。赵之字移山下。会贞按：残宋本作之山。《一统志》，刑马山在秦州西九十里。《秦州志》，在州西南九十里。又按：此伯阳谷水及下苗谷水，并在秦州之东，二水出此山，则山在州东，与近志皆不合，盖后人未确知山之所在，别指一山以当之也。北流，白水出东南白水溪，朱讹作白溪水，赵删水字。戴作白水溪。会贞按：明抄本作白水溪。西北注伯阳水。会贞按：水在伯阳水之右。伯阳水又西北历谷，引控羣流，北注渭水。又东历大利，守敬按：《晋书 载记》，乞伏炽盘遣昙达等伐姚艾于上邽，达进屯大利，破黄石、大羌二戍，即此大利也。又东南流，苗谷水注之。朱《笺》曰：《汉 郡国志》，渭水出陇西鸟鼠同穴山。《地道记》云，有三危山，三苗所处，故有苗谷。水出南刑马山，全、赵、戴出南乙作南出。会贞按：《注》有东出、西出、南出、北出，及出东、出西、出南、出北两例，不必乙，说见《浊漳》篇。北历平作，沈炳巽曰：作字疑。西北径苗谷，屈而东径伯阳城南，谓之伯阳川。着李耳西入，老子事详后。往径所由，故山原畎谷，往往播其名焉。
渭水东南流，众川泻浪，[一九]鴈次鸣注。朱鴈讹作边，全、赵同，戴改。左则伯阳东溪水注之，次东得望松水，次东得毛六溪水，次东得皮周谷水，次东得黄杜东溪水，并出北山，朱脱并字，戴同，赵据孙潜校增，全增同。南入渭水。会贞按：五水当在今秦州之东，今有段峪河，去伯阳城稍远，疑即望松水，伯阳东溪与伯阳川近，当在其西，毛六、皮周二水则当在其东。今大震关西南有一水，南入渭。陇西南入渭之水始于此，当即黄杜东溪也。其右则胡谷水，戴改胡作明。会贞按：胡谷、明谷皆无考。次东得邱谷水，次东得邱谷东溪水，次东有钳岩谷水，朱钳作铜，赵同，戴作钳。会贞按：黄本作铜，《大典》本、残宋本并作钳。[二〇]并出南山，东北注渭。会贞按：四水当在今秦州东南，胡谷、邱谷、邱谷东溪，皆当在今黄交峪水之西。黄交峪水东北入渭，陇西北入渭之水始于此，盖即钳岩谷水也。
渭水又东南，出石门，会贞按：今有金门山，在陇州西南百里。两山对峙如门，渭水经其间，即此。度小陇山，今清水县之东南，陇州之西南。互详后汧水下。径南由县南，朱由讹作田，赵改由，云：《元和志》，南由县，后魏孝明帝于南由谷置。《方舆纪要》，属武都郡，西魏废为南由镇。《禹贡锥指》，陇州东南百二十里有南由故城，本汉汧县地，后魏析置。《地形志》，武都郡有南田县，则字之误也。戴改作由同。守敬按：《周书 赵昶传》、《隋志》、两《唐志》、《寰宇记》并作由，[二一]而《通典》作田，又《漾水注》作南田，而赵、戴不改，失于不照。东与楚水合，世所谓长蛇水也。朱也字在下句末，今移于此。水出汧县之数历山，守敬按：《山海经》[《西次二经》]，数历之山，楚水出焉。《元和志》，南由县本汉汧县地，长蛇川在县西一百步，则沿世俗之称矣。今有江陵河出陇州南境吴山，盖即此水。《水道提纲》本旧图，以宝 县西之小水当长蛇川，非也。盖其流甚短，阚骃不至指为汧水也。阚说见下。南流径长蛇戍东，魏和平三年筑，守敬按：《魏书 陆真传》，高宗时初置长蛇镇，真率 筑城未讫，而氐豪仇檀等叛，氐民咸应，真击平之，卒城长蛇而还。即郦氏所指筑戍事。《元和志》、《寰宇记》并云，孝昌二年置长蛇县。然《地形志》不载。考《周书 赵昶传》，大统十五年，拜安夷郡守，带长蛇镇将，则魏始终以长蛇为重镇矣。当在今陇州南。赵、戴同。守敬按：残宋本作遏，明抄本作寇。徙诸流民以遏陇寇。朱讹作以过陇川，《笺》曰：谢云，宋本作以遏陇冠。楚水又南流注于渭，阚骃以是水为汧水，朱汧讹作沂，全、赵、戴改。守敬按：汧水以汧山得名，汧山见《禹贡》，汧县见《汉志》。郦氏所指，毫无假借，何可移易？阚氏以楚水当汧水，复以汧水为鱼龙水，此必阚氏所见故籍，汧、扞二字互倒，遂有先汧后扞之说。[二二]言又东，汧、扞二水入焉。朱扞作汗，《笺》曰：言，宋本作焉。全、赵、戴改焉上属。会贞按：言字不误，汗乃扞之误。盖又东汧扞二水入焉，乃阚氏原文。道元意本是扞水先入渭，汧水后入渭。阚氏乃谓汧水先入渭，扞水后入渭。故不曰扞汧，而曰汧扞。而扞水之前，出汧县西北者惟楚水，故曰，阚骃以为汧水，而即引其先汧后扞之说，以证其以楚水为汧，随谓阚氏言扞水出汧县西北，与地志同，而所指之水则异也。至后文乃实接扞汧二水之次第，以见阚氏先后扞汧之非。文意纡曲，细按之固自秩然。赵、戴未得郦氏之旨，改言作焉，则文气已断，是以又东以下八字作道元语矣。果尔则后文当先 汧水，后 扞水，而何以先 扞水后 汧水乎？足征此汧扞二水入焉，是阚氏之语，此宋本之不足据者，赖有朱本存一言字，使人得研究以通其说。不然则赘此又东汧扞二水入焉，为不可通矣。余按诸地志，朱诸讹作渭，《笺》曰：宋本作诸，疑当作汉。戴、赵作诸。守敬按：《大典》本、残宋本作诸。汧水出汧县县详后。西北，守敬按：《汉志》、《说文》并言，汧水出汧县西北。阚骃《十三州志》与此同，朱志下有曰字，全、赵、戴删。复以汧水为鱼龙水，守敬按：此虚提一句，为后文张本。盖以其津流径通，而更摄其通称矣。守敬按：阚氏以汧水当鱼龙水，亦由汧水出五色鱼，通谓之鱼龙川，故阚氏因此以鲁龙水为主名，不以为汧水。渭水东入散关。朱水上无渭字，全、赵、戴增。会贞按：《元和志》、《寰宇记》并云，在宝 县西南五十二里。《方舆纪要》，在宝 县西南五十二里大散岭上，亦曰大散关，为秦、蜀之噤喉。《抱朴子 神仙传》一曰：老子西出关，关令尹喜候气，知真人将有西游者，遇老子，强令之著书，耳不得已，为着《道》、《德》二《经》，谓之《老子书》也。会贞按：郦氏 括原书之文。有老子庙。干宝戴、赵改于作干。守敬按：《大典》本、残宋本作干，黄本作于，二字错出已久，见《汝水》篇。《搜神记》[二三]云：老子将西入关，关令尹喜，好道之士， 真人当西，乃要之途也。会贞按：《搜神记》原书久亡。《津逮秘书》及《汉魏丛书》皆不学者以他书窜入欺人，其原书见于古书者甚多，大半失采，此其
一也。皇甫士安《高士传》云：老子为周柱下史，及周衰，乃以官隐，为周守藏室史，积八十余年好无名接，朱《笺》曰：按《高士传》云，老子好养精气，贵接而不施。全云：四字疑。会贞按：朱氏所引二语见《列仙传》。又《史记 老子传》云：其学以自隐无名为务。而世莫知其真人也。至周景王十年，孔子年十七，遂适周见老聃。然幽王失道、朱失下衍其字，赵同，戴无。守敬按：《大典》本、残宋本无其字。平王东迁，关以捍移，人以职徙，尹喜候气，非此明矣。守敬按：《史记 索隐》，李尤《函谷关铭》云，尹喜要老子留作二篇，而崔浩以尹喜又为散关令是也。《正义》引《抱朴子》，老子西游，遇关令尹喜于散关，为喜着《道德经》一卷，谓之《老子》，或以为函谷关。是皆两说并存。郦氏于《河水》篇称尹喜望气于函谷，引赵至书为证。又称散关为望气之所，未知所定。此《注》先引《抱朴子》西出关为望气之所，西出关谓散关，后引干宝西入关谓函谷，复引皇甫说，定老子在周。随自下己意，谓周东迁后，散关非周也，喜为周臣，候气当在函谷，不在散关，则又专主彼篇前说矣。往径所由，朱往上有而字，赵同，全改为往，戴无。会贞按：《大典》本、残宋本无而字。上苗谷水下有往径所由之文，足征此不作往。全改亦非。兹焉或可。
渭水又东径西武功北，赵改作武功县西北。守敬按：非也。武功县去此地甚远，中间尚隔陈仓、郁夷、虢诸县，《注》无此 例。此盖武功别城，如小修武、小槐里之类，故号西武功，褚先生以小邑称之，最为明了。赵改殊属孟浪。当在今宝 县西南。俗以为散关城，朱作俗以散关城。《笺》曰：城，宋本作名。赵散关下增名字，戴以下增为字，守敬按：戴是也。非也。褚先生乃曰：守敬按：《大典》本、残宋本无乃字。武功，扶风西界小邑也。谷口蜀栈道朱讹作蜀口栈道。守敬按：原书作谷口蜀 道，今订。近山，无他豪，原书作无豪。易高者是也。此段《史记 田 传》后文，末句不可解。
渭水又与捍水合，朱与下衍其字，戴、赵无。戴捍改扞，捍、扞同。水出周道谷，朱无出字，《笺》曰：疑脱出字。戴、赵增。北径武都故道县故城西，守敬按：两汉、魏、蜀、晋县，并属武都郡。《元和志》，永嘉后地没氐、羌。县废。当在今凤县东北。王莽更名曰善治也。故道县有怒特祠。《列异传》守敬按：《隋志》，《列异传》三卷，魏文帝撰。《旧唐志》，张华撰。曰：武都故道县有怒特祠，守敬按：《史记 秦本纪 集解》徐广曰，今武都故道有怒特祠，同。云神本南山大梓也。昔秦文公二十七年伐之，树疮随合。秦文公乃遣四十人，持斧斫之，犹不断。疲士一人伤足，不能去，卧树下，闻鬼相与言曰：劳攻战乎？其一曰：足为劳矣。又曰：秦公必持不休。朱持作特，《笺》曰：一作持。全、赵、戴改持。答曰：其如我何！又曰：赤灰跋于子，何如？乃默无言。卧者以告。令士皆赤衣，随所斫以灰跋赵斫作砍。树断，化为牛，入水，故秦为立祠。朱《笺》曰：又据《录异传》[按《史记 秦本纪 正义》引。]云，秦文公时，雍南山有大梓树，文公伐之，辄有大风雨，树生合不断。时有一人病，夜往山中，闻鬼语曰，秦若使人被发，以朱丝绕树伐汝，得不困耶？树神无言。明日，语闻。公如言伐树，断，有一青牛出，走入丰水中，因立怒特祠。即此一事而两说，附载以广异闻。守敬按：《类聚》九十四引《列异经》曰，秦文公伐梓树，梓树化为牛，文公遣骑击之，骑堕地被发，牛畏之，入丰水中不出。秦乃立怒特祠。《列异经》，盖即此《注》所称《列异传》，然 述略异。其水又东北历大散关而入渭水也。守敬按：今有清涧河，出宝 县西南煎茶坪，当即扞水。惟扞水入渭在楚水后，今清涧河于宝 西南入渭，则在金陵河入渭之前，盖下流有变迁矣。
渭水又东南，朱南作而，下属，戴、赵改。右合南山五溪水，朱右作又，《笺》曰：宋本作右。戴、赵作右。守敬按：《大典》本、残宋本作右。夹涧流注之也。朱夹作诸，《笺》曰：宋本作夹。戴、赵同，戴脱也字。守敬按：《大典》本、明抄本并作夹，有也字。五溪当在今宝 县东南。今有清水河，东北入渭，盖五水之一。
又东过陈仓县西。守敬按：陈仓县在渭水南，渭水于此东北流，故得云过其西，若如《注》文陈仓水东南注渭，则不得云过县西。
县有陈仓山，守敬按：《史记 封禅书 正义》引《三秦记》，太白山西有陈仓山。《括地志》，陈仓
山在陈仓县南。《元和志》，山在宝 县南十里，南接梁、凤二州界。《方舆纪要》，在宝 县东南四十里。《宝 县志》亦云在县南。是古今地志皆谓山在渭水南，若《注》下是陈仓水东南注渭，则山在渭北矣。山上有宝 鸣祠。赵云：《西京赋》云，陈宝 鸣在焉。《史记 封禅书》云，文公获若石云，于陈仓北 城，以一牢祠，命曰陈宝。瓒曰，陈仓县有宝夫人祠。盖广异名也。《寰宇记》、《通鉴地理通释》作宝 祠，是《注》宝 鸣祠上当有陈字。全、戴依增。守敬按：全、赵、戴增陈字者，谓《封禅书》命曰陈宝也。然宝因陈仓山得名，故《括地志》、《寰宇记》、《通鉴地理通释》皆只称宝 祠，是省此陈字，未为不可。会贞按：《括地志》云，宝 神祠在汉陈仓县故城中。昔秦文公感阳伯之言，朱作咸伯，《笺》曰：咸当作感，伯下脱道字。锺、项本增道字。赵云：按《淯水注》作阳伯，当是伯阳之误。《史记 周本纪》，宣王太史伯阳甫。《集解》唐固曰，伯阳父，周柱下史老子也。《神仙传》，老子名重耳，字伯阳。盖李耳西入关，又与秦文公同时，当是也。而朱长孺注《李义山诗》引此文云，昔秦文公感伯、王之言，盖直以意增耳。会贞按：老子入关，当秦献公之世，见《史记 封禅书》、《汉书 郊祀志》，所谓周太史儋也。孟康谓即老子，[二四]然断非文公时，则以《淯水注》作阳伯为是。盖陈仓人之名。守敬按：朱《笺》云，伯下脱道字。不可解。赵改伯阳，又不与秦文同时，以阳伯为陈仓人之名较胜。惟《列异传》谓陈仓人以得雌者霸、得雄者王告文公。故朱长孺引作文公感伯、王之言，游猎于陈仓，于情事为合。惟《列异传》误文公为穆公，与《史》、《汉》戾耳。游猎于陈仓，守敬按：《太康地志》
作陈仓人猎，《列异传》作秦穆公猎。遇之于北 ，戴改北作此。守敬按：非也。《封禅书》、《郊祀志》并作北 城，此足见戴氏未检原书。得若石焉，其色如肝，守敬按：苏林曰，质如石，似肝。归而宝祠之，朱归而作城如，《笺》曰：一作归而。戴、赵改。故曰陈宝。守敬按：《集解》韦昭曰，在陈仓宝而祠之，故曰陈宝。其来也自东南，守敬按：《封禅书》作东南，《郊祀志》作东方。殷殷朱《笺》曰：古本作晖喤，宋本作●●。戴、赵改晖晖。守敬按：《大典》本、残宋本作晖晖，《封禅书》其声殷殷云，《郊祀志》作其声殷云，则当作殷殷。声如雷，守敬按：臣瓒云，神来时，天为之殷殷雷鸣。野 皆鸣，守敬按：《封禅书》作夜雊，《郊祀志》作夜鸣。故曰 鸣神也。守敬按：此事始见于《史记 封禅书》、《汉书 郊祀志》，郦氏兼采《史》、《汉》传《注》以成文。厥后，《太康地志》、《列异传》始有二童子化为雉，得雄者王，得雌者霸之说，已为不经。而《列异传》谓穆公猎，至文公立祠，不知文公在穆公之前，尤为谬误。《地理志》曰：有上公、明星、黄帝孙、舜妻盲冢祠。朱无祠字，赵据《汉志》增，全、戴增同。守敬按：钱坫曰，《说文解字》、甘氏《星经》曰太白，上公，妻曰女媊，居南斗，仓厉，天下祭之曰明星。《史记 始皇本纪》三十三年，禁不得祠明星。[二五]梁玉绳曰：《竹书》，舜三十年葬后育于渭。育乃后名，盲必育之误。守敬按：《御览》一百三十五引《尸子》曰：尧妻舜以娥、皇。皇、盲声相近。有羽阳宫，朱阳讹作隐，《笺》曰：《汉志》，陈仓有秦羽阳宫。戴、赵改。秦武王起。守
敬按：钱坫曰，羽阳宫在今陈仓故城，人或于此得羽阳千岁瓦当也。应劭曰：县氏陈山。守敬按：师古不载应说。姚睦赵云：按上云南安姚瞻，此又云姚睦，未知即一人也，抑误字也？曰：黄帝都陈言在此。荣氏朱荣作营，《笺》曰：一作荣。全、赵、戴改。《开山图 注》曰：伏羲生成纪，朱作成起，又重一起字，盖沿于黄本，《笺》曰：宋本作纪。守敬按：伏牺生成纪，尽人知之，何必以宋本表异同？世人皆谓明人好臆改古书，如此等，恐亦不足法也。[二六]徙治陈仓也，戴删也字。非陈国所建也。会贞按：《洧水注》引《帝王世纪》言，新郑故有熊之墟，黄帝之所都。《渠水注》，陈城，故陈国，伏羲都之，并实指陈城东北三十许里有羲城。此引姚、荣二说以为并都陈仓，广异闻耳。渭水又东径陈仓县故城北。各本无此十一字。守敬按：以上《注》文皆不只言陈仓故事，未释渭水经流。考陈仓县，两汉、魏、晋属扶风。《寰宇记》晋末废，[二七]《地形志》遂无此县，则《注》文当有陈仓故城。按下文郝昭所筑之城，与秦文公所筑之城相连，则 渭水径陈仓县故城，当在郝昭城上，而传钞者脱之，今增。魏明帝遣将军太原郝昭筑陈仓城成，朱筑作营，《笺》曰：宋本作筑。戴、赵改。守敬按：《大典》本、残宋本作筑，《元和志》，陈仓故城在宝 县东二十里。有上下二城相连，上城是秦文公筑，下城是郝昭所筑。唐宝 县即今县治。诸葛亮围之。亮使昭乡人靳祥守敬按：《魏略》作详，祥、详通。说之，不下。亮以数万攻昭千余人，以云梯、冲车、地道逼射昭，昭以火射连
石拒之。亮不利而还。守敬按：自魏明帝以下，《魏略》文，引见《魏志 明帝纪 注》。今汧水对亮城，朱汧讹作滠。赵改云：《方舆纪要》，石鼻城在宝 县东北三十里，诸葛武侯所筑。《水经注》今汧水对亮城，是与郝昭相御处也。守敬按：谓汧水与亮城隔渭水南北相对也，而《纪要》以石鼻城当之，是亦为《注》文东南流所误也。是与昭相御处也。陈仓水出于陈仓山下，东北流注于渭水。朱北作南。孙星衍曰：据此则陈仓山当在渭水北，今志在渭水南，误也。守敬按：古书今志无不以陈仓山在渭水南者，观下文绥阳溪水北届陈仓入渭，亦可知陈仓山在渭水南矣，今订。渭水又东与绥阳溪水合，朱脱绥字、水字，全、赵、戴增。其水上承斜水，斜水详后。水自斜谷分注绥阳溪，北届陈仓，入渭。会贞按：《方舆纪要》，绥阳溪在宝 县东南五十里。今有马峪河，出宝鸡县东南，东北入渭，盖即此水。但上源去斜水甚远，无相通之道，或古通今湮。故诸葛亮《与兄瑾书》曰：有绥阳小谷，虽山崖绝险，朱险作重，赵同，全、戴改。溪水纵横，难用行军。昔逻候往来，要道通人。朱昔讹作者，全、赵、戴改。戴又改人作入，非。今使前军斫治此道，《地理通释》引斫作砍。以向陈仓，足以扳连贼势，使不得分兵东行者也。
渭水又东径郁夷县故城南。守敬按：前汉县属右扶风，后汉废。汉郁夷故城在今陇州西五十里，诸地志无异辞。此下引《地理志》有汧水祠，乃故郁夷事。又引《东观汉记》船盘至郁夷陈仓，先言郁夷，后言陈仓，则此郁夷必在陈仓东，故《注》 郁夷于渭水东径陈仓后。《寰宇记》引《地道记》，郁夷省并郿，盖因王莽之乱，郁夷之人，权寄理郿界，因并于郿者也。《地理志》曰：有汧水祠。王莽更之曰郁平也。《东观汉记》曰：隗嚣围来歙于略阳。守敬按：《后汉书 光武帝纪》，在建武八年。世祖诏曰：桃花水出，守敬按：《汉书 沟洫志》，来春，桃花水盛。师古曰，《月令》，仲春之月，始雨水，桃始华。盖桃方华时，既有雨水，川谷冰泮， 流猥集，波澜盛长，故谓之桃花水耳。船盘皆至郁夷、陈仓分部而进者也。守敬按：范《书 光武帝纪》不载此诏。汧水入焉。水出汧县县详下。之蒲谷乡弦朱《笺》曰：弦，旧本作维。中谷，[二八] 为弦蒲薮。朱《笺》曰：弦，旧本作弦。赵云：按《周礼 职方》，雍州薮曰弦蒲。《寰宇记》陇州汧源县下，引《晋太康地志》，汧县有蒲谷乡、弦中谷。朱氏上以维字改弦，此又以弦为弦，纷纭牵引，总属辞费。守敬按：《汉志》，汧县北有蒲谷乡、弦中谷，雍州弦蒲薮。此《注》所本但因汧水与弦蒲薮相通，变文作 为弦蒲薮耳。《方舆纪要》，弦蒲薮在陇州西四十里。今汧水出州西，汧山即其地也。《尔雅》《释水》曰：水 之泽为汧。汧之为名，实兼斯举。水有二源，守敬按：二源谓上出弦中谷之水，及下出西山之水。《一统志》以出西山之水及后发南山之水为汧水二源，非也。一水出县西山，守敬按：此水今出陇州西北，旧图谓之鱼龙川。世谓之小陇山，朱《笺》曰：旧本作小龙山。赵云：按《元和志》，小陇山一名小陇 ，又名分水岭，盖与大陇山连麓。朱氏以陇为龙，大缪。孙星衍曰，华亭县本汉泾阳县地，小陇山在县西四十里。岩障高险，守敬按：《寰宇记》引作高峻。不通轨辙。故张衡《四愁诗》《文选》二十九。曰：我所思兮在汉阳，欲往从之陇 长。其水东北流，历涧，注以成渊，潭涨不测。朱《笺》曰：孙云，涨当作深。赵云：涨字不误。守敬按：残宋本作涨，《御览》六十八引此同涨。出五色鱼，俗以为灵，而莫敢采捕，朱采讹作操，《笺》曰：宋本作采。守敬按：残宋本、《大典》本作采。《御览》引，并同。因谓是水为龙鱼水，自下亦通谓之龙鱼川。会贞按：《寰宇记》引此作鱼龙。又唐贞观四年，大猎于鱼龙川。宋绍兴中，金人栅鱼龙川口。然《御览》六十八引此仍作龙鱼。后世传呼颠倒，谓之鱼龙川。《寰宇记》遂以鱼龙川标目，引此因改作鱼龙耳。川水东径汧县故城北，守敬按：两汉县属右扶风，魏、晋属扶风。《地形志》无汧县。据《寰宇记》，魏孝明帝正光三年置东秦州于故汧城。又云，废帝改汧为汧阴县，则郦氏时无此县，在今陇州南三里。《史记》，秦文公东猎汧田，因遂都其地，会贞按：《史记》无猎汧田之说。据《秦本纪》文公三年，东猎；四年，至汧、渭之会，即营邑之。《封禅书》亦云，文公东猎汧、渭之间，卜，居之而吉。此田字当是渭字之脱烂。是也。又东历泽，乱流为一。朱脱流字。戴增。赵一下据孙潜校增水字。右得白龙泉，朱无得字，白作曰。赵同，全、戴增改。泉径五尺，源穴奋通。朱穴作流，《笺》曰：奋，古本作旧。赵云：按奋通言水势迸暴也。作旧字何说乎？全、戴改流为穴。沦漪四泄，会贞按：今陇州南有金泉，一名白龙泉，水出如注，资灌溉。东北流，注于汧。汧水又东，会一水，水发南山西侧。朱不重水字，赵同，全、戴增。会贞按：今陇州南有八渡河，发源望辇峰，即此水。但下流合白龙泉，与古异矣。俗以此山为吴山，三峰霞举，守敬按：《御览》四十四引此，三 上有其山二字。 秀云天，崩峦倾返，朱《笺》曰：返一作仄。赵云：按倾返，状山势臲卼也。仄训偪仄，义有未安。守敬按：返字亦未妥，不如改为侧字。侧，不正也。亦倾也，山顶相捍，望之恒有落势。《地理志》曰：吴山在县西，古文以为汧山也。朱作古之汧山也。赵云：《地理志》，古文以为汧山。守敬按：《禹贡》作岍。然《说文》但有汧字。《山水泽地》篇亦作汧，与《汉志》合。《地理通释》，吴山在陇州吴山县西南五十里，汧山在陇州汧源县，汧水所出。阎若璩《尚书疏证》，汧山在陇州西四十里。《唐六典》陇右道名山曰秦岭者是。吴岳山在陇州南八十里。《六典》关内道名山曰吴山者是。则分吴山、汧山为二。按《禹贡锥指》，吴山，《汉志》虽云在县西，而冈峦绵 ，延及其南，只是一山。自周尊汧山曰岳山，俗又谓之吴山，或又合称吴岳，而汧山之名遂隐。其实《周礼》总称岳山，《禹贡》总称岍山，当以《汉志》为正。《国语》所谓西虞矣。朱无西字，全、赵、戴同。守敬按：《国语》无虞山。惟《齐语》，管子云，西服流沙、西吴。韦《注》，雍州之地。而《管子 小匡篇》作西虞。尹《注》，国名。是郦氏所见《国语》作西虞，今《国语》作西吴，古字通也。此《注》脱西字。《元和志》、《寰宇记》并作《国语》谓之西吴，可证。今增。山下石穴，广四尺，高七尺，水溢石空，朱《笺》曰：空，宋本作穴。赵云：按空读上声，与孔同，小穴也。《韩非子》，空窍者，神明之户牖。《史记 大宛传》，楼兰，姑师小国耳，当空道。朱氏以穴字笺之，殆误读平声耳。守敬按：残宋本作空。《御览》四十四引此作穴。悬波侧注，漰渀震荡，朱无震字。赵据《寰宇记》引此增，戴同。守敬按：《御览》引作涌澜奔荡，盖臆改。发源成川，朱讹作穴川，《笺》曰：宋本作成川。戴作成。赵据《寰宇记》引此改。守敬按：《大典》本、残宋本作成。《御览》引亦作成川。北流注于汧。自水会上下，咸谓之龙鱼川。戴之下增为字。汧水又东南，径隃麋县故城南。守敬按：两汉县属右扶风，魏属扶风。《寰宇记》，晋省。在今汧阳县东三十里。王莽之扶亭也。昔郭歙耻王莽之征，而遯迹于斯。赵云：按《汉书 鲍宣传》是郭钦。然郭钦有二，一见于《鲍宣传》，不受莽征，闭户而终；一见于《王莽传》，仕莽为戊巳校尉，拜填外将军，封劋胡子，后列于九虎，兵败守仓，降于更始，封侯。姓名同而行事绝不相侔。今道元以不受莽征者为郭歙，则是与《世本》、《汉书》异，抑或六朝古本原是歙字，而讹而为钦，未可知也。守敬按：《王莽传》之郭钦，不言何县人，《鲍宣传》之郭钦，称隃麋郭钦。郦氏 郭歙于隃麋县下，则今本《汉书 鲍宣传》郭钦，或是郭歙之误。建武四年，光武封耿 为侯国矣。朱《笺》曰：《后汉书》，耿弇父 ，字侠游，为上谷太守，与彭宠同击王朗。建武四年，进封隃麋侯。汧水南历慈山，会贞按：山当在今汧阳、宝 二县之间。东南会贞按：东上当有又字。径郁夷县北，平阳故城南。朱北作
径。赵云：县下有脱文。戴删径字。会贞按：县下无脱文。以上渭水径郁夷故城南考之，此当是径郁夷县北。盖郁夷、平阳二城，南北相直，故连言之。魏武都郡有平阳县，真君六年置。此称故城，而引徐广之言为证，则非指魏县言矣。《史记》《秦本纪》秦宁公二年，徙平阳。徐广曰：故郿之平阳亭也。朱郿讹作郁。赵改云：《史记 注》作郿之平阳亭。会贞按：郿县，晋时未废，徐广，晋人，不得称故郿。《史记 集解》无故字，此故字盖衍。又《御览》一百五十五引《帝王世纪》，秦宁公徙居平阳，今扶风郿之平阳亭是也。亦此不当称故郿之证。《括地志》，平阳故城在岐山县西四十六里。《九域志》，虢县有平阳镇。今有阳平镇，在宝 县东七十里。城北有《汉邠州剌史赵融碑》，守敬按：《元和志》，后魏大统十四年宇文泰[二九]置南幽州，废帝除南字，开元十三年，以豳字与幽字相涉，诏改为邠。是幽州立于西魏，邠州改于唐代至确。此当作幽州，幽讹为豳，校者又改为邠也。《魏书 赵逸传》，天水人，十世祖融，汉光禄大夫，未知即此人否？灵帝建宁元年立。朱宁作安。赵云：灵帝纪元为建宁，献帝纪元为建安，未知灵字误也，抑安字讹耶？会贞按：灵与献形不近，宁与安形近，此当建宁讹为建安，今订。汧水又东流，注于渭水。朱脱注字，全、赵、戴增，并删渭下水字。会贞按：据《注》，《汧水注》渭在平阳故城之东，今汧水于阳平镇之西入渭，盖非北魏故道矣。
渭水之右，磻溪水注之。水出南山兹谷，会贞按：今磻溪出宝 县东南山中。乘高激流，注于溪中。溪中有泉，谓之兹泉，泉水潭积，自成渊渚，即《吕氏春秋》所谓太
公钓兹泉也。守敬按：《吕氏春秋 谨听》、《观世》二篇，并有太公钓于滋泉之语。《初学记》二十二引此亦作滋。《史记 齐太公世家 正义》则引作兹。今人谓之凡谷，朱凡讹作几。赵据《史记 正义》改凡，全改同，戴改丸。石壁深高，幽隍邃密，守敬按：《史记 正义》引作幽篁，较胜。《御览》六十七引作幽泉，泉乃篁字之脱烂。林障秀阻，人迹罕交，[三〇]按《史记 正义》、《御览》引交，并作及。东南隅有石室，赵有下据孙潜校增一字，全、戴增同。按《史记 正义》、《御览》、《寰宇记》引，并无一字。盖太公所居也。水次平石钓处，朱水下衍流字，赵据《史记 正义》删。按《初学记》、《御览》、《寰宇记》引，并无流字。即太公垂钓之所也。守敬按：《通典》，虢县有磻矶，太公钓鱼于此。其投竿跽饵，按《史记 正义》引跽作跪。两 遗迹犹存，朱《笺》曰： 当作膝。赵云：按 ，胫头节也，从 ，桼声。徐锴《系传》曰，今俗作膝。是有磻溪之称也。守敬按：《淇水注》汲郡西北亦有磻溪。然《说苑》云，文王出猎渭滨，至于磻溪，则以在此为是。其水清泠神异，北流十二里，注于渭，北去维堆城七十里。会贞按：维堆城无考。七十里疑有误，盖渭北之北有雍水，相距不过二十里，如果维堆城去渭水七十里，则是在雍水之北矣，何以下卷 雍水，不言径此城，故知当在今岐山县西南，雍水之南，七十或是十七之误。
渭水又东径积石原，朱脱积字，原误源。赵云：当作积石原。《元和志》，积石原在郿县西北二
十五里。《方舆纪要》，积石原在渭水北，亦曰北原，五丈原谓之南原也。会贞按：《御览》一百六十四、《寰宇记》郿县下引此，并作积石原。在今郿县西北，接岐山县界。即北原也。青龙二年蜀建兴十二年。诸葛亮出斜谷，时司马懿屯渭南。朱时作与，全、赵同，戴删。会贞按：《魏志、郭淮传》，是时司马宣王屯渭南，则与乃时之误，戴径删之，非也，今订。雍州刺史郭淮朱脱刺史二字，赵增云：《魏志 郭淮传》，领雍州刺史。全、戴增同。策亮必争北原而屯，遂先据之。亮至，果不得上。朱脱此四字。赵增云：《寰宇记》引此，亮至下有果不得上四字。全、戴增同。会贞按：《御览》一百六十四引此，亦有四字。自青龙二年以下至此，钞变《魏志 郭淮传》文。渭水又东径五丈原北。朱无东字，赵据孙潜校增。五丈原详本篇下卷。《魏氏春秋》曰：朱无氏字，赵增云：《隋书 经籍志》，《魏氏春秋》二十卷，孙盛撰。此落氏字，下同。全、戴增同。诸葛亮据渭水南原，守敬按：《蜀志 诸葛亮传》，建兴十二年，据武功五丈原。司马懿谓诸将曰：亮若出武功，依山东转者，是其勇也。若西上五丈原，诸君无事矣。朱《笺》曰：《晋书》曰，诸军无事矣。赵云：按《御览》引《魏氏春秋》作诸君，《元和志》同。盖唐人尚以旧籍为据，不用《晋书》也。会贞按：《寰宇记》引《魏氏春秋》作诸君。亮果屯此原，与懿相御。
渭水又东径郿县故城南，守敬按：两汉县属右扶风，魏、晋属扶风，后魏废，在今郿县东北十五里。《地理志》曰：右辅都尉治。《魏氏春秋》，诸葛亮寇郿，司马懿据郿拒亮，即此县也。守敬按：此即上文青龙二年事。《魏志》称青龙二年四月，诸葛亮屯渭南，司马宣王率诸军拒之，是也。渭水又东径郿坞南。会贞按：《地形志》，平阳县有郿坞，在今郿县东北十六里。《汉献帝传》曰：董卓发兵筑郿坞，高与长安城等，会贞按：《三辅黄图》，长安城高三丈五尺。《后汉书 董卓传》，筑坞于郿，高厚七丈，号曰万岁坞。盖高三丈五尺，厚亦三丈五尺，故曰高厚七丈也。积谷为三十年储，自云，事成，雄据天下，不成，守此足以毕老，会贞按：《魏志 董卓传》同。其愚如此。朱渭水又东径郿坞南至此，讹在后雍水之末，又南流注于渭下，全、赵同。戴云：考《元和志》云，郿县故城在今县东北十五里，董卓坞在县东北十六里。《寰宇记》云，武功故城在今郿县东四十里。郿坞即与郿县故城比近，不得隔越武功，方及郿坞，今改正。
校记
　[一]　「同穴之枝干也，会贞按……疑此枝字衍」　按：下文有穴枝闲，枝、干义近，不必为衍。
　[二]　「《明一统志》，西山在巩昌府西九十里，广阳水所出」　按：明万寿堂刻本《一统志》三十五作「广汉水所出」。《清一统志》二百作「广阳水」。杨氏所引与《清一统志》同，下引《府志》亦出《一
统志》。
　[三]　「朱苟作荀」　按：标点本《后汉书》底本为影宋绍兴本，作「苟」。
　[四]　「当即邓艾所据之武城山」　按：据杨引《通鉴》，原文为「艾据武城山以拒之，维与艾争险不克」，则据武城山者邓艾，杨氏误记为姜维，今订正作「邓艾」。
　[五]　「有落门聚」　按：《元和志》三十九作「洛门」，《后汉书 隗嚣传》及《注》作「落门」，《郡国志》「冀县」下作「雒门聚」。雒门即洛门，亦即落门。
　[六]　「故襄戎邑也」　按：此下钞脱「王莽之所谓平相矣」八字，当补。　（今已据台北本补。）
　[七]　「守敬谓，通例当无所谓二字」　按：此不尽然。《河水》三「又北过朔方临戎县西」，郦《注》云：「元朔五年立，旧朔方郡治王莽之所谓稚武也」即其一例。《注》文词例有七：其一曰王莽之××也，其二曰王莽以为××者也，其三曰王莽更之曰××矣，其四曰王莽更曰××，其五曰王莽改曰××，其六曰王莽名之曰××，其七则王莽之所谓××。依此七例者，平襄外尚有《河水》五之平县，发干县故城，《济水》之离狐等。据此当从赵氏补「所」字，其文曰：「王莽之所谓平襄县矣」，凡九字当补。　（《注》文「其水东南流」上本有《疏》文「守敬谓……」十一字，今已据台北本删改。）
　[八]　「广汉钳子，攻牢，篡死囚」　按：此《注》文原无「牢」「篡」两字，不明晰。《五行志》原文作「谋攻牢，篡死囚」云云，今补「牢」、「篡」二字。
　[九]　「后马超之围冀也，赵据孙潜本后下增汉字」　按：杨氏云：「此前后之后，不当增」，是也。上文有「汉明帝」，此不当有「汉」字，孙潜本误增。
　[一〇]「曹魏置新阳县」　按：据《通鉴》晋大兴元年胡《注》引何承天语：「魏立。《水经注》，渭水过冀县，又东出岑峡，入新阳川。新阳县盖置于此。」
　[一一]「隗嚣使牛邯守瓦亭」　按：《元和志》三十九秦州陇城县下有瓦亭山在县东北二百余里，隗嚣使将牛邯守处，其山亦入原州界。
　[一二]「汉阳长史」　按：朱本讹作「长吏」，沈本同。全、赵、戴改「史」，《疏》漏作校记。
　[一三]「隋开皇十八年改为鹿城」　按：《疏》误。《元和志》卷二十一原文作「开皇三年，于此置安定县，取汉旧名，属定州。十八年改为鹿城」云云。今订改「三年」为「十八年」。
　[一四]「后人转写作大字，致文义多不可通」　按：赵氏从全氏《注》中《注》之说，是也。然改大字作小字，与此书体例不合，今用转折号则原文易解，此亦标点符号之优越性也，故破例用破折号。
　[一五]「赤眉至阳城、番须、回中」　按：《通鉴》作「至阳城番须中」，熊氏引文不应增「回」字。李贤《注》：「番须与回中相近，两地皆与阳城郡近」，今订正。
　[一六]「《夷水注》，激素飞清，其辞例也」　按：《夷水》篇云：「又径宜都北，其水冬夏激素飞清。」杨先生为宜都人，奇赏此语，家有阁曰激素飞清之阁。一九一六年余在黄岗买得先生手装之薛稷书升仙太子碑阴及北齐人摩崖刻大字《般若经》剪粘本，皆有先生题署激素飞清之阁，倭寇芜
湖时失去。先生藏碑版拓本皆粘老年小照于帖前。龚自珍亦曾得北齐水牛山《般若经》。
　[一七]「将与吐番盟，韩游奉诏屯洛口」　按：《通鉴》贞元三年闰月胡《注》：「洛口，即水洛口，在瓦亭川东北。」熊氏沿《清一统志》秦州下水洛川水《唐书》贞元二年之误，未细检《唐书》。
　[一八]「毛公所谓西戎板屋也」　按：《诗 秦风 小戎》有「在其板屋」。《毛传》曰：「西戎板屋。」《注》用《毛传》，非《诗》语也。依《济水》二「毛公曰：景山大山也」词例，《诗》字宜改「毛公」，或《诗》下增《传》字。今改「毛公」二字。
　[一九]「 川泻浪」　按：朱《笺》本「川」讹作「水」，沈炳巽本作「川」，全、赵、戴改「川」。
　[二〇]「次东有钳岩谷水，戴改铜作钳。会贞按：铜岩、钳岩皆无考」　按：《大典》本作「钳」，戴据改，亦未深考。　（此段引文，「戴改铜作钳」等字，今已据台北本删改作「朱钳作铜……」。）
</div>
    <div class="pagination">
<a href="水经注疏_page35.html">上一页</a><span>...</span><a href="水经注疏_page31.html">31</a><a href="水经注疏_page32.html">32</a><a href="水经注疏_page33.html">33</a><a href="水经注疏_page34.html">34</a><a href="水经注疏_page35.html">35</a><span class="current-page">36</span><a href="水经注疏_page37.html">37</a><a href="水经注疏_page38.html">38</a><a href="水经注疏_page39.html">39</a><a href="水经注疏_page40.html">40</a><a href="水经注疏_page41.html">41</a><span>...</span><a href="水经注疏_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
