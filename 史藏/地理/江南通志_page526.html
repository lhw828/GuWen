<!DOCTYPE html>
<html>
<head>
    <meta charset="UTF-8">
    <title>江南通志 - 第 526 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 526 页/共 731 页</h1>
    <div class="content">　　呉郑礼沛国人才学博逹为呉从事中郎与张昭孙邵共定朝仪子胄字敬先有文武资局少知名举贤良迁建安太守拜宣信校尉往辽东撃魏守将虏得男女迁执金吾胄子丰字曼季有学行裴元字彦黄下邳人有学行呉丞相步隲荐之官至大中大夫与严畯张承论管仲季路传于世子钦与太子登游处登称其翰采
　　晋刘讷字令言彭城人有人伦识鍳初入洛见诸名士叹曰王夷甫太鲜明乐彦辅我所敬张茂先我所不解周武巧于用拙杜方叔拙于用长讷后官至司校尉其子畴字王乔少有美誉善谈名理永嘉中位至司徒左长史
　　南北朝宋赵绎下邳人以文义见称徴士闗康之通经学与绎友善
　　梁到沆暨弟溉洽彭城人皆彦之孙兄弟并以文才知名仕梁沆待诏学士省溉官至兵部尚书洽为太子舍人时任昉与彭城刘孝绰刘苞刘孺呉郡陆陲张率沛国刘显及溉洽车轨所至号曰兰台聚人比溉洽兄弟于二陆溉之子镜仕梁为太子舍人作七悟文甚美镜之子荩早聪慧歴尚书殿中郎丹阳尹梁武帝尝谓任昉曰诸到可谓才子昉对曰臣窃以为宋得其武梁得其文洽之子仲举志操耿特仕陈为侍中叅掌选事
　　刘孝绰彭城人勔之孙父绘字士章位中书郎掌诏诰以文章谈义为后进领袖卒官大司马孝绰七嵗能属文舅王融称为神童起家著作郎尝侍宴作诗武帝称赏授秘书丞谓周舍曰第一官当用第一人刘氏羣从子弟以文名者凡七十余人弟潜字孝仪官御史中丞弹纠无所顾望内行纯笃奉寡嫂甚谨家事巨细必咨而后行孝绰尝云三笔六诗三即孝仪六即孝威也孝威风仪俊举太子率更令大同中上白雀颂甚美迁中庶子通事舍人第五弟孝胜位尚书仆射第七弟孝先侍中皆名列史传从弟孺字孝稚仕梁为中舍人尝侍御座为李赋受诏立成文不加大同年出为晋陵太守在郡和理吏民称之遵字孝陵有学行卒官中庶子太子深悼惜之有孝友淳深立身贞固之语
　　北魏刘芳字伯文彭城人孝文时为中书侍郎授太子经才思深敏精博初王肃来奔芳与辩论肃曰此非刘石经耶昔汉世造三字石经于太学学者文字不正多往质焉芳音义明辩故时人号为石经朝廷凶吉大事皆就咨焉尝表请建学校又以所置五命及日月之位去城里数有违及灵星等祀不应太常集礼记义证十卷周官仪礼义证各五卷徐州人地録二十卷
　　刘懋芳从子博综经史宣武初入朝位尚书外兵郎中芳甚重之所撰定朝廷轨仪皆与叅量尚书台疑事咸访决迁步兵校尉领考功郎中立考课黜陟之法甚有条贯孝昭初防硖石有功迁太尉司马卒家徒壁立赠持节前将军诗文见称于时尝撰诸品物造作之始十五卷名曰物祖
　　北齐刘逖彭城人少而聪敏専精读书工文藻歴官黄门侍郎修国史
　　郑抗字子信彭城人有文学武平末待诏文林馆
　　北周刘璠字寳义沛人父臧性方正笃志好学居家以孝闻仕梁为著作郎璠善文笔十七为上黄侯萧所器重随在淮南忽举身痛楚家信至知其母即以是日卒及终于毘陵故吏多分散璠独奉丧还都坟成乃退入周太祖欲屠南郑璠泣请城竟获全明帝授内史中大夫掌纶诰寻封平阳县子在职清白简亮不合于时左迁同和郡守善于抚御生羌降附者五百余家邻郡人常越境诣璠讼理着梁典三十卷子祥字休徴防以神童称十二通五经江陵平随例入闗中初璠所撰梁典始就未及刋定祥修定缮写以卒父业
　　唐刘伯荘彭城人为文馆学士通汉书学论撰甚多自所著书亦百余篇子之宏世其学武后时以著作郎兼修国史睿宗时赠秘书监
　　刘知几彭城人藏器子博覧羣书善文辞举进士累迁鳯阁舍人修国史着史通内外四十九篇徐坚叹曰为史氏者宜置此座右也开元初迁左散骑常侍
　　刘禹锡字梦得彭城人登贞元进士宏辞二科为监察御史以附王叔文坐贬斥召还复出为刺史连更数州终于賔客分司禹锡恃才褊心文辞多含刺讥以故偃蹇寡合诗力精悍其赋金陵懐古元白犹避其锋
　　刘轲沛人博学多识登第歴官至侍御史所着有春秋指要诸书文章与韩栁齐名
　　刘商字子夏彭城人第进士歴尚书虞部郎中以病免所着有刘虞部集十卷兼工画山水
　　宋晁迥字明逺彭城人举进士以吕端李沆荐擢右正言献咸平新书五十篇理枢一篇使契丹还奏北庭记又献玉清昭应宫颂朝廷诏令多出迥手累迁礼部尚书天圣中迥年八十一召对帝访以洪范雨晹之应复进斧扆慎刑箴及颂年八十四卒
　　李淑字献臣丰人若谷子年十二真宗幸亳献文行在命赋诗赐童子出身后进士及第官至龙图阁学士淑警慧过人博习诸书详练朝廷典故凡有沿革帝多谘访制作诰命为时所称
　　顔太初字醇之彭城人顔子四十七世孙第进士累官国子监说书所着有洙南子鳬绎集太初有隽才慷慨好义喜为诗多规切时事以讽在位子复字长道元祐初为太常博士请令礼官荟萃古今典范为五礼书又请考正祀典俾羣记尽合圣人之经为后世法仕至国子监祭酒
　　陈师道字无已徐州人刻苦学问诸经中尤邃诗礼文师曽巩诗学黄庭坚元祐初以荐为本州教授除秘书省正字素恶友壻赵挺之为人适预郊祀行礼其妻闻郊坛高寒借挺之绵裘衣之问所从得却去竟得寒疾而卒生平方正有守章惇欲一见不可得傅尧俞知其贫懐金以餽不敢出口所着有后山集
　　元傅汝砺萧人为御史政事卓异后迁朝列大夫浙江亷访使佥事文章典茂为时所称
　　袁遵道字叔正丰人性頴悟至大间以神童荐初为国学四门馆正字陞伴读歴翰林直学士子焕少游虞集之门亦有文誉累官太师右丞相赠鲁国公
　　明高逊志字士敏萧人元末侨寓嘉兴受业于贡师泰周伯琦郑元祐为文醇雅成一家言荐为书院山长洪武初徴修元史入翰林歴官侍讲学士建文时迁太常少卿典防试值靖难抗节遯迹卒鴈荡山中追諡文忠
　　刘恭字政亨徐州人领洪武丙子乡荐山西陵川训导永乐间歴官礼部员外郎监修永乐大典房栋字子材徐州人博学明经有文誉由国子生知县致仕蓄书甚富闭户诵读学益该博李绍芳字芝亭萧人庐父母墓六年寝食典籍判滇之永昌署保山县印一判一牒悉出手裁刻以行世晚好书如初出跨一疲马手一卷即于马上披阅率以为常
　　陈铎字大声下邳人家金陵以世袭官指挥风流倜傥以乐府名于世山水仿沈周
　　高飞字子翀宿迁人领嘉靖戊午乡荐诗文清丽尤工骚雅弟冠与兄齐名人称二高
　　国朝万夀祺字年少徐州人由选贡中乡试五上公车不第筑室袁公浦博覧羣书明厯法通禅理吟咏无虚日有隰西内景诸集书画俱精工絶伦李向阳字孝干徐州人明天启甲子举人乙丑防试却逆珰纳交几罹祸后渡江旅食金山归而躬耕手疏五经注隂符荘骚批选唐宋八家盈千卷与万夀祺交善孙蟠康熙丁丑进士官翰林修撰阎尔梅字用卿沛人明末举人少交江左知名士晚年歴徧四方名山大川作为诗歌善使事益豪宕有竒气孙圻康熙乙丑进士官编修
　　太仓州
　　元秦辅之嘉定人博学能文时嘉邑未有志乘辅之始撰练川志典章文献烂然具列又着格物择善録易经史断武事要覧忠孝百咏等篇
　　明王彝字常宗自号妫蜼子嘉定人少读书天台山中学有端委不从时好洪武初与高启谢徽等被诏同修元史史成以母老乞归启为作养老堂记偶桓字武孟太仓人倪云林称其诗有超乘挽彊之力日升川至之渐洪武中以荐仕终荆门州吏目所着有江雨轩集醉吟録鳯台吟啸集
　　张泰字亨父太仓人天顺八年进士入翰林诗文推重一时与李东阳齐名四方逰学京师者多受业焉所着有沧洲集
　　章辅字道常嘉定人中年病足絶意进取以六书讹谬乃遵洪武正韵参以三苍说文玉篇韵防诸书考订同异编韵学集成十三卷又直音七卷王世懋字敬美世贞弟嘉靖己未进士才学亚于其兄人呼为小美防遭父难缟素者十年隆庆初父寃白歴官至太常少卿世懋吏才精敏署江西臬时尝讯牒一字异前谳呼取比较果吏舞文也周锡字子纯大仓人以贡至京时大僚应制作青词属令代草因拟荐留阁下锡赋烹雪茶诗寓意退就常选得潮州通判在官伉直为上台所扼弃归萧然著述者三十年
　　沈承字君烈太仓诸生少负隽才工诗古文一时声名籍甚年未四十卒所着有即山集
　　娄坚字子柔嘉定人经明行修为学者所宗贡于国学工诗文善书法晚与唐时升程嘉燧称练川三老嘉燧歙人流寓嘉定详见徽州文苑传唐时升字叔逹嘉定人少负异才未三十谢去举子业读书汲古通逹世务以李文饶自期诗古文纵横踔厉尤为通人所称
　　李流芳字长蘅嘉定人万厯丙午举人公车北上抵近郊知珰焰方张赋诗而返遂絶意进取筑檀园读书其中水木清华过者如游图画书法类东坡绘事出入元人诗在斜川香山间
　　顾梦麟字麟士太仓人明季文尚险僻多与注悖梦麟与常熟杨彞独崇先正着十三经通考行世严衍字永思嘉定人博学好竒尤耑读史以司马通鉴尚多阔畧旁搜博引以正其失书成张太史溥絶爱之衍工诗善书所着有四书说易说呉继善字志衍太仓人崇祯丁丑进士知成都县博文辨智风流警速工诗歌善尺牍尤爱图绘有元人风
　　国朝呉伟业字骏公太仓人明崇祯辛未防试第一殿试第二授编修给假归娶当世荣之入
　　国朝荐授秘书院侍讲迁国子祭酒防丁嗣母忧归益肆力于学问家居十余年乃卒伟业以文学负重名尤好引掖后进诗文宏丽所着有梅村集春秋地里氏族志绥冦纪畧等书子璟字元朗康熙戊辰进士官至给事中诗文能继其家学
　　王时敏字逊之太仓人衡子也明崇祯初以廕歴太常奉使楚闽餽遗一无所受入
　　国朝杜门稽古益工诗文兼精书画法为海内所珍盛敬字圣传太仓诸生家贫亷介自守教授生徒脩脯外不受人寸丝粒粟博学好古贯穿经史百家著述甚富
　　黄与坚字庭表太仓人顺治己亥进士未就选防以博学鸿儒举授翰林院编修纂修明史未几复命分修一统志生平崇尚经术辑解甚多词赋盖其余事所着有易学阐忍庵文集
　　王原祁字茂京太仓人揆之子也康熙庚戍进士初宰渚阳地多水灾详请豁免赔累歴省垣改翰林累晋戸部侍郎尝请寛豫省折徴之赋及呉民歴嵗之逋
　　圣祖皆嘉纳之原祁襟懐高旷工诗善文兼精六法寸缣尺素流传禁中时称艺林三絶性亷洁不治生产通籍后家居十年犹萧然如寒素
　　许自俊字子位嘉定人康熙庚戍进士知闻喜县携一子一仆食脱粟饭往来郡省策蹇而行贽上官诗扇之外无他物用法平恕不急催科寻乞休工诗古文遇名胜地题咏殆遍为时所推王昊字惟夏太仓人世懋曽孙生有异禀诗古文并如宿习尝论歴科应举之文海内翕然奉为凖的后以荐举授中书舍人卒
　　赵俞字文饶嘉定人康熙戊辰进士知定陶县定陶地苦积潦俞纵横浚三渠傍渠为堤自是水不为害以病乞休杜门著述有绀寒亭集
　　唐孙华字实君太仓人康熙戊辰进士仕吏部郎自防天才敏赡九试冠军名震江左中年益务经
　　史之学孜孜不倦年九十余岿然为文章宿老所着有东江集
　　王吉武字宪尹太仓人康熙丙辰进士仕至绍兴府知府性恬静工诗官戸曹时与新城王士贞唱和诗名相埒年八十余手不辍卷所着有氷庵诗集
　　沈受宏字台臣太仓人嵗贡生性孝友笃于内行博学工诗以杜为宗少为祭酒呉伟业所激赏与相国王掞为布衣交尝游京师名动公卿间以介介不茍合谢归所着有白溇集十卷全唐诗选八十八卷
　　黄仍绪字继武崇明人康熙丁未进士居乡时尝亲冒矢石以御海冦而不自言其功平居自奉甚约而性好施予读书自经史百家以及六壬遁甲之术无所不通仕至内阁中书舍人
　　张云章字汉瞻嘉定人博通六经能诗古文防就童子试经义后作数千言论制举未尽善学使田雯以非功令不録自是不就试晚入太学张伯行抚呉延纂礼经成丧服四卷康熙丙申九卿奉
　　防荐举文学士直省通得十三人云章与焉未引见南归有志辑南宋文鉴未脱藁年七十八卒有朴村诗文集三十卷行世
　　海州
　　唐呉通元海州人与弟通微俱博学善属文通元举文辞清丽科贞元初为翰林学士迁起居舍人知制诰凡有撰述皆惬帝防通微亦同职禁署人士荣之后以事赐死通微白衣待罪帝宥之
　　宋孙世臣字国老海州人乾道五年进士为文精切尤工词赋有礼管人情赋为时传诵
　　通州
　　宋潘及甫字宪臣泰兴人博通经史庆厯中与兄希甫同登进士充楚王教授律宗室以礼法神宗嘉
　　之晚得目疾毎命子侄执策读于前未卒前一日犹卧聴周书汉史口占诗以遗亲友
　　王观字通叟如臯人惟熙从子洽闻强记善属文与从弟觌声称籍甚秦观谓其昆弟高才力学无与比者试开封府相继第一观中嘉祐二年第迁大理寺丞知江都县
　　王觌字明叟嘉祐四年第进士熙宁中为编修二司删定官觌不乐居职求润州推官哲宗立进司谏疏论蔡确章惇韩缜张璪朋邪害正章数十上相继斥去又劾窜吕惠卿时朱光庭以试馆职防问讦苏轼吕陶辨之遂起蜀洛二党之议帝以觌言置不问后知成都府迁御史中丞持正论始终再罹谴逐不少变无疾而卒
　　崔敦诗字大雅通州人绍兴末进士歴任侍读直学士院上疏论风俗任将经筵幸进救灾五事及州县掊克之皆剀切识大体奉诏删定吕祖谦所编宋文鉴有文集制槀奏议通鉴要覧等书
　　明张珹字世琏泰兴人诗翰驰名乡举召拜中书舍人成化年奉使朝鲜鲜人为梓皇华集有西荘遗稾
　　顾磐字子安通州人九嵗选入州学十二嵗高等食廪中乡举名大噪藏书万卷诗文有气骨尚体裁尝着盐法钱谷马政水利诸论及订名宦乡贤考
　　曹大同字子贞通州人頴异能文为吏部选人同乡李春芳为大宗伯大同上书谓始而以词求士词不足究士实既以格用士格不足竟士才李颔之而未及荐仅授光禄寺署丞以归涵茹古今成艺林华烛百六十卷其诗文行世者曰玉芝楼稿石沆字瀣仲如臯人有白云居士集其诗萧疎闲放为一时名士之冠
　　彭大翼字一鹤通州人以嵗荐通判梧州归日事繙阅积四十年着成类书曰山堂肆考
　　包壮行字穉修通州人为诸生名噪一时领乡举乆之始成进士主司以得包先辈为重其书画皆有高韵
　　冒愈昌字伯麐如臯人为名诸生负气伉直作诗敏防游王世贞呉国伦之门所着有金陵集緑蕉馆集
　　国朝钱涛字射夫通州人选贡生授赣榆教谕穷经著书有孝经内外传周易集传诗学记周礼注山霞阁随笔醉竹堂诗集
　　顾国琬字去非通州人子道含字同束隠居不出父子聫吟有庆堂父子集



　　江南通志卷一百六十六
<史部,地理类,都会郡县之属,江南通志>
　　钦定四库全书
　　江南通志卷一百六十七
　　人物志
　　文苑【三　安徽宁池太庐凤颍　　　　五八府除和广六泗州】
　　安庆府
　　汉周兴庐江舒人荣子初除郎中少有名誉永宁中尚书陈忠上疏荐兴略曰孝友之行着于闺门清厉之志闻于州里蕴匵古今博物多闻三坟五典无所不覧属文着词有可观采诏拜为尚书郎
　　三国魏何桢字元干潜人有文学仕魏为农太守入晋为尚书光禄大夫
　　南北朝陈何之元潜人梁天监末司空袁昻表荐之迁信义令宗人敬容势位隆重频相顾访终不造焉着梁典起齐永元元年讫于王琳遇获七十五年行事为三十卷
　　唐曹松字梦徴舒州人天复初登第授秘书正字时同榜王希禹刘象柯崇郑希顔年皆七十余号五老榜松诗学贾岛有集三卷
　　杨显宿松人工书史善吟咏罗隠避黄巢乱来松侨寓其家倡和甚多
　　宋王珪字禹玉成都华阳人后徙舒弱嵗竒警出语惊人举进士甲科积迁侍读学士嘉祐立皇子中书召珪作诏珪曰此大事也非受防不可明日请对曰海内望此举乆矣果出自圣意乎仁宗曰朕意决矣珪再拜贺退而草诏欧阳修闻而叹曰真学士也拜尚书左仆射封岐国公諡曰文珪以文学进流辈咸共推许其文闳侈瓌丽自成一家朝廷大典防多出其手词林称之
　　李公麟字伯时舒州人第进士歴中书门下删定官好古博学多识竒字自夏商以来钟鼎尊彝皆能考定世次辨别欵识为考古图元符三年以御史致仕归肆志龙眠岩壑间有晋魏风格画入神品黄庭坚谓其风流不减古人为艺所累云弟公权公寅俱举进士有名
　　王日休舒州人善教诲先遵小学后及写字读书治经阅史作文井井有条着易解春秋解
　　呉防字子寛望江人绍兴中诏求直言防极论时政得失忤时相编管台州后任南康司户龙图学士陈贾等荐其文章典丽可备著述不报弃官归
　　元冯三竒懐宁人至顺初进士为光山尹迁国史编修预修宋辽金三史
　　贾良宿松人文藻焕发行中矩矱余忠宣阙延训子弟阙阖室殉难良为纪其颠末事确词严得春秋遗意
　　呉翺望江人嗜学工文至正间三孝堂谯楼诸记皆其属笔
　　罗汝成字甫成望江人以明经掌本学教素行能服多士其文词着见者犹存程宗杰惠政一碑
　　明丁相懐宁人于书无所不究尤长于诗着老女吟数十首自况一时争传诵之以明经入太学仕至别驾
　　金一梅字元夫潜山人好学能文絶意仕进率子弟敦尚诗礼着有天香馆集
　　金琣潜山人嘉靖乙酉乡荐博洽多才名其从父燕文学倾一时琣名与颉颃家藏书五万余卷沈酣其中喜为诗歌与邑中徐桂倡和晚补徳兴令有惠政
　　龙映字仲光望江人嘉靖间明经为谷城令伟貎宏辩以词赋雄一时翰林朱大韶游映门辑其稿题曰两山集邑志乆缺重为纂修咸推文献阮之锵字南阮懐宁人澹然尘外诗文卓尔不羣尤工草书
　　容士賔字寅主懐宁人髫年即赋四时歌行古雅可诵长益工长篇多至百余韵无不竒纵幽异范崇仁桐城诸生隠居嗜古年九十余犹能口诵古书数千卷时有赵鋭者年六十亦好读书苦目盲曰天其忌我博也崇仁曰我多君三十年君苐坐我以口写君以耳观天安能忌之
　　汪万顷字叔度桐城人以明经为教谕博学多才工词赋尝读书于寺寺后有井因僧洗垢遂涸时嵗旱万顷为文告井水遂涌出亦一异云
　　侯珦桐城诸生博洽善文尝衍苏氏回文诗周旋出入邪正方圆共得八百首文章闳肆秀丽娯志烟霞终身不仕
　　金宪字廷纪潜山人自少为诗歌古文笔不加防家多积书史吟咏自得着有思补亭集天香馆诗二十余卷行世弟表亦工文
　　黄朝相字六仲潜山诸生十嵗能诗辄琳琅可诵后博学益善词赋
</div>
    <div class="pagination">
<a href="江南通志_page525.html">上一页</a><span>...</span><a href="江南通志_page521.html">521</a><a href="江南通志_page522.html">522</a><a href="江南通志_page523.html">523</a><a href="江南通志_page524.html">524</a><a href="江南通志_page525.html">525</a><span class="current-page">526</span><a href="江南通志_page527.html">527</a><a href="江南通志_page528.html">528</a><a href="江南通志_page529.html">529</a><a href="江南通志_page530.html">530</a><a href="江南通志_page531.html">531</a><span>...</span><a href="江南通志_page527.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
