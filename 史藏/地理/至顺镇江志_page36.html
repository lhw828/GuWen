<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 36 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 36 页/共 91 页</h1>
    <div class="content">　　布帛
　　　罗
【润州土贡衫罗见唐地志贡大花罗见宋王岩叟奏疏　互见土贡门】 
　　　绫
【润州土贡水纹鱼口绣叶花纹等绫见唐地理志并元和郡县图志又贡方纹绫水纹绫见寰宇记今所织者名杜绫又摵绵为缕织之名绵绫用白丝织之名大绫　互见土贡门】 
　　　绢
【润州贡绢见寰宇记今土人所织者名土绢】 
【按周礼内司服注素纱者今之白縳也縳音绢说文绢缯如麦（禾肙）一名鲜支广雅曰鲜支绢也　互见土贡门】 
　　　纱
【出丹徒县洞仙高平二乡浙人贵重之】 
【按汉建初二年诏齐相省冰纨方空縠吹纶絮注纨素也冰言色鲜洁如冰縠纱也方空纱薄如空也吹者言吹嘘所成亦纱也唐书音训轻容无花薄纱】 
　　　紬
【土人所织名南紬摵绵为之名绵紬】 
【按急就章注络今之生尔也一曰今之绵紬是也尔一作玺始移反说文玺粗绪也广韵玺缯似布】 
　　　布
【土贡火麻布见唐地理志赋纳贮布见元和郡县图志以苎皮兼丝缉而成者谓之丝布旧志谓金坛之丝布苎布皆女冠所织世称精丽近土人亦有织木绵为布者文选蜀都赋布有橦华注蜀都有橦树其华柔可织布岂谓是与】 
　　饮食
　　　酒
【晋桓温云北府酒可饮谢元度曾莅此镇与亲旧书称京口酒美可饮舆地志京口出酒号曰京清埒于曲阿又云曲阿出名酒淳烈后湖水所酿也故朱郴诗暂入新丰巿犹闻旧酒香梁武帝舆驾东行记有覆船山酒罂山高骊山传云昔高骊女来此东海神乘船致酒聘之在不肯海神拨船覆酒流入曲阿故酒美宋州郡戎司总所酒名不一若锦波清心坐啸介寿燕凯百礼共军爱山是以堂得名若京口还京秦潭浮玉第一江山是以地得名若真珠中泠不老是以泉得名　见嘉定志】 
　　　面
【麦为之南北商贩多出于此】 
　　　曲
【土人成造精粗不一货于他郡多有达京师者】 
　　　酱
【邻境多仰给于此急就章注酱之为言将也食之有酱如军之须将取其率领进导之也】 
　　　鲟鲊
【润州土贡鲟鲊见唐地理志宋绍兴中韩世忠尝以为献高宗却之其色莹白如玉故名玉版鲊土人以之馈远　互见土贡门】 
　　　牛乳
【出丹阳者为佳旧志称其疑白如酥】 
　　　酢
【出金坛极酽且美今以充贡释名酰苦酒即今之醋也魏名臣奏曰今官贩苦酒与百姓争锥刀之利】 
【按说文酢醶也仓故切醋客酌主人也在各切今俗酢醋互用误耳　互见土贡门】 
　　　青迅饭
【出茅山唐张贲以青迅饭分送皮日休陆鲁望有诗云谁屑琼瑶似青迅旧传名品出华阳皮日休和云分泉过屋青春稻自注此饭以青龙稻造之　见润州类集】 
　　　饼饵
【其名有宽椒侧厚缓带之别又有名金花者出金坛可以馈远】 
　　器用
　　　铁器
【作温器烧器等物以锡镀之其色如银而耐久可用他郡称之】 
　　　铜器
【润州贡伏牛山铜器具唐地理志今无之　互见土贡门】 
　　　火石
【出丹徒圌山县之山多土而此山独石远望巉岩间有纹石如玛瑙击之火生人多取以为用】 
　　　石墨
【茅山记费长房遇壶公得其术寓茅山之东书符救人有功一日出山倾砚水涧中其石变色因号石墨至今取以书符】 
　　　茅山石
【次玉有瑕可以为器岂所谓碔砆者耶】 
　　　香
【黄连香出茅山以黄连树脂皮为之焚之可辟湿气又有桦木亦可为香出近地】 
　　　柳箕
【柳箕可用见祥符图经今无之】 
　　花 
【华而不实者汇聚于此其有实者则入果类不重出也】 
　　　杜鹃
【在鹤林寺高丈余每至春月开花烂漫倾城士女游赏寺僧相传唐贞元中有外国僧自天台钵盂中以药养其根来种之每春末开时或窥二女子共游花下俗传花神也其后有殷七七者名文祥又名道筌周宝旧于长安中识之及宝自泾原移镇浙西七七忽到宝师敬益甚一日谓七七曰鹤林之花天下奇绝常闻能开非时花今重九将近能开此以副佳节乎七七曰可乃前二日往花所中夜闻女子来曰妾为上帝司此花今与道者开之然此不久当归阆苑矣晨起寺僧忽讶花渐破蘂九日盛开如春宝惊异燕赏累日后因兵火焚寺根株不存信乎其真归阆苑耶　见续仙传】 
【按乐天东坡诗注并容斋随笔所载皆云山石榴映山红山踯躅即此花也宋咸淳八年主僧庆清遂以踯躅花补其旧迪功郎光州司户参军蕲春朱正国作记刻石未几枯瘁归附后延佑丙辰里人戈道恭家圃有此花乃移植故处蜀郡青阳翼为记其略云凡天下事物失易得难失而复得尤难润城古竹院相传有奇卉由唐末失去近得之比里戈氏复归之寺人谓是华托根禅寂幽敻之境绝迹尘嚣汗陋之域固有以见异于世今失之数百载而幸得之且复归于旧而不失其所以贵窃观人之有生内本外末有所不容失者失之或不以为异而又不知勉力以求复之则是华之复可不谓难乎观者宜有感矣】 
　　　玉蘂
【在招隐山唐李卫公寄沈大夫诗云玉蘂天中树金闺昔共窥落英闲舞雪密叶乍低帷旧赏烟霄远前欢岁月移今来想颜色还是忆琼枝注此花吴人不识因予赏翫乃得此名内苑沈大夫合前有此花每花落空中回旋久之方集庭砌大夫草诏之暇尝邀予同赏宋蔡宽夫诗话载此诗云碑今裂为四段在通判厅中而招隐无复此花矣按周文忠公必大玉蘂辩证跋语云唐人甚重玉蘂故唐昌观有之集贤院有之翰林院有之皆非凡境也往因亲旧自镇江招隐来远致一本条蔓如荼（艹穈）冬凋春茂柘叶紫茎再岁始着花久当成树花苞初甚微经月渐大暮春方出八须如冰丝上缀金粟花心复有碧筩状类胆瓶其中别抽一英出众须上散为十余蘂犹刻玉然玉蘂之名乃在于此羣芳所未有也宋子京笔记维扬后土庙有花色正白曰玉蘂刘原父移琼花诗序云琼花别号八仙花或谓李卫公所赋玉蘂即此宋敏求春明退朝录后土庙琼花或云自唐所植即卫公所谓玉蘂三公博洽无比不知何故疑为琼花惟刘梦得雪蘂琼丝之句最为中的又曾端伯高斋诗话庐陵段谦叔有杨汝士与白二十二帖云唐昌玉蘂以少故见贵耳自来江南山山有之土人取以染事不甚惜也则知玚花为玉蘂无疑洪景卢容斋随笔玉蘂今玚花又名米囊黄鲁直易为山矾者在江东弥山亘野而唐昌所产至于神女下游折花而去以践玉峯之期是不特土俗罕见虽神仙亦不识也止因好事者伪作唐人帖故二公皆信之所谓信耳而不信目也】 
【今按蔡宽夫谓招隐无复此花然近年干元万寿宫住持余孟实自招隐山移此花植千宫前花圃时紫泉马尧复有诗里人龚理子中次其韵曰山水窟宅江之南搜奇抉胜味饱谙朱方招隐最超绝树作玉蘂珠溅潭高花密叶互掩映柔柯老干相撑担丛林何事着此种香严鼻观禅独参遶之百匝足未止赞以千偈言尤甘空山变灭异今昔枯松折竹徒侵搀彝器迁移鼎钟去谁复别识缶与缶云温泽缜栗夙比德弃使不见情难堪东皇移根谨呵护玉立殿陛清光涵蘂宫仙人委长佩青髻一尺瑶华簪长斋三时昼方静涷雨一洗春正酣眼中突兀现妙品缭以合道栖神庵瞿昙老聃共空寂出彼入此容何惭人间多事到诗酒甚欲忍口牢三缄荒城解后此粲者换饮却肯拌春衫时当晴埃吹野马采掇沃若眠吴蚕清尊如空杂花亚落日欲坠西山衔流年过眼急如电留此一赏容非贪即今芳事已尘土我辈政尔多空谈然则招隐未尝无此花也】 
　　　玉兰
【出丹徒马迹山紫府观遇者以为瑞其花表里莹白其色如玉其香如兰不根而植不蓓而花或自东生或自西出然不常有每遇开时多于暮春宋淳佑间此花忽开郡守李迪作诗歌之见咸淳志陈辅之有玉兰诗二首见京口集乃为丹阳疑禧观作近年茅山溪谷中亦往往有之或开于秋冬间山志载其兰芽刻玉气甚幽亦芝英之别种盖其产无定在其开无定时真山林间之灵植也】 
　　　牡丹
【亭馆中多种之其品不一然单叶而色紫者居多枝干特盛王彦照鹤林故居千叶牡丹号浅糚红有诗见京口集唐人谓之木芍药】 
　　　芍药
【土人谓之草牡丹】 
【按刘贡父芍药谱云天下名花洛阳牡丹广陵芍药为相侔埒其名品甚众京口于广陵为近大抵治花之法又与广陵相似故比他处特盛焉府治内旧有芍药亭谱中有茅山冠子紫楼子茅山红三种】 
　　　海棠
【有二种有多叶者有五出者初极红及开则渐成缬晕落则若宿妆残粉矣又有一种柔条长蔕垂英向下而色浅红者俗谓之垂丝海棠】 
　　　岩桂
【一名木犀红者名丹桂又有黄白二色气尤清馥有一岁开四次者有一秋开二三次者但着蘂不繁耳】 
　　　山茶
【红白二种有千叶者柯叶四时常青隆冬盛开不畏霜雪】 
　　　山丹
【山茶之别种形色甚相类但华萼极大亦有红白二种红者谓之日丹白者谓之月丹】 
　　　蜡梅
【木身与叶如蒴藋 (本身与叶如蒴藋○钞本藋作藿　案本草等书有蒴藋无蒴藿今据焦山本改正下文木类黄荆注云条可为棰钞本棰作虫畜类猫注云其白质黑章者钞本脱白字禽类鸢注云俗呼为饿老鸱钞本饿作鹅今并据焦山本改正)香气似梅而加郁烈华亦五出类刻蜡而成又与梅开同时故名蜡梅实非梅也以花瓣之肥大者为贵细薄如蝇翅者为下】 
　　　紫薇
【树高而肤薄爪之则动摇如怕痒然故东坡诗注云紫薇花小而丛其色紫俗所谓怕痒花也今土人呼为不耐痒唐省禁中多植之又名百日红谓其花自夏徂秋开落仅百日也杨诚斋诗云谁道花无红十日紫薇常放半年花】 
　　　紫荆
【花色紫而丛生花谢后始生叶】 
　　　辛夷
【木丛生叶似柿而长正二月开花夏秋再开初生如笔状故又名木笔本草陈藏器云北人呼为木笔南人呼为迎春】 
　　　木槿
【一名日及即诗所谓舜华也其花淡红如葵而小朝荣夕悴人家多种以抵篱落尔雅椵木槿榇木槿注别二名也陆玑草木疏齐鲁之间谓之玉蒸】 
　　　八仙
【状如琼花八蝶簇一心又有小蝶簇聚如碧玉者曰玉胡蝶前人谓此花大率类琼花而不同有三琼花大而瓣厚其色微黄叶柔而莹泽蘂与花平而香此八仙之无有也识者自能辨之】 
　　　玫瑰
【红白二种一名徘徊】 
【按说文玫瑰火齐也今南方出火珠史记司马相如传注玫瑰石珠也异物志火齐如云母一曰石之美者说文通释火齐象珠赤色起之层层各异花色似之故名】 
　　　栀子
【本草图经云白花花皆六出甚芬香俗说即西域檐卜也山栀子一名越桃实圆小堪入药其大而长者止可作染色其叶经冬不凋故杜诗云红取风霜实青看雨露柯】 
　　　棠
【丛生茎心如通草高数尺许花黄色多叶篱落间多种之非诗所谓维常之华也欤】 
　　　凌霄
【附木蔓生其花上露有毒凌晨仰视或滴入眼中令人丧明】 
　　　木香
【黄白二种花丛生白而紫心者更香也】 
　　　酴醿
【白酒名酴醿世以此花颜色似之故取以名采之可为枕囊故黄鲁直诗云名字因壶酒风流付枕帏】 
　　　金沙
</div>
    <div class="pagination">
<a href="至顺镇江志_page35.html">上一页</a><span>...</span><a href="至顺镇江志_page31.html">31</a><a href="至顺镇江志_page32.html">32</a><a href="至顺镇江志_page33.html">33</a><a href="至顺镇江志_page34.html">34</a><a href="至顺镇江志_page35.html">35</a><span class="current-page">36</span><a href="至顺镇江志_page37.html">37</a><a href="至顺镇江志_page38.html">38</a><a href="至顺镇江志_page39.html">39</a><a href="至顺镇江志_page40.html">40</a><a href="至顺镇江志_page41.html">41</a><span>...</span><a href="至顺镇江志_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
