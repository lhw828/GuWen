<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 373 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 373 页/共 479 页</h1>
    <div class="content">　　◇漳州府属县十

　　龙溪县附郭　　漳浦县　　龙岩县　　长泰县　　南靖县漳平县　　平和县　　诏安县　　海澄县　　宁洋县镇海卫六鳌、铜山、玄钟三所附见

　　东、南皆据海，

　　东北自浙江温州府界，西南至广东潮州府界，大海回环，约二千里。福、兴、泉、漳四郡，福宁一州，皆列峙海滨，互为形援。

　　西抵粤东，

　　闽之西南境与广东潮州府相唇齿，水陆二途，皆为捷径。

　　北距岭峤。

　　闽亦称峤外地。自浙江衢州、处州而南，江西广信、建昌、赣州而东南，皆有崇山峻岭，纡回结曲，不特仙霞一道，为北面之巨障也。

　　其名山，则有武夷、

　　武夷山，在建宁府崇安县南三十里。有黄亭山麓始于此，又四十里乃入武夷。其山绵亘百二十里，有三十六峰，三十七岩又嶂洞泉石之属得名者复数十计。一溪缭绕其间，分为九曲《道书》以为第十六洞天。《汉·郊祀志》武帝祠武夷居，即此山之神也。宋刘斧曰：武夷山东南枕流水，一水北至，一水西来，凑大王峰前，合流为建溪。其山东望如楼台，南盼如城壁，西顾如庾廪，北眺如车盖。峰峦岩岫，四十余所，峭拔奇巧，高下相属，吞吐云雾，草木蒙茸，寒暑一色，岸壁红腻，棱叠可爱。朱子曰：武夷峰峦岩壑，秀拔奇伟，清溪九曲，流出中间，两岸绝壁，往往有枯楂插石罅间。又有陶器之属，颇疑前世道阻未通，川壅未决时，蛮俗所居，而汉所祀者，即其君长欤。今从溪而入，第一曲为大王峰在山东南，一名天柱峰，亦曰仙蜕岩，方圆十里，高五千丈，一面向东瞰北溪，一面向南瞰西溪。峭壁缘崖，上哆下锐。峰之东麓有升真洞，西有铁板嶂石色苍黑，刂削如板，盘回数百丈，绝顶为投龙洞《志》云：洞门甚小，缒绠百二十丈乃至水。宋嘉熙元年，投金龙玉简于此，旁有天鉴池。峰之北又有幔亭峰一名铁佛嶂，甚奇胜，又有仙鹤等岩。第二曲有玉女峰，在溪南，亭亭姝丽，旁有马头、凌霄、虎啸等岩。第三曲有小藏峰亦在溪南，高峙峻拔，中有小藏岩，一名仙船岩。峰背为仙机等岩。第四曲溪南有大藏峰，高峙千仞，下临深溪《志》云：溪南又有李仙岩，一名灯窝岩，其前为御茶园，中有泉，旧于此制茶上供。元时设场官二人，掌茶园百有二所。明初有司董之，嘉靖中罢。李仙岩后又有云岩石室，可容百许人。溪北对峙者曰车钱峰，旁有升日诸峰，参差错列。第五曲有隐屏峰在溪北，平上锐下，凌空峭立，高广方正如屏。两麓坡陀环抱，朱子筑精舍于其处，峰之右又有接笋峰，北有玉华岩，皆奇胜《志》云：溪南有小隐屏，与隐屏峰对。一名紫石岩，今名晚对峰，因朱子晚对亭而名。第六曲有天游峰。在隐屏之后，外高敞而内幽邃。其右为仙掌峰，穹崖壁立，高广百余仞，旁有瀑布泉夹流下注，名仙浴池。溪之南有城高岩，山形高峙，长亘如城壁。第七曲有三仰峰。三峰耸拔相连，形若仰首，中有碧霄洞、小桃源诸胜。第八曲有鼓子峰。有石如鼓，其前为鼓楼，岩后有三层峰，尤高峻，旁又有天壶等岩。第九曲尽处曰灵峰，一名白云岩，壁立高峻，常有云气氤氲。其右为毛竹洞，甚幽邃，溪南为齐云、火焰诸峰。又有灵岩，崖壁削成，顶甚平旷，有石洞三，中一洞深广，风从中出，谓之风洞一云灵岩之东为揽石峰，亦高耸，在第二曲虎啸峰之南，去九曲差远。山之背有丹霞嶂，石色丹赤，雄峙若城，绵亘层叠，长数万丈，高称之。其东曰水帘洞《道书》谓之唐曜洞天，水自石壁泻下，随风飘洒，疏密不定，如垂帘然，声若金玉，流合溪水，溪源发于武夷西北二十余里之三保山流至黄村溪经星村市。潆回曲折，出石鼓渡合大溪，游九曲者，舟每从东溯流而入，西出将村，而境始穷。南麓则临石鼓渡，北止于黄村溪，两岸峰峦，率皆丰上敛下，奇变万状，神元刂鬼刻，骇目惊心。《唐六典》江南道名山，武夷其一也。

　　梁山、

　　梁山，在漳州府漳浦县西南三十里，广东大埔县西北二百里。一名高昌山，高千仞，盘亘百里，有九十九峰。亦名梁岳。《古记》：梁岳，闽中之望也《尔雅》：南方之美者，有梁山之犀象。或以为即此山，恐误。《胜览》：梁山秀丽而崇圆，故亦名圆山。《名山记》：山峰之得名者，凡十有二。唐开元中，钟绍京作尉是邑，增为二十有四，其中峰曰莲花峰，一名齐帝石，以齐武帝赜避兵揭阳时，曾游赏此峰也《南齐书》：武帝仕宋为赣令，晋安王子勋之乱，举义兵，众寡不敌，避屯揭阳山中。其最高者为狮子、金刚二峰二峰之外，曰力士、曰双髻、曰长剑、曰七星、曰八柱、曰观日、曰临海、曰晋亭、曰青阁，与莲花共为十二峰。又有双凤、玉乳、锦石、月桂、寿星、紫云、金鸡、丹灶、香炉诸山之名，则后人所增益也。吴明伟又云明伟，唐诗人：梁山翠峰三十六。盖峰岭环列，各以意言之耳。山之中，纡折回旋，有田、有村、有溪。溪之名，有长源溪、锦溪、万顷溪、仙溪、盛溪、锦石溪、垂玉溪、龙潭溪，分流洒道，互相萦绕《志》云：山东南盘石上有穴如井，水泉涌出，大旱不竭，谓之灵泉。南北两麓又各有汤泉。上有水晶坪，产水晶。元大德元年，福建平章高兴言，漳浦地产水晶，当发民采之，以资国用，因遣内监采取。明时亦尝命镇守内官采焉。又有中峰岩、瀑布泉，并称名胜。《志》云：山之西，接盘陀岭，丛薄崎峻，盘亘可十里，岭盖即宋葵冈岭，汉时为南越蒲葵关，闽粤通道也汉元鼎五年，汉击南越，东越王馀善以兵从至揭岭，以海风波为解，及汉破番禺，还击东越于蒲葵关，即此。宋潘存云：梁山根蟠楚蜀，作镇瓯闽，西南形胜，山为最著矣。

　　大姥。

　　大姥山，在福宁州东北百里，高十余里，周四十里旧名才山。《力牧录》云：黄帝时，容成先生尝栖此。王烈《蟠桃记》：尧时有老母居此仙去，因名大母山。汉武帝命东方朔校天下名山，又改母为姥。唐开元中，特图其形，敕有司春秋致祭。乾符四年，敕建兴国寺于山麓旧《志》：唐咸通中，林嵩建草堂，读书其中，因名草堂山。《通志》：嵩，盖宋真宗时人。又云王闽尝封此山为西岳。《三山志》：闽封高盖山为西岳，霍童山为东岳，未尝封此山也。其山千峰林立，秀拔得名者三十六峰《志》云：宋初僧师待图山之奇峰二十二，林陶次第其名，为新月豸冠诸峰，后人复增摩霄、仙掌等峰，为三十六。近代好事者复增益之，为四十五峰。又岩石溪谷泉洞之属，其得名者以百计，绝项为摩霄峰相传太母上升时，乘九色龙马摩霄而上，因名。东西北三面皆海，秋霁远眺，可尽四五百里，虽浙水亦在目中。自摩霄而下，千岩万壑，瑰奇灵异，不可悉数。大约东北诸山，大姥为之冠矣。

　　其大川，则有建江、

　　建江，亦曰闽江，亦曰建溪。至延平府境，亦曰剑江，至福州府境，亦曰西江。往往随地立名，实同一建江也。其源出建宁府浦城县北四十里渔梁山，绕流经县城南，达县西或曰：建溪之源，出自枫岭。今枫岭南里许有分水关，梨岭北麓之水，枫岭南麓之水，会流经此，即建溪上源也。按：水流环通，仙霞以南之水，东流则归于处郡之大溪，西流则归于广信之永丰溪，而南流大都归于建溪。渔梁岭路之极南，为众流所汇之地，从其易见者而言，遂谓建溪出于渔梁也。枫岭、梨岭，俱见浦城县，经滩涧中引而南，凡一百八十里，曰水吉镇，为建阳县界。又五十三里曰双溪口，而崇溪之水流合焉。崇溪源出建宁府崇安县西北七十里分水岭，流经崇安城东南，又南纳武夷九曲之水，历建阳县城东一名锦江，亦名西港，又东南至双溪口，而合于建溪，并流而南，八里为叶坊驿，又四十五里而达建宁府城西，绕城南而东，松溪之水亦流合焉。松溪源出浙江庆元县西南二十里松源山，入建宁府界，经松溪县城东北，引而南，政和县境之水，亦流入焉，谓之东溪。至府城东，而合于建溪旧《志》：建溪之源凡三，一出浦城，一出崇安，一出松溪。三源而下，凡五派合流，是为建溪。今考上游之水，自西北来者皆汇于建溪，三源、五流，亦概言之。又南行四十里，曰太平驿，又四十五里为房村铺，又十里曰大横驿，又三十里为黯淡滩，又五里至延平府城东南，而西溪流合焉。西溪上源，一出邵武府光泽县西北九十里之杉关岭，谓之杭川。南流至邵武府城北，合樵溪、紫云溪诸水，流入延平府顺昌县境，合顺阳诸溪，至县城南，合将乐县之将溪，又东至沙溪口，合沙县之沙溪。将溪、沙溪，即汀州府大溪之下流也。大溪发源汀州府宁化县山中，流经县东南，又东历清流县东南境，而为九龙滩。又东分二流一自归化东北流，入延平府将乐县界，谓之将溪，经县南至顺昌县城南，合于顺阳溪。一自延平府永安县东北流，经沙县南，谓之太史溪，亦名沙溪，又东北出沙溪口，而合于顺昌诸溪。其下复合，共引而东，谓之西溪。又东至延平府城西，绕出城东南，而合于东溪，谓之剑江。又东南四十里曰吉溪口，又十八里曰茶阳驿，又三十二里曰尤溪口，尤溪县之水自此北合于建江也。又十五里曰樟湖坂，又十二里曰苍峡巡司，又二十里为黄田驿，入福州府古田县界。又五十里而至水口，自水口已上，达于浦城，计程几六百里。滩石嵯岈，纵横林立，舟行罅隙中，滩高水急，略无安流，流船轻脆，石齿坚利，稍或不戒，沉溺及之矣。相传始于浦城，迄于水口，诸滩之有名者以三百计，然至险者亦不过数处，曰将军滩在浦城县南十里、和尚滩俗名阿弥陀佛滩，在建宁府北六十五里、黯淡滩在延平府北五里、大伤滩在延平府东南十八里、大湾滩在水口北二十里，其最著者也。次则火烧滩在浦城县南三里、倒乱滩在浦城县南百十里、大小罗滩小罗滩，在浦城南百十三里。又南十四里即大罗滩、树林滩在大罗滩南六十五里、大米、小米滩小米滩，在树林滩南十二里。又三里即大米滩、菱角滩去大米滩三十余里、梨滩在建宁府城北十五里、箭孔滩在延平府东南六十五里、梅花滩在箭孔滩南六十六里，亦时有摧溺之虑。而汀、邵二溪，又有九龙在清流、永安二县界内，称最险、三门、虎口在延平府西境诸滩之险。其水工非熟于水道，轻捷夙成者，则节节皆险耳。夫闽江本无正流，大约疏凿山峡而成，上流地高水迅，易于浅涸，居民往往积石壅水，为灌溉及水碓之利，山水骤发，辄冲激为患，滩险比下流较多，其下流水势益盛，滩益大而险。淫潦时，波涛汹涌，势若怀襄，旬日不雨，则石脊磷磷，浅狭处可褰裳涉也。水口滩险已尽，而列石江中，参差数里，水势震荡，势犹汹汹。出水口则江流浩衍，以风阻为虞矣。由水口而东五十里曰小箬驿，又东十里，曰闽清口，又四十里，曰白沙驿。自白沙而下，分为两支：其自东而南者，二十里为竹崎所，又四十里曰芋原驿，又东南至府西十里曰洪塘浦，又东南流二十里曰南台江，又东南流五十里为马肠江。其自南而东者，经府西南六十里曰阳崎江，折而东二十里曰西峡江，复东流二十余里会马肠江。府境诸水，俱会流于此以达海。盖自西北而东南，横亘三郡之中，几千余里，为津梁之要会。自剑溪东下福州，水路萦纡，几数百里，而水势湍疾，可以朝发夕至也。陈天嘉五年，章昭达自东兴岭趣建安东兴岭，见江西新城县，讨陈宝应，宝应据晋安、建安二郡，水陆为栅以拒之，昭达与战不利，因据上流，命军士伐木为筏，施拍其上，会大雨江涨，昭达放筏冲宝应水栅，尽坏之，宝应由此败灭。五代汉乾三年，南唐剑州帅查文徽，遣剑州刺史陈诲将水军下闽江袭福州，会大雨水涨，一夕行七百里，抵福州城下史作七百里，误也。自剑州至福州四百里，败州兵，整众鸣鼓，止于江湄。盖顺流漂急，势莫能御也。

　　海。

　　海在福建，为至切之患。汉元封初，伐东越，遣横海将军韩说出句章句章，见浙江慈溪县，浮海从东方往，遂灭闽越。三国吴建衡初，遣军自建安海道与荆州之师会于合浦合浦，见广东廉州府，以击交趾。陈天嘉四年，章昭达自东兴度岭东兴岭，见上，趣建安，讨陈宝应，诏余孝顷督会稽、东阳、临海、永嘉诸军，自海道会之。昭达败宝应水栅，诸军方攻其步军，孝顷自海道适至，因并力乘之，宝应败灭。隋开皇十年，泉州王国庆作乱，自以海路艰阻，不设备，杨素泛海奄至，击平之。五代汉初，吴越遣将余安自海道救李达达，即闽叛将李仁达，时据福州，为南唐所攻，遂有福州。宋德二年，张世杰等共立益王于福州，蒙古将阿剌罕自明州海道来袭，福州旋陷。明初讨陈友定，亦命汤和由明州海道取福州，八闽悉定。洪武十九年，倭氛告警，乃命江夏侯周德兴经理闽海，置烽火、南日、浯屿三寨于海中。正统九年，以侍郎焦宏莅其事，则迁烽火、南日于内地。景泰二年，尚书薛希琏出而经略，又迁浯屿水寨于夏门，议者以为弃其藩篱矣。是时虽增置小埕、铜山二寨，沿边卫所镇戍之设，渐加密焉，而奸商酿乱，勾引外夷，自潮州界之南澳及走马溪、旧浯屿、南日三沙一带，皆为番舶所据，浸淫至于嘉靖二十七年以后，祸乃大发。论者谓东南之倭乱，闽实兆之也。自是审斥堠，严会哨，寇去之后，犹亟亟不敢懈焉。盖列戍于海上，而哨守于海中，不易之法矣。说者曰：海中岛屿，东西错列，以百十计，但其地有可哨而不可守者，有可寄泊而不可久泊者，若其最险要而纡回，则莫如彭湖。盖其山周遭数百里，隘口不得方舟，内澳可容千艘，往时以居民恃险为不轨，乃徙而虚其地，驯至岛夷乘隙，巢穴其中，力图之而后复为内地，备不可不早也。又海中旧有三山之目，彭湖其一耳。东则海坛，西则南澳，皆并为险要。守海坛，则桐山、流江之备益固，而可以增浙江之形势。守南澳，则铜山、玄钟之卫益坚，而可以厚广东之藩篱。此三山者，诚天设之险，可或弃以资敌欤？

　　其重险，则有仙霞、

　　仙霞关，在建宁府浦城县北百二十里，北至浙江江山县百里，本江山县地。关南三十八里有枫岭，则闽浙分疆处也。岩岭相接，纡回雄峻，南北经途，皆出于此。今详见浙江重险。

　　杉关。

　　杉关，在邵武府光泽县西北九十里，西至江西建昌府百二十里。有杉关岭，置关其上，为江闽往来之通道。说者曰：仙霞之途，纡回峻阻，其取之也较难。杉关之道，径直显露，其取之也较易。闽之有仙霞、杉关，犹秦之有潼关、临晋，蜀之有剑阁、瞿塘也。一或失守，闽不可保矣。元至正十九年，陈友谅兵陷杉关，侵福建。二十五年，明太祖遣胡深攻陈友定，克浦城及松溪，分遣朱亮祖自广信出铅山，王溥自建昌出杉关，会兵讨之。二十七年，胡廷瑞收江西，进取福建，自建昌入杉关，克邵武路。盖闽中西偏之要害矣明正统十四年，贼邓茂七据杉关攻光泽，既而顺流南下，闽中多为残破。

　　【按】福建之地，海抱东南，山连西北，重关内阻，群溪交流，虽封壤约束，而山川秀美，福州一郡，居然都会。说者谓温、处、衢、信信，江西广信府，闽之北藩也；建昌、南、赣，闽之右壁也；惠、潮，闽之西门也；大海，闽之东户也。建宁一郡，北当仙霞，虞浙江之突入；西瞰分水，虑江右之窥伺，东带松溪，防矿贼之窃发。是诚全闽之头目，保护不可或怠者也。邵武迫近建昌、杉关之冲，恒由不意，而汀、漳二郡与南、赣、惠、潮邻接，山溪旷邈，奸宄逋逃，易生衅孽。且漳州南控岛屿，其民险，往者倭奴流突，大率漳郡之人为之向导，不可不折其萌矣。福宁一州，屹峙东北，温州南下，此其最冲。夫以闽之封壤，而四境之间，敌皆可乘，乃欲高卧无患，真千古必无之事也。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷九十六 

卷九十六
　　◎福建二

　　◇福州府东至海岸百九十里，南至兴化府二百八十里，西南至泉州府四百五十里，西至延平府四百有五里，北至福宁州三百四十五里。自府治至南京二千八百七十二里，至京师六千一百三十三里。

　　《禹贡》扬州之域。周为七闽地。秦置闽中郡。汉初，为闽越王国。元封初，平闽越，属会稽郡。后汉因之《晋志》：后汉置侯官都尉，属会稽郡。三国吴属建安郡。晋太康三年，始置晋安郡。宋因之泰始四年，改晋平国，封弟休佑为王。七年，复故。《志》又云：元嘉中，改昌国郡。误。齐、梁亦曰晋安郡。陈兼置闽州，寻废，后又置丰州。隋平陈，郡废，改州曰泉州。大业初，复曰闽州。三年，又改建安郡。唐武德六年，仍曰泉州。景云二年，改曰闽州并置中都督府，督闽、泉、建、漳、潮五州。开元十三年，又改为福州依旧都督府，仍置经略使。二十三年，改督福、建、汀、泉四州。天宝初，曰长乐郡。乾元初复为福州《新唐书》：至德二载，置经略军、宁海军于城内。元和六年，废军置福建观察使，领福、泉、汀、建、漳五州。乾宁三年，升为威武节度使，以授王潮。五代时，王氏据有其地梁贞明六年，升为大都督府。唐长兴四年，闽主王延钧升为长乐府。晋开运二年，王延政号为南都时延政并有闽地也，南都一作东都，三年，属于南唐。明年，为吴越所取仍曰福州威武军，周广顺初，改曰彰武军。宋仍为福州亦曰长乐郡威武军。景炎初，升福安府。元为福州路初置福建等处行中书省于泉州，寻徙福州。明洪武初，改为福州府，领县九。今因之。

　　府西阻重山，东带沧溟，南望交广，北睨淮浙，亦东南一都会也。然而延、建诸郡，控我咽喉；福宁一州，扼我项背；兴、泉诸郡，伺我肘腋。扬帆突至，则有海道之虞；逾险飙驰，实切上游之惧。封疆不可凭，山溪不足恃，国门以外，皆战场也。三山之险，诚不在近郊，而在四境矣。宋蒋之奇曰：八闽之地，长乐郡名为冠。以其地肥衍，民殷富，而滨海足以自固也。噫！是岂折冲之长策哉！

　　闽县附郭。在府治东南。汉置冶县，属会稽郡。后汉改侯官县。三国吴属建安郡。晋太康三年，析置原丰县，为晋安郡治。沈约云：省建安典船校尉置也。宋齐时属晋安郡，梁曰东侯官县，仍为郡治。隋郡废，复改县曰原丰。开皇十二年，又改为闽县。自是州郡皆治此。五代唐长兴四年，王氏改为长乐县。清泰二年，复旧。晋天福六年，复曰长乐。吴越得之，仍曰闽县。宋因之。今编户百十八里。

　　侯官县附郭。在府治西南。汉为冶县，后汉曰侯官县。晋属晋安郡。宋为郡治。齐因之。梁、陈间省入东侯官县。唐武德六年，复析置侯官县。八年，省。长安二年，复置。元和三年，又废。五年，复置。五代唐长兴四年，王氏改为闽兴县。清泰二年，复旧。宋因之。今编户百八十里。

　　○福州城《志》云：故冶县在府治北。沈约云：越勾践铸冶处也。张勃以为闽越王冶铸地亦曰安民王冶，非是。汉初闽越国都冶，盖因旧址而名。武帝平闽越，徙其民于江淮间，后有遁逃山谷者，稍复出，因立为冶县。或谓之东冶，后汉志不载冶县。相传建安初，置侯官县。《吴志》：孙策攻会稽太守王朗，朗战败，浮海至东冶，策追击，大败之。侯官长商升为朗起兵，策寻遣兵讨平之。是建安初已有侯官县也。侯官盖即冶地矣。孙休永安三年，黜其兄会稽王亮为侯官侯，于道自杀。是年置建安郡，县属焉。晋又析侯官地置原丰县，为晋安郡治。通考，闽越王无诸开国都冶，依山置垒，据将军山、欧冶池以为胜。晋太康四年，太守严高以故城狭隘，将移于白田渡，嫌非南向，乃图以咨郭璞，璞指越王山南小阜曰，宜城于此。即今郡子城也。梁、陈间，为东侯官县。隋唐为闽县，州郡皆治此。《城邑考》：今府城，唐中和间，观察使郑镒修拓郡城东南隅，城北起小阜，南至虎节门，东起康泰门，稍西至宜兴门，东南至定安门，西南至清泰门，是曰子城。文德元年，观察使陈岩复修筑。天复元年，节度使王审知筑重阙于虎节门外，名镇闽台，又名龟门。宋祥符中，改曰还珠门，俗呼双门。又于子城外环筑罗城，设大门八、便门九、水门三。南利沙门，一名福安门。东南通津门，俗呼青楼门。东海晏门，一名清平门，俗呼鸡鸭门。东北延远门，一名通远门。北永安门，一名济川门。西北安善门。西丰乐门，一名善化门。西南清远门。初以丰乐门为子城，与清远门接，故中间又有金斗门。五代梁开平元年，审知又筑南北夹城，谓之月城。南大门一，累甓设悬门外。便门六，水门二，浚河以通潮。北大门二，便门二。一云南月城大门二，曰登庸，曰道清。北月城大门二，曰道泰，曰严胜。旧《志》云：南宁越门，即今南门，东南美化门，又东设水关，亦名水步门。北严胜门，刘宋时，有严胜者居此，好施于人而名也，即今北门。西北升山门，至宋政和间，改为遗爱门，以元绛为郡守有德政而名也。西迎仙门，即今西门。盖有六门云。石晋开运三年，南唐将陈觉自剑州遣兵袭福州，政其西关，为李仁达所败，唐主遣王崇文等会兵进攻，克其外郭，仁达固守第二城，既而福州降将马捷引唐兵自马牧山拔寨而入，至善化门桥，州兵拒之，仁达退保善化门，外城再重皆为唐兵所据，唐兵寻复进据东武门，内外皆绝。明年，城入于吴越。东武门即海晏门也，闽主曦所改。宋开宝七年，刺史钱昱又筑东南夹城，南自合沙门，西至怡山门，东自行春门，北至汤井门。又东南有通仙门，东北有船场门，是曰外城。合沙门一名光顺门，在宁越门之南。太平兴国三年，钱氏纳土，诏尽毁其城。皇四年，诏渐次修治。熙宁二年，郡守程师孟据子城旧基修筑，复增拓其西南隅。八年，郡守元积中以重甓。绍兴初，郡守程迈始发石累子城虎节、安定、丰乐、康泰四瓮门，设敌楼其上。咸淳九年，当增筑外城。元至元中复堕废。至正二十四年，陈友定稍缮完之。明洪武四年，驸马都尉王恭因旧址修砌以石。六年增修，北跨越王山为楼，曰样楼，即今镇海楼。东西南则因外城遗址，绕九仙、乌石之麓而围之，城周十九里有奇。成化十九年，风雨摧坏，寻复营葺。嘉靖三十八年，亦尝修治。今有门七，南门即故南夹城宁越门也。北门故北夹城严胜门也。东门旧外城行春门也。西门旧北夹城迎仙门也。东南仍曰水部门。东曰汤门，即汤井门也。东北曰井楼门，即故船场门也。又旧时子城、罗城、夹城、外城皆有濠。今城有水关四，其水源一自南台东北江岸开河口通潮北流，自水部门水关入城。一自洪塘江引流，经西禅浦，由西门水关入城，萦回曲折，流绕城中，而北门、汤门二水关，以泄城中潦水。又城东西南皆有濠，北面连山，不通水源也。

　　侯官故城府西北三十里。后汉末，置侯官县。或曰在府西境梁改置东侯官县，以侯官并入焉。唐武德中，复析闽县置侯官县，盖治于此，逼临江浒。贞元五年，为洪水漂没。八年，迁入州郭。今故址名侯官市，亦曰侯官阁。五代晋开运二年，南唐陈觉擅命攻福州，自剑州缘江东下，李仁达将杨崇保帅舟师拒之，觉等败之于侯官，乘胜进攻福州西关，为仁达所败，此侯官也。

　　怀安废县在府治西北。本闽县地。宋太平兴国六年，析九乡置怀安县，初治芋原江北三十里。咸平二年，移治石，广故驿为县治，东南去府城二十五里。元至元二十二年，迁于县西，寻复故。明洪武十二年，移入郭内。万历八年，并入侯官县。

　　○越王山在府城北半蟠城外，东联冶山。一名屏山，以形若屏也。亦曰平山。又名泉山，以山有天泉池也。闽越王都冶山前麓，故曰越王山。其东南麓，唐时有左衙、宣毅、广节诸营，故亦名将军山。西麓曰马牧山，即南唐攻福州时，自马牧山拔寨而入处也。山之南有欧冶池，相传欧冶子铸剑处。池周数里，今多湮。《闽志》：冶山在郡城东北，其别阜曰将军山，盖即越王山支陇矣。○九仙山，在府城内东南隅，今名于山。相传汉武时有何氏兄弟九人登仙于此，因改今名。一名九日山。《闽中记》无诸九日晏集之所也。上有鳌顶峰，又有平远台，平旷可以望远。又乌石山，在府城内西南隅，与九仙山东西对峙。唐天宝八载，改曰闽山。宋熙宁间，郡守程师孟改曰道山，有薛老峰、邻霄台诸胜，三山皆在城中，故郡有三山之名。

　　鼓山府东三十里，延袤数十里，郡之镇山也。山之南麓，屹峙江滨，为戍守要地。顶有巨石如鼓，因名。其最高者为大顶峰，一名Ю峰，正东可望海中。又有小顶峰，与大顶峰相去二里，其余峰岭岩洞之属，称名胜者，不可胜纪。○东山，在府东十里，旧有东山寺。陈天嘉二年，虞寄避陈宝应之乱，居东山寺，阳称足疾，是也。山有狮子峰、榴花洞诸胜。又金鸡山，在府东三里，相传秦时以望气者言，尝凿此山。其相近者曰茶园山，山南为宝月山，皆在平原中。五代唐长兴二年，王延禀自建州袭攻其主钅，钅将王仁达伏兵杀其子继雄，延禀走至此被执。又府东二里曰长乐山，本名白马山，王闽时改今名。

　　钓台山城南九里。崇阜屹立，俯瞰大江。旧《记》汉东越王馀善于此钓得白龙，以为己瑞，因筑坛，曰钓龙台，后人呼为越王台，今亦名南台山。建江经此，曰南台江。五代周显德三年，南唐建州帅陈诲败吴越兵于福州南台江。明初汤和自明州渡海攻福州，奄至五虎门，驻师南台，福州遂下。今为廛市，山去江百余步。○平山，在府东南三十二里。《志》云：城东南三十里有凤山，鼓山之支陇也。其东为平山，宋少帝航海时，驻兵于此，铲平其顶，因名。又罗星山，在府东南五十里马江中，登之，百里内诸山皆在左右，为远近奔流之砥柱。又南五里曰大象山，其山巍峨广大，为城南之巨障。有峰曰银峰，下瞰马头江。江之南，曰白田山，即晋严高欲迁城处也。又九龙山，在府东南六十五里，九峰插天，状若龙腾，下有潭潜通马头江。

　　方山府南五十里，端方如几。城南望之，势若五虎，一名五虎山。高千仞，四面如城，郭其峰曰天柱峰，跨闽、侯二县界。元末陈友定遣兵驻守。今谷口有寨门，甚隘，其中平畴数顷，溪流屈曲，登山有石梯岭，路仅尺许，悬崖断堑，削如羊肠。行数里而达山巅，为福州岩，平坡一望，远近诸山，皆若培。山阴又有灵源岩，多橘柚。唐天宝中，赐号甘果山。旧《志》：方山群峰百六十，岩屿之属得名者，复十余处。其西麓小山曰仙崎，亦曰阴崎，与阳崎隔江对峙。元吴海云，建江别流，南循方山，以会于长台江，旧有浮桥，延中创石桥以济行者。然淫雨泛溢，凤冈百里，辄为巨浸。新、阳为江流回折之冲，舟济者又有隧风漂溺之患。郑君潜适寓瓜山，营二舟，一自白苗济阳，一自新济阳，行旅便之，谓之义渡，里人谓之郑公渡。新、阳即阴崎阳崎也。方山之西，又有瓜山，以三峦如瓜而名。又西曰古灵山，群峰奇峻，一名大帽山，又名席帽山，有石室、甘泉诸胜。○云门山，在府东南七十里，多松竹泉石之胜。

　　寿山府东北六十里。产美石，莹洁柔润，盖珉也。距山十余里有五花石坑，以石有五色而名。其并峙者曰芙蓉山，秀丽若芙蓉。别麓有洞，曰灵洞，岩甚深邃，亦曰芙蓉洞。又有九峰山，在城北五十里，有岭曰长箕岭，一名长岐岭，又名桃枝岭，路出罗源、古田二县。《志》云：山峰顶九出，圆秀峭拔，与芙蓉、寿山并称三山。又东室山，在府东北三十里。《志》云：古战坂也。五代晋开运中，南唐兵与李仁达战于此。○莲花山，在府北二十里，下圆上锐，形若菡萏，郡之主山也。五代唐同光三年，闽王审知卒，葬凤池山。长兴三年，改葬莲花山。其相近为西室山，亦秀拔。又北有梧桐岭，甘蔗生焉。五代晋天福四年，闽人作乱，王昶出北关，至梧桐岭，为众所杀，即此。又西有拜郊山，相传闽越王燔柴处也。《志》云：府北十五里为升山，一名飞山。相传越王勾践时，山从会稽飞来，今有飞来峰。其西为凤池山，又南为五峰山，旁连大鹏山，联翩高耸。稍南为罗峰山。石晋天福二年，方士言于闽主昶，有白龙夜见此，昶因作白龙寺。又城北有龙腰山，即越王山之北麓矣。

　　雪峰山府西百八十里。高四十里，盘踞侯官、罗源、古田、闽清四县境。旧名象骨峰，王闽改今名。有凤凰冈、乌石岭诸胜，最高者曰双髻峰，麓有温泉，旧有雪峰寺。石晋开运二年，李仁达作乱据福州，迎雪峰寺僧卓岩明称帝，是也。《三山志》：山峰峦险拔，岩谷幽邃，四面回环，冈陇层叠，未冬或雪，盛夏无暑，水西胜处也。○旗山，在府西五十里，逶迤欹侧，亘十余里，高数百仞，与鼓山东西相望。郭璞《迁州纪》：右旗、左鼓，全闽二绝。是也。山之南麓，曰太平山。《十国纪年》：王延翰葬于此。又石门山，在府西六十里，两崖壁立，中贯清溪。有石门峡，大江泛涨，数为田庐患。万历十八年，侯官令周兆圣塞之而患息。下有小阜，曰超山。山下有十四门桥，以洒水十有四道而名。

　　五虎山府东百里大海中。有五虎门，与江口相接。明初，汤和由海道取福州处也。山下为官母屿，巡司置于此。相近者有浮江山，亦曰文笔山，对峙者曰王埔山，居民皆以捕鱼为业。又琅崎山，亦在府东海中，一名罗崎山，其旁又有清洋、福斗诸山。

　　北岭府北三十里，路通连江县。悬崖而跻，高几千丈。宋嘉三年，侯官令樊纪平高直曲，培凹续陷，岭失故险，今为往来通道。又北行十余里为汤岭，亦险峻。○常思岭，在府东南百二十里，高数百仞，袤三里许，一名相思岭，闽县东南尽处也。又东南至福清县六十五里，为接境处。又凤冈在府西南，滨建江。《志》云：江水环绕处，为村阜三十六，而凤冈最著。冈首起城南三十里，尾尽城西二十里，居民遍植荔枝，多至数百万株。

　　○海府东南二境皆滨海。《唐志》：闽县东五里有海堤，太和三年，县令李茸筑。先是每六月潮水咸卤，禾苗多死。堤成，潴溪水殖稻，遂成良田。又《海防考》：福州境内有闽安、镇东、定海、关下、娘妈宫、濂澳、鉴江、馆头、小埕、牛田、东营、后瀛、松下、大小祉诸处，皆海口登犯之冲，而备御之所也。

　　闽江府城西南七里。自建宁、延平二府境，流经古田、闽清二县界，复东南流，至府西北八十里之白沙驿，亦曰马渎江，亦曰螺女江。雪峰山以东诸溪之水，皆流合焉。南流分二派，一派自北而东，历侯官市，至芋原驿，滨江有石崎山，亦曰石崎江。又南至府西七里，曰洪山江，亦曰洪塘江。经城南七里，曰金锁江。又南经钓台山下，曰南台江，亦曰白龙江。又东南经鼓山下，而东出汇为马头江。一扔自西而南，经府西南三十里高盖山，又南至方山北，曰淘江，亦曰濑江，又名黄江，亦名黄岸江。循山西麓，又南至仙崎山，曰仙崎江，亦曰阳崎江，亦曰阳岐江。复折而东，流二十余里，曰峡江，经府东南五十余里，接马头江。又东为琅琦江，至五虎门以入于海。《志》云，马头江为闽县极南界，西北众流悉入焉。风涛汹涌，中有巨石，形如马首，随潮隐见，为行舟患。大抵闽江上流至马渎，渐广而缓，马头当众流入海处，势尤浩瀚也。余详大川建江。

　　西峡江府东南六十里。受永福县印溪之水，流经此，接仙崎江。又东流十余里，东峡江亦流合焉。东峡即南台下流也，亦曰峡江，两山夹峙，上合诸水，下通潮汐，阔十余里，其深叵测。中流有石如底柱，名浮焦石，下有潭，龙潜其中，俗谓之乌龙江。又东十余里，即马头江矣。○上洞江，在马头江北岸。南岸又有下洞江。又有大定江，在南台江南岸。又泽苗江，在阳崎江西岸，源出永福县，府西北浯溪、洁溪之水皆流入焉，东注阳崎江。《志》云：府东南又有演江，源出山谷间，一名蚬源。又有浯江，在府西南，即黄岸江也。江滨有巨石横浸，亦名苏崎，为济渡处，皆流合大江。

　　大目溪府西北五十里，出古田县界。其南为小目溪，出永福县界。皆西北流，注于马渎江。○桐溪，在府西北三十里，俗谓之桐口。其相近有陈塘溪，俱流通大江。又沙溪，在府西北二十里，流经芋源驿，入大江，中有沙涌成洲，因名。又黄石溪，在府西北，经白沙驿入大江。旧《志》以为江，盖即石江上流也。

　　蒙溪府东北五十里，源出连江县界。又有仁溪亦出焉，西流经府北，入于洪塘江。又黄溪，出府北黄岩山，西南流，注延泽浦，亦入洪塘江。○吴山溪，在府西南三十里，源出永福县之印溪，下流入阳崎江。又义溪在府东南七十里，出福清县界，达于西峡江。
</div>
    <div class="pagination">
<a href="读史方舆纪要_page372.html">上一页</a><span>...</span><a href="读史方舆纪要_page368.html">368</a><a href="读史方舆纪要_page369.html">369</a><a href="读史方舆纪要_page370.html">370</a><a href="读史方舆纪要_page371.html">371</a><a href="读史方舆纪要_page372.html">372</a><span class="current-page">373</span><a href="读史方舆纪要_page374.html">374</a><a href="读史方舆纪要_page375.html">375</a><a href="读史方舆纪要_page376.html">376</a><a href="读史方舆纪要_page377.html">377</a><a href="读史方舆纪要_page378.html">378</a><span>...</span><a href="读史方舆纪要_page374.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
