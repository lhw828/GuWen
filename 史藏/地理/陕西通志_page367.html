<!DOCTYPE html>
<html>
<head>
    <meta charset="UTF-8">
    <title>陕西通志 - 第 367 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 367 页/共 490 页</h1>
    <div class="content">　　罗氏名窦芳淳化生员罗襄衮女嫁三原房大猷顺治二年淳邑兵噪为乱氏闻兵至堕楼死氏有从姊雁珠明末死于贼氏母杨方娠梦奉天窦烈女偕雁珠来而生氏因为命名奉天窦氏二烈女系唐永泰中人氏与雁珠相距十七年俱以正月十五日死死时年俱十八后先争烈事出一輙且兆于生初事为尤异云
　　杜氏田氏淑明淑仪优姐淳化五烈也杜适生员罗章衮章衮殁杜矢志靡他顺治三年土冦破淳化杜指墙间井语养女淑明淑仪曰此井吾死所也投井死二女相对哭哭毕亦次第投井死田氏章衮侄羣聘妻羣聘夭田守节与杜连墙居闻变顾其女优姐曰我与若为贼辱毋寜死遂与优姐投杜所死井俱死之冦去五尸出井上见者皆泣下邑令朱廷鋐题其门曰一门五烈又前令赵賔为传合雁珠窦芳曰七烈淑明淑仪失其姓优姐死时年才十四
　　尚氏长武焦之□妻年十七而寡矢志守节事亲教子始终无间年四十三卒雍正九年旌表
　　鱼氏长武生员王培元妻年二十夫亡事亲至孝妇职无子懿入泮成名家声复振年六十四卒雍正九年旌表
　　郭氏长武生员尚班妻夫殁无子夫弟璲方二歳氏抚之恩义兼尽延师授室迄能有成雍正九年旌表守节四十年
　　李氏长武尚简臣母少寡守节育子有成年八十余卒
　　髙氏鄜州武生齐七政妻年十九七政故哀毁骨立伤舅姑老年丧子曲意承顺遗孤方周歳家贫拮据教育子得入泮雍正六年旌表
　　霍氏鄜州生员罗海瀚继妻年二十海瀚殁家甚贫两孤幼弱人劝之嫁氏誓死不二姑老病不能行氏负之出入二十余年如一日抚前妻子标与己子栋无岐视拮据延师皆得成就雍正六年旌表
　　左氏鄜州营兵许晋妻康熙十四年晋南征阵殁三子方幼翁姑皆年迈氏养育无遗憾年六十一而终雍正九年旌表
　　张氏鄜州史彩妻年十八孀居家贫姑病氏纺绩易粟养姑邻里称之子二人长载义娶妇旋殀无何妇亦殀氏恸絶复苏念次子载法尚幼力加防防以延宗祀雍正九年旌表年五十八歳
　　王氏鄜州民曹汝为妻夫亡后翁姑年迈氏誓死守节翁终年八十九姑终年七十七氏竭力营塟咸称有礼二子皆业农诸孙读书雍正九年旌表年六十有三
　　李氏洛川生员屈攀鳯妻善事舅姑年十九孀居子翼廷方三歳矢志守节五十年如一日侄翊廷幼孤鞠育无异已出后翼廷登丙子乡荐翊廷亦早歳入泮康熙五十五年旌表
　　郝氏洛川贡生刘夣笔妻梦笔亡守节抚孤子鋐成进士孙生韵举孝亷孀居二十余年卒
　　李氏中部生员刘蔚泰妻年十六蔚泰故屡欲自尽既而悟曰我死谁与养吾亲抚吾子是吾夫罪人也乃强起父母怜其少寡欲夺而嫁之氏不归宁者数载姑衰老日扶侍不去侧子能言即口授孝经语孟祁寒盛暑纺绩课读不辍苦节三十八年卒雍正六年旌表子恺亦以孝闻
　　张氏中部赠佥事刘禋妻杨氏贡生刘禔妻冦氏生员刘禊妻皆妯娌也禋任河南登封令李自成之乱殉难后禔与禊相继亦殁张时年二十八杨二十一冦十九各抚幼子成立守志终身人称一门三节先是祖姑王氏年老饮食罕御三氏争乳以颐养之禊子克訏亦娶防氏訏早亡氏事孀姑始终不懈抚育四子后皆入泮氏年五十卒
　　杨氏中部民张崇徳妻幼识大义闺范严肃年二十崇徳亡氏抚孤守节至四十八歳卒
　　张氏中部生员葛天裔妻年十八天裔故氏甘贫守节或讽之改适氏曰葛氏中部名族我何忍汚先人名节耶教子绮入庠守节二十一年而终天培天裔从兄弟也天培殁妻曹氏年二十九甘贫守节姑目盲事之极诚敬寿八十有四
　　冯氏中部生员艾若母若生甫期父病革呼侄某以若嘱之氏泣问夫哽咽不语氏恸曰岂谓吾不能抚孤耶金可铄志不可夺夫殁氏方二十五歳苦节抚孤教之成立年五十卒
　　郭氏中部民刘范妻年二十五范故氏哀伤成疾半年不能起一日忽奋然曰家贫子弱而未亡人日夜泣哭是弃孺子不育吾夫目不瞑也乃躬自织纺昼夜操作不休年四十七卒
　　王氏中部生员刘熛妻年二十三熛亡家无立锥惟一孀姑一弱息以纺绩自资值歳歉艰辛万状苦节五十年卒
　　任氏鄜州人中部生员刘笃妻年十九笃亡勺水不入口者数日几毙矣祖姑劝之曰遗孤方襁褓奈何不为嗣续计乃稍稍饮食抚子成立年八十二卒
　　葛氏中部民梁文逺妻李氏侯世昌妻俱夫亡守节矢志抚孤葛年五十九卒李年五十八卒
　　刘氏中部生员兰清妻年二十清亡无子氏誓以死守父母欲夺其志氏曰吾抚孤女成立当从夫地下矣清兄兰渤因以冢子嗣之守节三十年卒
　　张氏中部民张大鹏母年十九夫亡守节六十七年又李育母逸其姓年十八守节卒年八十
　　雷氏中部生员张永济妻年二十二永济亡家道萧条氏勤纺绩课子读书守节四十余年口不见齿足不逾阈子鳯翴以孝闻
　　兰氏中部民雷沛田妻年二十四沛田亡氏纺绩课子寒暑不辍者四十七年
　　兰氏中部民马儁妻年二十二儁亡遗子中驎甫二歳延师课读少年食饩氏守节五十五年卒
　　张氏中部民梁本素妻年二十四本素亡氏甘贫守志抚育幼子成立性勤俭寿登古稀犹率子媳织纺不辍年七十二卒
　　刘氏中部生员牛秉干妻夫亡氏年未及三十诸子俱幼绕膝而哭比舍为之流涕初秉干事父甚孝又尝以粟赈饥氏曰有隂徳者后必昌当在吾子守节二十年诸子皆入学有声
　　蔡氏中部生员刘治妻年十九治故氏抚孤守志五十年卒初氏年十五于归执妇道能先意承志夫殁戒诸子事祖父母出入扶持无顷刻离待姊姒及仆婢有礼有恩既殁十余年家人言及輙涕泗不能置
　　黄氏中部生员王者遴妻年十五归于遴孝事舅姑夫亡氏方二十四歳父母欲夺其志氏曰家世诗礼夙闻从一之训有死无二抚子熹成乙亥贡生年五十六卒
　　柳氏中部贡生刘种妻贤而无子劝夫置妾延祀妾生子爱若已出年二十八种亡抚孤守节年七十七卒
　　李氏中部民王言纶妻年二十三言纶亡甘贫守节抚育二子成立歳大饥藜藿不充氷操愈厉冢媳早死遗孙方数月氏常抱之乞乳见者堕泪年七十九卒
　　韩氏中部民张瑗妻王氏牛汉彬妻瑗亡韩年十八汉彬亡王年二十一各遗腹生一男二氏抚孤守节并年五十一而终
　　宋氏安塞人中部防贡刘尔甲继妻年二十五尔甲亡抚前妻子成立寿过古稀
　　刘氏中部生员兰馥畅妻馥畅病氏不解衣者二年及疾革嘱氏曰防防弱孤善为我抚之氏泣曰诺既殁督耕课读终身不懈二子俱成立初夫殁氏方二十三歳苦节二十年卒
　　陈氏中部民刘昆妻年十八昆故守节至八十歳卒昆曾祖母忽氏故明已旌节妇也氏可谓嗣徽矣
　　徐氏中部前邹县县丞兰如简继妻孝事老姑问寝视膳不懈姑疾汤药必亲尝年二十四如简故躬纺绩抚孤视前子如已出家教谨严妇刘氏亦以孝谨称徐年八十而殁刘以毁卒
　　温氏中部生员张可畏妻年二十六可畏亡子幼家贫矢志不渝年七十六歳卒
　　郭氏中部民牛大年妻年二十夫亡子方周氏殷勤抚育娶媳生孙无何子复早世媳他适氏零丁孤苦抚其幼孙成立年七十五卒
　　李氏中部民兰之香妻年二十三香故子幼家贫姻娅来吊者唁曰将何恃以自立氏曰我子母相依为命忍絶其乳又别事人乎若饥而死不失为兰氏鬼昼夜纺绩不辍守节四十一年卒
　　杨氏中部民张毓妻年二十九毓亡甘贫守志之死靡他守节至七十一歳
　　柳氏中部民刘芳声妻年十九芳声亡其母欲令他适氏恸哭曰女不二夫素闻此义况舅姑老子幼将安托耶守节三十五年
　　马氏中部民张名举妻年二十名举亡二子皆幼或以媒妁来輙诟詈之义形于色守节二十年卒
　　杨氏中部民张经治妻年二十一夫亡家赤贫爨火或不继氏负子拾薪见者堕泪纺绩织絍无分宵昼老姑甘防必防必精苦节五十六年
　　中部二刘氏一防昙妻一冦暹妻并庠生克訏女也昙亡氏年十九暹亡氏年二十五昙妻守节三十七年暹妻守节四十二年
　　李氏中部民杨维世妻年十八夫亡氏养亲抚孤备尝艰苦姑亡乞贷以殡年五十七卒
　　屈氏中部廪生孙开先妻年二十一夫亡数日不食人以亲老子幼劝乃复食仍毁容见志舅姑病侍奉防懈孤稍长篝灯课读二子俱成立守节至七十三歳卒
　　张氏中部生员梁国杰妻国杰以小忿为人所害氏仰天恸哭誓报夫仇罄所藏付伯兄为资斧以讼夫寃狱成将塟氏恸哭而死时年二十歳
　　薛氏中部民雷物正妻雷客死于外氏闻讣大恸絶粒而死时年二十歳
　　屈氏中部生员王者谋妻王病笃氏誓以死殉及卒家人严防之氏乘间投井死时年十六歳
　　任氏中部县民刘诞离妻节妇任氏之曾孙妇也年十八夫亡欲以身殉念有遗腹未即死黙祝曰所生男则曾祖姑之操可继不幸而女当从夫地下耳及生女竟自缢
　　樊氏宜君生员蔡蕃妻李氏生员樊甸妻并夫亡守节抚孤有成樊年七十六卒李年六十五卒
　　苏氏宜君民董其事妻年二十三夫亡遗孤遴儒方四龄氏甘贫守节抚之成立及壮娶妻无子纳妾安氏又无子遴儒寻殁时安年甚幼痛哭自经而死蘓氏至八十九歳乃卒人称一门节烈
　　曹氏宜君民杨维克妻年十七夫亡氏养亲抚孤守节至五十二歳卒
　　张氏宜君民徐明哲妻年十九夫亡家贫守节冻馁不怨孝翁姑勤纺织抚孤成立至八十歳卒
　　焦氏宜君民冯琦妻年二十夫亡守节五十年事姑至孝教子成立
　　田氏宜君民冯聚瑞妻年二十二夫亡守节三十余年备歴艰辛始终不变
　　刘氏宜君廪生杨国权妻年二十二夫亡教子凌汉成立凌汉复早世妻王氏年二十六守节教子一如其姑三子苾芷荃并游庠苾亡家贫甚妻冦氏年二十九甘贫守节至拾遗滞穗以自给见者伤之刘五十六歳卒王七十三歳卒冦六十一歳卒
　　董氏宜君生员贺年有妻年二十一夫亡一恸几絶念舅姑老子幼强饭自爱勤纺织以供甘防抚遗孤抡升成立年六十七歳卒
　　白氏宜君廪生王振基妻年二十六歳夫亡甘贫守志孝事孀姑抚侄为子教养成立苦节五十余年卒
　　张氏宜君杨绪妻绪病革念氏年少无子嘱其改适氏大恸即自缢死时年祗十八
　　柳氏绥徳儒童马骖龙妻年十六适骖龙亲操井臼事舅姑曲尽孝道二十一而寡抚幼子既长有文名两遇歳祲族党不能自存者悉推所有共之雍正八年旌表时年八十一歳
　　李氏绥徳马继俊妻年二十继俊亡仰事俯育备歴艰辛翁姑俱年至八旬卒课子诵读以母兼师长精一康熙辛卯举人次纯一生员雍正八年旌表时年七十有五
　　刘氏绥徳生员马彭龄妻夙防内则于归后逮事舅姑承欢无间未几夫亡矢志苦守以织纫自给时翁姑已逝所遗幼子弱女为经营婚嫁悉底成立遇歳祲推食以惠宗党从子某为本宗冢子家贫衣食之不使失所某病剧嘱其子当厚报氏闻之泣曰吾为祖宗嗣续计耳何报爲仍呼其子归抚之雍正八年旌表时年七十二守节经四十六年
　　张氏绥徳马徴易妻夫殁氏年二十九遗孤甚幼忍死茹荼教子成立歴三十八年雍正八年旌表
　　田氏绥徳生员李如膺妻如膺得疾氏医祷备至以舅姑年髙恐贻忧晨夕必多方慰解暨殁事舅姑弥笃家贫子幼艰苦备尝年五十七歳卒雍正八年旌表
　　杨氏绥徳民王善福妻年三十夫故矢志抚孤既长念家世单寒命四子各就一业时值耕获率诸妇身自操作家业渐裕里党有婚丧者咸周之无吝色年七十四歳卒雍正八年旌表
　　慕氏绥徳生员马士俊妻士俊亡氏年甫二十一家贫子幼慷慨矢节翁姑衰年乆病氏尽心调防俱登上寿守节歴六十年而殁雍正九年旌表
　　髙氏绥徳民延自玺妻年二十二夫亡茹荼守志事舅姑生事塟祭无缺性习劳操作至老不衰年七十二歳卒犹及见诸孙成立云雍正九年旌表
　　任氏绥徳生员马启周妻年二十二夫殁誓死守节朱龙变起闾里刼掠一空独相戒不入马氏室钦其节也奉孀姑抚幼子艰辛备歴年六十八卒雍正九年旌表
　　王氏绥徳民汪生瑾妻年二十一夫亡翁继殁氏以妇代子治丧尽礼事继姑尤称孝谨二子涵溶耕读传家里中推善士氏年六十四歳卒雍正九年旌表
　　叶氏绥徳儒童马彪妻年十八而寡姑老子幼其母讽以再醮氏卒无二志歳大疫氏晨夕侍姑笑言甚适俱无恙教子成家备歴艰苦年六十二歳卒雍正九年旌表
　　李氏绥徳民陆法恺妻恺亡氏恸絶终丧犹哭泣不止家贫甚以纺绩自给养老存孤不致冻馁年二十一而寡歴三十九年雍正九年旌表
　　李氏诸生张充善妻贺氏张隆轩妻俱绥徳人夫亡无子誓不再适奉翁姑睦妯娌庭无间言李守节三十二年贺守节四十四年雍正十年旌表
　　马氏绥徳民张国玺妻夫亡抚孤阃范无玷雍正十年旌表时年七十有二守节歴四十四年
　　金氏明叅将艾穆妾米脂人性敏慧嫡马氏尤爱之年二十五穆亡防冦乱随马氏避兵玉华山中逾七年
　　国朝定鼎穆仲子怀英以叅将归诚官镶蓝旗牛彔章京居于京师未几物故季子怀元徃省暨归有仇家指为逃旗白于官捕系之檄行原籍追取家属甚急时窝逃禁方严檄下郡县承风趣廹马氏年迈虑不测欲自尽金氏慷慨请代与怀元妻姜氏仝就道比至事得雪谋西归无资怀元方南游时顺治八年也九年姜氏举一子怀元阅歳不返值秦中仆至乃归时秋雨连旬积潦千里金氏负幼子携姜氏日彳亍泥淖中两月余始抵家明年马氏卒金氏以忧劳积歳又过恸成疾而逝时年六十三姜氏哭尽哀庀丧塟逾常礼乆之怀元遣信与家人诀曰母死不奔丧不可为子吾誓毕此生不归矣姜氏惊怛不欲生家贫子幼茹苦四十余年至六十九歳卒怀元后竟不知所终雍正六年有司以防节
　　闻旌表
　　髙氏米脂生员冯震妻年二十一夫亡守节雍正六年旌表
　　王氏米脂指挥同知艾怀光妻幼读诗书识女诫夫亡苦节三十余年事姑尽孝姑亡痛哭失明年六十余卒
　　白氏清涧民王承祚妻年二十五夫亡家甚贫粗粝不给或有劝嫁者氏囓指自誓遗孤印杰甫七歳延师教之游庠食饩氏七十二歳卒
　　田氏清涧廪生白乃建继妻年二十五夫亡抚前妻子女如已出吴逆之乱边郡禆将多叛氏颠沛流离志不少变两孤俱早世复抚遗孙成立年七十卒
　　郭氏葭州民刘建谟妻夫亡自缢为隣人救苏而止有子三人族人刘建功欲继其幼子先以钱米输之氏不纳曰吾岂卖子糊口耶族众闻之率建功卑礼致辞以请乃许之守节四十四年年七十三歳雍正九年旌表
　　康氏葭州生员刘再升妻夫故氏投崖几死念舅姑以痛子致疾氏每夕焚香吁天昼则婉辞曲谕舅姑意渐解后舅亡嘱氏曰我在尚不能为汝谋生矧死乎姑已老不足恃也气絶而目不瞑氏痛哭跪榻下誓奉姑不二适始瞑嗣丧姑丧塟以礼乡人称其节孝三子皆游庠有文名守节三十五年雍正九年旌表
　　张氏葭州民刘含珠妻年二十四而夫卒蓬首垢靣苦志完操守节三十六年雍正九年旌表
　　刘氏葭州民刘和梅妻年二十五夫殁姑继之抚幼叔及己子俱成立歴三十四年终雍正十年旌表
　　马氏葭州诸生白而洁妻夫亡氏奉姑抚孤誓无二志家素贫见孤寡无依者必分餐与之守节五十三年雍正十年旌表
　　屈氏葭州生员牛瑾妻曹氏瑾弟牛璋妻屈年二十夫亡守节至六十五歳卒曹年十八璋亦亡与屈氏共矢节孀居事翁姑能执妇道年六十八而殁
　　张氏葭州生员任士修妻顺治六年王永强之变避贼至河干以弱子付其亲曰不死恐为贼汚遂投河死
　　李氏葭州生员刘嗣京妻结褵后刘随亲逺宦十余年父母使之他适氏以死自誓后刘归甫完聚旋遇冦至投崖死
　　丁氏吴堡生员马朂妻年二十一夫亡励志守节孝事舅姑存殁尽礼处妯娌无间言守节三十七年雍正八年旌表
　　马氏吴堡监生樊恭妻年二十夫亡二子俱幼苦志守节抚育成人寿七十八卒
　　李氏吴堡生员丁泰妻史氏吴堡生员李应贤妻羣贼来刼二氏登楼避之贼焚楼逼之下二氏坚拒不从甘为煨烬
　　某氏府谷杜景春妻逸其姓年十八夫亡遗子甫数月家贫无资励志苦节后子死抚孤孙成立年逾八十卒
　　八旗节妇
　　巴牙拉氏厢黄旗满洲鞍匠头目杜什巴之妻年二十九守节至六十一歳卒康熙四十三年旌表
　　女枯鲁氏厢黄旗满洲披甲敦泰之妻年二十八守节至五十歳康熙五十三年旌表
　　马嘉氏厢黄旗满洲披甲乌利巴之妻年二十九守节至五十九歳康熙六十一年旌表
　　何舍利氏厢黄旗满洲披甲拉虎他之妻年二十五守节至五十五歳康熙六十一年旌表
</div>
    <div class="pagination">
<a href="陕西通志_page366.html">上一页</a><span>...</span><a href="陕西通志_page362.html">362</a><a href="陕西通志_page363.html">363</a><a href="陕西通志_page364.html">364</a><a href="陕西通志_page365.html">365</a><a href="陕西通志_page366.html">366</a><span class="current-page">367</span><a href="陕西通志_page368.html">368</a><a href="陕西通志_page369.html">369</a><a href="陕西通志_page370.html">370</a><a href="陕西通志_page371.html">371</a><a href="陕西通志_page372.html">372</a><span>...</span><a href="陕西通志_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
