<!DOCTYPE html>
<html>
<head>
    <meta charset="UTF-8">
    <title>永安县志 顺治本 - 第 21 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永安县志 顺治本 - 第 21 页/共 42 页</h1>
    <div class="content">　　罗天长　别号紫曦，贡川人。少有逸志，好山水，尤好《老》、《庄》、《抱朴》等书。尝贾水泛洋，达六鳌山，有异遇，遂厌珍茹素，探奇武夷。武夷固多显迹，有《吕祖百字碑》，众莫解。公能辨蝌蚪文，为句、比字，栉刊之以行世。其隐武夷峰者十余年，归结庐于栟榈、六龙窝、岩梁诸处。所讲周天易数，四方从游者日众。公家徒壁立，处之怡然，炼性修真，卒年七十有九。其子为明祖，负重名，岿然成进士，洁己服官，皆紫曦先生庭训之功多也。
　　赖秉弘　大湖人。少习举子业，弗售，常励后昆曰：“以代吾孝养焉。”而公之质性谦恭容忍，不以贤智先人。里有忿争，必得公片言以解。产薄而好施，族蕃而能睦，邑人士视为仪羽者。时公年七旬余，邑侯刘公胤旌以匾曰“达尊有二”，公逊谢之。而公上侍慈闱耆耋，俯视孙子玉立，执经绳武，历稽史册，指不多屈者。公之母以九十余终，乃邑黄氏女素娘，称圣善也。公之长子曰圣谟，领天启甲子乡荐，改讳元吉，授唐县令，有政声。后裔有令名人以为公隐德，故徼于天者厚欤。
　　严应球　字尊素，贡川人，太学生，户部海日公子。性温朴，不苟言，乐捐施，睦族戚。父没，事庶母马氏一如父在，凡家政悉奉若母训，未常稍拂。会岁馑，减价赈粜，乏者济以粥。时江右有刘氏医者贷于公，恐负愿，出妻偿。公闻之，急焚券。刘夫妇感泣交拜而家祝曰：“愿公代代如户部耶！”值凶穷，逋者实繁。公辄蠲其三年租粒不取。修里道，布杠梁，远近咸有给孤之誉。崇祯间，知县刘公胤、何公思两以“乡善”申，直指使李公嗣京匾旌其门曰“善庆云礽(原文作“善庆云仍”。)，光大黄堂”等语。嗟乎！薄俗颓靡，得如是之孝友乐善，实晚近(原文作“脱近”。)未数见者。约略其事，以备采风。
　　吴三风　字常茂，三十都岭厚人。行超流俗，谊重乡评，捐资募勇，力退巨寇，保固一方。凡不能举丧者，舍棺埋瘗；荒年无以举火者，施粥赈饥；修路编桥，人无病涉。县尹陈公以“仁厚芳型”旌闾。



　
忠　　烈

元
　　

　　陈君用　字子材。先南平人，后徙浮流镇。少负气，勇猛过人。至正末，红巾贼由抚、旴入闽，闽阃授君用南平县尹，给钱五万缗，俾募兵，复散家财以继之。道兵克复建阳、浦城等县。累官权同知、副都元帅。至正十三年，贼围福城，率兵散之，城乃全。遂引兵逾北岭，至连江阻水而阵。君用曰：“今日不尽杀此贼，誓不生还！”率壮士六十人，徒涉斩贼，溃复合，大呼转战而死。事闻。追封颍川郡侯，谥“忠毅”。现郡入乡贤祠。此忠烈也，见《府志》，皆列名贤之上。梓成，其裔、邑庠生陈一忠方录出，谨载于此。

义　勇　祠
　　

　　义勇祠者，为乡总、乡兵赖德辉等而立也。嘉靖辛酉年，流贼罗元潭等突恣氛焰，屠毒城堡，官兵莫敢撄其锋。将至本乡，辉等倡议，谋佥乡兵以御之。战于官亭，杀贼数十。贼势鸱张，设伏围合，前截后殪。辉等力尽，偕其党俱死焉。嗣后，乡之人哀其死事，为建“义勇祠”以祀之。来往通衢，景仰厥祠，每动义勇(原文缺“勇”字，为编者所加。)之心，关系风化，不綦大欤。并附其名于左：
　　赖德辉　赖德贤　张永保　张遵贤　陈汉洪　陈　衢　赖德孙　吴　琴　陈华封　邓元忠　邓正岳　赖思衡　林胜荣　邓　瑞　邓昌盛　邓观保　陈　具　陈兴儒　陈文重　陈志本　陈大道　陈通太　陈复耕　陈有仔　陈进福　陈成孙　张　燮　张万元　张德昭　陈　宠　陈华虎　陈德略　陈尧宾　王四五　王希畅　赖　元　赖孝纯　赖遵隆　赖元安
　　四月，小淘寇梁钦、梁显兄弟为尉激变，伙其党林土等众，劫林田，杀乡勇罗令居父子三命。其子生员贞亮诉上建祠奖恤，未报。
　　十月二十八日，贼沿途戮辱，至吉山屯扎。城内外子弟壮勇数百人，百户焦茂荣统之，为贼空营遗什物所诱，中其陷，死者七十余命。
　　十一月间，请大兵剿贼。至小陶，偶未备，中军许定国、千户陶国政、百户焦茂荣及军兵死者二百余人，独典史雷起鳌殿军，以全残旅。
　　十月十九日，贼从罗地甲出，乡总欧永汉、子弟兵王永节等追至石门桥。永节杀黑旗贼首一名请功；永汉力敌，杀数贼无援，并教师冯死之。
　　七月内，狂寇四面围城。阮参府统兵杀贼首梁钦一名。贼益众，粮尽援绝，至十月十三日城陷，被屠者以数千计。县令及尉、青衿及练总俱死之。
　　

　



贞　　烈
　　

　　陈　氏　安沙黄真胜妻。过门，夫遘疾，舅、姑尤之，送归母家，至废寝食。夫亡往哭，自经死。查道立祠，匾以“贞烈”。佥事查约改观音阁为陈烈妇祠。诗曰：“人间处处观音阁，天下寥寥烈妇祠。除却金身旌木主，不知公论是耶非。”又诗曰：“堂堂吊影未亡人，百计无如一死真。千载《柏舟》应绝笔，不图闽有玉田陈。”
　　陈氏女　嘉靖十二年，流贼入境，掠其家，尽污其妇人。时女年甫笄，且盛色，贼胁以刀，乃坚拒不从。家人曰：“姑从，以缓死。”女号泣，怒詈，爪贼面流血，遂遇害。
　　六　烈　嘉靖庚申岁，流贼劫贡川。严师训妻邓氏抗声骂贼，贼以刀针其口，尚作咄啐声，至断咽乃已。邓林彩妻陈氏，延颈大詈贼，求死。贼怒，丛杀之，溪其尸。吴天性妻邓氏，被执过井边，绐贼释手，跃入井死。罗正茂妻刘氏、罗正卿妻姜氏，妯娌奔舟，为贼所及，各相携抱子投水死。林佑女尼姑同母被系隙室，度不能免，乃拜母，缢而死。此六人者，妇人、女子甘死如饴，惟恐辱身，何异烈丈夫舍生以取义，杀身以成仁。呜呼，烈哉！
　　赖启娘　年十七归庠生张懋。及期生子，而懋卒，抚膺大恸，誓为懋植孤。未几，子又夭，姑郭氏怜之，谓曰：“汝夫死，又无子，吾且以承佑为后，给吾养，当遣汝他适，无以我老累少年。”启娘收泪答曰：“吾既不能立张氏后，又可失身以从人乎？”遂秉节不移，孝养舅、姑各八十余而终。邑有司白诸当道，嘉靖八年奏闻，旌表而复其家。
　　庄　昭　名家女。幼丧父，独与母居，邻人罕识其面。而年二十一归于赖五十，明年，生子璧，越再期而赖卒，人争窘迫之，百端不移。嫁女植孤，孝养姑氏。姑氏老无齿，日哺脂滑柔脆，以为养。璧甫成而殁，鞠诸孙，遣游国学庠校间，攻苦服勤。七十九而终。郡守彭澄修郡乘，首先采入。仍令教谕邓国宾祭节妇墓，揭以“冰玉流芳”之匾。太师徐少湖公序《柏舟遗乡》卷，谓其“标赤帜于三纲之途”云。
　　李寿娘　生员陈钊妻。钊亡无子，寿娘二十三，居家守制，不逾闺阃，朝夕哀毁三年。一旦，姑魏氏继亡，寿娘事祖姑、家翁，孝敬尽礼。或劝其他适，涕泣言曰：“妾闻之：烈女不嫁二夫。且以夫之兄弟俱丧，翁更无嗣，陈氏之绝续，系妾之一身耳。倘得徼天幸，立陈氏后，妾死且不朽。且祖姑曾氏在堂，相依为命，安忍须臾离也。”乃誓死靡他，专事祖姑，晨昏起居，与之同榻。后曾氏得以善终而无失养之苦者，寿娘力也。迨翁没，族人怜之苦节，与立堂侄陈兴仁为子，以奉陈钊之祀。嘉靖四十一年，通学嘉其行，以状白学道，给“褒节”二字旌之。万历二十一年，知县苏制匾加奖，仍造其庐。巡按御史陈临县，以其事闻，加殊礼焉。年八十有五。
　　范　氏　贡川叶天赐妻。二十岁而天赐卒，现年七十岁，无子而守节。封君林祥为诗以美之。
　　陈　氏　二十七都赖元爵妻。年十九而夫死，遗腹生善节。守贫抚孤，至于成立。年至六十二而终。县学匾以旌之。
　　高　氏　贡川人，庠生严九峦室也。于归未几，夫郡试，从行以讣闻，氏几不欲生。守节养姑，四十余年如一日。抚台邹公维琏因众请，匾曰“孝节可风”。又奖云：“出生宦门，长归士室，夫死誓以身殉，幸而为未亡人。姑在，谨以七餐。伤哉！一生孝子，青年守志，白首励操，可谓巾帼中之丈夫矣。宜上台显旌，舆志载述云”。
　　刘　氏　邑故民杨九经妻也。内范是闲，中庭无间。经不禄，以遗孤故，不敢身殉。历几年所，孤克成立，而当道褒美。学师李有“青年荼苦，皓首金坚”等语。府正堂赵有“有子有成，茹蘖独苦。其事可风，其美可传”等语，是盖节妇之定评尔。
　　郑桂女　陈汉杜之妻也。年二十六。丙戌二月，贼至，携幼女六岁夏蟾而逃，为贼获，入营欲污之。坚闭户，且诳之曰：“待女熟睡后开门。”贼不之强。随将女缢死，倒投溺桶，氏亦自缢死。时即有郑冬女者，黄尾四之妻、郑应京之女也，贼至，奔避郑岭，遭擒，逼不肯行，骂贼，至剖孕犹喷血唾贼面而死。衿耆上其事于徐侯，令合葬，题曰“双烈”之墓。
　　郑　氏　安沙陈选士室也。十七于归，仅二载，生子琮甫，三朝而夫逝。氏哀毁欲绝，有从穴地下志。亲戚为解曰：“死节易，立孤难，而为其易，呱呱失所恃矣。”于是强起抚孤。稍长，和丸画荻，勉以成立。孤克承菽水欢，以孝闻。天启初，绅衿上其事，邑侯谭公鵾祀旌其闾，且近褒于宁化彭公德馨，远驰于建昌益府，赍以“贞节慈孝”之额，而赞美有词曰：“著之于易，从而终为之，于礼爰有三从守礼一意，今古所同。维彼存孤，美哉母功，以为女纪，俾卬休风，良重之也。”而孙枝兢秀，兰桂其芳，人以为贞节之食报云。
　　赖氏贞女　贡川人，字黄中立，未适。闻黄讣，哀毁几绝，恳父母躬往吊，遂终制不还。为立后，纺绩度日。年逾九旬余。抚台张公肯堂给银四十两，为建坊旌之。其银为家众花费，坊建迄今未竟。
　　许　氏　邑乡贤佥宪澹斋李公裔孙文钢继室也，生子长沭，甫三岁。先娶庄氏，生二子，长六岁，次四岁，姑七旬有余。时钢已早世矣，氏年仅廿四。勉事孀姑，数十年如一日，以孝闻。至抚二遗如己生，绩课之余，每励其子以继家声。学师李公于蕃、府正堂赵公秉枢俱有奖语详上，以俟褒旌。
　　林　氏　善民有鹄之女，适于陈姓二子。明末，寇屠城，士女奔避山寨，苟全残生。戊子冬，大兵剿，复系累幼妇，氏与焉，索赎无可得。氏思：“经宿，此心难明。”乘间，遂自缢死。父弟以尸殡，颜色如生。
　　吴氏贞女　邑民游景芳之妻。丁亥岁城陷，为贼所获。强污之，不从，是夜遂自缢死。
　　黄　氏　邑民王珙之妻。为贼锁禁，欲辱之，抵死拒命。贼知不可夺，姑舍之。其夫来赎，氏曰：“我只以一死相谢，无颜相见也。”遂缢死，以尸归。
　　黄中正　邑庠生。丁亥冬，贼进城。义不受辱，亲取麻索数条，分阖家男女，令自尽。长男良诏十七岁；媳李氏，教谕遵乾公之女，十八岁；女如妹，十五岁；幼男良谕，甫五岁，同一横柱登时缢死。贼知，救莫及，惟幼男谕获苏。
　　陈氏菊香　安沙人，赖孙盛之发配也。盛习儒业，就县府试，辄居二三，而蹶于道试。万历二十二年七月，全闽大收，盛再期脱颖，而阻于茶洋凶滩，舟坏而没。时氏年二十四，遗孤成文甫三岁。氏闻夫变，号泣累旬。夫柩归，治丧毕，即自经相从地下，家人不能为防守也。孤成文，邑庠生，方谋呈上表，扬氏节，又不幸早世。今已论定，故特录之，以见幽芳愈久而愈著焉耳。
　　吴之俊　邑庠生，一门男、妇数口。贼进城，有夙与俊隙者，鸠凶尽歼之，焚掳其产物。同时，诸生林馥者以守城被杀，诸生李秉铎者以骂贼自缢，皆一时殉难之变也。
　　四烈者　皆贡堡人。贡堡之有六烈祠，其来尚矣。过斯祠者，辄留连咨嗟，至欲泣下，则其生气今犹在人世间也。今复有四烈。明末寇起，贡川庠生林尚幹，妻罗氏，与夫及子同避贼，遭擒。氏惧辱，乘贼间，即自经死。林安居妻严氏，被贼获，欲污不从，百端诱之，竟不从。贼怒刳其肢体。又冲村罗立妻刘氏，黎明，贼突入门。氏出走，贼拉入床，欲污之。力与贼抗，复肆愤骂，被贼刺死。又刘麟生妻严氏，猝遇贼，被擒，将污之。怒咬贼臂，贼怒，遂连砍数刀死。此四烈者，当与六烈后先辉映也。
　　杨　敛　字学生李舜元；杨韶，字李舜明。癸巳十月二十一夜，山寇吴赛娘闯入贡堡，敛谓夫曰：“事急，惟死耳。君可卫舅姑从间遁出。”遂自缢。时韶携二子登屋上，度不脱，欲投火。贼掠子，驱之下，曳之不前，连毙其子。韶拾子尸大骂，肆击之，被数刃，犹喃喃不休，及劈其额而绝。呜呼！从容就义，慷慨捐躯，皆烈丈夫事，而二妇死事似之，且出之一门，较前六烈、四烈为尤难云。
　　刘氏立娘　邑民张子志妻也。十八于归，生二子可崇，甫二岁，逾笄而寡，孝养舅、姑。家翁庠生天叙命曰：“汝今夫死，田仅二亩，能抚吾孤，植汝节乎？”立娘收泪应曰：“立名立节，实夫家之芳闻有继也。”遂守孤不移，勤劳纺绩，教子读书，鞠诸孙游黉序。氏近八袠。顺治十七年，通学举呈陈侯，旌以“节孝慈寿”之匾，嘉其事实曰：“苦节懿行，允励世风，且勤奉侍，画荻有声”云。巡按李公仍加匾奖赏。复经府、县勘结，急题俟褒。

武　　功
　　

　　邓　授　二十六都人。授四川卫指挥佥事。邓昂，即授之孙。
　　魏　才　二十七都岭后人。湖广辰州卫指挥，升四川行都司指挥、佥事。
　　刘　贵　二十六都人。由陈氏旧军授汀州卫镇抚。刘胜即贵之子，袭父职。
　　俞　顺　二十六都人。昭信校尉、平山卫百户，调金吾卫百户。
　　陈再兴　二十六都人。授徐州卫百户。子陈顺，袭父职，调云南楚雄卫百户。
　　陈　铭　二十七都人。授山海卫百户。孙陈通，袭父职，调睢阳卫百户。
　　高　桂　二十五都人。授南海卫千户。
　　陈徐驴　二十六都人。授云南昌化卫千户。
　　陈　旻　三十二都人。授万全碣石卫百户。
　　萧府晋　二十八都人。袭镇海卫百户。
　　陈石兴　安沙人。景泰三年，剿邓茂七有功，两府奏最，应授指挥使。
　　邢肇新　在城人。顺治九年，通邑保举团练，乡勇赖伯行、黄六德、张贞吉等附之。剿贼有功，详上，以俟旌赏。
　　



　　

武　　功
　　

　　邓　授　二十六都人。授四川卫指挥佥事。邓昂，即授之孙。
　　魏　才　二十七都岭后人。湖广辰州卫指挥，升四川行都司指挥佥事。
　　刘　贵　二十六都人。由陈氏旧军授汀州卫镇抚。刘胜，即贵之子，袭父职。
　　俞　顺　二十六都人。昭信校尉、平山卫百户，调金吾卫百户。
　　陈再兴　二十六都人。授徐州卫百户。子陈顺，袭父职，调云南楚雄卫百户。
　　陈　铭　二十七都人。授山海卫百户。孙陈通，袭父职，调睢阳卫百户。
　　高　桂　二十五都人。授南海卫千户。
　　陈徐驴　二十六都人。授云南吕化卫千户。
　　陈　旻　三十二都人。授万全碣石卫百户。
　　萧府晋　二十八都人。袭镇海卫百户。
　　

中　　贵①


 (注释：①该标题为编者所加，以与目录对应。)

 
</div>
    <div class="pagination">
<a href="永安县志 顺治本_page20.html">上一页</a><span>...</span><a href="永安县志 顺治本_page16.html">16</a><a href="永安县志 顺治本_page17.html">17</a><a href="永安县志 顺治本_page18.html">18</a><a href="永安县志 顺治本_page19.html">19</a><a href="永安县志 顺治本_page20.html">20</a><span class="current-page">21</span><a href="永安县志 顺治本_page22.html">22</a><a href="永安县志 顺治本_page23.html">23</a><a href="永安县志 顺治本_page24.html">24</a><a href="永安县志 顺治本_page25.html">25</a><a href="永安县志 顺治本_page26.html">26</a><span>...</span><a href="永安县志 顺治本_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
