<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 188 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 188 页/共 330 页</h1>
    <div class="content">　　命留守九月复从围锦州十二月承畴以兵六千夜犯正红正黄两旗营济尔哈朗令军各依汛地沿濠射之敌败去防松山城门闭不得入尽降其众锦州被围一年粮尽援絶防洪承畴被擒祖大夀乃以城降遂议取宁逺之策四月同多尔衮等率兵攻塔山克之进攻杏山城中惧开门降七年七月
　　赐鞍马一蟒縀百八年八月
　　世祖章皇帝嗣位以济尔哈朗与多尔衮辅理国政九月率兵攻宁逺防其城并克前屯卫斩总兵李辅明等乘胜取中前所顺治元年十月晋封信义辅政叔王
　　赐金千两银万两縀千疋五年三月贝子屯齐等讦告两旗大臣谋立豪格济尔哈朗知而不举议罪降多罗郡王闰四月复爵九月
　　命为定逺大将军讨湖广流贼李锦等道出山东勦平曹县土寇六年八月祗长沙败贼于湘潭收复府州县六十余城擒斩伪王以下文武官以百计湖南贵州悉平七年正月振旅还四月
　　赐金二百两银二万两嗣以与多尔衮不合罢辅政九年二月晋封叔和硕郑亲王十二年二月上疏言政事大畧言无蔽言路无弛武备恤满洲官兵疾苦立史官起居注
　　世祖嘉其言五月病剧
　　车驾临问间有遗言乎泣对曰臣受
　　三朝深恩未能仰荅不胜感痛惟愿以取云贵灭朱由榔统一四海为念且满洲甚少而能破流冦取京都者应加抚恤
　　世祖垂涕曰天何故不令朕叔长年耶言已大恸诏画工往图其像留宫中及薨辍朝七日
　　赐祭葬所给银两视定例倍之十四年立碑纪功称忠冠当时功昭后世云康熙十年六月追諡曰献乾隆四十三年
　　上谕廷臣以郑亲王后改封简亲王亲藩世胄改易原封不足以昭彰阐宗勋袭庆承家之至意着仍称原封号并配享
　　太庙子济度扵顺治十一年二月授定逺大将军以平海冦郑成功有功袭封亲王后薨諡曰纯
　　饶余亲王阿巴泰
　　太祖髙皇帝第七子也初以战功封台吉辛亥年秋七月与费英东等率兵征东海窝集部克其二路天命四年六月随伐明克抚顺八年四月
　　太祖命与诸台吉往讨喀尔喀扎噜特部昂安以其执我使送叶赫故昂安伤我前锋统领岱穆布阿巴泰大怒阵斩昂安父子并从者俘其孥以还以功晋封贝勒天聪元年五月
　　太宗伐明与贝勒杜度居守二年五月
　　命与岳托等率兵堕明锦州城三年十月
　　太宗亲统师伐明次老河
　　命与贝勒阿济格率兵攻龙井闗克之又击斩明三屯营哨卒抵汉儿庄防贝勒多尔衮等降明守将李丰等十二月与济尔哈朗等率兵略通州焚其船攻张家湾克之复与大贝勒代善等率防军往畧蓟州破山海闗援兵五千余人四年正月克永平与济尔哈朗镇守永平三月同萨哈璘援滦州明兵退乃还是年初设六部
　　命理工部事七年六月
　　诏问贝勒大臣用兵宜先伐何国阿巴泰言宜选精兵袭明边墙则闗门可得大军屯扵邉外择诸贝勒将兵分路驰入若获可用之人送至大寨俾遣入内地则消息愈通锦州无足过虑我兵既入是天时已至令祖大夀入山海闗便可与我兵相防合也八月同萨哈璘豪格等畧明山海闗俘获无算崇徳元年四月叙功封为饶余贝勒六月伐明分兵三路入会于延庆州九月畧保定至安州凡克十二城败明兵五十六阵凯旋
　　太宗亲往迎之十二月
　　太宗亲征朝鲜
　　命驻防噶海城三年二月
　　太宗亲征喀尔喀令留守
　　盛京并监筑辽阳等城五月修治
　　盛京至辽河大路与多尔衮董其役九月伐明自董家口入守将弃城遁四年四月师还
　　赐马二匹银五千两九月畧明锦州宁逺五年六月与多尔衮等于义州筑城屯田七月刈锦州城西禾败锦州兵与杜度截明运粮兵获其米千石牲畜百余而还十二月同多尔衮豪格杜度率兵往代济尔哈朗等围锦州六年六月击败闗内援兵于松山七年三月同济尔哈朗等攻杏山以礮击堕其城降之十月
　　特授奉命大将军率师伐明直抵兖州府俘鲁王朱以下乐陵等处自济以东州县望风降附八年六月班师
　　赐银万两是月又令与诸贝勒分道伐明会师延庆州顺
　　治元年四月
　　世祖念开国宗勋晋封多罗饶余郡王二年正月命为总统率官兵代豪格勦土贼于山东二月遣凖塔等击贼于徐州贼众奔溃赴河死者无算三年三月薨諡曰敏寻以子岳乐晋封亲王赠如其爵岳乐平江西取湖南勦灭逆藩呉三桂有懋功详
　　国史传



　　钦定盛京通志巻六十五
　　钦定四库全书
　　钦定盛京通志卷六十六
　　国朝人物【二】
　　宗室诸王












　　钦定四库全书
　　钦定盛京通志巻六十六
　　国朝人物【二】
　　宗室亲王
　　睿亲王多尔衮
　　太祖髙皇帝第十四子也生而聪慧多智谋畧絶人天聪
　　二年三月与弟多铎从
　　太宗征察哈尔大捷振旅还沈阳于途中大宴羣臣以多
　　尔衮初从征即有功喜甚
　　特赐号墨尔根岱青贝勒三年九月从伐明逼燕京击败明袁崇焕祖大夀援兵二万五年八月随
　　太宗攻克大凌河是年初设六部
　　命掌吏部事六年五月畧明归化城黄河一带降其民七年六月多尔衮陈伐明之策曰宜乘春时整士卒待我耕种既毕彼谷将熟入边直逼燕京截其援兵残燬屯堡因粮于敌为乆驻计可坐而待其毙也八年五月从
　　太宗伐明分道入边畧朔州至五台山而还九年六月献伐明所获山西俘并所收察哈尔全部崇德元年四月以功封和硕睿亲王八月伐明率右翼兵由锦州入十二月从征朝鲜别从容甸路取昌州败敌众克江华岛三年二月监筑辽阳都尔弼城七月更定各衙门官制十月授奉命大将军与岳托分道伐明分兵八道长驱北京迤西千里将卒皆溃畧地至山西界复东趋临清破济南克城四十余十七战皆捷
　　赐马五匹银二万两六年六月代济尔哈朗围锦州败其援兵八月明经畧洪承畴以兵十三万来援军容甚盛
　　太宗闻之亲统大军渡辽河疾驰六日至七家堡多尔衮
　　请进军驻松杏之间
　　太宗从之明松山诸将见黄幄羽葆军逼山而营大惧谋夜遁多尔衮率兵趋塔山大路横击之溃兵沿山至海死者相枕藉明总兵呉三桂等单骑奔入杏山乃率兵还七年三月复与济尔哈朗围锦州明总兵祖大夀力竭以城降四月又破塔山杏山关门以东尽入版图八年八月
　　世祖章皇帝即位代善等集诸贝勒大臣议以多尔衮与济尔哈朗同辅政先是阿达礼等谋立多尔衮多尔衮与代善发其谋诛之顺治元年四月将大举南征
　　世祖御笃恭殿
　　赐多尔衮大将军勅印加殊礼锡以
　　御用纛葢时流贼李自成已破燕京明山海关总兵呉三桂遣其将郭云龙等致书请兵多尔衮以书报之曰我国向欲与明修好屡为致书明之君臣不计国家丧乱军民涂炭曽无一言相答是以整师三入葢示意于明欲其君臣势屈而通好也若今日
　　则不复出此惟有底定中原与民休息而已今闻崇祯帝灭于流贼不胜发指用率仁义之师沈舟破釡誓不返旌期必灭贼出民水火伯遣使致书深为喜悦夫伯思报主恩与流贼不共戴天诚忠臣之义也伯虽向守辽东与我为敌今勿因前故尚复懐疑昔管仲射桓公中钩桓公用为仲父以成霸业伯若率众来归必封以故土晋为藩王国讐可报身家可保世世子孙长享富贵当如河山之永也师次连山三桂复请速进兵多尔衮得书率兵夜驰逾宁逺次沙河距山海关十里三桂报贼已出边立寨栅多尔衮随命诸王等率精兵迎击之败贼将唐通于一片石师至山海关三桂开关亲出迎多尔衮谓三桂曰尔归营令尔兵系白布为识恐与贼混致误杀也使之先驱遂入关时李自成所率贼二十余万皆乆厯战阵殊剽悍恃其众阵于关内自北山亘海我兵少对贼布阵不能横及海岸多尔衮集诸王贝勒大臣谓曰流贼横行乆犷且众不可轻击也吾观其阵大相去逺首尾不能顾可鳞次集我兵对贼阵尾伺其气衰突击之必胜努力破此则大业成矣勿越伍躁进违节制阵既列令三桂居右翼之末先悉其众搏战贼力鬭围开复合战良乆我兵从三桂阵右突出冲贼中坚万马腾跃飞矢雨堕天大风沙石飞走击贼如雹自成方登髙冈观战知为我兵胆俱落急策马下冈走我兵无不一当百追奔四十里贼众大溃自相践踏僵尸遍野沟水尽赤自成奔还京师乃以马步兵一万三桂追贼向北京多尔衮与诸将誓曰此行志在灭贼救民以安天下勿杀无辜掠财物焚庐舍不如约者罪五月整兵入燕京以帝礼崇祯帝发丧三日遣武英郡王阿济格等分道追自成连破之自成走西安燕京附近各城俱纳欵畿辅肃清山东山西以次悉定乃定议迎
　　世祖都燕京时明南京诸臣拥立福王朱由崧称帝号其大学士史可法督师扬州多尔衮欲招之使降令南来副将韩拱薇等赍书致可法曰予向在沈阳即知燕京物望咸推司马后入关破贼得与都人士相接识介弟于清班曽托其手勒平安拳致衷绪未审以何时得达比闻道路纷纷多谓金陵有自立者夫君父之讐不共戴天春秋之义有贼未讨则故君不得书葬新君不得书即位所以防乱臣贼子法至严也闯贼李自成称兵犯阙手毒君亲中国臣民不闻加遗一矢平西王呉三桂介在东陲独效包胥之哭
　　朝廷感其忠义念累世之宿好弃近日之小嫌爰整貔貅驱除狗防入京之日首崇懐宗帝后諡号卜山陵悉如典礼亲郡王将军以下一仍故封不加改削勲戚文武诸臣咸在朝列恩礼有加耕市不
　　惊秋毫无扰方拟秋髙气爽遣将西征传檄江南聫兵河朔陈师鞠旅戮力同心报乃君国之仇彰我
　　朝廷之德岂意南州诸君子茍安旦夕弗审事机聊慕虚名顿忘实害予甚惑之国家之抚定燕都乃得之于闯贼非取之于明朝也贼毁明朝之庙主辱及先人我国家不惮征缮之劳悉索敝赋代为雪耻孝子仁人当如何感恩图报兹乃乘逆寇稽诛王师暂息遂欲雄据江南坐享渔人之利揆诸情理岂可谓平将以为天堑不能飞渡投鞭不足断流耶夫闯贼但为明朝祟耳未尝得罪于我国家也徒以薄海同仇特伸大义今若拥号称尊便是天有二日俨为勍敌予将简西行之鋭转斾东征且拟释彼重诛命为前导夫以中华全力受制潢池而欲以江左一隅兼支大国胜负之数无待蓍矣予闻君子之爱人也以德细人则以姑息诸君子果识时知命笃念故主厚爱贤王宜劝令削号归藩永绥福禄
　　朝廷当待以虞賔统承礼物带砺山河位在诸王侯上
　　庶不负
　　朝廷伸义讨贼兴灭继絶之初心至南州羣彦翩然来仪则尔公尔侯列爵分土有平西之典例在惟执事实图利之挽近士大夫好髙树名义而不顾国家之急每有大事辄同筑舍昔宋人议论未定兵己渡河可为殷鉴先生领袖名流主持至计必能深惟终始宁忍随俗浮沈取舍从违应早审定兵行在即可西可东南国安危在此一举愿诸君子同以讨贼为心毋贪一身瞬息之荣而重故国无穷之祸为乱臣贼子所笑予实有厚望焉记有之惟善人能受尽言敬布腹心伫闻明教江天在望延跂为劳书不宣意可法遣人报书曰南中向接好音法随遣使问讯呉大将军未敢遽通左右非委隆谊于草莽也诚以大夫无私交春秋之义今倥偬之际忽捧琬琰之章真不啻从天而降也循读再三殷殷致意若以逆贼尚稽天讨烦贵国忧法且感且泣敬为贵国一详陈之我大行皇帝敬天法祖勤政爱民真尧舜之主也以庸臣误国致有三月十九日之事法待罪南枢救援无及师次淮上凶问遂来地坼天崩山枯海泣嗟乎人孰无君虽肆法于市朝以为泄泄者之戒亦奚足谢先皇帝于地下哉尔时南中臣民哀痛如丧考妣无不拊膺切齿欲悉东南之甲立翦凶仇而二三老臣谓国破君亡宗社为重相与迎立今上以系中外之心今上非他神宗之孙光宗犹子而大行皇帝之兄也名正言顺天与人归五月朔日驾临南都万姓夹道欢呼声闻数里羣臣劝进今上悲不自胜让再让三仅允监国迨民臣伏阙屡请始以十五日正位南都从前凤集河清瑞应非一即告庙之日紫云如葢祝文升霄万目共瞻欣传盛事大江涌出柟梓数十万章助修宫殿岂非天意也哉越数日遂命法视师江北刻日西征忽传我大将呉三桂借兵贵国破走逆成为我先皇帝后发丧成礼扫清宫阙抚辑羣黎且罢薙髪之令示不忘本朝此等举动振古铄今凡为大明臣子无不长跽北向顶礼加额岂但如明谕所云感恩图报己乎谨于八月薄治筐篚遣使犒师亟欲请命鸿裁连兵西讨是以王师既发复次江淮乃辱明诲引春秋大义来相诘责善哉乎推言之然此文为列国君薨世子应立有贼未讨不忍死其君者立説耳若夫天下共主身殉社稷青宫皇子惨变非常而犹拘牵不即位之文坐昧大一统之义中原鼎沸仓卒出师将何以维絷人心号召忠义紫阳纲目踵事春秋其间特书如莽移汉鼎光武中兴丕废山阳昭烈践祚懐愍亡国晋元嗣基徽钦防尘宋髙缵统是皆于国讐未剪之日亟正位号纲目未尝斥为自立率以正统与之甚至如元宗幸蜀太子即位灵武议者訾之亦未尝不许以行权幸其光复旧物也本朝传世十六正统相承自治冠带之族继絶存亡仁恩遐被贵国昔在先朝夙膺封号载在盟府宁不闻乎今痛心本朝之难驱除乱逆可谓大义复着于春秋矣昔契丹和宋止嵗输以金缯回纥助唐原不利其土地况贵国笃念世好兵以义动万代瞻仰在此一举若乃乘我防难弃好崇讐规此幅员为徳不卒是以义始而以利终为贼人所窃笑也贵国岂其然往先帝轸念潢池不忍尽戮抚并用贻误至今今上天纵英明刻刻以复仇为念庙堂之上和衷体国介胄之士饮泣枕戈忠义民兵愿为国死窃以为天亡逆闯当不越于斯时矣语曰树德务滋除恶务尽今逆成未服天诛谍知卷土西秦方图报复此不独本朝不共戴天之憾抑亦贵国除恶未尽之忧伏乞坚同讐之谊全始终之德合师进讨问罪秦中共枭逆贼之头以泄敷天之愤则贵国义问炤燿千秋本朝图报惟力是视从此两国世通盟好传之无穷不亦休乎至于牛耳之盟则本朝使臣久己在道不日抵燕奉盘盂从事矣法北望陵庙无涕可挥身陷大戮罪应万死所以不即从先帝于地下者实为社稷之故传曰竭股肱之力继之以忠贞法处今日鞠躬致命克尽臣节所以报也惟殿下实昭鉴之多尔衮接书知可法不能屈遂定议下江南九月
　　世祖车驾至京师加封多尔衮为叔父摄政王是年冬遣豫亲王多铎南征江南英亲王阿济格西征逆闯十二月河南平二年陜西湖广及江南平又遣贝勒博洛平浙江福建肃亲王豪格平四川于是天下羣盗皆尽五年十二月大同总兵姜瓖叛六年二月多尔衮征之防有言喀尔喀将犯边者乃遣别将讨瓖自出张家口击喀尔喀七年十二月师还至喀喇城薨
　　世祖率王贝勒大臣等迎其丧于东直门外八年二月苏克萨哈等首告多尔衮薨时其侍女乌尔库尼将殉呼近侍罗什博尔惠等告以多尔衮曽制八团龙补黄袍等衣属令潜置棺内罗什等如言以殓又多尔衮欲于永平圏房率众移驻与和洛防等宻议己定特以出猎稽迟未行事闻经王大臣等定议追削王爵并黜宗室乾隆四十三年正月
　　上谕廷臣曰睿亲王首先统众入关定国开基厥功最懋顾以诬告谋逆经诸王定罪除封其时我
　　世祖章皇帝尚在冲龄未尝亲政也朕每览
　　实録见王之立心行事实能笃忠荩感
　　厚恩深明君臣大义为史册所罕觏乃令王之身后乆抱不白之寃于泉壤心甚悯焉假令当时王之逆迹稍有左验削除之罪果出我
　　世祖圣裁朕亦宁敢复翻成案乃实由宵小奸谋搆成寃
　　狱而王之政绩载在
　　实録皆有大功而无叛迹又岂可不为之昭雪着加恩复
　　还睿亲王封号追諡曰忠补入
　　玉牒补继袭封照亲王园寝制度修其茔墓仍令太常寺
　　春秋致祭并配享
　　太庙【原奉　　谕防恭载　　纶音门】
　　豫亲王多铎
　　太祖髙皇帝第十五子也初授贝勒天聪二年三月与兄
　　多尔衮从
　　太宗往征察哈尔多罗特部大捷
</div>
    <div class="pagination">
<a href="钦定盛京通志_page187.html">上一页</a><span>...</span><a href="钦定盛京通志_page183.html">183</a><a href="钦定盛京通志_page184.html">184</a><a href="钦定盛京通志_page185.html">185</a><a href="钦定盛京通志_page186.html">186</a><a href="钦定盛京通志_page187.html">187</a><span class="current-page">188</span><a href="钦定盛京通志_page189.html">189</a><a href="钦定盛京通志_page190.html">190</a><a href="钦定盛京通志_page191.html">191</a><a href="钦定盛京通志_page192.html">192</a><a href="钦定盛京通志_page193.html">193</a><span>...</span><a href="钦定盛京通志_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
