<!DOCTYPE html>
<html>
<head>
    <meta charset="UTF-8">
    <title>河防一览 - 第 4 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河防一览 - 第 4 页/共 10 页</h1>
    <div class="content">　　修凿徐州中洪记畧　　四明陈穆

　　凿洪匪以徼功不得已也嘉靖庚子冬河决亳州明年辛丑徐州云集桥流塞于是百步洪渐浅舟楫上下悉有中洪而里外二洪遂以湮弃顾兹中洪年乆不用疏凿罔施巉石旁罗利于剑戟又其下多大石盘据横突隐见于波涛之间激飞湍而鸣雷霆者无虑数十块舟一不戒而杵其上焉磨曳斯须輙敝坏而不救蹇余不佞叨职兹洪目击厥危每为嗟悼思有以凿去之而未暇也适是岁冬河冻夫闲可以兴役乃召夫总甲刘福等谕意众咸乐从今年正月癸未即毅然举事募匠紏夫击牲酾酒躬亲劝督万夫子来昼夜诜诜并手偕作诸凡门限中方等石刬削殆尽费银凡四百两是则请于万安郭公守衡而动支本洪岁办草束折色不丝粟干于民焉修凿告成险阻以去洪流深缓牵路砥平一时军民商贾翕然称便镌石而载之言聊以志岁月云尔嘉靖壬寅秋九月记

　　疏凿吕梁洪记畧　　华亭徐阶

　　我国家漕东南之粟贮之京庾为石至四百万其道涉江乱淮遡二洪而北又沿卫以入白然后逹于京师为里三千而遥而莫险于二洪二洪之石其狞且利如剑戟之相向虎豹象狮之相攫犬牙交而蛇蚓蟠舟不戒輙败而莫甚于吕梁吏或议凿之其旁之人曰是鬼神之所护也则逡廵而不敢嘉靖甲辰都水主事陈君往莅洪事恻然言曰古之君子茍利于民则捐其身为之矧里巷之浮言其不足听葢审而以罢吾所当为是厚自为而为民薄也遂以二月二十六日率其徒凿焉众亦闻君言以为仁也咸忭以奋阅三日怪石尽去舟之行者如出坦途于是洪之士民来请余记始君为诸生余幸识之常与言万物壹体之学君欣然受焉不意其果能行之也余故因君推本而记之陈君名洪范字锡卿辛丑进士淛之仁和人
　　今将洪内凿平狞石丈尺数目列于碑阴
　　第壹处饮牛石在洪上口北岸纳水去处长柒丈叄尺阔柒尺髙叄尺陆寸突出洪中最碍洪口凡下水船只少失回避必然粉碎今凿去石伍百壹拾贰块
　　第贰处癞虾蟇石其状甚恶船只难避原长伍丈阔壹丈伍尺髙伍尺叄寸打去石肆百叄拾贰块
　　第叄处垄子石如覆釜状逆流碍舟长肆丈玖尺阔壹丈柒尺髙叄尺壹寸打去石叄百贰拾伍块
　　第肆处放篐头石长肆丈捌尺阔壹丈肆尺髙叄尺肆寸上水船到此船缆必须先放篐头方不相碍少迟多致重损打去石贰百捌拾柒块
　　第伍处飞檐石叄处如屋檐飞出之状共长伍丈捌尺阔柒尺厚叄尺下水遇有微风船刮其上必然粉碎今已尽行凿平去石叄百壹拾贰块
　　第陆处门坎石在洪咽口两崖激水急溜上水至此稍有不慎船即撞激冲淌今南北口各打去石贰尺即今放船如履坦道
　　第柒处杨家林上首狞石共长柒丈柒尺阔贰丈髙伍尺叄寸当洪湾曲回溜之处下水船只但遇猛风扫湾伤船实多今打去石贰百伍拾壹块
　　第捌处杨家林下首狞石共长伍丈叄尺阔贰丈贰尺髙肆尺叄寸今打去石贰百壹拾伍块今已悉平
　　第玖处打舵石在洪中心碍洪伤舵常被撞沉今已打去围圆仞余大石叄处
　　第拾处暖泉石叄处在洪东岸转湾之处破舟避难共长叄丈贰尺围圆髙伍柒尺不等今已打去石伍拾叄块
　　第拾壹处磨盘石贰处在洪中心致水旋转名曰磨盘船若至此夫力少有不加必致沉溺今已尽行打讫
　　第拾贰处螃蠏窝石叄百余块如羣蠏聚窝之状每块围圆数尺髙肆伍尺不等星分罗布当洪之中为害特甚今分工打去大石玖百叄拾玖块
　　第拾叄处滑皮石肆处在洪心每处约长捌玖尺阔陆柒尺髙肆伍尺不等上下船只挽■〈亶〉伤人溺水今打去石肆拾捌块
　　第拾肆处小毂轮石狞利长叄丈阔壹丈髙叄尺今已打去
　　第拾伍处大毂轮石在洪心东岸回溜之中下水船只忽时遇风刮撞无不沉没石长伍丈阔壹丈陆尺髙伍尺今打去大小毂轮贰处石共玖百捌拾叄块
　　第拾陆处红石头当洪之中石极坚峻围圆柒尺厚叄尺柒寸一遇水漫船户回避不及擦损沉漏无日无之打去石伍拾柒块
　　第拾柒处■〈瓜上臼下〉鱼石峻峙参差为害匪细长伍丈叄尺阔贰丈髙肆尺贰寸尽行打讫
　　第拾捌处溜沟石在洪中长叄丈陆尺阔柒尺陆寸髙叄尺伍寸此贰石水乘石溜船若少不存意难保冲激之患今打去石玖拾叄块
　　第拾玖处牛角稍石在洪中迤南长叄丈贰尺阔捌尺髙叄尺捌寸下水稍有不慎每每撞溺今打去石捌拾伍块
　　第贰拾处黄石头在大洪下口紧要兠水之石仍留未凿
　　第贰拾壹处夜义石取其耸峙水中之状围圆约有贰畆尖髙柒尺水落则突出洪中水涨则渰漫为忒石势险恶横絶回避处所少有不谨日见破舟土人悲号痛楚惨不可言打去石尖肆尺其害悉平
　　第贰拾贰处等船石叄处以其水势弥漫之日舟必冲激至此沉没有似等船之意故以名也共长伍丈阔柒尺陆寸髙五尺叄寸水势泛涨漫渰船遇风抗或回避不及船货无踪今打去石峯叄尺俱已悉平陈洪范记
　　又查得大明会典亦载其畧人弗之考耳

　　河防一览卷六

　　●钦定四库全书

　　河防一览卷七

　　（明）潘季驯 撰

　　两河经畧疏

　　臣潘季驯谨题为遵奉明旨陈愚见议治两河经畧以圗永利事据管理河道工部郎中畲毅中施天麟张誉管河兵备等道参政龚大器副使林绍张纯章时鸾佥事朱东光水利道佥事杨化各会呈蒙臣札付备仰职等躬歴各该地方逐一查阅要见徐沛丰砀缕水及太行长堤冲决者作何筑塞茶城正河变迁由小浮桥出果否成河崔镇等决黄水泛溢正漕淤阻作何堵筑徐邳一带长堤应否加幇宿桃以南应否接筑老黄河故道应否开复髙家堰应否修筑新城外一带老堤是否低薄或原基短促相应接筑草湾既开复淤作何浚治或应弃置仍复云梯关故道黄浦口见今水从东决一望弥漫以致高寳扬州一带浅阻因何不行筑塞高寳一带堤岸有无足恃逐一详议虚心讲求或应修复旧河或应别求利涉勿拘成案勿避烦劳上禆国计下奠民生以圗乆安长治之策画圗贴说具由通详等因蒙此随该职等前徃徐沛淮扬等处督同淮安府知府宋伯华扬州府知府虞徳烨管河同知王琰蔡玠刘顺之并各州县掌印管河等官逐一细加查勘从长计议看得水性就下以海为壑向因海壅河高以致决堤四溢运道民生胥受其病故今谈河患者皆咎海口而以浚海为工策则诚然矣第海有潮汐茫无着足不得已而议他辟岂知海口视昔虽壅然自云梯关四套以下阔七八里至十余里深皆三四丈不等纵使欲另开凿必须深阔相类方便注放则工力艰巨必不能成矧未至海口干地犹可施工及将入海之处则潮汐徃来亦与旧口等耳且海之旧口皆系积沙人力虽不可浚水力自能冲刷乃若新辟之地则土壌坚实不特人力难措而水力亦不能冲故职等窃谓海无可浚之理惟当导河以归之海则以水治水即浚海之策也然河又非可以人力导也欲顺其性先惧其溢惟当缮治堤防俾无旁决则水由地中沙随水去即导河之策也顾频年以来无日不以缮堤为事亦无日不以决堤为患何哉卑薄而不能支廹近而不能容杂以浮沙而不能久堤之制未备耳是以黄决崔镇等口而水多北溃为无堤也淮决髙家堰黄浦等口而水多东溃堤弗固也乃议者不咎制之未备而咎筑堤为下策岂得为通论哉又有所未尽者上流既溃堤以旁决矣至于下流复或岐而分之其趋于云梯关正海口者譬犹强弩之末耳盖徒知分流以杀其怒而不知水势益分则其力益弱水力既弱又安望其能导积沙以注于海乎职等故谓今日浚海之急务必须塞决以导河尤当固堤以杜决而欲堤之不决者必真土而勿杂浮沙髙厚而勿惜巨费譲逺而勿与争地斯堤于是乎可固也如徐邳桃清沿河各堤固矣崔镇等口塞矣则黄不旁决而冲漕力专高家堰筑矣朱家口塞矣则淮不旁决而会黄力专淮黄既合自有控海之势又惧其分之则力弱也则必暂塞清江浦河而严司启闭以防其内奔姑置草湾河而专复云梯以还其故道仍接筑淮安新城长堤以防其末流尽令淮黄全河之力涓滴悉趋于海则力强且专下流之积沙自去下流既顺上流之淤垫自通海不浚而辟河不挑而深矣此职等所谓固堤即所以导河导河即所以浚海也犹虑伏秋水发暴涨伤堤职等查得吕梁上洪之磨脐沟桃源之陵城清河之安娘城等处土性坚实可筑滚水石坝三座若水高于坝任其走泄则水势可杀而两堤无虞矣至若寳应石堤之当复与夫下流支河之当疏扬州运河之当浚皆今时之切务所宜次第并举而不可缓者也但前项工程自丰沛徐淮以至海口共长千有余里自清江浦以至仪真共长三百余里地势遥逺工程浩大一时钱粮未措人夫难集除前请发银二十万两并截留漕粮八万石一面先将丰沛缕堤太行遥堤及徐邳一带缕堤酌量幇筑桃清南堤并接淮安新城长堤乘时创筑髙家堰两头水势稍缓先行筑塞寳应湖先用桩笆修筑土堤外其余各项工程相应大加修举者一面请发钱粮调集官夫买办物料次第兴举务保无虞等因并将应做工程列欵呈详到臣据此该臣查得接管河道卷内先准工部咨为竭愚忠陈末见以禆安攘事该御史柴祥题踏勘彭城淮邳等处某处河身淤塞作何疏浚某处堤岸窄狭作何展筑某处下流可开支河则涤为数河以分水势某处海口果有东隘则多方开通以达于海等因又准工部咨为敷陈末议恳乞圣明亟赐举行以禆将来粮运大计事该御史陈世寳题开三义镇引入新河县北或出大河口或出清河县西另开一河何者为便从长定议又准工部咨为河患频仍运道艰阻恳乞圣明亟赐议处以禆国计以奠民生事该南河郎中施天麟题要停运断流大挑河身该部覆题动支官银制造平底方舟长柄铁爬躬亲试验如果挑浚有效先于淤垫最髙处遂叚浚去或大兴工役应否停运仍将髙家堰并朱家等口筑塞至于髙邮寳应堤间多集减水大闸堤下多开支河俱听从宜处置其黄浦口可塞则塞如另为入海一路可疏下流亦宜建减水大闸水涨则任其外流水消则尽闸而止等因又准工部咨为河患愈深经治鲜效恳乞圣明特彰宸断审机宜以图匡济事该工科都给事中刘铉题疏海口泄下流或浚草湾之口使之开广或疏云梯闗之淤使之复旧应开海口去处如盐城安东五港金城一带孰为利便并查小浮桥新冲之口可否济运如有浅阻亦要设法开浚等因又准工部咨为披竭愚衷敷陈治河事宜以备采择以安国计事该户科给事中李涞题要见安东金城云梯闗等处某处地方坚实可以另开一河以泄河淮下流兴化盐城沿海庙道口新兴场牛团铺等处某处可以多浚十余口以导射阳诸水入海相度计议的确陆续修举其徐吕而下河身淤髙之当疏老黄河故道之当复髙家堰溃决之当筑髙寳湖平水闸分水河之当修俱听详估等因又该臣钦奉敇谕内开备查草湾口何为既开复淤及今作何开通全淮水何为南徙不复及今作何疏导徐邳河身髙并州城何以疏之使并黄浦崔镇等口久塞无功何以筑之使固及查诸臣歴年建议有行奏疏遂一勘议要见老黄河故道应否开复清桃正河应否挑浚髙家堰寳应堤应否修筑小浮桥新冲口可否济运应否加挑又徐邳以上地形南髙北下恐堤防一溃势必奔流北徙将为闸河之梗亦要审其孰为正河孰为支河孰为合河或正而当厚其防或支而当杀其势或合而当分其流一并勘议详妥奏闻区处钦此又准工部咨为新开海口复淤河患不测乞敇当事臣工多方计处以图永济事该工科都给事中王道成题行臣亲诣云梯闗踏勘果否原系黄河入海之口从前何以通流今日何以一线详相其势明求其故仍自海口而上逐处讲求及备查草湾何时复淤作何开浚或另择坚实之地多开数口以为通海之路金城以下何以久不疏通崔镇决口何以筑之使固桃源长堤应否修筑髙家堰应否修理老黄河应否开复大端委官之言决不足凭务必躬亲庶有真见合用钱粮应于何处动支原题请各官何以处之使得効力一一筹划委妥等因准此案照前事已经会案札行各该司道逐一勘议诚恐转委属官不足凭信该臣会同漕运巡抚右侍郎江一麟躬亲督率沿河荒度南遡维扬看得仪真东闗歴石人头杨子桥三汊河直抵髙庙止一带运河淤浅寳应一带湖堤圯坏黄浦决口淹及数邑髙家堰水射淮扬清江浦长堤卑薄柳浦湾至髙岭无堤障御西穷鳯泗看得全淮不下清口日益南徙北抵清桃看得崔镇诸决水从旁泄一望弥漫正河淤浅徐沛以上崔家口新河浅阻北陈一带水行陆地仅盈尺余东抵海口看得新挑草湾寻复淤塞今自清口至西桥一带河流复通但不及故河十分之一自安东以下河身渐广虽有淤浅未复全河然河水东下亦无阻碍随处患害一一查阅明白去后今据前因该臣会同右侍郎江一麟议照事师古者罔愆智不凿者乃大孟子论智一章首以禹之治水为喻而论为政则曰为政不因先王之道可谓智乎是大智者事必师古而不师古则凿矣故治河者必先求河水自然之性而后可施其疏筑之功必先求古人已试之效而后可仿其平成之业黄水来自昆仑入徐济运歴邳宿桃清至清口会淮而东入于海淮水自洛及凤歴盱泗至清口会河而东入于海此两河之故道即河水自然之性也胡元岁漕江南之粟由扬州直北出庙湾入海至永乐年间平江伯陈瑄始堤管家诸湖通淮河为运道然虑淮水涨溢东侵淮郡也故筑髙家堰堤以捍之起武家墩经小大涧至阜宁湖而淮水无东侵之患矣又虑黄河涨溢南侵淮郡也故堤新城之北以捍之起清江浦沿钵池山柳浦湾迤东而黄水无南侵之患矣尤虑河水自闸冲入不免泥淤故严启闭之禁止许漕艘鲜船由闸出入匙钥掌之都漕五日发筹一放而官民船只悉由五坝车盘是以淮郡晏然漕渠永赖而陈平江之功至今未斩也后因剥食既久堤岸渐倾水从髙家堰决入一郡遂为鱼鳖而当事者未考其故乃谓海口壅塞遂穿支渠以泄之盖欲亟拯淮民之溺多方规画以为疏导之计其意甚善而其心良亦苦矣讵知旁支暂开水势陡趋西桥以上正河遂至淤阻而新开支河阔仅二十余丈深仅丈许较之故道不及三十分之一耳岂能容受全河之水下流既壅上流自溃此崔镇诸口所由决也今新开寻复淤塞故河渐已通流虽深阔未及源河十分之一而两河全下沙随水刷欲其全复河身不难也河身既复面阔者七八里狭者亦不下三四百丈滔滔东下何水不容若犹以为不足而欲另寻他所别开一渠恐人力不至于此也以臣等度之非惟不必另凿一口即草湾亦须置之勿浚矣故为今之计惟有修复平江伯之故业髙筑南北两堤以断两河之内灌而淮扬昏垫之苦可免至于塞黄浦口筑寳应堤浚东闗等浅修五闸复五坝之工次第举之则淮以南之运道无虞矣坚塞桃源以下崔镇口诸决而全河之水可归故道至于两岸遥堤或葺旧工或剏新址或因髙冈或填洼下次第举之则淮以北之运道无虞矣淮黄二河既无旁决并驱入海则沙随水刷海口自复而桃清浅阻又不足言矣此以水治水之法也若夫扒捞挑浚之说仅可施之于闸河其黄河河身广阔捞浚何期捍激湍流噐具难下前人屡试无功徒费工料但恐伏秋水发淫潦相仍不免暴涨致伤两堤故欲于崔镇口陵城安娘城等处再筑滚水坝三道万一水髙于坝任其宣泄则两堤可保而正河亦无淤塞之患矣徐州以南之工如此而已或有难臣者曰臣等欲顺水性今淮水欲东而乃挽之使北黄水欲北而乃挽之使东无乃水性之未适乎臣曰水以海为性也决水乃过颡在山之水也非其性也或者又曰昔禹治河播九河同为逆河入于海今臣等乃欲塞诸决并二渎而不使之少杀耶纵有滚水坝仅去浮面之水百一耳亦乌能杀其势也臣应之曰九河非禹所凿特疏之耳盖九河乃黄河必经之地势不能避而禹仍合之同入于海其意盖可想也况黄河经行之地惟河南之土最松禹导河入海止经郏县孟津巩县三处皆隶今之河南一府其水未必如今之浊今自河南府之阌乡县起至归德之虞城县止凡五府河已全经其地而去禹导河之时复三千余年流日乆土日松土愈松水愈浊故平时之水以斗计之沙居其六一入伏秋则居其八矣以二升之水载八升之沙非极湍急即至停滞故水分则流缓流缓则沙停势所必至者臣等不暇逺引他证即以近事观之草湾一开而西桥故道遂淤崔镇一决而桃清以下遂涩去岁水从崔家口出则秦沟遂为平陆此眼前事也又何疑哉所据司道诸臣款议前来臣等复加叅酌似应允从伏望敕下该部再加查议如果臣等所言不谬俯赐俞允行臣等遵照及时兴举除工程夫役钱粮数目另本具陈外谨题请旨
　　计开
　　一议塞决以挽正河之水窃惟河水旁决则正流自微水势既微则沙淤自积民生昏垫运道梗阻皆由此也臣等查得淮以东则有髙家堰朱家口黄浦口三决此淮水旁决处也桃源上下则有崔镇口等大小二十九决此黄水旁决处也俱当筑塞但伏秋之水相继而至非惟地为水占无处取土抑且波涛汹涌为工不坚除将决口稍窄者见在分投兴筑外其决至数十丈以上者一面鸠集工料相时兴举伏候圣裁
　　一议筑堤防以杜溃决之虞照得堤以防决堤弗筑则决不已故堤欲坚坚则可守而水不能攻堤欲逺逺则有容而水不能溢累年事堤防者既无真土类多卑薄已非制矣且夹河束水窄狭尢甚是速之使决耳合无力监前弊凡堤必寻老土凡基必从髙厚又必绎贾让不与争地之旨仿河南逺堤之制除丰沛太行堤原址遥逺仍旧加帮外徐邳一带旧堤查有迫近去处量行展筑月堤仍于两岸相度地形最洼易以夺河者另筑遥堤桃清一带南岸多附髙冈但上自归仁集以至朱连家墩古堤已壊相应修复下抵马厂坡地形颇洼相应接筑以成其势北岸自古城至清河亦应创筑遥堤一道不必再议缕堤徒糜财力及查清江浦外河一带至柳浦湾止为淮城北堤除扫湾单薄量行加幇外但原基短促防护未周仍自柳浦湾至髙岭创行接筑四十余里以遏两河之水尽趋于海自清江浦运河至淮安西门一带旧堤相应再行幇厚勿致里河之水走泄妨运如此则诸堤悉固全河可恃矣伏圣裁
　　一议复闸坝以防外河之冲查得先该平江伯陈瑄创开里河仍恐外水内侵特建五闸设法甚严鎻钥掌于漕抚启闭属之分司运毕即行封塞一应官民并回空船只悉令车坝此在嘉靖初年尚尔循行故事制非弗善也奈何法久渐弛五闸已废其一仅存四闸亦且坍塌殆尽漫无启闭是以黄淮二水悉由此倒灌致伤运道合无议复旧制将见存四闸俱加修理严司启闭俟二月前后粮运过完即行封闭惟遇鲜贡船只方许启放仍行查复五坝以便官民船只照旧车盘毋致曲狥使客致坏良规伏候圣裁
　　一议剏建滚水坝以固堤岸照得黄河水浊固不可分然伏秋之间滛潦相仍势必暴涨两岸为堤所固水不能泄则奔溃之患有所不免今查得古城镇下之崔镇口桃源之陵城清河之安娘城土性坚实合无各建滚水石坝一座比堤稍卑二三尺阔三十余丈万一水与堤平任其从坝滚出则归漕者常盈而无淤塞之患出漕者得泄而无他溃之虞全河不分而堤自固矣伏候圣裁
　　一议止浚海工程以免糜费照得海口为两河归宿之地委应深阔但查海口原身自清口至安东县面阔二三里自安东歴云梯关至海口面阔七八里至十余里深各三四丈不等止因去年旁决之后自桃清至西桥一带淤塞寻复通流今虽未及原身十分之一而两河之水全归故道并流洗刷深广必可复旧至云相传海口横沙并东西二尖据土民季真等吐称并未望见潮上之时海舟通行无滞潮退沙面之水尚深二尺况横沙并东西二尖各去海口三十余里岂能阻碍河流故臣等以为不必治亦不能治惟有塞决挽河沙随水去治河即所以治海也别凿一渠与复浚草湾徒费钱粮无济于事伏候圣裁
　　一暂寝老黄河之议以仍利涉照得黄强淮弱每每逼淮东注故议者欲复老黄河故道冀使黄水稍避髙堰民垫可瘳斯亦得策但勘得原河七十余里中间故道乆弃无论有水无水之地询之居民俱失其真无从下手一不便也且已弃故道欲行开复必须深广与正河等乃可夺流今见存大河口窄狭不及桃清三分之一而三义镇入口之处背湾径直犹恐水未必趋二不便也又其中流如鱼沟鐡线沟叶家口阴阳口等处地势卑洼诸决之水漫流至此一望弥茫筑堤费巨且恐难保三不便也况今桃清遥堤议筑则黄水自有容受崔镇等决议塞则正河自日深广髙家堰议筑则淮水自能会黄清江浦等闸议严启闭新城北堤议行接筑则淮安髙寳兴盐等处自无水患此河虽不必复可也伏候圣裁奉圣旨工部看了来说
　　工部覆前疏
　　题为奉明旨陈愚见议治两河经畧以图永利事该总理河漕都御史潘季驯题前事奉圣旨工部看了来说钦此臣等看得治河之说纷纷持议并以深浚河身多开海口谓得上策不知海口本自深广而不必开河身捞浚甚难而不可开皆縁未尝亲歴其地而徒得诸遥闻故听其言则美施之事则泥古人云千闻不博一见正谓是也今都御史潘季驯侍郎江一麟足遍口讯佥议详酌而为是六说曰塞决曰筑堤曰复闸坝曰剏滚水坝曰止浚海曰寝开老黄河其所修置其所寝格俱目击利害而非道听之言庶同则绎而非勿询之谋葢堤防既固塞决又审水无旁駚而正流自急沙随水刷而海口自复此正以水治水而不为穿凿之论迂漫之谈顷来治河之说未有逾于二臣之议者也再照黄淮之性变迁靡常机会之来间不容髪临时酌处又存乎人如有善后未尽事宜亦勿拘原议勿狃目前事小者径自举行事大者奏请定夺务求至当以期永赖所有条请事宜相应开立前件议拟上请定夺通乞圣裁
　　计开
　　一议塞决口以挽正河之水前件臣等看得今日水患所以为民生运道之蠧者则由河水旁决以致正流之渐微而流沙由此日积故塞决之工诚治河者切近之议也今都御史潘季驯等议要淮以东将髙家堰等诸决口桃源以上将崔镇等诸决口其在稍窄而工易者分投兴筑其或决阔而工巨者一面鸠役集料相时聿举良有补于河务相应依拟伏乞圣裁
　　一议筑堤防以杜溃决之虞前件臣等看得堤所以防决防不固则决不止此势之必然者然筑堤之议甚乆筑堤之工常兴而不见筑堤之利者则以其失之卑薄或非真土及过于狭隘耳乃不察筑堤之非善而遂病筑堤之非计不已过乎今都御史潘季驯等建议筑堤而有欲坚欲广欲寻老土之论诚有见矣至于徐邳桃清归仁集马厂坡古城清江浦至淮安西门一带或葺旧工或剏新址或因髙冈或填洼下或应幇厚或应接筑诸所等工皆经荒度所宜筹划具审相应依拟令其次苐举行庶诸堤悉固而全河可恃矣伏乞圣裁
　　一议复闸坝以防外河之冲前件臣等看得右都御史潘季驯等所议为迩来淮河二水内侵里河以致运道有碍者其原则在五闸圯废漫无启闭所致要将修复一节为照先臣平江伯陈瑄特建五闸正以防外水之反灌故旧制特严鎻钥不时缮治惧有今日之患尔今议要修举盖洞察其故恭候命下本部备行右都御史潘季驯等将坍塌四闸即行修复查照鎻钥启闭旧规俟二月终粮运过完即行封闭如遇鲜贡船只方许开放仍查复五坝令一应官民并回空船只于彼车盘如有势豪恃强擅开者即便指名叅究伏乞圣裁
　　一议剏建滚水坝以固堤岸前件臣等看得秋水滛涨两岸为堤所固东其横涛怒浪靡得宣泄其势不至于他溃不已也今都御史潘季驯等条议于崔镇口陵城安娘城土性颇坚地方要各建滚水石坝一座倘遇伏秋水与堤平任其从坝滚出可免他溃之虞于河渠堤防两有便益相应依议伏乞圣裁
　　一议止浚海工程以免糜费前件臣等看得浚海之议节该科道等官题疏本部覆行踏勘为是说者盖信于传闻谓海口隘窄复横沙淤梗不能容众水之泄以致上流溢垫此得于遥度者也今右都御史潘季驯等足履口讯与得于臆说者殊异谓海口尚颇深广横沙逺不为害但得上流无滞沛然下趋刷洗日深冲突日广旧口自复何水不容何必为是浚口之说以图难措之功另开一渠以滋无益之举乎此所谓舛也相应议止伏乞圣裁
　　一暂寝老黄河之议以仍利涉前件臣等查得先该直隶廵按陈世寳条议复老黄河故道本部覆行会勘今右都御史潘季驯等条称有三不便之说且称诸工既以议行黄水自有容受正河自日深广淮水自能会黄水亦自不为患以此自有四利较彼三不便故要行暂寝良于利害大较酌之审矣相应依议伏乞圣裁奉圣旨这治河事宜既经河漕诸臣会议停当依拟都准行着他们悉心着实兴建永利各该经委分任人员如有玩愒推诿虚费财力者许不时拏问叅治其未尽事宜及临时事势或与原议不合的也着陆续奏闻务求有益应用钱粮工部里会户部上紧议来

　　河工事宜疏

　　臣潘季驯谨题为条列河工事宜乞恩俯赐俞允以便经理事该臣会同漕运廵抚右侍郎江一麟议得工役繁兴料理宜预官夫猬集调度须周若不先为申明未免临时舛错除两河疏筑之议另行具陈外所有一二事宜不得不上烦圣听者敬列条欵拟议上请伏望敇下该部再加查议如果臣言不谬俯赐施行臣等不胜感幸
　　计开
　　一议支放照得鸠工聚材出纳甚琐收掌销算头绪颇多稽核不严必滋冐破臣与抚臣百责攸萃兼以阅视不常无暇躬亲经理合无比照昔年邳工事例将请发银两俱解淮安府贮库各工应给工食应买物料府佐等官开数赴各该分督司道官核实给票赴两淮廵盐衙门覆核挂号方许关支每季终该府将票类送廵盐衙门比对号印数目相同发回附卷通候工完类核造册奏缴如有奸弊按法追究庶臣等得以专心河工而钱粮亦易于清楚矣伏乞圣裁
　　一议分督照得河工浩繁道里遥逺若非多官分理不免顾此失彼分工之后钱粮出入工程次苐皆其首尾遇有升调等项若听其离任则本官所分之工又须另委补替文移往来便至逾月及到工所茫然无措何以望其竣事而底绩也合无俯念河工重大如遇前项相应离任官员容臣等暂留完工稽其勤惰别其功罪请旨处分方得离任庶人心专定觊觎不萌而事亦责成矣伏乞圣裁
　　一议责成照得州县正官职专亲民故民易驱而事易集也奈何相沿之弊视河患如秦越视管河官如赘疣即以分司部属临之蔑如也妨工偾事实由于此目今大工肇兴诸务丛脞若非责成各掌印官鲜克有济合无兴工之后一应派拨夫役买办物料俱以责之各掌印官躬亲料理仍选委贤能佐贰管押夫役赴工不许将阴医等官搪塞如有仍前玩愒派办失宜以致夫役逃散物料稽迟该工司道官实时叅呈以慿奏治事完之日仍与管理河工诸臣一体分别题请施行庶事权归一人无推避而大工自易矣伏乞圣裁
　　一议激劝照得各工委官除府佐县正外其州县佐贰府卫首领及杂职阴医义民等官或管领人夫或措办桩埽或运取砖石或打造器具众务纷纭如臂使指但各官出入泥淖栉沭风雨艰辛毕萃殊可矜悯有功而薄其赏误事独重其罚此人心之所以懈弛而事功之所以隳堕也合无工完之后容臣等逐一精核如有实心任事劳苦倍常者俯赐破格超擢中间间有劣升王官等项准与改擢其阴医等官原有部札冠带者厚加奬犒如系义民准照题给冠带荣身仍与阴医等官一体免其本等差徭庶人心争奋而百事易集矣伏乞圣裁
　　一议优恤各工夫役计工者每方给银四分计日者每日给银三分而本籍本户幇贴安家银两有无听从其便兹亦不为薄矣但贫民自食其力冲寒冐暑暴风露日艰苦万状纵使稍从优厚亦不为过合无每夫一名于工食之外再行量免丁米一年容臣等出给印信票帖审编之时许令执票赴官告免州县官抗违许其赴臣告治如此则惠足使民民忘其劳矣伏乞圣裁
　　一议蠲免照得淮扬河患频仍民遭昏垫称最苦者如淮安所属山阳清河桃源宿迁睢宁安东盐城鳯阳所属泗州扬州所属兴化寳应徐州所属萧县十一州县者一望沮洳寸草不长凋敝极矣适今大工兴举用夫颇多舍近取逺邻封未免有词而此中流移贫民亦赖做工得食少延残喘应派夫役既不容已应输赋税复加责办实为繁苦合无轸念灾极民穷姑将前十一州县本年见征夏秋起运钱粮特蠲一半行臣等掲示通知俾催科少寛人乐趋役伏乞圣裁
　　一议改折照得大工肇兴费用不赀帑藏空虚既难搜括闾阎穷困又难加派臣等反复思惟无可为处万不得已辄有非分之请而非所敢必也臣等窃闻太仓之粟可备八九年之食积愈乆则粟愈朽故官军之情有不愿本色而愿折色者稍加变通未为不可合无暂将今岁漕粮除淮北及河南山东照旧兑运外其淮南并浙江等省姑准改折照例正兑每石连耗米轻赍折银七钱改兑每石连耗米折银六钱即以五钱给军正兑尚余银二钱改兑余银一钱兊运停止官军应得行月粮俱可免给以正额解京而以余银并行月粮留发河工支用总计可得九十余万两以运军应得之数而济国家大工之需在内帑无支发之烦在闾阎无征派之苦在朝廷为不费之惠在河工免缺乏之虞而在工诸臣亦得悉心疏筑可无顾此失彼之虑所谓两利而俱全者也臣等非不知近该科臣建议奉有明例但钱粮浩繁时当诎乏舍此则惟有请发内帑耳故敢冐昧陈请伏望敕下该部再加查议如可允行河工幸甚臣等幸甚伏乞圣裁
　　一议息浮言臣等窃惟治河固难知河不易故虽身歴其地犹苦于措注之乖舛而况于遥度乎但劳民动众之事怨咨易兴而徃来络绎之途议论易起至于将迎之间稍稍简畧则以是为非变黒为白者亦不可谓其尽无也忧国计者以急于望成之心而偶闻必不可成之语何怪乎其形诸章牍也而不知当局者意气因而销沮官夫遂生观望少为揺夺隳败随之勉强执持踈逖难逹其苦有不可言者伏望皇上俯垂鉴照容臣等殚力驱驰悉心料理寛臣以三年之期如有不效治臣以罪伏乞圣裁奉圣旨工部知道
　　工部覆前疏
　　题为条列河工事宜乞恩俯赐俞允以便经理事该总理河漕右都御史潘季驯题前事奉圣旨工部知道钦此钦遵通抄到部送司案呈到部看得总理河漕右都御史潘季驯题称工役繁兴官夫猬集若不预先申明料理之方恐临事舛错将河工八事条列前来诚于漕计民生有禆除蠲免一事咨户部径自题覆改折一事会同户部议覆所有攴放等六事相应开列前件议拟上请定夺伏乞圣裁
　　计开
　　一议支放前件臣等看得大工所费不赀出纳之际若不严加稽核则冐破之弊难保不无今右都御史潘季驯等要比照邳工事例将银两贮之于淮安府库各工应给工料府佐等官将数赴该督司道官核实给票仍赴廵盐衙门挂号关支每季终该府将原票类送廵盐衙门覆核倘有奸弊从重追究则关防严而奸蠧革河漕二臣不至分虑而钱粮亦靡有虚冐矣相应依拟伏乞圣裁
　　一议分督前件臣等看得往年分督之官往往遇有升迁则竟自代去以致钱粮不明勤惰无稽如是则人心在事多存规避之私茍且塞责曽无忠事之谋因肆侵渔所不可保望其底绩也难矣今右都御史潘季驯等议为河工浩大要多官分督倘本官遇有升调留待工完将经手钱粮并其勤惰稽查明白方许离任委于责成良便恭候命下本部备咨右都御史潘季驯侍郎江一麟将见兴河工画地分官管理本官自委之后虽遇升调不许擅离候工完之日将经手钱粮稽核明白分别勤惰奏请处分方许离任督抚衙门仍将承委官员姓名陆续移咨吏部暂住升调候工完施行伏乞圣裁
　　一议责成前件臣等看得潘季驯等议将河工料理物料责之各州县掌印官管押夫役委之贤能佐贰如有玩愒该工司道叅呈奏治事完之日仍与管河诸臣一体分别题请一节为照国家以河务为急特设大臣以总理于上又设司道官以分理于下所以重其事权也迩来有司以秦越视河患以赘疣视管河之官至如分司部属具奉有专敕而有司视之蔑如虽经屡次申饬而故态自若即有案牍之行輙置之阁束其间部臣稍欲尽职则有司羣然詈之为生事百尔阻顽反欲假此以取风力之名故本部辄差司属则辄苦于抑气含鬰动有掣肘为虑夫号令不行则施为何展无惑于妨工偾事也故责成之请诚有洞于往辙激于时态而言之也诚如所议则事权不分而推避靡容相应依拟合候命下除本地方两司守廵官各有专职自行督责外本部行令司属官凡供事河工者倘州县掌印官照旧玩视于案牍之行辄置髙阁不即奉行致误工程者即一面呈本部一面呈督抚衙门以听叅奏处治决不姑息伏乞圣裁
　　一议激劝前件臣等看得潘季驯等议称在州县佐贰府卫首领杂职义民等官要行激劝一节为照国家所以鼓舞人心令趋事而不懈者以赏罚之明也故悬千金之赏令转巨石即惫夫亦超距而奔彼有激尔今在工各官其出入泥淖沐栉风雨劳苦万状而不大悬赏格何以令其毕力而终事邪激劝之典似当亟议伏候命下本部备咨都御史潘季驯等候河工完日将供事官员查有効劳实迹者分别等第题请超擢中间如有劣升王官等项亦准改擢或从另议优处其阴医等官重加奬犒如系义民给与冠带荣身仍与阴医等官一体免其本等差徭于激劝之大机良有得也再照管河之官惟隶于河渠诸所辖司道或怪其接见之不常而不谅其承委之甚急或恠其差遣之不趋而不谅其一身之难分往往是非枘凿有此以为极贤而彼以为不肖者有此署上考而彼置诸劣等者以致输劳竭力之軰俛首吞声迟疑埋怨傍观者徒付之不平而督河之臣亦有无如之何者以后凡一应管河之官其贤否悉以河臣为主他辖上司其于考语不过注曰管河而已候河工既完仍复照旧如此庶毁誉不致失真而从事者不至疑畏矣伏乞圣裁
　　一议优恤前件臣等看得右都御史潘季驯等条称各工夫役冲寒冐暑暴风露日艰苦万状要每夫一名于工食之外量免丁米一年出给印票遇审编之时告免如有抗违许其告治一节为照河工夫役既备尝艰辛则从厚优恤亦不为过今各官条议前来盖深得于惠足使人之义相应依拟伏乞圣裁
　　一议息浮言前件臣等看得往年治河迄无成功者虽由于措注之未尽协宜亦本于议论之太多以阻之也盖当局而任事者甚难旁观而论事者甚易矧河变靡常即身亲其事者方尔旦暮矛盾兴置顿异岂可得而遥度邪且人情不一是非未必得其公所见不同议论未必得其当敢于任事者不免于任怨而言之出于怨口者岂足听也谋不见用者多幸其无成而谤毁之言将何所不至哉转相告语荧惑听闻当事者夺于铄金过忧者揺于三至即有神禹之智恐亦难于展布矣此右都御史潘季驯等有息浮言之论诚为有见伏望皇上俯念河工重大专委责成勿惑于浮言勿阻于羣议以后除治河诸臣倘有欺隐大弊及推诿不肯尽心茍完目前遗患于后者许言官访实照常叅劾外其余但有条陈治河利害之疏虽各效其一得之忠而众言淆乱要必折以真实之见本部未敢遽为题覆悉行河漕二臣勘酌可否明白具奏或有窒碍难行听行寝格如此则治河之臣可无临事掣肘之虞而本部亦免于渎聒圣聪之罪矣伏乞圣裁奉圣旨河工事重必须委任责成乃可期效今后分督司道及承委等官都着潘季驯等开送吏部暂停升调通候河工完日总论功罪大行赏罚若有才干不相宜的即便遴选具奏更调推诿误事的不时叅奏处治毋得避怨姑息自误大事其各委官贤否但以该管河道官为主别道俱不许干预其余俱依拟

　　勘估工程疏

　　臣潘季驯谨题为勘估两河工程乞赐早请钱粮以便兴举事据管理河道郎中畲毅中施天麟张誉管河兵备等道叅政龚大器副使林绍张纯章时鸾佥事朱东光水利道佥事杨化各会呈前事蒙臣札付备行职等亲歴各该地方逐一相度除河患源委疏治事宜先行具呈讫今将职等估计过各项工程合用钱粮分理官员派调夫数逐一会计明白及称钱粮无处要得题请破格蠲发等因列欵呈详到臣案照先为前事已该臣等会案札行各该司道勘议过疏治两河经畧縁由前来另本具题外又经催行细估工程去后今据前因该臣会同漕运廵抚右侍郎江一麟议得北自丰沛南抵瓜仪蟺蜿一千余里中间应筑应塞应建应复工程不遗尺寸当此极敝大坏之时欲为一劳永逸之计若非重费岂能有成所据司道估勘银两官夫数目臣等复加算核委不可已伏望敇下该部再加查议题请速赐俞允行臣等遵照施行地方幸甚
　　计开
　　一议钱粮照得河工募夫计土论方者筑堤方广一丈厚一尺为四工每工给银四分计日者每日给银三分徭夫日给银一分风雨量犒此歴年议工之成规也但土有逺近力有倍省工难处所量须加増以均苦乐至于合用料物桩草苘麻柳稍灰鐡之类俱须查照时价难以律论但当严加稽察勿滋虚冒除徐沛砀山行缕二堤并徐邳睢灵宿迁两岸幇堤剏筑归仁集堤桃清接筑新堤髙家堰与淮口支河先共估银二十二万四千三百三十二两三钱八分已经工部题奉钦依动发南京户兵二部银二十万两并留漕粮八万石除前工支用外约该剩银一万五千六百六十七两六钱二分相应听作后工支用今估计得崔镇决口共长一百八十丈中段水深一丈二尺两头深浅不等俱应筑根阔二十丈顶阔十丈计用人工桩草苘麻等料该银一万两黄浦决口先就上流斜筑计长六十丈水深一二丈不等应筑根阔二十丈顶阔十丈计用工料银六千两填塞原决长一百六十丈该用工料银四千两应展月堤自徐州玄黄二铺计长八百五十丈根阔五丈顶阔一丈四尺髙一丈二尺每丈计三十八方四分共三万二千六百四十方计工一十三万五百六十工该银三千九百一十六两八钱应筑遥堤南岸自灵璧县张字铺起至邳州果字铺止长九十八里北岸自吕梁山空连筑至邳州直河止长七十五里桃源古城起至清河獾墩止长一百二十里共长二百九十三里计五万二千七百四十丈应筑根阔六丈顶阔二丈髙一丈二尺每丈计土四十八方共二百五十三万一千五百二十方计工一千一十二万六千八十工该银四十万五千四十三两二钱内查沙垫土难在邳睢各界约长二十里桃清各界约长二十五里二处计长八千一百丈该土三十八万八千八百方每方量加二工该加银三万一千一百四两加桩草等料该银八百九十两古城下崔镇口桃源陵城清河安娘城三处各建滚水石坝一座每座工料银三千两共银九千两淮城北堤自大王庙起至柳浦湾止四十五里零长八千二百五十二丈四尺加幇根阔二丈二尺顶阔一丈一尺髙六尺每丈计土九方九分该土八万一千六百九十八方八分计工二十四万五千九十六工四分该银七千三百五十二两八钱九分六厘又自柳浦湾起至髙岭止四十余里实长六千四百九十六丈七尺剏筑根阔四丈五尺顶阔一丈五尺髙六尺每丈计土十八方该土一十一万六千九百四十方六分计工四十六万七千七百六十二工四分但取土甚逺遍野虚沙寻距五里挖至丈余者若一概论方给银恐难济事共估银三万三千七百一十两五钱五分清江浦一带运堤南岸自王卿家起至寿州厂止长二千二百二十丈北岸自月河口起至许岭家止长八百八十丈各加髙三四尺阔一丈四五尺不等共计土二万二千一十方计工六万六千三十工该银一千九百八十两九钱内北岸一带缺口计用桩料该银四百八十六两修复通济闸并塞天妃闸该用工料银一千两修复板闸清江福兴新庄等闸各加石六七层不等共该工料银一千四百九十两四闸各开月河打坝截流该用银五百两修复仁义等坝约用银五千两寳应湖堤自六浅起至瓦店止长三十里添石修补工料该银八万九千五百七十两沿堤设减水闸六座每座工价银五百两共银三千两下流应开支河如兴化县白驹丁溪二场盐城县新河庙等处各应挑深阔丈尺不等共计夫工该银二万五千八百七十六两扬州河自髙庙至杨子桥计长五千八百二丈应挑深六七尺不等共计夫工该银一万九千四百四十六两五钱仪真县自东关至石人头止计长四十五里量加疏浚该银三千五百两旧例管工员役各有廪粮府佐每员日给廪粮银一钱二分每员各带书办一名日给口粮四分州县佐贰首领等官每员日给廪粮银六分省祭阴医义民老人每名日给口粮银四分约该银贰千两以上总括之数大约如此至于工程难易料价低昻裒多益寡截长补短容臣等随时通融计算要在节缩不至虚糜而已通共该银六十六万四千八百六十六两八钱四分六厘除前支剩银一万五千六百六十七两六钱二分徭夫减省工食银一万五千两扬州挑浅并白驹丁溪盐场新河庙等处支河议动廵盐衙门银三万五千八百七十六两外尚该银五十九万八千三百二十三两二钱二分六厘臣等查得河道岁额钱粮山东南直隶原无余积每遇年例修筑东那西补甚至缩手待敝以至因循误事追悔莫及止有河南一省见贮银一十九万余两而彼中河工繁巨如梁靖口黄陵冈孙家渡赵皮寨铜瓦厢等处筑堤防决费用不赀剜肉补疮势难那借合无俯念大工紧急破格议处准照臣等所请改折将正额解京余银留工支用庶为不费之惠如有不可乞照都给事中刘铉题请内帑支发通贮淮安府库听司道官查核赴廵盐御史处覆核关支伏候圣裁
　　一议分督照得工程浩大道里遥逺若非多官分理画地责成不免顾此失彼今议徐州北岸自吕梁洪至邳州直河止一带遥堤七十里该海防道叅政龚大噐总管自桃源县古城以下遥堤六十里并塞界内缺口及建陵城滚水坝一座该淮北分司郎中畲毅中总管自桃源界至清河獾墩止遥堤六十里并塞界内决口及建安娘城滚水坝一座该添注管河道副使张纯总管自徐州南岸玄黄二铺月堤并灵睢界内遥堤五十余里及建崔镇口滚水坝一座该徐州道副使林绍总管自睢宁界内遥堤四十余里并筑归仁集堤三十五里该颍州道佥事朱东光总管修复淮安板闸至新庄闸共四闸修筑里河两堤并新城北一带幇筑新旧堤及塞黄浦口该水利道佥事杨化总管外兴盐支河先经该道呈允行各县掌印官开桃仍应该道查催筑髙家堰中段塞天妃闸朱家口开复通济闸修筑赵家口迤西堤岸修复仁义等五坝该添注管河郎中张誉总管修筑寳应一带土石堤并建减水闸及挑浚扬州至仪真一带河道该南河分司郎中施天麟总管以上司道八员均分八大工每司道一员分督府佐二员计用府佐一十六员每府佐一员分督州县佐贰首领阴医省祭官十员共享一百六十员听臣等于所属地方抡才调取如员数不足及各官间有经手要务妨占者容臣等于附近省分有司内查有干济素著者另行具奏调用分工之后大小官员俱要悉心经理纵有应理公务止许工上干办不得擅离工次工完之日通将效劳官员分别等第及怠玩误事者一并题请处分以昭劝惩伏候圣裁
　　一议夫役照得前项工程一时并举约用夫八万名内除量调各处徭夫七千五百名外今议派淮安府所属募夫二万七千五百名扬庐鳯三府各募夫一万名徐州所属募夫一万名滁和二州共募夫五千名内有灾伤及冲繁州县听该道官酌议减免应得工食照常支给仍行各该掌印官按籍派募如将无籍之徒应名塞责以致临工逃散者容臣等指名叅究伏候圣裁奉圣旨工部知道
　　工部覆前疏
　　题为勘估两河工程乞赐早请钱粮以便兴举事该总理河漕右都御史潘季驯题前事奉圣旨工部知道钦此钦遵通抄到部送司案呈到部看得右都御史潘季驯等议称北自丰沛南抵瓜仪约有一千余里欲图乆逺不拔必须重费财力今将勘估过银两官夫数目欵列前来诚为一劳永逸之计相应照欵开列前件议拟上请定夺伏乞圣裁
　　计开
　　一议钱粮前件看得夫役工有难易之不同物料时有消长之不齐若一槩取必而授之值则亏苦者有不均之叹而人情竞诡于趋避矣今该右都御史潘季驯侍郎江一麟议夫役工难者加増毋令苦乐不均物料照时估价仍要严稽冐破委于国计民生有禆相应依拟除勘估崔镇等处一带塞决筑堤诸项工程合用工料要留改折余银支用一节臣等已经遵旨会同户部议覆奉圣旨这漕粮改折不独以措支河工费用亦可因此以苏息东南之民速再议停当来说钦此钦遵随该本部移咨户部径自再议外伏候圣裁
　　一议分督前件看得右都御史潘季驯侍郎江一麟议将河工自徐州北岸起至仪真止内一应筑堤塞决诸各等项工程分为八大工以司道郎中等官总管每司道一员分督所属府佐二员每府佐一员分督州县佐贰首领阴医省祭等官十员各行干理工完之日要将各官分别功罪题请各一节为照河工浩大北自丰沛南抵瓜仪延袤一千余里非多官分管未免顾此失彼今河漕二臣将本工画地委官分管条议前来诚得专委责成之意相应依拟恭候命下本部备咨右都御史潘委驯侍郎江一麟将分工委官事宜除原议总管官杨化施天麟奉圣旨拏降另行外其余各照议施行如委官不足并中间有要务妨占难以离任者即于附近省分有司内查有干才者调用自分工之后大小官员俱要实心干事务期底绩如有应理事务止许就工干办不许擅离工所以致妨事工完之日将管工官员查有勤劳实绩及怠玩误事并卖放夫役者分别等第一并题请处分伏乞圣裁
　　一议夫役前件看得前项工程浩巨必藉夫役之多以集事若不分投雇募则恐一时短少以致妨偾厥工今右都御史潘季驯侍郎江一麟议所用夫约八万名除量调各处徭夫七千五百名外议于庐鳯淮扬徐滁和各府州酌量雇募内于灾伤冲繁处所则听该道酌量减免条议妥当相应依拟伏候命下本部咨行右都御史潘季驯侍郎江一麟即将前项所派夫役仍行各掌印官按籍雇募工食照常支给如有将无籍之徒搪塞以致临工逃散或将老弱不堪者充役误事及不先时预为募处致临时缺少或虚冐夫役名色志在侵渔者司道等官不时查核呈请河漕衙门指名叅奏以慿重处再照前项河工地里遥逺夫役星散若不严加点阅则虚实无从稽考合无行令募夫府州县各掌印官选委亷能官员部押赴工明开某官一员押夫若干名每夫或三十名或二十名编为一队如内有躱役影射者令互相觉察本队夫役实时禀明押夫委官委官具呈管工府佐追提如有本队互相容隐不举者查出并治并不准工伏乞圣裁奉圣旨依拟行

　　河防一览卷七

　　●钦定四库全书

</div>
    <div class="pagination">
<a href="河防一览_page3.html">上一页</a><a href="河防一览.html">1</a><a href="河防一览_page2.html">2</a><a href="河防一览_page3.html">3</a><span class="current-page">4</span><a href="河防一览_page5.html">5</a><a href="河防一览_page6.html">6</a><a href="河防一览_page7.html">7</a><a href="河防一览_page8.html">8</a><a href="河防一览_page9.html">9</a><a href="河防一览_page10.html">10</a><a href="河防一览_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
