<!DOCTYPE html>
<html>
<head>
    <meta charset="UTF-8">
    <title>续修台湾县志 - 第 32 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾县志 - 第 32 页/共 77 页</h1>
    <div class="content">
　　韩益三，以孙高扬刑部主事加三级，捐赠朝议大夫。妻蔡氏、继陈氏，俱赠恭人。

　　韩熙文，候选布政司理问。以子高扬，捐封朝议大夫。妻张氏，封恭人。

　　杨肇第，乡宾。以子有仪署福宁训导，捐请貤封修职佐郎。妻吴氏，捐请貤封八品孺人。

　　郭世植，以子旁达任福安教谕，貤赠修职郎。妻杨氏，赠孺人。

　　叶希六，以孙显名千总，貤赠武略骑尉。妻陈氏，貤赠安人。

　　叶国珍，武生。以子显名，赠武略骑尉。妻杨氏，封太安人。

　　郑廷杰，以子起凤千总，赠武略骑尉。妻吕氏，赠安人；起凤妻蒋氏，赠安人；继孙氏，封安人。

　　世袭

　　郑端本，以父其仁阵亡，世袭云骑尉，署镇标右营千总。

　　行谊（文学附）

　　行谊，人之所以为人也，而况于学校之士哉。彼之获科名翩翩以去者，必其行谊有余可以及人也。假使获科名而亡行谊，与行谊可称而不与科名者，果孰得而孰失焉！嗟夫！士之所争者在百年也，岂可欿然无志，决得失于一时之荣辱以为忧乐哉？裒所闻悉录之，而文学之士附焉。畸士孤行有以自见，虽身未列于庠序，必其闻圣贤之教者也；虽曰未学，吾必谓之学矣。

　　萧明灿，泉之安海人，隶籍台湾。生踰岁而孤。顺治十一年，伪郑掠泉州，明灿甫五岁，与母林氏相失，号泣道左。其叔祖某携之至台，以为己子。迨明灿稍长，始稔遭寇失母之故，行求内地不获，积有年所。最后与家人诀，誓不见母不复生还。继遇延平族人，知其母依倚以居，欢迎以归，备极孝养。人比之朱寿昌云。明灿子凤来、凤求，并举武乡试（从「府志」补）。

　　王璋，字昂伯，台湾人，康熙癸酉举人。三十四年分修台湾郡志。初为云南宜良令，洁己爱民。丁母艰，百姓数千吁留于云抚。璋素服从闲道旋，服阕起知湖广房县，寻升主事，迁监察御史，卒于官。

　　王凤来，字瑞周，号竹山，宁南坊人。由岁贡补漳平司训。整饬规条，示诸生以敦伦树品之道。秩满入都归。会台变，上书制府陈征剿策。寇平复北上，奉旨拣发赴黔。寻丁父艰。服阕，遵例补苏州督粮水利同知。监兑漕粮，殚精剔弊。奉押漕运，尽革陋规。复督采捍海塘石，檄勘太仓州水灾，再监漕务署总捕篆，升刑部安徽司员外郎，改河南怀庆知府。升见，赐墨刻貂皮香珠紫金锭。既迁兵部武选司员外郎。历官三十余载，年六十有五卒。

　　王纯，字希文，号德庵，西定坊人。由贡生补上杭训导，师范端严，讲论不辍，诸生多受其裁成。升庐州同知，行取刑部员外郎，转户部四川司郎中，带管通州，坐粮厅事，给假归卒。

　　刘某灼，字汉章，号为轩，东安坊人。康熙乙未岁贡。雍正壬子选授长泰学训导。泰邑志称其清修自好、和易可亲。乾隆甲子，升长汀教谕，告老归。士子饯盈途。年八十五卒。妻陈氏，寿九十三。

　　陈鹏南，字云垂，镇北坊人，笃志行善，四世同居，食指数千无闲言。雍正壬子，以岁贡司训连江，勤于考课。乾隆丁巳、连邑风灾，文庙倾颓，鹏南自捐资修建，费金二千四百有奇。又买榖平粜贫士及开河输银六百两，督抚两院上其事，奉旨优叙。

　　吴振经，字子常，西定坊人，由岁贡补训导，特升开封府同知，署开封府篆，行取刑部员外郎。假归，年七十卒。

　　侯瑞珍，宁南坊人，性淳厚。少孤，善事节母，庭无闲言。邑举乡饮宾。母殁时瑞珍年六十六矣。庐墓终丧，寿七十四卒。乾隆乙巳，奉旨旌表，子孙多游庠食饩者。

　　陈仕俊，字子庆，东安坊人，国学生。实心好善。康熙戊戌大旱，米价腾涌，仕俊出粟二千五百石，分四坊以赈，存活甚多。又尝建桥施棺。庚子年捐置园地为义冢。其子贡生应魁，复出白镪四百，请修本县学宫，能继善行云。

　　施世榜，字文标，西定坊人，拔贡生。乐善好施，闾党姻族，多所周恤。建敬圣楼于大南门外，募僧以拾字纸。由寿宁教谕，授兵马司副指挥。令长子贡生士安捐资二百两，修葺凤邑学宫。又置田千亩，充海东书院膏火。又令第五子拔贡生士膺捐社仓谷千石，皆其义行也。

　　黄国英，字逊卿，东安坊人，贡生。淡水都司曾荣子也。少颖异，好施予。戚属贫乏者，月给银米以赡之。见义必为。雍正己酉，佐郡守倪象恺鼎建郡署，诸凡工料，咄嗟立办，三月而落成。北路盐水港淤塞，舟楫难通，英捐己业龙沟潭庄西槺榔塭截其半。复出千金。别浚一港，远近载货之舟，赖以抵府。仍增置营房，请于总镇王郡拨兵防守。寻以州同即用，卒于漳。

　　吴振生，宁南坊人，勇于为善。邑治十字街，为郡城通衢，振生出己资，悉砌以石，行人便之。次子有声，康熙壬午，举武乡试。

　　蔡廷万，字缩吾，国学生。蚤丧父。其母戴氏久病，手足痿痹，廷万偕妻涂氏，孝事维谨，邻里称之。

　　傅梦弼，字帝简，髫龄饩于庠。家酷贫，常减飧以赡其母。母病，卜不吉，梦弼祷于神，求以身代，凡七日，母痊，而梦弼病卒。

　　徐起长，考职州同，孝友著称，急公好义。

　　李一柱，贡生，原籍漳之平和人，善事寡母，尝渡海遇贼，资囊被掠，乞留土产仙枝子酱。贼诘之，曰：母所嗜也。贼义而释之。

　　陈君陆，字次平，国学生，例赠儒林郎，家号素封。尝出银粟佐赈，道府各给匾奖之。子国瑞字景文，候选州同，事母以孝见称。

　　林继捷，考职吏员。事继母能色养，处兄弟有友于风。雅志书香。子起廉、起章俱游庠（以上十七人俱录「旧志」）。

　　林公业，字永秀，台湾人。居家孝友，性质直善，为人排难解纷。凡闾里有不平事，辄质成之。众称曰林公道。子大俊，举乡饮宾。时以耆德与乡饮宾者，杨敬瑞、曾潜龙、林为栋等，俱台湾人（从「府志」补）。

　　杨志申，字燕夫，籍彰化，居家于郡城之东安坊。父早卒，事母曲尽其欢。善视诸弟，睦族恤邻，赈贫舍棺，修庙宇治桥梁，凡诸义举，靡不力。初邑学租岁入不敷于用，志申首捐彰邑田岁入谷一百六十六石，以助课费。又念文庙油灯等费无所出，言诸司训陈元恕，愿续捐。未几病且笃，亟召其子至，命割凤邑田计岁入一百九十六石（今历任交代册作一百九十石）充台学，曰：吾自践前言，非为汝等求福应也，但读书无负吾志。其子跪听命，目遂瞑。卒之日，司训为记其事，乃循众议，详请存主学祠。今祀忠义孝悌祠（郑兼才撰传）。

　　郑其仁，字彭年，西定坊人。少有大力，常举巨石，作掌上舞。年十八，为凤山武学生，赴乡闱三黜。乃叹曰：天生一副筋力，不能得乡举，为朝廷少效驰驱耶？遂挈眷居于凤邑姜园庄。乾隆五十一年，林爽文首祸于彰化，凤山贼响应，以其仁协众望，强胁之。其仁夜踰竹围遁，贼尾诸后，其妻林氏大惧其仁之被害也，暴发心疾。翌日，庄人载往东港之乌树林塭，未至，病剧，回首三呼彭年卒。其仁悼痛，埋诸沙汕，遂觅船回郡。时柳州杨廷理为台司马，议攻守甚力，郡垣赖之。其仁乃率义勇往投焉。适贼攻南门，其仁射杀贼，左手中贼炮，创未愈，贼至辄出战。乃随协镇丁朝雄，由水道至东港，贼拒于岸。其仁亲放大炮，须眉俱爇，奋呼杀贼，贼众溃，遂复东港。以功授守备。东港地近姜园，其仁素悉，于是招集流亡及胁从者数逾千，贷给口粮，声势益振。夜有贼劫东港，几乱队，赖其仁得安。五十三年春，大将军福康安扫平嘉、彰，贼皆南窜，台司马杨廷理带兵勇协剿，其仁愿当前队，与贼战于放索林莽间。会伏起，其仁力战，马蹶被害，年三十四。事闻，加都司衔赐谥忠勇，予祭葬，祀京城昭忠祠，世袭云骑尉。子端本、端好，嘉庆十二年，请祀本邑忠义孝悌祠（黄汝济撰传）。

　　薛邦扬，字垂青，宁南坊人，郡廪生。乾隆五十一年，林逆困郡城，邦扬所募义民，日久食尽，典房屋计千金以济。尝率义民，从游击蔡攀龙军札桶盘栈，身经数十战。五十二年五月三日，贼大至，官军义民并力御之。邦扬冲入贼阵，杀贼，为乱炮所击，坠马死。其妻兄率邦扬所部，夺其尸归。时年二十有八。妻陈氏遗腹生男，嘉庆十二年请祀邦扬忠义孝悌祠（郑兼才撰传）。

　　许鸿，镇北坊人。家贫，制灯笼为活，以武力补郡学生。林逆之乱，鸿出率义勇，遇战必先。寻随总兵官柴大纪御贼于三坎店。贼至，鸿前杀贼，太守杨廷理见鸿旗陷，督众破垒救之，而鸿已戕于贼，检其尸归。鸿死，年三十四，未有妻。嘉庆十二年，请祀忠义孝悌祠（郑兼才撰传）。

　　陈名标，字孙榜，镇北坊人，领乾隆丁卯科乡荐。持躬衿慎。台俗尚侈，士人食用多无度，名标辛勤节俭，不移于俗。值邑大事，则毅然自任，凡文庙天后宫之修葺、郡垣塭岸之兴筑，皆名标出重赀，兼董其役。又严治家，绳子侄以法。遇廉隅谨饬士，必加意敬礼。盖犹有先正遗风焉。年七十，恭遇盛典，钦赐国子监典簿。卒年七十有二。子作霖，乾隆甲午科举人，选县令，改就宁化教谕。复援例升中书，归其祖籍于泉之晋江（黄汝济撰传）。

　　吴国美，字尔玉，东安坊人；原籍晋江。少援例入太学，及长来台，遂家焉。生计仅能自持，而爱惜字迹，不惮心力，随所检拾，卷者舒之，污者净之，晒以洁地，送诸长流，惟日孜孜，以是终其身。中年以后尤好施与，每朔望晨兴袖钱二百，坐街头予乞人有残缺废疾者。钱尽则急归，愧续至者无以应，不忍见其状也。邻里有贫不能殡者，来告，以三百钱并楮镪往，必亲拜之而后安；或助以衫裤，无有辜其意者。年八十二，无疾终。殡具无巨细皆自备。尝择废冢为身后地，卒奉遗命葬之，人称为吉壤。己酉选拔，今候补郎中吴春贵为其孙（郑兼才撰传）。

　　陈思敬，字泰初。父鹏南，本邑岁贡生，终连江司训。思敬生于郡城镇北坊，及长，归祖籍，补同安学弟子员，中乾隆癸酉科副车。思敬承父志，乐善好施。尤敦内行，事继母杨氏孝谨。自念虽羁于同，而台湾为先世起家之地，田园庐墓咸在，以是频岁往来凤邑。产业为思敬手创者，又悉与诸弟侄共之。其周待至亲，不以海外异也。一日，在凤山庄，闻邻舍读书声，诘之知其为粤人也，甚喜，翼日以油米助其家。粤故少儒童，至是虽极贫，亦思就傅，皆思敬有以感之也。素知医，所至必具药铺，多自采制以疗人，于是远近皆知思敬。贫病之家，咸藉以救活。有乞殡具者，衫裤棺柩，一无所吝。犹虑仓卒无以应命，雇匠选材，开棺铺以备济人。佃户积欠累累，思敬每内渡，必召使来，出所立券付诸火。或难之，曰：吾子孙衣食有无不关此，徒留此滋烦扰累穷人耳。其修省垣贡院、置祖籍义茔、设社学、修族谱诸义举，俱互见于建宁朱梅崖、晋安孟瓶葊所撰传中。所著有「鹤山遗集」，安溪官石溪为之序，以次子鸣佩赠修职佐郎（郑兼才撰传）。

　　马琬，字琰伯，又字梅村，世居邑之东安坊。其大父廷对为岁贡，父中莱膺拔选，皆寓籍诸罗，故琬亦为诸罗岁贡。琬以三世明经，家益贫，而喜饮酒，悦书史字画，时养花种竹以自娱。善事母，母老寿，年且百岁，犹能绘水墨芦雁，琬亦从习焉。琬与弟璧，偕授徒以养，所从游者日众。澎湖别驾始创文石书院，以琬敦品学，延主讲席。居澎八载，学者多渊源焉。琬律身綦严，醉则猖狂作白眼，见其母则肃然。晚以乡闱屡荐不售，益肆情诗酒，闲作水墨画，自题以寓意（韩必昌撰传）。

　　刘应罴，字亦璋，又字跂亭，宁南坊人也。聪敏嗜学，成童补弟子员，屡试优等，遂食饩。旧制赴童试者，食饩生为识认具结状乃得试。有冒籍违例者，罪食饩生。于时邑试多冒籍，应罴欲清之，偕众上舍生以状请于观察。观察故畏事，阅状忿曰：秀才家不务安静，而轻构衅谁欤？作状者众，莫敢承。应罴从容曰：生作也，固非构衅。清籍，以一文风耳，且国制也。观察默然。然终不果清。于是应罴食饩十余年，不与保结事。乾隆丁酉举于乡，辛丑试礼闱下第，后慨然有游览志，为同行所阻，不果而归。丁未复入都，以挑选二等为屏南教谕。屏南邑小，赴乡试者寥寥，故科名久阙，而学宫仪制亦简陋。应罴至，以俸钱置祭器，葺祠宇，又修官廨，以为讲学所。壬子秋，挈其徒以应省试。有周生者，果于是科登贤书，士人德焉。任三年，引疾归。应罴为人和厚近理，善处人骨肉间。凡亲友家政有窒碍者，恒得其一言以解。当途耳其名，欲致一谒，不可得也。年六十，卒于家（洪禧撰传）。

　　王化成，字子登，镇北坊人。性恰淡，教人品行为先，次乃论其文艺。自少授徒；及秉铎瓯宁，其指归不出乎此。在任六年，以老告归。官橐萧条，怡然自得，他事不与，仍设馆以终余年。卒年七十有五（黄汝济撰传）。

　　李凌霄，字尔冲，西定坊人。少入塾馆，以贫辍业。有同塾友某方游泮，见凌霄不为礼。凌霄奋然曰：吾第贫耳，是岂足为我傲哉。乃负箧入揖前受业师郭玉璇曰：弟子贫无以为礼，愿服役，仍从先生学。玉璇壮其志，许之。时年巳十九，家弗能具床席，每夜读神倦，假寐几上，醒复读。比府试郡守蒋元枢奇其才，拔置第一。旋补弟子员。方受业玉璇时，与其子泰善，泰以辛卯乡试遭风，舟失于澄海之甲子所。时凌霄尚在穷苦中，己亥始得与乡试，距郭泰失舟事约近十年，而凌霄痛其友之埋骨荒野也，揭晓后计程约费，历水陆，至泰葬处，既拜且哭，囊其骸而归。观者恻然，以为骨肉至亲。比问，惊愕，咸称郭泰有友。泰子青峰，先凌霄入学，方痛父骸未归，是年又遭母丧，不得与乡试。至是乃坐凌霄于上，青峰率家人拜焉。凌霄走弗受。生平以志气自许。诗文之外，喜博涉艺事。虽拳棒歌曲，每夜必服习遍，始据榻披吟，以此忍饥寒，几劳惫。庚子闱前，有客述鼓山之胜，翼早遽挈伴至。至则必穷涉其境，若不复知试事之至者。比入闱，呕血数斗，遂勉终事。妇至家，未几卒，年二十有九。妻林氏，相继殁；无子（郑兼才撰传）。

　　文学（附）

　　按旧志人物传，分治行、孝义、文学。新修志，录治行、孝义，统为行谊，以文学附。既着目而传未录，兹为补之。

　　王喜，宁南坊人，岁贡。多著作。尝撰「台湾志」，为旧邑志所蓝本。

　　吴弼，宁南坊人，岁贡。喜谈兵。康熙乙亥，分修「郡志」，任松溪训导。

　　陈逸，字豫侯，东安坊人，岁贡。康熙乙亥，分修「郡志」；己亥分修「诸罗志」。选福安训导。

　　马廷对，字策生，少失怙恃，苦志读书，值海氛流寓于台。康熙癸亥、台始试士，廷对首列弟子员，科试补廪。癸酉充贡。尝分修「郡志」，董建诸郡学宫。年八十，得教职，以老乞休。

　　郑萼达，字伯谦，西定坊人。好吟咏，以岁贡授永福训导。康熙乙亥，偕岁贡张铨、陈文达等，分修「郡志」。铨字君衡，任归化训导。文达字在兹，又尝分修台、凤二郡志。

　　金继美，字云思，东安坊人。恬淡寡营。雷阳、陈璇为邑令时，延掌义学。嗣知府卫台揆创崇文书院，复延继美掌之。巡道高拱干修「郡志」，继美与焉，以岁贡终。

　　李钦文，东安坊人，岁贡，分修台、凤、诸三志。选南靖训导。
</div>
    <div class="pagination">
<a href="续修台湾县志_page31.html">上一页</a><span>...</span><a href="续修台湾县志_page27.html">27</a><a href="续修台湾县志_page28.html">28</a><a href="续修台湾县志_page29.html">29</a><a href="续修台湾县志_page30.html">30</a><a href="续修台湾县志_page31.html">31</a><span class="current-page">32</span><a href="续修台湾县志_page33.html">33</a><a href="续修台湾县志_page34.html">34</a><a href="续修台湾县志_page35.html">35</a><a href="续修台湾县志_page36.html">36</a><a href="续修台湾县志_page37.html">37</a><span>...</span><a href="续修台湾县志_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
