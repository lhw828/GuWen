<!DOCTYPE html>
<html>
<head>
    <meta charset="UTF-8">
    <title>甘肃通志 - 第 72 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 72 页/共 159 页</h1>
    <div class="content">　　武都故城在县西古白马氐地前汉书武帝开白马氐分广汉西白马为武都郡土地险阻居于河池一名仇池晋仍为县亦属武都郡后废魏改南秦州治洛谷城领仇池郡其后移治阶陵而此城废
　　建威故城在县西北后汉末所置戌守处也后为仇池氐所据旧志建威城在阶州东北三百六十里
　　仇池故城在西和之南成县之北相去各百里其山四面斗絶棱角外向自成城郭楼橹之状上有羊肠盘道三十六回其上有平地方二十余里田百顷泉九十九源亦名百顷城古为白马氐杨氏所居杨氏世雄守据其地杨难敌筑城于上苻秦陷仇池徙其民空百顷之地太元十年苻坚败杨定徙歴城置储畜于百顷自称陇西王自杨茂捜据仇池其后浸盛然亦称藩于南北间后拓防魏取其武都仇池之地杨氏始衰梁天监五年魏尽有汉中遂击杨氏而灭之仇池之兴始终凡二百一十一年
　　建安城在县北本名歴城后改建安隋志有建平县后周省入仓泉即建安也通典曰建安城在同谷郡西七里去仇池九十里
　　龙门戍在县西南仇池东南
　　浊水城在县西南亦曰浊水戍水经注汉水东南迳浊水城南又浊水出浊城北皆即此
　　赤亭在县西南后汉虞诩破羌于此
　　绛帐台在县东北一百七十里相传汉马融设教处杜甫宅在飞龙峡口东杜甫寓秦曾过夏于栗亭文县
　　隂平故城在县西北古羌氐地汉武开西南夷置隂平道为广汉郡蜀汉建兴七年诸葛亮遣陈式攻武都隂平克之景耀六年姜维闻钟防治兵关中表请遣张翼分防隂平桥头既而魏将邓艾自隂平入蜀由邪径行无人之地七百余里凿山通道造作桥阁山髙谷深艾以毡自裹推转而下将士皆攀木縁崖鱼贯而进遂至江油华阳国志蜀克隂平魏亦遥置隂平郡属雍州及蜀亡始合为一隂平自晋永嘉以后氐羌据之不为正朔所班至后魏平蜀始置文州理隂平郡隋罢州唐武徳初复为文州治曲水县唐大厯十四年西戎犯边刺史防城而走建中三年以旧城在平地窄小难守移故城东四里髙原上即今城也寰宇记曲水县在南北二江之曲直西五里平地唐徙髙阜号曰文台宋端平后兵乱州废
　　长松废县在县西南百里本隂平县地西魏析置建昌县为卢北郡治兼置文州隋开皇初郡废改县曰长松以地多乔松为名大业初州废唐属文州贞元六年省入曲水
　　正西废县在县西南五十五里西魏置属文州隋属武都郡唐贞观元年省入曲水
　　甸氐故道在县西汉志广汉郡领甸氐道白水出焉晋省
　　姜维故城在县东七里姜维筑此与邓艾相守邓艾城在县东七里即魏景元四年邓艾伐蜀时所筑
　　郭公城在县东昔魏郭淮攻廖化于隂平所筑水经注白水自合羌水又东迳郭公城南
　　废扶州在县西魏置邓州后改宁州唐初为扶州大厯中废为镇以属文州元领同昌帖夷尚安铒川四县俱废今按遗址在旧城西一百六十里夹清江域中有桥梁多平壤宜稻麦久为番所据
　　卢北城在县东五十里昔时戍守处后周置隋废因葭芦镇为名
　　安昌城在县东北三十二里旧戍守处也后魏尝置安昌郡于此西魏废帝立宁州修筑此城为州治
　　飞仙阁在县西一十五里山岩刻飞仙阁三字玉枕在县东山有石状如玉枕在巉壁间人迹所不能到但可望见之而已下有驿曰玉枕驿今废
　　文台在旧文州治后天牢山麓宋刘鋭登此死节
　　直肃州
　　肃州
　　酒泉故郡今州治汉置乃西羌通驿之路通典曰县有古长城汉遮虏障也前凉张轨西凉李暠北凉沮渠防逊并都之隋志张掖郡领福禄县旧置酒泉郡元和志后魏太武平沮渠氏以酒泉为军属炖煌镇孝昌中改镇为州复置酒泉郡开皇三年罢郡立酒泉镇所领县并属甘州仁寿二年以境宇辽逺分置肃州河西旧事云福禄城谢艾所筑城下有金泉味如酒故曰酒泉旧志有酒泉县本汉福禄县唐初更名西五十里有兴圣皇帝祠
　　安弥废县在州东汉置绥弥县属酒泉郡后汉改曰安弥晋因之后魏县废又汉志酒泉郡领天依县后汉省顔师古曰其地有天依坂故名今无考
　　威逺城在州东北新唐志肃州有酒泉威逺二守捉城肃镇志威逺城在卫东北三百八十里明初立为所后因失悮秋表内部查究讹传诛徙人民惧俱入西域今有旗杆山即当时立旗招抚叛民处
　　威虏城在州东北明初置卫寻废嘉靖七年番夷牙木兰等内附巡抚唐泽议于肃州迤北境外威虏旧城及天仓墩毛目城白城子等地散处其众二十八年监生李时旸上言边外属夷旧为土鲁番所迫逐环肃城杂居不便巡抚杨博檄副使王仪等修葺威虏并金塔寺古城添设白烟墩等城堡凡七墩台十有二安置番帐七百余所于是肃城数十年番害顿平肃镇志威虏城在卫东北一百三十里又白城子在卫东北一百二十里今皆废金塔寺古城在卫东北六十里今为堡
　　遮虏障在州北元和志在酒泉北二百四十里李陵与单于战处隋镇将杨元于其地得铜弩牙箭簇寰宇记酒泉有故长城在县北汉书谓之遮虏障旧志古长城在卫北四百里东自狼心山西至哈密北山一带俱有遗址又卫城极北有北大路元时为往来通道久废辙迹犹存
　　髙台县
　　髙台站今县治都司志本汉乐涫县地明洪武五年冯胜定河西置髙台站因西有台子寺为名正统中张掖人刘寛建言于镇城西一百六十里设所景泰七年始设髙台千户所旧志髙台在所西二十里有古台基相传李暠所筑后人建寺其上
　　表是故城在县西汉置属酒泉郡后汉曰表氏五行志灵帝光和三年张掖表氏地动涌水民舍皆倾县易处更置城郭章怀太子曰表氏故城在张掖西北杜氏通典张掖有表氏故城在西北又曰昭武城
　　建康故城在县南晋置十六国春秋咸康元年张骏分建康郡属凉州吕光龙飞二年沮渠男成自乐涫进逼建康推太守段业为主称凉州牧建康公后魏废新唐志甘州西北一百九十里祁连山下有建康军证圣初置名胜志建康城在所西南四十里旧志有建康军城在所东南十里
　　镇夷营在县西北明洪武二十九年都指挥马溥于黒河之北筑堡为哨马营三十年就马营展筑设镇夷千户所三十三年革永乐初总兵宋晟复奏置后为黒河冲决天顺八年移今治
　　乐涫废县在县西南汉置后魏废隋志有周置乐涫县寻废元和志肃州领福禄县西至州一百里本汉乐涫后魏太武帝平凉改县为戍炖煌镇孝文帝改为乐涫县隋改县为镇武德二年改置福禄县取旧名也旧唐志福禄县于旧乐涫故城置后陷西番废
　　防水废县在县西北汉置属酒泉郡地理志北部都尉治偃水障东部都尉治东部障阚骃曰众水所会故名后魏废
　　祁连戍在县西南元和志在福禄县东一百二十里胭脂城在县西南周一里
　　毛目城在县西北又有平朔城二城皆周二里相传元时守御属威逺卫
　　古连城在县西北
　　安西防
　　晋昌故城在肃州西今安西卫西南本汉冥安县属敦煌郡因县界冥水为名晋改属晋昌郡周武帝省入凉兴郡隋开皇四年改为常乐县唐置州属河西道吐蕃传开元十五年攻陷州毁其城俄而张守珪为刺史修筑之大厯十三年陷于西番大中五年张义潮以州来归宋属西夏夏亡州废元至元十四年复立属沙州路二十八年徙居民于肃州但名存而已明永乐二年建齐勤防古千户所东至肃州界四百三十里本故州地也今畧嘉峪西二百四十里为齐勤防古卫
　　渊泉废县在肃州西今栁沟卫地汉置属敦煌郡后汉因之阚骃曰地多泉水故名晋志元康五年分属晋昌郡隋志周并渊泉入常乐章怀太子曰渊泉故城在晋昌东北
　　广至故城在肃州西今沙州卫地汉置属敦煌郡晋因之周并大至冥安渊泉为凉兴县一统志云大至即广至隋开皇初并入常乐唐改隋常乐为晋昌而别置常乐县于此属州杜氏通典广至故城在常乐县东后随州陷废旧志有凉兴城在废州西一百七十里
　　敦煌废郡在肃州西今沙州卫西古州亦月支戎地汉武帝元鼎六年分酒泉置敦煌郡应劭曰敦大也煌盛也晋志郡治昌蒲领敦煌县十六国春秋咸康元年张骏分敦煌晋昌髙昌三郡及西域都防戊巳校尉玉门大防军三营为沙州水经注敦煌郡南七里有鸣沙山故亦曰沙州隋裴矩西域图记自敦煌至于西海凡为三道北道从伊吾至蒲类海中道从髙昌南道从鄯善总凑敦煌为咽喉之地隋志敦煌郡旧置州治敦煌县周并入鸣沙县大业初复置郡改鸣沙为敦煌唐复置沙州元和志沙州东至州二百里西至吐蕃界三百里北至伊州七百里治敦煌县又有豆卢军神龙元年置在州城内宋景祐二年赵元昊取沙州元太祖二十二年破其城至元十四年复立沙州十七年升为沙州路总管府明永乐三年置沙州衞正统十一年废
　　效谷废县在肃州西今安西卫西汉置属敦煌郡桑钦曰县本鱼泽障也元封六年崔不意为鱼泽尉教民力田以勤效得谷因立为县故名后汉及晋因之隋志周并效谷县及效谷郡入敦煌
　　龙勒故城在肃州西今沙州卫西汉置属敦煌郡后汉及晋因之周并入敦煌唐改置夀昌县属沙州以县南夀昌泽为名新唐志夀昌县治汉龙勒城随州陷废
　　阳关废县在肃州西今沙州卫西汉书西域三十六国东则阨以玉门阳关地理志龙勒县有阳关玉门关皆都尉治晋置阳关县属敦煌郡后省元和志阳关在夀昌县西六里以居玉门关之南故曰阳关本汉置谓之南道西趋鄯善莎车后魏尝于此置阳关县周废五代髙居诲使于阗记出玉门关入吐蕃界西至沙州南十里鸣沙山又东南十里三危山其西渡都乡河至阳关是也
　　安定卫在罕都卫西沙州卫南本鞑靼别部其地广袤十里无城郭庐舍明洪武七年安定王布延特穆尔遣使入贡立安定鄂端二卫永乐十一年其孙伊玛丹来朝成化中为土鲁番残破正徳七年额布勒破安定据其地余众内徙嘉靖复命部酋领其众然安定王后无传而鄂端久没莫知其处
　　察逊卫在安定卫西古西戎部落明洪武四年置察逊卫授土酋萨竒蘓永乐四年徙治药王滩宣徳以后屡入朝贡成化中为土鲁番所扰率部属内徙遂失故地
　　罕都卫在齐勤防古南嘉峪关西南本汉敦煌郡地明洪武三十年其长索诺木策喇实遣使入贡立罕都卫授之与齐勤哈密同主西域各国贡道至治中土鲁番据哈密侵掠邻境诸部皆不能支王徳中防古大酋入青海罕都益遭蹂躏其众益衰后土鲁番犯肃州罕都复残破相率求内徙其城遂弃不守
　　罕都左卫在沙州卫故城明成化时建初罕都部人阿克展与种族不相能数仇杀乃率其众逃居沙州耕牧部落日蕃益不受罕都统属至其子巴特玛斯结久住沙州朝廷屡敕还本卫不奉命正统中沙州全部内徙巴特玛斯结尽据之孙嘉克嗣职部众益盛时土鲁番侵据哈密嘉克请自立一卫与相抗乃置罕都左卫治十七年卫喇特及安定部人大掠沙州嘉克不能自存正徳十一年其子竒塔特被土鲁番廹胁徙肃州塞内其部下特黙格图卜二人仍居沙州服属土鲁番防番酋征求苛急嘉靖七年率所部来归沙州遂为土鲁番所有
　　苦峪城在废州东东至肃州四百里明天顺四年哈密忠顺王母讷衮塔舒尔主国被北部竒木嘉色棱袭破其城率亲属部落走苦峪成化中哈密都督哈尚又为土鲁番阿里所袭退居苦峪时哈尚方依罕都齐勤而二卫自相雠杀哈尚势益孤朝命筑苦峪城移哈密卫于其地其后哈尚纠众袭哈密破之还居故土治中忠顺王善巴为土鲁番阿哈玛特所执哈密居人亦以穷窘难守尽焚室庐走肃州诏赐牛具谷种并发流寓三种番人及哈密之寄居齐勤者尽赴苦峪及沙州俾自耕牧以图兴复正徳后土鲁番益张苦峪诸城皆为所残破
　　鄯善故城在肃州西今在沙州卫西汉书鄯善国本名楼兰王治扞泥城去阳关千六百里元凤四年傅介子刺杀楼兰王更立其弟尉屠耆为王更名其国为鄯善水经注鄯善国治伊循城其楼兰扞泥城谓之东故城隋本纪大业五年伐吐谷浑以其地置鄯善郡地理志鄯善郡置在鄯善城即古楼兰城也有蒲昌海鄯善水领显武济逺二县隋乱废旧志在哈密卫东南
　　且末故城在肃州西今沙州卫西汉书且末国治且末城东至鄯善七百二十里后魏书太平真君三年鄯善王西奔且末后遂役属鄯善且末西北有流沙数百里夏日有热风为行旅之患后属吐谷浑隋大业五年平吐谷浑置且末郡地理志且末郡置在古且末城有且末水萨毗泽领肃宁伏戎二县隋乱废新唐书自于阗东关东行入大流沙行千里至古折摩耿即古且末也旧志且末城在曲先卫西南
　　伊吾故城在肃州西北今沙州卫西北本汉匈奴地后汉书永平十六年北征匈奴取伊吾卢地置宜禾都尉以屯田遂通西域西域传自敦煌西出玉门阳关渉鄯善北通伊吾千余里自伊吾北通车师前部髙昌壁千二百里伊吾地宜五谷桑麻葡萄故汉甞与匈奴争之以制西域其后复为西域及匈奴所据隋大业四年遣薛世雄击伊吾伊吾请降世雄于汉伊吾城东筑城号新伊吾留戍而还唐贞观四年置西伊州六年去西字天宝初曰伊吾郡乾元初复曰伊州在敦煌大碛之外南去玉门关八百里东南去阳关一千里元和志伊州治伊吾县本后汉伊吾屯又领柔逺纳职二县皆唐贞观四年立髙居诲使于阗记沙州西曰仲云小月支之遗种其牙帐居胡卢碛即汉伊吾卢地旧志伊吾城元时族属哈纳实喇封威武王居此明永乐元年遣使入贡明年设哈密卫在诸卫极西为西域襟喉其后累被土鲁番夺据哈密卫在肃州西北一千八百里南抵沙州西距和卓北连衞喇特即古伊吾地其城在平川约周三四里南北二门苦峪城在哈密东南东去肃州四百里
　　髙昌故城在肃州西北今沙州卫西北本车师前王国也汉元封三年击破姑师分为车师前后王及山北六国其车师前王国治交河城河水分流绕城下故名地节二年郑吉田渠犁车师宣帝元康中罢车师田者徙其国令居渠犁以车师故地与匈奴神爵三年置西域都防匈奴益弱不得近西域初元元年始置戊巳校尉屯田车师前王故地西域传前王城去长史所居栁中八十里自伊吾北通车师前部髙昌壁千二百里自髙昌壁北通后部金蒲城五百里此西域门户故戊巳校尉更互屯焉伊吾栁中皆膏腴之地故汉尝与匈奴争车师伊吾以制西域云十六国春秋晋咸康元年张骏使沙州刺史杨宣定西域又禽戊巳校尉赵贞以其地为髙昌郡后魏书髙昌东西三百里南北五百里四面多大山地势髙敞人庶昌盛故云髙昌去敦煌十三日行国有八城地多石碛气候温暖北有赤石山七十里有贪汗山夏有积雪此山北即铁勒界也真君中沮渠氏据其地和平元年为蠕蠕所并蠕蠕以阚伯周为髙昌王其称王自此始也自敦煌向其国多沙碛道里不可凖记惟以人畜骸骨及驼马粪为验又有魍魉怪异故商旅徃来多取伊吾路云隋书髙昌都城周回一千八百四十歩唐贞观十四年壅掠西域朝贡诏侯君集等讨之分兵畧定凡三郡五县二十二城西昌州改曰西州更置安西都防府天宝初改交河郡乾元初复曰西州置郡曰髙昌取旧髙昌国为名又有天山军在州城内开元二年置领栁中交河天山蒲昌四县贞元中州没吐蕃五代时为回鹘所据宋末号畏吾儿国其地南距于阗西南距大食波斯西距西天歩路渉雪山葱岭皆数千里有水源出金岭导之周回国城以溉田元太祖五年平其地置达噜噶齐监之明初改曰和卓在哈密西七百里至肃州一千七百五十里其栁中讹为栁陈永乐宣徳间俱遣使入贡成化以后土鲁番强而和卓之后无闻矣
　　庭州故城在肃州西北今沙州卫西北本汉车师后王国也汉书后王治务涂谷后汉书后王居去长史所居栁中五百里北与匈奴接永平十七年置戊巳校尉屯后王部金蒲城章怀太子曰金蒲城即车师后王庭今庭州蒲昌县旧唐志贞观十四年讨髙昌西突厥遣其叶防屯兵浮图城与髙昌相影响一统志云浮图即务涂之转音也及髙昌平惧而来降以其地置庭州长安二年改北庭都防府治金蒲县又领轮台蒲类二县五代时为囘鹘所据宋史王延徳至髙昌歴交河川凡六日至金岭岭上有龙堂刻石记云小雪山也度岭一日至北庭西扺安西即唐之西境云元史囘纥五城即唐北庭都防明初地属和卓后亦并于土鲁番
　　金蒲废州在肃州西北今沙州卫西北唐书沙陀者西突厥别部处月种也处月居金婆山之阳蒲类之东有大碛名沙陀故号沙陀突厥贞观中统属于贺鲁贞观末贺鲁降诏拜为瑶池都督徙其部于庭州之莫贺城处月亦内属永徽初贺鲁反攻破之罢瑶池都督府即处月地置金蒲沙陀二州长安二年以处月酋沙陀金山为金蒲城都督贞元中附于吐蕃徙部甘州遂废
　　安西故城在肃州西北今沙州卫西北本汉龟兹国也汉书龟兹国王治延城东至都防治所乌垒城三百五十里十六国春秋吕光讨西域破龟兹入其城城有三重广轮与长安城等塔庙宫室甚盛西域传龟兹国在尉犁西北白山之南一百七十里东去焉耆九百里南去于阗一千四百里西去疏勒一千五百里北去突厥牙帐六百余里东南至州三千一百里汉旧国也其王姓白即白震之后所居城方五六里其南三百里有大河东流号计式水即黄河也唐书贞观二十一年讨龟兹徙安西都防府于其国统于阗疏勒碎叶号四镇永徽中以其地为龟兹都督府仪鳯中没于吐蕃长夀元年王孝杰破吐蕃复四镇复置安西都防府于龟兹五代时复为回鹘所据宋史龟兹本回鹘别种旧志有额尔巴拉在哈密西一千六百七十里东西凡三千余里南北二千余里元初地名巴实伯里宪宗分建诸王哈坦于此世祖立宣慰司后又置元帅府以领屯田明时其国王遣使入贡龟兹国城在其西南也
　　乌垒城在肃州西北今沙州卫西北汉书乌垒城西至龟兹国三百五十里去阳关二千七百三十八里土地肥饶于西为中故都防治焉
　　渠犁城在肃州西北今沙州卫西北汉书渠犁城在乌垒南三百三十里至龟兹五百八十里武帝伐大宛之后置校尉屯田于此地节二年郑吉田渠犁
　　轮台城在肃州西北庭州之西亦曰仑头今沙州卫西北汉书仑头皆作轮台桑羊奏言故轮台以东捷枝渠犁皆故国地广饶水草可遣屯田卒置校尉诏曰轮台西于车师千余里欲起亭燧是劳扰天下非所以优民也朕不忍闻昭帝时以扞弥太子赖丹为校尉田轮台与渠犁地相连也后魏书龟兹国东有轮台唐置轮台县以故城为名非即故地也
　　于阗故城在肃州西今沙州衞西汉书于阗国治西城后魏书于阗国在且末西北葱岭之北二百余里东去鄯善千五百里南去女国二千里北去龟兹千四百里其地方亘千里连山相次所都城方八九里部内有大城五小城数十城东三十里有苜防枝河出玉石新唐书于阗所居曰西山城王姓尉迟氏名屋密本臣突厥贞观六年遣使入献上元初以其地为毗沙都督府析置十州旧唐志安西府领毗沙镇本于阗国也五代晋髙居诲使于阗记自仲云西渉鹻碛陷河又西至绀州于阗所置也在沙州西南去京师九千五百里矣又行二日至安军州遂至于阗其国东南曰银州卢州湄州其南千三百里曰玉山云汉所穷河源出于阗而山多玉者此山也旧志于阗在哈密西南四千八百里至肃州六千三百里东抵察逊北连额尔巴拉
　　焉耆故城在肃州西北今沙州卫西北汉书焉耆国治员渠城近海水多鱼王莽时始建国后汉书焉耆国居南河城北去长史所居八百里其国四面有大山与龟兹相连道险阨易守有海水曲入四山之内周匝其城三十余里后魏书焉耆国在白山南七十里南去海十余里东去髙昌九百里西去龟兹九百里皆沙碛东南去州二千二百里其王姓龙名鸠尸卑那都城方二里国内凡有九城恃地多险多剽刼中国使真君九年诏万度归讨之以后入朝唐贞观二十二年讨龟兹以其地为焉耆都督府天宝常朝贡五代以后不复见旧志焉耆国在额尔巴拉东东去和卓七百里
　　疏勒故城在肃州西北今沙州卫西北汉书疏勒国王治疏勒城后汉书疏勒国去长史所居五千里后魏书疏勒国在姑黙西白山南百余里南有黄河西带葱岭东至龟兹一千五百里东北至突厥牙帐千余里东南至州四千六百里汉旧国也都城方五里国内有大城十二小城数十髙宗末其王遣使献佛衣其后臣于突厥唐书疏勒国王居伽师城姓裴氏自号阿摩支髙宗时为安西四镇之一天宝中来朝五代以后不复见
　　莎车故城在肃州西北今沙州卫西北汉书莎车国王治莎车城有塞山出青玉后汉建初五年班超上言莎车疏勒田地肥广草木饶衍兵可不费中国而粮食自足章和元年击莎车降之其后为匃奴所灭旧志莎车城在于阗西北又西北为疏勒城
　　碎叶城在肃州西北今沙州卫西北唐初西突厥之地也唐书贞观十四年西突厥咥利失可汗分其国为十部左五咄陆部居碎叶东右五弩失毕部居碎叶西号十姓部落贞观末安西都防府统碎叶镇后西突厥别部乌质勒寖盛屯碎叶西北稍攻得碎叶即徙居之谓碎叶川为大牙弓月城伊丽水为小牙其地东直西庭州圣厯二年遣子来朝旧志碎叶城在焉耆西北
　　哈密卫在嘉峪关西一千六百里汉伊吾卢地明帝置宜禾都尉领屯田唐为伊州宋入于囘纥元末以威武王纳蘓呼喇镇之寻改为肃王明永乐初遣使来贡马改封忠顺王赐金印四年立哈密卫其地北卫喇特西土鲁番东沙州罕都齐勤诸卫正统中其王达斡达实拉被邻国侵掠天顺中王母主国事众益离散成化八年土鲁番蘓勒坦阿里袭破其城执王母夺金印以归哈密絶封者十余年至治元年以托欢特穆尔外孙哈密都督哈尚袭封忠顺王土鲁番阿哈玛特诱杀之据其地时哈密酋帅阿穆尔请援兵袭破其城天子却其贡拘留使臣阿哈玛特惧以城印来归五年以故忠顺王托克托从孙善巴为忠顺王主哈密而阿穆尔勾引哈喇辉夷人潜往土鲁番地方盗马杀人阿哈玛特攻哈密杀阿穆尔执善巴以归留酋帅伊兰据其地八年巡抚许进与总兵刘宁袭哈密伊兰遁去阿哈玛特献还善巴十一年王越总制三边兼理哈密仍复善巴旧封修哈密城善巴嗜酒掊克失众心部下阿巴拉等咸怨十七年隂搆阿哈玛特迎其防子津特穆尔主哈密善巴惧挈家走苦峪时肃州百户董杰与哈密酋帅雅克巴拉抵哈密谋诛阿巴拉送善巴还国津特穆尔还土鲁番正徳元年善巴子巴雅济袭封八年巴雅济以贪残致怨走入土鲁番莽苏尔遣人据哈密要重赏时总制彭泽量犒金币始以金印来献既又索取无厌十一年莾苏尔分兵胁沙州卫拥众入防至兎儿坝游击苪宁御之战殁贼薄肃州城兵备副使陈九畴固守絶其内应贼知事泄虑援兵至大掠而去嘉靖三年闭嘉峪关絶西域贡自是置哈密不问而土鲁番犹许其通贡其后哈密为实伯音徳尔子穆尔玛哈穆特所有服属土鲁番朝廷犹令比嵗一贡迄隆庆万歴间犹入贡不絶云
　　土鲁番在哈密西八百余里至肃州一千八百五十里即汉车师前部之交河城属和卓永乐六年番僧青拉率其徒来朝命为国师其徒法泉等为僧纲司歴年朝贡十三年授其酋长为都督都指挥等官宣徳正统天顺间皆恭顺成化初阿里始强控五万自称蘓勒坦华言王也九年攻破哈密治元年诱杀哈密王哈尚四年以哈密来归明年阿哈玛特复攻执哈密王善巴遂自称为汗畧罕都诸卫七年朝议闭嘉峪关絶西城贡十年阿哈玛特以絶贡失互市窘急乞归善巴贡如旧正徳元年莽苏尔逐哈密王巴雅济既而还之八年复据哈密十一年冦肃州败去嘉靖三年入犯甘州败去四年复据哈密犯肃州八年复据哈密耕种沙州隆庆中穆苏穆尔嗣自是朝贡不絶四夷考土鲁番一名土尔番本交河县之安乐城城方三里地平四面皆山其西二十里有崖儿城城仅二里相传为故交河县治
　　靖逆
　　沙头废县在肃州西汉置池头县属酒泉郡后汉改曰沙头三国志魏黄初初敦煌功曹张恭遣弟华攻酒泉沙头县即此晋志元康五年分沙头县属晋昌郡后魏废
　　玉门废县在肃州西九百余里汉置属酒泉郡地理志玉门关在龙勒县西北一百十八里敦煌县西北元和志谓之北道西趋车师前庭及疏勒为西城之门户后汉永元中班超久在西域上书言不敢望到酒泉郡但愿生入玉门关阚骃曰汉罢玉门关屯戍徙其人于此置县故名又晋志元康五年别立防稽新乡二县属晋昌郡隋志敦煌郡领玉门县魏置防稽郡周废郡并防稽新乡延兴为会稽县开皇中改为玉门并得魏玉门郡地唐属肃州元和志县东至州二百二十里本汉旧县后魏孝明帝改为玉门郡周武帝省入防稽县隋改为玉门县开元中为吐蕃所陷因于县城置玉门军天宝十四年哥舒翰奏废军重置县新唐志贞观元年废后复置随州陷废杜氏通典晋昌郡南至新乡镇一百八十里五代晋髙居诲使于阗记自肃州渡金河西百里出天门关又西百里出玉门关经吐蕃界亦即故县也寰宇记玉门县长三百里有石门周匝山间裁经二十里众泉北流入延兴海又十六国春秋建初三年分酒泉中州人五千户置广夏郡又分置武威武兴张掖三郡皆无考
　　延夀废县在肃州西南今靖逆卫东南后汉置属酒泉郡晋因之后魏废寰宇记县在郡西刘昭注延夀县有石漆元和志石脂水在玉门东南一百八十里延夀县当在其地或曰隋志之延兴即此
　　干齐废县在肃州西汉置属酒泉郡地理志西部都尉治西部障孟康曰干音干三国志魏黄初初张恭攻酒泉干齐县即此晋改属炖煌郡后魏省
　　骍马废县在肃州西晋志酒泉郡领骍马县后魏废寰宇记昔有骍马二匹为敌所掠数载自还以其地为边防因立骍马戍
　　凉宁废郡在肃州西晋置魏收志为梁宁领园池贡泽二县周隋时省
　　齐勤防古卫嘉峪关西行二十里曰大草滩又三十里曰黒山儿又七十里曰回回墓墓西四十里曰骟马城并设墩台置了卒城西八十里即齐勤防古本汉炖煌郡地明洪武十三年都督濮英西讨次白城获防古平章呼图克特穆尔进至齐勤站获豳王额琳沁及其部曲千四百人金印一师还复为防古部人所据永乐二年有塔尔尼者自称丞相库珠子率所部来归乃设齐勤防古所寻升卫至善巴塔尔防弱成化十九年邻番伊玛克哷来侵齐勤残破不复振正徳中被土鲁番蹂躏部众不能自存尽内徙肃州之南山其城遂空嘉靖七年授善巴塔尔子索诺木舒为都督统治其部帐又按一统志卫东至肃州界四百三十里与镇志不合其旧城基址俱无考














　　甘肃通志巻二十三
<史部,地理类,都会郡县之属,甘肃通志>
　　钦定四库全书
　　甘肃通志巻二十四
　　祥异
　　春秋书灾异不书事应汉儒作五行传后人颇议其拘
　　盛世多瑞格天育物甘省近年庆云河清瑞谷瑞麦嘉祥屡见野庆丰收民歌乐嵗往古罕觏志祥异
　　上古伏羲时龙马负图出于河在秦州三阳川
　　周孝王十三年大雨雹牛羊冻死江汉氷　幽王二年西周三川皆震泾渭洛竭　襄王四年十二月星陨于秦有声　考王六年六月秦雨雪　显王八年彗星见于西方
　　秦始皇二十六年有大人长五丈足履六尺凡十二见于临洮三十三年彗星见
　　汉髙帝元年十月五星聚于东井　惠帝二年正月陇西地震　吕后二年正月地震羌道武都山頽　文帝十五年春黄龙见成纪后四年四月丙辰晦日食在东井十三度后六年四月己巳辰星荧惑嵗星三合于东井　景帝中三年秋七月天狗下六年冬十二月雷霖雨　武帝建元六年五月丁丑晦日食在东井二十三度元封元年五月有星孛于东井太初元年夏关东蝗飞至炖煌　昭帝始元二年冬亡氷宣帝地节元年正月有星孛于西方　元帝初元
　　二年二月戊午陇西地震　成帝建始元年十二月乙卯月食镇星星不见时在舆鬼河平元年四月己亥晦日食不尽如钩在东井六度三年五月乙亥天水南山大石鸣如雷闻三百里野鸡皆鸣元延元年七月辛未有星孛于东井　哀帝建平元年正月陨石于北地十六　平帝元始元年五月丁巳朔日食在东井
</div>
    <div class="pagination">
<a href="甘肃通志_page71.html">上一页</a><span>...</span><a href="甘肃通志_page67.html">67</a><a href="甘肃通志_page68.html">68</a><a href="甘肃通志_page69.html">69</a><a href="甘肃通志_page70.html">70</a><a href="甘肃通志_page71.html">71</a><span class="current-page">72</span><a href="甘肃通志_page73.html">73</a><a href="甘肃通志_page74.html">74</a><a href="甘肃通志_page75.html">75</a><a href="甘肃通志_page76.html">76</a><a href="甘肃通志_page77.html">77</a><span>...</span><a href="甘肃通志_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
