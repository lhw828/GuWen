<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 166 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 166 页/共 177 页</h1>
    <div class="content">　　　　吴越武肃王墓
在临安县城北十三步
　　　　吴越文穆王墓
在龙山之南原和凝撰神道碑
　　　　吴越忠献王墓
在龙山之南原太常卿张昭撰神道碑
　　　　吴越孝献世子墓
在天竺前山
　　　　吴越忠懿王贤德顺睦妃孙氏墓
在石人岭下
　　　　吴越王妃仰氏墓
在龙井山放马场
按表忠观碑载钱氏墓在钱唐者二十有六在临安者十有一今不可悉考矣
　　　　吴越太尉开府仪同三司正显薛公墓
在灵石山冢前生紫藤遍遶三峰之上其后三世孙昂仕　国朝至尚书左丞葬于天竺山妙法院
　　　　吴越太师杜棱墓
在新城县北三里官塘子建徽墓在县西十里袁村
　　　　吴越给事罗隐墓
在钱唐县定山乡居山里又昌化澞溪之杨村俗号罗公墓弯盖其祖墓
　　　客墓
　　　　和靖林处士墓
在孤山所居侧【详见孤山】
　　　　知杭州胡侍郎则墓
在西湖龙井广福院之麓范文正公作墓志铭
　　　　周都尉邠墓　周待制邦彦墓
并在南荡山子孙今居定山之北乡
　　　　强文宪公渊明墓
在西溪之钦贤乡
　　　　刘少宰正夫墓
在石姥山岭之西北真珠坞
　　　　元少师绛墓
在南荡山
　　　　章枢密楶墓
在宝石山
　　　　太师张文忠公横浦先生墓
在盐官县
　　　　陈寺丞刚中墓
在龙井山风篁岭沙盆坞公福州闽清人慷慨挺特有志事功　建炎二年李易榜登第　绍兴戊午任太府寺丞应诏上封事主议恢复忤秦桧意同年编修官胡铨以鲠切得罪贬新州作启贺其行有云屈膝请和知庙堂御侮之无策张胆论事喜枢庭经远之有人遂与张九成等七人同谪送吏部差知虔州安远县士论惜之有诗云同日七人俱去国何时万里许还家公至县适有岭寇之扰究心招抚感瘴而殁其妻子扶柩抵临安得地葬焉其后湘中着　绍兴正论载公出处甚详朱文公周益公皆有跋语
　　　　仪王墓
在西湖显明寺王讳仲湜生也有紫光照室及娩则肉块刃剖遂得婴儿　靖康时六军欲推王而立之杖剑以却晓其徒曰自有真主其徒犹未退则欲自伏剑死六军遂与王约以踰月而真主不出则王当即大位王阳许而阴实款其期未几
高宗皇帝即位于应天王闲关而南　上屡嘉叹之主祭濮王尝自赞其容曰　熙宁六载岁在癸丑月当夏五二十有九余乃始生濮祖之后性比山麋貌同野叟随圆就方以无若有惟忠惟孝不污不苟皓月清风良朋益友湛然灵台确乎不朽盖自叙其推戴事也尝游天竺有山禽忽惊起冲落半岩花之句子孙视诸邸为蕃衍盖为善之报云
　　　　浙西提刑周龙图格墓
在独角门步司前军寨公处州人为直秘阁浙西提刑　建炎元年讨叛卒陈通与子肇丕俱遇害　朝廷嘉其死节赠中大夫直龙图阁敕葬此地其子祔焉
　　　　周殿撰杞墓
在九里松滕家原水冈坞公龙图格之弟也　建炎三年知常州值苗刘之变倡义勤　王以功除右文殿修撰洪内翰迈跋其檄书谓公闻变愤踊即飞表请反正适忠穆吕卫公制置淮浙兼领建康亟驰介诒书议起兵勤　王公倡与协于是忠穆公及诸大将皆提兵道竟上凡军之百役刍茭薪烝谷菽泉帛弓刀甲楯车船人徒动以万计辰索暮办调胹弥逢不使一闲语师既东身独留常杜要害使去者无却顾忧取日虞渊功最右席迈常恨世徒知忠穆复辟之功为大而周公首倡大义则少有能言者
　　　　岳鄂王飞墓
在栖霞岭下
题咏【叶靖逸绍翁诗云万古知心只老天英雄堪恨复堪怜如公更缓须臾死此寇安能八十年漠漠凝尘空掩月堂堂遗像在凌烟早知埋骨西湖路学取鸱夷理钓船○刘龙洲过六州歌头词云中兴诸将谁是万人英身草莽人虽死气填膺尚如生年少起河北剑三尺弓两石定襄汉开虢洛洗洞庭北望帝京狡兔依然在良犬先烹过旧时营垒荆鄂有遗民忆故将军泪如倾说当年事知恨苦不奉诏伪耶真臣有罪　陛下圣可鉴临一片心万古在分茅土终不到旧奸臣人世夜白日照忽开明衮佩冕圭百拜九原下荣感　君恩看年年二月满地野花春卤簿迎神】
　　　　刘鄜王锜墓
在定山北乡　敕赐功德院额曰旌忠
题咏【过客不知名氏题诗云将军力尽马蹄穿一片丹心万古传叱（口宅）风云起平地扶持日月丽中天宝刀挂壁血犹在丹诏褒功墨尚鲜到底英雄身不死旌忠长倚碧云边】
　　　　襄恪赵公密墓
在西溪钦贤乡　中兴以战功显尝为殿步帅其子雍登进士第
　　　　赵都运巩墓
在徐范村之闲
　　　　忠毅毕公再遇墓
在钱塘西溪
　　　　朱秘阁弁墓
在西湖公徽州人早岁游京洛晁以道喜之归以从女　南渡后授官副王伦使金见执附表云节上之旄尽落口中之舌徒存叹马角之未生魂飞云窖攀龙髯而莫逮泪洒冰天　上为感怆后与洪张二公俱归除直秘阁卒旅殡临安朱文公为作行状尢文简公袤作志铭
　　　　济王墓
在（施去方改马）巘岭下　景定五年十一月有　旨追复元赠少师保静镇潼军节度使仍令所属讨论坟墓之制日下增修
　　　　丞相李文清公墓
在小隐山
　　　　赵紫芝师秀墓
在葛岭宝严院紫芝温州人有诗集行于世
题咏【刘后村克庄诗云夺到斯人处词林亦可悲世闲空有集天下便无诗尽出香分妓惟留砚付儿伤心湖上冢谁葬复谁碑】
　　　　孙花翁季蕃墓
在水仙王庙侧翁名惟信始居婺弃官隐湖山闲号花翁工为长短句赵安抚（上与下心）葬之后村刘克庄志其墓
　　　　淳固宋先生斌墓
在西湖资国寺之右先生字文叔袁州分宜人弱冠师晦庵先生受四书大义笃实靖重确守师说演绎穷究至老不少懈于世味泊如也号庸斋卒年八十众议私谥为淳固先生
　　　古墓
　　　　吴王夫差墓
旧志据吴越春秋夫差内传三十三年葬于余杭山太宰嚭亦葬于旁今按夫差葬秦余杭山在平江府长洲县西北三十里已详见吴越考此非
　　　　汉审食其墓
在盐官县东六十里审山旧志疑食其不应葬此特此山之审氏墓耳
　　　　晋杜子恭墓
孔稚珪东过钱唐北郭于舟中遥拜杜子恭墓【见南齐书】
　　　　赵墓
在于潜县东十二里古老传赵宣子墓旧有墟冢二十五古沟五通人往来泉流不竭及有石人马麒麟之属岁月浸深颓仆草莽多为乡民凿而徙之近即其地得陶砖二有咸和二年九月参军赵悌建立冢功十四字故又以为赵参军墓
　　　　关中侯墓
在于潜县东一里东山坞　绍兴初谢氏营坟旁逼古冢得印一剑一印龟钮金镶篆文曰关中侯印
　　　　九里松前军教场墓
在九里松行春桥水竹坞教场内俗呼为唐马三宝墓故老云　绍兴末步司前军因增广教场惟此冢独高大寨兵欲去之方举锸有黑蜂数百飞出着人不可向是夜步帅戚方梦一人高冠朱衣若王者服曰吾钱王之子葬此已久祈勿毁辞甚切方怪之诘朝得本军申遂辍役
　　　　丁母冢
丁兰故居在今艮山门外三十六里丁桥母死刻木事之如生冢在姥山之东【一名桐扣山】
　　　　唐孝女墓
在钱唐县孝女南乡古老相传昔有孝女唐丑娘年十二三母病刲腹取肝和粥以进母病愈而丑娘以破疮风死葬此山里人美其孝故以唐墓名
　　　　亚父冢
在皋亭山亚父陈重生有神异寿百余而终今显灵其地有祷皆应世传为亚父冢
　　　　木娘墓
在艮山门外太平乡华林里蔡塘东里人朝奉大夫通判瑞州蔡汝揆庶母沈氏卒汝揆尚幼父霖用浮屠法火之汝揆既以父泽入仕每伤无松楸之地言之辄泣刻木为形衣衾棺椁择地而葬仍置瞻茔田建庵屋命僧守之乡人呼为木娘墓
　　　　上升墓
在仙掌山与天目邻峦旧传有仙人隐居既没而葬裂棺飞升版从半空而坠故临安有上版下版村又二版坠紫溪东岸今名为版坞
　　　　苏小墓
在湖上周紫芝有诗题云湖堤步游客言此苏小墓也
题咏【周紫芝诗野水横分青草陂谁埋玉树与琼枝湖边山自向人绿门外柳今何处垂行雨行云均是梦施朱施粉未相宜一从蕙死兰枯后刚道桃花好面皮】
　　　僧塔【 互见诸寺院此载其著者】 
　　　　宋诠定法师墓
在临安县西南一十五里郭文坟北十步
　　　　隋僧真观法师东冈塔
</div>
    <div class="pagination">
<a href="咸淳临安志_page165.html">上一页</a><span>...</span><a href="咸淳临安志_page161.html">161</a><a href="咸淳临安志_page162.html">162</a><a href="咸淳临安志_page163.html">163</a><a href="咸淳临安志_page164.html">164</a><a href="咸淳临安志_page165.html">165</a><span class="current-page">166</span><a href="咸淳临安志_page167.html">167</a><a href="咸淳临安志_page168.html">168</a><a href="咸淳临安志_page169.html">169</a><a href="咸淳临安志_page170.html">170</a><a href="咸淳临安志_page171.html">171</a><span>...</span><a href="咸淳临安志_page167.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
