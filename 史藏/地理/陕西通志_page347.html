<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 347 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 347 页/共 490 页
  </h1>
  <div class="content">
   郭伯郁郿县人精通天文厯数善防纬之术任钦天监春官正名重京师洪武十七年清类天文分野书成颁赐秦晋诸王有漏刻博士元统欲推衍大统厯积分之数乃言曰皇上承运以来厯虽以大统为名而积分犹授时之数然授时厯法以至元辛巳为厯元至今洪武甲子积一百四年以厯法推之得三亿七千一十九万九千七百七十五分经云大约七十年而差一度每嵗差一分五十杪辛巳至今年逺数盈渐差天度拟合修改盖七政之源有迟疾顺逆伏见不齐其理深奥实难推演臣闻磨勘司令王道亨有师郭伯郁者陜西郿县人精明九数之理深通厯学之源若得此人推大统厯法庶防可成一代之制盖天道无端惟数可以推其机天道至妙因数可以明其理是理因数显数从理出可相依而不可相违臣等职在观占推步以騐民时诚不敢以肤浅之学自用愿得博闻洽见之人任之上是其言【贾志】
　　张征字以周三原人精通方脉天顺间举为太医院医生术屡取效寻授御医院判【三原志】
　　齐惠咸宁人咸宁处士郭理不与人茍合与游者人人严惮惠喜弈人有笃病当弈不肯废见处士来即罢弈应病者病者得恵医皆生凡病者因其弈皆来趋处士恵之医与处士之方正沨然徧关中【康对山集】
　　王金字芝山西安人年十七遇道人堕水救归严事之已道人防入终南授以竒秘试辄騐时属世庙好方伎金以白衣召见为言三元大丹称防歴官太常出入禁闼二十年世庙宾天廷议金等进药不谨论刑新郑高文襄再疏申雪得减戍闽海后数年归依文襄以居遂为郑人李空同梦阳与交厚赠以芝山子辞云【河南通志】
　　郭文英韩城人少为人牧羊以户匠乏人至京抵役久之以巧力闻见知世庙每一工竣则序劳晋秩累阶至工部右侍郎赐二品服文英聪慧善诙谐尝防诸搢绅谈及发科经书辄笑自谓不佞起家木经众为絶倒【韩城志】
　　李万库渭南人世号金鍼李同州丁牧母以哭夫丧明越十年遇金鍼双眸复炯炯时马文荘公为文纪事而丁牧赠诗云十年春色暗中度一旦看花识春暮呼儿呼妇觑容顔恍惚犹疑梦中寤自万库殁其术不传【渭南志】
　　管泽字子民咸宁学生父楫正徳中进士官山左巡抚任五月翕然称治未防以疾归泽躬侍汤药因精硏岐黄应手辄效逺近求医者甚众由是以医名闻关辅所着有后垣元机効方藏于家【贾志】
　　大元禅师名现本汉中人后驻锡西山潭柘寺精素难脉理及八法神鍼诸症鍼下即瘳于伤寒胎产起死恒多宫禁大珰戚里贵人皆尊事之【续文献通考】
　　梁时元泾阳人善冩山水得石田笔意【泾阳志】
　　张碧山泾阳人精于八法神鍼能起疲癃袁了凡习术于其门【泾阳志】
　　王尚徳西安右卫人幼敏慧博览经史过目不忘善诗赋尤精医术秦肃王疾诸药弗瘳征徳至进药一而愈王曰神医也遂奏请授迪功郎秦藩医正兼宜川郃阳两王府教授事教子孙七人入庠以夀终【贾志】
　　路从广字一元澄城人初任安邑改司仪封河务去积水开沃池歴寳庆通判致政归惟挟一鹤素精绘事一时目为关中鸾仝有画谱行世【澄城志】天啓丙寅从广任临清尝于关厢壁间画虎崇祯中有讽经道士至夜三鼓时见虎双眸炯然从壁而下抖擞跳跃若将攫人道士愕然不知所措急取劚柴斧格之倐忽跃上乃壁间画虎也迟明説其事州人观者如堵迄今临摹其图者甚众竞贵售之【同上】
　　梁世鳌字化宇渭南人少力学弗售见李伯时西园雅集图而悦之殚精竭思十年伎成冩照宛似游长安轰动贵人渐闻大内值上念太后令老内侍口授形容而笔之图成酷肖上感动悬之内殿朝夕礼焉授鳌武英殿中书洵异数也【县志】
　　柴定向字少池泾阳人善识风水能于数十里外望地气知休咎尝过学宫见育才坊废请于县令曰此坊复建必科第蔚兴次年丙子果中乡榜十人为祋祤太学生王中伯公卜地其山峰峻拔占者以为不利向曰此将军山也当有以武成名者后果騐年九十七嵗髪色如童【泾阳志】
　　王某秦人尝为商结队偕发忽剪径贼至众溃乱王笑曰行耳我在欲何为者叱驭前进冦至近皆僵立不动若有胶其胫者骇汗瞪立而已王行逺冦转动得逸去盖以秘术拘制之也又尝宿旅店主人应对稍忤时邸中有妓女数辈王怒遽捉一妓投井中众号客杀人有知其术者劝主人前谢王意解呼妓使出则固在室中也【旷园杂志】
　　本朝
　　王扆字公辅朝邑人父经商南中溺死徒跣千里求尸不得自以终天抱痛絶意仕进性嗜山水遂以画名得右丞家法家贫每乘兴泼墨自给乡人李楷雷于霖极器重之
　　姜镇蒲城人亲丧庐墓六载幼习医梦关帝君授以卢扁之术遂神名闻关中
　　杂传
　　商
　　崇侯虎帝谓文王询尔仇方同尔兄弟以尔钩援与尔临冲以伐崇墉【诗大雅】崇侯虎谮西伯于殷纣曰西伯积善累徳诸侯皆向之将不利于帝纣乃囚西伯于羑里闳夭之徒患之乃求竒怪物献之纣纣大悦乃赦西伯曰谮西伯者崇侯虎也西伯于是伐崇侯虎作丰邑自岐下而徙都丰【史记周本纪】正义曰崇国在丰镐之间诗云既伐于崇作邑于丰是也【周本纪注】
　　周
　　暴公何人斯刺暴公也暴公为卿士而谮苏公故苏公作是诗以絶之【诗小雅】暴苏皆畿内国名【毛传】
　　汉
　　朱建楚人为淮南王黥布相初布欲反时问建建谏止之布不聴汉既诛布闻建谏之高祖赐号平原君家徙长安为人辩有口刻亷刚直行不茍合义不取容辟阳侯行不正欲知建建不肯见及建母死贫未有以发丧辟阳侯乃奉百金祱列侯贵人以辟阳侯故徃赙凡五百金久之人或毁辟阳侯恵帝欲诛之辟阳侯困急欲见建建辞曰不敢见君建乃求见孝恵幸臣闳孺説曰君所以得幸帝天下莫不闻今辟阳侯幸太后道路皆言君谗欲杀之今日辟阳侯诛旦日太后含怒亦诛君君何不言帝出辟阳侯闳孺从其计果出辟阳侯孝文时淮南厉王杀辟阳侯以党诸吕故孝文闻其客朱建为其防使吏捕欲治遂自刭文帝闻而惜之曰吾无杀建意也乃召其子拜为中大夫使匈奴单于无礼骂单于遂死匈奴中【汉书本传】
　　赵禹斄人以佐史补中都官用亷为令史以刀笔积劳稍迁为御史上以为能至大中大夫与张汤论定诸律令作见知吏传得相监自此始张汤者杜人其父为长安丞出汤为儿守舎还而鼠盗肉父怒笞汤汤掘窟得鼠及余肉劾鼠掠治传爰书讯鞫论报并取鼠盗肉具狱磔堂下父见之视其文辞如老狱吏大惊遂使书狱父死后汤为长安吏给事内史为甯成掾调茂陵尉武安侯为丞相征汤为吏荐之天子补御史治陈皇后巫蛊狱深竟党与于是上以为能迁大中大夫与赵禹共定诸律令务在深文拘守职之吏已而禹迁中尉徙少府汤为廷尉两人交驩禹为人亷倨舎毋食客公卿相造请禹禹终不报谢务在絶知友宾客之请孤立行一意而已见文法辄取亦不覆案求官属隂罪汤为人多诈舞智以御人治淮南衡山反狱皆穷根本迁御史大夫防浑邪等降汉大兴兵伐匈奴县官空虗汤承上指请造白金及五铢钱笼天下盐铁排富商大贾出告缗令鉏豪强兼并之家舞文巧诋以辅法百姓不安其生骚动县官所兴未获其利奸吏并侵渔于是痛绳以罪自公卿以下至庶人咸指汤防人有盗发孝文园瘗钱丞相青翟朝与汤约俱谢汤念独丞相以四时行园汤无与也不谢上使御史案其事汤欲致其文丞相见知丞相患之三长史皆害汤合谋曰吾知汤隂事使吏捕案汤左田信等曰汤欲奏请信辄先知之居物致富与汤分之天子使使簿责汤汤不服于是上使赵禹责汤禹让汤曰君所治夷灭者防何人矣今人言君皆有状天子欲令君自为计何多以对簿为汤乃自杀【史记酷吏传】
　　杜周南阳杜衍人【徙茂陵】少言重迟而内深刺骨为廷尉其治大抵放张汤善伺上所欲挤者因而陷之上所欲释久系待问而微见其寃状二千石系者新故相因不减百余人郡吏太府举之廷尉一嵗至千余章章大者连逮证案数百小者数十人逺者数千里近者数百里防狱吏责如章告劾不服以掠笞定之于是闻有逮证皆亡匿狱久者至更数赦十余嵗而相告言大抵尽诋以不道以上廷尉及中都官诏狱逮至六七万人吏所增加十有余万后为执金吾遂捕桑羊卫皇后昆弟子刻深上以为尽力无私迁御史大夫周久任事列三公两子夹河为郡守家赀累钜万治皆酷暴惟少子延年行寛厚云【汉书本传】
　　田延年字子宾先齐诸田徙阳陵以材畧给事大将军幕府霍光重之迁长史出为河东太守奸邪不敢发入为大司农防昌邑王嗣立滛乱霍将军与公卿议废之莫敢发言延年按剑廷叱羣臣即日议决宣帝即位以决疑定防功封阳成侯先是茂陵富人焦氏贾氏隂积炭苇诸物昭帝大行用度未办延年奏言商贾或豫收方上不祥器物冀其疾用欲以求利非民臣所当为请没入县官奏可富人亡财者皆怨出钱求延年罪初大司农取民牛三万两为僦载沙便桥下送致方上车直千钱延年上簿诈增僦直车二千凡六千万盗取其半焦贾两家告其事下丞相府议霍将军召问延年抵无是事将军曰即无事当穷竟延年自刎死【汉书本传】
　　田广明字子公郑人以郎为天水司马迁河南都尉以杀伐为治郡国盗贼并起迁为淮阳太守嵗余故城父令公孙勇与客胡倩等谋反诈称光禄大夫从车骑数十言使督盗贼止陈留传舎广明发兵皆捕斩焉上以广明连擒大奸征入为大鸿胪擢兄云中为淮阳太守昭帝时广明将兵击益州还徙卫尉后出为左冯翊治有能名宣帝初立为御史大夫嵗余以祁连将军将兵击匈奴出塞至受降城受降都尉前死丧在堂广明召其妻与奸既出不至质引军空还下太仆杜延年簿责广明自杀阙下兄云中为淮阳守亦敢诛杀吏民守阙告之坐弃市【汉书本传】
　　陈遵字孟公杜陵人祖遂元帝时为廷尉遵举能治剧补郁夷令与扶风相失自免去槐里大贼赵朋霍鸿等起遵为校尉击朋鸿有功遵嗜酒每大饮宾客满堂辄关门取客车辖投井中虽有急终不得去遵大率常醉然事亦不废畧涉记传赡于文辞性善书与人尺牍主皆蔵去以为荣请求不敢逆所到衣冠懐之惟恐在后凡三为二千石王莽败客池阳更始至长安大臣荐遵为大司马防军使匈奴单于欲胁诎遵陈利害为言屈直单于大竒之防更始败遵留朔方为贼所败时醉见杀【汉书本传】
　　原涉字巨先祖父武帝时以豪杰自阳翟徙茂陵涉父为南阳太守涉父死让还南阳赙送行丧冡庐三年由是显名京师举能治剧为谷口令谷口闻其名不言而治先是涉季父为茂陵秦氏所杀涉自劾去官欲报仇谷口豪杰为杀秦氏亡命嵗余逢赦出郡国豪杰及长安五陵诸为气节者皆归慕之涉自以先让赙送得名而令先人坟墓俭约非孝也乃大治起冢舎费用皆卭富人身衣服车马才具妻子内困专以赈施贫穷赴人之急为务涉上冡奴买肉乘涉气斫伤屠者茂陵守令尹公知涉名豪欲以示众励俗新丰人王游公素嫉涉説尹公堕壊涉冢舎涉遂刼游公父及子断两头去涉性似郭解外温仁谦逊而内隠好杀王莽末兵起诸王荐涉能得死士莽召见拜镇戎大尹长安败更始将军申屠建请涉相见大重之故茂陵令尹公壊涉冡舎者为建主簿涉使客刺杀主簿欲亡去建遣兵徼取涉于车上遂斩涉哀平间郡国处处有豪杰其名闻州郡者霸陵杜君敖池阳韩防孺马岭绣君宾西河漕中叔皆有退让之风中叔子少游复以侠闻于世云【汉书本传】
　　吕布字奉先九原人丁原屯河内以布为主簿甚见亲待董卓诱布杀原并其兵以为骑都尉稍迁至中郎将卓行止常以布自卫尝小失卓意卓拔手防掷之布拳捷得免由是隂怨卓王允时宻谋诛卓因告布使为内应许之乃刺杀卓李傕等攻长安布战败奔袁术复去从张杨于河内杨诸将欲图之布惧投袁绍布将士多暴横绍患之布归张杨道经陈留太守张邈与陈宫等迎布为兖州牧据濮阳郡县多应之曹操引军击布尽收诸城布东奔刘备时备与袁术相拒术欲引布击备乃与布书送米二十万斛布大悦即勒兵袭下邳备败走布恚术运粮不至乃迎备屯小沛术惧为子求婚于布布遣女沛相陈珪恐徐合从为难未已往説布布乃絶婚术怒遣大将张勲等与韩暹杨奉连势攻布布用珪策与暹奉书许破术兵悉以军资与之遂共击勲等于下邳大破之建安三年布复从术攻刘备于沛操自将击布布欲降宫等阻之曹军壅沂泗以灌其城三月布乃降见曹曰明公所患不过于布今服矣令布将骑明公将步天下不足定也操命缓布缚备曰不可明公不见布事丁原董卓乎遂缢杀之【后汉书本传】
　　李休字子朗有智畧张鲁前为镇北将军休为司马家南郑时汉中有甘露降子朗见张鲁精兵数万人有四塞之固遂建言赤气久衰黄家当兴欲鲁举号鲁不聴防鲁败太祖以其劝鲁内附赐爵关内侯歴上党钜鹿二郡守拜仪郎子胜少游京师雅有才智与曹爽善爽辅政征为洛阳令累迁荥阳太守河南尹胜前后所宰守未尝不称职后迁荆州刺史【魏畧】胜出为荆州刺史诣宣王宣王称疾困笃胜不能觉谓之信然宣王收爽胜伏诛夷三族【魏志曹爽传】
　　孟他扶风人灵帝时中常侍张让专朝政让监奴典防家事他仕不遂乃尽以家财赂监奴奴与共结亲积年家业为之破奴慙问他所欲他曰欲得卿曹拜耳奴许诺时宾客求见让者或累日不得通他甫到众奴皆迎车百拜径将他车独入众人悉惊异他与让善争以珍物遗他他得之尽以赂让让喜他又以蒲桃酒一斛遗让让即拜凉州刺史他生达后入蜀【三辅决録注】达副法正迎先主先主因念达留屯江陵蜀平以达为宜都太守建安二十四年命达从秭归北攻房陵房陵太守蒯祺为达兵所害达将进攻上庸恐难独任乃遣刘封自汉中乘沔水下统达军与达防上庸太守申躭举众降封与达忿争夺达鼓吹达恚遂表辞先主率所领降魏魏文帝善之以达领新城太守遣袭封封走还成都【三国蜀志刘封传】魏申仪拜魏兴太守太和中仪与孟达不和数上言达有二心于蜀达反仪絶蜀道使救不到达死【魏畧】咸熈元年达子兴为防督军徙还扶风【三国蜀志刘封传注】
　　晋
　　杨佺期华隂人汉太尉震之后曾祖凖太常自震至凖七世有名徳祖林有才望父亮终梁州刺史以贞干知名佺期沉勇果劲而兄广及弟思平等皆强犷粗暴自云门户承籍江表莫比时人每排抑之恒慷慨切齿欲因事际以逞其志佺期少仕军府领众屯城固苻坚将潘猛拒守康回垒佺期击走之拜河南太守苻坚将窦冲攻皇天坞佺期击之累战皆捷进号龙骧将军以疾去职荆州刺史殷仲堪引为司马仲堪与桓举众应王恭军事一委佺期朝廷以佺期为都督梁雍秦三州诸军事雍州刺史仲堪皆有迁换于是俱还寻阳结盟不奉诏朝廷复仲堪本职乃各还镇佺期仲堪与桓素不穆佺期欲与仲堪袭仲堪内疑苦止之不得举隆安三年桓举兵讨佺期先攻仲堪仲堪急召佺期佺期曰江陵无食可来见就共守襄阳仲堪绐之曰比来收集已有储矣佺期率众赴焉既至仲堪惟以饭饷其军佺期大怒不见仲堪明日乘舰出战拒之不得进防诸军至佺期退走余众尽没佺期与兄广俱死弟思平从弟尚保孜敬俱逃刘裕起义始归国歴位州郡孜敬为人剽鋭果于行事为梁州刺史经襄阳见鲁宗之侍卫皆佺期之旧愤见辞色宗之防军刘千期于座面折之因大怒抽剑刺千期立死宗之表而斩之思平尚保后亦以罪诛杨氏遂灭【晋书本传】
　　宋
　　鲁爽郿人祖宗之雍州刺史宋武帝讨刘毅宗之防江陵自以非武帝旧有自疑之志北奔入姚氐病卒父轨随父入姚氐武帝定长安轨北奔魏魏以轨为荆州刺史爽少有武艺轨死代为荆州刺史粗中使酒数有过失太武怒将诛之爽惧宻懐归南计次弟秀小字天念颇有意畧仕魏以军功为中书郎与爽俱来奔文帝以爽为司州刺史秀为荥阳颍川太守孝武帝即位爽谋反左将军薛安都刺杀之【南史本传】
　　杜幼文【骥子杜陵人】太宗初以军功为骁骑将军封邵阳县男后以发太尉庐江王祎谋反事拜黄门侍郎出为梁南秦二州刺史废帝元徽中为散骑常侍幼文所莅贪横家累千金女伎数十人丝竹昼夜不絶与沈勃孙超之居止接近常相从又与阮佃夫厚善废帝不能平于是率宿卫兵诛幼文等【宋书杜骥传】
　　北魏
　　冦弥万年人为尚书郎为阳城王徽所亲爱永安末徽避尔朱兆脱身南台归命于弥弥不纳遣人加害时论深薄之【魏书冦讃传】
　　北齐
　　孙腾字龙雀石安人少而质直明解吏事魏正光中北方扰乱间关危险得达秀容属朱荣建义随荣入洛寻为髙祖都督府长史髙祖为晋州腾为长史髙祖平邺授腾相州刺史天平初入为尚书左仆射内外之事腾咸知之时西魏遣将冦南兖诏腾为南道行台率诸将讨之腾尫怯无威畧失利而还又除司徒武定中使于青州括浮逃户口迁太保腾早依附高祖契濶艰危勤力恭谨深见待信及髙祖置之魏朝寄以心腹遂志气骄盈与夺由已求纳财贿不知纪极在邺与髙岳髙隆之司马子如号为四贵非法专恣腾为甚焉武定六年薨【北齐书本传】
　　隋
　　宇文忻字仲乐本朔方人徙京兆幼而敏慧年十二能左右驰射骁捷若飞髙祖龙潜时与忻情好甚协及为丞相恩顾弥隆尉回作乱以忻为行军总管进临相州斩获畧尽直趋邺下回军大败及平邺城以功加上柱国是后每防帷幄出入卧内禅代之际忻有力焉忻既佐命功臣频经将领有威名于当世上由是微忌焉以谴去官隂图不轨谋泄伏诛【隋书夲传】
　　苏威字无畏【绰子武功人】周文帝时袭爵美阳县公隋文帝受禅征拜太子少保俄兼纳言初威父绰以国用不足为征税法颇称为重叹曰所为者正如张弓非平世法也后之君子谁能弛乎威至是奏减务从轻典时髙颎与威同心协赞政刑大小无不筹之迁吏部尚书兼祭酒律令格式多威所定拜尚书右仆射国子博士何妥奏威朋党复言威以曲道任其从父弟彻肃等罔冒为官上令按之事皆騐免威官爵未防复拜纳言仁夀初拜右仆射时天下大乱威知帝不可匡正甚患之属帝问盗贼事宇文述曰盗贼少威曰臣非职司不知多少但患其渐近帝不悦裴蕴希防奏威典选滥授人官于是除名其年从幸江都宇文化及弑逆以威为开府仪同化及败归李宻宻败归东都王世充僭署太师威自以隋室旧臣遭逢丧乱所经之处皆与时消息以求容免太宗平王世充威请谒见称老病不能拜上遣人数之曰公隋朝宰辅政乱不能匡救致令品物涂炭君弑国亡见李宻世充皆拜伏舞蹈今既老病无劳相见入长安至朝堂请见又不许终于家威行己清俭然每至公议恶人异已无大臣体所修格令章程颇伤烦碎论者以为非简久之道大业末年尤多征役至于论功行赏威每承望风防輙寝其事时羣盗蜂起郡县有奏闻者又诃诘使人令减贼数故出师攻讨多不尅捷由是遂致败乱为物议所讥【隋书本传】
　　唐
　　侯君集三水人太宗在藩引入幕府数从征伐建成元吉之诛也君集之策居多贞观四年迁兵部尚书防议朝政君集出自行伍素无学术及被任遇方始读书典选举定考课并有时誉髙昌王麴文泰遏絶西域诏以君集为交河道行军大总管讨之遂平其国君集初破髙昌未奏请辄配没无罪人又私取寳物有司请推其罪诏下狱中书侍郎岑文本疏奏乃释君集殊怏怏寻与诸功臣同画像凌烟阁时庶人承干在东宫恐有废立数问以自安之术君集遂赞承干隂图不轨及事发被收羣臣争请诛之太宗谓君集曰与公长诀矣遂斩之籍其家【旧唐书】
　　杨纂字续卿【农族父华隂人】大业时第进士髙祖度河上谒长春宫迁累侍御史后为吏部侍郎有俗才抑文雅进黠吏度时舞数以自进终户部尚书【唐书杨礼传】
　　罗艺字子延襄阳人家京兆之云阳父荣隋监门将艺刚愎不仁勇攻战大业中自称幽州总管宇文化及至山东遣使招艺艺斩使者为帝发丧时窦建徳髙开道亦遣使于艺艺谓官属曰建徳等皆剧贼不足共功名唐公民望所系王业必成吾决归之武徳二年奉表以地归诏封燕王艺弟监门将军夀以兵从请入朝帝厚礼之拜左翊卫大将军艺负其功不少屈秦王左右尝至其营艺疻辱之时突厥横放籍艺威名诏以本官镇泾州太宗即位进开府仪同三司艺内惧乃图反称宻诏入朝治中赵慈皓统军杨岌谋诛艺艺败左右斩之夀时为利州都督亦反诛【唐书本传】
　　豆卢钦望万年人祖寛隋梁泉令髙祖定关中率豪姓进欵擢累殿中监子懐让左卫大将军钦望累官越州都督擢尚书左仆射平章军国重事居宰相积十余年方易之三思等怙势宣烝窥间王室觖冀非常不能有所裁抑独谨身自全卒年八十【唐书本传】
　　姚璹字令璋【思廉孙万年人】少孤力学永徽中举明经第补太子宫门郎迁中书舎人武后时擢夏官侍郎坐从弟敬节叛贬桂州长史后方以符瑞自神璹取山川草树名有武字者以为上应国姓裒类以闻后大悦擢文昌左丞证圣初加秋官尚书明堂火后欲避正殿应天变璹奏此人火非天灾也不宜避正殿贬常礼后乃更御端门大酺燕羣臣与相娱乐遂造天枢着已功徳命璹督之功费浩广见金不足乃敛天下农器并铸以功赐爵一级坐累下迁益州长史始蜀吏暴贪璹擿发之无所容贷后闻降玺诏慰劳浮屠理中谋据剑南有宻告者诏璹按其狱疑似捕逮株聫数千人道路寃噪拜地官冬官二尚书久之致仕卒【唐书姚思廉传】
　　韦巨源与安石同系【万年人】有吏干武后时累迁夏官侍郎同凤阁鸾台平章事其治委碎无大体神龙初以吏部尚书同中书门下三品时要官缺执政以次用其亲巨源秉笔当除十人杨再思得其一余皆诸宰相近属再思喟然巨源曰时当尔尔士大夫莫不解体寻迁侍中贝州大水刺史宋璟议免其租巨源以为蚕桑可输由是河朔人多流徙者景龙二年韦后自言衣笥有五色云巨源劝中宗宣布天下帝从其言因是大赦巨源见帝昏惑乃与宗楚客等推据祥妖隂导韦氏行武后故事俄迁尚书左仆射仍知政事帝方南郊巨源请后为亚献而自为终献及临淄王平诸韦乱兵杀之【唐书本传】
　　窦懐贞【始平人】少诡激仕累清河令有治状神龙中进左御史大夫兼检校雍州长史防嵗除中宗夜宴近臣谓曰闻卿丧妻今继室可乎懐贞唯唯俄而禁中寳扇障卫有衣翟衣出者乃韦后乳媪王所谓莒国夫人者故蛮婢也懐贞纳之世谓媪壻为阿防时懐贞每谒见奏请辄自署皇后阿防人或谓为国防轩然不惭以自媚于后又附宗楚客安乐公主等以取贵位韦后败斩妻献其首贬濠州司马景云初以殿中监召再迁侍中方太平公主干政懐贞日诣主第刺取所欲睿宗为金仙玉真二公主营观谏者交疏不止惟懐贞劝成之躬防役作弟维鍌谏曰公位上衮当思辅天子而计较瓦木厠身工匠间使海内何所瞻仰不答督缮益急时语曰前作后国防后为主邑丞言事公主如邑官属也宗受禅进左仆射与太平公主谋逆既败投水死然生平所得俸禄悉散亲族败时惟米数石而已性謟诈宦者用事尤所畏奉或见无须者误为之礼从子兢举明经为郪令百姓徳之【唐书本传】
　　祝钦明字文思始平人擢明经为东台典仪拜著作郎为太子率更令中宗在东宫钦明兼侍读授太子经中宗复位擢国子祭酒同中书门下三品进礼部尚书封鲁国公桓彦范崔晖袁恕已敬晖等皆从受周官大义朝廷尊之以匿亲忌日为御史中丞萧至忠所劾贬申州刺史入为国子祭酒景龙三年天子将郊钦明与国子司业郭山恽隂迎韦后意谬立议后当助天子祀天神祭地只帝果用其言以皇后为亚献帝与羣臣宴钦明自言能八风舞帝许之钦明体肥丑据地摇头睆目左右顾盼帝大笑吏部侍郎卢藏用叹曰是举五经扫地矣景云初侍御史倪若水劾奏钦明等腐儒无行以谄佞乱常不宜在朝乃贬饶州刺史钦明于五经为该淹自见坐不孝免无以澡祓乃阿附韦氏图再用又坐是见逐诸儒羞之后入为崇文馆学士卒【唐书本传】
　　王璵方庆六世孙咸阳人少为礼家学宗在位久推崇老子道好神仙事广修祠祭靡神不祈璵上言请筑坛东郊祀青帝天子入其言擢为祠祭使璵专以祠解中帝意有所禳祓大抵类巫觋汉以来葬丧皆有瘗钱后世里俗稍以纸寓钱为鬼事至是璵乃用之肃宗立累迁太常卿又以祠祷见宠乾元三年拜同平章事乃奏置太一坛劝帝身见九宫祠帝尝不豫太卜建言祟在山川璵遣女巫乘传分祷天下名山大川巫皆盛服中人防领所至干托州县赂遗狼籍卒赠开府仪同三司【唐书本传】
　　元载字公辅岐山人天寳初防髙第补新平尉累迁户部侍郎李辅国妻载宗女也因相缔昵拜同中书门下平章事代宗立辅国势愈重数言其才进拜中书侍郎未防判天下元帅司马盗杀李辅国载与其谋复结中人董秀刺取宻防探微揣端无不谐契鱼朝恩骄横震天下与载不叶乃乘间奏诛朝恩初四镇北庭行营节度使寄治泾州大厯八年吐蕃冦邠宁议者谓泾州不足守载尝在西州具知河西陇右要领乃言于帝曰国家西境极于潘原吐蕃防戍乃在摧沙堡而原州界其间草荐水甘旧垒存焉请徙京西军戍原州乘间筑作二旬可讫是为断西戎胫朝廷髙枕矣田神功沮短其议帝疑不决载智畧开果久得君以为文武才畧莫已若外委主书卓英倩内刼妇言纵诸子关通货贿京师要司及方面皆挤忠良进贪猥开南北二第室宇奢广帐帟什器名姝异伎虽禁中不逮帝深戒之载卒謷然不悛防李少良上书诋其丑载奏杀少良道路目语帝积怒大厯十二年收载赐自尽妻王及子伯和仲武季能并赐死发其祖父冢斵棺弃尸籍其家董秀卓英倩悉论死英倩弟英璘家金州州人縁以授官者百余豪制乡曲聚无頼以伺变恃载权牧宰莫敢问载败盗库兵据险叛诏发兵讨捕刺史孙道平禽杀之【唐书本传】
　　杨炎字公南天兴人祖哲以孝行称父播举进士退居求志炎文藻雄蔚豪爽尚气父丧庐墓终丧为司勲员外郎迁中书舎人元载与炎同郡炎又元出也亲重无比防载败坐贬道州司马徳宗即位拜门下侍郎同平章事初定令有租赋庸调法开元承平久不为版籍百役并作赋敛之司数四莫相统摄权臣巧吏托进献为赃盗者动万万计故课免于上而赋增于下炎疾其弊乃请为两税法户无主客以见居为簿人无丁中以贫富为差其田亩之税则以大厯十四年垦田之数为凖而均收之夏税尽六月秋税尽十一月嵗终以户赋增失进退长吏而尚书度支总焉天下利之炎素徳元载思有以报之复议城原州节度使段秀实谓方农事不可兴功炎怒追秀实为司农卿又以刘晏劾载己坐贬乃出晏忠州用庾凖为荆南节度使诬晏杀之朝野侧目李正已表请晏罪炎乃遣腹心分走诸道声言宣慰而实自辩言晏往尝傅防奸邪帝自恶之帝闻使中人复其言于正已还报信然帝意啣之卢秉政罢为尚书左仆射其子业赇赂狼籍杞按之并得他过贬崖州司马赐死初炎矫厉志节颇得名既傅防元载忮害根中不能自止睚眦必讐果于用私终以此及祸【唐书本传】
　　窦参字时中刑部尚书诞四世孙【平陵人】学律令为人矜严悻直以防累为万年尉同舎当夕直者闻亲疾惶遽参为代之防失囚京兆按直簿劾其人参曰彼往参当坐乃贬江夏尉人皆义之进大理司直按江淮狱入为御史中丞徳宗数召见语天下事或决大议帝器之俄以中书侍郎同中书门下平章事领度支盐铁使参无学术不能稽古立事惟树亲党多所诇察四方畏之于是淄青李纳厚馈参外示严畏实赂帝亲近为间左右争毁短参申参族子也为给事中参特爱之每议除授多访于申申或泄之以招权赂所至人目之为喜鹊帝闻戒参曰卿他日必为申所累不如出之以掩物议参曰臣无强子侄申虽踈属臣素亲之不忍逺出请保无他犯帝曰而虽自保如外言何参固陈丐初陆贽与参不平吴通元兄弟与贽轩轾不得申舅嗣虢王则之与通微等善遂共谮贽帝得其奸逐申为道州司马贬参郴州别驾宣武刘士宁饷参绢五千湖南观察使以状闻帝怒贬参驩州司马赐死于邕州而杖杀申【唐书本传】
　　韦渠牟万年人少慧悟涉览经史初为道士复为僧兴元中韩滉镇浙西奏授试秘书郎累转四门博士贞元十二年四月徳宗诞日御麟徳殿召渠牟及道士万防成沙门谭延等十二人讲论儒道释三教渠牟枝词游説捷口水注上谓其讲耨有素聴之意动数日转秘书郎旬日迁右补阙嵗终迁右諌议大夫延英奏事率漏下五六刻上笑语欵狎往往外闻渠牟形神佻躁无士君子器志尚不根道徳颇张恩势以招趋向上既偏聼浮薄率背本进以附渠牟迁太府卿又转太常卿卒【旧唐书本传】
　　于頔字允元后周太师谨七世孙防补千牛累迁湖州刺史部有湖陂异时溉田三千顷久廞废頔行县命修堤阏嵗获秔稻蒲鱼无虑万计州地庳湿薄葬者不掩柩頔为坎瘗枯骨千余人頼以安未防改苏州为政有绩然暴横少恩俄迁大理卿为陜虢观察使益自肆峻罚苛惩官吏惴恐防军姚岘不胜虐自沈于河贞元十四年拜山南东道节度使时吴少诚叛頔率兵自唐州战吴房朗山取之禽其将李粲又胜之濯神沟于是请升襄州为大都督府广募战士储良械然有专汉南意公敛私输持下益急而慢于奉上俄擅以兵取邓州天子未始谁何初襄有髹器天下以为法至頔骄蹇故方帅不法者号襄様节度宪宗立权纲自出頔稍惧愿以子尚主帝许之遂入朝拜司空同平章事时宦者梁守谦幸于帝颇用事有梁正言者与頔子敏善敏因正言厚赂守谦求頔出镇久不报敏怒其绐责所馈诱正言奴支解之家童上变诏頔贬恩王傅子敏窜雷州至商山赐死次子季友夺二官正及方免官久之拜户部尚书又坐季友居丧荒宴削金紫光禄大夫郁郁不得意卒方长庆时通豪侠欲事河朔以防干宰相元稹而李逢吉党谋倾执政乃告稹结客刺裴度事下有司騐无状方坐诛【唐书本传】
　　杜亚字次公京兆人肃宗在灵武上书论当世事擢校书郎再迁谏议大夫迁给事中常衮恶之出为江西观察使徳宗立召还亚意必任台宰倍道进与人语皆天下大政或以事祈谒辄相然可帝知不悦罢为陜虢观察使兴元初拜淮西节度使至则治漕渠引湖陂筑防庸入之渠中以通大舟夹堤田因得溉灌人皆悦頼然雅意丞弼厌外官往往不亲事日夜召宾客言噱流连方春南民为竞渡戏亚欲轻驶乃髤船底使篙人衣油防衣没水不濡观沼华邃费皆千金自是府财耗竭贞元中罢归以检校吏部尚书留守东都病风痹且废犹欲固宠奏垦苑中为营田可减度支嵗禀诏许之先是苑地可耕者皆留司中人及屯士占假亚计窘更举军帑钱与甸人至秋取菽粟偿息输军中贫不能偿者发囷窖畧尽流亡过半又赂中人求兼河南尹帝审其妄赐还卒【唐书本传】
　　王遂【俌孙咸阳人】好兴利操下以严累迁邓州刺史防兵宿淮西亟财赋借遂干强拜宣歙观察使蔡已平师东讨李师道为检校左散骑常侍兼御史大夫始调兵食嵗三百万俄而贼诛遂簿羡赀百万以献帝髙其能即拜遂沂兖海观察使遂资褊刻杖扑皆逾制盛夏治署舎墙垣程督峭禆校王弁杀之自知留事帝拜弁开州刺史至徐州械送京师斩东市监军上遂所制杖出示于朝为戒云【唐书王琳传】
　　韦执谊京兆旧族幼有才及进士第对防异等授右拾遗年逾冠入翰林为学士便敏侧媚得幸于徳宗帝诞日皇太子献画浮屠像帝使执谊賛之太子赐以帛执谊到东宫谢太子卒见无所借言乃曰君知王叔文乎美才也执谊由是与叔文善顺宗立以疾不亲政事叔文用事乃擢为尚书左丞同平章事叔文与王伾居中窃命执谊奉行因迷夺朝权执谊既为所引然外迫公议欲示天下非党与者乃时时异论相可否宻谢叔文曰不敢负约欲共济国家事尔叔文数为所梗遂成仇怨宪宗受内禅贬执谊为崖州司户防军死【唐书本传】
　　杜元頴如晦五世孙贞元末及进士第以右补阙为翰林学士敏文辞宪宗特所赏叹穆宗以元頴多识朝章尤被宠拜同平章事甫再期出为剑南西川节度使敬宗骄僻元頴每欲中帝意以固幸乃巧索珍异献之踵相蹑于道敛取苛重至削军食以助裒畜又给与不时戍人寒饥于是人人咨苦戎备不修太和三年南诏乘虚袭戎隽等州遂入成都大掠数日去由是斥为循州司马死贬所【唐书杜如晦传】
　　韦绶字子章万年人有至性然好不经丧父镵臂血写浮屠书建中末为长安尉朱泚乱羸服走奉天拜华隂令三迁职方郎中穆宗为太子绶入侍读迁谏议大夫方太子幼绶数为俚言以悦太子他日侍太子为帝道之帝怒曰绶当以经义辅导太子而反语此朕何頼焉外迁防州刺史穆宗立召为尚书右丞集贤院学士出入禁中怙宠甚俄为山南西道节度使入辞乞赐钱二百万官子元弼太常丞帝以旧恩许之绶耄而贪不能事军政纲维乱弛卒諡谬丑【唐书本传】
　　令狐滈【绹子华原人】避嫌不举进士绹辅政滈与郑颢为姻家怙势骄偃通宾客射取四方货财皆侧目无敢言懿宗嗣位数为人白发其事绹因丐滈与羣进士试有司诏可是嵗及第长安尉累迁詹事府司直湮阨不振死【唐书令狐楚传附】
　　五代
　　敬翔字子振冯翊人少工书檄为馆驿巡官太祖与蔡人战汴郊翔谋画多中太祖欣然谓得翔之晚太祖奉昭宗自岐还长安昭宗召翔与李振升延喜楼劳之拜翔太府卿太祖即位以翔为金銮殿大学士翔深沉有大畧从太祖用兵三十余年细大之务必关之翔亦尽心勤劳昼夜不寝自言惟马上乃得休息太祖崩友珪立以李振代翔为崇政使荘宗入汴诏赦梁羣臣振邀翔欲俱入见翔夜止髙头车坊将旦左右报曰崇政李公入朝矣翔叹曰李振谬为丈夫矣复何面目入梁建国乎乃自经而卒【五代史本传】
　　韦震字东卿万年人初名肇为人彊敏有口辩事梁太祖为都统判官昭宗幸石门太祖遣震由虢畧间道奉表行在昭宗赐名震太祖已破兖郓遂攻吴大败于清口太祖惧诸镇乘间图已乃讽杜洪钟传王师范钱镠等荐已为元帅且兼求领郓州昭宗初不许震彊辩敢大言语数不逊昭宗卒许梁以郓州太祖遂兼四镇表震郓州留后昭宗迁洛震入为河南尹六军诸卫副使以病瘖守太子太保致仕太祖受禅改太子太傅末帝即位加太师卒【五代史本传】
　　刘景岩延州人为丹州刺史晋髙祖起兵太原唐废帝调民七出一卒为义兵延州节度使杨汉章发乡民赴京师将行景岩遣人激怒之义兵乱杀汉章迎景岩为留后晋髙祖即位即拜景岩节度使景岩从事熊皦为人多智隂察景岩跋扈难制因语景岩以为邉地不可以久安为陈保名享利之防言邠泾多善田其利百倍宜多市田射利以自厚景岩信之嵗所获甚多景岩使皦朝京师皦乃言景岩不宜在边可徙之内地乃移景岩邠州又徙武胜景岩乃悟皦为卖已开运三年景岩罢武胜以太子太师致仕居华州契丹犯京师以周宻镇延州景岩乃还故里而州人逐宻立髙允权允权妻刘氏景岩孙女也允权妻嵗时归省景岩谓曰髙郎一县令而有此州其可保乎允权意恶之乃诬其反而杀之长子行琮徳州刺史亦被诛次子行谦允权妇翁也为奏言非刘氏子遂免不诛【五代史本传】
　　姚顗字百真长安人少惷不修容止举进士事梁为中书舎人唐荘宗灭梁贬复州司马已而以为散骑常侍兼吏部尚书左丞废帝择宰相拜顗同平章事顗为人仁恕不知钱帛数御家无法在相位龌龊无所为唐制吏部分为三铨尚书曰尚书铨侍郎二人曰中铨东铨天成中诏三铨合为一顗为相复分为三选人多不便之往往遮宰相喧诉不逊顗无如之何晋髙祖立罢为户部尚书卒【五代史本传】
　　杨思权邠州新平人事梁为控鹤军使荘宗灭梁以为甲夹马都指挥使明宗时秦王从荣为河东节度使使思权为北京步军都指挥以佐佑之从荣素骄多不法时宋王从厚为河南尹谦恭好礼明宗遣人语从厚之善以讽勉之从荣谓思权曰我将废矣奈何权曰公有甲士而思权在何患也乃劝从荣募死士以为备明宗召思权还京师后为羽林都指挥使将兵戍兴元潞王从珂反凤翔兴元张防钊防兵讨贼思权攻城西破两关城从珂登城呼外兵告以已非反者军士反逐防钊思权因呼其众曰潞王真吾主也即拥军士入城降从珂乃出纸于懐中曰愿志臣姓名以为騐从珂即书曰可邠宁节度使废帝立即拜思权静难军节度使后为左卫上将军卒【五代史本传】
　　赵莹字元晖华隂人为人纯厚美风仪事梁将康延孝为从事晋髙祖为保义军节度使以莹掌书记自是徙镇常以莹从髙祖将起兵莹劝髙祖无反髙祖即位累拜中书出为晋昌节度是时出帝童昏冯玉等用事以莹柔弱易制复引为相契丹灭晋莹从出帝北徙虏中为太子太保子易则易从当其北徙与易从俱易则留事汉官刑部郎中【五代史本传】
　　苏逢吉长安人汉髙祖镇河东父悦为髙祖从事逢吉常代悦作奏记悦言之髙祖髙祖以为节度判官高祖性刚严宾佐稀得请见逢吉独入终日侍立髙祖书阁中两使文簿盈积莫敢通逢吉辄取内懐中伺高祖色可犯时进之高祖多以为可以故甚爱之然为人贪诈无行喜为杀戮高祖尝生日遣逢吉疏理狱囚祈福谓之静狱逢吉入狱无轻重曲直悉杀之以报曰狱静矣高祖建号拜同平章事时制度草创逢吉素不学问随事裁决出其意见不施徳政时天下多盗逢吉草诏下州县凡盗所居本家及邻保皆族诛由是杀人滋滥尝从髙祖征邺数使酒辱周太祖太祖恨之隠帝立太祖起兵官军败逢吉自杀于民舎【五代史本传】
　　宋
　　窦贞固字体仁白水人父专后唐左谏议大夫贞固能属文同光中举进士授河东节度推官时晋祖在藩以贞固亷介甚重之及即位擢为户部员外郎就拜中书舎人少帝即位迁礼部尚书知贡举旧制进士夜试继以三烛长兴二年改令昼试贞固以昼晷短难尽士材奏复夜试择士平允时论称之改刑部尚书汉祖入汴贞固率百官见于荥阳西初营宗庙帝以姓自汉出遂袭国号尊光武为始祖并亲庙为五诏羣臣议贞固上言陛下重兴汉祚伏请立髙曾祖祢四亲庙更立始祖在四庙之外尊髙皇帝光武皇帝为始祖法文王武王不迁之制用歴代六庙之规庶合典礼汉祖从之论者以为非礼拜司徒门下侍郎平章事隠帝即位加司徒杨邠史肇王章树党恣横专权凌上贞固但端荘自持不能规救周祖兵起贞固遂诣周祖周祖登位加兼侍中俄罢相守司徒封沂国公世宗即位以范质为司徒贞固遂归洛阳齿为编民宋初贞固诣范质求任东宫三少质不为奏乃还洛病困自为墓志卒【宋史本传】
　　王易简字国寳万年人性介特寡合曾祖朏剑州刺史祖逺连州刺史父贯唐州刺史易简少好学工诗梁干化中举进士召为右拾遗上书忤防出为邓州节度推官后唐同光中为魏王府记室防军明宗即位周帅罗周恭辟为掌书记府罢退居华隂作小隠诗二十首秦王从荣闻而重之召为祠部员外郎晋初拜御史中丞吏部侍郎判吏部铨晋祖在大梁台省湫隘易简奏举故事得元省钱二百万缮治省署及造器物周初迁礼部尚书俄改刑部判兵部显徳四年致仕宋初加少保卒子景让进士及第至尚书郎【宋史本传】
　　苏晓武功人父瓒仕后唐歴秘书少监长兴初晓辟邓州从事汉祖镇太原表为观察使歴屯田郎中宋干徳三年出为淮南转运使建议蕲黄舒庐夀州茶置十四塲规其利嵗八百余万缗开寳三年改西川转运使仍掌京城市征擢拜左谏议大夫七年监在京啇税九年卒晓深文少恩当时号为酷吏及卒无子有一女甚钟爱亦先晓卒人以为深刻所致【宋史本传】
　　崔峄字之才长安人进士及第知遂州建议瞿塘峡置关如剑门以察奸人徙提防刑狱嘉陵江嵗调民丁治堤堨峄更用州兵代役文州蕃卒数剽攻边户峄请守臣嵗时行邉益募勇壮伺其发一切捕击之后无复内冦就除河东转运使防更钱法潞州民大扰推其首恶诛之人心遂定后迁集贤院学士知河中府峄所至贪奸比老益甚至河中请老以刑部侍郎致仕卒【宋史本传】
　　王陶字乐道万年人第进士嘉祐初为监察御史里行神宗立拜御史中丞郭逵以签书枢宻宣抚陜西诏令还都陶言韩琦置逵二府至用太祖故事出师刼制人主琦必有奸言惑乱圣徳愿罢逵陶始受知于琦帝初临御陶料必易置大臣欲自轨重位故视琦如仇力攻之帝徙陶为翰林学士出知陈州入权三司使吕公着言其反覆不可近以东宫旧臣加观文殿学士帝薄其为人不复用元丰三年卒陶微时苦贫寓京师其友姜愚气豪乐施一日大雪念陶奉母寒荷一铺刬雪行二十里访之陶母冻坐日高无炊烟愚亟解所衣锦裘质钱买酒肉薪炭又捐数百千为之娶陶既贵尹洛愚老而丧明往谒之意陶必念旧哀已陶对之邈然但出尊酒而已愚大失望归而病死闻者益薄其为人【宋史本传】
　　姚古【兕子五原人】以边功官累熈河经略靖康元年金人逼京城古与种师中俱勤王种师道与古子平仲先已率兵入卫两家子弟各不相下平仲恐功独归种氏乃夜刼斡里雅布营反为所败尼雅满陷隆徳府以古为河东制置种师中副之古总兵援太原师中援中山河间诸郡古进兵复隆徳府威胜军扼南北关师中与金人战互有胜负太原围不解师中进师平定乘胜复夀阳榆次朝廷数使人趣师中战约古及张灏两军齐进而二人失期不至师中败而死金人迎古于盘陀古兵溃退保隆徳中丞陈过庭奏古罪不可恕诏安置广州【宋史姚兕传】
　　刘延庆保安军人世为将家数从西伐立战功积官至鄜延路总管迁节度从北伐以宣抚都统制督兵十万渡白沟延庆行军无纪律郭药师叩马谏不聴至良乡辽将萧干帅众来延庆与战败绩遂闭垒不出药师曰干兵不过万人今悉力拒我燕山必虚愿得竒兵五千倍道袭取令公子三将军简师为后继延庆许之药师先入燕城干举精甲三千巷战三将军光世渝约不至药师失援败走延庆营于卢沟桥南明旦见火起以为敌至烧营而奔相蹂践死者百余里自熈丰以来所储军实殆尽燕人作赋及歌诮之靖康之难延庆分部守京城城陷引秦兵万人夺开逺门以出为追骑所杀【宋史本传】光世字平叔延庆次子初以防补三班奉职累陞鄜延路钤辖康王即位以功加检校少保命讨李成执其谋主陶子思加检校太保殿前都指挥使苗刘为乱素惮光世迁淮南制置使张浚在平江驰书谕以勤王不从吕頥浩遣使説之乃引兵防韩世忠破之命为江东宣抚使受杜充节制光世言受充节制有不可者六帝怒诏毋入光世殿门光世始受命隆祐太后在南昌议者谓金人自蕲黄渡江陆行二百里可至命光世移屯江州为屏蔽光世既至日置酒高防金人自黄州渡江凡三日无知者比金人至遂遁授浙西安抚大使知镇江府光世言安抚控制一路若但守镇江则他郡有警不可离任望别除守臣光世专充安抚使从便置司时光世虑金人必过江故预择便地帝觉之止许增辟通判金兵留淮东光世畏其锋楚州被围已百日帝手札趣光世援楚者五竟不行但遣王徳郦琼将轻兵以出时奏杀获而已授检校太傅张浚言其沈酣酒色不恤国事乞赐罢斥光世引疾罢【宋史本传】
　　金
　　郑建充字仲实其先京兆人占籍鄜州仕宋累官知延安府事天防七年来降仍知延安府宋刘光烈来攻建充击破之迁京兆府路兵马都监败宋曲端于彭原高昌宗据延安为宋守建充击之尽复城邑复知延安军府事朝廷以地赐宋为宋环庆路经畧安抚副使仍知宁州天眷复取陜西仍以为经畧安抚使知庆州从破甘谷城改平凉尹时营建南京宫室大发河东陜西材木浮河而下筏工多沉溺有司不敢以闻乃诬以逃亡锢其家建充白其事锢者得释建充性刚暴常畜猘犬十数奴仆有罪既笞已复嗾犬齿之骨肉都尽郡省部文移有不应法度輙置之坐下或即毁裂由是在位者衔之军胥李换诬充藏甲欲反死于狱中长子愬亦死焉【金史本传】
　　明
　　吕震字克声临潼人洪武中乡举入太学朝廷行天下则壤均赋震承檄之两浙报命称任使擢山西按察佥事入为户部主事寻出为北平按察佥事成祖潜邸恭顺有劳及即位累擢刑部尚书转礼部命兼领户兵二部事震深中寡言当其独坐深念以手指刮眉毛则必有精思宻计诸官属相诫无敢白事主事尹昌隆白震事震独坐不应少选复前震怒拂衣起曰君自行之何以问为昌隆不得请有语以公旧事东宫皇太子素重公何不取令防行之昌隆从其计震怒奏昌隆上为下昌隆狱寻赦复官后数年谷王谋反以王尝保奏昌隆为长史坐昌隆与谋下公卿杂问昌隆力辩震折之夷其族仁宗朝加太子太保宣徳元年病面疽宛转病呼曰尹相尹相家人问故曰尹昌隆守而欲杀我震竟死【名山蔵】
　　王命字子将同州人嘉靖己酉举人慷慨有胆畧乙卯嵗凶地震盗贼所在钞掠命时宅忧纠宗守望其弟弗良即勒令自尽于是威望大着州使君闻之就命问计因假之事权命乃墨衰仗剑巡行乡聚访缉大小偷或梃或刺死者枕藉道路以目盗贼虽少戢然中多滥及无辜亦有毙于睚眦者后铨知蔚州不久
　　卒官【同州志】
  </div>
  <div class="pagination">
   <a href="陕西通志_page346.html">
    上一页
   </a>
   <span>
    ...
   </span>
   <a href="陕西通志_page342.html">
    342
   </a>
   <a href="陕西通志_page343.html">
    343
   </a>
   <a href="陕西通志_page344.html">
    344
   </a>
   <a href="陕西通志_page345.html">
    345
   </a>
   <a href="陕西通志_page346.html">
    346
   </a>
   <span class="current-page">
    347
   </span>
   <a href="陕西通志_page348.html">
    348
   </a>
   <a href="陕西通志_page349.html">
    349
   </a>
   <a href="陕西通志_page350.html">
    350
   </a>
   <a href="陕西通志_page351.html">
    351
   </a>
   <a href="陕西通志_page352.html">
    352
   </a>
   <span>
    ...
   </span>
   <a href="陕西通志_page348.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
