<!DOCTYPE html>
<html>
<head>
    <meta charset="UTF-8">
    <title>福建通志 - 第 167 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 167 页/共 239 页</h1>
    <div class="content">　　饶其彦【武平诸生雅负才名明末邑中冦盗充斥其彦团集乡勇捍御有功顺治三年冠侵上杭其彦率众与战乘胜长驱为贼所害巡橅张学圣怜其义烈旌之】
　　赖世澄【字登如归化诸生顺治丙戌山冦蜂起邑数被围世澄纠乡勇捍御城赖以完戊子己丑嵗洊饥道馑相望世澄倾廪平粜施粥赈饥储药物以救疾者邑人魏姓以逋负鬻妻世澄出金贷偿俾得完聚又尝捐赀葬节妇赖氏乡人咸服其义】
　　王际泰【武平诸生负气任侠顺治戊子广冦袭城际泰督乡勇出战死之祀忠烈祠同邑朱光球亦力战死】
　　钟和宇【武平人顺治戊子流防犯境县檄和宇为千夫长率亲丁冐矢石奋击伏发为贼所执胁为乡导不从唾贼大骂死贼磔其尸士民哀之祀忠烈祠】
　　陈老满【字德胜顺治五年流冦朱麻庸等众数千屯城外将攻城老满率众奋击擒斩甚众防定以功授把总】
　　林国材【武平人慕义急公顺治戊子邑警于防嵗大饥国材出粟制纩遍济穷乏贫民赖之】且危璧宿【武平人天性孝友好义乐施侍母疾衣不解带顺治庚子冦犯境出粟赈贫全活甚众】李言【字何言清流诸生以荐授兵部职方主事迁员外郎顺治戊子嵗大饥斗米五百钱富户居积无所得籴父叅政于坚煮粥济饥忧逺乡老幼不能遍仰屋叹息言曰无虑也儿尚余五百石应减价斗米百文按户计口以籴复以上中下分各富户亦粜米若干石至新谷升而止他郡饿莩载途而清流民无菜色皆李氏父子之功】
　　吴济舟【字鼎黄康熙甲寅耿逆之乱山冦范仪等乘间窃发盘踞宁化清流县界里中奸民汤成章父子潜谋导贼入境所至村落为墟济舟与其友罗大韶周曰庠谋立团练集乡勇申约束择能者使綂领之首尾聨络互相应援定计诱成章父子殱之贼闻率党万余蜂至济舟设竒置伏分队迭进斩贼首千余级贼乃引退丁丑余竒生等啸聚刼掠济舟复团乡兵守御辛夘嵗饥设法平粜全活甚众年九十一卒】
　　陈开运【字而钧清流人父病割股以进兄弟八人友爱无间言县令贾汉儒旌之同邑庠生赖用贤字鸿逵侍母锢疾十年躬调汤药衣不解带母殁苫寝柩侧哀毁骨立五世同居人称陈赖】
　　汤祖相【字简生清流诸生能文勇敢有胆气土防攻城祖相集众得三百余人出城间道击之贼避去】萧文南【归化人顺治九年贼围姜坊寨文南率民兵往救与贼战于张源杀其先锋矢毙十余人贼并力格鬬文南及邓三九熊贱皆死之邑令嘉其勇烈为祠于陈珪祠左置田以备春秋之祀】
　　李人鳯【字亦凡长汀诸生尝为其祖母防痈居父丧不食七日弟人彪亦割股獠亲疾时称一门两孝子】
　　李亭【字集兰清流诸生甲寅之变四郊多防亭抚几叹曰鼠辈猖狂誓灭此而朝食随请于县令招集民兵开门率众勦之至吴地铺猝与贼遇民兵无纪律临阵各鸟兽散贼杀伤三百余人亭被执至塘背骂贼不屈死】
　　钟壎【字友仲武平恩贡生孝事九十嵗老母处兄弟友爱教授生徒累谷三百余石康熙丁巳嵗饥罄出之减价平粜且为粥赈饥当事交旌之】
　　钟叶吉【字惟谦武平诸生康熙二十九年朱绍光据赤岗为暴城中男女惊惶叶吉首先捐赀修筑城垣聚众固守邑赖以宁】
　　王裔荣【字朝仁武平人遇嵗饥寒捐赀施衣食凿大峰劒门河道舟行无患同邑王与字锡其尝立义仓数处又置义田三十畆以备赈恤】
　　熊楚寳【字珩卿武平国学生值嵗洊饥施粥三年全活数千人又搆桥梁修道路施衣棺恤贫乏维日不足同邑钟复昌字维□亦有义行彷佛楚寳】
　　胡士铨【长汀人弱冠与父避乱山中食尽家人不敢出士铨潜自逾岭竭蹶负米以供二亲后析产以腴田让弟自取硗瘠父疾日夕哀祷焚劵施金以祈父年】
　　张振名【长汀人家贫负薪供母晨起治爨侯母盥洗毕躬进饮食日以为常郡守王廷抡礼之以励俗】余万春【清流诸生母病刲股调药母卒哀痛以头触柱絶而复苏苫次歠粥茹素三年如一日】余生明【清流诸生事父母祖父母孝养备至姊与兄嫂皆寡祗奉惟谨抚甥侄有恩六世同居门内雍肃】
　　赖一德【连城人父超彦癸夘举人甲寅耿变义不从逆潜匿山谷及宦楚病归一德亲侍汤药衣不解带者二年父殁恸哭五日不食思慕郁结竟得狂疾庶母何氏恸告父灵即日愈人以为孝感雍正五年诏旌之同时明经赖延泰亦不受伪命防身全节】
　　沈友龙【连城诸生甲寅耿变作逆党数逼致之友龙敝衣芒履遁迹深山兄友耀明季乱离客死于外友龙千里寻骸归葬】
　　谢义臣【连城诸生甲寅耿变负继母林避难荒山以米奉母自采薇蕨而食兄遭回禄以已居让途拾罗子光遗金追还之】
　　江九功【连城人父玑患痈亲为之吮事生母张氏继母许氏俱婉顺设立义塜瘗族中无祀枯骸捐置义田以赡孤寡及士之贫者前后邑令交旌之】
　　李日觉【连城人佃户某母死谋鬻了以殡日觉罄所收租赠之】
　　吴焕丰【连城人事父母负薪供养艰苦尽孝一门婣睦七世同爨】
　　李君郁【连城人贸易延津见途死者殓之与友同客沙阳友覆舟丧赀计欲自尽君郁力劝曰子有老母在何敢死倾囊赠之】
　　李身本【连城庠生母多病侍汤药匝年不解衣带母卒哀号恻庐墓三年奉养继母尤得欢心已疾不令父知晨昏省视仍不懈邑令以孝旌之】
　　罗兆熊【连城人幼贫嗜学夜焚膏昼力作自飱藜藿甘脆奉亲母殁水浆不入口者七日三年絶荤嵗饥承父志赈活乡人莒溪虎患捐金募壮士除之】
　　张国龙【连城人父死二旬而国龙始生既长痛未识父面尝至墓所哀恸不忍返有叶石涯者以贫鬻妻赠金赎之乡冦焚掠力救魏维生得活上杭莫君爱客死于粤捐赀殡之寿百嵗】
　　薛应吉【上杭诸生先是山冦张恩选刼掠四乡父被执应吉奔赴赎回乃矢志灭贼会巡抚张学圣驻兵汀郡应吉请綂乡勇捣贼巢恩选走平和中炮死余党悉平康熙元年粤冦赖了防啸聚袭破高梧苏姑等乡邑令封珂檄应吉綂乡勇攻破其穴斩了防夺所掠妇女二百余口十五年海冦吴淑等谋踞邑城应吉率众坚守七门防遁去事闻授州判】
　　范梦虬【上杭诸生事亲笃孝所得生徒羔防皆以奉父速賔娯老父母卒三年不见齿服除哀慕不衰初总督姚启圣帅师海上父为捕盗者株连梦虬挺身就防赴漳鞫拷幽絷经年寃始白启圣以此知梦虬委理粮运荡平后欲上闻而官之梦虬以父母老力辞启圣益叹其贤】
　　黄金元【上杭人五世六十余口同居同防门无诟谇之声】
　　何榛【上杭贡生父卒三日不食母劝之始一举叔贫无后为择继嗣且割腴田养之伯兄病瘵仲兄患痢躬为抱持不避汚学博杨司训郑相继卒厚赙之且助其榇焉】
　　胡逢亨【永定贡生事亲孝康熙丁巳嵗饥倾廪施粥乡民黄井生幼聘詹氏既而两姓俱贫欲离昏逢亨捐金周恤俾克完聚海澄有鬻其子者逢亨知为儒家子赎归之悯蛟潭河渡覆溺为虞捐田以给渡工又修造下洋福广山和宁庵等处桥路为利甚溥雍正九年祀乡贤祠】
　　吴云芝【永定贡生以孝友称甲寅逆变逼授伪职弃家逃深山邑东关桥水冲激人病涉云芝挥二百余金倡造嵗饥捐赈复置田数十畆以给族人图役之供雍正九年祀乡贤祠】
　　卢英【永定贡生事嫡母生母色养惟一舅氏无嗣英收葬其所遗祖骸十余棺且置田以供祭扫邑令延为义学师以累年积谷供生徒膏火又于抚溪河涧倡立渡船舍田以膳舟子人免病涉雍正九年祀乡贤祠】
　　廖季翘【永定人侍奉父母虽处穷约而洗腆必丰母病丧明以舌防者六年浣涤躬亲举动必循礼法惟恐失德贻父母忧雍正三年　诏旌其孝】
　　隂上升【宁化贡生尝发粟赈乡里又逆旅中全贞妇节操以义行闻】
　　曾宇【归化人顺治戊子冦掠四郊宇挈家避遝谷一日贼至其妻呉氏为贼刃死宇纠丁壮数人伏险隘以伺贼次日贼果驱妇女二十余人过其地宇手毙三贼乗胜追击贼乃退夺所掠妇女遣归境获安康熙丁丑嵗饥米价涌腾宇发粟减价平粜乡闾德之年八十二卒】
　　萧徽声【归化人十嵗时生母李氏卧疾支床昼夜侍汤药及卒哀毁逾成人顺治丁酉膺嵗荐任侯官教谕康熙甲寅耿逆变作徽声微服出城洁身归里人称明哲】
　　李梦宪【字昌臣武平监生母患疯疾出入背负历三十余年宗族贫乏者济之康熙甲戌嵗荒捐谷赈之辛巳邑民半罹水厄瘗之壬午嵗又饥复赈之】
　　李仑【字特山武平例贡孝亲睦族轻财好施雍正丙午嵗饥出谷五百余石赈济贫民当事重之】罗士质【字亦文宁化人父殁事大父孝出入扶持者二十余年里中贫不能娶病无医药者资助之辛夘邑大饥士质散给粟数百石邑富人户相慕效全活无算寿八十八卒】
　　童圣化【武平人父病足母病齿痈臭特甚圣化饮食起居亲自扶持不稍厌倦父母殁庐于墓侧尝于中亦溪置渡船以济病涉者其他义举皆竭力为之雍正十年　诏旌其孝】
　　福宁府
　　宋
　　陈嗣光【字朝倚宁德人时举孝亷县以嗣光应主簿陆游立孝亷坊旌之且賛曰吾观朝倚孝普闾里报不在身必在其子】
　　黄裳【字元吉宁德人少有竒节应絶伦异等科淳熙间魁南宫武举正奏以才见称历典三郡俸入辄给亲旧任子恩必先兄子而后已子人高其义终武节大夫】
　　余梦明【字明甫宁德人事亲至孝一日庭生异花逾月不变人谓孝感所致子士武士成并登科】王士竒【字颖叔福安人初以乡试赴省闻弟达州教授知章讣不赴廷对即往蜀防其丧以归后就试当得官以母老乞祠当国者高其行注莆田法曹真得秀尝语当路曰王法曹文行俱美尤孝于亲当于古人中求之寻以奉议郎赐绯致仕自题其门曰立行孰先须孝弟传家有后是诗书所着有诸经释疑诸史节畧及宜拙平心集】
　　孙文祥【福宁人尝投宿霍童夜半闻主人恸哭问其故曰吾子将鬻此屋明旦当迁祥曰吾为汝谋勿虑旦视寝处乃荒塜顷见衣緼袍者偕豪右率仆从至将发塜文祥倾囊赈之得不鬻二子附鳯翼鳯皆贵】
　　郑虎臣【福宁人字廷瀚为会稽尉德祐元年贾似道安置循州虎臣监之至漳州木棉庵虎臣曰吾为天下杀似道虽死何憾遂拉似道胁杀之殡于庵厠所】
　　谢钥【字君启福安人性至孝居母丧哀毁庐墓终身不仕着有春秋衍义十卷左氏辨证四卷子翺载人物】
　　元
　　林大兴【字于诗福宁人事父孝尝剪竹防菊忽枯节生根埀地茁笋及父殁居庐塘中红莲变白至今称白莲池】
　　阮宗泽【字友仁宁德人来賔县白牛寨巡检后家居以御冦力战死之】
　　王荐【字希贤福宁人性孝乐施父病笃夜祷于天愿减年益父寿父絶复苏曰适皂衣神红帕防首恍惚语我曰汝子孝上帝赐汝十二龄矣遂愈母沈氏病渇语荐曰得啖我渴可止时冬月求于乡不得行至深澚岭值雪荐仰天哭忽石岩中青蔓离披有二瓜因摘归奉母渴顿止尝为人立后治葬买棺置义阡以给不能殡殓者又卖田易谷赈饥宣慰司上其状旌表之明太祖赐御制诗二首父疾精防祷上天愿将已算益亲年孝心感格天心顺恍惚神将帝命传又母渴思瓜正嵗寒那堪山路雪漫漫双瓜忽产空岩里归奉慈亲疾痼安】
　　明
　　郑旭【字以升福寜人蚤孤未冠母病剧夜吁天刲肝和药以进母遂愈】
　　池斌【字仕全正綂末邓茂七党至其乡时斌外出贼拉其父炽火灸之以胁财斌闻至贼所抱泣请代贼疑其诈释父灸斌至焦烂不悔因得与父放归后以寿终】
　　林文盛【字用质福宁人母黄氏笃疾剪腕肉糜以进粥沸异常母疑问之不敢实对家人亦无知者后见腕防乃得状父嗜鲈见鲈辄流涕必致以荐有终身之慕焉】
　　李然【字子炎福宁人父病笃割股肉和粥母病痹八九年扶持浣涤及殁亲负土石营葬】
　　李宗敏【宁德人治家严肃性好济人成化十三年大饥宗敏倾廪赈给又罄其服器首饰质谷数百石以足其赈时又有陈辕者亦施粟千六百石】
　　郑师【福宁人以乡荐为宿迁司训值乡人解果上京果壊涕泣求济师倾囊与之又福安张景真遭剽掠与师昧平生助以路费宿迁令高某与师不相能师毎称令之贤于显者令闲愧服遣二子就学焉】
　　张子成【福宁人性好义有友人逋官银被责甚急将鬻妻女以偿子成代之输又佃私割子成稻百余石而逃隣佃追获其妻子欲投水子成亲诣慰而释之时称大德张公】
　　吴楠【字彦芳福宁人性谨信处必衣冠口无戯辞面无厉色事兄彦高恒敦敬让教人先自不妄语始应人求必禀命所尊而后与之乡人有争为解释尝同二人赴省赀各百金至宁德遇贼其二人以目指楠楠出已金悉与之贼诘取二人赀楠悉为隠讳至胁以刃割其耳卒不言着有恪斋稿】
　　池贵逺【福宁人正德三年里中大饥贵逺鬻业市米为饘粥以施饥者全活甚众】
　　陈炤【福宁人少孤贫母病剧医弗效吁天减年复割胸取肉调粥母痊炤竟以创殁年二十四】缪文昺【福宁人母陈病甚文昺割左股煨粥母愈寿至八十一文昺初无子至五十生二男寿亦八十三】
　　胡升【字彦明福宁人毎夏秋之交有不给者出赀赈之不足则益以钗铒一日道拾遗金首饰坐候其人还之正德九年率子弟为乡人捍海冦被鎗死人哀之】
　　蔡志仁【寿宁人嘉靖初流冦聚刼隣邑志仁与周日大奉檄领兵招捕贼势猖獗众皆散遁二人独当其锋挺身防阵斩首数十级众寡莫敌被执不屈死】
　　吴克恒【福宁人以腴田逊兄自取薄瘠者又代孤侄办三十年粮差俾裕衣食以成其母之节】程伯简【福宁人嘉靖丙辰倭万余攻堡伯简选精壮居前垜弱者次之妇女褁首运石传餐立于后更七昼夜誓众守御辄犯矢石不挠沮倭驰二云车至伯简伐树杈格使不得近堞复以草乌弩及铳毙之倭宵遁伯简亦力尽死城上乡人祠祀之】
　　彭骥彭腾【骥字德华腾字德高宁德人训科正之子异母兄弟也性友爱无私财帛门内无间言腾尝公役逺回骥迓于石壁岭相持悲欢交至骥或乡归腾亦如之年并八十终不分异】
　　李泰【字文亨福安人任龙泉教谕刚方好义嘉靖十六年矿徒防邑泰帅众战于万寿桥死之】郭大科【字德渐福安庠生博雅笃行倜傥负竒节嘉靖间上坪坑徒哨掠大科率众枭其党己未倭防城捐金募毒箭手躬防饷守陴者及城陷与弟大干同被害时有陈国初吴廷珙亦骂贼支解死皆志士也】
　　白受采【百户麟子嘉靖间麟守百鹤岭倭陷宁德麟坐罪系狱万歴元年贼犯大金松山受采同弟祥自陈愿击贼赎父罪以失援死松山当事悯其阵亡檄州给银优恤之出其父罪】
　　王寿【宁德人居家孝友有子七人孙十四人择其能者应门户余使竭力农圃诸妇各勤女红三世共防庭无间言】
　　张仲业【宁德人性友爱处兄弟族党有恩年四十无子娶妾陈与其妻姚睦如姊妺已而生子同时刻稍长相让为兄仲业卒二子男女孙辈数十人三世同居雍睦之风不愧古人时又有彭濬者奉庶母处幼弟皆得其道以谨厚称宗闾】
　　张文纶【宁德人贫甚嘉靖末倭防来攻文纶舍妻子独负母山谷中遇诞日肩薪易酒馔为母寿人谓避难何必尔曰不尔心不安同时有徐元吉年十七祖母病割股食之】
　　俞稢【字德茂福宁人性孝友不为私蓄分产悉推与兄弟稢殁后所居火柩犹在殡寝门不得开子昌文号哭门忽自开得扶柩出兄稷侄昌煆孙浑俱以孝友闻】
　　郭铎【字惟警福安人五嵗孤母病刲右股进粥妺废疾每外出必嘱妻善视之躬筑母坟辟室以祀遗像云】
　　周珉【字胜玉福宁人璞之弟少丧父哀毁如成人事兄如事父日侍兄食毎更衣则为之束带至白首以为常后为虹县教官以忧归服阕将之任以白其兄兄曰吾老矣兄弟相聚能复几时珉感泣遂不复出】
　　郑仁【字克已福宁人事亲孝年十六丧母父年八十出入扶持冬夜以身温席夏月挥扇躬濯厠器不离左右父殁丧葬如礼】
　　张案【字希文福宁人九嵗而孤孝事继母曽氏母疾侍卧起药饵必亲得曾懽心又尝发谷赈饥减租焚劵治棺百余以给暴骨州守为署名于旌善亭以示劝】
　　郭维周【福安人嵗饥倒廪赈人不问姓名不责其偿有卖薪者失金路哭有陈二者欲鬻妻偿负维周并出囊中如望与之其他建梁砌途为德甚多】
　　刘廷举【字国賔福安人事继母郭氏曲尽孝道郭生二子使廷举别居廷举益承顺毎遇时物辄减飱鬻进父殁分产廷举逃别室听继母处分毕然后归时服其孝】
　　缪泮【字汝学福安人少孤事母孝母疾祷天刲左股和药再疾复刲右股母觉曰我死命也儿何自苦为母殁丧葬一循家礼嵗祭号泣如孺子闲者皆为感伤时又有陈华者家贫行孝葬亲夜宿草间得寳珠之应州判官李长摄县事立坊旌之】
　　陈大位【福安人遭倭乱掖母出城贼欲刃其母大位以身蔽伤左臂因奋死搏贼贼坠壕始得脱又闻其二弟被掠至罗源奉母命入贼营计诱出之】
　　陈铎【福安人有邻人锄地获金数百恐见夺夜寄铎舍托译安置人问曷不取之曰天与也托我而我取之乎】
　　郑伯起【福安人谦和好义尝两出槖金为人赎妻邑中桥道多所修建】
　　郭廷邀【字德望福安人三月而父殁恨未识父面每时荐悲不自胜奉寡母尽孝事兄如父二族侄蚤孤抚若已子邑西隅火被灾者误认廷邀为舅手授首饰百金谨封识诘旦寻其人还之】
　　黄文声【字廷韶福安人倭至邑适解粮在州冐死归防亲柩族人暴骸为鬻地悉葬之有董禧五者遗金归欲自缢文声召还之人称长者】
　　龚松【字坚夫宁德人幼丧父母稍长痛其尝罹饥困绘像悬中堂毎食必献虽瓜果之微不献父母不食既冠人劝其娶泣曰亲未归土越数年葬毕始娶孤侄患恶疮躬为扶抱洗涤傅药其妻恐相染松曰兄仅此子但得存活虽相染命也】
　　陈荣【字勉仁宁德人少孤事母孝妻亡恐再娶不当母心不复娶母久病汤药浣濯无少怠时有里人林崇仁亦孝于其祖】
　　陈仲饰【字以文宁德人务本力穑于族之贫者虽累贷无偿犹必赒之里之贫者虽累嵗逋租必加济焉有盗数人窃其廪百石事露愿还仲饰曰贫不尔罪伹不可再行取败耳盗感泣去】
　　林宸【字邦敬宁德人三嵗父母俱丧伯父为之藁葬且异穴及长改葬不辨母骨日夜悲哭一老人云血滴之渗入者亲骨也宸啮指血滴骨入之乃奉合父葬筑庐墓侧佥事舒春芳亲造庐礼之】
　　国朝
　　郑一鹗【霞浦人以明经候选州判官工文砥行人多引重之同时有王仕嘉者三山人僦居福宁尝还人遗金施棺建义塜有司为举其行】
　　林开燧【霞浦人事继母孝虽受詈辱无所怨家贫以亲未葬久不娶诸兄弟穷乏者咸仰给焉精医着有活人录以子祖成贵　赠资政大夫　赐匾曰裕后昆】
　　许大环【夀宁人父早丧母张氏孀守大环力耕以供甘防终身不懈母年八十有四大环六十有六怡顔悦色依依膝下】
　　台湾府
　　国朝
　　陈士俊【字子庆台湾国学生其先为漳浦人父子多善行康熙五十七年大旱米价腾涌士俊出粟二千五百石分四坊以赈存活无算又尝建桥施棺置园地于诸罗以充义塜五十九年增置义塜于鳯山新昌里】
　　黄孟深【其先为龙溪人幼随父瑞章至台遂籍诸罗瑞章三子伯与季蚤卒孟深抚孤侄过于己子男女四十八口同居合爨以耕读为业内外无间言又有王求李次者亦诸罗安定里人四世同居先后有司表其门】
　　永春州
　　宋
</div>
    <div class="pagination">
<a href="福建通志_page166.html">上一页</a><span>...</span><a href="福建通志_page162.html">162</a><a href="福建通志_page163.html">163</a><a href="福建通志_page164.html">164</a><a href="福建通志_page165.html">165</a><a href="福建通志_page166.html">166</a><span class="current-page">167</span><a href="福建通志_page168.html">168</a><a href="福建通志_page169.html">169</a><a href="福建通志_page170.html">170</a><a href="福建通志_page171.html">171</a><a href="福建通志_page172.html">172</a><span>...</span><a href="福建通志_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
