<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 5 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 5 页/共 196 页
  </h1>
  <div class="content">
   永乐四年，命丰城侯李彬等沿海捕倭，招岛人、蜑户、贾竖、渔丁为兵。
　　嘉靖二十六年。都御史朱纨、副使柯乔以海澳耆民充捕盗。都指挥黎秀议：日本倭先年内犯，朝廷屡下备倭之诏，及委重臣以督海防，是以海防乂安。今承平日久，军民趋利忘害，而各处轻生之徒，攘臂向前，私通贸易。向尝缉绝，今复启衅。若不预行究治，恐祸患日深，卒难禁制也。既而复上议曰：近署安边馆事，谂知违禁通番大船之详。其船皆造于外岛而泊于内澳，或开驾以通番，或转售于贼党。而嵩屿、渐尾、长屿、海沧、石马、许林、白石等澳，乃海贼之渊薮也。近欲行禁治，恐澳甲势要，抗拒不服，反速其祸。乞行府县巡捕官，亲诣各澳，密行擒治。船只应烧毁者烧毁，应留用者留用，使顽民知警，而通番之风少息矣。议上，秀遂大为漳泉耆民捕盗怨谤，致劾免官。后十余年，倭患大炽，沿海数千里，生灵靡不荼毒。
　　嘉靖三十七年，都御史王询请分福建水军，福、兴为一路，泉、漳为一路，各领以参将。泉、漳参将驻诏安，自南日山至浯屿、铜山、元钟等处，皆听节制。
　　嘉靖三十九年，都御史唐顺之请严福建沿海通倭之禁。《筹海图编》倭寇拥众而来，动以千万计，非能自至也，由福建内地奸人接济之也。济以米水，然后敢久延；济以货物，然后敢贸易；济以向导，然后敢深入。所以稽察之者，其在沿海寨司之官乎？稽察之说有二：其一曰，稽其船式。盖国朝明禁寸板不得下海，法固严矣，然滨海之民以海为生，采捕鱼虾有不得禁者，则易以混焉。要之，双桅尖底，始可通番，各官司于采捕之船，定以平底单桅，别以记号。违者毁之，照例问拟，则船有定式，而接济无所施矣。其二曰，稽其装载。盖有船虽小，亦分载出海。合之以通番者。各官司严加盘诘，如果是采捕之船，则计其合带米水之外，有无违禁器物乎？其回也，鱼虾之外，有无贩载番货乎？有之即照例问拟，则载有定限，接济无所容矣。此须海道官严行，设如某寨责成某官，某地责成某哨，某处定以某号，某澳东以某甲，如此而谓通番之不可禁，吾未之信也。
　　嘉靖四十一年，总兵俞大猷请修沿海墩台以备了望。俞大猷《条议山海事宜揭》：一曰，修墩台以备了望。盖寇盗之来，先见则众心不骇，预待则谋画有定。国初倭奴为害，故于沿海去处，各置水寨守备，仍于沿海高阜，设立墩台以为了望之所，保民除害之规，一何详且尽哉！今者海寇之患不灭倭奴，沿海墩台堕废，了望无人，故寇得以乘间窃发，掩吾民之不备。宜访其旧而复之，则贼船未至之先，村民已知所儆戒：欲趋避则得其方，欲捍御则得从容合勇以乘势也。
　　嘉靖四十三年，巡抚谭纶请复五寨旧地，各以武职一人领之。疏略：五寨守扼外洋，法甚周密，宜复旧制：以烽火门、南日、浯屿三■〈舟宗〉为正兵；铜山，小埕二■〈舟宗〉为游兵。寨设把总，分汛地，明斥堠，严会哨。改三路参将为守备。分新募浙兵为二班，各九千人，春秋番上。各县民壮皆补用精悍，每府领以武职一人。兵备使者，以时阅视，皆从之。
　　隆庆四年，添设浯、铜游兵。详见兵制。
　　万历二十五年，添设浙营兵戍泉。详见兵制。
　　万历二十五年，添设澎湖游兵。嘉隆间，海寇曾一本、林凤巢穴于此。万历二十年，倭有侵鸡笼、淡水之耗，议者谓澎湖密迩，不宜坐失。乃设官兵，先据险戍之。其初设一游、四哨，后以孤岛寡援，增设一游总哨，旋裁去兵额、船额。见《兵制》。

　　国朝

　　顺治十八年，迁沿海居民，以垣为界，三十里以外悉墟其地。
　　康熙十八年，命沿海二三十里量地险要，各筑小寨防守，限以界墙。时耿逆之乱，迁民悉复故土。及康亲王平定闽疆，疏称迁界累民，听其自便。至是，督抚上请，遂再迁焉。
　　康熙四十二年，覆准沿海各营，洋面有岛有屿，宜另为派定船只，以将备带领，常川驻守。其余各汛，以千把游巡。又是年覆准各处商船，出东洋者，必由定海镇所辖要汛挂号。往噶喇吧、吕宋等处，船出洋必由澎湖、南澳所辖之要汛挂号。其或由浙入闽，由闽入浙者，则必经定海、黄岩、温州、闽安、海坛、厦门、澎湖、南澳各协镇所辖要汛挂号。
　　康熙四十六年，覆准闽省渔船，准与商船一体往来。欲出海洋者，将十船编为一甲，取具连环保结：一船有犯，余船尽坐。桅之双单，并从其便。嗣后造船，责成船主取澳甲户、族里长、邻右保绪：倘有作奸，事发，与船户同罪。
　　康熙四十八年，覆准闽、粤、江、浙四省，每年轮委总兵官，亲领官兵，自二月初一日出洋，在所属本汛洋面，周遍巡查，至九月底撤回。遇有失事、获贼，照例分别题参议叙。
　　康熙五十年，覆准浙、闽捕鱼船只，不许越省行走。令沿海一带水师营管辖，取州县官保结，送沿海一带提镇副将，令其约束。
　　康熙五十三年，覆准水师提标五营，每营额设战船一十四只。船傍添刻“海国万年清”五字，分五营，每营以一字为号，自一号依次编至十四号止。并各镇协营一例取字，依次编号，刊刻船傍。又是年覆准各省海洋商、渔船只，分别书写字样。其各标营船巡哨，刊刻某营第几号；哨船照舵工水手例，各给与腰牌，刊明姓名、年貌、籍贯。如船无字号，人有可疑，即行严孥究治。
　　康熙五十五年，覆准福建水师提标五营，澎湖水师二营，台湾水师三营。派拨兵船，各书本营旗帜。每月会哨一次，彼此交旗为验。
　　康熙五十六年，覆准海坛、金门二镇，各分疆界为南北总巡，每岁提标拨船十只，将六只归于巡哨南洋总兵官调度，四只归于巡哨北洋总兵官调度。其台、澎二协副将，金门、海坛总兵官，均于二月初一日起，至九月底止，期满撤回。又是年覆准台湾米粮应着落台湾镇道，将内地一体严加查禁，不许私运出洋偷卖。至漳、泉、厦门地方，米少价贵，该督抚即酌定应需米谷数目，行文台湾镇道量拨。米谷，验给照文，护送兵船逐汛严加押送，饬地方官亲看发卖，并将原照申送督抚销案。
　　康熙五十八年，覆准凡往台湾之船，必令到厦门，出入盘查，一体护送。由澎而台，从台而归者，亦令一体护送。由澎到厦，出入盘查，方许放行。又往台之人，必由地方官给照。单身游民无照偷渡者，严行禁止。如有违犯，分别兵民治罪。不许地方官滥给照票，如有哨船偷带者，将给管专辖各官，分别议处。
　　附载：明曹学佺《海防志》：闽有海防以御倭也。国初设卫、所，沿海地方自福宁至清漳南北浙粤之界，为卫凡五，为所凡十有四。仍于要害之处，立墩台、斥堠，守以军，余督以弁职，传报警息。凡以防倭于陆，又于外洋设立寨、游。寨之初设有三：烽火，南日、浯屿。续增小埕、铜山为五。寨领以把总，用武科会举及世勋高等题请升授。以都指挥体统行事，谓之“钦依”。游之初设亦有三：海坛、元钟、浯铜。续增湄洲、嵛山为五。领以把总，由抚院差委或指挥，及听用材官谓之名色。凡以防倭于海，时值春秋二汛，驾楼船备岛警，总镇大帅亦视师海上，按期驻节，经制周矣。南澳一游，间于闽粤，亦以钦依总之。顷题海坛、元钟改授钦总，以重事权，且移浯屿一寨专守石湖，固泉门户，寻以浯铜系漳要区，亦须体例题改。复设台山、礵山、湄洲、五虎、鸿江、澎湖等游，甚至料罗、东涌、大小甘山亦设远哨，实欲其缓急攸资，互为应援。瀚海无波则画方以守，弋船下漱则合力以攻，毋泥区区汛地间也。《闽书》：成弘以前，山寇多而海寇少；正嘉以来，山寇少而海寇多。国初州县仍宋、元旧，山林深阻，菁棘蒙密，奸宄时窃发，至乎蔓不可图。今其地芟夷之后，悉置县司，即欲啸聚，靡所藏寄，此山寇多少所由异也。国初太祖严通番禁，寸板不许下海。江夏侯经略海上，城寨方新，士伍骁健，又孰有寇？嘉靖之初，都御史朱纨以禁海仰药死，副使柯乔亦坐诛。海上市易，未易辄禁绝。至乎季年，倭从浙直入，犯闽中，大乱数岁。于今闽人生息益众，非仰通番，无所给衣食。又闽地陋山多，渠渎高陡，雨水不久蓄。岁开口而望吴越东广之粟船，海乌能禁哉？倭故蹂躏吾民乎，来亦有时。今其所行劫海上，率吾内地之民假其面目，借其名号，杀越于货，了无畏恐，此海贼多少所由异也。方此之时，山寇少矣，当事者脊脊忧海上倭，要以前所言海外之倭有时，内地之倭无日也。宁国沈有容，旧为浯屿把总，海滨之民皆知其生业出入，贸迁何业，所藏货物当往何番市。剧奸，捕治之；其次可用为耳目，力使者藉为兵。彼习知冲犂抵拒之法，见刀刃而不惧，望旗帜，听金鼓、铙炮，色不怖。而又为之利器械，坚船具。有容为把总数年，泉中绝海寇。嗟乎！事固在人哉！戴翀霄议闽中事体，与浙直不同，惟在抚之得宜而已。盖寸板不许下海之禁，若行浙直，则海滨之民有鱼盐之利可以聊生，而海洋即为之肃清。若福建漳泉等处，多山少田，平日仰给全赖广潮之米。海禁严急，惠潮商舶不通，米价即贵矣，民何以存活乎？愚闻漳泉人运货至省城，海行者每百斤脚价银不过三分，陆行者慎增二十倍，觅利甚难。其地所产鱼盐，比浙又贱，盖肩挑度岭，无从发卖故也。故漳泉贷赀通番，愈遏愈炽。为倭向导者，官府系其家属，不敢生还，岁岁入寇，是外寇之来，皆由内寇纠引之也。如愚见，莫若因其势而利导之。督抚海道衙门令漳泉有船只者，官为编号，富者与之保结，许其出洋装载货物，纳税自卖。其回也，南则许贩惠潮之米，北则许贩福宁温台之米，但不许至外国及载番货。今也海禁太严，见船在海，有兵器、火器者，不问是否番货，即捕治之。米谷鱼盐之类，一切厉禁，据其迹虽似犯法，论其情，海船往来，非带兵器、火器，无以防海寇之劫夺，不有可原者乎？明乎此，则民情得伸而乱源可塞矣。虽然，亦未也。将欲抚之，必先威之。练兵足食，使在我之威足以制贼，则民有所惮而听吾抚治。抚治而不从者，然后兵以剿之。是故能攻而后能抚，知抚而不知攻者，吾末见其能抚也。《筹海图编》：八闽多山少田，又无水港，民本艰食，自非肩挑步担越山度岭，则虽斗石之储亦不可得。福、兴、泉、漳四郡，皆滨于海、海船运米，可以仰给。在南则资于广，而惠潮之米为多；在北则资于浙，而温州之米为多。元钟所专造运船，贩米至福行粜，利常三倍。每至辄几十艘，或百艘，或二三百艘，福民便之，广浙之人亦大利焉。兵兴，山岭戒严，担负既难，而募调之费又众，大户所积莫肯轻粜，海运又厉禁焉，民食、兵饷，如之何而不匮也？故经略福建之策，莫先于处糗粮。糗粮若缺，则五澳之兵虽设，譬之衣冠之人，外貌可观而五内腐裂，四肢痿痺，未有不丧亡者，盖不待倭攻之而后地方为难保也。今日足食之计有二：其一，须申明祖宗之意，止禁双桅船只私通番货以启边衅。所谓寸板不许下海者，乃下大洋入倭境也，非绝民采捕于内海，贩粜于邻省也。严其保甲，令民沿海运粜，则广浙有无相通，而福民不患于无食矣。其二，官府提编银两输解督抚，春夏给为兵粮。时价方贵，有银无米，兵甚苦之。不如令有司以银秋籴贱米，则米数多；春而随兵所至，就以为饷。官与兵，不两利乎？兵饷既备，民食亦充，军门以别省善战之师三五千人调至于福，大振威克，岂惟倭寇不能为福建患，将使福民之勾引接济与倭为党者，永永其不敢矣。蒋德璟《策海》上：高皇帝既定天下，独以东南海警为忧，命汤信国公行登莱浙直，周江夏侯行闽，视要害地筑城，置卫所巡司，按籍抽丁，戍之陆。复置水寨，选军教习战船，防之水。水寨亦统以指挥，曰把总。无事往来会哨，有事则协力出剿，与卫所表里。自福宁沿海至泉漳可二千里，凡为卫所二十有五，巡司四十有五，而五水寨则福宁州烽火，福州小埕、兴化、南日、泉浯屿、漳铜山，北与浙之金盘，南与粤之拓林，声势联络。巳复于烽火则翼以礵山、台山二游，于小埕翼以海坛、五虎二游，于南日翼以湄州游，于浯屿、铜山翼以浯铜、澎湖、元钟三游，各设副总兵、参、游统之，而受成于督府。制既日增，防亦益密矣。何哉？滨海一二逋逃，聚党衡行，遂不可抗制乎？今郑芝龙抚矣，李魁奇诛矣，芝龙复招叶郁降矣，独钟斌乍抚乍飚矣，而皆在泉地，故泉尤为难。比且长驱三百艘，径薄省会，焚福宁、沙埕诸处，转掠松江、湄州，如入无人之境。彼寨游安在哉？说者谓烽火、南日徙入南澳，湄州撤入平海，浯屿移入厦门，复移石湖为非策。而诸将不惟不曾御，亦不能哨，无能侦贼艘所在者，按律重则失机，轻则守备不设，被贼入境虏掠，及邻近卫所不即发兵策应者皆戍。窃以为汛地诸将当问也。当事者动曰：无将、无兵、无饷、无舟。若失事不问而听其为河上之旋抽，虽千百将犹无将也。国初有卫所军无别兵，有指挥千、百户无别将，即寨游出汛亦军也。弘治中选民壮，隆庆中募客兵，万历中复添募兵，近又编乡兵，与军而四矣。古之为民者四，今之为兵者四，民愈穷，兵愈虚。若不就卫所之额军与现在之兵一番综汰、一番训练，而听其为纸上之雀鼠，虽百万兵犹无兵也。然则虽有饷实无饷，即造舟亦非舟也。何则？以无将故无兵，以无赏罚故无将，虽有舟其谁用之？适以斋贼而已。而况所遣造舟之人，又即以舟为奇货哉！故明于高祖皇帝设水陆官军之意与其法，而后海事可为也。《策海》下：夫责将是矣。而嘉靖末，以胡梅林、唐荆川之督抚，俞、戚、汤、卢、刘之将，加以川、湖狼土之雄，与王直、徐海辈角于海，犹胜负半也。至于用说客，用内间，而后可图，然已谲矣。令诸将益非曩对，且贼日益，奈何曰今贼亦非曩对也？曩挟倭，今皆潢池赤子耳。谁不有父母妻手坟庐，其驱而贼，非得已也。彼未尝不欲抚，而特不信我之抚；我未尝不可抚，而特无能以剿为抚，故抚亦不成。何也？彼之不信抚者惩魁奇也。使受抚皆如袁进，释甲久矣。而我犹必以剿为抚者，我既无以示之信，又不能以剿示之畏，则虽复再飞扬，再焚劫，千罪万罪归于博一官而止。诸人见为民之无以自庇也，而为贼之可以得官，则日趋而之贼。一贼就抚，一贼旋生。此刘诚意之所以策方谷珍，而海上事不可为矣。然则议剿乎？曰剿非三省会兵不可。然天下方以全力注辽，辽急而闽差缓。无已，则有五焉。愚以为宜先散其胁从。正统中，汀邓伯孙之变，尚书金濂揭榜立赏格，能相擒杀来降者，与斩敌同赏。悬金列级，信如四时。而许反正者，给牌听归勿问。于是降者相继，可法也。梅林许徐法居沈家庄也，既间其书记叶麻，复间其党陈东，俾相斗。其图王直也，与其亲信王滶，叶宗满辈连妆卧。盖贼之姬侍左右，无不在圈套中，百计而诱之来，来而健将勍兵周罗密匝，非空拳试也。可法也。戚将军《新书》于练兵法无不破的，而俞武襄《剑经》先教棍法，以用棍如习四书，刀斧枪钯狼铣诸艺，如各习一经。其言曰：练兵必先练胆，练胆必先教艺。艺精则胆雄，胆雄则兵强。且练兵必先练一人始，其一人已精，以教十无难也。可法也。闽兵、闽船昔称长技，故贼深忌之。沿海一带，如长乐之松下；福清之南盘、后营、沙场、澳口；莆田之崎头石壁、吉了、莆禧三港口；晋江之石湖、深沪、祥芝、福全、围头、东石、石碅；惠安之崇武，南安之石井、营前、莲河；同安之澳头、刘五店、官澳、神前、列屿、金门、水头；海澄之砧尾、赤石、林尾、双屿、长屿、海沧、月港、斗米；漳浦之镇海、赤湖、陆鳌、铜山、云霄；诏安之南诏、梅岭、元钟，各澳之人，皆多骁杰，胜浙兵远甚。嘉靖末，议令各县于每澳选五十人，其人须二十五以下，乖觉勇健，力挽三百觔，可管十人者。每名给银五钱，令自备籐牌、刀枪，日给工食四分。而选指挥千、百户，各须二三人，先发教师教以技艺，次教营阵，务令各知其中深意。卒然遇警，贼少则率此以应，贼多则令三百人，每人自募其亲邻十人，给安家银三钱，工食三分，听此一人为甲长，管束之，开示之，须臾之间，皆就纪律，无不一当十者随取随足，欲聚欲散，机权在我。在贫民，既藉以糊口，不复从贼，且自顾其身家。而指挥千、百户，皆本土与相习，又顾世职，与白丁名色不同。可法也。第其费安归乎？议者以为选之卫所额军及州县机快而足，不足方选各澳补之。彼既各有月粮工食，而汰其老羸各客兵之虚冒者，不忧乏饷也。且澳兵即近日之乡兵也。乡兵既壮，则客兵亦可渐汰矣。又各水寨额设福、哨、冬、鸟、快五号，计四十余舟，大者每只工造及槓梖器械之费须三百三十金。嘉靖末，武襄用之。贼多则五寨夹攻，少则各寨自为剿杀，海贼无敢正视。且曰海贼所以难与者，惧其一闻官兵出洋，逃遁也；若专泊澳分，脆兵所畏，正强兵之所喜耳。使水陆兵船，诚有虎豹在山之势，何忧于贼，何靠于以贼攻贼？又何必抚，亦何必不抚乎？五者皆海事已试之效也。乃其要又不在将而在吏。如伍文定守吉安，谭纶守台州，金燕令桐乡，张佳九令铜梁，任环以同知，陶鲁以县丞，皆能出奇制胜，贤于将帅，不可多得。而第团保甲，严接济，先抚字，使家潜户伏者不复起于高城深池之内，则固处处可行矣。而院道复励必为之志，行必伸之令，运必胜之略，以临之于上，庶有济乎！夫王文成，岂异人任哉？国朝王命岳《靖海疏略》：逆贼原无长略，不过纠合亡命，偷生海岛，众嚣而不整，兵虽多而不当用，且南方气力脆薄，交锋片刻，胆力不支，辄思反北，无持久力战之强。但贼习海既久，以舟楫为室家，视巨浪如安澜，海战实其所长。而我师皆北人，不惯水性；与贼翱翔于巨浸洪涛之中，似非万全之计。方今上策，惟有把截隘港，禁绝接济，信赏必罚，申严号令，轻徭薄赋，与民休息，使民不为贼，贼不得资，迟之又久，必有系丑而献阙下者。又疏：日者海寇倔强，岛上每潜结土贼以作外援，布置奸宄以图内应。故城外之贼，凡有二种：其一则姓名已著，窜伏山海之交以为三窟，号召党类，联络乡里。听联络者输饷谷，不听联络者遭劫掠。其一则父子兄弟，拨置一二人入海从逆，拨置一二人入衙作蠹，而本人乃在乡村，或借乡总名色，或借社首名色，驱遣里民，一呼百诺；日入城市而人不敢问，夜归乡闾则哨党聚掠。比者郡城而外，大乡劫中乡，中乡劫小乡，日日见告，此曹实为戎首。乡民被掠而讼之官，缓则衙蠹牵其线索，急则海上为其归巢。诸如此类，皆与海贼遥相响答，臂指相连。但零星草寇原易芟除，若苟安养癰，必致滋蔓。臣愚以为宜勅督抚提督，但有土贼处所，即宜探其巢穴，立刻扑灭。其阳为民而阴为贼者，即宜访确，立置重典。土寇既除，则海寇之党孤，城以外无肘腋之患矣。至于投诚之众，实繁有徒，皆量加职衔，授以室庐，置之郡邑，与民杂处。此曹既受朝廷厚恩，未必遽怀反侧。然而处置失宜，虽初无异志，得无有因利乘便而变其初心者乎？夫以本地投诚之人安顿本地，其平日党羽有限之投诚同在城中者，有不跟投诚依然哨聚城外者，虽行藏各别，而声息常通，彼此往来，莫能察识。又身在城郭，难于防备，种类众多，一呼而集。郡中虚实，平昔毕知，加以鹰存未化之根，虎耐久馁之肠，海寇多勾引之奸，磁铁有相通之气，一旦叵测，可为寒心。即以泉州而论，去岁八月间镇江失守，报至闽省，数日之内，投诚之众，语意眼色大异平日。臣时在城中，一夜常数惊。幸江南捷音至，人心乃定。倘捷音稍迟，臣恐泉州之祸，不在海上而在萧墙之内也。臣愚以为朝廷既开浩荡之恩，待以不死，加以职衔，亦宜商量处置之方，使变无由生，非徒以安戢地方，亦以全始终之恩于若曹也。施琅《海疆底定疏》：臣以为展禁开海，固以恤民裕课，尤须审弊立规，以垂永久。如今贩洋贸易船只，无分大小，络绎而发，只数繁多，资本有限，饷税无几，不惟取厌外域，轻慢我大国之风，且藉公行私多载，人民深有可虑。如近者臣在省会议，据中军参将张旺报称：船户刘仕明赶缯船一只，给关票出口往吕宋经纪，其船甚小，所载货无多，附搭人数共一百三十三名。臣据报时即行查，而该船已开去矣。一船如此，余概可知。时内地人民，奸徒贫乏不少，弗为设法立规，节次搭载而往，恐内地渐见日稀。夫以台湾难民，尚荷皇上德意，移入内地安插。今内地之人反听其相引而之外国乎？非善固邦本之法。窃观外国所来进贡之船，人数来往有限，岂肯遗留一人在我中土。更考历代以来，备防外国，甚为严密。今虽与其贸易，亦须有制，不可过纵。以臣愚见，此飘洋贸易一项，当行之督抚提。各将通省之内，凡可与贩外国各港门，每港门议定上大洋船只数，听官民之有根脚身家不至生奸者，或一人自造一船，数人合造一船，听四方客商货物附搭，庶人数少而赀本多，饷税有徵，稽查尤易。至于外国见我制度有方，行法缜密，自生畏服而遏机端。其欲赴南北各省贸易并采捕鱼船，亦行督抚提，作何设法，画定互察牵制良规，以杜泛逸海外滋奸，则民可以遂其生，国可以佐其用，祸患无自而萌，疆圉永以宁谧，诚为图治长久之至计。故安不忘危，利当思害，苟视为已安已治，无事防范，窃恐前此海疆之患，复见不远。矧兼水师船只，刻限三年小修，五年大修，自征剿及渡载投诚伪官兵眷口、难民之后，多属朽坏搁泊，少当于用。穷弁不能拮据整葺，请修犹迟时日。而沿海新造贸捕之船，皆轻快牢固，炮械全备，倍于水师战舰。倘或奸徒窃发，藉其舟楫，攘其赀本，恐至蔓延。盖天下东南之形势，在海而不在陆。陆地之为患也有形，易于消弭，海外之藏奸也莫测，当思杜渐。更以台湾澎湖新辟，远隔汪洋，设有藏机叵测，生心突犯，虽有镇营官兵汛守，间或阻截，往来声息难通，为患抑又不可言矣。

　　县界所属海口上至乌屿，与惠安县分界；下至鸡母屿，与同安县分界。

　　陆汛澳口

　　法石　内港小口，距县东南十五里。上至新车汛十里，下界鹧鸪寨三里。《方舆纪要》：宋置寨于此。真德秀状：防海要冲之地。
　　鹧鸪　内港小口，船只稀少。上至法石汛三里，下至浔美汛三里。
　　浔美　内港小口，船只稀少。上至鹧鸪寨三里，下至后渚塘五里。
　　后渚　内港小口，船只往来甚少。上至浔美汛，下至乌屿澳。
　　乌屿　内港小口。上与惠安臭涂分界，下至桥南。屿在海中。《方舆纪要》：四围潮水环绕，民居辐辏，有石桥以通往来。
　　陈埭　间有船只出入。合南浦诸水为斗门，通归于海。

　　水汛澳口

　　蚶江　在县东南，内海正口，船只出入之处。《方舆纪要》：“民居稠密。番舶所经边海之地，佛堂、蚶江，亦肘腋之虞也。”
　　日湖　内海小口。上与蚶江接连，在县南。通志：“浅水可泊舟”。明万历间，移浯屿水寨于此。
　　古浮　外港次要海口。上至日湖，下至祥芝。
　　祥芝　外港。在县东。《闽书》：东抵外洋大海，南至永宁卫，与崇武所相对。明初徙石湖巡司于此。《方舆纪要》：明参将王麟破贼严山老于此。
　　五堡　外港要口。上至祥芝，下至东埔。水程二里内系内洋，二里外系外洋。
　　东埔　外港要口。上至五堡，下至东店。水程二里内系内洋，二里外系外洋。
　　东店　外港要口。上至东埔，下至厝上。水程一里内系内洋，一里外系外洋。
　　厝上　外港要口。上至东店，下至沙堤塘。水程三里内系内洋。
　　沙堤　外港要口。上至厝上塘十里，下至寨下塘。水程三里内系内洋，三里外系外洋。
　　寨下　外港要口。上至沙堤，下至永宁。水程五里内系内洋，五里外系外洋。
　　永宁　外港要口。距县东南五十里。水程五里内系内洋，五里外系外洋。《闽书》：东滨大海，北界祥芝及浯屿寨，南连深沪、福全，为泉襟裾。
　　梅林　外港要口。上至永宁，下至鲁东澳六里。水程五里内系内洋，五里外系外洋。
　　鲁东　外港要口。上至梅林塘十里，下至深沪十里。水程六里内系内洋，六里外系外洋。
　　深沪　外港要口。在县东南七十五里。《闽书》：东滨大海，北永宁卫，南福全所，西邻浔美，通南日，接铜山。由深沪至永宁卫为佛堂澳，海寇出入必经之地，元置巡司于此。
　　乌浔　外港要口。在县东南九十里。水程五里内系内洋，五里外系外洋。《闽书》：南临大海，东接深沪，西连福全，有圳上澳，在深沪福全间。
　　大小溜　外港要口。上至乌浔塘八里，下至围头汛七里。
　　围头　外港要口。在县东南，距城一百三十里。与金门之料罗洋面对峙。真德秀状：正瞰大海，南北洋舟船往来必泊之地。《闽书》：东南瞰海，南连■〈氵丙〉洲。宋嘉定十一年，置宝盖寨，元，寨废。明洪武二十年，徙陈岩巡司于此，改今名。

　　内港次要澳口

　　石菌　内港偏僻海口。舟船时常往来。上至■〈氵丙〉洲塘三十里，下至东石汛四十三里。
　　东石　内港小口。上至石菌汛四十三里，下至鸿江澳，在白沙、安海之间。亦沿海要地。
　　鸿江　内港次要偏僻海口。上至东石十里，下至白沙。

　　附近寻常澳口

　　福全　在县东南。近时居民依山为业，并无舟船出入。又《海防考》：福全西南接深沪，与围头、峯上诸处并为番舶停泊避风之门户，哨守最要。《闽书》：福全汛有大留、圳上二澳，要冲也。明置守御千户所于此。
　　■〈氵丙〉洲　界海边。民以山场为业，无船只出入。
　　白沙　偏僻，沿海边。居民依山，不业海。上至■〈氵丙〉洲四十里，连晋、南三邑；于大百屿交界处，竖碑为记。

　　风信

　　海船利在风。风起灭顺逆，一军安危系焉。信期多在夏秋之间，西北风倏起。或日早白暮赤，天边有断虹，散霞如破帆、鲎尾。西北黑云骤生，昏夜星辰闪动，海水骤变，水面多秽及海蛇浮游于上，蝼蛄放洋，乌■〈魚脊〉波弄，必有飓风将至，须急收垵澳。兵船在海遇晚，须先酌量收泊之处，以防夜半风起。追贼亦然，审风信为进止，当局者不可不知也。明戚继光《风涛歌》：日晕则雨，月晕则风；何方有阙，何方有风。日没脂红，无雨风骤。返照没前，胭脂没后，星光闪烁，必定风作。海沙云起，谓之风潮。名曰飓风，大雨相交。单起单止，双起双消，早晚风和，明日更多。暴风日暮，夜起必毒。风急云起，愈急必雨。雨最难晴，仍防暴生。春易传报，早生晚耗。一日南风，一日北到。南风防尾，北风防头。南吹愈急，北即不专。云若车形，大主风声。云下四野，如雾如烟，名日风花，主有风天。云若鳞次，不雨风颠。雨阵西北，风如泼墨；起作眉梁，风雨先扬。雨急易霁，天晴无妨。水生靛青，主有风行。海燕成群，风雨便临；白肚风作，乌肚雨淋。海猪乱起，风不可已，逍遥夜叫，风雨即至：一声风，二声雨，三声、四声断风雨。虾笼得纬，必主风水。蛇蟠芦上，水高若干；头垂立至，头高稍延。月尽无雨，来朔风雨；廿五、六若无雨，初三、四莫行船。春有廿四番花信风，梅花风打头，楝花风打尾。正月忌七八，北风必定发。二月忌初二，三月忌清明，五月忌雪至。正月落雪起，箕至百廿日，期内必难已。欲知彭祖忌，六月十二日，前后三四宵，必不爽此朝。七八三日南，必有北风还。九九当前后，三四日内难。十月忌初五。三四之后前，冬至风不爽。腊月廿四间，月临箕毕翼轸四宿，风起最准。又海船出洋推算风信，名为飓期，按期多验，统载于后。
　　正月初九日，玉皇飓。此日有飓风，各飓皆验；若无，则各飓亦多有不验者。十三日，关帝飓。廿九日。乌狗飓。
　　二月初二日。白须飓。
　　三月初三日，上帝飓。十五日，真人飓。廿三日。妈祖飓。真人飓多风，妈祖飓多雨。
　　四月初八日。佛子飓。
　　五月初五日，屈原飓。十三日。关帝飓。
　　六月十二日，彭祖飓。十八日，彭祖婆飓。廿四日。洗蒸笼飓。以上三日，皆系大飓旬，虽内港，亦宜避。
　　七月十五日。鬼飓。
　　八月初一日，灶君飓。初三日，是日龙神大会，有飓。十五日。魁星飓。
　　九月十六日，张良飓。十九日。观音飓。
　　十月初十日，水仙王飓。廿六日。翁爹飓。
　　十一月廿七日。普庵飓。
　　十二月廿九日。火盆飓。自廿四日至年终，每遇大风，名送年风。

　　潮候

　　万历府志：晋江潮汐，出入经行之大者，曰洛阳江，自县东北乌屿而入，潮至坝头而止，即留公陂，俗呼陈三坝。曰安海港，自县东南东石而入。曰晋江，自县东石头而入，潮达黄龙溪而上。其余北自乌屿，南属之东石，中间若福全所、永宁卫、龟湖、浔美诸处，各有支海穿达，能荡涤氛瘴，通行舟楫，利运鱼盐。其沿晋江而旁入小港者，则有下辇港，自东山而入，以至青濛；有店头港，自石笋东下洲而入，以至浦头；曰新亭港，自石皮西石闸而入，以至广教坑鼓雷塘。又其余则细仄支流，有不可胜纪者矣。旧志载，晋江潮候：初一、十六辰戌中，初二、十七已亥初；初三、十八己亥中；初四、十九己亥末；初五、二十子午初；初六、二十一子午末；初七、二十二丑未初；初八、二十三丑未中；初九、二十四丑未末，初十、二十五寅申初；十一、二十六寅申中；十二、二十七卯酉初；十三、二十八卯酉中；十四、二十九卯酉末；十五、三十日辰戌初。盖以潮平时为候也。洛阳、安海诸港澳，缓海潮三刻，浯江、笋江又缓三刻，此诸潮先后大略也。居民以指掌布十二时，复以“长半满汐半竭”六字顺推亦准；但潮有小大，而候因之有迟速，尚当按刻为正云。

　　〔校注〕
　　〔一〕“作”，《真文忠公文集》作“昨”。是。
　　〔二〕“泊”。《真文忠公文集》作“舶”。是。

　　●卷之六　户口志

　　民数之登，天子拜受，车前载式，富教爰商。民惟邦本，生齿之不可不繁也。然桑麻鸡犬，乐利攸资，而休养生息，仰赖当宁。司空掌邦土，冢宰制国用。凡以容民畜众，使之蕃衍，以优游夫太平；版图式廓，井里滋丰而有道，长久之基，巩于不敝。国家民安物阜，超越古今。康熙年间以承平日久，户口日增，永不加赋。山陬海澨之间，莫不熙来攘往，毂击肩摩。生斯时者，含哺鼓腹，寝炽寝昌，抚摩噢咻；司此土者，其穆然有远图也欤！志户口。
　　汉法，民年十五，出赋钱八百二十，为一算。唐立租庸调之法，其赋扬州以钱，岭南以米，安南以丝，益州以罗绸绫绢。闽中亦口赋钱，如汉法也。五代中，伪闽为政，诸州各计口算钱，谓之身丁钱。后泉、漳等州，折变输米五斗。宋兴，版籍仍伪闽之旧，有司取官斗较量，闽时五斗得七斗三升，自是命民岁输身丁钱七斗五升，每年折价送纳。真宗之世，念南方地狭人贫，终身佣作，仅了身丁，其间不能输纳者，父子流窜，甚或生子不举。祥符中，下两浙、福建除身丁钱四十五万贯。其时兴化、泉、漳三州以丁钱折变输米，无为论奏者，除钱诏令，遂不行之三郡。景祐初，福建转运使庞籍请罢之，有司持不可。至和三年，知泉州蔡襄请减之如建州例，不报。嘉祐三年十一月，诏曰：漳、泉、兴化，自伪闽以来，计丁出米最重，或贫不能输，朕甚悯焉。自今泉州、兴化旧纳七斗五升者，主户与减二斗五升，客户减四斗五升，为定例。盖是时庞籍为相也。元丰八年，分主、客户，以丁力多寡科差，兼论资产。自衙前役重，供应者辄至破产。民有父子兄弟自分为户，或嫁遣孤孀，求单丁以避重差。户额虽多，丁口实无所益。南渡后，诏州县宫殿最以生齿多寡为差，而冒增之弊终宋之世矣。元定人户为十等，立科差法，有丝料、包银、夫役三项，皆祝丁力输办，其详不可考。然闻之故老，其治大抵卤莽阔疎，不复分析。明初定闽中，即令民以户口自实。至洪武十四年，始颁黄册，式于天下。户目凡七：曰民，曰军，曰盐，曰匠，曰弓兵，曰铺兵，曰医令。各以本等名色占籍，十年则覈其老幼生死而更造之。民父母存，若亡而兄弟出分，及赘壻、乞养子归宗另爨者，听异籍。惟军籍有清勾，虑其以异籍为规避，禁不听。凡科敷物料及差役，十年一事。男子年十六以上为成丁，丁当米一石事其身。贵者、老者、疲癃、残疾者，皆复之，不事。正德十四年，沈御史灼议酌民口赋，始行八分法。每一丁岁徵银八分，以充岁办等料。惟差役仍旧十年一事。嘉靖季年，倭夷入寇，兵火疠疫之余，户口十损六七，有例并户除丁，自是户丁虽稍得除减，而产以花分开折，反增于旧。隆、万而后，虽抱关无警，户口渐复，而明季兵燹流离，国初海氛播迁，亦大半减耗焉。康熙二十二年平台复界，迁民渐次归还，自是以后，升平休养，户口生息渐繁。五十二年癸巳钦奉恩诏，以五十年丁册定为常额，此后盛世滋生，永不加赋。雍正二年，复题准随田匀丁，民甚便之。今按：晋江县人户丁口，旧管四万三千七百二十七丁。内民户男子成丁一万四千二百四十九丁，共徵银四千八百七十五两七钱六分二厘六毫有奇。
　　盐户男子成丁一千四百五十九丁，共徵银二百二十七两九钱七分七厘七毫有奇。
　　食盐课并不成丁二万八千一十九丁口，每丁口徵银一分八厘七毫九丝八忽四微。共徵银五百二十六两七钱一分二厘三毫有奇。
　　以上人户丁口，通共徵银五千六百三十两四钱五分二厘七毫有奇。
　　内除乾隆二年缺额田粮徵输案内豁免匀徵丁口，无徵银二十两零六钱七分八厘二毫。
　　又除乾隆七年起盖西仓同知衙署，购买民田作地基，豁免匀徵丁口，无徵银一钱三分八厘二毫有奇。
  </div>
  <div class="pagination">
   <a href="晋江县志道光本_page4.html">
    上一页
   </a>
   <a href="晋江县志道光本.html">
    1
   </a>
   <a href="晋江县志道光本_page2.html">
    2
   </a>
   <a href="晋江县志道光本_page3.html">
    3
   </a>
   <a href="晋江县志道光本_page4.html">
    4
   </a>
   <span class="current-page">
    5
   </span>
   <a href="晋江县志道光本_page6.html">
    6
   </a>
   <a href="晋江县志道光本_page7.html">
    7
   </a>
   <a href="晋江县志道光本_page8.html">
    8
   </a>
   <a href="晋江县志道光本_page9.html">
    9
   </a>
   <a href="晋江县志道光本_page10.html">
    10
   </a>
   <span>
    ...
   </span>
   <a href="晋江县志道光本_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
