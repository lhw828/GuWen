<!DOCTYPE html>
<html>
<head>
    <meta charset="UTF-8">
    <title>福建通志 - 第 226 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 226 页/共 239 页</h1>
    <div class="content">　　【释名曰楼防也谓其髙明觌逺防防然也建于第宅则以阅园林有媚树于雉堞则以警冦盗不虞故墨子曰城三十步一坐候楼百步一立候楼兹楼者盖此郡北墉之立候楼也卜筑之始微而具之袤不倍常广惟再寻制造日逺土木力殆左骞右陊上露下圮有年数矣邦牧安定席公贞元七年下车至九年将及三祀重民力而未形言是年暮秋嵗丰农隙有司率常典吿有事于土功公曰斯郡之南极也元后帝乡实在于此诗不云乎心乎爱矣遐不谓矣欲因恋主向北瞻瞩惟北有楼半倾半摧日夜阙登陴击柝之所风雨忧折榱复隍之患政因时令尔其营之俾有布席跪立之间地更人防卒之莅事予将时跻展北面拱辰之心焉受命者感公之意如公之意野人羣庶感公之诚如公之诚川朝子来筑崩易蠧址有余而不刬基培自延材有长而不剪栋宇自崇既望庀徒未晦成功倚层霄于轩槛纳千里乎牕牖如鳞之廨署若岸之军壁得之之状若连山之有重峦长江之蹙洪涛气势由是以雄焉公每子牟情来庄舄思生俯仰于斯徘徊于斯夫完城壮邑有邦之本也恋阙爱君为臣之节也善矣乎公广兹楼也逺得有邦之本大有为臣之节执邦之本曰公谨臣之节曰忠惟公与忠公斯昭矣小子家在委巷多闻舆颂艺忝儒术每侍公居上志下衷两获而遂敬书其事为之记以献至若眺四维之云物临万井之烟景遐象佳致眸莫胜观非公有楼之素故不之载贞元九年秋九月三十日记】
　　欧阳詹二公亭记
　　【胜屋曰亭优为之名也古者创栋宇才御风雨从时适体未尽其要则夏寝冬室春台秋户寒暑酷受不能自减及中古乃有楼观台榭异于平居所以便春夏而陶堙郁也楼则重构功用倍也观亦再成勤劳厚也台烦版筑榭如栏槛畅耳目达神气就则就矣量其才力实犹有蠧近代袭古増妙者更作为亭亭也者借之于人则与楼观台榭同制之于人则与楼观台榭异无重构再成之糜费加版筑栏槛之可处事约而用博贤人君子多建之皆选诸胜境今年暮春月邦牧安定席公别驾置同正员天水姜公念兹邦川逼溟渤山连沧梧炎气时回湿云多来又日临胃次斗建辰位和气将阻畏景方至月令云可以升山陵可以居髙明盖谓是月况地理卑卑而不择爽垲以荡夫汚廅乎因问风俗相原隰郭东里所共得竒阜髙不至崇卑不至夷形势广袤四隅若一含之以澄湖万顷揖之以危峯千岭防圆水之心当奔崕之前如镜之纽状鼇之首二公止旌舆以回睇假鱼舟而卜陟幕烟茵草翫怿移日心谋意筹有建亭之算而未之言也二公既归邑人踵公游于斯者如市登中隆观媚丽前来后至异口同辞昔汉帝不曰百姓安其田里而无愁怨之声者其由良二千石乎是谓政平教成时和境清使俗泰而民以宁者也虞书不曰股肱良哉庶事康哉是谓翼帝藩皇调隂序阳使物阜而民以昌者也席公今日之化育吾徒是以宁姜公昔嵗之弼谐吾徒是以昌且以之宁又以之昌恺悌君子也诗云岂弟君子民之父母二公真吾父母矣今兹阜二公攸选尚而加爱务休讼简必复斯至上露下芜忍令父母憩之乎遂偕发为公就亭之如墙而前陈诚于县尹县尹允其请而为之辩方经墌等周环当上顶诚奢训简以授子来于是家有余粮圃有余木或掬一坏土焉或剪一枝材焉一心百身蜂还蚁住榛芜不去以自雉瓦甓无胫而莽华一之日斤斧之功毕二之日圬塓之佣息再晨而成二公莫知层梁逗以中豁飞甍翼而四翥东南西北方不殊致糊白坟以呈素艧頳壤而垂绘通以虹桥缀以绮树华而非侈俭而不陋烟水交游岩峦叠回精舍奉其旁达都城企其遐际容影光彩摇漪入澜指朱轩于潭底阅云岑乎波里爌潢油演如飞若动又钓人飘飖于左右游禽出没乎前后一盻一睐千趣万态税息之者若在蓬壶方丈之上二公重清旷于旧赏纳衷恳乎羣庶寻幽采异常于斯劳宾祖客常于斯加以平畴间辟通途在下可以亲耕耨可以采讴謡作一亭而众美具噫天造兹阜其固与人为亭欤不然何不逺郛郭而博敞诡秀之若此非常之地意待非常之人故越千万祀而至二公方觌也邑人想之复言曰事无隐义物有正名地为二公而见亭从二公而建斯亭也可署曰二公亭虽刍荛之云中实有谓二公不忽遂以为号小子艺忝于文曾观光上国去之日厯越游吴归之辰逾荆泛汉防稽之兰亭姑苏之华亭襄阳岘首豫章湖中皆古今称为佳境或栋宇犹在或基址未没山川物象遍得而览方之于此逺有慙德懿哉二公智周德厚卜地于此感民若彼某非饰説入吾邑者升吾亭者知之古之制器物造宫室咸有铭颂以昭其义斯亭也岂无效古而为之章句者小子薄劣不敢议其事粗述其防始为之记兼借二公之名纪于左以为邦荣在位宾僚亦以序从公而列贞元九年三月二十五日记】
　　后周詹敦仁初建安溪县记
　　【夫万戸而置郡千戸而置邑古制也泉之为郡古矣小溪塲西距漳汀东濒溟海乃泉之一镇守也地广二百余里三峯玉峙一水环逥黄龙内顾以骧驣朱鳯后翔而飞翥土之所宜者桑麻谷粟地之所产者麞麈禽鱼民乐耕蚕冶有银铁税有竹木之征险有谿山之固两营之兵额管二千余人每嵗之给经费六万余贯地实富饶是岂不足以置县欤敦仁奉命以来视事之始既嘉山川雄壮尤喜人物伙繁思筑而县之乃以状请于郡太守未几而报可之令下增割南安近地新揭清溪美名敬奉以还大惧弗称矧新邑发冈自干亥而来转势从辛兑而入向丙巳以奉离明之化流寅甲以伸震叠之威左环右接如抱如怀前拱后植若揖若拜折为四乡一十六里通计一邑几三千余戸梓列以图卜契我龟当三农收敛余暇适二营畨戍休闲便近之戸役止三日而民不吿劳筑作之工计不逾年而兵不惮用崇门竖楼所以严其势绳廊周宇所以处其吏屋不华而加壮寝仅足以为安居民鳞次雍雍然以和官廨翼如济济而有办由陆而至者必出其涂自水而运者防流于下坐肆列邸贸通有无荷畚执筐各安职业土沃而人稠风淳而俗朴真东南形胜之地实疆塲冲要之区也初经营于显德大火之首冬遂落成于明年小春之下澣茍完茍美不至侈矣曰庶曰富又何加焉其奈地华人质业儒者寡是岂教有未及者欤殆亦有待而化者欤岂知夫秦奢魏褊俗若未易以转移伯清惠和闻者尚能以兴起顾在上之人所以作之者何如耳敦仁不能逺引古者之説以为喻请以乡邦之事而昌言之可乎尔闽之初人未知学自常公观察以来有欧阳四门者出岂曰彼能而我否孰谓昔有而今无盖未然者犹有所待而然未至者当有所勉而至齐变至鲁鲁变至道盛事鼎来以答山川之灵雄名日起以续龙虎之号曰教之令固不敢不勉而从令之教尔邑之人当交相劝勉以副令之愿望猗欤休哉丙辰十月甲辰记】
　　詹敦仁清隐堂记
　　【清源之西逾百余里有地曰清溪去邑之西又逾百余里有山曰佛耳峭絶髙大逺跨三乡有田可耕而食有山水可居而安予既卜而筑之爰取清幽之义榜所居之堂曰清隐若夫烟收雨霁云卷天髙山耸髻以轩腾风梳木而微动殆若晓妆覩镜夜籁沈声寒泉聒耳戛玉吟琴非宫非羽五音不调而自协不丝不桐五不抚而自鸣此其所以为清者也然与其适于耳目之外孰若得之胸襟之内春而耕一犁雨足秋而敛万顷云黄饥餐饱适遇酒狂歌或咏月以嘲风或眠云而潄石是非名利荣辱得丧皆不足为身心之害此又所以为真清者也宜乎斯堂以清目之】
　　宋曾巩道山亭记
　　【闽故周者七至秦开其地列于中国始并为闽中郡自粤之大未与吴之豫章为其通路其路在闽者陆出则阸于两山之间山相属无间断累数驿乃一得平地小为县大为州然其四顾亦山也其途或逆坂如缘絙或垂崖如一发或侧径钩出于不测之谿上皆石芒峭发择然后可投步负戴者虽其土人犹侧足不能进非其土人罕不踬也其谿行则水皆自髙防下石错出其间如林立如土骑满野千里下上不见首尾水行其隙间或衡缩蟉糅或逆走旁射其状若蚓结若虫镂其旋若轮其激若矢舟泝防者投便利失毫分辄破溺虽其土长川居之人非生而习水事者不敢以舟楫自任也其水陆之险如此汉尝处其众江淮之间而虚其地盖以其陿多阻岂虚也哉福州治侯官于闽为土中所谓闽中也其地于闽为最平以广四出之山皆逺而长江在其南大海在其东其城之内外皆涂旁有沟沟通潮汐舟载者昼夜属于门庭麓多杰木而匠多良能人以屋室钜丽相矜虽下贫必丰其居而佛老子之徒其官又特盛城之中三山西曰闽山东曰九仙山北曰粤王山三山者鼎趾立其附山盖佛老子之宫以数十百其瓌诡殊絶之状盖已尽人力光禄卿直招文馆程公为是州得闽山嵚崟之际为亭于其处其山川之胜城邑之大宫室之荣不下簟席而尽于四瞩程公以谓在江海之上为登览之观可比于道家所谓蓬莱方丈瀛洲之山故名之曰道山之亭闽以险且逺故仕者常惮往程公能因其地之善以寓其耳目之乐非独忘其逺且险又将抗其思于埃之外其志壮哉程公于是州以治行闻既新其城又新其学而其余功又及于此盖其嵗满就更广州拜谏议大夫又拜给事中集贤殿修撰今为越州字公辟】杨时陈忠肃公祠记
　　【建中之初右司谏陈莹中论蔡氏兄弟忤防窜岭表公之南迁不以其罪举天下愤惜之无敢言者名党籍余二十年转徙道途无宁嵗卒以穷死初京为翰林承防以词命为职潜奸隐慝未形于事虽未通显世之人盖莫知其非也公于时力言京不可用用之必为腹心患宗社安危未可知也闻者往往甚其言以为京之恶不至是已而隂结嬖幸窃国柄矫诬先烈怙宠妄作而宗社祸悉如公言于是人始服公为蓍龟也昔王荆公安石以学行负时望神宗皇帝用防大政士大夫相庆于朝谓三代之治可以立致吕公献可独以为不然抗章论之虽文正温公犹以为太遽欲献可姑缓之未几多变更祖宗故事以兴利开边为务诸公虽悉力交攻之莫能夺其流毒至于今未殄也故温公毎谓人曰献可之先见余所不及心诚服之余以谓公之于京言之于未用之前献可之于荆公论之于既用之后则公之先见于献可有光矣二公之言盖异车而同辙也靖康初朝廷欲尽复祖宗之旧而一时故老无在者天子念公之忠追赠谏议大夫官其四子所以宠嘉之甚厚此非私于陈氏盖将以风励臣节也而公之邑人乃相与即县庠为祠堂以奉祀公堂成属余为记余曰公之德业足以泽世垂后虽不用于时而其流风余韵犹足以立懦夫之志盖天下士非一乡可得而擅也然居今之世流离摈斥其施不广而邑之士大夫诵其书尊其道仗节秉义继其风烈时有人焉则功施于其乡为多矣古者有功于人则祀之则公之祠当载祀典以遗来世是宜书乃为之书建炎四年八月四日龙图阁直学士朝散大夫杨时记】
　　杨时浦城县学重建文宣王殿记
　　【自周道衰微至于战国干戈日寻帝王之迹熄而典章文物沦丧无遗矣孔子于是时穷为旅人无所用于世退而删诗书定礼乐而先王所以为治之道焕然着在方册使后世有考焉论其功谓贤于尧舜岂虚语哉故庙食百世虽天子之尊北面而奉之为道之存非以是为荣观也国家庆厯中诏天下郡县立学是时陈公先生襄以经术德义为一时儒宗适主县簿孜孜以教育人材为务乃与其令谋即县之东南隅筑宫于其上以延后学邑人徐翘营殿于其中不侈不陋故三舍行堂庑一新至建炎初为贼火所焚而殿得以独存春秋无以奉祀事绍兴三年冬县令吴侯来视事之始厯吿诸神祠独吾圣师无赡依之所喟然叹曰今老佛之徒犹知严事其师而吾徒独不知之耶于是慨然有建立之意不数月召邑之诸生刘寿吴元宾吴震全畴相与董其事经始于四年中夏落成于秋七月良材坚甓増于前用人之力与塑绘之工其费无虑百余万人乐输之不为厉既而邑之士萧顗以吴侯之书走吏诣予求文以为记予为之言曰学之废久矣诐淫邪遁之辞盈天下士溺于所习冥行而己予尝考之周官司徒以知仁圣义忠和六德教万民夫仁与圣孔子不敢居而先王以是教万民者盖天地万物一性耳无圣贤知愚之异故顔子曰舜何人也予何人也有为者亦若是孟子尝曰人皆可以为尧舜故学者必以圣人为师犹之射者栖鹄于侯以为的惟巧力具然后能中巧而不至至而不中盖有之矣然不为之的则莫知孰为中否也司徒以仁圣教民盖亦栖鹄之义与之为的耳然仁之为仁圣之为圣必有在矣学者未知仁圣之所以为仁圣虽有学犹虚器也世之论者以谓仁者爱而己矣盖未尝究观孔子之言耳知孔子之言仁则圣亦从而可知矣夫浦城之为邑盖东南贤士大夫之材薮英材异禀出而擢髙科登膴仕进秉钧轴者世有人焉吴侯用心于此非徒饰其祠以夸耀之也盖欲邑之士肄业于其中者既其文茹其实心得而身行之以趋圣贤之域然后为学之成也故并以吿之】
　　蔡襄仙游县学进士题名记
　　【闽粤自唐欧阳詹始举进士以文章与时闻人亢声名为世所贵重后有慕詹者继以仕进及五代亦世有人焉然文章愈衰薄无能与詹比者宋兴复以文辞官人四方学者缅然而起其以名闻南方者郑成之其尤者也为道专一使詹者存或有所推以先之其余为名进士厯显官日益加众兴化军属县三仙游才为中县然乡闾幼学后生不儒衣冠不得与良子弟齿嵗时即先生旧德以指授经术其为词章相与讲导锻成一律进取科第若逢防之射陶朱之贾其失中而莫售者鲜矣毎朝廷取士率登第言之举天下郡县无有絶过吾郡县者甚乎其盛也哉然古之仕也取人后之人也求仕取人者宜而器之行与能前仕而可知也求仕者惟其才与科合则中焉行与能仕而后知也夫学者岂特属文辞茍仕宦哉是必先乎己立而后择于人者也开封掾廖君悉记县之登第者姓名等级若年月日距今而上断某年以来俾刻诸石而植夫孔子堂之西偏来者得以嗣而书焉余知后之升孔子堂而观者必摘名交议曰某者之为人也德与位宜焉或位虽屈而德伸信乎其吉士也又曰某者之为人也其德不有加而其位过之或缪戾着焉信乎其非吉士也茍非其亲与仇善恶必明是其来观也既向其善者而病其不善者使之一日载名其上必能思而畏乎后人之指数吾名犹吾之指数前人也率以是而自勉欤廖君洁志尚古又务勉人为善将记以襄有乡里之旧属之俾序其事襄既道其所以非敢专警于人亦将以自省云】鞠仲谋连江县东湖记
　　【县之北野古号东湖潴水五百年溉田四万畆民食之源也按图经云隋开皇十三年肇兴此塘厥后民豪擅利塘半为田唐咸通初刘君逵宰邑义不容奸道先济物诉于上国尽复旧基察地形则仙掌前倾观山势则云屏后拥牢笼一曲列大树而固隄防控扼九溪设斗门而通沟洫茍非清德畴启永图故得刘君塑像以怀仁李令刋碑而济美今上大中建极海内同文三推之礼勤农百谷之丰为瑞有贤能而皆举无惠利而不兴奈何废我泉源害我稼穑始奸生于小利终在于上游狐鼠相依丝桐莫化弗除民害难报国恩仲谋方忝字人未知为政前嵗老民李牙等状于本道令下兴工遂举众心旋征工手佥曰木斗门易瓌琢石代之雄雌山立壮基构也架以桥梁覆以亭宇通往来也开设沟渠交横左右疏源流也外造散桥六所便牛羊也小创斗门七所限要津也沿塘栽柳成堤虞内侵也又约刘公石刻李令木桩取西大石柱月字之中画一水则防后奸也刘公祠庙増饰经营广遗爱也成功次年再刋刻奬微劳也至若春田入耒秋稼连云旱魃为灾旸乌炽景悬门未发扄霖雨于东湖严钥才开走雷霆于骇浪莫不环流髙下支派东西一朝减尺寸之深七里救枯蕉之困自此嵗多大稔家给余粮虽霑霈应祈桔橰广用不能过也仲谋素慙公器益谢人文欲示编甿敢从实录亦冀讴歌行路宣导皇风信俗变于无虞协栋隆而不朽淳化二年十月吉日】
　　魏了翁梦笔山房记
　　【世传江文通为吴兴令梦人授五色笔繇是文藻日新今浦城故吴兴也县故有孤山里人因以梦笔称之乡先生杨文庄公尝读书其间比嵗真希元于山之麓得数畆地艺卉木营阖庐为息游藏修之所既为文庄识其事又以书抵了翁曰子为我发之了翁毎恨由周而上圣贤之生鲜不百年盖厯年弥久则德盛仁熟故虽从心所欲防有择言皆足以信今贻后诗三百圣贤忧愤之所为者十六七六艺之作七篇之书亦出于厯骋不遇凡皆坦明敷畅日星垂而江河流也圣人之心如天之运纯亦不己如川之逝不舍昼夜虽血气盛衰所不能免而才壮志坚始终勿贰曷以老少为鋭惰穷达为荣瘁者哉灵均以来文词之士兴已有虚防恃气之习魏晋而后则以纎文丽藻为学问之极致方其年盛气强位亨志得往往时以所能哗世俗嵗滔月迈血气随之则不惟形诸文词衰飒不振虽建功立事蓄缩顾畏亦非复盛年之比无他非有志以基之有学以成之徒以天资之美口耳之知才驱气驾而为之耳如史所书任彦升邱灵鞠江文通诸人皆有才尽之叹而史于文通末年至谓梦张景阳夺锦郭景纯征笔才不逮前夫才命于气气禀于志志立于学者也此岂一梦之间他人所得而予乎穷当益坚老当益壮他人亦可以夺之乎为此言者不惟昧先王梦龄之义亦未知先民志气之学由是梦笔之事如王元林纪少逾李巨山李太白诸人史不絶书而杜子美欧阳永叔陈履常庶几知道者亦曰老去才尽曰诗随年老曰才随年尽虽深自抑损亦习焉言之不知二汉时犹未有是説也希元用力于圣贤之学今既月异嵗殊志随年长其自今所资益深所居益广则息游藏修于是山也其必谓吾言然矣睿圣武公年九十五作抑之诗曰相在尔室尚不愧于屋漏呜呼为学不倦如此才有尽而志可踬乎既以复于希元又以自儆云】李弥逊连江县移学记
　　【晋安居海南服视中州为支郡连江又居郡之隅余之先实家焉自三世祖出居越百年而归始至往拜于学顾基宇庳陋在水之湄嵗以大浸土穿木支鸟鼠不敢游跪奠既降趋而出将压焉因喟然曰人之穷达命也物之伸屈时也事之废兴成坏相循于无穷抑有数存焉古者国有学党有庠遂有序在泮之盛颂于鲁僖而后世至有废阙之叹亦岂人力之所能致乎国朝庆厯三年始诏天下立学继成缉熙至于大备爰自军旅之兴天下靡然贱者荷戈贵者横槊俎豆之事不讲有官君子至以学校为讳虽通都大邑仅有名存而况于遐方逺服者乎兹县小而地偏政久不理蠧百结牢不可破异时有令而才始治棼若雕朽能起民瘼屏吏奸已足称良奚暇议此哉是可叹也绍兴戊子余官中朝吏人林日华以书见贻曰幸矣吾邑之得令尹也不简不苛不溺于近事之丛脞者剔决之之盘结者芟夷之居未三月邑以大治悯旧学之废将改为焉爰卜于众得东南爽垲之地背长汀而面云居前案三山符古语蝴蝶水中之防可基焉日华率诸乡老好事者陈元礼林芘林錞之徒得缗钱万有竒以代公家之费告于尹尹喜以十一月丁未既经营之矣越明年秋七月学成以图来求为记视其基髙以固度其宇深以崇重门修廊巍殿中峙驾説有堂繙经有阁居有斋休有亭缭以周墙防以嘉树闳壮之规焕若在目呜呼事之废兴成坏诚有数焉以前日之陋庸知今日之丽耶虽然非尹之力能及是乎此其所以惠此百里之士也百里之士宜若之何而报尹也今夫学者所以求夫在我而已故孔氏举一隅孟子先自得大学之道以正心诚意为本至见于事业发为文章用则施及天下不用则藏诸身由是以垂训于后世亦推此而己去古既逺圣人之道不得其传士知尊记问之师而不知学其所当学玩嵗愒日尽心于雕篆鞶帨之习以为干禄计幸而得之则曰此儒者之学可矣岂不大惑欤令邑士之游息周旋于黉宇之下皆诵诗读书参考百家六艺之説以求其所当学异时躐贤科登膴仕见于有得以圣贤为师而不为世儒之陋则不负于尹矣可不勉哉噫学校者王政之本也视其兴废治乱之所系焉余之出守也自北而南至延平延平之学成至温陵温陵之学成至漳漳之士子有移学之请余从而移之今连邑亦以学成来吿防建言者谓当修文章请増葺天下郡邑学舍朝廷从之余喜斯文之未坠道之复行也故因以为记而书之令尹者括苍林觉也记之者邑人李弥逊也绍兴十年六月一日撰】
　　李堪古田县记
　　【按林谞闽中记开元间都督李亚邱以逋民刘疆辈向化立邑当环峯复嶂间平陆二十五里版垣墉髙丈许步三百周树室辟户张官置吏先是田畯鉏芜敷菑为厥疆畆因着之名右挟建溪则州城实东南面也立乡四而建东首焉次恩惠次元和次青田总里一十三曰保安曰和平曰濑溪者建东有之曰横溪新兴洛阳慕仁者恩惠有之曰邵南安民者元和有之曰长安安乐顺委者青田有之统户一万二千九百七十七主客防焉官公舍五十五间不煤碎腐者少半缮完之谋萌矣初有令尉主簿诏以尉兼焉萑苻椎埋之事尉不得专必听于令官是以贰员也繇元宗朝起而为县垂二百六十七载去阙庭不啻五千里秩用千石或五百石至三百石第以五等百里制之故遣一令长补一佐职奈所来多乌纱之苦所往非冰清之懿重以王审知复暴突其国唯嗜欲于浮屠氏暨淫觋妖言极绮藻瑰靓之姿致讹黔首破业养子叛亲爱走空门朋左道伙可逾发兴国初归皇朝徙县于西南之三舍曰水口就津陆之要利以官政能否民理枉直提督而易至从转运使杨克让请也博陵崔荣嗣其职受笼诡胥复还今所既深入岩壑皇华朱轮无复过抵诸所不法刺举漏焉予下车视事见一月狱禁人合三百四十八至一嵗不知其几治之簿书户八百四十三脱籍丁一千九百避赋土六百五十九畆失租课之词牒勿辩黒白于是身教吿部下一切除之榛坰莽阜听其请而授焉或以之庐或以之粒辟沃衍五千五百四十三畆薙佛宫灰淫祠为之学凡蹑屩羸粮游艺就馆者有通达经防分明章句每释奠日讲尚书毛诗及左氏国语黄卷雍雍抠衣肃肃矍相之风庶几焉又从而立坛二坛社坛稷防一春秋祭祀毕以防髙年领秀民歌丰年房四以容祭器屋六以列陪位庑三以致献官其有未能行者望后之人继其终也于是博孝悌之劝播坟史之训纾侵渔之虑清者扬之骄者抑之不给者与之己仆者举之井闾宴然刻石碑之后之为庙廊之防者其味斯言景德二年九月九日】
　　陆游宁德县重脩城隍庙记
　　【礼不必皆出于古求之义而称揆之心而安者皆可举也斯人之生食稻而祭先啬衣帛而祭先蚕饮而祭先酒畜而祭先牧犹以为未则凡日用起居所赖者皆祭祭门祭灶祭中霤之是也城者以保民禁奸通节内外其有功于人最大顾以非古黜其祭岂人心所安哉故自唐以来郡县皆祭城隍至今世犹谨守令谒见其仪在他神祠上社稷虽尊特以令式从事至祈禳报赛独城隍而己则其礼顾不重欤宁德为邑带山负海双岩白鹤之岭其髙摩天其险立壁负者股栗乗者心惮飞鸾官井之水涛澜汹涌蛟鳞出没登舟者涕泣与父母妻子别己济者同舟更相贺又有氛雾之毒鼋鼍蛇虫守宫之毒邮亭逆旅往往大署墙壁以道出宁德为戒然邑之吏民独不得避则惟神之归是以城隍祠比他邑尤盛祠故在西山之麓绍兴元年知县事赵君诜之始迁于此二十八年五月权县事陈君摅复增筑之髙明壮大称邑人尊祀之意既成属某为记某曰幽显之际逺矣惟以其类可感故名之祭者必思其嗜好夫神之所以为神惟正直所好亦惟正直君傥无愧于此则采涧溪之毛挹行潦之水足以格神不然丰豆硕俎是论以求福也得无与神之意异耶既以励君亦以自励又因以励邑人】
　　陈俊卿兴化军贡院记
　　【莆蕞尔邦介于福泉之间井廛户版不能五之一而秀民特多焉间三嵗诏下试于郡庠己而褊隘则移于使者行部之舍厯数举试员益众则又移于南山之广化寺距城五里许士者病之淳熙二年秋八月吴兴姚侯来守是邦至则以平易为政不猛不寛人吏浃和越明年三邑之士相与来吿曰此邦防侯之德年登盗息闾里晏然无一事可以慁侯者惟是近嵗郡试于有司殆余六千人迄未有定所是为阙典侯矍然起曰抑吾志也且举役而为邦人劝其可后乎属通守赵君善仁继志乐赞其事乃因行舍旧址斥而大之广二百九十尺有竒深三之择浮屠之才者分掌其役立重门建防事跨以复廊室从而周度可容万人防事之后为两堂以待考官中门之外分二廨以处弥封誊录凡为屋三百有六楹规模伟甚轮奂一新始于三月七日成于六月七日于是逺近观者莫不咨嗟叹异以为吾里之创见盛事也仰惟国家以科举罗英俊场屋谓之礼闱取其周旋揖逊于其间顾喧躁浮薄之风所在比或有之今侯不鄙我父兄子弟覆以华庑广厦幸无逼迫之患安辞定气发抒所有志其逺且大者异时光显于朝将以礼义廉耻化天下岂但为空言媒利禄而己然则驯致风俗之媺可不知其所自耶夫经始之难视成之易常情所同方事之倡也或谓役大费广非厯嵗淹时未易猝办侯以济剧之才谈笑为之曾不数月而功吿毕今之为政者文书讼狱钱谷之余因循翫愒何暇逺图否则台榭游观所属意焉姚侯是举也士获其所僧安其居为此邦壮观以垂劝后来建一役而三物成可谓知所先务矣故为之书侯名康朝字廷宾今为朝奉大夫云】
　　朱熹福州府学经史阁记
　　【福州府学在东南为最盛弟子员常数百人比年以来教养无法师生相视漠然如路人以故风俗日衰士气不作长老忧之而不能有以救也绍熙四年今教授临卭常君濬孙始至既日进诸生而吿之以古昔圣贤教学之意又为之饬厨馔葺齐馆以宁其居然后谨其出入之防严其试课之法朝夕其间训诱不倦于是学者竞劝始知常君之为吾师而常君之视诸生亦闵闵焉唯恐其不能自勉以进于学也故常虑其无书可读而业将病于不广则又为之益置书史合新旧为若干巻度故御书阁之后更为重屋以藏之而以书来请记其事且致其诸生之意曰愿有以教之也予惟古之学者无他明德新民求各止于至善而己夫其所明之德所止之善岂有待于外哉识其在我而敬以存之其亦可矣其所以必曰读书云者则以天地隂阳事物之理修身事亲齐家及国以至于平治天下之道与凡圣贤之言行古今之得失礼乐之名数下而至于食货之源流兵刑之法制是亦莫非吾之度内有不可得而精粗者若非考诸载籍之文沈潜参伍以求其故则亦无以明夫明德体用之全而止其至善精微之极也然自圣学不传世之为士者不知学之有本而唯书之读则其所以求于书不越乎记诵训诂文词之间以钓声名干禄利而己是以天下之书愈多而理愈昧学者之事愈勤而心愈放词章愈丽议论愈髙而其德业事功之实愈无以逮乎古人然非书之罪也读者不知学之有本而无以为之地也今观常君之为教既开之以古人斆学之意而后为之储书以博其问辩之趣建阁以致其奉守之严则亦庶乎本末之有序矣予虽有言又何以加于此哉然无己而有一焉则亦曰姑使二三子者知夫为学之本有无待于外求者而因以致其操存持守之力使吾方寸之间清明纯一真有以为读书之地而后宏其规密其度循其本末先后之序以大玩乎阁中之藏则夫天下之理其必有以尽其纎悉而一以贯之异时所以措诸事业者亦将有本而无穷矣因序其事而并书以遗之二三子其勉之哉凡阁之役始于庆元初元五月辛丑而成于七月戊戌材甓佣食之费为钱四百万有竒】
　　朱熹建阳县学藏书记
　　【古之圣人作为六经以教后世易以通幽明之故书以纪政事之实诗以导性情之正春秋以示法戒之严礼以正行乐以和心其于义理之精微古今之得失所以该贯发挥究竟穷极可谓盛矣而总其书不过数十巻盖其简易精约又如此自汉以来儒者相与尊守而诵习之转相授受各有家法然后训传之书始出至于有国家者厯年行事之迹又皆各有史官之记于是文字之传益广若乃世之贤人君子学经以探圣人之心考史以验时事之变以至见闻感触有接于外而动乎中则又或颇论著其説以成一家之言而简策所载箧椟所藏殆不胜其多矣然学者不欲求道则已诚欲求之是岂可以舍此而不观也哉而近世以来乃有所谓科举之业者以夺其志士子相从于学校庠塾之间无一日不读书然问其所读则举非向之所谓者呜呼读圣贤之言而不通于心不有于身犹不免为书肆况其所读又非圣贤之书哉以此道人乃欲望其教化行而风俗美其亦难矣建阳板本书籍行四方者无逺不至而学于县之学者乃以无书可读为恨今知县事会稽姚侯耆寅始斥掌事者之余金鬻书于市上自六经下及训传史记子集凡若干巻以充入之而世儒所诵科举之业者一无得与于其间诸生既得圣贤之书而读之又相与讲于侯之意而知所兴起也来谒予文以记之予推姚侯之所以教其人固可书矣而诸生之所以承侯之意者亦当得书也抑予犹愿有吿焉诸君读侯之书其必有以通诸心有诸身而无徒为是书肆者则庶几无负于侯之教而是邦风俗之美亦将有以异于往昔矣于是敬书其説使刻石而立诸其庑以俟】
　　朱熹崇安县五夫社仓记
　　【乾道戊子春夏之交建人大饥予居崇安之开耀乡知县事诸葛侯廷瑞以书来属予及其乡之耆艾左朝奉郎刘侯如愚曰民饥矣盍为劝豪民发藏粟下其直以赈之刘侯与予奉书从事里人方幸以不饥俄而盗发浦城距境不二十里人情大震藏粟亦且竭刘侯与予忧之不知所出则以言请于县于府时敷文阁待制信安徐公嘉知府事即日问有司以船粟六百斛沂溪以来刘侯与予率乡人行四十里受之黄亭步下归籍民口大小仰食者若干人以率受粟民得遂无饥乱以死无不悦喜欢呼声动旁邑浦城之盗无复随和而束手就擒矣及秋徐公奉祠以去而直敷文阁东阳王公淮继之是冬有年民愿以粟偿官贮里中民家将辇载以归有司王公曰嵗有防穰不可前料后或艰食得无复有前日之劳其留里中而上其籍于府刘侯与予既奉教及明年夏又请于府曰山谷细民无盖藏之积新陈未接虽乐嵗不免出倍称之息贷食豪右而官粟积于无用之地后将红腐不复可食愿自今以来嵗一敛散既以纾民之急又得易新以藏俾愿贷者出息什二又可以抑侥幸广储蓄即不欲者勿强嵗或不幸小饥则弛半息大防则尽蠲之于以惠活鳏寡塞祸乱原甚大惠也请着为例王公报皆施行如章既而王公又去直龙图阁仪真沈公度继之刘侯与予又请粟分贮民家于守视出纳不便请仿古法为社仓以贮之不过出捐一嵗之息宜可辨沈公从之且命以钱六万助其役于是得籍坂黄氏废地而鸠工度材焉经始于七年五月而成于八月为仓三亭一门墙守舍无一不具司防计董工役者贡士刘复刘得舆里人刘瑞也既成而刘侯之官江西幕府予又请曰复与得舆皆有力于仓而刘侯之子将仕郎尝佐其父于此其族子右修职郎玶亦廉平有谋请得并力府以予言悉具书礼请焉四人者遂皆就事方且相与讲求仓之利病具予条约防丞相清源公出镇兹土入境问俗予与诸君因得具以所为条约者迎白于公公以为便则为出教俾归揭之楣间以视来者于是仓之庶事细大有程可久而不坏矣予惟成周之制县都皆有委积以待防荒而隋唐所谓社仓者亦近古之良法也今皆废矣独常平义仓尚有古法之遗然皆藏于州县所恩不过市井惰游辈至于深山长谷力穑逺输之民则虽饥饿濒死而不能及也又其为法太密使吏之避事畏法者视民之殍而不肯发往往全其封鐍递相付授至或数十年不一訾省一旦甚不获已然后发之则己化为浮埃聚壤而不可食矣夫以国家爱民之深其虑岂不及此然而未之有改者岂不以里社不能皆有可任之人欲一听其所为则惧其计私以害公欲谨其出入同于官府则钩校靡密上下相遁其害又必有甚于前所云者是以难之而有弗暇耳今幸数公相继其爱民虑逺之心皆出乎法令之外又皆不鄙吾人以为不足任故吾人得以及是数年之间左提右挈上説下教遂能为乡闾立此无穷之计是岂吾力之独能哉惟后之君子视其所遭之不易者如此无计私害公以取疑于上而上之人亦无以文拘之如数公之心焉则是仓之利夫岂止于一时其视而仿之者亦将不止于一乡而已也因书其本末如此刻之以吿后之君子云】
　　朱熹龙岩县学记
　　【漳州龙岩县学皇祐初置其后迁徙不常遂以废坏葢三十有余年而丞李君永始复营建迫代去不克就温陵曾君秘来嗣其职乃因其绪而成之凡为屋若干楹殿堂门庑师生之舍无一不具淳熙九年二月丁未既率其诸生以奠菜于先圣先师而以书来求记且曰愿有教也予闻龙岩为县斗僻介于两越之间俗固穷陋其为士者虽或负聪明朴茂之姿而莫有开之以圣贤之学是以自其为县以来今数百年未闻有以道义功烈显于时者岂其材之不足哉殆为吏者未有以兴起之也今二君相继贰令于此乃能深以兴学化民为已任其志既美矣而曾君又尝从吾友石许诸君游是必能诵其所闻以先后之者此邑之士其庶几乎乃为之书其本末而因以吿其诸生曰夫所谓圣贤之学者非有难知难能之事也孝弟忠信礼义廉耻以修其身而求师取友颂诗读书以穷事物之理而已是二端者岂二三子之所不知不能哉特怵迫于俯仰衣食之资而不暇顾诱夺于场屋雕篆之习而不及为耳夫狥区区目前近小之利而忘其所贵于已者固己悖矣况其所狥又未必果可求也二三子循已事而观之则曷若慨然反是心以求之而一用其力于吾之所谓者乎使吾孝弟忠信礼义廉耻之行日笃而身无不修也求师取友诵诗读书之趣日深而理无不得也则自身而家自家而国以达于天下将无所处而不当固不必求道义功烈之显于时而根深末茂实大声闳将有自然不可揜者矣呜呼是説也曾君葢亦尝为二三子言之乎二三子其益以吾言相与勉焉而书所谓惟斆学半者又曾君所宜深念也其亦由是而勉旃哉】
　　朱熹光泽县社仓记
　　【光泽县社仓者县大夫毗陵张侯防之所为也光泽于邵武诸邑最小而僻自张侯之始至则已病夫市里之间民无葢藏每及春夏之交则常籴贵而食艰也又病夫中下之家当产子者力不能举而至或弃杀之也又病夫行旅之涉吾境者一有疾病则无所于归而或死于道路也方以其事就邑之隐君子李君吕而谋焉适防连帅赵公亦下崇安建阳社仓之法于属县于是张侯与李君议畧放其意作为此仓而节缩经营得他用之余财市米千二百斛以充入之夏则损价而粜以平市估冬则増价而籴以备来嵗又买民田若干畆籍僧田民田当没入者若干畆嵗收米合三百斛并入于仓以助民之举子者如帅司法既又附仓列屋四楹以待道涂之疾病者使皆有以栖托食饮而无暴露迫逐之苦葢其创立规模提挈纲领皆张侯之功而其条画精明综理纎密者则李君之力也邑人既防其利而歌舞之部使者亦闻其事而加劝奬焉于是张侯乐其志之有成而思有以吿来者使勿坏则以书来请记予读古人之书观古人之政其所以施于鳏寡孤独困穷无吿之人者至详悉矣去古既逺法令徒设而莫与行之则为吏者赋敛诛求之外亦饱食而嬉耳何暇此之问哉若张侯者自其先君子而学于安定先生之门则已悼古道之不行而抱遗经以痛哭矣及其闻孙遂传素业以施有政宜其志虑之及此而能委心求助以底于有成也李君于予葢有讲学之旧予毎窃叹其负经事综物之才以老而无所遇也今乃特因张侯之举而得以粗见其毫末是不亦有感夫故予既书张侯之事而又附以予之所感于李君者来者尚有考云绍熙四年春二月丁巳记】
　　朱熹东溪髙先生祠记
　　【孟子曰圣人百世之师也伯夷柳下惠是也故闻伯夷之风者顽夫廉懦夫有立志闻柳下惠之风者鄙夫寛薄夫敦奋乎百世之上百世之下闻者莫不兴起也夫孟子之于二子其论之详矣虽或以为圣之清或以为圣之和然又尝病其隘与不恭且以其道不同于孔子而不愿学也及其一旦慨然发为此论乃以百世之师归之而孔子反不与焉何哉孔子道大德中而无迹故学之者殁身钻仰而不足二子志洁行髙而迹着故慕之者一日感慨而有余也然则二子之功诚不为少而孟子之意其亦可知也己临漳有东溪先生髙公者名登字彦先靖康间游太学与陈公少阳伏阙拜疏以诛六贼留种李为请用事者欲兵之不为动也绍兴初召至政事堂又与宰相秦桧论不合去为静江府古县令有异政帅守希桧意捃其过以属吏防帅亦以谗死狱中乃得释被檄试进士潮州使诸生论直言不闻之可畏策闽浙水沴之所繇而遂投檄以归桧闻大怒夺官徙容州公学博行髙议论慷慨口讲指画终日衮衮无非忠臣孝子之言舍生取义之意闻者凛然魄动神竦其在古县学者己争归之至是其徒又益盛属疾自作埋铭召所与游及诸生诀别正坐拱手奋髯张目而逝呜呼是亦可谓一世之人豪矣虽其所学所行未尽合于孔子然其志行之卓然亦足以为贤者之清而使百世之下闻其风者有廉顽立懦之操则其有功于世教岂可与夫隐忍回互以济其私而自托于孔子之中行者同日而语哉公殁之后二十余年延平田君澹为郡博士乃始求其遗文刻之方版又肖公像而奉祠之以风厉其学者间因郡人王君遇来求文以为记属予病未及为而田君去今太守永嘉林侯元仲至则又与王君更以书来督趣不置予惟髙公孤髙之节既如彼而诸贤崇立之志又如此则予文之陋诚不宜久以疾病为解强起书之辞不逮意林侯试为刻之陷置祠壁漳之学子与凡四方之士往来而有事于此者读之果能有所感慨而兴起乎哉】
　　胡寅重建建宁府儒学记
　　【建州张侯铢伻来以书绘示頖宫新成之状曰天子偃武修文留神教化凡庠序之置已废缺頽靡者咸振举之仰惟明伦善俗德意宣渥铢也既幸于钦承诏防而前后三漕使马徐范公请于朝给钱二千万听郡司委吏属敦匠董役吿成藏事如图所写此侯藩大典也当书而君建人也能为建人书之否乎寅曰是则不敢辞其如仆学不文请改属能者既再三不获命乃次比所见闻而言曰吾乡山川竒秀土狭人贫读且耕者十家而五六三嵗大比于春官奏名读策视诸方取数为多葢自唐常衮观察本道以文艺兴劝而昌黎先生表着欧阳詹之行义警动后进至于今而益盛风移俗易其来逺矣本朝学法无虑数变元丰中赐建州学田十顷增其序字崇宁舍选之制隆洽则又斥大而华侈之嵗在丁未荡于内讧绍兴二年秘阁刘侯子翼来作守扫土创立累政相因亦既就绪甲子五月巨浸冒城推击漂散其获存者独大成殿耳自是徐公经其始马范二公图厥中而张侯成厥终起乙丑之春尽冬月为一堂十二斋门庑庖库咸备最后建教官寓舍而峙阁其北以贮御书经籍云汉之章与洙泗之风昭回薫播作新多士枢衣负笈来游来处者防幸至厚一时盛观震耀瓯粤是可记也古之学者必有师师弟子莫严于顔氏子之于仲尼故始入学必释菜用币若春秋仲月上丁日必释奠大合乐今学者往往訾病后世以为无师也顾乃大言曰吾知师孔子而已茫乎泛然渉波而窥藩问其潜心请事就有道而正焉者何谓则瞠莫置对岂不怍于事师之名而歉乎为弟子之实也乎昔者顔子不迁怒不贰过不逺复不违仁见称于圣人以为无能继之者而回之自述则知坚髙之难及而致钻仰之功见卓尔之难亲而兴瞻忽之叹师弟子之相期如此彼于功葢天下名载终古未数数然也况下此者宁足道耶一日问为邦圣人遂举四代之美治兼一王之成法而吿之是所以宰制大物弛张质文陶动植于中和措烝民于礼乐其事伟矣自世俗观之瓢饮箪食萧然陋巷孜孜克己之人而能与于此岂不大有迳庭乎曾不知礼义悦心则阅百圣俟千载而无疑权度在我则称轻重揆短长而靡忒其舍藏之泊尔用行之粲然亦直寄焉耳然则学而成是德用而见是效辟夫艺黍稷稻梁者不生荏菽麻麦之实决也河出昆仑则必经营中国而入于大海矣寅尝即是以求学者之失盖不尚志而亲师一也胶陋防旧惮于择善一也指记诵词藻为事业一也用于覔举干禄而己矣一不得之或叹儒冠误身弃而他从一也既得之视故习犹蹄蝉蜕焉一也効官充职以柱后惠文支吾一切谓政才学术本自异科一也进乎此者知有上达之理矣乃不探索于语孟之微易之几诗之深书之要春秋之奥则取遁辞小道兀焉而宅心一也呜呼岂无抗志大虑凌髙迈逺希顔苦孔之徒与诚得其门造其堂哜其胾虽谓后世咸无足师而吾直以仲尼为师何不可之有寅既为侯记学之废兴又申言此告子佩之同志者侯不以为言之赘也则请镵之石】唐尧钦长泰县常平仓记
　　【夫民生三代而下其命之制于天也岂不信哉余壮嵗登朝祗役四方今老矣大都见郡邑之为政者工簿书饰防传暇则葺楼亭兴神祠葢若此者多矣至于民生大命为缓急救助计者拱手熟视不一出力问之云三代汉唐之法其宜于昔者今皆极不可复干溢卒至民号呼以死则又诿曰天实为之繇今观之天耶人耶其果不可复抑未有以复之者耶余谓行之而得其人处之而有其法借令其出于秦皇汉武之制调停补葺不幸有急犹能有救而况常平义仓虽其议于汉唐诸臣实祖周人委积遗意朱子社仓仿而行之亦既有效孰谓其不可复哉泰故漳旧邑也常平仓自昔未有复者复之自今郡理龙公始邑侯卢君一日造余曰泰广袤十不当旁邑之三秦赋额三足当旁邑之七民诗书耒耜赌且盗尔无所资什一之利故泰所需于仓视旁邑尤亟昔者龙公至令而民曰尔赌尔盗尔石而助我有借其亟更而业无扰我耕读不者死阅而城曰是女墙低圮守望何借其亟筑训而兵曰是将定反侧充差捕而百之人何兵之为其亟增已而思嵗有饥穰何储蓄之与有询故老有城隍故址先议置而辍曰是足供吾事修而盖藏环而墙栅捐而锾金买而谷石邑荐绅与民有力者佐之厫钥东西充然盈牣顔其扁曰常平葢公涖泰不两月而蠧民者卫民者食民者次第兴除常平又其利之博者愿一言以彰公之明伐唐子尧钦曰夫以泰之民之将袵席于公之泽也以公之异于世之为政者也以钦不佞之获附一言与公不朽也借侯不命犹将勉况有侯之命在既叙次其语则复再拜稽首而言曰天下事创始之难而润泽之尤不易也夫汉唐之常平国家之预备其制一也谈常平者曰宜当社不宜郡邑葢虽朱子亦为是云】【余曰非也有司而贤乎将薄海利尽知之何有于封域之内如犹未也置珠桂之品于荒野僻谷之处始甚尔且夫自昔为常平者散也取二分之息敛也与正赋俱徴国家预备虽其贵放贱籴者同而以赎锾不以息钱者异则寛于民者又厚矣而行之卒不效何也余以为邑有繁简而锾因之上官督促太密郡邑罄俸资以赔安所得籴本其或有籴本矣缓民囏而急私槖不为籴则仓虽存而谷无也一谷价与时贵贱役人倚市为奸本贱也而贵估之未荒也而贱散之不者民饿于途粟腐于仓知其入不知其出则谷虽存而济寡矣二常平专备赈饥取于民者还以予民也有如借法行私名为公籴实克它用给散之际听凭书吏得粟尽衙役与其近郭能自达者贫民不沾龠合之惠则簿书虽具而不平甚矣三昔者赵阅道在越州前民未饥先问民能自食有几当廪于官有几库钱仓粟可发有几富民可募出粟有几余以为今郡邑宜仿此意先于保甲中审识上戸中戸上贫中贫与夫忠实可用之人临时委用给赈先穷乡而后近郭先上贫而后中贫不以公廪供私用不以无事缓蓄积荒嵗减价而粜频年挨陈而支夫然后法行而无制画而可久是惟公复仓为民之意后之人见其行之果有效而法之果可复也将又有继此而起者矣如其议之者曰吾尝复之云尔继之者曰吾尝记之云尔则今日之常平犹之昔日之预备也国家预备之建徧天下岂独少一常平而己乎其斯惟公与侯之责朱子行之建州复请于朝颁之天下当日实惟刘汝愚父子左右其间亦尝病世鲜其人而感叹于所遭之不易今幸世有如公与侯慨然有志制命之道茍其生同斯世而不勉焉共成斯政蔽民也其斯惟乡人士君子之责公名文明永新人侯名洪逺东阳人仓建于庆厯辛卯四月又二年钦为之记】
　　赵汝谠四先生祠堂记
　　【漳旧祀郡先贤于学其后始立周程三先生新安朱文公为守距今嵗月逺矣郡人独未祠公予至而谒学首问诸生以为大缺典教授敖陶孙推官黄桂县尉郑斯立亦以为言乃辟尊道堂之偏为两室先贤居其左三先生与公居其右既成将行舍菜郡人有学于公者李唐咨陈淳阖门不出予物色得之亲访其家延请入学使奉公祀二子习礼朱氏舍菜之日执事其旁苍发布袍容体肃衎人始知公之弟子也退而序立堂上诸生献酬咸大感悦因请记之予虽不足以知公之学独念为儿童日则己闻世有大儒师三人公与广汉张公东莱吕公一时同起名震海内士无愚智闻风而景从其间英才尝接余论心通而业成者有矣故当乾道淳熙之间人物彬彬号为最盛是岂非义理薫陶之功欤葢公与张吕二公皆推本周程之説讲授学者而公于究极尤精阜陵晚欲用公宰相多不乐数阻之既入为郎矣旋即去光宗朝稍起帅长沙上初即位丞相赵公汝愚在政府首引公置经筵公年几七十矣毎进讲必恳切为上陈述孝道属时多故奸臣得入禁中将危赵公图国柄以公儒老上所尊敬恐有闗説且非己之利羣小人方嫉正相与乗间用计去公未几赵公遭谗以贬党论遂大起变异日出驯至开禧而兵祸作矣彼奸臣虽武夫不学然亦知公为士类所宗执典训以事人主不去公则凡其意所欲为者终惮公而不敢发呜呼国其可不用儒哉公蚤嵗中进士科一为同安主簿家居久甚乐也不曰不仕率少合而归然得以其间究经明教任亦重矣此公之本志也张吕先没予不及识甲寅嵗拜公于都城后十七年来守是邦乐问公之行事庶君子之遗风也其纲目尚在可为治郡法尝条画经界甚详请诸朝矣议竟格不用惜哉壬申十一月赵汝谠记】
　　俞亨宗访求民瘼碑记
　　【临漳为郡负山阻海地连潮梅葢七闽之极陬弥望皆崇冈叠阜榛荆莽翳象兽之所窟宅可耕之田絶少又大半为僧寺所据民生其间穷苦而畏谨淳质而朴俭赋输以时不待督索山巅水涯之民终嵗无一词溷官府虽被诬抑亦不敢出官自直奸民猾吏顾其畏懦生事而挠之惟逃匿质贷以求解其家赀立见破坏乡俗谓之折合绍兴间所在经界独本州不及行至今民间所执尚多五代以来契约糢糊不可辨真伪又多为诡诈谋赖豪强侵夺所余无几畆步不均产钱无定善良不察官府追挠往往尽折而入兼并之家故鲜有衣食给足者亦可怜矣地产盐无官鬻之令江河山泽从民逐利其间官无所禁乏絶之民皆借此以助不给顷自草冦旁午田莱多荒郡计日蹙用费日广官遂鬻盐以权一时之用由郡城县郭及乡落村疃皆列铺置吏斥钱十有七公私之价相去不逺民犹未以为病一二十年来田既多归兼并民间日就贫窭深山穷谷有逾时不食盐者加之生齿日繁无以自业私售益多价益平在官之直不减人始惮官鬻而乐私售为州家便者遂令计戸均买主戸嵗六十余斤单贫客戸亦三四十斤分季而催急于常赋于是始有抑配之扰又其后吏缘为奸盐不时给徒责价钱稍不如期则悍吏踵门无虚日愁叹之声闻于田里葢循习一时权宜之计不知其弛于何年又罢在城三铺凡为官盐铺除罢无余惟龙平水头二铺居龙岩万山之间去海絶逺民得此良便兼旧无计戸均配之扰皆乐其留且其地接汀州往年三铺未创汀民之贩盐者深入吾境因致争鬬杀掠自官置铺之后私盐不得越铺以出境汀贩亦息此又两州之利可存而不可废者以故不罢然二铺所置在三十年之前是时民间寛裕食用颇多后人遂取为额责吏包卖迩来民贫钱窘食且不足盐用亦鲜仍责如额吏率破家鬻产以偿官一番差往畏避逃遁监系填备由此失业狼狈者甚众亦何忍使至于此遂与减其原额之十四今且不惮行是年七月又尽罢诸违冒佃扑等一百一十八所并罢逐村乡妄充官牙者十三处取其拘催之籍给佃之据尽毁去之外有沄头沄尾二澚系龙溪县嵗收以备经总制解发之乏计缗钱百四十有七本州亦惟代以他钱并与除去虽州家嵗失三万八千余缗然以今二年通计之郡帑所支实亦无阙自经费之外凡燕设之须营缮之用犒军赈民之费如是者举无废阙而又新招补厢禁卒百三十余人增添各人廪给代纳民门丁输今行及满秩计郡帑所存无亏前政交承之数则其所输不过量入为出稍加撙节应之有余至如诸邑动辄科罚无吿之民尤为患苦且民有词诉无理者必加之罪然后民知所惩今乃许其罚钱免罪奸横之徒公行无状谓将来不过罚得一二百千耳何所畏惮其得理者无故见扰于人所当哀矜而慰怜之亦使罚钱输官谓之贺喜钱两家一时忿争寻即退惧和解若不入钱输官即追逮愈急不容私己谓之缴案钱其他科罚名色不一官罚其一吏取其十在私之费己邱山于公所入未丝粟诸胥每于县官始至之时故为怠催以示仓库之乏缓发以激州郡之怒因售其不科罚不可为县之説故县官多徇其请积习既久视为当然移文力禁止之追治其承行科罚己甚者数辈始知畏戢到任之初适四邑宰皆方书考因与约勿科罚近各满替而去不闻以不科罚官钱不辨留滞于此是知一州一县常赋自足一州一县支遣凡前数端苛取于民者徒以资不切浮费而己郡丰约实不在此初欲罢去数事或劝以为缗钱颇多若遽罢此将来必至阙乏或以为坐铺之胥扑佃之辈借此为奸根固己深表里摇撼势将必复或以为在官虽弛罢奸民占据将必自若窃尝反覆或者之説皆非所虑若以为必至阙乏今行之己两年未尝有一物一事废阙则知用度断不至阙乏若谓浮言可以动摇凡为长民之官谁不思所以爱民奉法察不及此烖害未至此极则己今已知之害又已极谁肯为浮言所动且如向来郡圃皆蓺麻植麦嵗入三数千缗自前守黄监簿察其有科耕之扰即行废罢赵漕继之遂葺为游观之圃与民同乐示不可复迄今亭榭日増花竹日盛无复更种植者为民除害谁无此心肯因浮言而冒复之若以为将来豪猾必至雄据自若此尤非所当虑豪猾占据借曰有之非公家受其贿而纵其为虐彼方蓄缩畏惮惧罪之及亦安敢公然为之民亦安肯黙然听之哉因详述其所罢盐铺及除出扑佃之由庶几利害本末不待咨诹寻究一见而晓然云】
　　郑黼福安县名记
　　【福安赐名敷锡五福以安一县恩侈矣不有作者谁其剏之周官始县师其职曰凡造邑则量地辨物而制其域春秋之上大夫受县下大夫受邑是县之大也圣贤每于寄邑而行志焉孔子之宰中都其法可以治天下一年而四方之诸侯皆则焉门弟子之为宰或吿之以举贤才或吿之以无欲速或以治官莫若能临财莫若廉训之故掣书史之肘者有鸣琴之化而闻弦歌之声者无由径之士其或赋粟倍他日自畔足民之言者必遭鸣鼓而攻之讥训戒昭然何须别求县谱耶嗟夫保障重则茧丝轻抚字劳则催科拙狎鹜行者必厚防蔽之私拔薤本者尤怀反噬之虞如司门急于星火则下邑凛乎春冰虽欲循良不可得已此邑宰所以为难之尤欤必也行之以寛待之以严宁厚于下而不媚乎上则皆孔门之哲也自求多福修己以安可以无负福安赐名之美意云淳祐五年十二月】
　　林希逸福清县祥符陂记
　　【陂之名何始乎其在夏书己有所谓九泽既陂者求之水经则自楚人期思而后天下不知其几无非贤守令为之汝南鸿隙大陂也翟之威废之濯龙之梦黄鹄之謡皆怨者托其言以来复卒至邓晨而后作用力凡数年其难可知己玉融石塘昔县宰郎公简所作碑亡矣志有之水之源始于闽长邑南下五十余里至邑之西湖迤行及蓝尾则由小桥而东注矣濒江为隄直抵古放生湖其滙始大又行七八里则湖之尾焉溉田五千余畆为邑上腴以其作于祥符也故以祥符名之中当湮圮嘉泰甲子张侯太任实兴之景定癸亥囓于洪流始大坏故邑东诸洋皆无所仰雨至莫苗旱则立稿民甚病之役大费伙莫措戊辰贤令尹来谂于众而知之曰邑虽贫是乌可已作意复之寓公大姓亦乐为之相有草曰荟湖昔所无是嵗忽生售镪六万令捐以助役基非沈以巨舰不可适有御人没舟者令即给之富者役者输财竭力惟恐后令孟秋始事良月讫工縻金钱六十万工六千中役两几败后中秋三日洪水前重阳八日海涨诸堤岸多湮没而此独存人以为令尹一念所格闻者加额焉是陂也一邑人始疑其难既成而喜来请记余亦喜为之书曰祥符古陂于邑之东既废而久湖与江通昔壤之腴今废而涸贤哉令尹为民更作隄成未半潮怒溪淫屹如有相神监其心繄念之心惟民是福天亦应之嘉禾瑞粟我歌屡矣况此役乎令尹之德与长江俱波流泱泱禾黍斾斾昔谁之如贾渠召埭令尹薛氏名某字某永嘉人是嵗实为咸淳四年十有一月】
　　张栋建州陞建宁府记
　　【绍兴六年今上皇帝始封建国公三十年复自普安郡王进封建王又二年立为皇太子遂即皇帝位仰惟太上皇帝忧勤万几三十有六载简自圣衷传位皇帝父子尧舜亘古所无而建实分茅赐履之地于是父老懽忻鼓舞合词言曰吾州虽鄙然辱为皇帝藩国者再非特一时之幸实万世无疆之休是宜有所旌异以别于他郡乃以免解进士游克成等状请于朝诏下本州讨论而敷文阁待制知军州事臣陈进同厯叙祖宗以来故实以闻皇帝可其奏遂以给事中臣金安节等议陞为建宁府臣正同率府之官吏与其士庶西向再拜受赐大书立额于府治之门逺迩民大和防歌颂之声不絶于道呜呼盛哉谨按图经建为古闽越地汉建安中分东侯官立建安郡唐武德四年始置建州其后或改为郡或复为州本朝端拱元年陞为建宁军节度惟州东一里有山曰白鹤先是望气者云此山有王气遂发工断之朝凿暮合至是始验云皇帝即位前一月以故嵗少歉新谷未成民少艰食羣不逞因之四起剽掠邦人凛凛意必有曩时大盗之变然不十日州遣吏喻以祸福皆听命散去后一月大旱阅四十日殆雨农已絶望而苗之稿者愈秀发坚好遂大有年州贡士下礼部比他州为最而奏名者率不登十人今嵗乃三十有一人得非地既发祥天亦降瑞故民心大革士风复振皆皇帝盛德之所感欤此岂偶然也耶虽然天子以四海为家不当独私其藩国而髙帝之沛文帝之之代过之輙留复其租惓惓之心久而不替则此邦侈皇帝之赐亦宜矣髙帝之歌大风文帝之击漠北功成事定传之万代以为美谈而皇帝神圣英武视敌人为不足平其功烈将与二帝并驱而争先潜德升闻实自此邦始其可不记其本末以诏永久为邦人之荣耀乎于是乎记】
　　刘克庄兴化军新城记
　　【莆为郡且三百年犹不克有城皆曰乐土也缓事也一日盗起汀郡他州皆增陴浚隍惟莆四封荡然破扉不阖未几盗寖南侵势且及境富家窭人咸欲溃去郡人陈公宓始倡版筑之议士民和之台郡是之防赵侯汝固始至顾郡力已屈则拜疏求助于朝有防赐祠牒五千未至而赵侯去陈公与郡人太息曰城其中辍乎于是天子擢曾侯用虎知军事侯博访于众或谓城庳且薄不足恃或谓费杂且广无以继侯奋曰庳者可髙也薄者可厚也役不可以已也且吾患无政不患无财益市木石益僦工徒向之茍简悉趋坚好既成长一千二百九十八丈髙一丈八尺表里以石覆以砖五门楼堞丹垩焕然凭髙望之钜丽突兀疑化人之所为画史之所摹也凡用石以丈计者五万七千一百七十二甎大小六十七万八百夫五万一千四百縻缗钱二万四千六百七十七楮币六万六千八百内楮四万朝家所赐钱楮各千漕台所助余悉出郡帑昉于绍定三年之春讫于四年之冬葢三百年不克为者一朝而就然则城果缓事乎乐土果可常恃乎夫敌无坚脆有备者胜国无大小善守者全乐毅能下齐而不能拔莒即墨之二城佛狸能饮江而不能克旴之孤垒往事之明验也先朝惩侬冦之患城广城邕城桂岭海之民始定其在嘉定鉴开禧之迹大城江北楼橹相望然后并边郡邑各能自立近事之已效也玩常而忽变喜逸而惮劳华元之讴子罕之扑人之常情也以习安为惧以恃陋为戒墨翟之智子囊之忠侯之盛心也侯治郡尤清苦省逢迎之防传罢游观之土木独民间有大利病必勇于兴除不以役钜费伙而沮城成之明年嵗丰盗息乃下令蠲夏税一年以撙节之赢代输嘻侯知筑是城又知所以守是城矣初役之兴陈公最尽力且率大夫国人各相斤斸其后通守赵君汝駉判官赵君汝与有劳焉莆人嘉守备之固美蕃宣之勤复悲陈公之不及见也庄亦版籍一民赀不足以豪乡闾力不足以荷畚锸兹获以笔墨小枝记事之成顾非幸欤】
　　真德秀重修建宁府学记
　　【宝庆绍元之初年天官尚书叶公以显谟阁学士出牧建安清心劬躬以治以教期年民各遂于理顾瞻頖宫是维本原风化之地繇庆元后旷弗克修垂三十祀曰予奉天子命实来固欲为国毓材以竢举选如宝璧玉如防椅桐惟学攸居其可弗饬乃命属役于僚吏之能者而以郡博士董之先葺大成殿次及十六斋又次及于三贤堂然后增辟小学起孟秋甲辰迄九月甲寅功用以成于是学正叶端甫等书来俾识厥事某于乡邦为后进谊不可以先长者遂请辞而端甫等书再至论勉逾力既弗获终辞则诵所闻以吿曰诸公所为命仆者岂欲相与讲明为学之大指欤夫格物以致知昔者圣人示人之正法也请以缮修之役明之今之学校非昔之学校乎昔之圮陋者今屹焉以完昔之闇郁者今焕焉以新非以修之之功故耶学者之于学亦若是而已矣葢受中以生万善咸备犹此宇之本闳且丽也私欲汨焉邪説滑焉犹其漂摇于风雨漫漶于垢氛而浸朽以也一日自克私胜而仁存一念知悔善章而咎泯又如圮陋者之可以复完闇郁者之可以复新也夫忠信笃敬学者立德之基刚毅木讷学者任重之实而辞章华缛特藻饰之美耳圣门教人俱有本末故曰行有余力则以学文亦何异基址之固而后栋梁可施栋梁之安而后丹艧可设也葢缮修一役耳而为学之理具焉自是推之则凡天下之事事物物即器而道已存由粗而精可见知至之功不难进矣虽然学岂徒知而已葢学自问辨而必以居行继之博学审问而必以笃行终焉断断乎不易之序也易中庸之防不明学者始以口耳为学讲论践履析为二致至其甚也以利欲之心求义理之学以义理之説文利欲之私而去道愈邈矣然则致知力行交勉并进岂非学者用功之至要哉又岂非贤邦君所望于吾州之士者哉若夫赋役之力调度之目在故府可覆此不书公名时字秀发括苍人】
　　真德秀崇安县复赈粜仓记
　　【环邑皆有社仓嵗贷民为种食自朱文公始也独县无耕农不可贷故弗置仓旧仰籴常平常平久坏吏徒持空钥相授嵗五六月旧谷没新谷未升邑人妇子盻盻然无所于籴县大夫熟视亡策则旉配之令出焉吏舞智其间细民未遽饱而中家以上先病矣庆元二年储侯用始置仓藏米四千石市直翔则粜平则止民歌舞之储侯既去十余年日甚闗侯稍修复之未几又大宝庆元年刘侯克庄实来覈旧藏不能五之一叹曰此文公之意储侯之泽可使坏不修至是乎越明年政成惠浃嵗以大穰则斥经费之余财凡三十余缗为籴本始储侯之籴也先期予钱至秋获乃入侯曰此致之本也夫富民不愿请而愿请多贫民输不以时则有督索之烦召呼之扰甚者钱有出而米无偿夫焉得不速则为更故约以见缗贸见米若时欲所宜未有尽协者亦变通之要以便民而止不茍异也按春秋庄公二十八年书大无麦禾臧孙辰吿籴于齐传者曰一年不艾而百姓饥君子非之葢昔之为国者大抵父母其民故常先事豫图使虽水旱不得病吾赤子庄公在位久不储之素而籴于既饥固春秋之罪人已后世为吏者葢茍平居视民欢慼漠然不以槩诸心至旱干水溢之弗时死者相枕藉则诿曰非吾责是又庄公之罪人也侯之尹是邑朝夕汲汲如防其私一物失理居为之弗宁一夫丽罚馈为之弗饱故昼而庭空夜而圄寂四境之内疾痛必察皆若亲临其家侯方以为未也窈然长虑且及于数世百年之外此其用心岂不甚仁矣哉夫今之县亦昔之县尔前乎为令者急民赋不肯失毫芒犹叹苦弗给侯书生无孔桑术鞭笞束不用独饬吾政听民自乐输下贫户挂逋籍者蠲弛动千计而公家未尝以匮吿余力犹能及仓顾岂有他智巧哉夫不以利私其身故能以利公于人其本固有在也仓之栋楹阶序皆因储侯之旧一新之起丁亥冬迄明年秋积米凡四千斛有竒侯惧来者莫之继也以书属予志其事予闻侯题其仓之两扇曰聊为吾民留饭盌岂无来者续心灯呜呼此父母之心仁人之言也予虽累千百语其能有加乎孟子曰恻隐之心人皆有之夫必秉彞尽亡然后是仓可废若犹未也后之君子必有以侯之心为心者以似以续虽至于无穷可也若夫施置纎悉则有两侯规约在此弗书】
　　李韶南溪书院记
　　【嘉熙改元冬尤溪县新创二先生祠祠成县令李修以书抵韶曰按朱氏祖居新安自韦斋尉政和始入闽后再为是邑尉罢官馆于郑氏建炎庚戌秋实生文公今文公殁三十八年矣凡畴昔游厯之所缙绅之士诵其书想其人鲜不像而祠之是邑韦斋宦游之乡文公诞育之地祠宇独阙修窃恧焉于是访寓馆之故址而韦齐遗墨尚存乃捐金赎之作屋三楹中设二先生祠位翼以两齐曰景行曰传心将延邑士相与读文公之书敞前楹跨池为梁中植蒲荷左右竹松背山面溪景物自胜部使者郡守丞暨学士大夫先后捐助自夏迄冬役以吿成愿记其事韶惟老且不文何足以语此窃考记礼有春秋释莱先师之文释者谓如髙堂伏生之类是古者专门名家之师有功于经者皆得祠也矧秦汉己来士少知经习章句者沦于浅近谈义理者溺于虚无未免人自人书自书之病自我朝周程倡明絶学士始知以率性为道明德为学而支离识见互异卑者言事不及理髙者谈体不及用复有道自道器自器之累及文公发挥下学上达之防辨格物致知之序然后学者知尊德性必道于问学致广大必尽于精防极髙明必道于中庸精粗不遗本末具举圣贤立言之要始大彰明流行于天下视专门名家者殆不可同日语沿流遡源公之父事籍溪草堂屏山三先生实禀之先训而师事延平先生亦得之过庭所亟称者爰配韦斋而祀宁非先河后海之义虽然维岳降神生甫及申风气之灵也齐鲁文学犹其天性圣贤之化也非风气所聚不足以笃生圣贤非圣贤所居不足以转移俗化延平山川之秀自龟山杨氏豫章罗氏延平李氏三先生特出于数十年间山辉川媚复钟为文公葢风气之极盛然是祠未建新学小生知公之名而不知公之生于斯土者多矣及是祠之既建小夫贱皆知韦斋仕于斯文公生于斯自其实覃实訏至于陈俎豆以为戏风采仪刑皆可想见况平生惠顾是邦心声心画为邑之人士作者不一则殁而祠于其乡尚可觊也为士者茍知慨想企慕如恐不及则山川之秀岂遽衰歇修于韶为从父弟幼同家塾已久知其志尚从父分阃江右勉斋黄公时为临川令修得从之游笃信力行故尤溪之政邑人安之既建义廪又新学宫至是访遗迹举阙典其于尊道敬学美化成俗亦庶几知所务者用不敢以兄弟为辞敬志其实是役也邑尉三山赵昂夫相之友人黄景旸实总其规画焉】
　　陈宓朱文公祠记
　　【孔子所以为万世师者学不厌诲不倦而已此二者若易而实难其功若小而甚大非至圣大贤不足与此近世有儒宗其好学也不唯独得于师而博采四方士友之长不唯自有诸已而下取一介贱微之善大而天地隂阳之运小而鸟兽草木之情精而道德性命之源粗而度数仪文之末二帝三王之道孔孟周程之心既有以黙防其奥下至诸子百家天官地志兵机律厯莫不穷其理其诲人也无知愚敏钝贵贱疎戚随其才性曲加诱掖平生宦游之日少家居之日多自朝至暮自少至老孜孜矻矻应接不休有问斯答如响应声著书垂训易箦而后已呜呼若文公朱先生者可谓之学不厌诲不倦非耶此祠堂所为作也先生所著书数十种而尤切于世教者曰大学中庸章句或问语孟集注近思录家礼小学家传而人诵之莆虽蕞尔邑昔称士乡先生初仕于泉及淳熙间凡三至焉趋奉承教之士不少先生没二十二年矣前辈往往凋谢晚生益知向慕校官陈君汲既刋前诸书以惠后学矣谓诵其书不知其人可乎于是即学官而祠之末学小子赡望其端庄刚毅寛裕温和之容反覆其精微详密深切恳到之诲可以释师儒不并世之憾矣茍读其书而不体诸已敬其像而不师其心过斯堂宁无愧乎陈君谓宓尝登先生之门宜记作祠之嵗月云】
　　郑樵重修木兰陂记
　　【集三百六十涧总而为一故有无穷之流断大川之流析而为三故有无穷之泽此邦民贫不任竭作兴木兰之役者有长乐郡之三人焉始则钱氏之女用十万缗既成而防决次则林氏之叟复以十万缗未就而功堕钱氏吐愤遂从曹娥以游林叟衔寃徒起精卫之忿自兹以还兴利之人惟增望洋之叹莫克水滨之问且遏长江之势使洪澜怒涛不得东之岂人力也哉熙宁间有李长者宏富而能仁故得其称有此志矣天降异人焉曰冯智日贳酒于其家三年不责其售将行曰当与子遇于木兰山前长者先期而俟乃授以方畧夜役物朝成竹樊又图苍龙以贻长者投二榼于江一以上覆一以下承而去孺子可教果得黄石之素书衣履不沾又见葛公之涉水长者于是依竹为堤功成不爽镵石为楹以为御钜盈为障以为潴壅川之波循南以济相其髙下厘为三洫使无偏注行五十余里达于海濒海为四陡门以备蓄泄凡溉田一万顷使邦无旱暵饥馑之虞百世于兹故长者得以庙食焉山岳之摧繇于朽壤江海之注竭于漏巵绍兴二十八年之秋陂失故道由北而东犇重渊如酌鱼鼈焉依三衢冯君元肃适以斯时至凡川泽陂池之事一时尽究谓马伏波所过州县以为灌溉之利况吾来丞是邑而专是职乎木兰之陂吾不得以后时以水昏正而栽之日夜从事式歌且舞木兰兆防者二曰逢竹则筑又曰水绕壶公山莆阳朱紫半举一郡之水此水为多尽一邦之利此利为溥使万井生灵免于沟壑则冯丞之迹为可书其辞曰南标铜柱己仆风埃北勒燕然又蚀莓苔孰若贾渠难湮召埭不朽惟川泽之功与天地为长久沃洲之山白氏有缘肇于道猷成于寂然木兰之陂辱在冯君伊昔甚伟于今纷纷呜呼源清流长千载融融君子之泽不可终穷】
　　张世南髙葢山记
　　【福之永福西山曰髙葢为第七福地出县郭陟峻岭行五十里而近最上处有禅刹曰名山徐真君上升东西二室归寂其所也朝廷累降御香有樵禁载曲台祀典石门插天杉桧昼暝猿狖清啸与寒泉响答真伟观也徐本牧儿饭牛山椒一日闻乐声出林杪縁崖造观至则有二人奕拱立良久遗徐一棋子叱令归归即精解手谈时碎瓦器为子布地为局纵游岩上往往与二人遇遂得修行烧炼诀有赵真君不逺千里访之以所得秘密与之参契徐喜酌酒饮草庐中时霜月草木雕空徐曰承逺访无以为乐以余沥一喷顷刻林花遍开今名所居曰花林庄徐功行成将入山仙去埋棋子田中涌土成塾植杖其傍旋生枝叶今老树尚存尝有耕者发墩致风雷之变至今相指为戒丹成与兄弟姊妹七人饵之同时上升故其地有七仙亭徐赵二君祠云自仙羽化莫有诣者数百年下淛僧携小师来主寺有轻身术偕至徐君坛得二石室乃凿山通道飞灯自石门中出始尽发地秘四方游者于是翕集其东室明洁前有水帘自千仞崖巅垂空而下如其门之广山中佳致可坐而挹西则晻蔼亦乏竒观独去洞数武有龟与石棋枰对立相传云龟旧处室中徐君叱而出之其事颇诞一日东室主僧赴邑斋防小师乘其逺出趍师床坐逝主僧即知之叹云叵耐小夺我山中住处亦即斋席坐逝其徒议挈归以登涉之劳乃荼毗囊骨归塑像西室虽加丹粉作喜色每一风雨即脱落如怒或者犹疑二僧禅寂虽髙而贪嗔一念未能了然者小师之趋东室也急欲化去跏趺不尽一脚数十年前有髙僧数其败教之罪折而正之言其中如败炊饼云耳云所得梗槩如此髙葢为闽中佳山虽左僻然多胜往往逺从游览吟题甚富】
　　张世南方广岩记
　　【永福邑东三十五里曰三岛村村东北山曰方广岩往昔荆榛防茸不可上给事黄公筑室读书山下一日猎师逐兽归能言其境给事命仆剪荆斸险攀缘而上抵一石室下可蔽千人乡人从往即其地奉浮屠故水旱必于此乎祷后数年水暴至漂一巨木长可丈余广半之卧山下者屡月风雨晦暝之夕往往若有神光舁置室中亡何有异人来请斵为宾头卢尊者像像成不受直去莫知所之今县官祷雨必躬往迎致其应如响自造像后香火日昌往来供施相属室内遂搆三层阁不戴片瓦虽疾风暴雨不能犯也室距平地可五里许其间梁空磴险山径峭拔游者有攀跻伛偻之难及最上峯回路转倐忽风景不同岩洞飞惊台殿缥缈使人神观轩豁忘其罢惫周遭有十竒如石门水帘瀑布石磴石钟磬观音影之类皆自然天巧其最者有龙尾泉状如石龙裂岩而去尚余不尽尾修及寻丈望之作蜿蜒势尾锋涌泉一滴冬夏不枯人敬其水以为佛供越室而右有羚羊洞云其中可容三四十辈微径仅可着足下临无际人莫敢进独主岩者藏贮其中来往如猱亦野性便习然也詹事王公十朋曾游作十竒律诗五言六十字吴信可亦有纪游诗云】
　　元贡师泰重修福州路记
　　【福州中七郡而治连山东驰众水皆滙于海地气磅礴物产蕃阜自无诸以兵佐中国常衮观察其地朱子以道学淑诸人千载而下号称邹鲁国朝始建行尚书省提刑按察司后更省为宣慰司按察为廉访司近又罢宣慰司立行中书省大官临莅其上守史惴惴日事迎谒一据案署牍辄复起去故郡治敝坏几无以芘左右愕视叹息卒不暇议所以修治者至正庚子春予董漕闽广馆于府中因谋葺之或曰子幸以老请居几何时顾欲巨费耶予惟君子之所以处其身也不以物我而有丰啬不以久近而易勤惰况即旧以图新因废以补陋其犹易于成功乎于是稍节俸入俾通守阮世隆主治之而监守僚佐咸曰吾侪之所不暇甚幸尚书之辱贶也乃皆协心相事曾不逾月工以吿成而听政之堂退休之室公牍之署与夫凉轩燠馆重门修庑廓然若辟奥焉加深矣既事进执事者于庭而吿之曰南方不靖逾十数年将士苦于战鬬民庶劳于餽饷海隅遗黎殆无以生今是之葺岂徒与大夫士娱其心便其体而已哉凡有事于斯堂者亦将惕然而惧蚤夜孜孜思有以勉吾力之可为以尽吾职之当为庶其无负于君国子民之道尔不然则赏罚出于爱憎曲直徇于贿赂瘠其民而肥其身聚于上而怨于下驰骋出入自以为得计天地神其可欺乎记诸壁间用劝来者且以自警云】
　　贡师泰勉斋书院记
　　【至正十九年冬十月福州始作勉斋书院明年秋八月吿成丁亥廉访使率郡大夫士行释奠礼己丑经畧使李公国鳯谒祠下用便宜署今额以儒人张理为山长执事者间具本末请记于贡师秦曰书院徧天下而闽中为盛大约祠徽国朱文公师弟子居多若延平武夷考亭建安三山泉山龙溪双峯北山之属皆是也勉斋先生实文公髙弟独无专祠顾非莅政者之缺欤昔者佥事张引尝图经始以调官浙东不果经厯孔汭鋭意作兴以拜南台监察御史又不果未几行部闽广适郡士林祖孟祖益请以太平公辅里故宅一区为学宫厥位面阳广轮合制遂倡成之而廉使赡思丁副使元奴佥事亦怜真必刺的纳刘完者郑潜经厯答理防古知事黄布延特穆尔照磨傅居信协心相事议若出一且移郑君董视而佐以属史王兰焉行省平章布哈特穆尔闻之亟发白金五十两及租田一百五十畆竒以给以赡于是即旧以图新拓隘以増广礼殿中崇象圣人之燕居祠宇旁峙严先生之祀事堂曰道源着师友之授受也阁曰云章以郑君正字端本时所得皇太子书麟鳯龙四大字刻置其上也堂后叠石山曰小鼇峯不忘先生读书精舍之名也斋左曰凝道右曰尊德栖士有舍待宾有馆燕休有室更衣有次庖湢库庾各有其所重门衙衙层庑翼翼瞰以方池度以石梁其周九百八十四尺竒东西广九十尺深视广之四雄规伟观穆然靓深然后斯道之统有所尊而讲学之士知所向矣惟子之学葢亦得于先生者请文诸石以纪其成顾师秦荒陋何足以知此然窃闻之斯道也伏羲神农黄帝尧舜禹汤文武周公之所以为治孔子顔氏曾氏子思孟轲氏之所以为教不幸而变于管商惨于申韩杂于荀杨暴于鞅斯磔裂破碎于毛郑贾马王范之徒幸而唐之韩愈氏能以所得着之原道之书然其于性也主三品于仁也专博爱则犹未免于不详不精之失焉至宋全盛濂溪启其源伊洛遡其流渡江再世文公始集诸儒之大成使千载不传之道复明于天下后世吁盛矣哉于时门人弟子聪明卓越固不为少然求其始终不渝老而弥笃者先生一人而己先生因刘子澄一拜文公于屏山之后即慨然以斯道自任听风声于屋头对孤灯于天曙其坚志苦思为何如也自是得执子壻之礼从登庐阜涉彭蠡过洞庭望九疑宦游淮江湖湘吴越瓯闽间不惟口传心授于师门者愈久而愈博而其所见名山大川渊深髙厚皆有以助夫精微广大之学矣是故征诸事业则城安庆御汉阳最为伟迹着之方册则四书通释仪礼通解尤为有功葢先生有志于斯文以陆沈下官不能大行其学固可深慨然圣贤坠绪非文公无以明文公遗书非先生无以成则斯文吾道确乎其有所归矣先生没其传之著者在闽则宓斋陈氏信斋杨氏在浙则北山何氏江以西则临川黄氏江以东则双峰饶氏其久而益著者则西山真氏衍义诸书凡今经帷进讲成均典教皆出先生讲论之余也呜呼先生之道传之后世先生之书行乎天下孰不想慕其髙风渐被其余泽况鼇峯箕山之间云烟苍莽神气流行慨然肃然犹若有见乎其位闻乎其容声者乎书院之作其有功于世教岂曰小补云哉遂记不辞先生讳干字直卿御史瑀之第四子累官至大理寺丞转承议郎致仕勉斋其自号云】
　　程钜夫修闽县儒学记
　　【闽为县自隋始县有学自宋庆厯始学在九仙山之麓鬻民地为之庙成于熙宁方尹叔完修于崇宁庄尹谊至元戊寅燬焉越五年剏礼殿又五年剏西斋茍完不旋踵而敝门迳欲芜士非无志往往画于力不足元贞二年春教谕韩君挺特实来以兴复为已任谋于予乃谕县官劝学子协力图之鸠工度材修废补阙缭以重檐防以阑楯新像设绘从祀而庙始严会讲有堂易桷与瓦置二斋设小学而学始备以至门垣堦序墁甃丹漆悉如式于是故老来观讙为前所未有诸生诣予征记董子曰设庠序以化于邑然则邑学古庠序也所以明人伦也人而不伦则物矣科目与月书季考姑设利禄敺靡使从岂道德果尽信哉故明伦之説为诸生常谈其于化民成俗之意戾甚闽为福附庸非深山穷谷比士风之盛于此矣科举废后生无所事耳目日以放恣诗书而刀笔衣冠而皁小有才者溺愈深居近利者坏愈速不能不蹈先儒之忧天朝嘉惠学校名者复其身德行文学必由此选是学校重矣况邑于民尤近哉今堂宇新士习盍与之俱新读书穷理必思圣人所谓教者何事充而仁义礼智之性尽而君臣父子兄弟朋友之职求无愧于为人由一邑之善士为一国之善士庶几庠序不徒设道德可尽信且以解先儒溺深坏速之忧是虽明时崇儒重学之意而亦司教化之责者所望于斯邑之士也尚勉旃哉韩君故孝廉孔惠公之子家学有渊源故于斯文笃意如此】
　　程钜夫福宁州学记
　　【予为孙君駪记宁德县学之三年而又以记福宁州学为请按长溪唐武德昉为望县闽王氏析为宁德宋末又析为福安皇元一统肇州福宁二邑焉初惟夫子庙在县治之东庆厯癸未迁城东南陬始有学自元祐庚午更新而堂宇备自师公古郑公樵教授而经术明自乡儒先游紫阳之门而诵衣冠盛嵗久屋且敝至元丁亥白侯璧改作而风坏之元贞乙未樊侯忠又改作而风又坏之丙申陈侯翼请于省台命同知州事孙璧董其事协谋悉力树防门作礼殿缋从祀祠先贤防讲有堂肄业有斋畚土辇石燥湿崇卑翼翼严严规宏而工密可书已然予前记学其説殊未竟校庠序古矣明伦之列无他説也词章胜德行微先儒有忧之归而求之性命大雅不作假性命之説以媒利达而世道与人心俱往矣夫词章性命之学犹不能无则夫管摄人心扶植世道必有攸在不然羣居终日翕翕訿訿相与商功利而较智术又甚焉圣朝一视逺迩制度考文嘉惠儒者名者不役于有司其以德行文学进者胥此途出新州者新学之兆也新学者新士习之机也士无科举之累盍亦思古人所谓明人伦者为何事修其孝弟忠信于家为孝子于乡为善人于国为忠臣斯无负于国家设学之意若夫工词章而不穷其理谈性命而不践其实其不为功利智术之归者无几矣吾为此惧】
　　熊禾考亭书院记
　　【周东迁而夫子出宋南渡而文公生世运升降之防天必凝大圣大贤以当之者三纲五常之道所寄也道有统羲轩邈矣陶唐氏迄今六十二甲辰孟氏厯叙道统之传为帝为王者千五百余嵗则尧舜禹之于冀也汤尹之于伊亳也文武周公之于岐丰也自是而下为霸为强者二千余嵗而所寄仅若此儒者几无以借口于来世呜呼微夫子六经则五帝三王之道不传微文公四书则夫子之道不着人心无所于主利欲持世庸有极乎七篇之终所以大圣人之居而尚论其世者其独无所感乎呜呼由文公以来又百有余嵗矣建考亭视鲁阙里初名竹林精舍后更沧洲宋理宗表章公学以公从祀庙庭始锡书院额诸生世守其学不替龙门方侯逢辰灼见斯道之统有闗于世运故于此重致意焉嵗戊子侯为郡判官始克修复邑令古澶郭君瑛又从而増辟之乙巳侯同知南剑郡事道谒祠下顾谓诸生曰居已完矣其盍有所养乎书院旧有田九十余畆春秋祀犹不给侯将捐田为倡郭君适自北来议以克协诸名贤之胄与邦之大夫士翕然和之合为田五百畆有竒供祀之余则以给师弟子之廪膳名曰义学田初省府以公三世孙朱沂充书院山长既殁诸生请以四世孙朱椿袭其职侯白之当路仍増弟子员属其事于邑簿汪君防且以书来曰养可以粗给矣而教之不可以无师也谓禾犹逮有闻俾与前贡士魏梦牛分教大小学葢有甚欿然者既又属禾记其事其将何以为词重惟文公之学圣人全体大用之学也本之心身则为德行措之国家天下则为事业其体有健顺仁义中正之性其用则有治教农礼兵刑之具其文则有小学大学语孟中庸易诗书春秋三礼孝经图书西铭传义及通鉴纲目近思录等书学者学此而已今但知诵习公之文而体用之学曾莫之究其得谓之善学乎矧曰体其全而用其大者乎公之于考亭也门人蔡氏渊尝言其晚年闲居于大本太原之地充养敦厚人有不得窥其际者葢其喜怒哀乐之未发早闻师説于延平李先生者体验已熟虽其语学者非一端而一贯动静之防圣人复起不易斯言矣呜呼此古人授受心法也世之溺口耳之学何足以窥其微哉公之修三礼自家乡至邦国王朝大纲小纪详法畧则悉以属之门人黄氏干且曰如用之固当尽天地之变酌古今之宜而又通乎南北风气损文就质以求其中可也使公之志克遂有王者作必来取法矣呜呼古人为治之大经大法平居既无素习一旦临事惟小功近利是视生民亦何日防至治之泽乎秦人絶学之后六经无完书若井田若学校凡古人经理人道之具尽磨汉犹近古其大机已失之矣当今治宇一统京师首善之地立胄学兴文教文公四书方为世大用此又非世运方升之一几乎邵氏观化所谓善变之则帝王之道可兴者以时考之可矣诚能于此推原羲轩以来之统大明夫子祖述宪章之志上自辟雍下逮庠序祀典教法一惟我文公之训是式古人全体大用之学复行于天下其不自兹始乎今公祠以文肃黄氏干配旧典也从以文节蔡氏元定文简刘氏爚文忠真氏德秀建安武夷例也我文公体用之学黄氏其庶几焉余皆守公之道不二其侑公也实甚宜公以建炎庚戌生于剑之南溪父吏部韦斋先生仕国也公蕴经世大业属权奸相继用事郁郁不得展道学为世大禁公与门人益务坚苦泊如也庆元庚申殁于考亭后十年庚午疆事起又六十七年丙子宋亡公之曾孙浚以死节着呜呼大圣大贤之生其有闗于天地之化盛衰之运者岂可以浅言哉夫子之六经不得行于再世而公之四书乃得彰著于当代公之身虽诎于当时而公之道卒信于其后者天也过江来中州文献欲尽自左丞覃怀许公衡倡明公学家诵其书人尊其道凡所以启沃君心栽培相业以开治平之原者皆公余泽也方侯创义学东平袁君璧适以臬事至闽访求公后表浚二子林彬于省长南溪建安二书院奉韦斋及公祠又以考亭乃公旧宅恳恳为语诸生小学入门之要尤以师道不立为忧既而金华陈君举司文吴防为胄学征藏书考寻文献且欲于此继成公志以复六经古文为属诚钜典也而必有竢焉天运循环无往不复欲观周道舍鲁何适主学一脉亟起而迓续之则天地之心生民之命万世之太平当于此乎在侯之功不亦逺乎侯世以德显其仕闽以化为政道南七书院皆其再造也考亭西北偏有山曰云谷晦庵在焉亦为之起废汪君于山之麓为门以识之凡公之坟宅悉从而表树焉庶乎知为政之先务矣精舍创于绍熙甲寅前堂后室制甚朴宝庆乙酉邑令莆阳刘克庄始辟公祠今燕居庙则淳祐辛亥漕使眉山史侯季温旧构也书院之更造惟公手创不敢改栋宇门庑焕然一新邑士刘熙实终始之义学之创兴宋奕黄枢首帅以听华恭孙叶善夫赵宗叟盱江李廷玉与有谋焉而厚帑庾完塈茨以迄于成则虞子建刘实也贤劳皆可书时提调官总管燕山张仲仪教授三山黄文仲助田名氏悉书石隂】
　　熊禾升真观记
　　【武夷山闽之镇也天下第十六名山是曰升真元化洞天按旧记厥初有神星降曰圣姥子母二人始居此山又有神称武夷君者三代以前越在要服固荒逺难证太极气化其始也挺生一二至人以为一方生民祖形化而后生类益众则其间有材德絶异者众皆臣服之以长其地故谓之君上古以来如姜源之弃简狄之契与夫蜀未通之先蚕丛鱼鳬杜宇开明载在传记皆其类也又有世説王子骞城潼川时有张湛刘景等及胡李鱼氏四女子凡十二人实受地为氓后皆避秦而僊而武夷君幔亭之宴亦在嬴政之二年按闽地至秦始列为郡时秦威虎视六合震动英雄志业无所就栖真于道而神其説于为仙意当时亦不但谷城桃源而己至汉武帝列在望秩史称祀以干鱼始筑坛壝厥后厯代封表増立祠观唐天宝三年石刻后唐保大二年碑铭具存宋绍圣二年观锡额冲佑武夷君始有封号端平元年十三仙亦列封焉凡祈雨则遣使缒金龙玉简于洞靡不响答其大者则谓宋三朝圣君贤佐皆神瑞世之应名山大川能兴云致雨利济一方者此理之常而得其气之灵明英粹为大圣大贤福泽天下者亦间世而有独其有功生人显著而叠出则未有若武夷者也载在祀典实甚宜冲佑之后有观曰升真乃管辖游君道渊知观江君妙静妙正实始开山一日状观之始末示余曰洞天在一曲天柱峯絶顶乃十三仙遗蜕之地属嵗旱潦天子命公卿走四望则必之焉而洞室阻邃坛宇弗修何以处祀事旧有道人某始立道院余早慕四女仙之风愿学太老元君之道属汉嗣三十六代天师教法盛典遂请改观额前建太清殿后为法堂堂上为楼以居仙像殿之东南为通天台门庑厨寮毕具费木石瓦竹工役计缗钱几万有竒经始己巳之夏吿成己卯之冬凡观之事悉请于当路有司而后行上以祝天子万寿下以利州县祈祷允为仙圣之奥区苍生之福地矣愿属余记其事余以名山巨观非当世名笔谁宜为辄辞谢未几游君及江君俱上真而管辖韩君妙润申命以先志弗得终辞也窃谓元朴既散大化运行其至精至粹至灵至异之炁浮于天者为大清三光凝于地者为名山大川钟其灵于人者为志人髙士人之一身与天地相似无极太极吾其性二炁五行吾其体而其中一防灵明烱然不昧则合性与知觉而谓之心也彼防然倥侗感于情役于气肆欲戕真与物俱腐者固不足筭已而所谓志人髙士则气完理具而此心真体妙用与造物者游不为命世之圣贤以兼善天下则必为遗世之神仙以独善其身文公讲道武夷力衞正学独神仙一事不深诋谷神一章久视之要而参同契十三篇立命之秘也儒者正谊明道而不知养气以为之配则亦何所恃而独立不惫也哉故孟子开其端而不及竟程子发其用而不敢泄者殆有以也余常谓偏言炁而失其本与专言理而乏其助者皆不谓之善学特其内外公私之辩不可不致其精尔余闻学自老氏其上者清净无为怡神养真而其次则呼吸导引亦能固其筋体养其精气传寖久而术益工体元入虚链真阳合冲气久之自能离形出神与道合真于是有白日飞升之説此其魂气升天体魄降地之理特其养之深凝之固故超于冲漠者未即散而蜕于尘凡者亦未易朽耳或者附其説则谓血肉之躯果能生白日之羽翰而径青防之官阙也以是明升真元化之义其殆庶乎噫人之生也造则为有化则为无无者其真有者其妄老氏之见达矣然大化之运循环无穷所谓一防灵明烱然不昧者在宇宙间幽则为仙为灵明则为圣君为贤辅视时屈伸与道消息苏氏所谓参天地之化闗盛衰之运者自灼然不可诬也羣仙列圣昭在森列岂无悯下土生人之心复出而瑞斯世者乎余言足征则愿志之名山以俟来者】
　　虞集云岩书院记
　　【古之长民者治而教之之外无他事也后世有簿书期防征调共亿趍走逢迎之烦私计之迫而得尽心于民事者或寡矣而舞文殖货者又不与焉其善者岂无德慧术智者哉而于先王之法意未知其何如也是故时之仕者审狱讼时赋役慎保守不大得罪于民则已为难矣岂复有为治之具而况于教乎若夫以儒入官者宜有见于此矣或者于道实未有闻于学实未有得防其名以进一旦莅事不□茸卤莽以取谬悠之讥则反睢盱恣肆窃取时俗之绪余以茍且毫末之得而不耻者亦何心哉噫何吾民之重不幸也如此吾友况侯肩吾则不然自其少壮读书已有用世之意及部使者连帅方伯取以为掾持法严明而能恕蚤有闻于时稍迁盐防筦库乃能从容为大府建通融之讣使其言尽用所益固不细也泰定末为光泽大夫始得其民而用之委曲于富时法令之所得为达其能卓如也下车之日富强民素为长吏信从畏惮者一不听入谒独诸生讲学则循循与之言于是始有延师教子者侯曰然则善人也乃稍以是得进见讼者在庭一见得其情伪其负者故可立决也侯曰吾非不能立决立决则伤而闾里亲戚之情矣辄教令退思之是以多不终讼尝有兄弟争田侯曰吾视若貌非不恭友者授以伐木之诗身为之讽咏解讼使日诵于学未逾月皆感泣求解知争田为深耻县学敝侯率儒家者更修之曰善为之吾不以他役溷尔也而富人或请出财以助侯不许曰有公上之供以待汝修学非尔事也不日而学成合邑之境民聚为社者皆请建学立师如令而教养之舍或略仿于县学则又为义仓以附其傍寛为之制使民受成而守之侯乃慨然曰训其子弟而不本诸父兄殆不足使之易知而速肖也即邑南三里有云岩书院故基在焉故宋国子录通守辰州李先生方子讲学之故处也先生祖子孙三世受学朱子之门邑之乡先生也书院废李氏有遗田亦侵没于人侯日退食即其处理泉石斩荆棘徘徊咏叹若将见乎其人者得其遗文数篇民间稍与学者诵説之于是昔之愿修学而不得者造庭而言曰自侯之至于斯也吾无泛役而有余力请更作书堂以成侯之志其许之乎侯曰今可矣听为之乃作室象夫子燕居又作祠象先生作一讲堂四斋舍以容师弟子门垣庖湢以次庀工经始于天厯二年二月八月某日成理浸没之田而得之收其入以为养率其僚吏诸生舍菜落成郡守西公以其事达部使者使者韪之闽帅上其事请列为学官至顺三年侯至京师请予书其事将刻石以示后之人予乃为之言曰昔周子程子作于圣逺言湮千载之下而程子门人杨中立氏之归闽也叔子叹曰吾道南矣宋既南渡中立氏以其学传之豫章罗氏延平李氏至于朱子而益大显明焉当是时闽之学者比于邹鲁予从侯得先生所为朱子年谱序知其于朱氏之学确守而不变所谓毫分缕析致知力行葢终身焉及其为县学记恳恳焉欲其乡之士息奔趋流浪之志以从事于爱亲敬长之实必也宗族称孝乡党称弟经明行修然后谓之成材噫先生之于其乡之人何其爱之深而虑之逺也乡之人诚能求先生之言于无穷由是而学焉则可以趋乎圣贤之域而无大过矣呜呼君子学道则爱人小人学道则易使也寥寥乎求一二于千百而不可得吾况侯乃能笃信而推用之吾焉得不为之喜乎斯邑也由况侯而知先生由先生而知学道则吾况侯之遗爱岂有涯哉四方长民之吏闻况侯之风必有作而兴者矧光泽之后至者乎侯名逵庐江人后居髙安今为某官其为政若平反寃狱之类有去思碑此因着其教事云】
　　虞集西山书院记
　　【建宁路浦城县真文忠公之故居在焉其孙渊子言其族人用建安祠朱文公之北筑宫祠公相率举私田给凡学于其宫者请官为之立师江浙行中书省上其事朝廷韪之名之曰西山书院列为学宫实延祐四年四月也是年天子命大司农晏翰林学士承防某译公所着大学衍义用国字书之每章题其端曰真西山云书成奏之上常览观焉昔宋臣尝缮写唐宰相陆宣公奏议以进其言曰若使圣贤之相契即如臣主之同时识者以为知言由今观之宣公之论治道可谓正矣然皆因事以立言至于道德性命之要未暇推其极致也公之书本诸圣贤之学以明帝王之治防已往之迹以待方来之事虑周乎天下忧及乎后世君人之轨范葢莫备于斯焉董仲舒曰人主而不知春秋前有谗而不知后有贼而不见此虽未敢上比于春秋然有天下国家者诚反覆于其言则治乱之别得失之故情伪之变其殆庶几无隐者矣公当理宗入继大统之初权臣假公之出以定人心既而斥去之十年复召首上此书当时方注意用之未几而公亡失诗云人之云亡邦国殄瘁公再出而世终不获被其用岂非天乎庸讵知百年之后而见知遇于圣明之时也然则公之祀岂止食于其乡而己乎葢尝闻之工师之为巨室也犹必有尺度绳墨之用朴斵缔构之制未有无所受其法者也为天下国家其可以徒用其才智之所及者哉今天子以聪明睿智之资然能自得师尊信此书以为道揆况众人乎学者之游于斯也思公之心而立其志诵公之书而致其学圣朝将得人于西山之下焉不徒诵其言而已也】
　　林泉生大同书院记
　　【孔君师道尹同安之明年政平民信乃谋其邑人曰昔先正朱文公主是邑簿民至今称之今国家表章理学凡文公旧所诵习之地悉为立学设师弟子员闽中最盛同安独阙焉非所以致尊崇也吾将兴举坠典何如众欣然曰唯命乃卜邑学之东偏相土之刚度材之良宇峻陛列庑崇堂建礼殿以奉先圣作防门于殿之外又外为櫺星门殿之后作别室祠文公以乡贤朴乡吕先生大圭配讲室斋序如邑学既成名之曰大同书院泉郡上其事于宪帅二府适覃怀许公为闽海宪使即为上闻请额于朝以列学宫邑人荣之他日师道遣儒绅张与学以书来求泉生记之予嘉其能因民所尊信者而兴学立教有循吏之风记之不辞按传文公弱冠登进士第授同安主簿即从延平李先生问学往复从游者十年尽得濂洛要领笃信力行悟契古道在同安教人必以格物致知为言葢断然以圣贤之道自任人亦断然以圣贤之道期之今去之二百年矣子尝过同安观所谓髙士轩者文公之所作也古老相传敝则必葺俾勿坏同安多古碑刻凡朱子所撰述者邑人能成诵之彼岂为虚敬哉诚之感人者久而不冺也不然簿之为官微矣何二年之绩有百年之思乎余尝读朱子之书而得其所用心者则叹曰呜呼心公天下学资后世宜其身没而道彰世逺而言立也夫孔子之道至孟子而无传两汉以来学士大夫孰不欲为圣贤哉穷理尽性之无其师则知者立异愚者昧焉大道荒圣门塞则强者争岐柔者画焉寥寥千有余年天生周元公于春陵生二程于河洛生张子于闗中相先后以为师弟朋友传心讲道上继坠绪烛幽啓钥尽破羣疑孔曾思孟久湮之言一旦皜皜行乎天下天下始知圣贤之可学六经四书之可信也观太极图通书易传西铭等书皆极性命道德之蕴非东周以后之文也四子之有功于斯道也大矣及山杨氏载道而南再传而得朱子朱子又有功于四子者也葢虑四子之书广大博初学不知所入尝与吕成公采周程张子之言作近思录圣门近思之教至是始发之朱子之序有曰使穷乡晚进志学而无师友者得此而玩心焉亦足得其门而入矣呜呼即斯言也可以见朱子之心矣夫天之生人无穷而生圣贤则旷千载而一二焉人不可一日而无学圣贤不可待而师也朱子有忧之故述古成书扩前圣未发之蕴开后世入学之涂使圣贤不生志道者得由书以悟入非小补也尝虑人无小学之功遽入大学矫揉致力鲜不懈矣故作小学书使洒扫应对之童服习忠信孝弟之教礼闲情欲学变气质则其成材也易又虑学者以大学为大不可升以中庸为幽深元逺不可能以圣贤为天资之髙不可到则亦自弃而已矣故作四书集注章句或问使学者持敬以入大学则格致诚正修齐治平皆一理也由谨独戒惧以入中庸则始于日用常行无过不及及其至也天地位万物育焉学顔子者自无间断始学孟子者自求放心始故切切以为训使致力于是者知圣贤可学而到也不惟此耳其他凡所著书欲学者以约得之则用力专而成功易吾党小子受其成简可以进道敢忘先儒用功之勤乎予所谓心公天下学资后世者此也今朱子之书布满天下而战国秦汉后百氏厐言不攻自废天之兴起斯文必自此始因同安尊崇朱学故详为之言或者因予言而有得焉不徒祠而祀之之为崇也师道名公俊孔子五十三世孙也闽海宪使魏国文公之孙从宣也圣贤之后克济世德又于是复见之可以书书院作于至正十年之夏成于十一年之秋记于十六年正月邑诸生王芳孙谢宜翁孔克原郁璋邑吏林英皆服集事附列记后云】
　　张榘重建屏山书院记
　　【屏山刘氏自五季时有讳楚者由光州都督入闽生三子各择居止曰嶅居麻沙曰豳居五大夫之屏山曰幽居后山皆据山水之胜而屏山三峰叠翠潭溪澄碧尤为佳境三族益大以蕃惟屏山最贵且显至九世讳韐者由科第厯仕郡牧至擢汴京留守国事多艰克尽死节褒諡曰忠显长子少傅又捍御西蜀卒諡忠定孙枢密又障蔽江淮卒諡忠肃次子即屏山先生啓朱子之道学卒諡文靖一门之内三忠一文名播南北勲铭鼎彞泽及云礽古今罕比也及有元之初载罹兵燹悉致散处惟忠显公八世孙子长卓然追念先世诛茅薙荒搜访陈迹首于故府之基重建屏山书院复揭朱子所书旧扁于门前作燕居以祀宣圣后作祠宇以奉文靖晦庵忠肃三贤遗像左斋曰不逺复右斋曰毋不敬以所藏屏山文集传忠録及方是闲文集重锓诸梓广传于世遂于屏山右峰下复创新居一所栋宇髙厰檐阿周密黝垩甃砌粲然毕备扁其中曰忠文堂楣间曰文安世家堂左曰勤室文靖公所书也右曰安分文公所书也先代所赐御札镌石揭之屏间门之左塾曰读书亦文公所书延师聚诸孙习学其中旧有家园亭馆十七景亦尽芜没所谓桂岩醒心泉横秋阁万石亭宴坐岩之属渐复旧贯一日予特造访焉因与览其所乃谓予曰余强为此冀后嗣守而勿替子为我记之予曰源深者流长德厚者流芳此理势之必然也凡祖宗垂裕后昆子孙又当继志述事以绍前人之休则可矣成立之难覆坠之易岂不念哉今子长寻逐遗踪于数世之余嘘爝火于既微发枯枿于已瘁使荆榛瓦砾之一旦翚飞鸟革突兀于眼前而屏山之紫翠潭溪之清冷复有光焉固可嘉矣然三忠之勲业文靖之道德文章诚能仰慕企及尽其修省之功岀于流俗之表俾功名道德匹休于前又岂不为继志述事之大孝乎尚其勗诸子长起而谢曰此规戒之言是可为记遂援笔以书】

　　福建通志巻七十一
<史部,地理类,都会郡县之属,福建通志>
　　钦定四库全书
　　福建通志巻七十二
　　艺文【五】
　　记
　　明翟庄汉闽越王庙记
　　【皇明御极统一海内隆丕基于亿万斯年皇帝寅畏上天夙夜匪懈百神之祭注渊衷玉音若曰惟鬼神福善祸淫功用叵测默赞于我皇猷凡厥有位宜敬崇报故自郊庙迄于中祀銮辂必临躬行荐祼所在祠祭则各命有司而庙额神号务从古质尤虑应祀而逸也特勅礼部咨询方镇举寻旷典俾无遗失此汉闽越王歳时祀事所由复兴也王讳无诸姓驺氏其先禹之苗裔夏后少康封其庶子无余于防稽以奉禹祀于是始有越国之名后二十余世至勾践为越王又六世无疆为楚所败越以此散诸族子争立或为王或为公滨于江南海上王盖其后也上距无疆为七世秦并天下以其地为闽中郡及诸侯伐秦王率兵以从秦亡复佐汉灭项籍高帝五年以功复立为闽越王王故地唐大中间始建祠于钓龙台山之西腾英厉响久着灵迹水旱兵疫邦人祈之无弗应者宋宣和二年封镇闽王赐庙额曰武济提点刑狱俞向撰庙碑纪灵异甚悉厯胜国更封真君入国朝来有司弗举成旷典者十二年矣洪武丁巳诏以仪銮使江宁叶公茂来为福建布政使公敦本务实治民事神咸极诚敬莅事之明年政务毕举神人以和尤虑祀典弗究无以称上意乃延父老厯询郡祀始得神之本末适时告旱公因率僚佐左参政唐公俊及庄往祷祠下斋洁防恭顾瞻如在工祝骏奔执事有恪维时灵风袭衣紫烟飞绕阳舒阴敛天宇清肃精气昭明发扬动荡有赫其临者焉祝告之顷阴云倐兴甘霖洊沛灵贶斯答益信所闻由是佥议即具灵迹达于中书下礼官议从神故封称曰汉闽越王之神遵新制也于是藩翰之臣咸相喜忭时则有若都指挥使滁阳赵公圭都指挥同知和阳王公诚提刑按察副使于陵王公琏同诚恊恭以十二月壬寅祗易祝号式新祀事于以昭上德于以扬神休使邦人父老知所尊重于乎闽在古为百越文身之地至王以神明之胄居之故能乃心中国从诸侯兵踣秦毙楚佐炎汉成帝业防勋盟府显受王符三山磅礴之气为之增壮自时厥后渐摩风教用夏变夷驯至唐宋之世笃生秀民或立言垂训或为世宰辅蝉蜕荒服之习澡沐邹鲁之化者王实开之按祭法能御大灾捍大患则祀之然则公之举旷典神之服休命孰不曰宜哉知福州府藁城董彦哲暨其僚属咸愿为文刻石示久用敢序其梗槩系之以诗俾邦人歌以祀焉其词曰炎荒之隅闽海濆赫熛照燿光郁纷维王奕叶神禹孙首驱虎豹锄荆榛奠此荒服保黎民斡旋机轴转化钧讴歌来归赤帝尊銕骑汗血趋昆仑手扶烈日开防昏彤弓旅矢昭殊勋草木衣被生阳春渐摩风教俗以淳秀民挺拔宣人文甘棠蔽芾森若云奕奕遗庙今尚存歳时报祀罗酒鐏于荐蕙肴香苾芬翕张造化参乾坤神灵赫若扶桑暾】
　　司马垔武库记
　　【天下久安长治之道其要在乎备之能豫而巳夫安危治乱相承犹阴阳昼夜之所不能免者惟思患豫防得其要则庶乎其安可久其治可长耳福建为省陆有大小絶巘深险藂叠如堆螺聚粟然不可殚纪水有南溟巨浸环薄福兴众漳四郡之外浩瀚荡潏茫无畔岸而海舶出没乗风簸掉瞬息千里莫可防束故其民之长涧壑者多顽犷边岛防者多纵肆防察抚摩少有不及则睢盱畔援螳怒蚁聚曾无难保者是其预备之道亦在乎城池坚深储蓄充溢士卒练习器具犀利而巳御用监太监东广陈公自奉朝命来镇兹土惓惓注意于此常念城池储蓄士卒皆巳就绪独军器一事虽成造有法蓄积有余然武库未建往往寄顿他所不徒易以朽腐而扄钥不时典守不一殊为阙典乃访求城中得隙地于北隅越山僧寺之侧负阴抱阳高明闿爽而山川回拱气象雄浑建置惟宜乃防同巡按向公暨若三司条请于朝既得允旨爰檄藩司出羡余若干市材鸠工经始于治辛亥春正月落成于明年壬子十二月其督工终始虽专委藩司经厯简文等而斟量夫役之劳逸综理钱物之高下规格拟裁一皆陈公劳心积虑之所及焉其制为库屋三所为间惟九总得间二十有七中为防堂以为収给者临涖之处其间为五两傍翼以厢房其间为六厨库为房各三间而从以小屋如其数周围缭以崇垣为丈一百四十有竒而中建内门以严呵守其间为三左右列屋高不及门四之一以便下人憩息者为间十五去门左数武有亭翼然以栖记石复缭以土垣为丈八十四有竒而复总为外门三间且于门外甃巨井以便汲焉于乎古之人其于治天下国家也炳于几先而凡事必豫如时未沍寒而衣褐巳具时未旱涝而仓廪告充虽事变或出于仓卒之顷意料之外皆可谈笑处之而无有不定者惟是道不明人皆憧憧龊龊以营救目前琐屑之务为能訏谋远猷一切斥去不用此其所以言治之难也今是库之立真可谓有得于古人预防之遗意哉虽然不特此也向之所谓顽犷纵肆易以螳怒蚁聚者其好生恶死之心固与人同耳使其覩此武库巍然屹然雄伟壮观而兵甲干戈雾滃山积其非心异志将不于此而潜消黙夺耶斯又理势之所在而未可以言喻者也予恐后之人不知以此为重而或致隳废以负陈公与诸公今日惓惓之心且又不能不慨然有感于治世之道故于承公之防谦盛德征文以记兹役也备及之】
　　林瀚还珠门记
　　【门以还珠名者复古也是门当薇垣前数百步上为楼台阙其下分两途屹立闽城通街一方之镇系焉郡志载其为五代唐王审知所创初名头意与归投者音合图维得众所见一何陋耶逮赵宋抚有天下僭伪削平大中祥符间严辟疆以侍御史出治吾福更曰还珠盖取汉孟尝守合浦德政所感去珠复还之意故以是名焉后八九十载政和中黄龙图学士裳两知是郡因其頽圯而一新之名犹旧也大抵望海氛观民俗敷宣德化以安黎元后先一辙耳至成化丁酉间燬于回禄维时方伯李公嗣钱公璡相经画重建翰林学士四明杨文懿公守陈记之更署曰镇闽台治甲寅正德戊辰上下三十余年巳三罹于灾矣盖其飞檐耸栋虽极工致而延燎易及识者病焉辛未春钱塘陈公珂以闽观察使两转大方伯于薇垣视篆未几百废皆举而此门楼实案藩司昔谓重谯双门出入经之尤所先也爰捐俸募工伐木采石经始于是歳之季冬官不费帑民不劳力越明年壬申仲夏告成址度广轮并如昔不増但夹以高垣墁以坚甓通以阁道四面明櫺洞达无欂栌节棁之华前后扁三字公亲笔也宏朴浑坚可寿悠远他虞释然矣于是方伯白公圻大参王公子言孙公燧少参郑公毅彭公防佥谓公之斯举上追千载之规而镇俗安民用心尤密有出前人意表者奚可无文垂诸不朽以瀚邦人也因猥及之窃惟门揭还珠者取辟疆旧名非公独见之明亦曷克复古人之制而白古人四百年后之心哉况公位望之隆抚一方而藩屏王室非若孟若严若黄所可班者故旬宣于是邦也以公而明以勤而慎以寛而栗以正大而巍然具瞻则一门之迹奚足以多公也如郡邑庙学祀典神祠谯楼堂宇以及先世诸大臣门阀凡有頽敝罔不命工修葺完焉公之宅心何溥耶兹之一举则专于复古而思患预防匪直为今民忧其为后民忧也深矣闽人感公德化仰覩门名宁不革薄从忠思还前古之淳风也欤昔黄龙图去此进秩尚书为宋名卿公岂下于龙图者哉不日进位台鼎秉钧轴调元赞化试举而措之则我朝盛治还唐也还虞也还夏商周也公之大勲业予尚有望焉还珠复古特一事庸记斯门系庶民千载之思云】
　　林瀚欧阳公河记
　　【正德丙子福宁州庠士孙贤黄子厚奉其师林州博汝松书谒予曰州治环城有河东接赤岸海潮西引王岩溪涧附郭腴田资灌溉者无虑数百十顷而帆樯之往来通焉州自为县时旧制如此近数十年隄岸决于洪水河流塞于沙石而滨河愚民争为桑麻之计以致海潮壅而不通田病于旱舟病于涸久矣有司虽尝疏浚率因循简畧非经久逺图也歳乙亥欧阳侯嵩膺简命来守是州力任其事爰咨爰询载筹载度上防于按闽侍御胡公文靖遂自金台抵南门界地分工开浚缺者补之壅者通之狭者广之障以木柱织以箯竹植以榆柳长计一千七百余丈濶二尺五寸有竒深一丈五尺通行有四桥啓闭有三闸防守有常役而城南复开月河以停舟楫经始于是歳冬十有一月明年春二月功成民不告劳财不妄费而商旅通焉农夫乐焉一州无穷之利泽在此一举敢请记于石予阅而叹曰侯之为政其知所先务哉周官掌故之职专于修城郭沟池树渠之固以利国也盖水利治而后田野辟田野辟而后仓廪充仓廪充而后讼狱可简盗贼可息教化可兴礼乐可作不然则禹之政亦神矣何孔子称之独曰卑宫室而尽力于沟洫乎哉昔文正范公兴太湖之水利而庙食于东吴文忠苏公开西湖之水利流泽至今民以苏公隄称之孰谓后之视今不犹今之视昔也耶侯字汝中江右泰和世族以辛未进士出宰莆田俄以亷能擢今官明敏刚毅为政持大体即是举可以占其余矣】
</div>
    <div class="pagination">
<a href="福建通志_page225.html">上一页</a><span>...</span><a href="福建通志_page221.html">221</a><a href="福建通志_page222.html">222</a><a href="福建通志_page223.html">223</a><a href="福建通志_page224.html">224</a><a href="福建通志_page225.html">225</a><span class="current-page">226</span><a href="福建通志_page227.html">227</a><a href="福建通志_page228.html">228</a><a href="福建通志_page229.html">229</a><a href="福建通志_page230.html">230</a><a href="福建通志_page231.html">231</a><span>...</span><a href="福建通志_page227.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
