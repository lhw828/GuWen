<!DOCTYPE html>
<html>
<head>
    <meta charset="UTF-8">
    <title>湖广通志 - 第 239 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 239 页/共 373 页</h1>
    <div class="content">　　皇清胡尔恺字石江长沙进士经略洪承畴以山林隐逸荐特授吏科给事中在谏垣一载章屡上皆中事窽其言湖南雕敝尤切歴吏部右侍郎迁礼部左侍郎卧疾尚陈四事平催征禁营造革夫轿抑侵渔俱防
　　俞允未几寓京邸贫无以敛士大夫为经纪其防以归赵开心字灵伯长沙人由进士特授陜西道御史有鲠直声
　　世祖皇帝特重之擢佥都御史晋左都凡值疑狱抗疏剖析総领台宪风纪肃然寻降补太常卿复晋工部尚书兼総督仓塲卒于官赐祭遣官防防还里周应遇字鹤泉善化人以嵗贡生佐经畧洪承畴幕荐补云南洱海佥事有清誉三载吿归以山水诗文自娱着友水轩集【以上俱旧通志】
　　彭之夀宁乡人康熙四十年以贡选南漳县训导阅五年告归之夀笃勤于学善引掖后进及门登仕籍者多良吏族党贫乏者倾赀顾防未尝有徳色
　　曹景星【详义士志】
　　衡州府
　　明陈翔酃人成化癸夘领乡荐授翰林院博士出知普安州州苗民杂处守下车例有餽遗翔力却之遂欢服后家居故人有孤女无所依翔抚育厚嫁遣之【见旧通志】
　　刘泰酃人太学生歴嘉善合肥丞擢东阿令不赴归与邑人讲学多所造就任嘉善时督郡课十余万例有羡金泰悉罢却请以充明嵗正供有防旌赏合肥有巨镇泰请筑城又立社学民深徳之【见旧通志】蒋福陵明一统志衡阳人正徳甲戌进士初令鄞政尚岂弟催科不扰擢太仆寺丞出知杭州府公亷寛裕始终一节
　　刘黻明一统志衡阳人正徳丁丑进士授行人谏武宗南巡谪南京国子助教嘉靖初复职寻擢御史屡建危言宦戚敛手出按四川禁中贵专擅复苏氏侵田以终养告归
　　刘尧诲三楚文献録字君讷临武人为人沉毅寡言登嘉靖癸丑进士令新喻擢南刑垣适倭势且薄畿甸尧诲抗疏论総制胡宗宪失策谓功罪不明赏罚惟货天下事大可忧者疏入分宜衔之又浙直以备倭故凡均徭银俱先三年办名曰提编法民困甚尧诲抗疏巧取民不如拙省费罢兴作省冗兵内外供应尚衣寺人多冒破宜裁核权贵人皆侧自因引疾归粤冦犯临武率子弟御之又募艾家兵为外援从间夺贼所竪旗贼惊引去起为佥都御史抚八闽设方畧殱巨冦林凤党并擒倭哚麻哩诸众又奏设南澳総兵扼断贼巢进副都御史再抚江西疏蠲积年逋饷二十九万零擢少司马兼御史中丞督师两广诸将士以纵贼林道干伏法尧诲言法不及文寮非所以示公竟按海防官不少贷于是流贼相继输欵又定罗旁两猺狼调土兵定粤西八寨酌善后七防又条画粤西盐法使湖南民不苦盐岭东兵不苦饷陟南户兵两部尚书予告归所着有督抚奏议治河三议虚籁集临武志
　　朱炳如衡阳人嘉靖已未进士官行人奉使藩府餽遗无所受晋御史视鹾淮南库积赎锾三万两牒漕司以佐边备赈得代出境行笥惟圗书故衣巡粤西典试事称得人及经畧诸山砦抚勦事宜并中窽要出守泉州单骑赴任一老苍头相随政暇延诸生谈道艺泉故有河通城中如卦画环学官嵗淤久且尽炳如濬之明年庚午乡试泉预解额者五十八人京闱闽两解首皆泉人佥谓濬河之应转两浙运使入觐署上考为天下治行第一赐金绮尚方食累陞陜西左布政使清操始终有诗文集若干巻炳如尤有徳于泉郡士建祠祀之比西山梅溪云【见旧通志】曾朝节临武人万厯丁丑进士殿试第三人及第歴官礼部侍郎掌詹事经筵讲官晋礼部尚书先后疏诸逺佥壬忍嗜好修人纪励精政治凡十上累数千言上嘉纳之充东宫讲读每因事导引必归于道上尝顾谓太子此汝社稷臣也疾卒上震悼谕祭赠太子太保諡文恪朝节亷静虽践华要而赀产未尝有余尝构防馆于京师为湖南士大夫邸舍又于郡北建来雁塔以砥湘流置义田赡子姓立朝忠荩病剧犹手着释解典观全史以进所着有紫园草南国草易测书经正防以弟朝符子廷栋为嗣廕补上林苑监丞【见旧通志】
　　伍廷相衡阳贡生事继母孝能文章入南雍上安民定乱十三防有防报闻【见府志】
　　谢如珂【详义士志】
　　欧阳显宇【详忠臣志】
　　咸【详文苑志】
　　王万善【详文苑志】
　　聂廷凤【详义士志】
　　皇清曹国光耒阳嵗贡生博学有品见乡人争輙往平庄墅杉千株为隣火延烧殆尽隣人愿偿光慰遣之其长者行如此年九十六卒
　　周士俨字若思衡阳人顺治甲午贡入成均屡试拔萃选授内阁中书舍人陞典籍以书偶误鑴级御史李之芳疏论其枉奉
　　防赴部具讯本末士俨终不自明引罪如初少宰王清与大中丞髙珩嘉之谓此一官者诚不怨不尤之君子也照所鑴级补国子学正量移工部司务检括旧皇荘之隠漏以佐军兴两计皆书上考以疾卒官【以上旧通志】
　　永州府
　　东汉郑产水经注零陵先贤传曰郑产字景载泉陵人也为白土啬夫汉末多事国用不足产子一嵗輙出口钱民多不举子产乃民勿得杀子口钱当自代出产言其郡县为表上言钱得除更名白土为更生乡也
　　蜀汉刘巴蜀志列传巴字子初零陵烝阳人少知名荆州牧刘表连辟及举茂才皆不就表卒巴北诣曹公曹公辟为掾使招纳长沙零陵桂阳防先主畧有三郡巴遂逺适交趾复至蜀先主定益州巴辞谢罪负先主不责而诸葛孔明数称荐之辟为左将军西曹掾后代法正为尚书令躬履清俭不治产业恭默守静退无私交非公事不言先主称尊号文诰防命皆巴所作章武二年卒按刘巴传注零陵先贤传曰巴祖父曜苍梧太守父祥江夏太守荡冦将军明一统志以巴为刘优长子缪也又以刘敏为优孙不知何据
　　黄盖吴志列传盖字公覆泉陵人初为郡吏察孝廉辟公府孙坚举义兵盖从之拜别部司马坚薨盖随策及权擐甲周旋诸山越不宾有冦难之县輙用盖为守长石城县吏特难检御盖乃署两掾分主诸曹教曰两掾所署事入诺出若有奸欺终不加以鞭杖宜各尽心无为众先久之盖时有所省各得两掾不奉法数事乃悉请诸掾吏赐酒食因出事诘问两掾辞屈皆叩头谢罪盖曰前巳相终不以鞭杖相加非相屈也遂杀之县中震栗迁丹阳尉抑强扶弱山越懐附盖姿貌严毅善于养众每所征讨士卒皆争为先建安中随周瑜拒曹公于赤壁建策火攻拜武锋中郎将加偏将军病卒于官盖当官决断事无留滞国人思之及权践阼追论其功赐子柄爵闗内侯
　　晋叶谭楚纪泉陵人清简有节操至洛阳举孝亷除郎中拜太子舍人迁秘书监
　　唐屈隠之姓谱祁阳人少好经史尤精荘易举秀才为广州判官兼摄司马迁韶州刺史居官清俭请托不行
　　李邰延唐人唐书刘蕡传太和二年举贤良方正能直言敢谏引诸儒百人于廷时第防官见蕡对嗟伏而畏中官眦睚不敢取河南府叅军事李邰曰蕡逐我留吾顔其厚耶乃上疏曰陛下御正殿求直言使人得自奋今蕡所对敢空臆尽言有司以言涉讦忤不敢闻自诏书下万口籍借叹其诚鲠至于垂泣臣所对不及蕡逺甚内懐愧耻自谓贤良奈人言何乞回臣所受以旌蕡直帝不纳邰后歴贺州刺史五代何仲举【详文苑志】
　　宋陶岳楚纪祁阳人太平兴国五年进士累官太常博士知端州余靖过端父老言前后刺史不求砚者惟包孝肃及岳二人歴官四十余年五为郡守有文集行世
　　周辅成明一统志道州人世居营道之濓溪登大中祥符八年进士歴官多善政终于桂阳令累赠谏议大夫子敦颐
　　周尧卿宋史列传尧卿字子俞道州永明人天圣二年举进士积官至太常博士范仲淹荐其经行可为师表未及用始尧卿年十二防父忧戚如成人见母则抑情忍哀不欲伤其意母知而异之谓族人曰是儿爱我如此多知孝养矣及母防倚庐三年席薪枕块虽疾病不饮酒食肉既慈乌百数衔土集陇上人以为孝感所致为学不专于传注问辨思索以通为期长于毛郑诗及左氏春秋有诗春秋说各三十巻文集二十巻子论鼎州司理参军诜归安主簿何齍姓谱营道人登政和八年进士性刚介议论不屈倅随守亷俱擅声称后守雅州亦以最闻
　　陈遘【详忠臣志】
　　欧阳言楚纪营道人建炎二年登第性亷退任迁江令尝获冒爵人陈椿以赏合改秩固辞不受后宰剧邑鞫制狱愈有声称防倅宾阳迁员外郎致仕故庐萧然唐开楚纪江华人建炎二年第进士通判廉州治绩著称于时叔父贡常被诬愤死于狱开诣京师诉寃乡人髙其义
　　李长庚明一统志宁逺人登绍兴二年第歴仕五十年廉洁有守不事生业惟蓄书数千巻号其读书之室曰氷壶卒年八十有六有氷壶集
　　乐雷发字声逺宁逺人少颖敏无书不读长于诗赋累举不第门人姚勉登科以让第疏上理宗发策亲试对选举八事称防赐特科状元因数议时事不用归隠雪矶【见旧通志】
　　义太初【详文苑志】
　　唐杰【详孝子志】
　　李文珍【详孝子志】
　　明周彜永明人好学善属文永乐乙未进士初授行人奉使交趾迁知雷州府起复补琼州政尚严明而宅心仁恕两郡懐徳【见旧通志】
　　雷复宁逺人正统初进士由庶吉士歴官广西副使藤县奸民搆猺陷县治与叅将范信讨斩之成化初以大臣防荐擢山东右布政司七年征拜礼部右侍郎寻改右副都御史巡抚山西端恪守法得军民心败冦红沙烟再败之烟寺沟石人村赐勅奨劳时山西大祲廷议以陜西用兵令预征刍饷转输榆林复上言自山西至榆林道路险絶民赍银往易价翔贵不免称贷偿责多破产今雨雪愆违饥民疾病流离困悴万状而应输绫帛药果诸物又不下万计乞依山东例蠲除仍发帑赈赡帝从之及发金三万不足请鬻盐四十万引并令民入粟授散官皆报可【明史稿】
　　良明一统志祁阳人赋性伉爽好学能文章正统乙丑进士授行人歴官浙江布政使所至有声绩吴禋明一统志零陵人成化丙戌进士任监察御史振肃风纪茂着激扬之声陞参议参政克修厥职不畏权势
　　熊绣道州人成化二年进士授行人奉使楚府巡查四川力拒餽遗擢御史巡按陜西发布政于璠罪帝怒下绣吏谪知清丰久之擢凤翔知府治初迁山东左叅政进右布政使七年以右副都御史巡按延绥初榆林屯兵备冬为小堡景泰中始移巡抚总兵官居之遂为西北巨镇城隘弗能容乃徙千数百家于城外绣请増筑千二百余丈涖镇数年练兵积粟边政修举歴兵部左右侍郎尚书刘大夏深倚信之腾骧四卫勇士额三四万人率虚籍命绣清厘得诡冒者万四千人时武宗初立御马太监瑾欲逺之乃擢右都御史总督两广既抵镇尽裁幕府供亿讨平贺县獞瑾深疾绣召掌南京都察院事寻罢归卒巡抚秦金颂其清节于朝赠刑部尚书太仆少卿何孟春乞予諡遂諡荘简并给其孙月米一石【明史稿】周璇字玉衡东安人成化丁酉举人令武平值贼猖獗璇单骑诣巢推诚晓譬贼党遂服兵荒相继璇勤于抚字以最调栁城归卒年八十七【见旧通志】周鹏楚纪永明人成化戊戌进士授刑部主事谳狱多所平反出守潮州筑三利溪隄溉民田数千顷陞云南参政卒家无余储
　　程温明一统志祁阳人由进士任南京吏部主事陞南京通政司叅议逆瑾用事旧辅刘健谢迁皆罢温草疏将应求直言诏书忽内批致仕归里家多藏书悉出送黉舍中嘉惠后学云
　　何天衢楚纪字道亨营道人游濓溪月岩山深悟先天之学久之有得中治丙辰进士授嘉兴令秩满拜监察御史弹劾无徇避巡诸边镇昼伺风角宵察景纬静筹樽俎动谨斥堠逆瑾用事达官贵人多出门下天衢耻之遂遭废锢瑾败起守河南镇守太监索七郡重货独抗弗与迁陜西副使烛机防变申律令作士气秦人頼有宁宇转浙江按察使晋布政使浙湖孽族为乱天衢兼抚勦平之宸濠不轨贵珰毕正潜为应天衢夙有成算正授首颁赏有差嘉靖纪元擢都御史巡视河南鑛徒为冦众十数万天衢克之晋工部右侍郎増禄一品留守南都值日精门灾疏陈时政阙失上嘉纳迁理易州厰卒愍纶予防子启始四嵗乃防其弟天衡
　　欧阳光永明人治已未进士令长洲调永新不善媚权贵遂絶意仕进徜徉林壑垂十余年【见旧通志】胡节楚纪零陵人治壬戌进士授行人拜监察御史按山东忤逆瑾逮系诏狱卒赠光禄少卿
　　朱衮楚纪永州人治壬戌进士选翰林院庶吉士拜监察御史以忤逆瑾谪县丞瑾败起擢南京吏部郎中出补云南叅议转按察副使进叅政为人朴茂善谈论如涌泉悬河为文颷回峯防人莫能测其底蕴
　　沈良佐明一统志零陵人正徳戊辰进士任南京户部主事歴广西左叅政立心忠厚行事光明凡所至皆有治绩
　　陈荐祁阳人隆庆辛未进士选御史巡按陜西时三秦荒旱荐清赎锾得四万余金疏请蠲赈全活者甚众歴巡抚滇南操江留都皆有惠政晋工部尚书総督漕运至吏部尚书卒年八十余着古今衷辨百余巻
　　周希圣零陵人万厯已丑进士令华阳旧有宫扇之供大为民困希圣出俸钱佐之犹不给为之不食而泣秩满擢山东道御史防有倍取宫扇之防遂抗疏极言之谪灌阳典史以荐起太常丞陞南京户部尚书魏忠贤用事有讦希圣与杨涟深交者忠贤遂矫防夺职忠贤败复起用希圣辞年八十五卒于家【以上旧通志】
　　唐徳明【详忠臣志】
　　陈纯徳【详忠臣志】
　　文明【详文苑志】
　　唐斌【详义士志】
　　杨成章【详孝子志】
　　卢竒【详义士志】
　　寳庆府
　　晋周﨑【详忠臣志】
　　唐胡曽姓谱邵阳人天福间屡举不第髙骈镇蜀引为从事时南诏叛辞语不逊骈命曾撰牒谕之曰四方之于中国犹众星之拱北辰百川之趋东海天地尚不能违况于人乎南诏屈服乞和寻补宁逺令多惠政徙延唐请于朝复建舜祠着有安定集十二巻咏史诗百首
　　宋周仪楚纪武冈人雍熈初举进士官至谏议大夫为嘉祐直臣居家以邵陵田悉分结宗族子湛天禧中进士
　　王元春姓谱邵阳人庆元中进士初为零陵令创建学宫置义产治多善迹歴官吏部侍郎卓有清声明梁徳逺【详孝子志】
　　刘敬楚纪武冈州人永乐辛丑进士由县令擢御史迁山东副使练军实核□饷抑豪右不以夷险渝操罢免家居再起为都御史未赴而卒
　　袁宁新化人正徳丁夘举于乡任普安知州土官搆害地方宁下车却其餽遗遂受约束普民徳焉归田后杜门扫轨自娱山水间【见旧通志】
　　杨廷芳楚纪邵阳人天顺庚辰进士授南京评事转寺正多所平反仕至贵州佥事以疾归讲学于邑之东山号东山先生年九十八吟诵不辍人称其年近百龄学长三絶
　　黄琉武冈州人天顺已夘乡举任吏部司务性敏练有守陞刑部员外郎雪寃甚众
　　伍佐新化人治已酉乡举任河南府通判迁安寜知州州民多寄户影射徭役佐编籍申白宿顿除转赣州同知属龙南冦警佐连捣山巢俘馘有功陞思南知府劝农桑修学校以目疾乞休为人亷介恬退所着有文峯集【以上旧通志】
　　康宪邵阳人明一统志幼孤事母雷曲尽其孝治中以嵗贡任广元知县嘉惠学校寛恤小民蠲串钱之代逋乏之征九载归田恂恂谨厚人有非义愧不以闻治家有法尤敦婣睦卒年八十四
　　唐凤仪明一统志邵阳人正徳戊辰进士授行人拜监察御史出按苏松再按浙江释疑狱表忠节禁奢侈风纪肃然擢应天府丞进佥都御史巡抚四川值嵗大饥疏请赈济全活无筭芒部跳梁时议征勦溽暑出师凤仪疏请息兵计擒沙保蜀人大恱陞左副都御史母艰归卒赐祭防一子
　　李中宪新宁人正徳间以贡士任广元令兴学校防防独饬军卫贤声茂着乞归之日行李萧然卒年九十有五
　　杨和城歩人以嵗贡任梧州通判清税课捕剧盗改判浔州督勦有功迁剑州知州州隣丽江土官夺民田严谕还之和性刚而爱民剑州人有竹溪遗爱集纪和善政
　　曹一夔武冈州人万厯甲戌进士授行人擢监察御史巡长芦山东盐法条陈十二事着为令甲再巡四川转嘉湖兵备洗寃厘以激扬清浊为先乞养亲归卒所着有虚白堂集
　　车大任邵阳人万厯庚辰进士令南丰遇事敢为时流冦乱后户多逃亡邑民供废田之税大任力言于上官请聼民就便近买给得奏允行且符下他县如大任请困遂苏陞礼部郎中出守福州时日本叛扰东南多警乃练军实缮城隍首行常平社仓之法叙赉特优擢嘉湖兵备副使创建仁文书院迁巡温处参政以养亲告归所着有萤囊阁正续集四十巻喻言六巻
　　刘应龙邵阳人万厯间进士初令昆山以清简理狱以精明摘奸裁运军粮羡勤学校课试士民感恱行取擢御史奏减苏州粮数万石苏人为之立祠出按山西福建复按畿辅捐俸赈饥迁南京太常少卿告归应龙尤深究性命之防所着一得编传于世王尚贤邵阳人父殁事继母尽孝以大父遗产譲其从弟领万厯甲午乡荐授将乐令革坊里陋规汰絶军冒食改补苍梧税无分厘溢额商旅赖之防派宗藩赡产尚贤按得军田冒占者如数充之免夺民田数千亩晋苏州同知署长吴二县篆抚武进乱民擒丹阳剧盗置官田苏漕累理寃狱尤以清节着闻所着有菉园集二十余巻
　　陈九鹤邵阳人万厯已酉举乡荐孝友醇谨值嵗歉鬻产市米为淖糜数处人頼全活晚令嘉禾邑小而残抚绥煦育民赖保聚未几告归析田产之半以赡兄弟之子【以上旧通志】
　　刘孔晖【详忠臣志】
　　卢大受【详忠臣志】
　　方观详【孝子志】
　　王朝卿【详孝子志】
　　车大敬【详义士志】
　　简而亷【详孝子志】
　　岳州府
　　明方升明一统志临湘人乡荐第一举进士性宁静有文行拜监察御史按治处咸着清直声迁江西副使卒官箧中惟衣服二三袭士大夫贤而惜之刘纶临湘人成化已酉举人资性刚方知四川灌县岂弟得民秩满士民请于当道愿借一年及归民涕泣追送祀名宦
　　方宾巴陵人治乡贡性方严不茍言笑以义训厉族人终其世族无争讼者正徳间任凤阳通判值山东盗起督兵御淮建壁虹县二城贼至不得渡纵撃大破之御史上平贼绩诏旌异卒于任子启泰河东都转运使启念剑州知州
　　方钝巴陵人正徳辛已进士累官户部尚书时边费浩繁苦心调给六载所上章疏至数十万言受知世庙立朝正直忤权贵请假回籍筑白荆枫桥二隄穆皇即位遣官存问卒赠太子少保諡简肃
　　余坤巴陵人正徳已夘举人官监察御史奉使四川招抚流民数万坤为人亷正尤以孝着有月田漫稿姜廷颐巴陵人嘉靖甲辰进士授余干令擢御史迁淮阳兵备副使是时取民无制江北尤甚廷颐计郡邑公费岁若干籍记之按籍征输为条编法自是大江以两浙左右湖南北渐次举行遂徧京省美意良法实自廷颐始之累官至兵部侍郎予告归
　　白竹华容人万厯庚戌进士官至建昌守以廉着改补琼州迁粤东提学建昌琼州并祀名宦【以上旧通志】杨一位【详孝子志】
　　杨绍儒【详义士志】
　　沈植【详义士志】
　　常徳府
　　宋管师复【详隠逸志】
　　明冯贵【详忠臣志】
　　邓仑明一统志武陵人永乐甲辰进士歴兵科给事中上疏选将帅练士卒汰冗官犒边军去积谨失机禁侵渔严纪律贷贫匠徙达官凡十事坐忤出补长芦运使建议盐课利害十余事民商便之
　　文防姓谱桃源人成化丙戌进士歴南京刑部郎中知重庆府政尚寛平有古循吏风值嵗饥请米万石以赈全活甚众有剧盗啸聚山泽谕之使复业盗感其诚信即解散澍富于学问为诗文古澹有思致年跻耄耋手不释巻居乡以礼法自律人称笃行云杨褫明一统志武陵人治壬子解元丙辰进士选庶吉士歴刑礼兵吏科都给事中持正敢言忤逆瑾致仕瑾败起吏科转通政晋南京太仆寺卿有疏稿诗文行世
　　陈洪谟楚纪武陵人治丙辰进士授刑部主事累官云南布政使值习阿苗乱与都御史何孟春协心调度督饷济兵克平十八寨晋都御史巡抚江西修废政汰冗员纂舆志召入为兵部侍郎掌部事运筹边政益励清操卒赠兵部尚书赐祭葬所着有静芳亭稿
　　龙琰武陵人正徳戊辰进士令上饶改长乐以勤慎为政征为刑部主事能循法守
　　龙翔霄武陵人正徳已夘乡举任阆中令转知程畨府督建黔城能均劳逸恤夫役六年考满晋中宪大夫仍留三年竣城工任黔既久士民感徳为立祠以祀陈仲録武陵人嘉靖癸未进士令新城有廖氏兄弟争讼十年仲録取手足共械出入与居阅月感悟情好如初葬骨数百棺歴刑曹益多平友除山东按察使告归
　　胡舜华武陵人嘉靖庚戌进士令兴化御倭有功歴官布政司叅议奉防籍严嵩赀财一无所染家素贫所得俸置义田以赡族无私利焉
　　龙徳孚翔霄季子嘉靖戊午乡举授卫辉司理首复白泉书院均属县徭役陞宁波府同知宦族奴仆倚势为暴悉置诸法转户部郎中督淮南以清白着谢事归里长诗文书法着对湘楼集徳孚昆季四人并列荐绅子三人襄孝亷负才名膺官太常京国学皆风雅夙誉家门华显云
　　陈思育武陵人嘉靖乙丑进士选庶吉士授翰林院检讨与新安许国石首王乔桂切劘为古诗充经筵讲官转賛善主应天试首録无锡顾宪成一时称得士世庙实録成陞中允大婚礼成进谕徳主顺天试陞少詹纂修防典拜礼部侍郎致仕神宗念其讲筵功多赐驰驿归
　　龙膺徳孚之子万厯庚辰进士陞徽州府推官有清操迁祠祭司主事歴陞甘肃叅政以宿望召入为太常卿
　　江盈科桃源人少甘贫推祖父所遗田以与昆弟授徒自给除夕自郡归道逢失金赴水者倾所携赠之得不死万厯壬辰成进士授长州令县苦京解诸役盈科为置役田二千余亩以资役费比赋勾校每寛其扑曰吾不忍见伤肌肤之效也秩满迁吏部考功主事改大理寺正恤刑滇黔全活甚众主试蜀中擢提学佥事卒
　　胡永顺武陵人万厯丙辰进士任太平推官擢兵科给事直言敢谏疏劾时宰张鼐督臣张我师黔帅张鸣鹤朝野震悚弹魏珰为城狐社鼠御批具见忠爱然宵小侧目族告病归懐宗立迁礼科都给事卒【以上旧通志】
</div>
    <div class="pagination">
<a href="湖广通志_page238.html">上一页</a><span>...</span><a href="湖广通志_page234.html">234</a><a href="湖广通志_page235.html">235</a><a href="湖广通志_page236.html">236</a><a href="湖广通志_page237.html">237</a><a href="湖广通志_page238.html">238</a><span class="current-page">239</span><a href="湖广通志_page240.html">240</a><a href="湖广通志_page241.html">241</a><a href="湖广通志_page242.html">242</a><a href="湖广通志_page243.html">243</a><a href="湖广通志_page244.html">244</a><span>...</span><a href="湖广通志_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
