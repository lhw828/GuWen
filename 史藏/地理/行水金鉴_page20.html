<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 20 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 20 页/共 93 页
  </h1>
  <div class="content">
   明神宗万歴十六年正月癸已工部覆总督漕运右佥都御史杨一魁条陈十事一改闸座以便防守谓古洪当黄水之冲为入运咽喉闸制上阔下狭闸板难下水入易淤且闸座太低一遇泛涨水从上漫千夫辟易无可奈何欲将前闸乗此改修髙下广狭务俱一律此计之善者也拟允行一严啓闭以杜淤垫谓古洪内华二闸建设之初原为伏秋水涨恐致漫淤闭闸坚守不得擅开以严其防也但地居冲要官使猬集势难阻遏欲比照淮安通济闸事例每年于六月终旬筑坝不许擅开即贡鲜船只亦酌量盘剥此固为运道完计第官民商贾国课攸关一旦筑塞不独困商且税额缩矣况贡艘旧屯留京又不可辄议乎拟仍旧一开支河以备缓急谓运舟自茶城入闸乃其故道与河隔逺自河决秦沟改繇浊河口入徐淮乃与茶城相对冲又戚家港湍溜难挽舟多覆没前道臣舒应龙另开塔山支河颇称利便而坝闸未建旋复淤阻中河郎中陈瑛始开古洪内华以代塔山五年于兹而复遭淤塞安可不为之计也欲挑浚塔山支河建立坝闸令与内华相等八九月后公私船只两道并出固亦有见第闸河水泉不多分而为二不识能常继否拟防勘一移官夫以资防应谓古洪内华隄夫六百名伏秋水涨修守不足且责闸官以调度弗能也欲将吕梁洪夫分调一半移住古洪以资修浚管河同知原任邳州者移住境山遇有急徃来督视固属逺虑第吕梁古洪相去颇遥安土之民难以骤徙与职官改驻不同也拟防勘一复故道以定长防谓黄河旧出小浮桥水势顺利运道安行累岁变迁致梗运道虽建闸啓闭犹时淤塞非本计也欲修复故道自归德以下丁家道口浚至石将军庙令河仍自小浮桥出若抚按各为其民则止浚砀山韩家口河五十里诚亦有见第其费有出与否其道可开与否宜行令抚按勘科酌议以请者也拟防勘一放浊溢以固隄岸谓黄河缕隄修筑加髙而隄内洼下夏秋间河水外涨雨水内浸其隄易坏欲仿栲栳湾隄势将徐邳一带隄内洼处春间开口泄水其与遥隄隔逺者从便筑小月隄以防其溢此计之便者也拟允行一引沁水以济卫河谓黄河挟沁水入卫繇天津下海乆矣自河徙而沁与俱南卫水时苦涸竭其流浊也欲仿徐有贞广济河之势引沁入卫不使助河为虐且乗武陟间沁水方决因便疏浚万夫一月之力耳固自有见第考先臣黄绾霍韬并有分沁入卫之议似欲借以杀河患非为卫水益也改作入卫经费既难冲决可虑拟防勘一浚河身以抑泛滥谓善治水者以疏不以障年来每遇水发隄上加隄遂令水髙凌空不啻过颡濵河城郭决水可灌可为寒心欲于秋冬之际探测河身深浅随处挑浚盖虑患之极思也第黄河之沙从水去来恐难以人力治之且入冬则河南一境坚氷弥望浅深将安测乎拟防勘一开水门以免横溃谓黄河发星宿入中国合华夷之水千流万派归于一壑泛溢其常也况孟津以下土疎易冲故先臣丘濬请多开水门以杀上流之势诚为有见今欲于黄河分流故道量设减水石门以泄暴涨是一说也第恐黄水汹涌石门之所泄几何倘涓滳不禁致成横决未获其利先滋之害矣拟报罢一处河费以免偏累谓河上岁修银三万两内仰给于河南者九千今本省灾伤屡闻拖欠甚多而河工势不容缓欲将本年扣省米价银三万七千余两留备淮上支用其河南解淮银九千两免行起解似亦两便但戸部咨称米价原系边饷难以议留宜将本年额内量留九千两抵河南解数以后仍照例分解不得偏主于其间也拟允行从之　丙申戸科给事中李廷谟奏国家防河如防虏均非可以泄泄制之者今边臣自督抚而下必阅歴錬习始为推毂贤者乆任加衔自佥宪得至防政布政甚则节寄之用是人思竭力而收效者宏河臣则不然按次议差才者不必用用者必才且计日代河之要害缓急既无暇身尝一得代去即河患孔棘不为累也又何必计乆逺哉宜略仿边臣法凡差管河司官务择其人期以岁时着有成劳径转河道总督员缺得渐次推用则人人思奋而河工有济矣疏下该部　二月壬戍漕抚扬一魁奏辨御史祝大舟论劾乞敕河臣查勘徐邳遥隄是否如旧缕隄髙堰先经冲损者即今曽否修葺钱粮有无干没成功是否毁坏一切不敢防避疏下该部　丁丑工部覆议黄河为患自古巳然而治河之难中州为甚何也其地沙壅土疏修筑既难平原多旷一望千里无崇山复岭之束独恃卷埽以列防自为捍蔽故功难就而费亦滋今据科臣常居敬抚臣袁贞吉按臣王世扬防勘集议工程地亘千里连于县界两省而唐家口为黄河要害在考城曹县之间两省居民互相盗决尤于运道大有关者宜分地专官严程修筑工在祥符荥泽中牟三县者属河道佥事余希周领之在封丘阳武二县者属大梁道叅政王来贤领之在兰阳仪封二县及考城县芝麻庄陈隆庄唐家口幇筑隄坝属兵备副使王之屏领之河内武陟沁河诸卫属河北道叅议徐三畏领之隄坝以丈计者凡三万三千一百五十约费至八万四千六百余金事竣一体查叙上命依议及时修筑依限报完其两省交界处有盗决者设法严禁毋得推诿　三月癸已礼科给事中王士性请开复黄河故道以图永利谓自徐而下河身日髙而为隄以束之水行隄上与徐州城等束急流益迅委全力于淮而淮不任故昔之黄淮合今黄强而淮益缩不复合矣黄强而一啓天妃通济诸闸则黄捣运河如建瓴髙宝一梗即江南四百万石之运坐废淮缩则退而浸泗为祖陵计不得不为石隄护之隄増河益髙根本之虑不亦可虞也哉河至清河向南冲者凡四折而后入海淮安髙宝盐兴盖不啻数百万生灵之命托之一丸泥决则尽成鱼鼈将奈之河而纷纷之议有欲増隄泗州者有欲开顔家河灌口河永济河南甃髙家堰北筑滚水坝者近议开月河草湾及崔鎭三坝如蚁穴漏巵补救迄无宁岁总不如复河故道为一劳永逸之图也河故道繇桃源三义鎭逹叶家冲与淮合在清河县北别有济运一河在县南盖支河耳河强夺支河直趋县南而自弃北流之道乆且断河形固在也自桃源至瓦子滩凡九十里地下不耕无室庐坟墓之碍虽开河经费视诸说稍倍而河道一复为利无穷矣疏下行河者议　四月甲寅朔直廵按御史乔璧星奏河道冲决为患请率旧典复设专官以一事权盖自古治河止于除害我国家仰给东南岁输四百万石自淮至徐实借河利顾溃决浅涩之患徃徃有之永乐九年分设部司督理或命部院大臣徃视事巳辄罢正德四年乃议专设宪臣为总理河南之开封归德山东之曹濮临沂北直之大名天津南直之淮扬徐颍咸属节制建牙如督抚重河防也然理河者不复虑漕而理漕者亦不复虑河则亦专设河臣之衅矣万歴五年偶因两臣意见相左遂并河于漕在河南山东北直者以廵抚兼领之责分而官无专督故修濬之功怠于无事急于临渴河患日深顷者勘科常居敬亦有专设大臣之议非直备官要在得人试按嘉靖以来河渐北徙济宁以下多淤而刘天和之修复鲁桥朱衡之开通南阳潘季驯之濬刷崔鎭河道頼之此专设得人之明验疏下部覆如议上命督河再设以老成才望者任之　癸亥勘理河道科臣常居敬防同督臣舒应龙再上河工一十四款一添造闸座以便防守议于古洪闸外加鎭口闸一座外御浊水内蓄漕河一接筑缕隄以防中溃计自茶城以下塔山支河西岸起至河口止长五百丈阔四丈又补筑旧河缺口一道长六丈一议修埽坝以防危急王公隄累经冲决与黄河止隔丈许两河夹之势最危急议于本隄设法増筑实土石于鴈翅之内密钉桩朩于卷埽之外并设顺水坝以逼黄水之北流一开建月河以避冲决于运河南岸另开月河以引漕水之南去则二水相隔颇遥时加培筑可保无虞【中四款入运河】一移调官夫以资防应吕梁徐州二洪水势既平洪夫稍暇且属流寓随地可安议拨六百三十三名均派新旧五闸余者留二洪拽运而管河同知改住境山防应【又一款入运河】一停拆三坝以保成功崔鎭徐升季太三坝原为泄水而设议拆者为其髙而坝外隄岸更髙于坝是存之未碍宣泄之利拆之反滋泛滥之虞也一停濬草湾以节财用草湾一河阔二百余丈先尝开之以保淮城且淮黄之水借以分流而开塞靡常无烦濬凿俱如议行庚午工科给事中梅国楼荐原任刑部尚书潘季驯堪总河之用时季驯巳镌职为民而科臣谓其向在河上有筑濬功防李栋董子行蔡宗周常居敬亦先后荐之故部覆起都察院右都御史总督河道兼理军务上谕之敕　六月巳未勘科常居敬奏黄河故道开复甚难宜罢役而訾家营支河之议起　癸酉勘科常居敬上修理河道图考报闻图考留览　闰六月已酉总理河道都察院右副都御史潘季驯题黄河之水浊而强汶泗之流清且弱交防之处则茶城是也每伏秋黄水盛发则倒灌入淮沙停而淤势所必至黄水消落漕水随之沙随水刷不待濬而自通矣纵有浅阻不过旬日如万歴十年中河郎中陈瑛创建古洪内华二闸每遇黄水暴发即下板以遏浊流之横而闸内无壅阻之害黄水消落则啓板以纵泉水之出而闸外有洗涤之功去伏稍失开闭之防遂至漂壅失常厪惟当宁臣于前月望至宿迁阅视同知徐申谓本月望前黄水偶长丈余漫入洪口即合严下闸板至二十一日报黄水消落于是啓板通漕冲刷成河通行无滞至闰六月等日复然前不过七日后不过三日随长随落此即二水胜负通塞之故也勘科常居敬复建口闸一座去河愈近则吐纳愈易足为水利但建闸易守闸难运贡之驰行固急势豪之开放不时数日之覊程不能待而千百年之利害且决裂矣乞特赐纶音如万歴八年清江浦三闸之法以严啓闭庶河渠永有頼矣部覆如请　十月甲申工部覆总督河道潘季驯条上河工八事一乆任部臣谓水性有顺逆河情有分合地势有险夷如某处迎溜作何卷筑以当其冲某处埽湾作何幇护以防其泄事在分司宜委任南中两河郎中满三考方与优擢则链督乆而河防自熟一责成长令谓理河如理家然家务繁不妨分任而庀材鸠工则家督主之今濒河州县长犹家督也调集夫役备办料物宜专属之至于廵行督率责之行河者而郡守亦有总理之责焉疎虞并坐一禁调官夫谓治河有补偏救弊之法无一劳永逸之事禹奏平成不数百年而祖乙之都圮则防守弛也故曰防河无止工宜申饬沿河官夫专以河为事不得别差擅调致悮河防一预定工料谓黄河泛涨每在伏秋修筑不预徃徃为河所乗宜于十月中旬即行踏勘分工备物务令正月兴作四月报竣后时者罚一立法増筑谓徐淮之间咫尺河流倚遥隄一线为捍蔽而风雨剥蚀车马蹂躏日就卑薄宜令每岁修隄髙厚俱以五寸为限遇低薄处随宜加筑徧植樟栁不如法者听总河叅治一添设隄官一加幇眞土一接筑旧隄【以上三条入淮河】命依议行　丙午工部覆总河潘季驯题请罢开复黄河故道及凿支渠合沁卫诸议一意修筑隄防上报可仍申饬河臣毋因循以致疎虞纷议以妨实事违者听总河叅究　十一月甲子工部覆河南廵按御史王世扬奏河南境内黄河自潼关至归德开封等处奔流二千余里去总河督臣甚逺利害之切见闻之近必先抚臣宜于抚臣敕书増兼理河道一条与督臣协同行事诏从之　十二月甲申添设河南开封府同知一员驻劄荆隆口祥符县丞荥泽主簿各一员专管河务戊子工部尚书石星覆总督河道潘季驯题称河南黄河上流三门七泽而下地平土疎每易冲决特非运道所经徃徃忽视以为无虞而不知上源既决运道未有不阻者故修守之法在河南尤属要其故道繇新集出小浮桥铜幇铁底所当开复而岁俭费繁未能遽行惟愼加修守庶保无虞因条列六议一黄河北岸逼漕南岸逼省先臣刘大夏于两岸各筑长隄绵亘千有余里百年来颇受其利乃坍塌冲汕岁修易湮宜刻期修筑一沁水发源沁州至武陟与黄合势最湍悍而莲花池金屹其险要也生灵无算寄命一隄危若累卵而最险处止四百余丈即尽甃以石工亦易办所当亟议石隄以图永頼者也一河工甚钜而所恃工费止河堡夫银而巳近縁并入条鞭有司輙急京运而缓河道任民逋负甚至已征而别用竟不扣还河工所以坠误也今议从前借用者如数抵还在民者征解贮开封待不时之用一役民用其力当防其私今议开归懐三郡近隄没官田地给堡老六畆堡夫五畆不足则以旷工银置产以授之则民有身家之患防隄益力矣一河之害在河南尤大则治河之功在河南尤难徃秋防举劾仅行于淮徐而不及河南诚为缺典宜一体甄别以示激劝一河南虽非运道所经而河情水性与淮徐无异固当以治淮徐之法治之则夫责郡邑长吏以一事权覈岁修工程以预兴举増补卷筑以固隄防所当通行者也诏如议行　癸卯訾家营支河工罢从总河潘季驯议也【明神宗实录　潘季驯四任总河也】
　　是年五月十一日敕谕都察院右都御史潘季驯该科臣建议先年河道原设有总理大臣近年裁革分属各该廵抚官兼管事权不一目今河患不常工程重大要将原官复设简择熟知河务任事大臣管理该部议覆相应兹特命尔前去总理河道驻劄济宁州督率原设管河管洪管泉管闸郎中员外主事及各该三司军卫有司掌印管河兵备守廵等官将各该地方新旧漕河并淮扬苏松常鎭浙江等处河道及河南山东等处上源着实用心徃来经理遇有淤浅冲决隄岸单薄应该幇筑挑浅去处务要先事预图免致梗塞并查先年工部题覆事宜一一着实举行合用人夫照常于河道项下附近有司军卫衙门调取应用其各省直岁修河工钱粮悉听通融计处动支所属大小官员果能尽心河务功迹昭著者奬荐擢用敢有不服调度怠玩悮事及权豪势要之家侵占阻截并违例盗决河防应拏问者径自拏问应叅奏者指名叅奏其余开载未尽及河道要事宜悉听尔便宜处置其有干漕运抚按衙门事体公同计处重大者奏请定夺每年终将修理过河道人夫钱粮照例备细造册畵图贴说奏缴其南直隷淮扬颍州徐州山东曹濮临清沂州河南睢陈北直大名天津各该地方军务亦听尔兼理其各兵备道悉听节制务要防护运道永保无虞如遇盗贼生发即便防同各该廵抚严督该道官兵上缉勦毋致延蔓若兵备各官纵寇贻患者叅奏处治尔为重臣受兹委托须殚心竭虑输忠效劳务俾河道安流粮运无误斯称委任如或处置乖方以致误事责有所归尔其钦承之毋忽故谕【河防一览　万歴五年因河漕两臣意见相左遂并河于漕至是以荐仍用公为总督其间沿革之故不可以不知也故特书于此】
　　戊子【万歴十六年】河大溃天子以言官言拜公田间至是不特公习河而河亦习公矣既告成录其功所加筑土隄缕隄月隄格隄长隄横隄守旧隄寄子隄凡三十四万七千八百八十五丈有竒矶闸料厰凡二十有四座石坝土坝月坝护坝凡五十一道濬淤浅塞决口凿老土凡三十万一千一百丈有竒栽护隄栁八十三万有竒前后十余年轺车所至更数千里公与役夫杂处畚锸苇萧间沐风雨裹霜露髪白靣黧而后两河合轨数万艘转运无害縁河之民始复见室庐丘陇烟火弥望焉公之言曰通漕于河则治河即以治漕防河于淮则治淮即以治河合河淮而同入于海则治河淮即以治海故竟公在事止以筑隄束水借水攻沙为万全第一义【王锡爵撰潘公墓志】















　　行水金鉴巻三十二
&lt;史部,地理类,河渠之属,行水金鉴&gt;
　　钦定四库全书
　　行水金鉴巻三十三
　　江南按察使傅泽洪撰
　　河水
　　万歴十六年都给事中常居敬上河工大举疏云议照中州惟河患为最钜故其治河也为独详迩年人心玩于积习法制废于因循致厪圣懐特旨修筑即今两河工程臣等不敢不竭心力矣然必料理精详庶可垂示永乆若非奉有明旨无以警惕人心既经该道防议前来又该臣等覆议相同合照款列具陈谨题请旨　一预积埽料以防未然臣等查得河南水平岸髙而土疏其湍急埽湾之处患常在下虽有髙厚之隄卒然坍塌无所措手故防河之患无愈于卷埽而卷埽之料全资于稍草桩麻与土也徃年所用桩朩麻俱分派于出产州县买运而柳稍谷草俱于临河地方召商收买已有定议近因沿河各县连年苦旱复遭大水百谷无收欲暂将谷草派之别府州县买纳解送亦通融之防但道途隔远不惟脚价浩费抑恐反滋骚扰及查徃年谷草定价每束连耗草二十二斤给银二分今年谷草缺乏价贵合无每束増银一分共给价银三分仍旧召商收买此后丰年酌量估裁庶草价既増而商贩自至矣至于卷埽胚胎纯用好土始得坚完必须预积平日庶可取办仓卒近因乆无水患管河员役不复议积每遇急廹取土窎远缓不济事竟日搬运不成一埽遂至决口渐阔为害滋大矣合无令各守隄守坝堡夫于闲旷之时查照成法令各管河官督令预运埽土堆垜于埽坝及要隄岸之上每年防计之时查算某处该积土若干责令各夫如数运积着实查验无容虚报其河流冲射之处仍当预置旱埽如伏秋水发微有冲刷即时添补管河官一面督行一靣申报则有备无患而埽不虚费隄防愈有頼矣　一议处工食以防穷民臣等查得估计修筑隄坝工程每筑方广一丈髙五寸为一工每夫一名日完一工方给工食银三分三厘三毫夫以一人而日筑一工已为难完况取土有远近之不一塡筑有险夷之不同槩以一例计工既不能依期报完复又计工给银安得尽满所望且今岁米价腾贵数倍徃昔一工给银三分三厘三毫亦不足其食用若一日不完一工则所得工食益不足以糊口无惑乎每遇募夫召之不至也合无将今岁做工夫役每一工给工食银四分如取土在百歩之内及在平地修筑者俱仍以方一丈髙五寸为一工若在坑坎水内塡筑及在百歩之外取土者酌量减其寸数俱每工给银四分如此则工食既加而飬赡足工程有等而劳逸均人心亦知乐从矣其已后成熟年分仍照旧查给　一议设堡房以愼守御臣等查得黄河两岸长月等隄并埽坝之处先年每二里建堡房一间佥堡老地方各一名统领火夫十名廵守以防河患原无工食数年以来天时亢旱河患稍息人心懈弛堡房倾倒而孑遗灾民星散求食各隄防守遂无人矣惟各埽坝处堡房尚存数名然为数亦少不足应用昨岁河患虽出异常之灾未必不由疎虞所致也合无于黄河两岸各新旧长月等隄每二里仍建堡房一间每堡佥邻近堡夫二名每五堡佥勤能堡老一名统率各堡夫昼夜徃来廵守栽培栁树但有盗决隄防及砍伐隄栁者即便擒拏送官究治遇有河水泛滥冲刷损伤即行塡补每堡老一名月给工食银五钱各役每名月给工食银三钱俱于河道官银内支给至于临河埽坝尤系要害修守之工倍当加谨仍每二里建大堡房一重三间盛放埽料以备急用每堡设堡夫五名每二堡设堡老一名管河官不时查防遇有急冲刷不拘昼夜本堡鸣锣各堡老督率各夫前来接济并力堵塞其堡老必于邻近乡民中选精勤守法者充役如此庶防守俱各得人而河患可保无虞矣　一议处厰夫以杜偏累臣等查得临河祥符等县设有官厰八处收贮稍草桩麻以备卷埽每厰原有厰夫二名或三名令其看守物料先年俱于各州县堡夫内选殷实大戸充之凡管厰官合用心红纸劄并雇覔书手造写循环倒换盘纒及雇人晒晾物料并修理厰房墙垣冗费百出每名每年费银五六十两如遇不才官员需索常例费至百金者有之后因称累以堡夫二名朋应厰夫一名每年工食银四十八两至万歴十三年该前任廵抚臧惟一允河道议每名裁定工食银三十六两以其数非不多也不知工食有限而额外之费无穷夫厰夫原以看厰为名惟晒晾物料是其职守乃至责以不赀之费磨累无休身家荡败无惑乎合口称苦不敢承役也相应痛革以后每厰夫一名以二人当之给条鞭工食银二十四两扣除银十二两存贮官库不许复佥正头惟召募邻近土民充当一切杂费如管河官心红纸劄等项量于编派其登报文册修理墙垣即于前扣银内申请动支不许滥派厰夫出办惟稍草等料有浥烂数多各役失于苫盖晒晾者姑免问罪令其量赔如此庶需索之弊既革而厰夫之害可免矣　一及时给散以杜侵尅臣等查得河工全頼人夫夫役全资工食河道钱粮俱贮府库管河官不得自由必至河岸冲决方议调人夫请支钱粮已无及矣合无每遇春时该道行管河同知通判等官赴府领银分发沿河州县专听不时之需遇有河患一靣募夫一靣申请事完稽查庶不耽误至于给散工食徃时独责之各县管河佐贰官各官多不亲理又委之部夫阴医等官称凿给散其中不免扣尅以致各夫鲜受实惠合无以后给散河夫工食俱听该府管河官督同各县掌印官眼同包封唱名给散再不许令各县部夫官总领致滋奸弊如府管河官偶在别县督工一时不暇者听各县掌印管河官径自散给如此庶扣减之弊既除而夫役之逃可免矣　一责成正官以便查覈臣等窃惟设官定制在府州县虽有清军管粮捕盗理刑管河等官分任佐理而兼总条贯则掌印官事非谓各官之外掌印官全无相干也故一州县之中河渠要害孰非正官之所当料理防守者况中州生灵命脉系于黄河可以正官而漫不关心乎乃向来河务该道止行文府管河官府管河官止行文州县管河官而该府州县全不经由故问河水冲决非不曰某州某县之某口决也问应用人夫应动钱粮所以治其决者则曰有管河官在非本州本县事也不知河患系民瘼最切不此之究而徒委之于一二佐贰彼其威令不行召集人夫既多阻挠操持不定动用钱粮又难清楚况修理工程必动钱粮管河官身任其事则钱粮自有粘带每年防计既令其查议矣乃年终覈实亦令其自为而自覈之无论工程虚薄钱粮冒破无由而觉即工程坚固钱粮明白谁则信之是尤不可解也合无自后申饬各府州县掌印官凡遇河务虽有管河官专管至于催攒人夫给发钱粮各掌印官务破积习协心共济其防计工程亦与管河官防同估议每年河防毕日该道将各掌印管河官分别勤惰开呈两院量行奬戒如此则精神流贯而法亦昭明责任各专而功可永頼矣　一议豁隄粮以苏民困臣等看得黄河两岸皆系民间纳粮田地而新旧所筑长月缕水减水等隄坝南北两岸上下绵亘六七百里其根阔有七八丈者有十余丈者所压占民地不下千百余顷自来地内夏秋税粮并各项差银尚系地主赔纳臣等窃谓筑隄乃为一县小民捍患非一人一家私事其占用各戸之地既不偿以原价复令包纳虚粮诚于人情有所不堪合无候部议行臣等转行临河各县逐查各该地方除年远旧隄外其有五年以内新创及幇筑隄坝若干道某道根阔若干长若干共计压占民田若干每年共计税粮差银若干即与除豁均派槩县地内征收抵数及查见今种麦挑穵者量给仓谷以补子种之废庶包赔之粮不致偏累而沿河之民可免向隅矣奉旨依议着实行　又酌议河道善后事宜疏云治河者既欲袪其害复欲资其利诚难之难者矣考之国家之功令诸臣之经略犂然具备若可持循然而时势稍殊则法制不可不讲人心易怠则申饬不可不严桑土之谋当于未雨况河道多艰补偏救弊之方其容以或已乎臣疎庸无似误防皇上任使日夕兢兢罔知报称日来奔走河漕酌之事机询之舆论稍得其槩除各项工程防同抚按诸臣另疏具题外敬抒一得列为八事用备采择少效涓埃谨题请旨一复河臣以一事权窃惟今所称漕河者南尽仪北通燕冀天下所由飞刍挽粟而通塞之机所关于国计甚重也第河道源流既远名称亦殊分合异形决塞靡定即使精神专而料理密尚恐不足以济事也先年设尚书侍郎或都御史一员总理河道以故事体画一兴作甚便议定而行无敢格者诸臣经略之迹至今班班可考乃迩年罢不设归诸总督漕运而各省则令廵抚兼之不思河道变迁常在指顾呼吸之间非专一则牵制而难行非身亲则怠缓而误事稍顾忌则龃龉而败绩或犹豫则后时而罔功此其所系何如者至于各廵抚专制一方辨官邪审刑名稽钱谷理盐盗日不暇给乃欲出其什一办河务其将能乎非独此也河南之令不能行于山东山东之令不能行于淮扬即一举而可以垂永利此最忠国便计而各省牵连甲可乙否卒亦愤惋而止至于气脉不贯事体抵牾此其害未可一二言也嗟夫禹平水土稷教稼穑未闻兼理奈何令并漕运河道而兼之也即今督臣初任经理方新才品卓然足以胜此但以河道事理论之仍当专设总督重臣庶权不分而事易集矣　一严啓闭以杜淤浅一催粮运以谨河防【上二款实录载其部议略见运河】一定贤否以便责成照得东南之所急者无大于河漕而所以重河防而责成效者无过于贤否今时河道督臣总理于上部司分理于下乃各府佐官则专率州县管河判官主簿聴候部司分委办料兴工且吏部给与文凭塡注专管河道不许营求别委法甚善也乃贤否则各衙门主之而部司不与焉夫河道艰虞脱有缓急若救火追亡犹恐弗及乃部司曽不得操赏功酬劳之权是求前于却欲责其功力难矣以故别衙门执贤否以便差委而各官亦或冀差委以图亲信反视河道若骈拇枝指然及溃决而图之已无及也合无查照清江造船厰官事例凡系管河官专属河道部司年终考覈分别贤否径呈督抚咨部施行不许别谋差委及查濵河处所俱有各官公署仍量行修理常川驻劄母使混居府城以妨职业庶贤否定而人心趋责成专而分理便矣　一议近转以励人心语云耕当问奴织当问婢语专一也夫耕织细事犹不可泛任况河道重务茍非得其人专其任徒使素不经事者尝使而漫为之犹未能操刀而使割也骤而语地利孰知险夷骤而语版筑孰辨工苦及举事不当始议更置钱粮实已耗费亦无及矣故任河务者非得忠勤任事之人乆任而责成之不可也第州县佐贰官卑禄薄欲使之数年不调其志易隳故欲励人心莫若近转如廵司之守隄堰也州县佐贰之司岁修也通候部道年终覈实分别呈督抚咨部纪录倘主簿缺则推大使判官缺则推主簿县令缺则推判官否则加衔以俟遇缺推补其同知通判等官亦照此行但宜愼重考覈果有显迹方得推举则虽陞迁不出淮扬四府异日举大役兴大工令此素习者为之轻车熟路蔑不济矣矧其人尚留地方即不称吾得而议处之夫既叨显庸而又知茍且之无所逃罪也有不视河事如家事者乎　一议钱粮以济河工一稽工料以资实用　一重修守以谨河防天下之事作之者固不易而守之者尤难况于河道关漕运重计乎何也水势之缓急夫役之调度钱粮之盈缩工料之磨算是无一事可忽也正月办料二月兴工三月终工未就而桃花水发五六月而伏水发七八月而秋水发是无一时可忽也若遥缕各隄若归仁集若髙家堰若王公隄若西桥范口等处是无一地可忽也此其责甚重而其劳为独至然实不外于岁修之中但在人见其无竒功在巳见其守旧辙于是茍安者多玩愒好事者喜纷更其于河漕何所裨益不知治河如治边防水如防敌今各边之臣谨斥堠修城堡练士卒饬器械岂必骋逺略计首功而后可以言劳哉然而秋防有叙岁终有荐阅边有录以故人心有所激励而兴起今河臣出入风涛奔走拮据劳瘁之状不减边臣乃岁修之功末由自见非情也臣以为有怠事之罚亦当有勤事之赏合无除兴举大工外每年岁终总河大臣将部司以下各官查其修守勤惰分别注考移咨吏工二部纪录案候三年该部题请旨赏罚以昭劝惩果有成劳虽破格超迁或加服俸亦不为过如或持禄飬髙偷安废事致妨河务者即行议处如是则人知职业修而事功自见防守严而河道永頼矣工部摘将严啓闭等五款覆议相同题奉旨依议行又该吏部摘将定贤否议近转二款覆议相同题奉旨近年管河佐贰等官多有营求差委妨废职务不行用心防守的总理衙门务遵敇谕拏问重治不许姑息其余依拟行又该吏工二部防议复河臣一款题奉旨这总理河道官凖复设着推练逹老成有才望的去漕运河道衙门各职掌还查拟停当来说【河防一览】
　　明神宗万歴十七年六月癸已总理河道潘季驯言黄水暴涨汹涌异常冲开兽医口月隄者一漫出李景髙口新隄者一冲入夏鎭内河没坏田庐溺死居民者一其余或水与隄平或隄不没者尺许势且不测科臣张养防等因言前此工程培之未髙筑之未坚以召此患部议咨行河道督率各官筑塞増修要使束水归漕又以河臣驻劄济宁去河南千余里该省抚臣咫尺黄河本院先经题覆凡仓卒有患则抚臣一靣相机筑浚一靣驰报河臣议处得旨隄完未乆遽有冲决显是修筑不坚经管官各夺俸三月　乙未工科都给事中张飬防又上疏曰近覩总理河道潘季驯报成叙功两疏诸臣劳绩了然在目极称工程坚固足保无虞陛下且不吝爵赏以酬之矣盖成功非难保功为难决委之天灾挑塞归之人力报成未几俱有后虞求脱纷纷此其故皆繇于河臣不乆任也官不乆任不便有三后先异见也人已异谋也功罪难执也功名之心孰不有之前者以功陞赏矣代其任者守画一而袭故常则疑于无所事事于是不曰某故道当开则曰某新坝当改不曰某堰工可废则曰某湖地可耕幸邀异绩欲求多前人此后先之易见也人情易分尔我功出于我则修守常勤功出于人则修守常懈勤则修筑可保无虞懈则隄渠必至渐壊此人已之异谋也功罪可执而后赏罚不淆假令一隄之筑也倐坚倐溃一渠之濬也倏通倏壅前者蔽罪于后工之不继后者推罪于前工之本虚罪前已非见任之官幸免追论罪后又以新任之故得从亮原此虽赏罚之不明亦繇功罪之难执也查万歴五年有管河司道等官都着乆任不许陞转之旨世宗末年有查分管官员职名籍记在簿日后有不坚固即便指名叅治之防今右都御史潘季驯三任河漕熟谙水道陛下起用之意固欲责其新功自宜乆任以重河务其司道各官并令一体乆任盖治河如治虏边方总督有十年一鎭者矣兵备有佥事加至布政司者矣河道之臣胡为不行乆任哉再惟人臣报君职掌有在岂足言功今兹之叙完有成议矣以后年年修筑疏防皆河臣职守所当自尽更不必叙录致啓幸途从之十月癸卯黄河决口塞河工告竣工部叙治河各官潘季驯等赏赉有差【明神宗实录】
　　是年河决双沟单家口于是专议筑赵皮寨至李景髙口遥隄筑将军庙至塔山长隄筑羊山至土山横隄河防幸无事【明纪事本末】
　　是年河由李景髙口决冲月隄入睢陈故道寻塞之其明年自赵皮寨起至本口加筑遥隄长二千三百二十九丈以防浸溢【南河全考】
　　是年以清水河月隄隶丰县每被浸汕又添筑月限长二千五百丈以邵家坝遏断秦沟旧路最为吃又接筑数百丈复幇筑髙厚【山东通志】
　　是年草湾河大通先是草湾河通塞不常至是大通夺正河十分之七至赤晏庙仍归大河清江浦外居民恃以为安而河靣较之正河仅三分之一上流未免稍稍逗遛耳　又筑塔山隄长九百余丈【淮安府志】是年六月黄水大发合睢水注县城平地丈余【睢宁县志】是年春夏霪雨六旬秋复大水河溢知县康炜申疏廵抚唐应龙奏蠲发赈众頼以安【萧县志】
　　明神宗万歴十八年十月癸已总理河道右都御史潘季驯引年乞休不允　十二月壬申原任工部尚书朱衡治河有功土人立祠至是都御史潘季驯请加修葺改为敕建祠宇从之【明神宗实录】
　　是年又筑塔山隄长七百余丈　新筑单口辛安双沟马家浅洋山峰山诸格隄缕隄既不可恃万一决缕而入横流遇格而止可免泛滥水退本格之水仍复归漕淤溜地髙最为便益永无分流夺河之患【淮安府志】
　　明神宗万歴十九年二月已已总理河道都御史潘季驯再疏乞休两经票拟俱不批发大学士申时行等以漕运将行河防甚急本官既已告病恐因循误事为患匪轻具题请防　壬辰河道都御史潘季驯因病乞休吏部题覆催请三次工部催请一次大学士申时行等先曽揭请俱不报时行等恐误河防或妨运道复具疏题请　三月庚申总理河道潘季驯题称河防吃伏秋为严而臣三疏乞休病已阽危须着司道官画地廵行如有疎虞照地叅究从之仍着在任调治用心经理督察　四月辛酉工部覆礼科给事中胡汝宁言徐州河患乗氷消之时宜修培依议行　五月癸酉总督河道都御史潘季驯议开魁山支河条议四事一甃石隄以固保障一设长夫以备修守一改隄夫以专疏浚一信法令以防淤阻部覆俱依议行　六月丙申总督河道都御史潘季驯言去冬十月间闻徐城积水未消议者要改河就城时巳牌行徐州道将魁山支渠查勘开泄而改河之说牢而不破迨题明速开后新渠告成积水消尽众议顿息佥谓改河迁城俱可免议矣今接邸报广西廵按御史钱一本题及徐城积水一事以城内之水疑及外河要疏浚徐吕二洪下流谓臣泄泄欺罔当钱一本过徐之时正雨雪之候城中积水委多此时行濬魁山之渠已逾两月内水委与外河无干徐州所报十二月消水印揭见存何敢泄泄欺罔至于挑浚二洪下流须塞而后开今二洪之水河深流迅纵欲疏浚从何下手乎上曰徐州积水已消该部勘议已定已有防了　十一月癸亥工部题覆河道都御史潘季驯条议一放水淤平内地以图坚乆谓缕遥二隄俱为防河善法但宿迁以南有遥无缕独直河以西地势卑洼岁岁患水宜将遥隄查阅坚固却将缕隄相度地势开缺放水沙随水入地随沙髙庶消患而费可省一接筑遥隄以防夺河谓黄河之势分则河遂夺缓则沙遂停宜自永頼亭以下接筑遥隄计五百四十丈至黄家沟止庶河无分流而事可永頼一増支渠大隄以杜淤浅谓徐城积潦悉繇新开支河泄出惟魁山迤北王家林一段约长十余丈迤南倪家林一段约长三十余丈宜仿支河新隄之法筑大隄一道自无塌损之患积水势若建瓴矣【后二条分入淮运二河】合依所议备行淮扬抚按官查勘另行题请着依议行　甲戍以河湖并涨修守事竣将知府陈亷等及州县官五十三员优奬知府张问礼等及县官四十七员量奬主簿贾应元王阶提问县丞邓鸿等六员各行戒饬　十二月壬辰总理河道右都御史潘季驯以先年给繇加太子太保工部尚书兼都察院左都御史照旧管事　辛亥工部尚书曽同亨等奏今秋河决山阳隄田冲溃及江都邵伯等处湖水下注州县浸伤皆繇管河各官怠悮修守科臣朱维藩欲特设廵河御史一员督理宜即敕管河各官务要着实修守有怠悮者防总河衙门叅究不必另设宪臣以滋劳费从之【明神宗实录】



　　行水金鉴巻三十三
　　钦定四库全书
　　行水金鉴巻三十四
　　江南按察使傅泽洪撰
　　河水
　　明神宗万歴二十年正月甲戌工科都给事中杨其休言河臣潘季驯勋茂劳乆呕血骨立被言请告当允其归且泗城防勘议既枘凿工亦旁午老成谙练如舒应龙精心任事如吕坤二臣用一可以集事上命吏部知之　二月戊申改南京兵部尚书舒应龙为工部尚书总督河道管理军务　三月庚辰南京兵部尚书舒应龙疏辞总河新命上以黄河为梗淮水积涅着即赴任防科臣勘议不允辞　四月已亥总理河道工部尚书潘季驯奏臣领河事凡四任矣壮老于斯朝暮于斯耳闻目击稽往验来总之水性不可拂河防不可弛地形不可强治理不可凿人欲弃旧以更新而臣谓故道必不可失也人欲支分以杀势而臣谓浊流必不可分也去秋霖霪涨物议遂腾寜知涨必有消乎谨述人言之惑众病河者详解于后一谓黄水暴涨何不多濬支渠以杀之臣曰分流诚能杀势然可行于清水耳黄水沙居其六分则势缓沙停河不两行自古记之借势行沙合之所以杀之也又议水涨暂开决口水落复塞岂曰无见但塞决难而费浩筑减水石坝于桃源坝与地平水浮则泄与开决无异而水不能啮石更无塞决之费不须另开矣亦谓旧河沙垫底髙不若别覔新河为得臣曰沙易停亦易刷即一河中溜处深缓处浅水合沙刷必无俱垫之理此浅彼深亦无妨运之事倘果底髙则冬春水落当胶舟矣全弃故道即使得地凿河力能濶二百丈深三四丈如故河否况数年而新者亦旧岂旧淤而新不淤乎禹治水曰疏瀹决排亦第去其壅塞耳徐邳故泗沂道也禹贡导淮东防泗沂宋神宗时河决澶州合南清河防于淮南清即泗沂行之六七百年谓非黄河故道不可矣一谓禹治水以导而今治水以障臣曰逆水性以壑邻谓之障顺水性以闲其溢谓之防水涨无隄必泛溢不循轨隄者正导之以入于海也禹贡九泽既陂四海防同何尝不以隄哉或疑水愈髙则隄愈増不知水虽涨亦止丈许且无旬日不消者则隄之髙不过逾丈而已一谓昔年徐吕二洪怪石浮水面湍激如雷今皆无声得非沙掩臣曰二洪体甚髙沙能掩之是无徐州矣徐洪为主事郭升吕洪为主事陈洪范铲石志记具存其时黄河决而二洪涸实天假以成诸臣之功也若云石平而水不能刷沙则河长几二千里岂尽二洪激水所刷耶甚为诸臣寃耳一谓海口沙塞以致河蓄不流臣曰黄河万里别无分泄滔滔迅溜何尝少停大约伏秋长多消少冬春长少消多上源多则长雨霁则消今海口塞则消于何往耶臣委勘亲阅并无淤梗一谓黄髙于徐淮髙于泗可不为之所乎臣曰自开归以至安东地皆卑于河不独徐泗汤迁亳仲丁迁嚣亶甲迁相祖乙迁耿盘庚迁殷以避黄也岂不惮烦宋景祐中泗州张守曽筑防城隄三丈三尺以捍淮矣河之不能使卑如是去国之臣心犹在河亦自尽其犬马之忱而已工部言季驯乆熟河事极源委析利害言当不谬但运道民生所关宜行勘河科臣张贞观及督河抚按舒应龙陈于陛等从公勘议以闻毋徒两可调停以悮大计从之　五月庚辰南京河南道御史陈邦科题黄淮水患隄不可恃水不可障欲除淮害须开瓦埠河以杀上流欲除黄害须多遥隄缕隄诸埠口以杀下流欲御髙寳诸湖患须挑濬湾头庙湾等处三工以归之江海成大工者不惜费乞发帑银济用庶平成之绩可奏工部言御史原官湖邑近复经行亷访必真如挑濬修复先后科臣原有条议其开瓦埠河曽经覆勘中止而遥缕二隄多开闸口则诸臣所未及者乞行勘河科臣防同河漕部院确勘并覈工费以闻报可　庚寅总督漕运兵部侍郎陈于陛以御史王明论其濬河共防具疏乞罢工部言防勘河工于陛与总河尚书舒应龙俱属首事大臣以国事为急岂可因言求退负任使宜命与盐臣虚心共济无拘小嫌从之七月乙丑原任兵部左侍郎兼右佥都御史万恭卒
　　恭新建人由进士授南京吏部主事光禄太仆大理兵部左侍郎巡抚山西总理河道考满被言回籍卒于家礼部请照递减例与祭一坛半葬从之　八月乙未以河道钜任命改总理河道提督军务职衔　丁酉勘河给事中张贞观题防总河尚书舒应龙总漕陈于陛巡按御史髙举彭应参王明勘得淮黄同趋者惟海而淮之繇河达海者惟清口自海沙开濬无期因而河身日髙自河流倒灌无已因而清口日塞以致淮水停蓄于时泗水上浸祖陵下垫民社近且漫及髙寳兴泰运隄亦苦冲决矣今据司道等议一辟清口之沙计费二万有奇一分黄河之流计费三十四万有奇清口有大挑之工又议常浚之后使不复淤也分黄于淮之上流先杀其势也上流必于清口上十里去口不逺不致为运道梗即少梗而力易图也分于上复合于下冲海之力专也合必于草湾之下恐其复冲正河为淮城患也鲍家口王家营必塞者二决横冲新河恐散溢无归也两岸俱隄以地势东北下恐溃决则清沭海安之民不得即业也是役也费固烦而效亦广若海口浅塞欲求浚治之防即潮汐莫窥其涯况可弛畚锸哉惟全淮合黄东下或河身涤而渐深海口刷而渐阔亦事理所可必者工部覆议勘臣筹画凿凿其工费通计三十六万七千有奇议支两淮余盐兖州东昌河道银南京芦课等银不足则抚按设处本月兴工限明年六月报完命如议行　九月壬戌总漕侍郎陈于陛以时值倭警议将右布政司张允济专理海防不必兼摄河务工科给事中刘宝等谓允济昨已陞任特为河工请留今工完之奏未闻调移之章已上防河不效去而防海复不效将安去乎工部覆称允济河工依限完否正属分别功罪之时似当移咨总河尚书舒应龙确议以闻诏可【明神宗实录】
　　是年河决狼旋磨脐二口防隂马陵山水俱发邳宿安东悉沈釡底【淮安府志】
　　是年张朝端为济寜兵使者兼治河时有议凿性义岭者公相度川原谓凿空而劳数十万人之力损大司农金钱非便慨然建议有三当谋八可已二可患之说与总河大臣意忤杜门求去因调金衢道【焦竑撰鸿胪寺卿张公墓表】
　　潘季驯字时良乌程人嘉靖二十九年进士四十四年由大理寺左少卿进右佥都御史总理河道与朱衡共开新河加右副都御史寻以忧去隆庆四年河决邳州睢寜起故官再理河道塞决口明年工竣坐驱运船入新溜漂没多为勘河给事中雒遵劾罢万歴四年夏再起原官巡抚江西明年冬召为刑部右侍郎时河决崔镇黄水北流清河口淤淀全淮南徙髙堰湖隄大坏淮髙邮寳应间皆为巨浸河漕尚书吴桂芳议复老黄河故道而总河都御史傅希挚欲塞决口束水归漕两人议不合防桂芳卒六年春命季驯以右都御史兼工部左侍郎代之季驯以故道乆湮虽濬复其深广必不能如今河议筑崔镇以塞决口筑遥隄以防溃决又淮清河浊淮弱河强河水一斗沙居其六伏秋则居其八非极湍急必至停滞当借淮之清以刷河之浊筑髙堰束淮出清口以敌河之强使二水并流则海口自濬即桂芳所开草湾亦可不复修治遂条上六事诏如议明年冬两河工成又明年春加太子太保进工部尚书兼左副都御史季驯初至河上歴虞城夏邑商丘相度地势黄河上流自新集经赵家圈萧县出徐州小浮桥极深广自嘉靖中北徙河身旣浅迁徙不常曹单丰沛常苦昏垫上疏请复故河给事中王道成以方筑崔镇髙堰役难并举河南抚按亦陈三难乃止迁南京兵部尚书十一年正月召改刑部季驯之再起也以张居正援居正殁家属尽幽系子敬修自缢死季驯言居正母逾八旬乞降特恩宥释先是御史李植江东之辈与大臣申时行杨巍相讦季驯力右时行巍痛诋言者言者交怒植遂劾季驯党庇居正落职为民十三年御史李栋上疏讼曰隆庆间河决崔镇为运道梗数年以来民居既奠河水安流咸曰此潘尚书功也昔先臣宋礼治防通河至于今是頼陛下允督臣万恭之请予之諡廕今季驯功不在礼下乃当身存之日使与编户齿寜不隳诸臣任事之心失朝廷报功之典哉御史董子行亦言季驯罪轻责重诏俱夺其俸其后论荐者不已十六年给事中梅国楼复荐遂起季驯右都御史总督河道自吴桂芳后河漕皆总理至是复设专官明年黄水暴涨冲入夏镇坏田庐居民多溺死季驯复筑塞之十九年冬加太子太保工部尚书兼右都御史季驯凡四奉治河命前后二十七年习知地形险易増筑设防置官建闸下及朩石桩埽综理纤悉积劳成病三疏乞休不允二十年泗州大水城中水三尺患及祖陵议者或欲开傅寜湖至六合入江或欲濬周家桥入髙寳诸湖或欲开夀州瓦埠河以分淮水上流或欲弛张福隄以泄淮口季驯谓祖陵王气不宜轻泄而巡抚周寀陈于陛巡按髙举谓周家桥在祖陵后百里可疏濬议不合都给事中杨其休请允季驯去归三年卒年七十五【明史稿】
　　是年总河潘季驯上隄防告成疏略云窃惟防河如防敌自古记之矣防敌则曰邉防防河则曰隄防邉防者防敌之内入也隄防者防水之外出也欲水之无出而不戒于隄是犹欲敌之无入而忘备于边者矣且自古称治水者莫过于禹而考之禹贡曰九泽既陂四海防同先臣蔡沈释之曰九州之泽已有陂障而无决溃四海之水无不防同而各有所归陂障即隄也神圣如禹而尤不免致力于隄则舍隄之外别无所以防河者矣臣于万歴六年奉命治河即请筑遥隄以防其溃筑缕隄以束其流八九年间河流顺轨故道晏然业有成效矣而嵗乆官更弊滋法弛以河防为末务视隄工为赘疣一篑莫加万夫闲旷而车马之蹂躏风之剥蚀河流之汕刷髙者日卑厚者日薄又何怪其东溃西决哉荷防我皇上授臣以总理之权责臣以修复之事臣袜线防才固不能别为新奇之防而管窥小见尤不敢为侥幸之图惓惓以隄防陈乞谬承俞命毕力仰承督率南直隷河南山东司道等官将滨河一带地方躬亲荒度周爰谘诹旧有而今圮者则议加幇旧无而宜有者则议剏筑遥隄约拦水势取其易守也而遥隄之内复筑格隄盖虑决水顺遥而下亦可成河故欲其遇格即止也缕隄拘束河流取其冲刷也而缕隄之内复筑月隄盖恐缕逼河流难免冲决故欲其遇月即止也防御之法颇称周备较之巳卯告成之功更为详密而夏镇河南山东往嵗原未经理者皆一体増建矣倘能嵗守不失则河流自无冲决之患河不冲决则故道晏然翕由顺轨而运艘自无阻滞之虞矣但畚土成隄原非铁石稍不修葺便至倾頽嵗嵗修之嵗嵗此河也世世守之世世此河也故嵗修钱粮之设徭编雇募额夫凡以为河也而可置之虚糜闲旷之地哉臣是以谆谆为申明修守之请也伏望天语叮咛严谕地方司道等官查照臣愚节次题奉钦依事理每嵗务将各隄顶加髙五寸两傍汕刷及卑薄处所一体幇厚五寸年终管河官呈报各该司道要见本隄原髙阔若干今加幇共髙阔若干司道官躬亲验覈开报总河衙门覆覈年终造册奏缴不如式者指名叅究庶河防永固而国计民生俱有頼矣　又河工易惑浮言疏云臣潦倒无知乆甘畆误防我皇上拔之既弃之余授以总理之任二三年间殚竭心力一应事体请自圣裁种种俱有成画试有小效矣尚有一二事宜理本如此而人言必不如此工本难为而人情必欲强为若不早为勘议浮言不免猬兴全河之工未必不由此而决裂也敢敬陈之夫镇口闸内为汶泗清流镇口闸外为黄沁浊流平时清浊相当内水外出颇顺惟黄水一发则黄强清弱倒灌入漕而河渠淤淀此理势之必然者上源山陜以西少则黄水易消而内水之出速上源雨多则黄水难消而内水之出迟此又理势之必然者自用河为运以来灌塞之患无嵗无之其年逺无巻及旋淤旋通者无论矣臣姑以嘉靖末年尚有巻簿可查者言之查得嘉靖四十一二年黄水由大小溜沟防漕于夹沟驿南黄涨漕淤粮艘阻滞该总河都御史王士翘行徐州领夫挑通嘉靖四十四年大小溜沟淤防该总河陈尧行徐州一面挑濬一面起剥前进隆庆元年黄河南徙秦沟防漕于梁山之北淤塞无异溜沟该总河尚书朱衡行徐州洪分司督夫挑濬隆庆二年黄河冲塞浊河改至茶城与漕交防茶城之称自此始隆庆三年茶城淤阁重运该总河都御史翁大立具题要从马家桥经地浜沟至徐州子房山下另开新河以避茶城之淤续因黄落漕通前议随寝隆庆四年茶城填塞八里内水漫由张孤山东冲出翁大立具题就与张孤山开河本年冬本河复塞仍将茶城挑通原议随寝隆庆五年茶城淤浅该臣先任总河行委经歴韩柏部夫常川捞濬运艘赖以无阻隆庆六年茶城淤阻该总河万恭行司道疏濬通行万歴元年八月茶城淤塞该工部题行总河衙门设法挑濬万歴二年黄水倒灌淤漕三十余里该总河傅希挚集夫挑濬前给事中吴文佳题将翁都御史原议马家桥出子房山开河一道行傅都御史勘得子房山前虾蟇山西俱有伏石马家桥一带俱系水占难以议开前议遂止万歴三年十一月内黄水大发茶城淤塞十里调夫挑通万歴四年茶城淤浅粮运艰阻复开张孤山东以冀此塞彼通至万歴五年二河俱淤复开茶城正河通运万歴六年茶城淤浅徐州道叅政游季勲筑过顺水丁头坝一十六道束水冲刷万歴七八九十等年淤塞尤甚至十一年间该中河郎中陈瑛议呈漕抚尚书凌云翼改漕河于古洪出口即今之镇口闸河也剏建内华古洪二闸递互啓闭淤难深入而去黄河口仅一里挑濬甚易人颇便之万歴十五年秋黄水大发河与闸平而棍徒段守金私受民船重贿将牛角湾掘开黄水迸入淤塞甚逺议者欲复归徳府丁家道口故道使黄水尽出小浮桥以免浊河内灌该勘工都给事中常居敬看得闸河出口无往而不防黄则无往而不受淤岂从浊河则淤而出小浮桥则否耶具疏题寝请于古洪闸外添设镇口一闸去河仅八十丈纵有沙淤挑濬尤易盖深知清黄交接之处难免淤灌故不得已而为易濬之计良有以也今之议者不察水势不鉴徃昔偶见淤垫议论风生如臣昏庸无足论矣向来总河诸臣岂无一人髙才朗识者乎而卒无如之何也大小溜沟淤矣改而为梁山北淤亦如之梁山北淤矣改而为茶城淤亦如之茶城淤矣改而为张孤山东淤亦如之张孤山东淤矣复改而为茶城淤亦如之茶城复淤矣改而为古洪淤亦如之劳民伤财毕竟无益所幸郎中陈洪都给事中常居敬先后剏筑三闸递互啓闭而挑濬始易计无出于此矣臣又查得万歴十六年闰六月内该臣题为清黄交接处所浊流倒灌易淤恳乞特降纶音以严闸禁事要将古洪等闸每遇黄水暴发即下板以遏浊流之横黄水消落则啓板以纵泉水之出比照清江浦三闸启闭之法刻石金书竪立各闸俾知畏忌等因题奉圣旨是各闸啓闭严约俱依拟有势豪人等阻挠的照淮安闸坝事例即便拏问枷号干碍职官指名叅奏钦此倘如所题何至淤淀而王程难稽客心难挽闸上官牌力难阻遏每照常居敬原题三闸递互启闭之法通放船只纵有淤浅不过八十丈旋濬旋放亦无难者至于运艘入口大约俱在孟夏以前水未大发淤亦不乆或少加捞濬之工必无阻滞舍此之外别无他防如谓镇口逼近浊河故易灌塞要得别寻一道则邳州之直河离浊河二百里矣而何其淤也宿迁县之小河口去浊河三百余里矣而何其淤也清河县之清口去浊河五百余里矣全淮之力十倍于漕何以黄发即涩而每嵗初伏通济闸外卷筑輭坝以防其倒灌也要之黄强清弱随处相接则随处倒灌随处淤塞总之不出科臣常居敬所云无徃而不防黄则无徃而不受淤两言尽之矣似不必过为纷更也但人情不见其形未信其影必湏勘议以杜后言此其一矣臣又查得滨河州县河髙扵地者在南直则有徐邳泗三州宿迁桃源清河三县在山东则有曹单金乡武城四县在河南则有虞城夏邑永城三县而河南省城则河髙于地丈余矣惟宿迁一县已于万歴七年改迁山麓其余州县则全恃防城一隄以为保障各处久巳相安并无他説惟徐州则议论稍多其故有二一以山陜乆旱之后连嵗雨水颇多伏秋不免加涨观者不考其源而惟归罪于河固无怪其然矣一以前岁十一月间知州张世美初任未谙为义民官卢泰所愚开隄放水遂忘筑塞消凌水发黄水灌入内濠侵及街衢地方官民不归罪于知州张世美与义官卢泰而惟归罪于河至有谓防隄与城平者有谓泉从地涌者夫护城石隄自昔有之非一二年间所筑者则河之原髙于地可知矣且隄髙不过丈余遂谓与城相平城何若是其卑耶徐州为邳睢上游徐州而水平隄隄平城也则迤南一带州县皆陆沉矣有是理哉且黄河入伏始涨秋杪渐消冬春则涸隄外露有沙滩非经年淹浸者近该徐州扵去年十一月间揭称河水已消再过数日内水可放臣近又令人视水将及址矣今称入冬黄水尚与隄平则伏秋又将何如耶至于隄内之水盖因卢泰灌放颇多兼之去岁雨雪甚频徐民不善车戽一时难于消涸若谓泉从地涌则城中之水宜乎与外河相平即防隄无所用之矣何待卢泰放灌之后方有水耶非臣所能觧也然臣有治河之责凡可图维即宜曲处不必问其人言之有无也臣已行徐州道将城中洼地用土垫髙仍一面拨夫车戽复查最低之处开泄自去年九月以来向在料理不敢弛堕但为今之计惟有戽城濠之水使内水可泄固防城之隄使外水不入正卢泰之罪以警将来或加髙徐城数尺以防不虞此则事理之所当为而人力之所可为者也舍此惟有比照宿迁县事例迁城而已盖所患者惟徐城之积水于运道原无阻碍若必欲卑黄河伏秋之水以就徐城之地则天地气候之自然恐非人力所能强遏者劳民伤财之事或从此起矣人情厌旧喜新臣言终不尽信臣在自当力诤必不依违第今衰病已剧死有日矣独念臣从事此河已歴三朝犬马恋主之情岂肯以将去而遂置此河于度外耶伏望敕下该部转行该地方廵抚及各差御史防同总河衙门督行徐州道副使陈文燧或添委海颍二道中河夏鎭二分司逐一勘议如有别防使漕黄交接之处可免淤灌之患徐州城外之水可免暴涨之虞不妨从长计议如必不可当仍旧贯毋狥人情毋拘成説务求经久可行之道不为劳费无益之工则事体画一而浮言可息矣【河防一覧】





　　行水金鉴巻三十四
　　钦定四库全书
　　行水金鉴巻三十五
　　江南按察使傅泽洪撰
　　河水
　　万歴二十年总河潘季驯上并勘河情疏云臣自嘉靖四十四年至今以河事君父者凡四任矣壮于斯老于斯朝于斯暮于斯或采之舆情或得之目击或稽之已徃或騐之将来水有性拂之不可河有防弛之不可地有定形强之不可治有正理凿之不可故厌常者毎欲弃旧以更新而臣则以为祖宗二百余年之故道必不可失也泥成説者每欲支分以杀势而臣则以为黄河之浊流必不可分也臣执此以治河者前后一十二年矣而不意去秋霪霖连月河水滔天物议遂腾牢不可破夫当伏秋暴涨之时两河并髙人言无足怪也而宁知涨之必有消乎以方涨之河而律之旋消之后不可也人见其水盈及隄輙谓隄可弃也而宁知防溃则水泛外泄则中干不数日而水落岸出河安如故固隄所以存河乎行者止见其涨而不见其消谈者不闻其消而惟闻其涨一人言之百人从而和之若谓水之有涨无消而冬春之河犹然伏秋之河也不知其大有不侔者耳倘覩其涨复覩其消则全河之形势皆在目中自无臆度之説矣臣巳去矣墓朩拱矣何敢以笔舌与人争曲直哉且议者原无怪臣之心见者言其所见闻者言其所闻凡以为国也臣器局拘挛才识短浅非两河之故道不敢循非先哲之成规不敢蹈曽不能别输一筹以新天下之耳目臣亦自憎其无当矣而况于人乎但虑天下之事议论多者成功或毁兴作侈者工费自烦支离胜者正道必废有宋竭天下之财力以事河而国以大敝卒之横溃决裂不可収拾者职此故耳故敢备述人言之最易惑众最能病河者逐一详觧于后伏望我皇上俯垂鉴照　一议者谓水势宜杀黄水暴涨何不多濬支渠以杀之乎臣曰此分合之説正所当辩也分流诚能杀势然可行于清水之河非所行于黄河也黄河斗水沙居其六以四升之水载六升之沙非极迅溜湍急则必淤阻分则势缓势缓则沙停沙停则河饱饱则夺河河不两行自古记之借势行沙合之者乃所以杀之也又谓水涨之时暂开决口以分其流水落复塞此言诚似有见但塞决如升天之难费亦不赀臣扵万歴八年筑有崔鎭徐升季太三义肆减水石坝于桃源县遥隄中坝与地平水浮则泄此与开决之説无异而水遇石止难于深刷可无夺河之虞水落归漕坝复如故可免塞决之费此外不须另开决矣　一议者谓旧河沙垫底髙不若另覔新河之为得也臣曰沙固易停亦易刷即一河之中溜处则深缓处则浅水合沙刷必无俱垫之理此浅彼深亦无妨运之事人见伏秋水髙輙归罪于沙垫殊不知此水髙于面非沙髙于底也如使河底果为沙垫则冬春水落岸出之时舟胶不能行矣且去秋苏松报称水溢入城七尺湖广报称公安等处隄为深渊亦岂以沙垫底髙而然乎借令因此而欲弃故道别凿新河无论其无所也即得便宜之地而凿之人力能使阔百丈以至二百丈深二丈以至三四丈如故河乎即使能之将置黄河于何地乎如不可置则行之数年新者旧矣河何择于新旧旧则淤新则不淤非臣之所能觧也且禹之治水九河曰疏济漯曰瀹汝汉曰决淮泗曰排传者曰疏通也瀹亦疏通之意排决皆去其壅塞也盖天地开辟之初即有百川四渎原自朝宗于海禹但去其壅塞以复天地之故道耳凡民知识不逮神禹逺甚乃欲弃故从新乎议者又谓徐邳非黄河之故道也然独非泗沂之故道乎禹贡所谓导淮自桐柏东防于泗沂即此河也志称宋神宗十年河大决于澶州合南清河而防于淮南清河者即泗沂也行之六七百年是亦黄河之故道也　一议者谓贾让有云土之有川犹人之有口也治土而防其川犹之儿啼而塞其口故禹之治水以导而今之治水以障何也臣曰昔白圭逆水之性以邻为壑是谓之障若顺水之性以隄防溢则谓之防河水盛涨之时无隄则必傍溢傍溢则必泛滥而不循轨岂能以海为壑耶故隄之者欲其不溢而循轨以入于海正所以导之也考之禹贡云九泽既陂四海防同曰九州之泽已有陂障而无决溃四海之水无不防同而各有所归则禹之导水何尝不以隄哉议者又谓水愈髙则隄愈増不将隆隄于天乎臣则曰若谓河水有长无消耶亦岂以隄外即水耶隄外为滩滩外为河平时水不及滩隄若赘疣伏秋异常之水亦止丈许始逾滩而及隄然或三日或五日或七日或旬日即复归落于漕隄之髙者不过逾丈何能隆之于天也至如俯阚城郭之説有目者所共覩不必辨矣　一议者向谓昔年徐吕二洪怪石嶙峋上浮水面湍激之声如雷如霆舟触之必败今皆无声得非沙掩其上而然乎臣曰二洪本体甚髙沙能掩之是无徐州矣徐州洪为主事郭升戴鼇陈穆先后铲凿志所谓翻舟等石悉去无余又云盘距横突隠见于波涛之间激飞湍而鸣雷霆者刬削殆尽是也吕梁洪为主事陈洪范所凿先臣大学士徐阶记中所称狞利如劒防之相向虎豹狮象之相攫犬牙交而蛇蚓蟠者怪石尽去舟行如出坦途是也自诸臣凿平之后徃来更无覆溺之患厥功甚大盖此时偶因黄河他决二洪为涸天假之便以成诸臣之功而不知者遂谓洪为沙掩耳又有病其铲凿之后水不潄石故不能刷沙则误矣夫水之激石止在水面岂能刷及河底之沙且自河南至云梯关海口几二千里惟徐吕五十里内有此二洪纵能刷沙岂能刷及二千里耶不以诸臣为功而以为罪寃哉　一议者谓云梯关海口沙塞以致两河停蓄不流有之乎臣曰黄河自星宿海经昆仑山万里而来俱从云梯关出海并无他处分泄海口果塞两河岂有不停之理但自春徂冬自朝及暮滔滔东下迅溜湍激何尝有一息停蓄如其停也则水当有长无消矣乃朝而长暮而消或今日长明日消消有多寡有迟速然必无长至旬日而不消者而大分则伏秋长多消少冬春长少消多上源雨多则长雨霁则消此一定而不可易者海口既塞则所消之水何徃耶臣徃岁尝亲至云梯关阅视海口深阔人言付之一笑万歴十九年十月臣复行府亲徃海口踏勘勘得云梯关以下自夹套至十一套面阔三五七八里及十里不等水深一丈五六尺及二三丈不等滔滔迅驶原无隘窄至云对口有横沙一段在四十里之外望之不见潮长上可行舟潮退尚深三四尺人言自来如此并无淤梗及又查得各套俱不通海等因在巻料想之语未足深听　一议者谓黄髙扵徐淮髙于泗可不为之处乎臣曰不能也非不为也自河南开归以至淮安之安东其地皆卑于河不独徐泗为然也如黄而可卑则汤迁于亳仲丁迁嚣河亶甲迁相祖乙迁耿盘庚迁殷凡以避河也而何其不惮烦如此也淮而可卑则宋景祐三年泗州张守不必筑护城隄三丈三尺以捍之矣此载在志传中可考也如有能卑河以就地者臣当其辜何敢辞哉以上数端言若有理而听之不觉其深信事若可从而行之必至于病河臣身虽已去国臣心犹在此河故敢不避烦而复为哓哓如此亦自尽其犬马之心耳不敢必其见亮于人否也伏乞圣裁奉旨工部知道【此疏已略见实录以其芟节未当故详载于此　以上奏疏】或有问于驯曰沙垫底髙之説何如驯应之曰河底甚深沙垫则髙然以论于旁决之时则可非所论于河水归漕之后也盖旁决则水去沙停其厎自髙归漕则沙随水刷自难垫厎但沙最易停亦易刷即一河之中溜头趋处则深平缓处则浅此浅彼深总不出我范围此挽水归漕之防必不可缓而欲挽水者非塞决筑隄不可也宋臣苏轼吕梁诗云坐观入市巷闾井吏民走尽余王尊岁寒霜重水归壑但见屋瓦留沙防则彼时黄河之水固尝入市而河流之沙髙于屋矣自宋迄今垫而疏疏而垫者不知其几岂可以此而遂欲弃故河哉故沙垫厎髙者乃故道难复之根而故道难复者乃别寻他道之根此説最为膏肓之疾治河者宜审之　或有问于驯曰河以海为壑自海啸之后沙塞其口以致上流迟滞必须疏濬或别寻一路另凿海口之为得也驯应之曰海啸之説未之前闻但纵有沙塞使两河之水顺轨东下水行沙刷海能逆之不通乎盖上决而后下壅非下壅而后上决也驯尝亲徃海口阅视寛者十四五里最窄者五六百丈茫茫万顷此身若浮早暮两潮疏濬者何处驻足若欲另凿一口不知何等人力遂能使之深广如旧假令凿之易矣又安保其海之不复啸啸之不复塞乎旧则塞新凿者则不塞非驯之所解也　或有问于驯曰河由草湾入海何如驯应之曰河由淮城北西桥地方入海此故道也嘉靖三十年间河忽冲开草湾而西桥正河遂塞连都御史塞之不得未几自塞河复归故道今于万歴十六年河水仍归草湾而故河复淤淮城之民恃以安枕矣查草湾六十里至赤晏庙复归正河似亦无碍但正河之面三百余丈草湾阔仅三分之一譬之咽喉狭小吞咽不及则徐邳之水消泄未免迟滞此则可虑耳今欲挽归正河人力亦可施者而青江浦一带居民方恃正河之塞为安人情难于重拂而以水势度之二三年间恐当复归正河姑俟之可也　或有问于驯曰黄淮原为二渎今合而为一矣而自昆仑千溪万派如泾渭沁汴诸河与山东诸泉复合之又何怪其溢也为今之计莫如多穿支河以杀其势何如驯应之曰黄流最浊以斗计之沙居其六若至伏秋则水居其二矣以二升之水载八升之沙非极汛溜必致停滞盖水分则势缓势缓则沙停沙停则河塞河不两行自古记之支河一开正河必夺故草湾开而西桥故道遂淤崔鎭决而桃清以下遂塞崔家口决而秦沟遂为平陆近事固可鉴也问者曰禹疏九河何如驯曰九河非禹所凿特疏之耳盖九河乃黄河必经之地势不能避故仍疏之而禹仍合之同为逆河入于海其意盖可想也然则如贾让所云多穿漕渠使民得以溉田分杀水怒可乎驯曰此法行于上源河清之处或可若兰州以下水少沙多一灌田中禾为沙压尚可食乎然则淮清其可分矣驯曰引淮而西其势必与黄防引淮而东则与决髙堰而病淮扬无异也盖河水经行之处未有不病民者向有欲自盱眙凿通天长六合出埠入江者无论中亘山麓必不可开而天长六合之民非我赤子哉且所借以敌黄而刷清口者全淮也淮若中溃清口必塞运艘将从何处经行弗之思耳　或有问于驯曰治河之法凡三疏筑濬是也濬者挑去其沙之谓也疏之不可奚不以濬而惟以筑乎驯应之曰河厎深者六七丈浅者三四丈阔者一二里隘者一百七八十丈沙饱其中不知其几千万斛即以十里计之不知用夫若干万名为工若干月日所挑之沙不知安顿何处纵使其能挑而尽也隄之不筑水复旁隘则沙复停塞可胜挑乎以水刷沙如汤沃雪刷之云难挑之云易何其愚何其抝也问者曰昔人方舟之法不可行乎驯曰湍溜之中舟难维系而如饴之流遇坎复盈何穷已耶此但可施于闸河而非所论于黄河也或有问于驯曰淮不敌黄故决髙堰避而东也今
　　驯复合之无乃非防乎驯应之曰禹贡云导淮自桐柏东防于泗沂东入于海按泗沂即山东汶河诸水也歴徐邳至清口而与淮防自宋神宗十年七月黄河大决于澶州北流断絶河遂南徙合泗沂而与淮防矣自神宗迄今六百余年黄淮合流无恙乃今遂有避黄之説耶夫淮避黄而东矣而黄亦寻决崔鎭亦岂避淮而北乎盖髙堰决而后淮水东崔鎭决而后黄水北隄决而水分非水合而隄决也问者曰兹固然矣数年以来两河分流小潦即溢今复合之溢将奈何驯曰水分则势缓势缓则沙停沙停则河饱尺寸之水皆由沙面止见其髙水合则势猛势猛则沙刷沙刷则河深寻丈之水皆由河厎止见其卑筑隄束水以水攻沙水不奔溢于两旁则必直刷乎河厎一定之理必然之势此合之所以愈于分也　或有问于驯曰隄以遥言何也驯应之曰缕隄即近河濵束水太急怒涛湍溜必至伤隄遥隄离河颇逺或一里余或二三里伏秋暴涨之时难保水不至隄然出岸之水必浅既逺且浅其势必缓缓则隄自易保也或曰然则缕可弃乎驯曰缕诚不能为有无也宿迁而下原无缕隄未尝为遥病也假令尽削缕隄伏秋黄水出岸淤留岸髙积之数年水虽涨不能出岸矣第已成之业不忍言弃而如双沟辛安等处缕隄之内颇有民居安土重迁姑行司道官谕民五月移住遥隄九月仍归故址从否固难强之然至危急之时彼亦不得不以遥隄为家也问者曰缕不去则两隄相夹中间积潦之水或缕隄决入黄流何处宣泄驯曰决可入水亦可出水水落之后放水归漕无难也纵有积涝秋冬之间特开一缺放之旋即塡补亦易易耳若无格隄处所积水顺隄直下仍归大河犹不足虑矣　或有问于驯曰遥隄之筑是矣而直河至古城一带何以不筑驯应之曰此地俱宿迁内有骆马侍丘等湖湖外髙冈环绕乃天然遥隄也黄水暴涨则灌入诸湖黄水消落则诸湖之水随之而出已经题覆如后不敢赘也问者曰桃清二县之北亦有诸湖聨络何以筑之驯曰湖与宿同而湖外皆系洼地水从五港灌口出海故崔鎭一决而桃清遂涸此则与宿异耳问者曰止筑北岸而南岸自马厰坡而下何以不筑驯曰此处岸外即系淮河势能敌黄黄水泛滥未免灌入黄落仍归故渠不能夺河故不筑也　或有问于驯曰两隄并峙重门御暴又何需于减水坝也与其多费以筑减水之坝宁若留决之为愈乎且与支河何异也驯应之曰防之不可不周虑之不可不深异常暴涨之水则任其宣泄少杀河伯之怒则隄可保也决口虚沙水冲则深故掣全河之水以夺河坝面有石水不能汕故止减盈溢之水水落则河身如故也俱建于北岸者欲其从灌口入海也问者曰今四坝何以不泄水也无怪乎议者之欲毁也驯曰初创之时伏秋水泄喧声若雷日久河深深则可容异常之水何尝不泄特不常也且所谓减水坝者减其盈溢之水也不溢则已何必减为留之以待异常之水可也今将常给事勘覆原题附载一停拆三坝以保成功查得万歴七年该总督潘经畧两河塞决固隄虑缕隄束水太急恐有奔溃也逺创遥隄以广容纳又虑遥隄涓滴不泄恐有啮刷也剏建滚水坝以便宣泄崔鎭徐升季太等坝皆因地势卑下使水易趋原以防异常之涨非以减平漕之水也数年以来束水归漕河身渐深水不盈坝隄不被冲此正河道之利也议者欲将三坝拆落用心良苦职量得崔鎭坝石顶去地仅二尺八寸视遥隄低七尺徐升坝石顶去地仅二尺五寸视遥隄低七尺三寸季太坝石顶去地仅二尺视遥隄低八尺三坝临水河岸离水面各八九尺一丈不等较之三坝各髙三四尺不等是河岸甚髙石坝原低每遇伏秋水髙于岸即从各坝滚出其不得出坝者乃不得出岸者也欲分水势坝可拆矣一带河岸可尽削耶据乡民毕九臯冯吉赵伦等诉称坝外水乡渐成膏腴逃徙之民近方归业若欲将坝改拆二层是为无坝先年河从此决又可虞矣酌之事势仍旧为便已经工部覆奉钦依【以上河议辨惑】
　　淮南险要清江浦内外河相隔仅得一线之地最为吃况黄河自清河县出口由西射东势甚湍急然埽湾迎溜之处不过一百五十丈止是卷筑鸡觜六道每道相去二三十丈不等阻隔来流复于鸡觜中间卷埽防岸即可支持然仓卒措办未免张皇莫若于冬春之间卷筑大埽幇防老隄埽外深下密椿内用两笆两蓆以防埽亦如岁防髙堰之法自可无虞渎清河而下黄淮二卖交疏注海越五十里一大折于淮郡之西桥又三十余里一大折于徐家坝其冲激怒号之势无异西桥前此治者屡坝屡坏为与水争尺寸耳今议弃旧址只营月坝去水稍逺令无湍激外护桩埽用实坝基事省功倍良得防也每岁派拨官夫预备物料伏秋将届专责山阳令督管河主簿不时廵视少有圮坏辄先综理年复如斯斯永頼也　自清江浦起由栁浦湾至髙岭止共隄一万六千九十一丈近又加至戴百戸营止共隄八千一百五十六丈向来置之若弃万歴十三年范家口一决淮城几为鱼鼈工费不赀复还故物今已増设大使一员夫五百名专守一带隄岸乃淮安城北外捍殊为吃如有汕刷随宜修补倘遇大有损动即于隄内有产之家量起夫役相幇修筑伏秋之时选拨省祭阴医等官画地分守仍须预备桩草绳苇之各安置要害处所以待不时之需每岁冬春之交即预行申饬山阳县掌印官可也目今河由草湾正河俱淤殊不足虑然河性不常一旦忽归正道修守之法仍须志之【以上河防险要】
　　淮北险要砀山县旧缕隄原因傍隄取土以致隄根成河每上流刘霄等口漫溢则直灌隄河壅激冲撞缕隄坐此不支今弃此隄于不用而另幇近年所筑月隄巳为得防又虑缕隄决则月隄亦危且砀山居丰沛上游砀隄乃丰沛外户外戸失守则堂奥随之故复彷黄河顺水坝之意于单砀接界处筑斜长大坝一道长千余丈使上流漫溢之水循坝径归大河不得廹缕隄以危月隄试有成效宜加意此坝冬春拨夫幇培伏秋倍夫防守此保全砀丰沛一带隄防关键也　丰县邵家大坝乃断絶秦沟旧路最为吃今已倍幇髙厚又接长数百丈每岁宜摘调徐北隄夫赴此加修加守若日后夫役钱粮有余再于华山斜筑大坝直至楼子集将秦沟浊河二口俱断则全胜之防也但坝须髙大斜向东南勿令兜水乃可经乆姑识之以竢将来　徐州东岸南去十余里有狼矢沟又东十五里许有磨脐沟每岁黄水暴涨则从狼矢沟直下至磨脐沟泄出赤龙潭经蟃蛤诸湖骆马湖出宿迁董陈二沟嘉靖年间全河俱从此出而两洪正河俱为之夺万歴七年已于本沟筑遥隄一道而地形甚卑水入囊厎随复冲决遂议筑减水石坝一座余郎中亲徃视之不可而止今此议尚存驯躬率中河沈郎中徃视之地形较之河口卑数丈黄河暴涨之时必至逾隄漫流岂肯循轨入坝　徐州之房村牛市口棃林铺李家井灵璧之双沟曲头集栲栳湾睢宁之马家浅王家口白浪浅何字铺邳州之匙头湾张林铺沙坊等处皆系埽湾急溜先年屡经冲决最为要害今双沟一带已议弃缕守遥矣其余每岁冬春间务及时详加勘议应防埽者急防应筑矶觜坝者急筑若水既发则难施工矣水发之后尤须倍严防守司道府官俱当不时廵阅矧濵河田地每利于黄河出岸淤塡肥美奸民徃徃盗决盖势既埽溜止须掘一蚁穴而数十丈立溃矣凡此等处夜防尤不可懈识之慎之　双沟弃缕守遥固为得防但恐涨水直至峰山未免分流今于邳州对河羊山山土山相接处创筑横隄长四百八十丈纵有顺隄之水遇格即返仍归正漕自无夺河之患此隄虽系睢宁县地方然去邳州不逺专责该府掌印管河官时加督阅培筑之工勿怠勿忽　防御之法格隄甚妙格即横也盖缕隄既不可恃万一决缕而入横流遇格而止可免泛滥水退本格之水仍复归漕淤溜地髙最为便益今于南岸房村单家口双沟马家浅新安峰山等处俱筑格隄一道并羊山横隄共七道倘岁岁増修髙厚可永无分流夺河之患矣俟工力有暇再为増筑北岸亦仿而行之多多益善也　归仁集隄所以捍御黄水睢水湖水使不得南射泗州并攻髙堰而又遏睢水湖水使之并入黄河益助冲刷关系最为重大每岁三月间即当拨洪夫二百余名协同本隄夫并力修防隄下宜密栽茭栁以搪风浪其水浸隄根稍深处即预下护埽一二层椿笆欹朽者务逐一掘换塡筑内四铺以至九铺尤为危险工宜倍之每岁冬春宜多运桩绳草分贮各铺其管河主簿督令专驻本隄以便督率然其槖籥则又在小河口之通塞盖小河通则睢水径入黄河而归仁之水减半其藩篱则又在耿车时儿滩一带之隄盖此隄髙厚坚固则睢水不能漫入埠子等湖而小河常通矣故上自髙阜下至时滩皆当接筑长隄岁加修守且密栽茭苇等以防之盖修守此隄即所以修守归仁也况小河常通则灵睢宿迁积水得泄而沮洳渐成膏腴舟行径直免犯湖险而小民便于贩易为地方利又非浅鲜也司河者宜加意促成之　桃源县地方有马厰披横隄长七百四十六丈盖虑黄水大涨则从此入淮而淮为之淤淮水大涨则从此泄出而清口流弱故特筑横隄一道以遏之使黄不得入淮不得出最为关宜慎修之　遥缕夹中居民及濵河居民俱当谕以移居髙阜处所或即结庐于遥隄之上盖黄河伏秋盛涨之时缕隄逼水必难恃以为安若水至而后避则无及矣此亦徙民当水冲者之遗意也即小民安土重迁亦须谕以四月暂移至九月复还故址每歳春杪司道即严行各州县家谕而戸晓之乆之而民知遥隄之外皆乐土自有不待驱廹而相率移居者矣【以上河防险要　河防一览】











　　行水金鉴卷三十五
　　钦定四库全书
　　行水金鉴巻三十六
　　江南按察使傅泽洪撰
　　河水
　　山东险要　山东兖州府曹单二县有太行隄六十九里有竒创自治十年河决黄陵冈大伤张秋运道先臣都御史刘忠宣公自河南以至砀沛筑长隄一道即太行隄也向来修守止及近水缕隄而行隄置于度外万歴四年河决鲁家口则曹单金鱼被淹殆尽万歴八年题准大加修筑屹然可恃以后每二年一次加幇着为定例当事者慎毋居安忘危爽期废格可也
　　河南险要　河南黄河南岸逼近省城藩封重地最为吃如荥泽县之小院村中牟县之黄炼集祥符县之瓦子坡槐疙疸刘兽医口陶家店张家湾时和驿兔伯堽埽头集陈留县之王家楼兰阳县之赵皮寨仪封县之李景髙口普家营商丘县之杨先口俱为要害刘兽医口先年筑有埽坝坝内有月隄一道惟恐月隄不支又于万歴十七年筑遥隄一道长二千七百三十二丈足为屏翰本年题准埽坝不足恃专守月遥二隄讫又陶家店幇接隄长一千八百七十一丈坝长三千六百二十九丈张家湾加修旧坝一道旧隄一道时和驿幇筑隄长九百二十丈坝长三百二十七丈又兔伯堽至埽头集止有一隄倘被冲决则水直至野鸡冈趋凤泗重干陵寝万歴十八年増筑遥隄长二千九百三十丈重门待暴或可无虞又赵皮寨起至李景髙口一带系黄河旧趋凤泗故道万歴十七年剏筑遥隄长二千三百五十九丈九尺最为要害宜愼守之　北岸廹近漕河关系运道最为要害如荥泽县之甄家庄郭家潭阳武县之脾沙堽原武县之庙王口封丘县之于家店中栾城荆隆口祥符县之黄陵冈陈桥贯台马家口陈留寨兰阳县之铜瓦厢板厰樊家庄张村集马坊营仪封县之穵泥河炼城口荣华树三家庄考城县之陈隆庄芝麻庄孝城口俱为要害荆隆口万歴十五年河决长东二县几溺万歴十七年剏筑遥隄长二千九十丈所当加意防守又荣华树幇筑隄长一百七十五丈六尺坝长五百五十九丈三家庄剏筑坝长二百七十丈芝麻庄剏筑坝长八十六丈孝城口补筑隄长二十八丈坝长二十丈四尺皆系吃隄岸并宜分拨官夫防守不懈者也以上南北两岸要害处所每歳冬春掌印管河官沿隄相度或预卷干埽以防其汕或多筑矶觜以遏其冲各该管河官驻守河濵该道不时巡阅四防二守之法务须三令五申丁宁告戒愼之愼之　治十年河决黄陵冈张秋运道淤阻都御史刘忠宣公筑有长隄一道荆隆口之东西各二百余里黄陵冈之东西各三百余里自武陟县詹家店起直抵砀沛一千余里名曰太行隄盖取耸峙蜿蜒如山之状南岸亦旧有长隄一道起自虞城县至荥泽县止两隄延亘一千五百余里实为该省屏翰但地鲜老土最易冲汕卑薄巳甚已经题加幇筑于万歴十七年计筑完隄坝共长四万八千一百二十二丈庶几可恃以后年分管河官各照地方但有剥损悉如歳修事例覔取老土实杵加幇髙厚不得拥沙塞责管河官不时巡视探验加意毋忽直险要　直大名府属长东二县旧有长隄一道延亘一百三十里东至山东曹县白茅集西至河南封丘县新丰村止隄外即有淘北河一道相传即黄河故道也万歴十五年河由河南封丘县荆隆口决入夹淘北河冲决本隄之大社口两邑昏垫该工科都给事中常防同抚按题奉钦依脩筑隄完然隄外有月隄三坝名曰三尖口呉家口刘家口在长垣利在泄水不肯闭塞在东明惧其受淹坚欲堵截两相掣肘虽有坝名终属虚应即今长隄专设府佐驻守杜胜集而又画界分理长垣县管九十七里东明县管三十三里建铺设夫以时修守隄既固矣三坝有无不足较也夫坝之有无系于长隄而隄之利害全在荆隆一带故添设开封府同知专驻劄荆隆虽卫河南实卫长东二县也总之荆隆坚守则长隄无事长隄无事则三坝不用二县之民永帖袵席此探本遡源之论不可不知也长东河官须时时侦探荆隆口隄岸少有冲汕即申总院施行【以上河防险要】
　　一筑隄凡黄河隄必逺筑大约离岸须三二里庶容蓄寛广可免决齧切勿逼水以致易决隄之髙卑因地势而低昻之先用水平打量毋一槩以若干丈尺为准务取眞正老土每髙五寸即夯杵三二遍若有淤泥与老土同第须取起晒晾候稍干方加夯杵其取土宜逺切忌傍隄穵取以致成河积水刷损隄根验隄之法用铁锥筒探之或间一掘试隄式贵坡切忌陡峻如根六丈顶止须二丈俾马可上下故谓之走马隄工费凡创筑者每方广一丈髙一尺为一方计四工土近者每工银三分最近者二分土逺者四分如隄根六丈顶二丈须通融作四丈折算此计土论方之法也如幇隄则先计旧隄若干今増髙阔各若干亦以前法折算　一塞决凡隄初决时急将两头下埽包裹官夫昼夜看守稍待水势平缓即从两头接筑如水势汹涌头裹不住即于本隄退后数丈穵槽下埽如裹头之法刷至彼必住矣此谓截头裹也如又不住即于上首筑逼水大坝一道分水势射对岸使回溜冲刷正河则塞工可施矣塞将完时水口渐窄水势益涌又有合口之难须用头细尾粗之埽名曰鼠头埽俾上水口阔下水口收庶不致滚失而塞工易就也埽以土胜为主埽台须要卧羊坡以便推挽揪头绳须要扯以防下淌又须时时打松令其深下仍覔惯防泅水之人入水探验厎埽着地方下签桩签桩须要酌中埽埽钉着方为坚固倘有数寸空悬无有不败事者如寒天或水急不能泅水即看揪头寛松便是着地之騐系绳留橛令人专守略有走动便须另下一橛橛头上塡记第几埽揪头滚肚明白以便防查收放埽靣出水未髙宁加一小埽不可多用土牛推埽时易动故也此等事须要勇徃直前俗谚谓之抢筑稍稍逗遛必有后悔以上数端茍不详审劳费罔功輙疑怪甚可嗤也如用大埽长五丈髙六七尺者用草六百束每束重十斤价银二厘该银一两二钱栁梢一百二十束每束重三十斤价银一分该银一两二钱如无栁梢以苇代之草绳六十套每套四十二条每条长二丈四尺价银三分该银一两八钱桩朩五根每根银一钱该银五钱揪头滚肚绳四条共用二百五十斤每斤价银五厘该银一两二钱五分每大埽一个约共该料价银五两九钱五分挑土夫土逺近不等难以预计中埽并土牛工料以次递减　一下护根干埽凡隄系埽湾须预下干埽以卫隄根此埽须土多料少签桩必用长壮入地稍深庶不坍蛰如下长三丈髙三尺埽一个用草一百六十束该银三钱二分栁梢四十束该银四钱草绳十二套该银六钱桩朩三根该银三钱量用作行绳用隄夫二十工不议工食每埽一个约共该料价银一两六钱二分　一栽栁护隄卧栁长栁须相兼栽植卧栁须用核桃大者入地二尺余出地二三寸许栁去隄址约二三尺密栽俾枝叶搪御风浪长隄须距隄五六尺许既可捍水且每歳有大枝可供埽料俱宜于冬春之交津液含蓄之时栽之仍须时常浇灌长栁宜用棘刺围防以防盗拔畜啮　一栽茭苇草子护隄凡隄临水者须于隄下密栽芦苇或茭草俱掘连根丛株先用引橛锥窟深数尺然后栽入计阔丈许将来衍茁愈蕃即有风不能鼓浪此护临水隄之要法也隄根至靣再采草子乗春初稍锄覆密种俟其畅茂虽雨淋不能刷土矣　四防一曰昼防隄岸每遇黄水大发急溜埽湾处所未免刷损若不即行修补则埽湾之隄愈渐坍塌必致溃决宜督守隄人夫每日卷土牛小埽聴用但有刷损者随刷随补毋使崩卸少暇则督令取土堆积隄上若子隄然以备不时之需是为昼防　二曰夜防守隄人夫每遇水发之时修补刷损隄工尽日无暇夜则劳倦未免熟睡若不设法巡视恐夤夜无防未免失事须置立五更牌靣分发南北两岸协守官并管工委官照更挨发各铺传递如天字铺发一更牌至二更时前牌未到日字铺即差人挨查系何铺稽迟即时拏究余铺仿此隄岸不断人行庶可无误巡守是为夜防　三曰风防水发之时多有大风猛浪隄岸难免撞损若不防之于微乆则坍薄溃决矣须督隄夫捆札龙尾小埽摆列隄靣如遇风浪大作将前埽用绳桩悬系附隄水靣纵有风浪随起随落足以护卫是为风防　四曰雨防守隄人夫每遇骤雨淋漓若无雨具必难存立未免各投人家或铺舍暂避隄岸倘有刷埽何人看视须督各铺夫役每名各置斗笠簑衣遇有大雨各夫穿带隄靣摆立时时巡视乃无疎虞是为雨防　二守一曰官守黄河盛涨管河官一人不能周巡两岸须添委一协守职官分岸巡督每隄三里原设铺一座每铺夫三十名计每夫分守隄一十八丈宜责每夫二名共一段于隄靣之上共搭一窝铺仍置灯笼一个遇夜在彼栖止以便传递更牌巡视仍画地分委省义等官日则督夫修补夜则稽查更牌管河官并协守职官时常催督巡视庶防守无顷刻懈弛而隄岸可保无事二曰民守每铺三里虽已派夫三十名足以修守
　　恐各夫调用无常仍须预备宜照徃年旧防于附近临隄乡村每铺各添派乡夫十名水发上隄与同铺夫并力协守水落即省放回家量时去留不妨农业不惟隄岸有頼而附隄之民亦得各保其田庐矣各铺相离颇逺倘一有警别铺不闻有误救护须令隄老每铺竪立旗竿一根黄旗一靣上书某字铺三字灯笼一个昼则悬旗夜则挂灯以便瞻望仍置铜锣一靣以便转报一铺有警鸣锣为号临铺夫老挨次传报各铺夫老并力齐赴有警处所即时救护首尾相顾通力合作庶保万全　守隄之法隄防盗决最为吃盖盗决有数端坡水稍积决而泄之一也地土硗薄决而淤之二也仇家相倾决而灌之三也至于伏秋小涨处处危急邻隄官老阴伺便处盗而泄之诸隄皆易保守四也巡警稍怠或乗风雨之时或乗酣睡之处即被下手矣防御者不可不知　河防全在歳修歳修全在物料而州县河官视为竒货歳估既定冒银入已括取里递草束河夫攀折栁梢遮掩一二便为了事近日徐州判官彭鹤灵璧主簿元仲贤之事可鉴也今议于十一月间司道官估计停当各掌印官领银收买法固善矣又须特委亷能职官一二员专管收支工完之日将卷筑过埽坝收支过物料数目开报总河衙门查考庶几事有责成而钱粮无冒破矣又冬初修守稍暇即督夫于漫坡中采取野草每束十斤者每夫每日可采四十束积至百万可省千金裨益非小草料既备埽护必周冲决之患可免即脱有不测而物料在手计日可塞何致延阁縻费此河道第一吃工夫也【以上修守事宜　河防一览】
　　明神宗万歴二十一年二月甲午起补广西副使杨徳政于河南专管修河　乙未工部覆今日河道之患皆起于河身髙故自鱼沛至徐邳一带泛漫淹滋大为可虞甚且淮流梗塞弥及祖陵致厪圣明隠忧特差给事中张贞观防议查勘今本官报命内议开归徐一带逹小河口以救徐邳之溢议导浊河入小浮桥故道以行鎭口之患事经阅歴闻见必眞又议引沁一节其剖析利害凿凿可据合行河臣防集地方司道等官逐一从长计议要见鎭口之壅作何宣泄徐邳之溢作何消导小河浊河两议利害事体孰为缓急钱粮孰为繁省或应与前项腰铺工役一并举行或应于支河三议之中求一长防至其引沁之防事出创议更宜详慎如利多害少务在必行或有患无功毋得轻动　三月已卯陞兵部车驾司署郎中事主事于若瀛为河南佥事专管修河　七月甲寅先是工科都给事中刘宝等题总理河道尚书舒应龙题霪雨异常疏请赈沿河各州县至是工部覆淮徐一带被水灾民敕抚按作速勘实破格蠲赈不允　八月甲申总理河道舒应龙疏五月既望以来大雨倾注河流涨溢邳州城邑业已陷没髙寳等处湖隄冲决及今修筑其要有四一优夫役宜从寛估二亟赈贷冀发帑金及所积金花银三溥圣惠徐淮数郡山东河南二省均乞徧及四专委任在假河臣便宜下所司议　九月甲子旌表邳州河决负亲避溺孝子廪生张缜从巡按李时华请也　癸酉南京御史陈邦科题治河之法不外疏筑濬疏者多穿漕渠以分其势迩河身日髙恐分之则流缓而沙愈壅筑者固隄束水以刷沙然徐邳以南节年増卑培薄不遗余力矣卒未收刷沙之利而反滋冲决之害至于扬州髙庙一带至仪真闸口地势本亢兼之积淤渐垫当事者未务浚扬仪之浅而歳増髙寳之隄湖水常蓄深至一二丈余而运隄遂以不支则河之未可专恃筑而刷沙之未可专恃水亦明矣濬者去沙以涤其淤其方有三趁冬春水涸之候率沿河浅夫乗时捞浅则沙因捞取不停而去此濬之不费官钱者也官舟运舟商舟民舟徃来如织舟尾悉系犂钯乗风搜涤则沙因搜涤未宁而去此濬之不动官夫者也水碓水磨水激自旋若令智巧匠彷其意置为朩机乗水滚荡则沙因滚荡不留而去此浚之不劳人力者也用此三者积日累月水赴海则沙亦赴海河不挑而深矣漫隄则沙亦垫隄岸不培而髙矣水决坎则沙亦盈坎洼不填而平矣用此法以濬黄流则黄身日就剥落淮出可以无梗而免凤泗之危用此以濬扬仪则扬仪不虞浅涩湖水方可以少蓄而免运隄之危此外如淮必不可不防黄故髙堰断不可弃湖水盈溢必伤隄故周家桥溃处断不可开巳弃故道必淤满故老黄河草湾等处决难复下所司议【明神宗实录】是年河复大为患决汶上决鱼台决济宁决钜野其泛涨则宿迁髙邮兴化邳州【续文献通考】
　　是年五月河决单县之黄堌口一由徐州出小浮桥一由旧河逹镇口闸【南河全考】
　　是年五六月怪风猛雨海啸河溢淮沭泇濴诸水防合所冲决者万万计溺死居民无算【淮安府志】
　　明神宗万歴二十二年二月乙卯戸部郎中华存礼请复老黄河故道并浚草湾工部侍郎沈节甫以为复者诚难轻议浚者似或可从乞命总河委官查勘兼查与原题腰铺工程利害孰多事体孰当费孰省疏内所称桃源四坝及小河口董家沟等处浚塞是否可行又言近来河患在于河身日髙髙在清口则淮水不得出而为祖陵忧故开腰铺者所以使黄让淮而安祖陵髙在镇口则闸河之水不得出而为运道忧故开韩家庄者所以泄闸河之水而保运道然皆补偏救弊臣部日求治本之防而未得乃议者纷然多不可行之事宜槩覆停上曰可　庚午工部覆总河舒应龙疏言河工巳有次第请停止月报通候工完奏钱粮其委用官员甄别议处上以应龙忠勤候特防优叙余官分功罪具报九月已卯以总督河道工部尚书舒应龙回部管事壬午陞兵部左侍郎顾养谦为工部尚书总理河道【明神宗实録明史稾飬谦无总理河道之命以未任故也】
　　明神宗万歴二十三年二月丁未诏以南京都察院右都御史杨一魁陞工部尚书兼都察院右副都御史总督河道　三月甲戌工科都给事中呉应明奏淮黄二流防于清口而海口一带则淮黄之尾闾也先因黄河迁徙无常设遥缕二隄束水归漕乃水过沙停河身日髙徐邳以下居民尽在水厎今清口以外则黄流阻遏清口以内则淤沙横截强淮倒灌上流约百里许淮水仅出沙上之浮流而潴蓄于盱泗者遂为祖陵患矣先年科臣张贞观所议自腰铺开一支河归之草湾或从清河南岸另开小河至骆家营马厰等处出防大河建闸啓闭一遇运浅即行此河亦防之便者至治泗水则有议开老子山百折而入之江者即排淮泗注江之故道也宜于此处建闸淮平则闭秋涨则开使不得为陵泗患又考河形北髙南下张福口居淮河北流与清口对隄张福则水向南而淮病隄清口则水向北而淮不病故拆张福隄而于清口造隄以束之亦两利也疏下工部覆称腰铺支河之开及濬清口之议容臣等行总河详勘次第举行至疏海口开老子山决张福隄与夫建闸扒沙实土甃石之议事难遥断恭候命下行漕部院及各御史防勘画一以凭覆请裁夺诏如部议　丙申工部议覆淮安府管河同知唐民敏因勘徐州管河州判彭鹤侵尅河工歳修银一百八十两以致牛市口溃决先经总河潘季驯题叅民敏不即承问致彭鹤亡去遂并劾民敏革职盖民敏与彭鹤先同官徐州季驯疑其有庇也乃勘科张贞观极称民敏清吏止争磨脐河总河主塞民敏主留遂衔民敏借彭鹤事以发之除彭鹤追赃发遣民敏相应怜惜遇缺推补从之　四月癸亥巡按直牛应元因瞻谒祖陵目击河患乃绘图以进随上疏言黄淮交防其来已乆今独责黄髙淮壅者起于嘉靖末年管河部臣见徐吕二洪巨石巉岩横亘水中运船不便令凿去河中冲激之势淤沙日停河身日髙于是溃决起矣当事者计无所之旁河两岸筑长隄以夹束之名曰缕隄缕隄复决更于数里外筑重隄以防之名曰遥隄虽歳决歳补而莫可谁何矣但黄淮原有交防处黄从西北来自清河县北二十里骆家营折而东至大河曰防淮所称老黄河是也永乐初准平江伯陈瑄以其迂曲从骆家营开一支河为见今河道而老黄河淤矣万歴年间复从草湾开一支河黄舍故道而趋以致清口交防处二水相持淮不胜黄则窜入各涧口淮安士民于各涧口筑一土埂以防之嗣后淮黄暴涨水退沙停清口遂淤今称门限沙是也此时当事者不思挑辟门限沙唯习筑塞之故智费巨万金钱傍土埂筑大堰横亘六十里名曰髙堰全淮正流之口置不为理复将从旁入黄之张福口一并筑隄塞之遂倒流而为祖陵患矣前歳勘科张贞观始议辟门限沙裁张福隄其所重又在支河腰铺之开总之全口淤沙未尽挑辟即腰铺功成淮水未能出也况目今下流鲍王诸口已决难以施工岂若复黄河故道尽辟清口淤沙之为要乎至欲于上流施工则不如科臣呉应明疏中所云就草湾下流浚诸决口俾繇安东归伍港是一防也不则原议周家桥量为疏通亦为一防若乃急将黄堌戎家等见决水口早为隄防又于萧砀等弥漫处挑成渠道又于符离集一带河身浅阻处量为疏利至宿迁县西旧有小河一道为淮水入黄正路急宜挑辟使有所归大意唯以复淮故道辟门限沙为主而腰铺之开海口之浚在所缓者已而总河舒应龙报称张福隄已决百余丈辟口挑沙见在行功至腰铺之开尤不可废事下工部侍郎沈思孝因奏言臣顷道出淮口询诸父老皆谓黄髙势猛淮弱倒灌抑此患者唯有复老黄河于上以夺其势辟清口沙于下以通其流因询所谓老黄河则自桃源县三义镇起至叶家冲仅八千余丈河形尚存工费似易一意开浚河势必分为二一从故道抵颜家河入海一从清口防淮患必可弭矣第议论甲乙未定既奉有差官踏看之防请着风力工科一人防同总河总漕与各御史从长计议务期佥谋画一永有利頼可也上诏着风力科臣一员去防同地方官计议其工易举者作速随宜疏泄以安陵寝事干重大垂永利者仍确议奏报不得仍前怠玩以取罪戾五月戊戌御史秦懋义称河工艰钜督臣杨一魁力薄难肩欲以总漕戸部尚书禇鈇代之吏部覆称用人须尽其长当机不宜辄易宜令照旧供职从之【明神宗实录】













　　行水金鉴巻三十六
  </div>
  <div class="pagination">
   <a href="行水金鉴_page19.html">
    上一页
   </a>
   <span>
    ...
   </span>
   <a href="行水金鉴_page15.html">
    15
   </a>
   <a href="行水金鉴_page16.html">
    16
   </a>
   <a href="行水金鉴_page17.html">
    17
   </a>
   <a href="行水金鉴_page18.html">
    18
   </a>
   <a href="行水金鉴_page19.html">
    19
   </a>
   <span class="current-page">
    20
   </span>
   <a href="行水金鉴_page21.html">
    21
   </a>
   <a href="行水金鉴_page22.html">
    22
   </a>
   <a href="行水金鉴_page23.html">
    23
   </a>
   <a href="行水金鉴_page24.html">
    24
   </a>
   <a href="行水金鉴_page25.html">
    25
   </a>
   <span>
    ...
   </span>
   <a href="行水金鉴_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
