<!DOCTYPE html>
<html>
 <head>
  <meta charset="utf-8"/>
  <title>
   汀州府志 - 第 141 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汀州府志 - 第 141 页/共 162 页
  </h1>
  <div class="content">
   大忠祠记
 〔明〕熊　汲

　　李公祠，盖为宋丞相李忠定公建也，前此未之有。始于今日，其顺民之情乎？读《写怀诗》，公自敘详矣。诗仅二十八字，而讨贼复仇、忠君忧国恫乎有馀思焉，至今传诵人口，虽三尺童子能扬言之。则夫过化之泽，千载一日。庙而祀之，固邑之人争先而奔走者也。予惟公忠义之性，与元气周流，常充塞乎天地间。而几先之哲，与敏达之材，果断之气，又足以副所欲为；且器使善任，豪杰尤附之。天不祚宋，困于讒邪，使颠沛流离而濒死者屡。可悲矣！朱子谓：“忠定入来，方整顿得成朝廷。”史臣论云：“以公之贤，使得毕力于靖康、建炎间，二帝何至于北行，而宋岂止为偏安？”斯论信矣。今神祠一憇，词气慷慨且忘迁谪愁苦，北征之心直与雷霆震而风飚驰，生气犹凛凛也。或谓，公激烈忠勇，与诸葛武侯相似。侯吞并吴、魏之心百折不渝，而征勦孟获，徘徊瞻拜于伏波庙，词义感愤，得无与兹类乎？草仓为伪闽锐将，以死勤事，端拜酬奠，冀佑于灵，其有感于将军不浅矣。将军在闽为将，视丞相固当北面，惟以意气相感，钦仰威神，酹酒赋诗。后将军混入淫祠，赖公诗毋毁，则藉以光大者多矣。今以将军神奠后，而公正位中堂，神安其居，民仰其德。忠义遗风，千载辉映，其于世教，岂小补哉？当时，卖国之奸噏噏訿訿，乃欲以公缚送金人，又议不赦公以谢金，真罪通于天矣！然而，宋室兴亡之机能不于兹三叹云。予校文至邑，邑令潘时宜次第其事以请，于庙仍旧无增置，于祭即倚庐僦民居取足。皆经略得宜，可谓能识其大者矣。故记之。
笃功亭记
 〔明〕宗　彞

　　古之君子，其将责人以有功也，必使之乐其职，安其居，以其优游喜乐之心而就吾事，夫岂徒苟悦之哉？凡人之情，其将有为也，其心乐而为之，则致精而不苟，虽殚力费心而不自知，故所为者有成而无难。古之御吏也，为法不苛，其勤惰疎密随其人之所欲，而吾独要其成。是以古之循吏皆能有所建立。夫望人以功，而使其情愁沮不乐，求舍去之不暇，谁肯以其怨沮不平之心而副吾之所欲哉？顷时，予见监司病郡县之政不立，扼腕盛怒曰：是惟饮食燕乐、居处游观之好。吾日夜以法督责之，使无得有一于此；一岁之日，数计晷刻，吾从而课率之，使无有顷刻之闲。以约束为不足，而继以辱骂；辱骂为不足，而继以讯诘。方此时，吏起不待晨，卧不及暖，废饮食，冒疾病，屋室败漏不敢修完，器用敝乏不敢改作，其勤苦如是，犹不足以当其意。宜其郡县之政，无所不举，小大得职而民物安堵矣。然吏益奸，民益劳。又书具于有司，而事不立；吏足以免其身之责，而民不知德，相为欺绐，以善一时；而监司卒亦不得而察也。岂非其所为者无至诚喜乐之心，而出于畏罪不获已，而苟以克职故耶！其事功之灭裂如此，理固然也。连城令杜君治邑有能名，以其余力作燕居之堂，扫洒完洁，足以宴宾客，阅图书。庭有扁额，因以为名。夫杜君岂以谓苟劳而无益，不若暇佚而有功；将安其居，乐其身，以其讼狱簿书之闲，与贤士大夫弹琴饮酒、欢欣相乐，舒心而养神，使其中裕然；然后观物，图其致用，意于文法寻尺之外，以追古循良君子之风，以大变俗吏之弊而为之哉。夫古人善为政者，不佚而常安，不劳而善成。吾知杜君其有得于此矣。先是，丐名于大冡宰杜纯一先生，命曰“笃功”。余思其旨固有在，因以为记。
增修褒忠祠记
 〔明〕刘　戬

　　天顺壬午，上杭溪南里贼首李崇政愤嫉邑之富豪侵夺，有司弗禁，遂乌合群丑攻破县治，大肆剽掠。监军暨都、布、按三司以兵驻汀州，闻贼势张甚，不敢进。日椎金鼓，耀士卒，扬虚声。民益骇散，贼愈猖獗，据岩险，诱流亡，时出侵犯，傍县官兵莫能御，退而自保。癸未，监察御史安成伍公骥奉命按治于闽，次建宁。闻之，即驰赴汀，檄三司引兵，会议方略。众殊无固志，公因询上杭来者，皆言道梗不可往。公曰：“即梗，汝辈安得立来。”升肩舆，携数老兵抵上杭，询贼巢穴。闻一致仕教官家居，乃屏徒从单骑造焉。教官惊愕出迎，备言家属被贼驱迫状。公令召亲戚听告谕。贼见公无他，明日下寨来者十数人。公谕以祸福，莫不感泣。语闻贼中，降者万余人。立命复旧业。其魁亦欲乞降，会有谋绐贼降而诛之者，公固不听，而贼怀疑惑，遂拥众不下。公躬督将士逼贼巢以营，贼悉力来拒，都指挥桂福欲避其锋，公拔剑拟福。福跪谢曰：“请用命。”于是战甚力，贼稍引却。遣都指挥丁泉领奇兵绕出贼后，焚其寨，且戒以贼退勿追。丁乘勝追贼，遇伏，鏖战死之，贼死伤亦众。已而，公督战益急，贼遂平，乃班师。公因积苦军中，已染瘴疠，代回京师，竟以疾卒。上杭民闻之，如哭私亲，抟土肖公像于邑城楼，岁时拜祭，而以丁配享。久之，累请当道，祀公与丁，未报。岁壬辰，按察司佥事新淦周公谟分巡其地，始从民请，择地于布政分司之前，委其事于汀同知歙县程熙、知县武攸肖宏。庙得告成于甲午。宏具始末以闻，赐额“褒忠”，命有司每岁仲春祀以羊豕。丁未，汀推官涂琳来掌是邑，执笾豆于庙，顾瞻感叹，病其隘陋，复新而大之。于是朝廷褒崇之典，齐民怀思之诚，乃大称焉。琳以书来请记。予按祭法：能捍大患则祀之，以死勤事则祀之。公与丁之庙食兹土，殆经所谓“生于心而奉之以礼”，传所谓“其始自今，钦于世世”者矣。然予与公别有所感也。夫民岂乐于盗贼哉？其未发也，治之不以其道；其既发也，绥之不以诚；置之于至危，而激之以必变，于是民始以其安居之身而为此族灭之计。故予尝念公之忠，不在灭贼，而在于招贼，以身自试于不测。固全躯择利害者之所深避，而公不恤也。使公得竟其志，则国家无亡矢遗镞之费，反侧之民无肝脑涂地之惨，而上杭之生聚固不但如今日也。然则公之忠之所成者，殆公之遗馀乎？是可慨也已。若夫甲胄之士奋不顾身而继之以死，古所谓烈丈夫者，如丁之忠，其得配食于公，固不待论述云。
汀郡节推刘侯生祠记
 〔明〕马　森

　　临汀郡古为七闽，崇山复岭，控连延、邵，南通交、广，北达江右。连城为郡外邑，居闽、广之界，其地多荒林野径，榛丛茀草，为游寇渊薮。山谷不逞之徒，亦时纵剽夺。以故其民虽以时耕桑，亦习于战守，不忘备也。沙寇荡平之后，枹鼓久宁，邑无大警。近以倭乱，远迩戒严。嘉靖庚申以来，广寇张琏、萧晚等蜂屯蚁聚，四出刼掠，所经连城之界无虚月，掳人民，烧储积，侵扰无孑遗。辛酉之岁，民以大饥，死者相枕于道，其穷横者往往相聚行刼，而三隘为甚，良民束手无策。先是，汀州节推刘侯莅政期年，谳断平允，大有惠声。于是连城父老有识者相谓曰：“事急矣，吾闻刘侯大有惠政于民，非刘侯莫能生我。”遂相与走数百里，赴军门叩请，愿以刘侯镇邑事。军门急檄侯行，侯既至。附郭张坊及隔川之众方谋乘机作乱。侯闻之，即逞身往谕之，曰：“我刘郡推也，以父老之请、军门之命而来，以安全尔辈，尔辈勿复为非。”于是众即解散。后乃开仓大赈，设法煮粥，俾民以远近就食，所存活者甚众。未几，忽广寇数千突逼城南。时官民之粟告竭，城中嗷然，危在旦夕。侯悉心经画，檄请郡主石帆杨公捐俸金，求籴于瑞金，以资粮调于三隘，以为牵制。贼造冲车云梯以攻城，侯设奇以应之；贼买奸细为内应，侯复缉获之；贼又欲焚文川桥以延南楼，侯募壮士撤桥之近城者三座。贼计大阻。如是者旬日。时稻黄遍野，贼以余粮栖亩，恃必攻之势，而城内之粮仅数日。侯虑难持久，乃与乡官谢魁等画计，密令壮士乘夜入贼营，因风纵火。火猛风烈，官兵乘之，刺获过半，余悉宵遁。侯慰抚兵民，亟虑三隘之众为贼煽动，反侧为变，复逞身亲往招安，自是三隘悉归顺为编氓良民。侯乃周览城郭，增高城垣数百丈，增制窝铺数十所。又以城中缺井，乃疏要地，以通水泉。平定安集，民以大宁。侯于时值当有会省之行，曾未两月，市民罗三妹，隔川陈文、章上琴、马东山、徐姑塘、罗七，分水铺大和尚等相继作乱，邑中大震。幸侯回车，悉平之。继此则新尹许君尚静知县事，侯以会剿之役纪功上杭。而张琏之党罗袍、杨顺、赖赐等，复由上杭突入连界。侯乃遣人谕以祸福，许尹复行问以离其腹心，赖赐卒降，而袍、顺亦俱就擒。侯又虑清流有罗村之寇，永安岭后有土楼之贼，皆大为连患，因调三隘之兵以靖罗村，袭破土楼，以荡平东界。又复出赃罚，修葺所撤文川桥，以通往来。乃元戎会剿张琏，亦于时凯捷。当道题请奏功，奉旨优赏，赏千金加俸一级，时壬戌之九月也。侯三载考绩，将上天曹。连之民戴侯之功，思无报，乃相与鸠工治材，立生祠于县治之左，塑像以祀侯。二三父老复不远千里来请记于余。余惟：古之临大事、济大难者，一曰德望，二曰才智。必其心之切乎时艰，始终于事任之图；而非苟且倖一时之功，以粗毕吾事者。方侯之弭变张坊、招安三隘也，非平日之有惠政德望在民，安足以悦服其心？而城守之策剿之略，非侯之才智素裕，其畴能办之？观侯之在连也，盖将以其身与连之城相为存亡；其去连也，又将以其心与连之邑相为安危。即侯之他日显陟崇阶，而其精神亦必常往来于莲峰苍谷之间，期于奠其四封，庇其人民，以永谧而无事。此皆侯以真实之学为真实之事业，非苟且倖一时之毕乃事者。连人戴侯之恩生祀侯也，宜矣。侯名宗寅，字子肃，别号萝岩，江右之万安人，嘉靖癸卯乡荐，筮仕于汀。其先世尚书公广、卫侍郎公玉、景州牧嘉兴守悫、尊君祈阳令荣，咸有功德在民，所在民皆祠之。予久宦江表，知侯之先烈为详，而侯之茂绩在连又彰彰如是，故因父老之请，而遂记之。
修学宫记
 〔明〕林大化

　　武平与东广、西江壤相接，其地冈重岭复，林深谷窈，冈烟峦雾，从而被之；带剑剽夺之盗，又从而出没之。偷生其间者，朝不虑夕，奚暇礼义之为？自昔衣冠而弦诵，百无一二焉。宋元以来，叛乱者以为兔穴，兵燹者荐至，烟村荆棘，弦诵之声盖寥寥矣。元大德癸卯，古汴李实、字伯英，来领宰事，怆然曰：“十室之邑，必有忠信，转风移俗，在我而已，不可委之为荒陋也。”乃以和平之心行劳来之政，一年而卧者枕，二年而耕者廪，三年而墟社之会者让而后饮。伯英曰：“可以教之方矣。”乃捐俸饰先圣先贤庙貌，及从士像位，自殿至阶、至门，焕耸具瞻。又创明伦堂，广敞高爽，缭以垣墙，使教谕薛瀛士，日与生徒讲讨仁经义传于其间。山薮所家，鹿豕所邻，争遣子弟受业，上堂喁，下堂俞，长此不辍，虽化为邹鲁可也。瀛士来请曰：“郡博士曷记之！武平，岩邑也，且残毁，未几而文教之兴若此，夫子有知，当为之莞尔矣，可无书？”余来临汀，所见六邑之宰，惟连城质夫、武平伯英，不迂儒术，著绩乡庠，每欲记质夫之事而未能，姑并见于此，以劝来者。
守备行司记
 〔明〕马　驯

　　安边莫大于守备，将帅必在于得人，此有天下者之大政也。故周宣中兴，式是南邦，则命申伯；城彼朔方，则命南仲；城彼东方，则命吉甫。彼诚知三子者中兴之良。以边备而寄之三子，则将帅得人而控制有方矣，蛮彛安敢窃视中原哉？惟弘治改元，圣天子出震继离，维新大政之秋，忧边将乏人，乃命将相大臣推举天下武臣，取其有智勇材略者，储为将材，第之三等，如进例。时金山卫指挥使西侯宁，以众议攸同，获在一等内。未几，廷议守备汀漳者，难其人，佥举侯可任。为授敕，得以都指挥体统行事，侯来，饰备训兵，威声振海隅，不一二年而边烽告息。既而镇守太监陈道、巡抚都御史刘公缨暨兵备佥事伍公希闵会议，以汀州武平居穷山绝谷中，南邻湖广，西接江赣，地僻民悍，而千户所孤城屹立于豺狼出没之冲，仓卒有警，谁与应机？乃具奏，以西侯驻节武平城，以控制之。命下，武平人自喜，以为复得一长城。于时有司奉例为侯创公署，汀郡吴公文度乃申命知事周琛为董，复委义官舒显才综理其务，而西侯亦身亲莅督之。相地于城东北陬，系百户丘崇祖址，割附仓官地以抵之。面离位阳，材坚度良，首事于庚戌秋，讫功于壬子冬。前堂后厅、仪门内外、廂庑左右、隶舍之属，莫不完具壮丽。语其前后赞助之功，则指挥李君智、王君昇、县尹李俊、黄贯辈皆协相以周悉其美。既落成，郡守吴公扁其堂曰“筹边”，俾余记之。余惟三军之司命在乎将，而将帅之雄武在乎威。堂署也者，以张国威而助主将之雄武者也。盖偏裨于此乎禀命，军师于此乎号令，计谋于此乎沉潜。所以疏瀹精神，培养正本，其壮丽非过也，宜也。昔李德裕在西川，建筹边楼以谋吐蕃，《唐史》记之，后人又从而称道之，岂不以德裕下维州、困吐蕃之谋，或有得于是楼之助耶？方斯署兴作间，而皇储定位，下诏颁恩，凡各处分守指挥体统行事，重与署职，以便行事。则朝廷所以垂眷守备将臣者，意亦至矣。与周宣命申伯辈式南邦，城朔方、东方之意何以异哉？况西侯以将才一等而任兹东南重寄，郡守吴公又重以德裕筹边之名，侯当何如？吾意：侯平居无事，则于此堂励士训兵，修饰武备，制服豺狼之心，使之震威慑武而不敢发。仓卒有警，则于此堂命将出师，随机应变，摧挫犬羊之势，使之碎首粉骨而不能乱。则庶几无负于圣天子命将之意，无负于吴公期望之情，无负于武平人长城之喜。虽南仲、德裕辈，亦不能专美于前矣。
邑令章侯祠记
 〔明〕王世懋

　　始世懋以嘉靖己未成进士，而妇翁二山先生不第谒选，得汀之归化。归化，故将乐、清流之间聚落也。以远邑，民好梗不治，乃始创两邑而城。以故，其城郭所凭临，堂皇所盖藏，率多仍民间陋，不得视他岩邑。会嘉靖末，广寇流毒赣、汀间，所过城邑，独意轻归化，谓可攻。遂围之一月。侯率吏民乘城固守，竟不可下。围解，未几而侯以尽瘁卒矣。侯卒且二十五年，而世懋再起为闽督学使者。始入，妇泣而请曰：“妾父之亡，闻其邑之人怜而像之。今墓木拱矣，是当无存。君往，试侦其存否。”世懋校士于汀，则途出归化，间就其邑之人而问之。无论其耆老能道，即舁夫、皂隶，历历雅言之。像故在城隍庙中，如一日也。盖侯为令，以平易宽简得众心，当寇之来，昼夜不解衣，与民生死，民德之甚，而重怜其死，故像而祀之。或曰，死而为城隍神也，故即像之庙中，饮食必以祭。迩稍怠矣，而父老未死者，犹能指而示人曰：“此吾章令君也。”世懋既以徵其事，则汀守徐君、归化令宋君佥辞而言曰：“故令君既尸祝在民，而使君幸握风励权，曷檄入名宦祠而祀诸？”世懋谢曰“而谓使者，得私妇翁耶？令二载，无他奇节，不可。”已又请曰：“令以民意尸祝。缘使者意，即名宦之不可，而忍不辟一尺地，乃令溷神祠中耶？”世懋逡巡未应，而父老争上书，愿以赀买地筑祠为令报。世懋曰：“不可。若重烦邑父老，恐非侯勤民意也。”于是，守若令愿捐赎锾若干金，买地于城东而筑楹若干椽，迎侯像于庙中而祠之。已又请曰：“祠当有春、秋祭。捐学租无几，可得田叁亩，而岁不烦民。此使者所得为。”世懋不得已许之，而因名其祠曰“勤事遗恩”，志所以祠也。呜呼，侯为令仅两载，既无奇节可耸动于民，又非有长子孙与民沦浃之素，徒以共民患难、未食其报而卒，民怜之至今。且令身死子弱，安知其子婿贵显而像之？又安知其二十年后，子婿来为使者，而像之不衰也？向所谓归化之民好梗而难治，然耶，否耶？如死，其民不思，其无乃实有缺焉，以为民菑也。盖祠成，而世懋迁为左参政，守与令君皆以他事去，乃为纪其颠末，而属于署篆者教谕丁君，令碑而存之。使知国家有风励大典，即使者不得私其所亲，如此而又劝为令者知民心易感，毋忿疾而厚责之也欤？侯名宗实，号二山，常熟名宦，大理公之后，以两世赘居崑山，今复为常熟人。
辟永定县诸险塞记
 〔明〕杨　昱

　　汀郡之南县为永定县，南接壤广东之饶平、大埔，中有大洞曰苦竹山、平水澚、望天坵，各崇窅蓊翳，环亘连属数十里。邻壤顽犷或为不靖，每托为潜身灭迹之地，守土者常病焉。嘉靖戊申冬十二月，提兵都御史余姚龚公辉，尝采众议，谓非赭山兑道，莫绝本谋，列以上请，得允，下漳南佥事上饶桂公荣转檄府县芟柞之，盖未暇举者积年。庚戌秋，适知府仁和陈公洪范至，以兹举实一方治乱安危之机，不可缓者。然伤财劳民，动众骇远，皆非所以祗奉德意也。乃假便诣县，微处工费，分给近氓。以辛亥冬十月己未始事，历四旬而毕其役。于是，知县洪君良弼，以公殚虑经纪，宁厥疆圉，不可无言以告，后乃命书事于石。窃惟事有似小而系实大，似缓而势实急，非智者不能知举也。夫辟数十里之山峒，足潜伐奸谋，永妥善类，谓实大实急者非耶？其仁智之德可占矣。《易》曰：“豮豕之牙，吉。”兹役有焉。况官不靡费，民无惊肄，卒襄成议，尤仁智之善，吉之大者也。因志微陋，谨次实书之。
仁爱祠记
 〔明〕裴应章

　　甲辰之秋，游翠华，登龙门桥。桥之东有祠翼焉，予肃谒之，则祀前将军汉寿亭侯关神也。诸父老揖予而进之曰：“斯其为邑大夫唐侯生祠也。”额之曰“仁爱”。予叹曰：“千古义气，阖邑仁声，其先后辉映，岂不并称隆哉。”诸父老因请曰：“曷赐一言以垂不朽。”予籍在邻封，侯所庇爱多矣，敢以倦勤辞？因记曰：宁居崇山复岭中，疆理颇广，田产亦饶，其俗啬戆，山泽之租往往不待督而入，吏兹土者既乐于土风之淳，而又寡于迎送，得以优游而养尊焉，自昔称善矣。嗣是淳庞渐散，民競侈靡，无异通都喧市之习，山谷之氓亦有恃僻而嚚讼者，故长吏亦苦簿书而不暇以逸也。盖风俗之变迁也如此。以予观唐侯之治宁而进于是矣。唐侯以妙龄成名进士，恂恂儒雅，不类于法吏，洁己裕民，未尝以敲朴钩擿为能。事母慎太夫人，则恭敬祗肃，务得其欢心；凡所讯鞫，退必敘述其概，不敢告者则不敢行也。邑有例金，筦库者以故事进，侯却而不视，且榜示以为将来者劝。惟以文学饬吏治，都人士烝烝向往，即邻邑博士弟子，谓侯为文章宗匠，咸不远数百里来就学焉。于是，竖翰墨林为游艺之所，而量材聚石，饰庙貌而一新之，激励士风，培养元气，衿裾雍容，复覩海滨邹鲁矣。广文张先生廉，以病卒于黉舍，侯哭而祀之，割半岁俸以赙。邑不当孔道，椎埋者绐中贵人纡途假道，为恐吓计。人人自危，侯不为动，无亢无阿。比至，卒无所哗而去，民得以安。又邑去会城甚远，路出九龙滩险甚，监司台使者，或发籴接济，往罗倾覆。侯述输輓险远以闻，一切报罢。先是十年，再造黄册，不无挪移影射之弊。侯亲为审鞫，随其多寡而赋役之，且令各甲造册，无敢有舞文而滋弊者。岁时制衣发粟，以给狱囚，曰：“藉令其死，法死耳，宁忍视其冻馁死也？”至于郁攸不戒，反风灭火；旱魃为虐，甘雨随车；修当祀之庙宇，理冲衢之桥梁；严守御，实仓储，外无萑苻之忧，内免饥馑之患，凡可以仁爱斯民者，无一而不至焉。其功迹之最著者，无如鼎建龙门桥，费不赀而功不劳。大抵侯之为政，持大体，不务琐屑，间尝有所掊击，非情不可恕，则理不可遣，弊罔山积，一阅立扫。度先时宁令者，困公私冗日，拮据不休；而侯则草满讼庭，常供坐啸；山当官阁，数有咏吟。又时征召文士为诗酒游，赓歌迭和，闲雅甚都，翠华之间，炳如其色矣。闻一再入侍，所赍持不满囊橐，从乡人宦京邸者，贷出都车马资，侯之有守也，又如此。今且再当考绩矣。圣天子廉侯仁爱之在宁者，于以仁爱天下，置诸台谏，以备股肱耳目之司。予日望之，宁人士讵能久私侯之仁爱耶？诸父老遂请书之，以登于石。 
惠烈祠记
 〔明〕邵　锐

　　予读《闽志》，得清流吕侯镛死贼事，甚壮，感叹起立曰：“毅哉！侯捐其躯以卫其民，斯实良牧也已。”爰奉部檄简祀名宦，乃白诸巡按御史杨君瑞，奉以专祠，用广德意。按学册：侯死埠。亟遣丞博驰往，进厥寿耇问故，曰：“正统戊辰，沙尤寇炽。冬十一月，贼将陈正景拥众掠吾梦溪，进逼铁石矶。巡检邹姓者属有官守，群执以来攻我埠。侯提乡兵远赴吾急，戮厥二总，罗姓、姜姓尤溪人，势几振矣。寡莫胜众，终且被执，耆民魏得礼挺往说贼，曰：‘侯善抚我，实我父母，奈何见执？我子民也，敢不代死？’贼故逞暴，杀魏暨邹，胁侯裒金以赎。不听，翼日死之。宼退，魏茂卿躬为歛葬，复即吾土倡厥遗黎，像祀惟谨。水旱疾疫，辄往乞灵。”较诸志语，益详以核，兼奉邹、魏故主以呈。盖命之侑者，礼失久矣，顾得诸野，独非幸耶？邑既有祠，复进诸生，图葺所谓故祠者，用慰民望，佥以义助，弗烦于官。且念得礼嗣孙贫甚，治舍授田，俾职世守，揆事正言，祠命“惠烈”，有赫大书，永示昭揭。呜呼，闽环山海以邑，自昔患寇，使职民牧者，咸善其民，俾罔失所，宜不应寇。寇且窘矣，焉用蔓？不幸或蔓，百尔郡邑，画地以守，效死弗去，寇将奚往？顾弗尽然，此予所隐忧者。侯德宜民，民与偕死，报祀有请，志述固在。景泰初元，馀寇复作，民用骇窜。邑椽邓瑶者，往扼诸隘，手歼其冲，贼乃引却。业被重伤，倚石僵死。贼顾疑其生也，不敢复逼，一时脱祸者甚众。汇袝侯祠，实应祭法，故祔之。
重修宁化城记
 〔明〕阴维标

　　今上在御五年，旰食宵衣，殚精图治，谓宜四海宁谧，万姓乂安者，理也。乃揆诸事势，有不尽然者。边讧寇扰，黎庶骚然，迄无宁宇。闽僻南服，海氛未靖。汀据上游，虽不与海上之警，而戊辰以来，山寇滋蔓，千里之内，闻风骇窜。宁邑六十余年，民不知兵，今春忽闻寇警，合邑戒严；乃淫雨涨发，两桥陷损，城之未经修理者与沿河一带俱崩。寇患、水灾交怵民心。邑侯张公甫下车，适匪莪王公以查盘至，观兹灾变，督率令、丞以下昼夜乘城，防御无懈，复募壮勇，据守险要。寇知有备，窥伺谋寢。于是一意鸠工，百役咸劝。经始于四月初，告成于十月终，所修城并女墙、马路，合二百五十丈，费金钱八百缗。先是，宁城数修数圯，聚沙雨中，仅同儿戏。癸亥甲子，余始与役，今之圮者，皆昔之将圮未圮，意欲修而力不逮者，再经葺理，当为金城。第恒情好逸恶劳，欲益惮损规避，咸欲袖手纤啬，谁为落毛，徒使贤有司心焦于上，北山发叹于下耳。夫殷忧开圣，多难造邦；嗃嗃以兴，嘻嘻以败。宇曰多故，君相焦劳。百司庶尹，视力奉职。余衡茅贱士，亦不爱顶踵以少效涓涘。用能转危为安，弭灾致祥，未必非兴者，机也。一隅如此，天下可知，从此殄寇宾彛，中外褆福，即谓有其理竟有其事可也。余将拜手颂昇平，祝天子万年矣。 
一柱阁记
 〔明〕李世熊

　　密公之建千佛阁，盖毁而复新于兵凶艰鲜之馀，其运输辏辐若夹相匪人焉者。或乃问予曰：“古佛应世，绵历无算。盖闻同姓字者二，万佛贤刦千如来暨于释迦，乃纪七佛。今奚不七之，奚不万之、二万之、亿千万之，而千云乎？”予曰：“然密公以一愿攝受百千愿，以一力攝受百千力，以一手眼攝受百千手眼。当密公念適起，而百千檀信之念应之，山水应之，水土瓦石应之，香花音乐应之，八谷五金应之，布帛丝絮、铅华丹碧应之，飞走潜蛰、天龙神鬼应之。譬之拔一发而百骸九窍、万千毫孔莫不知，注一勺而江淮河海、溪涧沼沚之味莫不全。奚而佛不千，奚而佛不万、且亿万也？”或曰：“然则是一佛耳。一佛之为千佛，一阁之为千阁与？”予曰：“然！阁今无建，阁昔无毁。建亦无寓是阁。毁亦无寓是阁。即微尘无不有是阁，即大地无不具是阁，即尽宁阳撮土，等大千佛土，此阁无广无隘；即尽十方檀施，倾弥天宝藏，此阁无益无亏。阁寓佛乎？佛寓阁乎？佛阁寓密公乎？”或曰：“然则无阁耳。无阁是为阁乎？无佛是为佛乎？”予曰：“然谓有佛乎？则有佛有不佛，有阁有不阁。谓无佛乎？则无佛无不有佛，无阁无不有阁。谓一佛而千阁可；谓千佛而一阁可；谓千佛而千阁可；谓一佛而一阁可。谓佛住阁则非佛可；谓阁住佛则非阁可；谓住阁即不住阁；住佛即不住佛可，谓佛住非阁住，谓阁住非佛住可，谓有千佛阁即不有密公，谓有密公即不有千佛阁，可也。”
题邓公德政祠记
 〔明〕黄道周

　　天下所以平者，民平也；民所以平者，政平也；政所以平者，心平也。长民者，平心以平政，而天下平矣。宁唯邑，太史公之传循吏曰：“身修者，官未曾乱也。奉职循理，亦可为治。”此平之说也。以理还之天，以法还之君，即以便予之民，循莫大焉。以今观清令邓公，何其符节之合也。无所谓昂首仔肩、经纶割宰之雄也，无所谓碧鸡炙毂、文绣雕镂之采也，无所谓探钩射覆、问羊得马之巧，而亦无所谓甑尘屋漏、悬犊辞鱼之苦也。然而清也，慎也，勤也，文章之饰吏治也，蔑以加矣。善射者平，善奕者实。公之人与政，惟平而已矣。平则实矣，实则无纸上之召杜，亦无苦中之阿大夫。孙樵曰：予居长安中，闻给事中考较，则曰：某人为某县，得上下考；某人由上下考得某官。问其故，则曰：某人能督赋，先期而毕；某人能督役，省度支费；某人当道，能得往来达官为好言；某人能擒若干盗。今廉公治状，署上上考，犹未足以报循良，处此不既难矣？流寇披猖，竭天下物力，议雇募，议加派，议裁减，议搜括蠲输，不啻束湿棼丝。清故瘠土，无有殷振浩穰，磬地所出，无物可利被四方者。况岁洊饥，民生视昔加瘁，功令视昔加严。公不敢以催科谢拙，又不忍以征于不粒、赋于无衣。公求瘼心血几枯，每痛心于救荒无奇策之语，多方蠲赈，发公庾不足，躬劝富人平粜以甦之。始仅销不逞之乱萌，亦殆岌岌矣。至庭有競民，从容为指白枉、直，罪小者劝，大者惩，悉立遣之。金矢亡入，故无论不浚民之身家，民亦惜其性命，盗自衰止，一时交口贤之，公亦自视平平无奇耳。不闻孟坚之称何武乎？所居无赫赫声，而见思正在此，正所谓奉职循理之治也，余所为以平评公也。史于海内山川名物，风俗淳浇，吏治臧否，皆得采风掞藻，以备顾问、垂简编。余家漳海，境联汀清，饫闻公治行。清二三孝廉，夙有文字交，逾习公。余同官杨伯祥氏，为公同社同年友，恒述公龙鸾其文、金玉其品，故其为宰，以平心为实政有如此者。昔欧阳文忠进四事，大要在得良吏以抚敝民。今天下亟患不平矣，公持其平以需，大用可乎？吾师时鲁公之问取人，有曰：无取捷，捷者给利，不可尽用；无取健，健者欲兼人，不可为法；无取口锐，口锐者多诞而寡信，后必不验。余是以归大用于公之平，公其懋哉！岘山片石，千古不磨，清城南有公祠焉，何必减南阳信臣也？是宜记。
招捕祠记
 李世熊

　　祀宋招捕使陈公也。公讳，字子华，侯官人，开禧元年进士，屡迁仓部员外郎。绍定二年，闽中盗起，帅王居安属提举四隅保甲，以亲丧辞。寻夺情，以宝章阁学士起知南剑州、提举汀州邵武军，招捕盗贼。公籍民丁壮为一军，号忠勇军。时沙县贼由间道趋城，破之于高桥。贼又攻汀州，同淮西帅曾式中合漳、泉人，又击破之。复亲提兵至沙县、将乐、清流、宁化督捕，所至克捷。时晏头陀啸聚潭飞砦，攻磜，破之，谕降连城七十二砦。贼溃，头陀伏诛，汀寇悉平。奏改下土寨为安远寨，增土兵三百戍之。诏进右文殿修撰，仍提点刑狱招捕使，兼知建宁府，累官观文殿学士、参知枢密院事，以福建安抚大使知福州，卒。宁民德公，为之立祠，旧在正南门外。时有沙县主簿刘纯者，建阳人，发家财募士，得千三百余人，亦号忠武军，与陈合破潭飞磜。未几，建宁下瞿之寇猖獗，纯提兵直抵贼巢，兵败死之。事闻，诏赠朝散郎，加谥义壮，荫一子下州文学，庙赐额“忠烈”，不知当日何以不并祀纯耳。南门祠，即寿宁桥之北，宝祐间毁，开庆间重建，元复燬，洪武十六年重建，寻改为连山行祠。嘉靖间，改为张义亭，又改为府公馆。既奉上采讨灵芝，连山屡产解京，遂改为连山保障行祠。始废招捕为连山者，不知议俑于谁，遂无执义以正之者。昧民义而溺鬼神，俗所由来久矣。
九仙岩记
 〔明〕邱梦鲤

　　县东之十里，缘溪行，有石阜，昂首圆背，张其爪距，回顾而北，若奔若蹲，崇竦于大溪之侧者，为狮子潭。迤潭南行，亘口脊，石涧淙淙，揖大溪而流注，虬松披阴于道左。邑人旧叠石桥其上，俯瞰涓流，鳞文班藓，照映涧中，行者憇焉。稍折而东，逾平田，穿洞口，磴道仄甚，已数武，乃划然得所谓石岩。深广可二丈馀，高三之二，碧流绕其下，时为溅沫，涓涓出。环底皆石盘，平迈决溜，为窟者九，或濶二尺许，或数尺许，深悉倍。是可浴可觞，次第布置，类非人所开凿，岂所云九仙以是故欤？岩趾初甚鎏而锐下。先是丙辰岁，邑侯李公衷素览而奇之，环岸稍叠以石，游人来，啸咏其中，始席地而觞矣。折而右逈，为回峰，斗绝斩削，高数百仞，古木覆之。别为阁，奉大士其中，扁曰“潮音”。音非有潮而辄名潮者，阁从大士也。面阁一山，盘曲飞来，若垂虹之下饮于涧。文昌阁跨其脊，下有亭翼然，曰“西爽”。朝来气象，余尝支颐其间。顾亭午后红景沉西，回眺潮音，若与巉峰峭壁且避且就。曲楹风来，环流萦之有声。俯而静听，杳不知身世之何以顿忘。亭阁皆李公所建，岩之左，向累石以桥，为溪涨啮去，亭阁仅存。余曾倡为募缘，诛茆辇石，环岸叠砌，小束以杀其冲，桥石以木为之。又别为桥于潮音之右以渡，旧菴旋为水所圮坏，岸之石激走殆遍，亭阁今亦零落。俯念成废，不胜今昔之感。已乃舍去。缘溪别寻径上。丛篁夹岸，纷红骇绿，蓬蒿蒙茸。攝衣而登，则九仙菴巍然在阴翳中，旧有扁曰“栖霞深处。”九仙不详所始，或云何氏九子悟真于莆之仙游，有湖焉。诸顶礼者以梦相指，然恒秘之，不轻以示人。庵之创，未必不权舆于此也。庵北又为玉皇阁，平畴数亩，林木交畅，旁种茶数百株，客来撷以相饷。余向以甲子春读书旧庵，明年，复坐玉皇阁，相隔二十五年矣，今别以寻山过此，遍求旧迹，彷佛不可得。恐昔贤大夫好事之意遂冺灭无传，聊追述此，以备山栖之志。戊子冬月，邱梦鲤记。

修宁化城记
 〔明〕黄槐开

　　宁城筑于正德十六年，滨于河者三百余丈。冯夷作虐，恒苦倾圮，随圮随修，修未已而复圮。是无异故，帑无余积，不得不借资富民。富民之黠者，每以赂免；即强以从事，亦苟简塞责，聊宽功令耳，辟聚沙而雨之，无怪圮不旋踵也。天启辛酉冬，长汀令郭公环洲攝治。亟筹修治，余不揣为陈末议，当道悉报可。未经始而彭公象石至，决意举行。时议支帑金三百两，公心计不给，遂捐俸首倡。甫期，而醵金千两有奇。于是鸠工督役，分区合作，自东门抵南，逶迤而西，筑滨河之圮者一百四十三丈，依山而圮者十七丈，雉堞之残缺而培补者数十丈，修马路二百余丈。经始于癸亥六月，告成于甲子十月。衡费数倍于前，课工不啻过之。第工浩费烦，中有将圮犹未圮者，欲并修之，诎于力而止。数年之后，不无厪贤守土忧耳。

聚星楼记
 〔明〕阴维标

　　崇祯壬申春夏之交，邑大水，商木蔽流而下，桥梁倾陷，城垣圮毁。福司理查盘、匪莪王公，亲踏灾伤，令收木二百余杆，为修城诸费。适流寇告警，合邑戒严，亟鸠工竖栅，聊以固圉。所余若干，用建楼于敬止馆之上，为乡先生、孝廉、明经、上舍萃聚之所。楼成，名之曰“聚星”。昔陈实过荀淑大史，占其星曰：“百里之内，贤人聚。”是知高贤大良挺生于天，一出一处，上关星纬，故有谓傅说为箕星，东方朔为岁星，李白为长庚星，苏轼为奎星。又有谓严光为客星，赵普为紫微垣小星，鲜于侁为一路福星。是人也，是星也，皆天纵之为一代伟人，以光世宙也。吾党彬彬固不乏人。幸而际乾坤之泰，依日月之光，云雷乎域中，霖雨乎天下，人将仰之为景星。及其解组赋归，优游杖屦，陶情三径，乐圣数杯，作后进典型，绍先民矩矱，人将仰之为老人星。即不然，雅志暂违，壮怀未展，非公不至，是径不由，操媲彦方，节齐孺子，人将仰之为处士星。虽不遽与版籍诸贤争光競耀，要不负上天挺生之意，则一也。夫星系于下，荫映于清虚，辉煌于碧落，位置綦高，标格綦贵，设陨于地，化而为石，樵夫牧竖践而踏之。人不克树立，轻自陨获，顽而不灵，匪星也，石题之矣。甚者会搆云龙，遭逢风虎，乘权煽虐，怙势作妖，祸延缙绅，毒流苍赤，夫且为欃枪，为荧惑，人将指而唾之，曾顽石之不如，尚得为星乎哉？鄙谚有之：凶星退舍；吉星来躔，吉凶何尝，惟人所造。何以吉？修之吉；何以凶？悖之凶。愿吾党登斯楼者，勿作等闲聚散，视同萍梗，闻善相告，见善相示；有失则捄，有过则规，聿修厥德，以臻迪吉。将我自玉，谁不玉我？邦君礼之，邦人爱之；居乡国，乡国重；居朝廷，朝廷重，总无负上天挺生之意而可矣。若谓兹楼，俯瞰碧流，遥挹丹嶂，可以留连光景，聆双曲之新声，观百年之艳舞；名教中乐地，恐不应尔，殆非建楼意也。

重建连城儒学记
 〔明〕林　华

　　连城县隶于汀州府，县设学，昔在县治之东南隅，建于宋绍兴四年。淳熙间，县令常訚迁今地，历宋、元季世，屡遭兵燹。吏是土者，虽或更新之，率皆因陋就简，前则逼于逵，后则限于池，堂、斋之外无馀也，士习业者宿于外舍。是虽有学之名，而造士之实几乎废矣。正德癸酉秋，佥宪胡公琏奉天子命来总饬闽兵备，巡历兹县，莅学诣视，慨然叹曰：“学校为政之首务，颓圮若斯，所不忍也。今学宫北凿污池，山川之气洩矣。”于是，计费于县之富民，各出其私赢，鸠工诹日，又更新之。督课则耆民沈长权、义民童世昌、黄玉奎也。县令郑君倌、县簿来君锦则提调之。汀州府同知陈君袞来会计，又自捐金买学西隅民居地为名贤祠，且以正方面。继而，府推宋君炫皆左右其事。由是式廓弘邃，坎塪堙塞，屹然一形胜也。凡殿庑之弗称，堂斋之圮坏者，皆撤而新之。堂之北立祠，以报公之功德；左介名贤，亦彰潜德之光；右介会馔，以为观颐之所；东西号舍，为子弟修藏之处也。堂前两斋，斋之左循大道，及黉门、阶序、屏攝、仓库、庖厨，瓴壁涂垩，莫不秩秩乎，绳绳乎。自经始至于落成，仅逾三时。县令王君理、县丞王君锺岳、县簿黎君琇、县幕俞君仕辉，后先提调，而规制焕然矣。
愍忠祠记
 〔明〕沈日表

　　愍忠祠，祀邑令徐公承泽也。公死戊子之难，贼歼其身，碧血淋漓，肝脑涂地，噫，惨矣！公署篆未几，而内难交溃，公可以去而不去，非所谓死重于泰山者乎！古之有功德于民，祀之；死社稷，祀之。公下车而反侧子自安，非公之功乎？剑隐于鱼，献未终而匕首见，公以社稷死，社稷臣也。历二十年，杜公士晋重哀公，捐俸四十两购车田，田以岁入奉公之祭。酒樽牲房，春秋两举，绅士耆老，行礼如次。祠成以记之云。
学　　记
 李世熊

　　天下郡邑，学皆有记，必属名儒为之。宁化独不然，腐生代斫而已，无足以示学者。今取宋贤之文以补之，盖吾读江陵项氏之说，而益叹后世之记之陋也。其为《枝江县学新记》曰：古者周天子之居民也，不但天子、诸侯之国自二十五家以上则有学焉。(今志社学义塾意本此。)学莫尚于斯矣。方是时，建官三百六十，以张备法，而纪众民。视其中无一事无法者，而独于建学无制，则其吏非应文也；无一民无养者，而独无粟士之廪，则其士非为养也。而上下顾交趋之，如裘葛饮食然，则必有不可舍焉者矣。天子之学，谓之辟雍，班朝、布令、享帝、右祖，则以为明堂同律；候气、治历、考祥，则以为灵台；诸侯之学，谓之泮宫；大师旅，则将士会焉；大狱讼，则吏民期焉；大祭祀，则始祖享焉。盖其制皆于国之胜地，披水筑宫，为一大有司。国有大事，则以礼属百官、群吏，下民而讲行之；无事，则国之耆老、子弟游焉，以论鼓钟，而修孝弟。其地尊，其礼大，三百六十官，皆不得治其事。意者，三公之老而致仕者掌之，谓之乡老；二乡而公一人，则六乡盖三公矣。故曰三公在朝，三老在学，公与老皆无职于六官，学、序、庠、塾，皆无制于六典。古之言道者，固如是也。呜呼，意深而义远矣。吕氏、东莱亦云，学校一制，后世与先王绝相背驰，不可复考矣。即学宫一事言之，舜命夔典乐、教胄子，周则大司乐掌成均之法，皆以掌乐之官而掌教，岂非以优游涵养鼓舞动荡，其入人心者深乎？此固非专设一官司也。秦、汉以后，则误视此为一官司之事耳，虽法度具举，不过法制相临而已，何能深入人心乎？盖教与政本二事，而后世误以政为教也。且如《周礼》，设官设教，凡师氏、保氏、大司乐、大胥、小胥之类，所教者不过国子；若乡遂，所以兴贤能，则不闻掌州遂者何官？教州遂者何法也！夫以先王设官，纤如射鸟，尚且不遗，岂于兴贤能之事而没其文哉？盖六官所领者，皆法之所寓；其上者三公论道，则不载于书；其下者学官设教，则不领于六官。以二者事体重大，非官司所领也。惟国子，乃世禄之官，鲜克由礼，以荡凌德，不可不设官以教养之。然而所以教养之意，亦未尝有理无事、有体无用也。如舜自国子外别无掌教之官，然侯明挞纪、书识，纳言又如此其备。周人学官虽不领于属，然而比年入学，中年考校，自一年离经辨志，至七年论学取友，谓之小成，九年知类通达，谓之大成。至不率教者，屏之不齿，其体用本末咸备又如此。后世徒以政为教，宜其与先王背驰耳。如汉武表章六经，光武投戈讲艺，魏孝文欲改戎俗，唐太宗广学舍千二百区，游学者至八千余人。世儒见此便谓兴学，不知其文饰治具耳，非其中真有不能自已实见，理义在人心，自不容没；而为之也，盖用心内外不同；其去唐、虞三代益远矣。由项吕之言学校之重大如此，先王之不敢轻置官如此。故宋代设置教授，其迁除不由吏曹，多保举于宰相，以是真儒叠出，正气多发于学校。而今以学官为冗员，徒取充位而已。则胡不妙简硕德如淳公、安定之流，令表正人伦，为朝廷储薪槱之用哉！
凉伞寨记
 〔明〕陈鸣春

　　尝按县图，河源里璧洲之南有凉伞寨，去城八十里许，山顶团团，肖形凉伞，因名之。内隈圹夷坦可居，外巉壁崎兀难陟，形胜盖天设也。正统戊辰，沙尤草寇邓茂七，越境作耗，时宰邑王公依临里而属诸乡民曰：“邑无城池，难于御侮，幸可保障，惟有寨耳。吾与尔等共死守之。”里民，知义者，若林景容、吴秉英，愤然以从。乃复宰曰：“村墟篱落，吾家室也欤哉！吾国一也。彼寇方张，吾侪虑无死地。王侯数语凛然，作吾忠义，吾侪又宁有生心？”相与率一里民，日夜提护寨中。无何，寇至环攻，英、容又谕众：“吾辈宁死，原无降志。”旷时旬日不下，忽一日请战，而寇溃，众卒赖以全生。呜呼，茧丝之间，保障之请，晋阳之尹铎也；沉灶产蛙，民无叛意，晋阳之民也。兹区区一里，家不数百，民不满千，效守若此，侭足拒敌，得非王公政教素足孚民，所谓覆露一方，遮庇一邑，故当刀兵锣火，景况凄凉，而斯民气魄逾壮，胆志逾坚。公其晋阳之牧，民其尹铎之民欤？彼夫冗位备员者，祗坐乘张盖，一有缓急于民，毫无激发，不几有愧于公并有愧于公之民耶？
重修冠豸寨记
 〔明〕童　玺

　　邑之有御侮处，曰冠豸寨。其山四面皆石壁，崒嵂巉巍，矗云薄汉，呈奇献怪，郁乎其苍蒨也。初足迹莫能容，后凿石磴数百里，始通一道。上旷然平地，有泉有圃，可汲可蔬，堪宅万人，固天设之险也。至正二十六年，福省架阁马公、周卿、方公、虞侯率千人辟南北堑，垒城凿池，以为保障。正统，沙县邓茂七寇邑。令王公佐、乡官许浩志、耆民童得庆、桑叶茂捐资修葺，民藉全生。弘治辛亥，漳平温文进弄兵，民甚恐。邑侯关铨以连邑无坚城，所依者冠豸寨耳，乃率县丞万贯辈营缮之。时郡二守山阴章公颀下邑，亦切民患，亲谒绝顶，添助资费。侯遂计丈数，揣高低，度厚薄，画餱粮。因南、北堑旧址，增新城五十余丈，立南、北二门，辟右道之最险隘者，仍卫以石栏干，下十步许敞云楼，门上架楼宇三间，凡此皆前所未有也。更张皇武备，贼远闻之，不敢犯。又于苍玉峡、芙蓉波、金字泉、白云洞诸胜概处从新之，然后规模宏远，遇警足卫生灵，平居足为观览，其功视马与虞、王皆并之矣。肇修于辛亥七月，告成于壬子三月。夫知事之当为而能捐分赀以为之者，义也；知民之当保而能修地利以保之者，仁也。仁与义，吾侯其兼之矣。他如当官之慎重，立政之轰烈，俱在人耳目，此特其一节也。耆老某有事于斯寨者，征余言为记，是宜具颠末，永刻诸石。
始建归化县儒学记
 〔明〕尹　直

　　自古帝王之御世也，政与教二者而已。政以禁防之，教以化导之，要归于治安，而非有二道。惟是语教化者，矜高远而不切于世用；语政理者，务卑近而不本于道德。甚至有有司之政而无学校之教，遂偏废而不举，人材所以不成，风俗所以益下，治化所以不古也。若有志于治者，必先于教学。学立则教有所施，士有所养，政有所本，斯人材成、风俗美而治化盛矣。我朝圣圣嗣兴，法古为治，自京师达于山陬海隅，虽僻小新邑，靡不有学，盖政教兼举，不以新故小大而或有偏废焉。汀之归化，新县也，本清流、宁化、将乐、沙县之交境，山谷阻修，官府迥隔，群不逞辈，易乘间扇动为民患。福建藩臬洎行部使合议，请即清流明溪镇增置一县临抚之，制如议，乃赐名归化。时分巡佥宪周君谟身亲规画，敷工兴创，县治甫成，庙学继作，皆向丙坐壬，中为大成殿，东、西翼以两庑，前列门、棂星门，各若干楹。门内东为宰牲所，西为神厨；门外南凿泮池，半环以垣；殿后为明伦堂，东、西并为两斋；堂后为棲士之室、学官之居，又各若干楹。而曾馔之堂，储蓄之廪，凡所宜有，无不具完。学门之外，学西立养贤、育才二坊，规制宏敞，丹垩辉煌，远迩创见，谓可甲闽以南。诸校庠既落成，乃选士于民秀，请师于铨曹，于是，教谕赵智、训导利元善随牒握章知以涖学。知县郭润岁时释奠劝课，一如制；而一方人士奉约束于县，服弦诵于学，耳目有所薰渐，心志有所感激，惟善是迪。伟人杰士，当有作于其间，而宿豪黠猾亦必革心易化为太平王民矣。归化号善邑，不自今日始欤？孟子曰：“善政不如善教之得民。”其有以矣。学建于成化之辛卯，又明年，巡抚都宪张公瑄、巡按侍御郑君昱、尹君仁以行部至，谒庙涖学，谓创造岁月不可无纪，乃合谋介推官熊德来京征余文。余既为之记，复系之诗。诗曰：“皇明声教，淹浃四隩。维汀之幽，重山邃谷。官府逖违，民或角逐。守臣献猷，增邑置牧。天子白俞，我其覆育。名以归化，庶几驯服。相彼明溪，吉协于卜。县于斯治，学于斯筑。奕奕讲堂，言言王屋。周序重门，有馆有谷。以息以游，斯弦斯读。非徒亲炙，亦有私淑。士兴贤能，民用和睦。归化之名，著人耳目。殆百千年，文其郁郁。诏后有铭，载瞻载肃。”

卷之四十一　艺文三

　　记
  </div>
  <div class="pagination">
   <a href="汀州府志_page140.html">
    上一页
   </a>
   <span>
    ...
   </span>
   <a href="汀州府志_page136.html">
    136
   </a>
   <a href="汀州府志_page137.html">
    137
   </a>
   <a href="汀州府志_page138.html">
    138
   </a>
   <a href="汀州府志_page139.html">
    139
   </a>
   <a href="汀州府志_page140.html">
    140
   </a>
   <span class="current-page">
    141
   </span>
   <a href="汀州府志_page142.html">
    142
   </a>
   <a href="汀州府志_page143.html">
    143
   </a>
   <a href="汀州府志_page144.html">
    144
   </a>
   <a href="汀州府志_page145.html">
    145
   </a>
   <a href="汀州府志_page146.html">
    146
   </a>
   <span>
    ...
   </span>
   <a href="汀州府志_page142.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
