<!DOCTYPE html>
<html>
<head>
    <meta charset="UTF-8">
    <title>山西通志 - 第 606 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 606 页/共 700 页</h1>
    <div class="content">　　容斋随笔熈寜初文彦博吕公弼已为枢宻使而陈升之过阙留王安石以升之曾再入枢府遂除知枢宻院知院与使并置非故事也安石之意以沮彦博耳
　　王祁公以司空在中书文潞公以司空为枢宻使侍中
　　宋宰相为仆射文潞公等二十二人
　　宋封公者王文献祁丁秘监晋章文简郇王武恭祁冀鲁文侍中潞富相祁郑韩
　　元丰以崇文院为秘书省尽以三馆职事归之初除龙图阁学士王胜之为秘书监时寄禄官已正议大夫盖裕陵欲重此选又胜之雅有文学故也
　　元丰改官制文彦博常以河东节度使守太师元祐初彦博罢节度使入为平章军国重事即去守字元丰改使相为开府仪同三司元祐五年太师平章军国重事文彦博为开府仪同三司守太师充防国军山南西道节度使致仕
　　宣抚使宋不常置累朝但除文彦博等五人而彦博宣抚河北仁宗征侬智髙以狄青为宣抚使武臣为宣抚使自此始建炎后赵鼎自二府出为之绍兴末诏以杨存中为江淮宣抚使刘珙不书黄遂寝其命而存中第措置両淮焉
　　通考国朝元臣拜两镇节度使者才三人韩魏公文潞公中兴后吕成公是也三公卒辞之
　　王明清熙丰日厯晋州奏据雄州防御推官知秀州崇徳县事充晋州州学敎授陆长愈状欲乞今后春秋释奠并以兖邹二公配享如允所请乞即下礼部定夺次序立式伏乞备闻奏州司所据陆长愈状闻勅防寻下太常寺定夺申部今据本寺状看详至圣文宣王以先师顔子配享及以次从祀皆其门弟子也孟子知道固当尊礼然与孔子异代难与顔子并行配享之礼所请难议施行申部看详太常寺所定未得允当古者配享及从祀但取着徳立功其道又以相成者不必皆用同时之人如蜡之祭也主先啬而祭司啬先农之配即以后稷神勾芒为少昊氏之子祝融为髙辛氏火正今春秋之祭则勾芒配伏羲祝融大庭迎气之日又为从祀异代之人得为配祀明矣唐贞观二十一年诏伏生与高堂生杜预范甯之徒二十一贤与顔子俱配享孔子庙堂至今犹为从祀孟子亦于孔圣之门当在顔子之列至荀况扬雄韩愈皆发明先圣之道有益学者未入配享诚为阙典伏请自今春秋释奠以邹国公孟子配享文宣王设位于兖国公之次所有荀况扬雄韩愈并以世次先后祀于左丘明等二十一贤之间所贵上称圣朝褒崇儒贤备条祀典之意谨録奏闻伏候勅防帖检防左丘明至范二十一人并封伯爵如允所请即乞荀况扬雄韩愈并加伯爵自国子监及天下至圣文宣王庙皆塑邹国公像其冠服同兖国公仍画荀况等像于从祀之列荀况在左丘明之下冠服皆从封爵
　　元封六年以守大尉开府仪同三司知河南府文彦博为河东永兴节度使守太师致仕彦博辞两镇止以河东旧镇贴麻行下彦博又言前辞阙下之日甞奏得致仕后当亲辞天陛今既得请请欲赴阙廷降诏从之
　　神宗时三司使薛向迁工部侍郎防辞赐诏弗允故事两府辞官乃降诏两省官得诏自向始
　　元祐元年文彦博落致仕太师平章军国重事序宰臣上所以处老臣硕徳特命以宠之也五日或两日一朝非朝日不至都堂
　　翰林侍讲学士故事自两省台端以上兼元祐中司马休以著作佐郎兼侍讲时朝议以文正公之贤故特有是命前此未有也
　　宋设配享功臣位于横街之南次内共十六位太师李继隆在横街之南道西东向太师司马光在横街之南道东西向
　　神宗屡防皇嗣邵武承议郎吴处厚上言臣甞读史记考赵氏废兴本末当屠岸贾之难程婴公孙杵臼尽死以全赵孤有天下二人忠义未见褒表宜访其墓域建祠帝览其防瞿然久之即以处厚为将作丞访得两墓于绛封侯立庙婴封成信侯杵臼封忠智侯立祠墓侧载之祀典
　　元符三年臣僚言按史记言韩厥之功不在程婴杵臼之下请于祚徳庙设位从祀从之　绍兴二年驾部员外郎李愿奏程婴公孙杵臼于赵最为有功神宗皇帝初年封婴为成信侯杵臼为忠智侯命绛州立庙嵗奉祀其后皇嗣众多垂佑万世今来庙宇隔絶祭亦弗举欲令礼官讨论于行在春秋设位望祭从之　十一年中书舍人朱翌奏程婴杵臼虽存赵孤然不絶赵氏而卒立武者韩厥也请以韩厥载祀典与杵臼同宇下礼官讨论太常寺检国朝防要绛州祚徳庙太平县晋程婴公孙杵臼韩厥祠在墓侧　元丰四年封侯赐额崇寜三年封韩厥义成侯今讨论欲从所乞于行在卜地权创祠宇春秋二仲依小祠礼致祭　十六年加婴忠节成信侯杵臼通勇忠智侯厥忠定义成侯　二十二年又改封婴彊济公杵臼英略公厥启佑公命两浙漕臣建庙宇升为中祀庙在净戒院故址太一宫之南方虚谷成信侯庙碑记今广平府故洺州肥乡县春秋时立赵孤近世封成信侯程姓婴讳之里也史记晋赵世家春秋内外传刘道原通鉴外纪所书不同然成季之勲宣孟之忠若一髪引千钧迄至于今有社稷不堕者谁之力欤厥后江南侯有庙甚盛曰祚徳爵又不止此而肥乡如故南北异也
　　宋枢宻院房十有二曰北面房掌行河北河东路吏卒北界邉防国信事曰河西房掌行陜西路麟府丰岚石隰州保徳军吏卒西界邉防蕃官曰兵籍房掌行诸路将官差发禁兵选补卫军文书曰民兵房掌行三路保甲弓箭手曰吏房掌行差将领武臣及知州军路分都监以上及差内侍官文书
　　宣和末姚古为京畿辅郡兵马制置使
　　靖康初种师道为河东制置使
　　绍兴三年以赵鼎为江南西路安抚制置大使大使之名始此
　　绍兴四年以杨沂中主管殿前司公事辖御营五军又以都督府兵分隶之于是殿司之兵柄始一杨沂中将中军专总宿卫
　　绍兴四年赵鼎自知枢宻院为川陜宣抚处置使以与吴玠共事为嫌乃改都督川陜荆襄诸军事五年鼎与张浚并相遂帯兼都督诸路军马入衘
　　绍兴十三年殿前都指挥使杨存中拜少傅以保傅为管军自存中始
　　隆兴元年秋命杨存中代参知政事王之望为都督非宰相而为都督自存中始
　　神武中军旧止三部自杨存中职殿帅始增为五军又置防圣踏白选锋神奕神勇马歩凡十二军时江海盗作因分置诸军控制之如泉之左翼贑之右翼循之推锋明之水军皆隶殿司总七万人由是殿司兵籍为天下冠
　　金贞祐四年七月辛酉监察御史陈规上书条陈八事十一月庚子遣御史陈规等充河南宣差安抚捕盗官
　　兴定元年十一月丙戌太白昼见遣翰林侍讲学士杨云翼禜之二年七月己卯祷雨遣礼部尚书杨云翼分道审理寃狱
　　元修辽史总裁官翰林侍讲学士通奉大夫兼国子祭酒臣吕思诚
　　明危孝先临海人洪武四年进士官陵川县丞坐法输作江浦子诸生贞昉请代役从之
　　洪武十三年九月置四辅官兼太子賔客位列公侯都督之次秩正三品告于太庙必欲徳合天人均调四时以臻至治以徴至诸儒杜斆主夏官摄秋冬官兼太子賔客每赐坐讲论治道且令图其像赐衣三袭又有待漏院记之赐
　　天顺元年正月时武臣不便于廵抚都御史乃议罢之遣戸部属官分诣各镇督饷兼理屯田自是戸部郎中督饷遂为定制
　　天顺日録二年夏四月上召大学士李贤谕曰各邉自革廵抚军官纵肆士卒疲朕初即位此皆奉迎之人纷然变更不出朕意今大知其谬卿与吏部王翺举才能者用之于是贤翺荐白圭等六人备各邉廵抚
　　嘉靖时太原吏部尚书王琼赠太师　明冡宰赠太师唯蹇忠定义王端毅恕而王恭襄实继之万厯时蒲州杨襄毅赠太傅亦其亚也
　　嘉靖二十六年考选庶吉士于东阁文曰原心诗曰善为寳取亢思谦等二十八人送翰林院读书吴郡王世贞觚不觚録吏部尚书与三品大九卿四品左右通政大理少卿遇则皆下舆马揖其四品以下同其长遇则不避独行则多避而自杨襄毅在隆庆初以少傅为吏部尚书位望俱重于是左右侍郎自本部外皆逺避矣迄于今不复改杨公之再起以吏部尚书掌兵部事侍郎有欲不避者竟不敢万厯时蒲州大学士张四维赠太师
　　一地二首辅十五布政司惟一州一县而蒲州少师中极殿大学士张文毅四维少师建极殿大学士韩爌实并为首辅爌仍再入焉
　　熹宗初韩爌拜戸部尚书文渊阁大学士天啓元年正月加少傅太子太傅建极殿大学士三年加少师太子太师四年为首辅崇祯元年十二月复为首辅














　　山西通志卷一百八十
<史部,地理类,都会郡县之属,山西通志>
　　钦定四库全书
　　山西通志卷一百八十一
　　遗事【二】
　　上古共工氏太昊末诸侯是曰康回髦身朱髪任智自神俶乱天常保据冀方自谓水徳爰为水纪官师制度皆以水名凭怒触不周山地维絶天柱折壅防百川堕髙堙卑于是左概介邱右矕终隆振滔洪水以薄空桑【空桑在莘陜间近女娲之都故决水灌之】贸兴有无其取之也水处十七而陆处十三立兵仗铠防冦虐诸侯女娲氏戮之共工氏以亡凡四十有五载
　　夏有穷氏曰夷羿穷国之侯左臂修而善射五嵗得法于山中传楚狐父之道甞从吴贺北游见雀焉贺命射其左目羿中厥右耻之繇是每发妙中髙出天下迨事夏王王命射于方豕之皮征南之的曰中之赏万金不中则削十邑羿援矢而色荡再发不中傅弥仁告王曰若羿者口惧之为灾而万金为之患也太康失驭畋于洛表十旬弗返羿兵于河以拒之遂専制河北迨仲康后逐相自立因夏民代夏政自鉏迁于穷石号有穷氏恃其善射不修民事弃其贤臣武罗伯因等而用寒浞内媚外施赂而虞羿于田将归自田家众杀而烹之其子死于穷门羿簒夏凡八年寒浞猗姓寒君伯明氏之谗子弟也后寒恶之弃诸穷羿信而使之以为国相及羿逐后相自立康娱逸游浞杀而代之袭羿之号因其室生浇及豷恃其诈伪而不徳于民使浇用师灭斟灌斟鄩氏处浇于过处豷于戈遂灭夏后相焉四十有三年为伯靡所杀浇恃多力荡舟走陆从欲不义少康灭之李杼复诱豷杀之寒浞遂灭
　　竹书纪年帝相二十七年浇伐斟鄩大战于潍覆其舟灭之
　　楚辞天问覆舟斟鄩何道取之【注灭斟鄩氏奄若覆舟】
　　淮南子证言训羿死于桃棓【注棓大杖以桃木为之以击杀羿自是以来鬼畏桃也】
　　説山训羿死桃部不给射【注桃部地名】
　　周成王卦弟叔虞于唐唐在河汾之东曰唐叔虞唐叔子燮徙居晋水称晋侯晋侯孙成侯徙都曲沃成侯传五世为穆侯徙都绛穆侯孙昭侯元年封弟成师于曲沃昭后凡五传为晋侯缗缗二十八年成师孙称伐晋灭之周厘王命为晋君更号曰晋武公始都晋国子献公八年城聚都之命曰绛始都绛七传至景公十五年迁新田景公后九世为幽公幽公之时独有绛曲沃余胥入三晋至幽公曽孙静公俱酒二年魏文侯韩哀侯赵敬侯三分其地静公迁为家人居端氏
　　赵氏之先与秦共祖至蜚廉子季胜生孟増是为宅臯狼臯狼孙造父御穆王有功赐以赵城由此为赵氏造父以下六世至奄父生叔带去周如晋事晋文侯始居晋国五世而生赵夙晋献公十六年灭耿霍魏赐夙耿夙生共孟共孟子赵衰事文公为原大夫居原歴盾朔武景叔四世生鞅是为简子晋顷公十二年分祁氏羊舌氏邑为十县各令其族为之大夫鞅卒次子无恤立是为襄子襄子元年平代地封□长子伯鲁子周为代成君四年与知伯韩魏尽分范中行地复与韩魏灭知伯分其地于是赵北有代南并知氏彊于韩魏襄子卒代成君子浣立是为献侯治中牟始列为诸侯襄子弟桓子逐献侯自立于代一年卒国人复迎立献侯三传至敬侯始都邯郸敬侯九年与韩魏共分晋地歴成侯昭侯至武灵王攘地北至燕代西至云中九原二十七年立子何为王是为惠文王自称主父惠文王二年主父出代西遇楼烦王于西河而致其兵封长子章为代安阳君四年李兑平章之乱又二传至幽缪王降秦
　　魏之先毕公髙之后毕万事晋献公献公灭魏封之从其国名为魏氏万子武子事文公袭魏氏之后列为大夫治于魏子悼子徙治霍生魏绛晋悼公十一年绛徙安邑绛后五世为魏桓子与韩赵共灭知伯分其地桓子之孙曰文侯都文侯二十一年列为诸侯子武侯撃十一年与韩赵三分晋子惠王防三十一年徙治大梁歴襄哀昭安厘景湣假六世灭于秦韩之先与周同姓其后裔事晋封于韩原曰韩武子武子后三世有韩献子厥从封姓韩氏子宣子徙居州晋顷公十二年与赵魏共分祁氏羊舌氏十县宣子子贞子徙居平阳至孙康子与赵魏共败知伯分其地地益大于诸侯康子孙景侯六年与赵魏胥为诸侯歴三世为哀侯哀侯元年与赵魏分晋国二年徙都郑传懿昭宣惠襄厘桓惠暨王安七世安虏于秦
　　日知録晋之灭狄其用兵有次第宣公十五年灭潞氏十六年灭甲氏及留吁成公十一年伐廧咎如而上党为晋有矣昭公元年败无终及羣狄于大卤而太原为晋有矣然后出师以临山东昭公十二年灭肥二十二年灭皷于是太行以南之地谓之南阳太行以东之地谓之东阳【水经注引马季长曰晋地自朝歌以北至中山为东阳自朝歌以南至轵为南阳】而晋境东接于齐盖先后之勤且八十年而鲜虞犹不服焉【至魏文侯始克中山】平狄之难如此聂政齐人韩严遂与韩傀隙求人可以报傀者至齐闻政勇敢遂隂交于政以意告之政曰有老母在政身未敢以许人也及母死既除服遂独行仗剑至韩韩适有东孟之防韩王及相皆在焉持兵防而卫侍者甚多聂政直入阶刺傀韩傀走而抱烈侯聂政刺之兼中烈侯左右大乱聂政大呼所撃杀者数十人因自皮面抉眼屠肠遂以死韩取聂政尸暴于市县购之千金久之莫知谁政姊嫈闻之曰吾弟至贤不可爱妾之躯灭吾弟之名乃之韩视之抱尸而哭之曰此吾弟轵深井里聂政也亦自杀于尸下斐豹晋也着于丹书栾氏之乱有臣曰督戎国人惧之豹谓宣子曰茍焚丹书我杀督戎宣子喜乃出豹使撃戎杀之
　　汉赵歇赵后也秦二世二年端月张耳陈余立歇为赵王三年项羽入闗立诸侯乃分赵立耳为常山王而徙赵王歇王代汉之元年田荣遣兵从余袭常山王耳耳败走归汉余收赵地迎赵王于代复为赵王赵王徳余立以为代王余为赵王弱国初定留传赵王而使夏説以相国守代汉二年汉遣张耳韩信进击赵代擒夏説阏与撃破赵井陉斩陈余泜水上追杀赵王歇
　　魏豹故魏诸公子也其兄魏咎魏人周市立为魏王章邯撃临济咎自杀豹亡走归楚项羽立豹为魏王羽封诸侯欲自有梁地徙豹于河东都平阳为西魏王汉王还定三秦渡临晋豹以国属焉遂从击楚于彭城汉王败还至荥阳豹请视亲病至国则絶河津畔汉汉王使郦生往説豹豹不聼汉王使韩信撃豹遂虏之传豹诣荥阳以其地为河东太原上党郡汉王令豹守荥阳楚围之急周苛遂杀豹
　　韩王信故韩孽孙也髙祖定三秦己复畧定韩地髙祖乃立信为韩王命与周苛等守荥阳楚防之遂降乗间复归楚灭后以太原为韩国徙信备邉都晋阳信请徙马邑从之匈奴大入围马邑信数使人求和解髙祖疑有二心赐书让之信惧诛因降北匈奴与共攻太原髙祖自往撃破其军于□鞮信亡入北后为将军柴武斩于参合
　　后汉卢芳字君期安定三水人居左谷中王莽时诈自称武帝曽孙后与天水属国羌胡起兵更始徴为骑都尉使镇抚安定以西更始败天水豪杰共计议立芳为上将军西平王塞北使句林王将数千骑迎芳芳与兄禽弟程俱入北遂立芳为主以程为中郎将还入安定初五原人李兴随昱朔方人田飒代郡人石鲔闵堪各起兵自称将军建武四年无楼且渠王入五原塞与李兴等和亲告兴欲令芳还汉地五年李兴闵堪引兵迎芳与俱入塞都九原县掠有五原朔方云中定襄鴈门五郡并置守令侵苦北邉六年芳将军贾览将骑撃杀代郡太守刘兴芳后以事诛其五原太守李兴兄弟而其朔方太守田飒云中太守桥扈恐惧举郡降光武令领职如故后大司马吴汉骠骑大将军杜茂数击芳并不克十二年芳与贾览共攻云中久不下其将随昱留守九原欲胁芳降芳知羽翼外附心膂内离遂弃辎重与十余骑亡入塞北其众尽归随昱昱乃随使者程恂诣阙拜昱为五原太守封镌胡侯昱弟宪武进侯十六年芳复入居髙栁与闵堪兄林使使请降乃立芳为代王堪为代相林为代太傅赐缯二万疋因使和集塞北芳上防谢诏芳朝明年正月其冬芳南及昌平有诏止令更朝明嵗芳自道还忧恐乃复与闵堪闵林相攻连月塞北遣数百骑迎芳及妻子出塞后十余年卒袁绍字本初汝南汝阳人司徒汤孙何进谋诛宦官转绍司校尉董卓至奔冀州初平二年以渤海太守起兵讨卓领冀州牧兴平二年六月破斩黒山贼于毒遂循山北行进撃诸贼皆斩之以长子谭为青州刺史中子熈为幽州刺史外甥髙干为并州刺史建安元年使将作大匠孔融持节拜绍大将军锡弓矢节钺虎贲百人兼督青冀幽并四州建安五年伐曹操败于官渡七年卒
　　晋杜预春秋后序晋太康中汲县人发其界内旧得古书皆简编科斗文字记晋国起自殇叔次文侯昭侯以至曲沃荘伯荘伯之十一年十一月鲁隠公之元年正月也皆用夏时建寅之月为嵗首编年　鹤林玉露传据晋史经则周厯
　　代公猗卢鲜卑部力防子力防卒猗卢与二兄分部居定襄盛乐城北徙云中晋恵帝在邺刘渊据离石猗卢统众破渊于河西上党后并州刺史刘琨为白部所困猗卢使弟子郁律赴之大破白部大单于封代公猗卢以去国逺求句注陉北地琨徙马邑隂馆楼烦繁畤崞五县民于陉南以其地畀之及琨拒刘粲猗卢复以众来斩其大将五人伏尸数百里琨欲乗势进兵猗卢不听引还后复两与琨约赴平阳共讨刘聪卒不果行愍帝时进封代王置官属食代常山二郡寻召长子六修于南部六修不至怒讨之失利殂郁律雄武有威略代立闻愍帝平阳问顾谓其下曰天殆资我乎已而元帝遣韩畅加爵服拒不受后为猗防妇所杀贺傉猗迤中子猗母以立筑城东木根山徙居之既卒纥那代领其众石虎以五千骑来御于句注陉北不利迁大甯时郁律长子槐翳居贺兰部纥那遣使求之不应怒召宇文部并力撃之败绩后二年出居宇文部其下因推槐翳为长五年众复贰求纥那奉之槐翳出居邺乆之石虎以五千骑纳槐翳于大甯纥那复出未逾年槐翳病将殁谓其下曰必迎什翼犍什翼犍郁律次子其弟也时年十九嵗有异相既立称建国元年复徙云中盛乐城置百官分掌众职设坛讲武代益盛后苻坚以二十万众来逼屡战不胜乃避隂山之北坚退始还越十有二日卒什翼犍子即后魏道武也
　　张平代郡人初仕石虎为部将冉闵败平帅所部称藩于燕既而结援于秦授大将军冀州牧平既跨有新兴雁门西河等诸郡众十余万拜置征镇自号并州刺史寇掠秦境秦王苻坚遣车骑大将军晋公栁率兵御之栁败绩坚自将兵讨之前锋邓羌分据汾上获其养子蚝平众大溃惧而请降坚赦之仍署右将军先是晋遣参军桓宣就平节度加四品将军即其所部扞御北方而平竟没于秦【十六国春秋载祖逖遣防军殷乂诣平按祖逖张平世代相隔当有舛譌】
　　北魏尔朱荣字天保北秀容人新兴之子也洁白美容貌幼而神机明决及长好射猎每设围誓众便为军阵之法号令严肃众莫敢犯袭爵除直寝防击将军正光中散畜牧招合义勇以讨贼功进封博陵郡公荣甞率众攻拔肆州署其从叔羽生为刺史执刺史尉庆賔还秀容自是兵威渐盛葛荣吞杜洛周荣虏其西逸乃遣兵固守滏口以防之北捍马邑东塞井陉寻属武泰之变抗表求以徐纥郑俨之徒付之司败更召宗亲推其明徳灵太后以李神轨为大都督将于太行杜防荣发晋阳遂次河内四月荘帝自髙渚渡至荣军即位诏以荣为使持节都督中外诸军事大将军开府尚书令领军将军领左右太原王渡河惑武卫将军费穆言遂有河隂之役时朝士百余人后至唱云能为禅文者出当原其命陇西李神儁顿丘李谐太原温子升并当世词人皆在围中俯伏不应有御史赵元则者出作之荣遂铸金为己像数四不成幽州人刘灵助善卜占亦言天时人事未可荣精神恍惚不自支持至四更乃迎荘帝奉驾向洛阳宫女立为后荣意甚悦五月还晋阳乃令元天穆向京树置腹心在列职七月诏加柱国大将军时葛荣向京师众号百万相州刺史李神儁闭门自守荣率精骑七千马皆有副倍道兼行东出防口葛荣令其众办长绳至便缚取自邺以北列阵数十里箕张而进荣潜军出谷为竒兵分督将已上三人为一处处有数百骑令所在扬尘豉噪使贼不测多少又以人马逼战刀不如棒宻勒军士马上各赍防棒一枚至战时虏废腾逐不聴斩级使以棒棒之而已乃分命壮勇所当冲突号令严明将士同奋身自陷阵出于贼后表里合撃大破之于阵擒葛荣余众悉降恐其疑惧普令各从所乐亲属相随羣情喜悦登即四散数十万众一朝散尽待出百里之外始分道押领随便安置渠帅量才授用新附者咸安时人服其处分机速乃槛车送葛荣赴阙诏加大丞相都督河北畿外诸军事又诏以冀州之长乐相州之南赵定州之博凌沧州之浮阳平州之辽西燕州之上谷幽州之渔阳七郡各万戸通前满十万为太原国邑又加位太师永安二年春元颢乗虚入洛车驾出居河北荣闻之驰传朝于上党之长子为前驱奉荘帝幸河内令都督尔朱兆等率精骑夜济河颢众奔溃诏加天柱大将军増封通前二十万戸加前后部羽葆皷吹荣屯晋阳遥制朝廷亲戚腹心皆补要职朝廷动静莫不以申先是葛荣党韩娄据幽平二州荣遣都督侯深讨斩之万俟丑奴萧寳夤拥众豳泾荣遣其从子天光为雍州刺史令率都督贺防岳侯莫陈悦等入闗讨之天光至雍州以众少未进荣大怒遣其骑兵防军刘贵驰驿诣军加天光杖罚天光等大惧乃进讨连破之擒丑奴寳夤并槛车送阙天光又擒王庆云万俟道乐闗中悉平三年八月荣将四五千骑发并州九月初至京荣小女嫁与帝兄子陈留王伽邪甞指之曰我终当得此女婿力十五日天穆到京十八日上召中书舎人温子升问杀董卓事升具道本末上曰王允若即赦凉州人必不应至此二十五日旦荣天穆同入诛之时年三十八天穆与荣子菩提亦就戮节闵帝初赠假黄钺相国録尚书都督中外诸军事晋王加九锡给九旒銮辂虎贲班劒三百人輼辌车凖晋太宰安平献王故事諡曰武又诏百官议荣配飨司直刘季明曰晋王若配永安则不能终臣节以此论之无所配乃配享孝文庙庭菩提位太常卿开府仪同三司侍中特进死时年十四赠司徒諡惠菩提弟义罗武卫将军梁郡王寻卒赠司空义罗弟文殊封平昌郡王孝静初转袭荣爵太原王卒于晋阳时年九嵗文殊弟文畅初封昌乐郡公以荣破葛荣勲进王拜开府仪同三司肆州刺史齐神武将临观打蔟戏谋窃发坐死时年十八弟文略袭义罗爵梁郡王聪明儁爽多所通习齐文襄尝令章永兴马上弹琵琶奏十余曲试使文略写之遂得八文襄戏之曰聪明人多不老夀梁郡其慎之文略对曰命之修短皆在明公文襄怆然曰此不足虑初神武遗令恕十死平秦王有七百里马文略敌以好婢赌取之杀马及婢以二银器盛之遗平秦王后伏法文略甞大遗魏收金请为父作佳传收论荣比韦彭伊霍盖由是也
　　尔朱兆字万人荣从子少善骑射趫防过人手格猛兽荣特加赏爱荣曽送台使见二鹿授兆二箭令取供今食篝火以待之俄而兆获其一荣欲夸使人杖兆五十荣入洛兆兼前锋都督孝荘封颍川郡公后从平邢杲又击擒元颢子冠受进破安丰王延明颢退走除车骑大将军仪同三司汾州刺史荣死兆自汾州据晋阳元亦授大将军进王兆轻兵倍道掩袭洛京策马渉河是日暴风鼓怒黄尘涨天遂有云龙之役初荣既死荘帝诏河西人纥豆陵步蕃等令袭秀容兆入洛后步蕃兵势甚盛南逼晋阳兆不暇留洛廻师御之频为歩蕃所败谋出山东令人徴齐神武于晋州神武赴之兆乃分三州六镇之人令神武统领神武引兵南出避歩蕃之鋭歩蕃至乐平郡神武与兆还破之斩之节闵帝授兆使持节侍中都督中外诸军事柱国大将军兼録尚书事大行台又以兆为天柱大将军兆固辞不拜寻加都督十州诸军事世袭并州刺史神武克殷州兆与仲逺度律约拒之仲逺度律次阳平屯广阿众号十万神武广纵反间乃各致猜疑兆轻骑三百来就仲逺意色不平手舞马鞭长啸凝望深疑仲逺等有变遂趋出驰还仲逺遣斛斯椿贺防胜晓譬兆遂拘缚还经日放遣仲逺等于是奔退神武进撃兆军大败世隆请节闵纳兆女为后兆乃大喜与天光度律大防韩陵山战败复奔晋阳其年神武自邺进讨之兆遂大掠并州走秀容神武又追撃度赤洪岭破之兆窜穷山杀所乗马自缢于树神武收之荣甞云兆不过将三千骑多则乱耳兆弟智彪封安定王与兆俱走神武擒之后死于晋阳
　　梁侯景字万景魏懐朔镇人少而不覊为镇功曹史后事尔朱荣甚见器重初学兵法于荣部将慕容超宗未几超宗每询问焉以军功为定州刺史始髙欢防时与景友及诛尔朱氏景以众降稍至吏部尚书非其好也每独曰何当离此故纸耶寻封濮阳郡公使拥兵十万专制河南景右足短弓马非其长多智谋时髙昂彭乐皆雄勇冠时景常轻之言似豕突尔势何所至及将镇河南请于欢曰今握兵在逺奸人易生诈譌大王若赐以书请异于他者许之每与景书别加防虽子弟弗之知及世子澄矫书召之景知伪惧祸因用王伟计乃附梁后簒号诛
　　隋刘武周河间景城人父匡徙家马邑匡甞与妻赵氏夜坐庭中忽见一物状如雄鸡流光烛地飞入赵氏懐振衣无所见因而有娠遂生武周骁勇善射交通豪侠至洛为太仆杨义臣帐下大业末应募征髙丽以军功为鹰扬府校尉太守王仁恭以其州里雄颇爱遇之令总虞侯直阁下久之盗仁恭侍儿十三年乃宣言激怒饥民与同郡张万歳等十余人杀太守王仁恭突厥立为定杨可汗又偕妻沮氏僣伪号上谷人宋金刚奔于武周封为宋王以妹妻之遂南至浍州秦王进讨破之武周弃并州北走与金刚奔突厥并为所杀武周自初起至死凡六载
　　唐武士彠字信世殖货喜交结髙祖甞领屯汾晋休其家因被顾接后留守太原引为行军司铠防军募兵既集以刘基长孙顺德统之王威髙君雅欲劾繋之士彠曰此皆唐公客若尔必有大嫌故威等疑不发防司兵防军田德平欲劝威劾募人状士彠胁谓曰讨步兵悉唐公威君雅无与徒寄坐耳何能为徳平亦止兵起士彠不与谋以大将军府铠曹防军从平长安为光禄大夫义原郡公累迁工部尚书进封应国公歴利荆二州都督卒赠礼部尚书諡曰定髙宗永徽中以仲女为后崇赠并州都督司徒周国公咸亨中加赠太尉兼太子太师太原郡王配享髙祖庙廷列功臣上后伪上尊号建崇先府置官属先天中诏削伪号仍为太原王庙遂废
　　武士棱字彦威士彠兄少柔愿力田官司农少卿宣城县公常主苑囿农家事卒赠潭州都督陪献陵武士逸字逖士彠兄有战功为齐王府戸曹防军六安县公从齐王守太原为刘武周所执常遣间人陈破贼计贼平擢授益州行台左丞数言富世得失上嘉纳之终韶州刺史
　　武承嗣元爽子以勲擢尚辇奉御袭周国公迁秘书监礼部尚书俄以太常卿同中书门下三品未几辞位垂拱初以春官尚书同凤阁鸾台平章事改纳言又为文昌左相议追王先世立宗庙追王元庆曰梁王諡宪元爽魏王諡德后从父士让楚王諡僖士逸蜀王諡节又赠兄子承业陈王而承嗣为魏王元庆子三思为梁王士让孙攸寜为建昌王攸归九江王攸望防稽王士逸孙懿宗河内王嗣宗临川王仁范河间王仁范子载徳颍川王士棱孙攸暨千乘王惟良子攸宜建安王攸绩安平王从子攸止恒安王重规髙平王承嗣子延基南阳王延秀淮阳王三思子崇训髙阳王崇烈新安王承业子延晖嗣陈王延祚咸安王承嗣实封千戸监修国史以特进罢未几复同凤阁鸾台三品承嗣为左相攸为纳言皆罢又与三思同三品不及月俱免复拜特进久之迁太子太保鞅鞅愤死赠太尉并州牧諡曰宣延基袭爵后嫌斥其名更曰继魏王长安初自杀以延义代王中宗复位侍中敬晖等言诸武不当王与郡臣白奏事不两大武家诸王宜免才降封一级三思王徳静郡攸暨夀春懿宗为耿国公攸寜江国攸望叶国嗣宗管国攸宜息国重规郐国延义魏国攸绪巢国崇训酆国延禄咸安郡公直臣宋务光苏安恒上书言武诸王飨封不厌人心载徳终湖州刺史諡武烈攸归歴司属少卿至齐州刺史事母孝姊亡朞不甞五辛语辄流涕攸止绛州刺史三人死周时不及削封攸宜歴同州刺史万歳通天初为清邉道行军大总管还拜左羽林大将军景龙时迁右羽林率总禁兵前后十年嗣宗终司卫卿重规为汴郑二州刺史贬庐州刺史复为天兵中道大总管还为左金吾卫大将军终卫尉卿延秀就婚突厥久不得归神龙初还封栢国公左卫中郎将尚安乐公主以太常卿兼右卫将军封恒国公后诛于肃章门攸望以太府卿贬死春州诸武属坐延秀诛徙者略尽独载徳子平一以文章显与攸绪常避盛满故免攸寜天授中累擢纳言逾年以左羽林卫大将军罢俄还纳言久乃罢为冬官尚书圣厯初同凤阁鸾台平章事自承嗣三思罢政事间一年攸寜三思复当国以冬官尚书罢神龙初终岐州刺史赠尙书右仆射三思当周时累进夏官春官尙书监修国史爵王为榆闗道安抚大使屯邉还同鳯阁鸾台三品逾月去位又检校内史罢为太子少保迁賔客仍监国史子崇训尚主三思方辅政令具迎礼中宗复位擢崇训驸马都尉太常卿兼左卫将军三思进位司空同中书门下三品加实戸五百固辞进开府仪同三司防降封裁减实戸俄还所减而封崇训镐国公明年三思因主请复崇恩庙昊顺二陵皆置令丞后与崇训为节愍所诛举哀废朝五日赠太尉复封梁王諡曰宣追封崇训鲁王諡曰忠睿宗初夷其墓
　　武懿宗士逸孙以司农卿爵为郡王歴懐洛二州刺史神功元年为神兵道大总管讨孙万荣后复抚循河北始万荣入冦也别帅何阿小残忍以懿宗似之故号称两河神龙初迁太子詹事终懐州刺史武攸曁士棱孙自右卫中郎将尚太平公主拜驸马都尉累迁右卫大将军天授中自千乗郡王进封定王实封戸六百迁麟台监司祀卿长安中降王夀春加特进中宗时拜司徒复王定加戸千固辞进开府仪同三司降楚国公攸暨于时无忤专自奉养景龙中卒赠太尉并州大都督还定王諡曰忠简后坐夷墓
　　髙宗则天顺圣皇后武氏并州文水人父士彠太宗召为才人方十四赐号娬媚后与嫔御皆为比丘尼髙宗引内后宫进为昭仪久之欲进号宸妃寻诏李勣于志寜奉玺绶进为皇后命羣臣及四夷酋长朝肃义门内外命妇入谒朝后自此始后见宗庙再赠士彠至司徒爵周国公諡忠孝配食髙祖庙母杨再封代国夫人家食魏千戸后更为太平文治事大集诸儒内禁殿譔定列女传臣轨百竂新诫乐书等大抵千余篇始士彠娶相里氏生子元庆元爽又娶杨氏生三女伯嫁贺兰越石蚤寡封韩国夫人仲即后季嫁郭孝顺前死杨以后故宠日盛徙封荣国始兄子惟良懐运与元庆等遇杨及后礼薄后衔不置及是元庆为宗正少卿元爽少府少监惟良司卫少卿懐运淄州刺史它日夫人置酒酣谓惟良曰若等记畴日事乎今谓何对曰幸以功臣子位朝廷晚縁戚属进忧而不荣也夫人怒讽后伪为退譲请惟良等外迁无示天下私繇是惟良为始州刺史元庆龙州元爽濠州俄坐事死振州元庆至州忧死韩国女国妹韩国卒女封魏国夫人欲以备嫔职防封防山惟良懐运以岳牧来集从还而魏国暴卒归罪惟良等尽杀之氏曰蝮以韩国子敏之奉士彠祀俄贬死杨氏徙鄼卫二国咸亨元年卒追封鲁国諡忠烈诏文武九品以上及五等亲与外命妇赴吊以王礼咸阳给班劒葆仗皷吹俄又赠士彠太尉兼太子太师太原郡王鲁国忠烈夫人为妃上元元年进号天后建言十二事一劝农桑薄赋徭二给复三辅地三息兵以道徳化天下四南北中尚禁浮巧五省工费力役六广言路七杜谗口八王公以降皆习老子九父在为母服齐衰三年十上元前勲官已给告身者无追覈十一京官八品以上益廪入十二百官任事久材髙位下者得进阶申滞皆下诏略施行之仪凤三年羣臣蕃夷长朝于光顺门即并州建太原郡王庙中宗初天后称皇太后参决军国大务嗣圣元年临朝以睿宗嗣后坐武成殿上号册越三日临轩命礼部尚书摄太尉武承嗣太常摄司空王德真册睿宗自是常御紫宸殿施惨紫帐临朝追赠五世祖后魏散骑常侍克己为鲁国公妣裴即其国为夫人髙祖齐殷州司马居常为太尉北平郡王妣刘为王妃曽祖永昌王谘议参军赠齐州刺史俭为太尉金城郡王妣宋为王妃祖隋东郡丞赠并州刺史大都督华为太尉太原郡王妣赵为王妣皆置园邑戸五十考为太师魏王加实戸满五十妣为王妃立园邑守戸百又諡鲁国公曰靖裴为靖夫人北平郡王曰恭肃金城郡王曰义康太原郡王曰安成妃从夫諡遣册武成殿使者告五世庙室武承嗣请立七庙中书令裴炎沮止及徐敬业败并辟炎暨左卫大将军程务挺诏为明堂又度明堂后为天堂鸿丽严奥次之始作崇先庙于西京享武氏后自号圣母神皇作神皇玺拜洛受圗大陈珍禽竒兽贡物卤簿坛下礼成去永昌元年享万象神宫改服衮冕搢大圭执镇圭合祭天地五方地百神从以髙祖太宗髙宗配引魏王士彠从配伪尊号士彠周忠孝杨忠孝胥加太字以文水墓为章德陵咸阳墓为明义陵太原安成王为周安成王金城郡王为魏义康王北平郡王为赵肃恭王鲁国公为太原靖王载初中又享万象神宫以太穆文徳二后配皇地祗引周忠孝后从配作曌西埊□囝○□□□□□十二文后自名曌以周汉为二王后虞夏殷后为三恪令作大云经因改号周自称圣神旌帜尚赤以睿宗为皇嗣立武氏七庙于神都伪上尊号尊周文王諡文号始祖妣姒曰文定武王諡康睿祖妣姜曰康恵太原靖王諡成严祖妣曰成庄赵肃恭王諡章敬号肃祖妣曰章敬魏康王諡昭安号烈祖妣曰昭安祖周安成王諡文穆号显祖妣曰文穆考忠孝太皇諡孝明髙号太祖妣曰孝明髙至日祀万象神宫以始祖及考妣配以百神从祀尽王诸武诏并州文水县为武兴比汉丰沛百姓世给复以始祖为徳陵睿祖为乔陵严祖为节陵肃祖为简陵烈祖为靖陵显祖为永陵章徳陵为昊陵明义陵为顺陵明年享神宫自制大乐舞工用九百人以武承嗣亚献三思为终献又自加号金轮圣神置七寳于廷曰金轮寳曰白象寳曰女寳曰马寳曰珠寳曰主兵臣寳曰主藏臣寳率大朝防则陈之又尊其显祖为立极文穆太祖为无上孝明延载二年作天枢功德大裒铜铁合冶之署曰大周万国颂徳天枢置端门外其制若柱度髙一百五尺八面面别五尺冶铁象山为之趾负以铜龙石镵恠兽环之柱颠为云葢出大珠髙丈围二之作四蛟度丈二尺以承珠其趾山周百七十尺度二丈无虑用铜铁二百万斤乃悉镂羣臣蕃酋名氏其上遂祀南郊以文王武王士彠与唐髙祖并配加号天册金轮圣神封嵩山禅少室册山之神为帝配为后封坛南有大槲赦日置鸡其秒赐号金鸡树自制升中述志刻石示后改明堂为通天宫铸九州鼎各位其方列廷中又敛黄金作大仪钟不克久之以崇先庙为崇尊庙礼视太庙旋复崇尊庙为太庙改昊陵署为攀龙台神龙元年居迎僊院中宗复位后徙上阳宫迁东都武氏庙于崇尊庙更号崇恩诸武王咸降爵是嵗薨諡则天大圣后祔干陵诏崇恩庙祠如太庙斋即用五品子及韦武党诛诏废崇恩庙及陵景云时复二陵官太平诛诏黜周孝明号复为太原郡王后为妃罢昊顺等陵
　　安禄山天宝十载自平卢军入觐求为河东节度因许之裴氏父敞辟刘悟幕府氏年十五火光起袿下家人以为怪许防刘从谏封燕国夫人寛厚有谋毎劝从谏入朝为子孙计从谏请封妾韦氏为夫人裴怒曰李师古四世阻命不闻侧室封今不自黜削求洗濯欲以婢为夫人族不日灭耳及刘稹拒命韦至京师乃言大将李丕降裴防诸将妻号哭曰为我语若夫勿忘先公恩愿以子母托故诸将叛益坚稹败至京赐死
　　刘稹从谏从子从谏与妻谋令主军事从谏卒诸将请如河朔故事敇稹防丧还东都稹不奉诏敇诸军进讨从谏奴李士贵与王协等尤用事士有功不赏下无鬭志李丕降邢洺磁三州继降郭谊王协使董可武诱稹至北第饮斩之
　　后唐李戒丕昭宗子封延王干寜元年上幸石门遣王与嗣丹王允昭李克用撃邠凤上幸华州复遣王持节至太原克用留累月每大张饮王必以舞属克用因陈国事涕数行下冀感动之时幽州刘仁恭贰于克用克用内忧之以好辞谢王不复有西意
　　晋遣李承嗣将劲骑数千助兖州朱瑾瑾败与俱奔淮南杨行宻行宻兵皆江淮人淮人轻弱得瑾劲骑而兵益振
　　北汉郭无为青州千乗人少博学有辞辨为道士隠武当山汉干祐中周祖征河中杖策谒于军门周祖一见大竒之将留舘门下左右曰无为纵横家流今公握重兵不宜亲之遂拂衣去隠太原抱腹山防刘钧援李筠大臣赵华諌曰筠举动轻易不宜应之钧不顾及筠败钧狼狈而归由是重文学士求有智谋者与计事段常荐无为钧以諌议大夫召之与语大悦寻迁吏部侍郎参议中书事与赵文度同秉政意好不协钧乃出文度知汾州俄诛段常遂以无为为左仆射平章事兼枢宻使机务一以委之钧甞谓继恩不才无为亦言其然继恩既立并人疑无为授意于侯霸荣云继元立太祖遣李继勲等讨之仍诏许继元以青州节度无为邢州节度无为得诏色动一日继元宴羣臣辽使亦在无为恸哭曰今日以空城抗大军计将安出引佩刀欲自刺继元遽降阶持其手引升坐盖无为欲以动众心也及太祖亲征长围既合无为请自将兵夜出击围欲自拔来归值天隂晦而止阉人卫徳贵告其事继元杀无为以徇
　　侯霸荣邢州龙冈人多力善射走及奔马甞为盗并汾间刘钧用为散指挥使戍乐平建隆中率所部来归补内殿直未几复奔太原钧署供奉官至是谋持继恩首献宋弑之郭无为遣卒登梯入杀霸荣
　　宋太平兴国四年平刘继元降为紧州军事嘉祐四年复为太原府河东节度使领河东路经略安抚使大观元年陞大都督府刘安世曰河东晋地也昔髙辛氏迁阏伯于商丘主参今应天是也迁实沉于大夏主商今太原是也且参商不相能久矣物不两大故国初但曰并州不加府号有深意也又本朝下河东在戊寅三年重午日实火土旺日此参木神所忌故克之时宋受命已十九年矣而晋始服且太祖太宗甞亲征而得太原正以其地控扼二虏下瞰长安才数百里弃太原则长安汴城不可都矣靖康元年五月李纲为宣抚使督诸军救太原【九月九日太原陷】晋之地属宋朝才一百四十九年
　　太宗时潘美镇河东患寇钞令民悉内徙而空塞下不耕于是忻代寜化火山之北多废壤仁宗时知并州韩琦以为此皆良田今弃不耕适足以资敌将皆为所有矣遂请拒北界十里为禁地其南则募弓箭手居之垦田至九千六百顷
　　苖傅上党人殿前都指挥使授子大元帅府建信徳守臣梁祖以兵万人至傅与张俊杨沂中田师中皆麾下隆祐后南渡傅为统制官以所部八千人驻杭州时刘正彦为御营右军副都统制亦从六宫至杭州建炎三年三月壬午杀佥书枢宻院事王渊遂有明受之变四月庚戌勤王师大集夜开涌金门遁五月擒于浦城七月辛巳磔
　　李纲拜右仆射兼充御营使奏今所急而先者在于料理河北河东葢河北河东者国之屏蔽也今河东所失者恒代太原泽潞汾晋余郡犹存也士民兵将所以戴宋者其心甚坚皆推豪杰以为首领多者数万少者亦不下万人若不因此时置司遣使以大慰抚之分兵以援其危急臣恐粮尽力疲坐受困矣莫若于河东置经制司择有材略者为之使宣谕有能全一州复一都者以为节度防御团练使如唐方镇之制使自为守非惟絶其从敌之心又可资其御敌之力使朝廷永无北顾之忧最今日之先务也上善其言问谁可任者纲荐傅亮亮先以邉功得官甞治兵河朔汴城受围时亮率勤王兵三万人屡立战功纲察其智略可以大用欲因此试之乃以亮为河东经制副使皇子生故事当肆赦纲奏旷荡之恩独遗河北河东夫两路为朝廷坚守而赦令不及人皆谓已弃之何以慰忠臣义士之心愿因今赦广示徳意上嘉纳于是两路知天子徳意人情翕然间有以破敌捷书至者金人围守诸郡兵往往引去而山砦之兵应招抚经制二司募者甚众既而黄潜善汪伯彦沮纲令留守宗泽节制傅亮即日渡河亮言措置未就而渡河恐误国事纲言潜善伯彦沮张所傅亮所以沮臣纲退而亮竟罢旋以母病辞归招抚经制二司皆废两河郡县相继沦陷
　　金马用山西人与李辛同乡里甞为辛军弹压后在归徳权果毅都尉天兴二年正月哀宗至归徳授帅职军近七百人外有固纳忠孝军四百五十人城中惟此两军上时召用计事而不及固纳固纳有异心朝廷知其不协恐生变二月戊辰朔令两省锡宴禁中和解之是夜用撤备固纳以兵乗之为乱明日攻用军用败走被杀众下城投水夺船去斯须而尽初太原为防古所有河北州县不能自立翰林承防圗克坦镐等言欲战则兵力不足欲和则彼不肯唯有守耳河朔州郡既残毁不可一概守之宜取愿就迁徙者屯于河南陜西不愿者许自推其长保聚险阻宣徽使伊喇光祖等谓当募土人威望服众者假以方面重权能复一道即授以本道总管能捍州郡即授以长佐必能各保一方宰臣欲置公府金主意未决中丞完颜索嘉曰宋人以虚名致李全遂有山东茍能统众守土虽三公何惜乃封经略使王福等九人为郡公沧州河间正定雄霸涿易太原平阳泽潞益都开府凡九
　　元博啰特穆尔达实已圗噜之子也从父讨贼屡立战功父殁博啰特穆尔引兵退驻井陉口十八年正月命为河南行省平章政事仍总领其父元管诸军三月撃刘福通于卫辉走之进克濮州四月屯兵正定六月自武安由鼓城邀截沙刘等败之九月命统领诸军攻曹州十月遣防政匡福统苖军自西门入博啰特穆尔自北门入四门竝进克复曹州擒杀伪官武宰相仇知院获伪印信金牌等物十九年二月过代州收山东溃将孟本周诸军三月诏博啰特穆尔移兵至大同领大都督兵农司专督屯粮当月领兵丰州云内与关先生战关军奔溃时有杨诚者据蔚州六月诏遣平章裕噜布哈枢宻同知巴尔和卓督兵捕之七月围其城俄有防命回兵十一月再命勦捕二十年正月博啰特穆尔追诚至飞狐县东闗诚弃军遁降其溃卒回驻大同二月除中书平章政事三月令讨上都程思忠兵次兴和思忠奔溃七月击败田丰伪将王士诚于台州诏总领一应达勒达汉人诸军便宜行事八月命守石岭闗以北察罕特穆尔守石岭关以南九月博啰特穆尔欲得冀寜遣兵自石岭关直趋围其城三日复退屯交城十月诏博啰特穆尔守冀宁遣巴拜殷兴祖髙托音倍道趋之守者不纳察罕特穆尔遣索珠陈秉直以兵来争博啰特穆尔部将托卜沁战败之二十一年正月命平章达实特穆尔防政七十徃谕解之博啰特穆尔罢兵还镇九月命博啰特穆尔于保定以东河间以南屯田二十二年二月伪平章左李遣杨荣祖至大同降三月博啰特穆尔遣禆将伊埒布哈等招兵五万戌大同陞太尉中书平章位居第一张良弼来受节制李思齐遣兵攻良弼于武功良弼伏兵大破之二十三年十月博啰特穆尔复南侵库库特穆尔所守地遂据正定初朝廷既黜御史大夫娄达实安置东胜州帝别遣宦官宻谕博啰特穆尔令留军中而皇太子累遣官索之博啰特穆尔匿不发二十四年正月博啰特穆尔隂使人杀其叔父左丞伊济尔布哈佯为不知徃吊不哭朝廷知其跋扈又以匿娄达实事三月辛卯诏罢兵权四川安置博啰特穆尔杀使者拒命遣部将防图沁特穆尔提兵犯关言索右丞相绰斯戬资正院使保布哈二人先是朝廷立卫屯田尝命中书右丞额森布哈提督与图沁特穆尔分院之地相近因扰及其亲里搆成嫌隙额森布哈乃譛图沁特穆尔诋毁朝政博啰特穆尔相友善且知其诬遣人白其非罪皇太子以博啰特穆尔握兵跋扈今乃与图沁特穆尔交通又匿不轨之臣遂与丞相绰斯戬议请诏削其官分其兵授四川省丞相察罕布哈领之博啰特穆尔谓非帝意故不聴命举兵助图沁特穆尔四月壬寅入居庸己巳至清河列营将犯阙帝遣达勒达国师奈曼院使往问故乃命屛绰斯戬于岭北窜保布哈于甘肃实执送与之庚戌图沁特穆尔自健徳门入见帝延春阁恸哭请罪帝赐宴慰勉诏赦其罪仍以博啰特穆尔为太保中书平章兼知枢宻院事守御大同以图沁特穆尔为中书平章政事辛亥博啰特穆尔还大同皇太子恚怒不已再征库库特穆尔兵保障京师五月诏库库特穆尔总兵调诸道军分讨大同库库特穆尔自其父察罕特穆尔在时与博啰特穆尔连年相讐杀朝廷累命官讲和二军已还兵各守其地至是库库特穆尔乃大发兵诸道夹攻大同调麾下索珠守防京师兵不满万以其部下青军杨同佥守居庸库库特穆尔自将至太原调督诸军七月博啰特穆尔率兵与图沁特穆尔娄达实等复犯阙京师震骇丙戌皇太子亲统兵迎于清河丞相伊逊詹事布哷齐军于昌平伊逊军士无鬭志青军杨同佥被杀于居庸布哷齐战败走皇太子亦驰入城丁亥夜索珠胁东宫官僚从太子奔太原戊子博啰特穆尔兵至驻健徳门外欲追袭皇太子娄达实力止之三人入见帝宣文阁泣拜诉寃帝亦为之泣乃赐宴庚寅就命博啰特穆尔太保中书左丞相娄达实中书平章政事图沁特穆尔御史大夫部属将士布列台省总揽国柄八月壬寅诏加开府仪同三司上柱国録军国重事太保中书左丞相节制天下数月间诛狎臣图噜特穆尔博迪乌哷美等罢三官不急造作沙汰宦官减省钱粮禁西畨僧人佛事数遣使请皇太子还朝使至太原拘留不报二十五年皇太子在外日夜谋除内难承制调遣岭北甘肃辽阳陜西及库库特穆尔等军进讨博啰特穆尔怒出皇后于外幽置百日遣图沁特穆尔率军讨上都附皇太子者调伊逊南御库库特穆尔军伊逊次良乡不进而归永平遣人西连太原东连辽阳军声大振博啰特穆尔患之遣骁将姚巴延布哈统兵出御至通州河溢营虹桥以待伊逊出其不意袭而破之擒姚巴延杀之博啰特穆尔大怒自将出通州三日大雨而还博啰特穆尔先尝以自疑杀其将保安既又失姚巴延郁郁不乐乃日与娄达实饮宴荒淫无度酗酒杀人喜怒不测人皆畏忌威顺王子华善受帝宻防与徐士本谋结勇士上都玛勒金诺海拜达勒特固斯布哈呼噜固岱洪寳寳等隂图刺之七月乙酉值图沁特穆尔遣人来告上都之防博啰特穆尔起入奏行至延春阁李树下拜达勒自众中奋出斫博啰特穆尔中其脑上都玛勒及金诺海等竞前斫死娄达实伤额趋出得马走其家拥博啰特穆尔母妻及其子天保努北遁有防令民间尽杀其部党明日遣使函博啰特穆尔首级徃太原诏皇太子还朝诸道兵闻诏罢归九月皇太子朝京师十二月获图沁特穆尔娄达实皆伏诛库库特穆尔拜银青荣禄大夫太尉中书平章政事知枢宻院事皇太子詹事仍便宜行事袭总其父兵既领兵柄衔哀以讨贼攻城益急而城守益固乃穴地通道以入十一月拔其城执其渠魁陈猱头二百余人献阙下而取田丰王士诚之心以祭其父余党皆就诛即遣关保以兵取莒州于是山东悉平库库特穆尔本察罕特穆尔之甥自幼养以为子当是时东至淄沂西逾关陜皆晏然无事库库特穆尔乃驻兵于汴洛朝廷方倚之以为安防大同博啰特穆尔数以兵争晋冀帝虽屡解谕之而讐隙日深二十三年御史大夫娄达实与知枢密院事图沁特穆尔得罪于皇太子皇太子欲诛之皆奔于大同为博啰特穆尔所匿娄达实者帝母舅以故帝数为皇太子寝其事而皇太子不从帝无如之何则传旨密令博啰特穆尔隐其迹而丞相绰斯戬宦者保布哈皆附皇太子必穷竟其事皇太子又方倚重于库库特穆尔时库库特穆尔驻太原与博啰特穆尔构兵势相持不可解二十四年绰斯戬保布哈因诬博啰特穆尔娄达实谋为不轨而皇太子亦怒不已三月天子以故下诏数博啰特穆尔罪削其官职而夺其兵博啰特穆尔不受诏遂遣兵逼京师必欲得绰斯戬保布哈乃已天子不得已缚两人与之七月博啰特穆尔又与娄达实合图沁特穆尔兵同犯阙时库库特穆尔遣部将白索珠以万骑卫京师驻于龙虎台与战不利遂奉皇太子奔于太原博啰特穆尔既入朝据相位白索珠又将二万骑屯渔阳为朝廷声援二十五年库库特穆尔以兵捣大同取之皇太子乃趣库库特穆尔大举以讨逆发丞相伊逊兵屯东鄙魏辽齐呉豫幽诸王兵驻西边而自率库库特穆尔兵取中道抵京师亡何博啰特穆尔既伏诛帝诏白索珠兵守京城遂诏皇太子还京而库库特穆尔亦扈从入朝九月诏拜拜彻尔右丞相库库特穆尔左丞相拜彻尔累朝旧臣而库库特穆尔以后生晚出乃与并相居两月即请南还视师是时中原虽无事而江淮川蜀皆非我所有皇太子累请出督师而帝难之乃诏封库库特穆尔河南王俾总天下兵而代之行库库特穆尔于是分省以自随官属之盛几与朝廷等而用孙翥赵恒等为谋主二十六年二月自京师还河南欲庐墓以终丧左右咸以为受命出师不可中止乃复北渡居懐庆又移居彰德初李思齐与察罕特穆尔同起义师齿位相等及是库库特穆尔总其兵思齐心不能平而张良弼首拒命孔兴图噜卜等亦皆以功自恃各懐异见请别为一军莫肯统属衅隙既开遂成讐敌库库特穆尔乃遣关保和尔齐以兵西攻良弼于鹿台而思齐亦与良弼合兵连不能罢库库特穆尔始受命南征而顾乃退居彰德又惟务用兵陜西天子之命置而不问朝廷因疑其有异志皇太子之奔太原也欲用唐肃宗灵武故事因而自立库库特穆尔与布哷齐等不从及还京师皇后竒氏传旨令库库特穆尔以重兵拥太子入城欲胁帝禅之位库库特穆尔知其意比至京城三十里即散遣其军由是皇太子心衔之及是屡趣其出师江淮库库特穆尔第遣弟托音特穆尔及部将谔勒哲茂该以兵往山东而西兵互相胜负终不解帝又下诏和解之顾乃杀诏使天下奴等而跋扈之迹成矣二十七年八月帝乃下诏命皇太子亲出总天下兵马而分命库库特穆尔以其兵自潼闗以东肃清江淮李思齐以其兵自鳯翔以西进取川蜀图噜以其兵与张良弼孔兴图噜卜等取襄樊王信以其兵固守山东信地然诏书虽下皇太子亦竟止不行而分兵之命库库特穆尔终扞拒不肯受于是茂该闗保等皆叛库库特穆尔闗保自察罕特穆尔起兵以来即为将勇冠诸军功防髙而茂该善论兵尤为察罕特穆尔所信任及是两人见库库特穆尔有不臣之心故皆叛之列其罪状闻于朝举兵共攻之而皇太子用实喇塔拉特哩实克巴延特穆尔李国鳯等计立抚军院总制天下军马专备库库特穆尔以茂该等能倡大义赐号忠义功臣十月诏落库库特穆尔太傅中书左丞相依前河南王以汝州为食邑与弟托音特穆尔同居河南府而以河南府为梁王食邑从行官属悉令还朝凡库库特穆尔所总诸军在帐前者白索珠和尔齐领之在河南者李克彛领之在山东者伊逊领之在山西者实喇塔拉领之在河北者茂该领之库库特穆尔既受诏即退军屯泽州诏又命图噜与李思齐张良弼孔兴图噜卜率兵东向以正天讨二十八年朝廷命左丞县景益分省太原闗保以兵为之守库库特穆尔即遣兵据太原而尽杀朝廷所置官皇太子乃命魏赛音布哈及闗保皆以兵与思齐良弼诸军夹攻泽州而天子又下诏削夺库库特穆尔爵邑令诸军共诛之其将士官吏効顺者与免本罪惟孙翥赵恒罪在所不赦二月库库特穆尔退守于平阳而闗保遂据泽潞二州以与茂该合时李思齐张良弼孔兴图噜卜与库库特穆尔相持既久明兵已及河南思齐良弼皆遣使诣库库特穆尔告以出师非本心乃解兵大掠西归七月茂该闗保进取平阳当是时库库特穆尔气稍沮而闗保茂该势甚振数请战库库特穆尔不应或师出即复退一日谍知茂该分军掠郡县即夜出师薄其营掩撃之大败其众茂该闗保皆就擒朝廷闻之遽罢抚军院而特哩实克巴延特穆尔李国凤等以误国皆受黜既而库库特穆尔上防自陈其情悃帝寻亦悔悟下诏涤其前非于是明兵已定山东及河洛中原俱不守闰七月帝乃下诏复命库库特穆尔仍前河南王太傅中书左丞相孙翥赵恒并复旧职以兵从河北南讨伊苏以兵趋山东图噜兵出潼闗李思齐兵出七盘金商以图复汴洛未几伊苏兵遂溃图噜思齐兵亦未甞出而库库特穆尔又自平阳退守太原不复敢南向事已不可为矣已而明兵至太原库库特穆尔即弃城遁领其余众西奔于甘肃
　　明嘉靖五年秋七月妖人李福达坐死福达山西代州崞县人一名午初以妖贼王良谋反事发戌山丹卫逃还改名午窜居陜西洛川县与季父越同倡白社妖术为弥勒佛教诱愚民啸聚数千人大掠鄜州洛川诸防杀掠亡算已而官兵追勦捕得越及其党何峦汉等诛之福达逃去占籍徐沟县变姓名为张寅贿县中大姓以为同宗编立宗谱涂人耳目已又挟重赀入京窜入匠籍输粟为山西太原卫指挥其子大仁大义大礼俱补匠役以烧炼术往来武定侯郭勋后仍往同戈镇其仇薛良首发之福达惧逸入京官司捕其二子按繋之福达窘乃自诣狱置对先后鞠讯者代州知州杜蕙胡伟证之者李景全等具狱上布政司李璋按察司徐文华等复上廵按御史张英皆如诉独廵抚毕诏谓福达果张寅为仇家诬所致反其狱以居民戚广等为证坐良罪狱未竟诏乞侍养去防御史马録按山西复穷治之傅爰书如前讯勋为遗书嘱免録不从拟福达谋反妻子縁坐飞章劾勋党逆并上其手书帝下之都察院席书亦助勋为福达地大理寺评事杜鸾上言劾勋及书乞将二人先正国法徐命多官集议福达之罪不报都察院覆奏李福达罪状宜行山西廵按官移狱三司防鞫先是御史马録咨于徐沟给事中常泰泰言寅为福达不疑又咨于谳狱郎中刘仕仕鄜人也其言如泰録复檄取鄜洛父老识福达者辨之俱以为真福达也乃檄布政司李璋按察司李珏佥事章纶都指挥使马豸杂鞫之福达对簿无异词遂附爰书上録録乃防廵抚都御史江朝上言福达聚众数千杀人巨万虽潜踪匿形而罪迹渐露变易姓氏而恶貎仍前论以极刑尚有余辜武定侯勋纳结匪人请嘱无忌虽妖贼反状未必明知而术客私干不为避拒亦宜抵法薄示惩戒章复下都察院冬十一月左都御史聂贤等覆奏李福达逆迹昭灼律应磔死帝从之锢狱待决因诘责郭勋令自输罪勋惧乞恩因为福达代辨帝置不问勋又令福达子大仁具奏求雪父寃章下聂贤与原讯御史髙世魁知为勋指奏寝其议勋谓大仁曰茍弗解尔曹姑亡命勿蹈孥戮也于是给事中刘琦程辂王科沈汉秦祐郑自璧御史髙世魁郑一鹏南京御史姚鸣凤潘壮戚雄各劾勋交通逆贼明受贿赂福达既应伏诛勋无可赦之理给事中常泰亦上言勋以输罪为名实代福达求理论以知情何辞勋为福达居间画令大仁等事急亡命论以故纵何辞给事中张达等亦上言凡谋反大逆宜服上刑知情故纵亦从重典今勋移书请托党防叛逆不宜轻贷聂贤亦奏勋当连坐帝不从勋亦累自诉且以议礼触众怒为言帝信之寻命锦衣千戸戴伟移取福达狱词及因佐下镇抚司覊候防鞫给事中常泰秦佑御史任孚邵豳郎中刘仕复交章劾勋江潮马録仍防防极言福达不枉乞问如律勋乃与张璁桂蕚等合谋为蜚语谓廷臣内外交结借事陷勋渐及议礼诸臣逞志自快帝深信其説而外廷不知也帝命速取福达至京鞫问刑部尚书颜颐夀侍郎王啓刘玉左都御史聂贤副都御史张闰刘文庄大理寺卿汤沐少卿徐文华顾佖寺丞毛伯温汪渊及锦衣卫镇抚司各官防鞫福达于京畿道对簿无异辞奏请论磔帝不从命防九卿大臣鞫于阙廷时告薛良众证李景全等共指福达福达语塞毕诏引证薛良之诬者戚广也讯之复云我曩未就吏讯安得此言颐夀等以其词上上心益疑命俟斋祀毕朕亲临鞫问大学士杨一清上言庶狱无足烦圣虑者乞仍属诸勘官防讯刑部主事唐枢言福达罪状甚明拟死不枉上怒黜为民颐夀等惧乃杂引前后谳词指为疑狱帝切责颐夀等六年夏四月遣锦衣官刘泰等逮马録赴京下镇抚司狱待鞫仍取原勘各官李璋李珏章纶马豸诣京即讯颜颐夀上言福达反状甚明法难轻纵况彼以神奸妖术蛊惑人心臣等若不能执一或纵舍异时复有骆川之祸臣虽伏斧锧何抵欺枉之罪帝怒谓颐夀职司邦刑朋奸肆诬令戴罪办事颜颐夀等复请防讯从之乃出録与福达对鞫情无反异颐夀等复以上请帝谓颐夀等朋比罔上乃逮繋颐夀及侍刘玉王啓左都御史聂贤副都史刘文庄大理寺卿汤沐少卿徐文华顾佖于诏狱其原鞫郎中御史寺正等官俱逺繋待罪八月帝命桂蕚摄刑部事张璁摄都察院方献夫摄大理寺杂治之太仆卿汪元与光禄少卿余才忽偶语曰福达狱已得情何更多事乃尔诇者以白璁等奏闻帝命逮繋元锡才诏狱并掠之大学士贾咏与马録俱河南人録被逮咏遗书慰之镇抚司以闻复搜得都御史张仲贤工部侍郎闵楷大理寺丞汪渊御史张英私书上责状咏引罪得致仕去而逮仲贤等九月张总桂蕚方献夫逢合帝意复鞫録等于阙廷搒掠备至録不胜五毒乃诬服挟私故入人罪璁等以闻遂释福达帝怒録欲坐以死璁营解之得免乃论戌编伍南丹卫子孙世及焉帝以羣臣皆抗疏劾勋朋奸陷正命逮繋给事中刘琦常泰张逵程辂王科沈汉秦祐郑鹏等御史姚凤鸣潘壮髙士魁戚雄等刑部郎中刘仕大理评事杜鸾等诏狱死棰楚狴犴者十余人余戌边削籍流毒至四十余人谪大理少卿徐文华顾佖戍边初颜颐夀等既逮治备甞五毒闻者惨之已而皆夺官罢归独文华佖论戌边二人皆与璁等廷争大礼者江潮李璋李珏章纶马豸等俱夺官韩良相及其左证俱论遣璁等自谓平反有功请编钦明大狱録颁示内外诸臣以明颐夀之欺罔从之四十五年四川妖寇蔡伯贯反已而就擒鞫得以山西李同为师四川抚按官移文山西捕同下狱自吐为李午孙大礼之子世习白社妖教假称唐裔当出驭世惑民倡乱与大狱録姓名无异抚按官论同坐斩奉旨诛之都御史厐尚鹏上言据李同之狱福达之罪益彰而当时流毒缙绅至四十余人衣冠之祸可谓烈矣郭勋世受国恩乃党逆寇陷缙绅而枢要之人颐指气使一至于是万一隂蓄异谋人人聴命为祸可忍言哉乞将勋等官爵追夺以埀鉴戒马録等特加优异以伸忠良之气穆宗从之当时死事谪戍者皆得叙録是狱始明
　　俺答第三子铁背台吉有子曰把汉那吉幼孤育于俺答妻一刻哈屯所命仆阿力哥之妻乳之及长多智有口辨俺答娶婿比吉女为之妇不相能复聘兎扯金的之女防俺答长女哑不害生三娘子美而艳业受袄儿都司聘俺答夺取之袄儿恚将攻俺答俺答无以解即偿以那吉所聘兎扯金的女那吉怒遂偕妻比吉女暨阿力哥等十人南走隆庆四年冬十月十日癸卯叩平鲁营城外请降当是时总督宣大为蒲州鉴川王崇古以六月涖任秋廵宣镇相度南山防御归闻报偕大同廵抚方逢时协议飞骑命门者纳之以甲楯五百骑导入大同城内边吏哗曰此孤竪无足重轻宜勿留崇古曰此竒货可居乃上欵塞事宜防曰把汉虽俺酋之孙乗愤而来党与寡少非率众归附之比但宜给之宅舍授之职衔丰其饩廪易其服用以悦其心严防出入禁絶交通以虞其诈诱以话言示以大义摄以兵威乱以醉酒以察其志歳月既久果无异心徐为録用俾其自效若俺答果肆勒兵近边索取则明行晓告许其生还谕以祸福因与为市责令将版升诸贼首赵全等生擒解送被掠人口悉放南归然后优加赏给以礼遣还策之上也若倚恃桀傲称兵强索不可理谕申饬诸将严兵固守随机拒战俾再遭挫折必思悔祸策之中也若不顾其孙弃而不求则当厚加资养俟俺答子黄台吉兼统其众因将那吉加以名号送还本土令其收集余众自为一部策之终也若循习旧例安置海濵使之抑郁愁苦使俺答闻其生存日切南望侵扰不已尤不宜给配诸将使之随营杀贼立功报效彼恃骄贵之素不受驱策驾驭失道怨望斯生再照那吉之降阿力哥者主持其行止若可各赐一官以慰其志尤鼓舞之大机也疏上廷臣哗然以为不可御史叶梦熊争尤力廵按御史姚某又防劾方逢时纳降兵部尚书郭干惶惑议不决大学士髙拱张居正主崇古议上乃下诏曰寇慕义来降宜加优抚其以把汉那吉为指挥使阿力哥为正千戸各赏大红纻丝衣一袭那吉大悦俺答妇恐宣大戕其孙日夜尤俺答俺答悔版升叛党赵全进计曰是必脇以兵乃以十万众压平鲁卫黄台吉以万骑入大同塞永邵卜以五千骑走威逺崇古命总兵马芳赵岢各勒兵遣百户鲍崇德谕以存防恩而要其缚赵全等示信逢时又遣龚喜谕黄台吉俺答留崇德遣骑来觇则那吉方锦衣金驰马从容骑归报俺答与妇感且媿曰汉乃肯全吾孙叛人奚有因定盟通贡市马麾兵辟一舍黄台吉亦出拒门堡入云石堡十八日执赵全等来献二十二日乃遣使送那吉还那吉恋恋不欲行逢时慰勉而遣之又谕夷使火赤力猛克慎无害阿力哥二人指河誓曰愿以百口保阿力哥不死那吉遂携妻暨阿力哥以归诏加崇古少保兵部尚书廵抚逢时暨大学士春芳拱居正士儋前大学士贞吉尚书干侍郎谷中虚王遴等加恩陞赏有差盖是时制抚将相同心故讫克成功而部科多比之嘉靖中马市又欲勒令俺答诸部永不侵犯防逢时以忧去崇古复上封贡事宜防曰俺酋父子兄弟横行各邉凡四五十年今幸纳欵乞贡内附乃必欲定久要守尺寸以可保百年无事他日有失究首事之罪岂惟臣等所不能逆料虽俺酋亦恐能保其身而不能保其弟侄能要诸酋于目前而不能制诸酋于身后也今将通贡善后事宜条成八事一议赐封号官职除土蛮不随俺答调度外余行辈惟俺答为尊或可锡以王号颁给镀金印信如忠顺王及西畨诸国例其余大枝在东如俺答弟老把都在西如俺答兄吉囊长子吉能并俺答长子黄台吉俱宜授以都督职衔如三卫故事各枝子孙如兀慎打儿汉摆腰小把都儿俺答第四子賔秃第五子野儿邓第七子不他失礼黄台吉四子老把都五子吉能弟三人子二人侄七人哆啰土蛮四枝永邵卜三枝反成那言子二人委兀儿慎四枝哈喇慎二枝共四十六枝大者众万人次者数千人小者或千人或数百人俱繋俺答亲枝须授以指挥职衔其俺答帐下哈台吉打儿汉诸女婿他不浪十余枝各须授以千戸各赐冠服一定贡额俺答进马十匹使十名老把都吉能黄台吉各八匹使各四名各酋首大者不过四五匹小者二匹使各二名马分三等上马三十匹进御余马上等给价一十二两中等十两下等八两其钦赏照三卫及西番各国事例颁给一议贡期贡道今万夀适届首春请以正月初旬日大同左卫验入各夷不许身带兵器应驻边者留本城夷馆驻其余通起送大同抚镇阳和军门宣府抚镇验赏除应进京外留宣府镇城夷馆除差官押送事完仍繇原途至阳和照发一议立五市虏中锅釜针绵之日用须借中国铸造防缎绢布之色衣惟恃抢掠今誓絶侵犯恳求听伊买卖充用庶可永免盗窃非为求开马市也其买卖之规一起完又送一起一枝完方许别枝照马市税例即以收获银充抚赏之用其各镇市场陜西三边原立塲堡外大同应于左衞迤北威鲁堡边外听协守副总兵该城兵备道经理山西应于水泉营边外听老营副总兵岢岚兵备道经理一议抚赏凡守市夷兵给布二匹酋长缎二疋防二疋一审经权一戒狡饰大同巡抚刘应箕亦言机防一失不可再得兵部方议覆而给事中章甫端言寇得封号则众且益附宋应昌言防边则有两费撤兵则非万全张国参言彼无我患则专意诸戎诸戎必折而入于彼众议纷错莫可箝制陜西总督王之诰又议必令吉能子侄二年后不犯方许封贡崇古又防曰今许俺答封贡而不许吉能是收其叔而纵其侄锢其首而舒其臂在俺答必将呼吉能之众就互市于河东宣大之商贩必不能给在吉能之必紏俺答窥抢于陜邉而陜西四镇之忧方大矣先是把汉那吉遣还俺答遣使谢且乞表式请封崇古谓必诸部同心内附始可假王号而俺答曰土蛮者小王子也我力实不能致崇古独自计老把都与土蛮善且内亲黄台吉防黄台吉使来乃令其约老把都以招土蛮偕俺答请封因可以破三卫交构之私五年三月俺答老把都吉能永邵卜诸部并署土蛮名各遣使十八人请贡市诏下廷臣议定国公文璧吏部侍郎张罗等二十二人以为可英国公溶戸部尚书张守直等十七人以为不可工部尚书朱衡等五人以为封贡便互市不便独都御史李崇极言宜许状而大学士拱居正力持之于文华殿面奏取防礼部尚书潘晟亦题成祖朝忠顺忠议顺寜贤义等王往籍可考上卒如崇古议己丑遣使奉金册封俺答为顺义王及其子弟部落为都督等官赏大红纻丝蟒衣一袭防縀八表里其贡期聴于三月后一行互市先定马数而贡使不得至京其铁锅诸物胥不得阑出五月崇古复陈乞四事曰一请给印信他日子孙以得印为荣重以失印而纷夺在我尤得以印信得失而施其操纵之权一请贡使贡使十五名入京余各枝聴贡马至再议则人数愈少意向愈诚一请计广锅潞锅价值贵贱炒炼多寡许以破旧锅赴官市易新锅一请给夷抚赏诏允之六年九月又授顺义王兄子永邵卜大成都督同知万厯元年三月颁番经并给镀金银印二年十二月立大市于甘州小市于庄浪黄台吉亦改贡市于新平堡六月顺义王又执赵全余党及妖人李梦阳等来献封贡事始讫而穆神二庙五十年太平之业实繇诸此是鉴川为节庵后第一功而嘉鱼司马暨新郑江陵二相胥宜防上赏也新郑甞答三边总制戴晋庵曰贡市止行于宣大不行于三邉岂无俺答之人称吉能而抢于三边者乎亦岂无吉能之人称俺答而市于宣大者乎江陵东曰传与方金湖凡那吉所用诸物可悉与之宴赉皆宜从厚又曰广锅毁则不可复为兵宜稍市之其説胥与鉴川合而江陵所谓封贡之议马帅最不愿闻公近日以法绳之颇不能堪新郑所谓大疏语侵前按恐激出事端此尤可以见功名之难防也鉴川后三年繇蓟辽入本兵嗣总制宣大即方逢时比去甞上善后事宜防谓臣以忧归王独任其事议封议贡克有成绩而吴兑郑洛王世扬凃宗濬胥守鉴川法不少变鉴川年七十五卒赠少保諡襄毅而新郑亦讫諡文襄嘉靖初年边费止五十九万二十八年加至二百二十一万三十八年加至二百四十余万四十三年又加至二百五十一万其増加者陜西四镇十一辽东山西十二而十七在宣大十分在蓟镇此可参考襄毅之功方逢时积贮防市价山西歳支二万五千两大同嵗支六万两宣府嵗支五万两而三镇客饷嵗计共五十余万两则市价嵗取十余万两似不为多俺答约封贡虽事起把汉那吉抑三娘子慕内地之指为多三娘子嗜佛日夕导俺答既得番藏三年十月又乞佛像蟒縀且城市咸求赐名赐名曰福化量给其请四年二月银定部盗边俺答罚羊千马二百驼二诏宥之五年二月又执叛盟献鹤等二人是年三请开茶市兵部议茶市不可许但俺答称迎佛僧寺必须用茶乃量给数十箆以报之七年秋请寺额又赐名曰慈胥三娘子志也俺答老而厌兵尤昵三娘子言戒杀掠虽黄台吉丙老把都暨妻并青把都昆都之属时时桀骜而俺答终钤束之十余年保塞不复南犯先是王鉴川崇古入为兵部尚书继崇古者方金湖逢时吴还洲兑代总督各部胥贡市无失期而三娘子慕内地滋甚常诣兑兑越人工操纵牢笼用儿女畜之家人留饮吹十余日情尤昵或三娘子致手札索珠钿镠翠随市给之间致南方诸芳鲜物俺答部中有谋抢掠者时时报闻督府得预为备邉讫无亡失俺答西攻瓦刺众青把都与土蛮谋东犯而青把都实在宣府市兑防言青把都市讫行西赴俺答众疑始释胥三娘子西陲手讯也三娘子涖事明敏俺答左右暨诸部多慑之部兵尤精整八年秋八月诏加三娘子子不他失礼骠骑将军暨常汉我不艮台吉等百戸九年冬十二月顺义王俺答卒赐祭七坛采币十二双布百匹三娘子率其长子黄台吉上表谢贡马是时总督宣大为郑范溪洛十年遣通事马应时佯趋贡隂以诇之三娘子遣土骨赤请寛假辞以无嗣王而表文特空其印此崇古所谓我尤得以印信得失施操纵之权者也先是黄台吉当袭封将收三娘子三娘子难之将别属而俺答用事臣恰台吉议复时龃龉洛计曰若三娘子别属我封黄台吉奚用乃遣人説三娘子曰汝归王天朝以夫人封汝不归王一徼妇耳三娘子不得已归之十一年春闰二月袭封顺义王更其名曰乞庆哈三娘子佐之贡市惟谨先是把汉那吉归俺答命主版升号大成台吉妻号大成比妓版升城故丘富等筑碧瓦连甍署曰开化府城外良田千顷丰州滩西至黄河岸三百里土胥沃那吉时肄兵雄于诸部癸未射牲坠马卒礼部议优防是时三娘子子不他失礼年寖长欲令妻比妓而恰台吉不从隂主黄台吉子扯力克以兵收比妓为妻三娘子乃别营城居宋王氏丰州地土尤沃而大青山迤北至十字索儿大材木亿万章可以南浮河而下城成其闳丽倍于版升朝廷赐名曰归化是嵗万厯十有一年也十四年春二月顺义王黄台吉卒扯力克当嗣郑洛复谕扯力克曰娘子三世归顺汝能与娘子聚则封不然封别有属也扯力克以冬十月入帐合婚其部牙答汉盗助马堡洪卖盗偏头闗三娘子胥罚治如法十五年洛防请袭封暨三娘子求讨封号诰命冠帯秋七月扯力克袭封顺义王三娘子敇册封忠顺夫人长子晁台吉袭龙虎将军孙设刺克炭台吉照夷使头目给赏而不他失礼亦晋龙虎将军十八年火落赤入犯洮州遣使求援于扯力克扯力克率诸部以西三娘子亟劝阻不克从不他失礼随西牧肃礼仰华寺讫独不驻青海及郑洛经略七邉将以兵清莽刺揑工二川焚仰华三娘子亟语扯力克认罪促大成比妓先归扯力克嗜青海羙水草徘徊者久之火落赤真相复固挽而讫出南山扁都口以归是嵗顺义王革市赏十九年三娘子捕叛人史二致塞上请市赏史二者扯力克兄安婿也诏复二年而以不他失礼为都督其后抚赏歳增至二十五万内外界恬嬉梵呗时闻四十一年春二月扯力克卒长孙卜失兎应嗣封三娘子以老不欲婚总督涂宗濬遣人谕之逾年始报婚期蒇封事而三娘子寻卒其部遂不竞初与把汉那吉偕降者比吉女雅以欵闗功自诩册卜失兎亦特封忠义夫人
　　夏县知县髙奎论金挟温公侄孙兵部侍郎司马朴北行悉取其孥赵忠简为匿其长子倬于蜀因家叙州后髙宗南渡公曽孙吏部侍郎伋从迁因家防稽并夏县之族分为三矣治间旧志谓公之子孙举家自夏南迁殆未之深考也在夏子孙金时犹有存者王廷直重立温公神道碑记可见迨元季不知所终在越者自恂至相近日凡四至夏
　　陈竒瑜字玉保徳州人万厯四十四年进士除洛阳知县天启二年擢礼科给事中抗防力诋魏忠贤六年春由戸科左给事中出为陜西副使寻迁右防政分守南阳崇祯元年秋御史姜兆张言竒瑜不宜寘外藩寻加按察使职专抚民河南廵抚丘兆麟郧阳廵抚梁应泽咸请召还省闼竝报闻寻歴陜西左右布政使五年擢右佥都御史廵抚延绥时大盗神一魁不沾泥等已歼而余党犹众歳大凶民多从贼明年五月上防极言鄜延达镇城千余里饥荒盗贼状获免延安庆阳田租乃遣副将卢文善讨斩截山虎栁盗跖金翅鹏等寻遣游撃常懐斩薛仁贵参政戴君恩斩一条龙金刚鑚开山鹞黑杀神人中虎五阎王马上飞都司贺思贤斩王登槐廵检罗圣楚斩马红狼满天飞参政张伯鲸斩满鹅擒黄参耀隔沟飞守备阎士衡斩张聪樊登科樊计荣一块铁青背狼穿山甲老将军二将军满天星山龙把总白士祥斩扫地虎守备郭金城斩扒地虎括天飞守备郭太斩跳山虎新来将就地滚小黄莺房日免防撃罗世勋斩贾总管逼上天卜红旗他将斩草上飞一只虎一翅飞云里手四天王薛红旗独尾狼诸渠魁略尽竒瑜言擒斩头目一百七十七人及其党一千有竒令録有功将士以闻时鑚天哨开山斧独据永寜闗前阻山下临黄河数年不下竒瑜隂简锐士令贺人龙将而身为后劲直抵延川佯防马前曰视吾马首所向乃旋师疾西走入山贼不虞大兵至惊溃覆其巢斩首千六百有竒二贼俱馘分兵撃斩一座城境内剧盗尽平竒瑜威名著闗陜明年陜西贼尽入山西河南延蔓湖广廷议设大臣统之擢兵部右侍郎兼右佥都御史总督陜西山西河南湖广四川军务专办流贼竒瑜檄诸将防兵陜州而先往勦山西给事中冯可賔论其非被切责乃驰至均州檄四廵抚防讨陜西练国事驻商南遏其西北郧阳卢象升驻房竹遏其西南河南元黙驻卢氏遏其东北湖广唐晖驻南漳遏其东南竒瑜乃偕象升督总兵邓玘等由竹谿至平利之乌林闗十余战斩贼千七百余级越七日大破之乜家沟斩一千八百余级已设伏蚋谿连战斩三百余级至狮子山斩七百二十余级别将分道杀贼皆连胜擒其魁闯王翻山虎等无何督副将刘迁等捜竹谿平利贼追至五狼河擒其魁十二人又令叅将贺人龙等追八昼夜至紫阳贼死者万余人竒瑜见湖广贼尽急引兵而西谓贼不足平有骄色遣防撃唐通防汉中以防藩封防将贺人龙刘迁夏镐扼略阳沔县防贼南遁副将杨正芳余世任扼褒城防贼北遁而身督副将杨化麟栁国镇等驻洋县防贼东遁又檄练国事卢象升元黙各守要害截贼奔逸贼见官军肆集大惧悉遁入兴安之车厢峡诸渠魁李自成张献忠等咸在焉峡四山巉立中亘四十里易入难出贼悮入其中山上居民下石撃或投以炬火且用石塞其口路絶无所得食困甚又大雨二旬弓矢尽脱马乏刍死者过半当是时官军蹙之可尽歼自成等用其党顾君恩谋以重寳贿竒瑜左右及诸将帅伪请降竒瑜遽许之先后籍三万六千余人悉劳遣归农每百人以安抚官防之檄所过州县具糗粮传送令诸将无邀阻挠抚事诸贼既出栈道遂不受约束尽杀安抚官五十余人攻掠诸州县闗中大震廵按御史傅永淳以闻下诏切责兵科给事中常自裕又言贼解散非真竒瑜劾寳鸡知县李嘉彦凤翔乡官孙鹏等挠抚局抚按官亦异心上切责抚按逮嘉彦鹏及士民五十余人竒瑜又乞敇陜西勋阳湖广河南山西五廵抚各守要害有失则治诸臣罪又委罪陜西廵抚练国事国事亦被逮给事中顾国宝劾竒瑜误封疆并劾兵部尚书张凤翼诏解任候勘永淳复劾陇州报首功不实诏除名逮讯九年六月谪戌邉
　　李建泰曲沃人天启五年进士歴官国子祭酒崇祯十六年五月擢吏部右侍郎十一月以本官兼东阁大学士疏陈时政十事皆允行明年正月李自成逼山西建泰虑乡邦被祸而家富于赀可借以佐军常与同官言之防平阳陷上欲督师亲征陈演蒋德璟魏藻德方岳贡丘瑜范景文请代俱不可建泰顿首曰臣家曲沃愿出私财饷军不烦官帑请提师以西上大喜慰劳再三曰卿若行朕仿古行推毂礼建泰退即请复故御史桢固官授进士凌駉职方主事并监军参将郭中杰为副总兵领中军事荐进士石嵸聮络延寜甘固义士皆从之加建泰兵部尚书赐尚方劒便宜从事二十六【日】行遣将礼驸马都尉万炜以特牲告太庙日将午上御正阳门楼卫士东西列自午门抵城外旌旗甲仗盛设五府内阁六部都察院掌印官及京营文武大臣侍立鸿胪赞礼御史紏仪建泰前致词上奬劳有加赐之宴上居中诸臣陪侍乐作酒七行上手金巵亲酌建泰者三即以赐之乃出手敇曰代朕亲征宴毕内臣为披红簪花用鼓乐导尚方剑而出建秦顿首谢且辞行上目送之行数里所乗肩舆忽折众以为不祥建泰以宰辅督师兵食并绌所擕止百人甫出都闻乡邑已陷家赀尽没惊怛而病日行三十里士卒多道亡至定兴城门闭不纳留三日攻破之笞其长吏抵保定贼锋已逼不敢前入屯城中已而城陷遁死
　　崇祯十七年李自成渡黄河而东郡邑悉降贼毒刑逼饷绅民多毙二月初六日贼至城下时宣镇张都司守南闗按察司杨本鍼为大城南面主守督粮道蔺刚中为东面主守督学道黎志陞为北面主守分廵道毕拱辰为西面主守廵抚蔡懋徳总廵四面余官各守仓库初八日昧爽小将张急鬼夺南门出降贼焚新南门蜂拥入城民间投井悬梁自焚不可胜纪甚至有全家毙者贼令曳尸城外隍深三丈许积尸与平贼破太原廵抚蔡懋徳中军应时盛布政司赵建极廵寜道毕拱辰死之守寜道毛文炳督粮道蔺刚中被杀知府孙康周见杀同知李一清迁任同知蔡某留守城亦见杀署阳曲县事长史范志泰刑毙贼到令贼将搜捕绅宦暨富生宗室富民并绅宦之族属妻婢桁夹逼饷郡邑委伪守令贼将惨刻弥甚士夫死亡存者无几五月贼李自成败归时绅宦桁夹未死者暨子弟妇女犹幽禁贼至始释之既乃令阖郡绅宦暨妻孥胥解送西安多死于秦土是年八月陈永福以伪文水伯镇晋时宗支尚多永福隂令四城伪将分汛捕缉初八日城门昼扄大索一日得千余人杀于海子堰间宅后妻产胥没明日伪大赦村居者仅免晋藩殿宇宫闱宏丽冠诸藩贼李自成破太原入宫内首索金帛驱宫女已而掠王北上珍物圗书玩好殆尽间为奸民得而毁裂焚弃者十六七后陈永福据之左右亦多攘窃有以寳贤堂古石刻防砌马槽者甚可叹也及
　　大兵破城督抚禁无得一人入府布政司封扄丙戌四月十二日夜烈焰倐烛天成五色比日出自故内城至宫门大殿东西斋殿灵夀诸宫胥为灰烬飞烟逾月始息【以上遗闻】
</div>
    <div class="pagination">
<a href="山西通志_page605.html">上一页</a><span>...</span><a href="山西通志_page601.html">601</a><a href="山西通志_page602.html">602</a><a href="山西通志_page603.html">603</a><a href="山西通志_page604.html">604</a><a href="山西通志_page605.html">605</a><span class="current-page">606</span><a href="山西通志_page607.html">607</a><a href="山西通志_page608.html">608</a><a href="山西通志_page609.html">609</a><a href="山西通志_page610.html">610</a><a href="山西通志_page611.html">611</a><span>...</span><a href="山西通志_page607.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
