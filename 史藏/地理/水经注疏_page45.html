<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 45 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 45 页/共 77 页
  </h1>
  <div class="content">
   《三国 吴志 韦曜传》，曜论博弈曰，以劫杀为名。其耽乐如是。守敬按：《御览》引《陈留志》，耽乐作高率。故《语林》守敬按：《世说 轻诋》篇《注》，晋隆安中，河东裴启撰汉、魏以来言语应对之可称者，谓之《语林》。《隋志》小说家《燕丹子》下，梁有《语林》十卷，裴启撰，亡。曰：王中郎以围为坐隐，或亦谓之为手谈，又谓之圣。守敬按：《类聚》七十四引《语林》，王中郎以围是坐隐，支公以围为手谈。《世说 巧艺》篇同。刘《注》引《语林》王以围为手谈，异，盖误。《御览》七百五十三引《语林》上句，《续博物志》九全引三句，并与此同。王中郎，王武子济也。《抱朴子》，善围者，世谓之圣，故严子卿马绥明有圣之名。鲁沟南际富城，东南入百尺陂，守敬按：城当在今祥符县南。即古之逢泽也。徐广《史记音义》曰：秦孝公会诸侯于泽，汲郡墓《竹书纪年》作逢泽，朱作徐广《史记音义》曰，秦孝公会诸侯于逢泽陂陂。赵删下陂字，云：按《史记 秦本纪》，孝公二十年，会诸侯逢泽。徐广曰，开封东北有逢泽，不如郦所云。全改孝公二字，作使公子少官率师七字，删下陂字同。又于作下增秦考公会诸侯于七字。戴改、增同，惟删上句于字及两陂字。会贞按：赵明知此文之误，而不能理之。全、戴任意改增，亦为多事。皆由未考《六国表》及《集解》也。《表》称，秦孝公二十年，会诸侯于泽。《集解》徐广曰，《纪年》作逢泽。是郦所本。盖变通引之，则朱惟孝公句衍逢字及两陂字耳。今订。斯其处也。故应德琏守敬按：应玚，字德琏，《三国 魏志》附《王粲传》。《西征赋》曰：鸾衡东指，弭节逢泽。守敬按：
严可均辑《全后汉文》采《赋》语，止郦引。其水东北流为新沟。新沟又东北流，径牛首乡北，谓之牛建城。守敬按：牛首乡在今陈留县，此城在下车牛城之西北，当在今县西。又东北注渠，朱讹作梁，《笺》曰：一作渠。戴、赵改。守敬按：鲁沟水自今中牟县，流入祥符县。旧志开封府城南有伯俞河，东流，一名东沟河，即逢池。东沟盖新沟之变名，为池水之下流矣。即沙水也，音蔡，守敬按：《说文》，谭长说，沙或从小。桂馥云，《水经注》音蔡，蔡当作察。读声近，似是。然孔氏读为蔡。《地形志》，许昌郡扶沟有蔡河。又陈留郡东燕有蔡水。《隋志》浚仪有蔡水。《元和志》、《寰宇记》、《九域志》太康、宛丘等县下，或称蔡水，或称蔡河，并作蔡。故《通鉴》魏文帝黄初五年，亲御龙舟，循沙颍。[四八]胡《注》引《水经》云，蔡河自陈留浚仪东南流而入于颍，颍水出颍川阳城县少室山，东南流至新阳，与蔡河合，亦变沙作蔡。许慎正作沙音，言水散石也。从水少，水少沙见矣。朱水少沙见脱少字，赵同。戴增。楚东有沙水。守敬按：此句亦《说文》语，赵以上二十字为《注》中《注》，作小字，以此句作大字，未检《说文》耳。考《左传 昭二十七年》之沙汭，京相璠云，楚东地，即《说文》所指。郦氏于篇末引之，此则沙水之上流，尚非楚境也。谓此水也。
又屈南至扶沟县北。朱脱县字，戴、赵增。会贞按：黄本有县字。据《注》不得在扶沟县北便分为二水，则《经》此句下当有分为二三字，又当有其一东南流五字，虚提一句暂止。方接其一者云云， 本水。证以《济水经》又东至乘氏县西，分为二，其一水东南流，其一水东北流入巨野泽。《沔水经》之东至石
城县，分为二，其一东北流，其一又过毗陵县北为北江，可见《济水经》所云，其一水东南流，指菏水，详本篇下文。《沔水经》所云，其一东北流，指中江，详《江水》篇，今佚。此其一东南流指涡水，详《阴沟水》篇。
沙水又东南径牛首乡东南，鲁渠水出焉，戴以渠为讹，改作沟。守敬按：《汉志》陈留县载鲁渠水，是郦所本，下乃变称鲁沟耳。戴依下改渠作沟，失考。亦谓之宋沟也。又径陈留县故城南。守敬按：汉县为陈留郡治，后汉因，魏为陈留国治。《晋志》，脱此县，《寰宇记》，西晋末废。《地形志》，开封有陈留城。即今陈留县治。孟康曰：留，郑邑也，后为陈所并，故曰陈留矣。守敬按：《汉志》颜《注》引孟康同。《史记 项羽本纪 正义》引亦同。又颜《注》引臣瓒曰，宋亦有留，彰城留是也。留属陈，故称陈留。而以瓒说为是。鲁沟水又东南径围县故城北。朱无水字，戴，赵增。守敬按：汉县属淮阳国，后汉属陈留郡，魏晋因，后废。后魏复置，圉城，属阳夏郡，在今 县南五十里。县苦楚难，修其干戈，以圉其患，故曰圉也。守敬按：此《风俗传》文，引见《寰宇记》雍邱县下，《周书 谥法 注》，圉，御也。或曰，边陲之号矣。守敬按：《左传 隐十一年》杜《注》，圉，边陲也。《汉书 王莽传》颜《注》引苏林曰，陈留圉县，莽改曰益岁。今本《汉志》脱莽曰之文。郦氏不言莽改，则所见《汉志》已是脱误之本。历万人散，守敬按：《陈留志》作万人聚，见下是也。此作散，以形近致误。旧志在 县
西十五里，王莽将王邑破翟义于此，高二丈余，俗呼为烽火台。《一统志》谓当在县南圉镇。王莽之篡也，东郡太守翟义兴兵讨莽，莽遣奋威将军孙建，会贞按：《汉书》作奋武，其奋威将军，则窦兄也。此威为武之误。击之于圉北，义师大败，守敬按：翟义，《汉书》、《通鉴》同，《莽传》作破义于圉，此北字别有所据，附其父《方进传》，此钞略《传》文，《传》作破义于围城。尸积万数，血流溢道，号其处为万人散，百姓哀而祠之。赵云：按《郡国志》，圉有高阳亭。刘《注》引《陈留志》，有万人聚，王邑破翟义积尸处。前书今高阳。文颖曰，高阳，聚邑名。又历鲁沟亭，守敬按：亭当在今 县东南。又东南至阳夏县故城西。守敬按：汉县属淮阳国，后汉属陈国，魏属梁国，晋因，后魏省，后复置，属阳夏郡。《地形志》，阳夏治阳夏城。今太康县治。汉高祖六年，封陈豨为侯国。守敬按：见《史记 功臣表》。鲁沟水朱无水字，戴同，赵增。又南入涡，赵云：按《汉志》陈留县，鲁渠水，首受狼荡渠，东至阳夏，入涡。正《国语》所谓商鲁之沟。守敬按：此《注》从《汉志》作涡。《阴沟》篇《经》、《注》从《尔雅》、《说文》作濄。赵氏言正《国语》所谓商鲁之沟，非也。《国语》，夫差将北会黄池，掘沟于商鲁之间，□属之。沂，西属于济。《泗水》篇详释之。水自今陈留县西，东南流径 县，至太康县西入涡。《一统志》陈州府言今涸。据《注》已云无水，则绝流久矣。《金史 地理志》泰康有鲁沟，盖道古。今无水也。沙水又东南径斗城西，守敬按：《寰宇记》，斗城在陈留县南三十五里。今为斗桥集。《左
传 襄公三十年》，子产殡伯有尸，其臣葬之于是城也。戴删城字。守敬按：《左传》，伯有汰侈，驷带率国人伐之，伯有死于羊肆。子产禭之，敛而殡诸伯有之臣在市侧者，既而葬诸斗城。沙水又东南径牛首亭东，守敬按：《注》 沙水东南流，先径牛首乡，继径斗城，方径牛首亭，亭与乡非一地。然实亦乡境。《寰宇记》，牛首城在陈留县西南十一里。《春秋地名考略》，今陈留县西南牛首乡，有牛首城。《金史 地理志》，通许有牛首城。《一统志》，在通许县西北。又《续汉志》鲁国有牛首亭，乃别一亭。刘《注》亦引《左传》，宋伐郑取牛首为证，误甚。《左传 桓公十四年》，宋人与诸侯伐郑东郊，取牛首者也，俗谓之车牛城矣。守敬按：此城在上牛建城之东南。沙水又东南，八里沟水出焉。朱无水字，戴、赵增。守敬按：八里沟水详下。又东南，径陈留县裘氏乡裘氏亭西，会贞按《礼 檀弓》下，卫柳庄死，献公与之邑裘氏。此盖《春秋》卫境也。《庄子 列御寇》篇，郑人缓也，呻吟裘氏之地。《寰宇记》，裘氏城在陈留县南六十里。《城冢记》，秦时故县也。《九域志》，咸平有裘亭。《金史 地理志》，通许有裘亭。在今通许县东。又径澹台子羽冢东，会贞按：《寰宇记》，澹台子羽墓在陈留县南六十里。在今通许县东。《名胜志》，子羽，郑行人。以为澹台者误，近志皆从之。与八里沟合。按《陈留风俗传》曰：陈留县裘氏乡有澹台子羽冢，又有子羽祠，民祈祷焉。朱脱民字，戴、赵增。会贞按：《名胜志》引有民字，惟误祈为所。
京相璠曰：今泰山南武城县，有澹台子羽冢，县人也。会贞按：杜氏《释例》鲁地内言，南武城有子羽冢，同。《史记 仲尼弟子传》，子羽，武城人。《正义》，子羽墓在兖州邹城县。武城在今费县西南九十里，与邹县地相接也。又《寰宇记》，澹台墓在吴县南十八里平城。[四九]盖因子羽南游至江而傅会之。未知孰是？因其方志所 ，就记缠络焉。沟水上承沙河而西南流，径牛首亭南，与百尺陂水合。守敬按：百尺陂见上。其水自陂，南径开封城东三里冈，左会贞按：《史记 范雎传》，王稽谓睢曰，先生待我于三亭之南。《正义》据《括地志》作三亭冈，谓冈误为南。《御览》一百五十八引《史记》此事，《注》云，三亭今属浚仪，此冈在开封城东，地望正合，疑三里冈为三亭冈之误。惟《括地志》谓在尉氏县西南三十七里。《寰宇记》、《名胜志》同，[五〇]与此所指之地微异。屈而西南流转，注八里沟。会贞按：水在今祥符、通许之间。又南得野兔水口。水上承西南兔氏亭北野兔陂，守敬按：《寰宇记》，菟氏城在尉氏县西北四十里。陂取城为名，在今尉氏县西北。郑地也。守敬按：《左传》杜《注》文。《春秋传》云：郑伯劳屈生于兔氏者也。朱无者字，戴、赵增。守敬按：《左传 昭五年》，楚屈生如晋逆女，过郑。郑伯劳于菟氏。菟、兔通。陂水东北入八里沟，守敬按：水在今尉氏县北。八里沟水又南径石仓城西，朱石讹作右。赵改云：《寰宇记》陈留县下，石仓城在县西南七十里。《城冢记》，郑庄公理开封东南，筑此城，积仓粟，因名盛仓城。盛与石音相
近，故号石仓城。戴改石同。守敬按：今通许县西八里有上仓城[五一]。又南径兔氏亭东，又南径邵亭西，赵邵改召，下增陵字，戴改增同。守敬按：此邵亭自在扶沟，与后之召陵亭非一地，盖此亭于八里沟水 之，彼亭于康沟南水 之，其中为康沟水，不言径此亭，亦不言径彼亭，知两亭相去颇远也。东入沙水。守敬按：水当在今通许县南。沙水南径扶沟县故城东，守敬按：汉县属淮阳国，后汉属陈留郡，魏属陈留国，晋省，后复。后魏天平初属许昌，在郦氏后。《地形志》，有沟条扶沟城。在今扶沟县东北二十里。县即颍川之谷平乡也。有扶亭，又有洧水沟，故县有扶沟之名焉。守敬按：三语，《陈留风俗传》文，引见《寰宇记》。惟有扶亭作小扶亭，误。《通鉴》汉建武元年《注》，亦沿其误。扶亭指下大、小扶城。县东之康沟为洧水枝水，则所谓洧水沟也。建武元年，汉光武封平狄将军朱鲔为侯国。守敬按：见《后汉书 岑彭传》。沙水又东与康沟水合，会贞按：《地形志》，扶沟有康沟水。水首受洧水于长社县东，会贞按：此即《洧水》篇所云，枝水东北流注沙者也。县见彼篇。东北径向冈西，会贞按：向冈见下。即郑之向乡也。守敬按：《续汉志》，长社有向乡。《释例》郑地内，长社东北有向乡。在今洧川县，见下向城。后人遏其上口，今水盛则北注，水耗则辍流。又有长明沟水注之，赵有改西，守敬按：非也。水东北流，作西适相反。水出苑陵县故城西北，守敬按：《寰宇记》，长明沟在尉氏县西南四十五里。[《九域志》、《金史 地理志》并
言尉氏有长明沟]。源出许州长葛县界，《注》言出苑陵西北，则出今新郑县东北。苑陵县详上役水下。县有二城，此则西城也。守敬按：《地形志》，苑陵有苑陵城，此县有二城之证。《寰宇记》，苑陵故城在新郑县东北三十里。汉县，晋末省，后魏于故城东北五里改置苑陵县。在东北者为新城，此西城乃故城也。二城以东，悉多陂泽，即古制泽也。守敬按：《续汉志》苑陵有制泽下引杜预，泽在苑陵东，在今新郑县东北。京相璠曰：郑地。杜预曰：泽在荥阳苑陵县东，朱在作即，戴、赵改。守敬按：钞变《左传》杜《注》文。即《春秋》之制田也。守敬按：《左传 成十六年》，诸侯之师次于郑西，迁于制田。故城西北平地出泉，谓之龙渊泉。渊水流径陵邱亭西，戴改渊水作泉水。守敬按：亭在新郑县东北。又西，重泉水注之，水出城西北平地。朱城西讹作西城，戴、赵乙。泉涌南流，径陵邱亭西，西南注龙渊水。守敬按：水在今新郑县东北。龙渊水又东南径凡阳亭西，守敬按：亭在今新郑县东北。而南入白雁陂。[五二]陂在长社县东北，朱脱县字，戴、赵增。会贞按：《地形志》，长社有白雁陵，陵为陂之误，当以此正之。今曰杨家陂，在洧川县西北三里，从广百余顷。东西七里，南北十里，在林乡之西南。守敬按：林乡见前华水下。司马彪《郡国志》曰：苑陵有林乡亭。赵云：按今《续志》无是文，刘《注》于苑陵县下，引杜预曰，县东南有林乡。守敬按：《续汉志》菀陵有棐林，盖刘、郦所见本异。刘所见作有棐林，郦作有林乡亭也。白雁陂又
引渎南流，谓之长明沟，东转北屈。会贞按：上先提明长明沟水注洧枝水，此方实 长明沟，北屈下当有与洧枝水会一句，乃与上相应。知长明沟与洧枝水会在此者，缘上言长明沟水注洧枝水在向冈西，此北屈下，必与洧枝水会，乃东径向城向冈北也。又东径向城北，守敬按：《地形志》，鄢陵有向城。《寰宇记》，在尉氏县西南四十里在今洧川县南，俗名上城。城侧向冈，赵侧下增有字，戴增同。守敬按：城侧向冈，谓城倚向冈也，不当增有字。冈取城为名。《左传 襄公十一年》，诸侯伐郑师于向者也。又东右迤为染泽陂，朱染泽作染二，《笺》曰：疑作染工。宋本作染泽。赵改染工。戴作染泽。会贞按：明抄本作然泽，虽误然，足征泽字是，作二、作工皆非。《地形志》，鄢陵有深陂，盖染泽陂之脱讹。当在今尉氏县西南。而东注于蔡泽陂。守敬按：陂详下。《地形志》，鄢陵有蔡泽陂。《隋志》开皇中，置蔡陂县，取此陂为名。今尉氏县西南四十里有大陂，当即蔡泽失名耳。长明沟水又东径尉氏县故城南。朱无水字，戴、赵增。守敬按：汉县属陈留郡，后汉因。魏属陈留国，晋属陈留郡，后魏天平初属开封，在郦氏后。《地形志》，尉氏治尉氏城。即今县治。圈称云：尉氏，郑国之东鄙。弊狱官名也。郑大夫尉氏之邑。[五三]朱《笺》曰：弊狱谓断狱也，见《周礼 秋官 注》。应劭曰，古狱官曰尉氏，郑之别邑也。守敬按：据下文引栾盈语，则弊狱官名也五字，当在尉氏之邑下，则道元不为误证矣。故栾盈曰：盈将归死于尉氏也。全云：栾孺子所对，周尉氏之官也。善长以
此证郑尉氏之邑，则误矣。会贞按：盈语见《左传 襄二十一年》。道元之意，不过证尉氏为狱官，岂以栾盈为归死于郑之尉氏耶？全说非。沟渎自是三分，北分为康沟，东径平陆县故城北。守敬按：城在今尉氏县东北三十五里，县说见下。高后元年，封楚元王子礼为侯国。全云：按本《表》是景帝所封。《索隐》云，属西河。又云，东平陆，在东平。胡三省曰，东平近楚为得之。守敬按：王先谦以此平陆为是。建武元年，以户不满三千，守敬按：《史表》，此侯国三千二百六十七户。三千盖二千之误。罢为尉氏县之陵树乡，又有陵树亭，会贞按：《地形志》，尉氏有陵，有亭，有为树之误。[五四]当以此正之。汉建安中，封尚书荀攸为陵树乡侯。会贞按：上言又有陵树亭，接引攸事以证之，则此乡为亭之误。《魏志》本传正作封陵树亭侯。故《陈留风俗传》曰：陵树乡，故平陆县也。赵云：按《汉志》陈留郡无平陆县也。刘昭《续志 注》于尉氏县下，引《陈留志》有陵树乡，则东京废省之说，有如郦言，抑或班固之失记耳。会贞按：全氏《汉志稽疑》又以陈留无平陆，谓或是莽所置县，而东京省之，不可以证《汉表》。北有大泽，名曰长乐 。赵云：按刘昭《注》尉氏县下引《陈留志》，北有大泽，泽有天子苑，秦有乐 。汉诸帝以驯养猛兽。然则厩非泽名，善长误矣。会贞按：善长何至以 为泽，此有误字，作泽有长乐 ，则无疑矣。康沟水朱无水字，戴同，赵增，下同。又东径扶沟县之白亭北，朱扶讹作城，《笺》曰：宋本作扶。戴、赵改。守敬按：《地形志》，扶
沟有白亭城。《括地志》，扶沟县北四十五里北又有白亭。即今扶沟县北。《陈留风俗传》曰：扶沟县有帛乡帛亭，守敬按：《寰宇记》亦引帛、白音同。名在七乡十二亭中。康沟水又东径少曲亭。守敬按：《战国 燕策》，秦正告韩曰，我起乎少曲，一曰而断太行。河北之少曲也，此则河南之少曲也。亭在今尉氏县东。《陈留风俗传》曰：尉氏县有少曲亭，俗谓之为小城也。戴删为字。又东南径扶沟县故城东，而东南注沙水。会贞按：水自今新郑县东北，东流径洧川县、尉氏县，又东南至扶沟县东入沙。沙水又南会南水，其水南流，又分为二水。一水守敬按：此即下所云校渎。南径关亭东，朱径讹作合，赵同，戴改。守敬按：亭当在今尉氏县南。又东南流与左水合。其水守敬按：此正流。自枝渎南径召陵亭西，疑即扶沟之亭也。会贞按：上文作邵亭，此作召陵亭，郦氏所见图籍，盖两文错出，而邵读曰召，浑若一亭，故疑之。此亭当在今尉氏县东南。而东南合右水，朱右讹作石，戴、赵改。守敬按：明抄本作右。世以是水与鄢陵陂水双导，朱作隐陵，《笺》曰：当作鄢陵。《前汉 地志》，颍川郡有傿陵县。《后汉 郡国志》作陵。赵改傿，戴改鄢，下同。会贞按：鄢陵陂水见《洧水》篇，出鄢陵南陂东，西南流注洧水，与此水东南流相违反，且与此水中隔蔡泽陂水，寻双导之文，惟蔡泽陂水为合。则此鄢陵陂水，当蔡泽陂水之误。又按，双导盖即指上左右水，与鄢陵陂水五字，当作自鄢陵三字。
亦谓之双沟。又东南入沙水。会贞按：水自今尉氏县东南流，至扶沟县东入沙。沙水南与蔡泽陂水合，水出鄢陵城西北。守敬按：鄢陵见《洧水》篇。《春秋 成公十六年》，晋、楚相遇于鄢陵，吕锜射中共王目，王召养由基，使射杀之。亦子反醉酒自毙处也。守敬按：并见《左传》。陂东西五里，南北十里。陂水东径匡城北，守敬按：此匡城已见《洧水》篇。城在新汲县之东北，守敬按：《左传 文元年》杜《注》文，县见《洧水》篇。即扶沟之匡亭也，守敬按：《洧水》篇云，扶沟之匡亭也。亭在匡城乡。《春秋 文公元年》诸侯朝晋，卫成公不朝，使孔达侵郑，伐訾及匡，守敬按：《左传》文。即此邑也。今陈留、长垣县南有匡城，即平邱之匡亭也。守敬按：此匡城见《济水》二濮水下。长垣县，两汉、魏、晋属陈留，后魏属东郡，此今字当衍，或又字之误。二语本《续汉志》为说，南字亦当衍，如参以僖十五年杜《注》则当作西南。《续汉志》长垣有匡城，又平邱有匡，证以此《注》，下脱亭字。故刘昭云匡人之亭。盖长垣、平邱地相接，匡在两县间，故司马彪分为二，郦氏合为一也。襄邑又有承匡城，守敬按：承匡城见《阴沟水》篇谷水下，又见《淮水》篇涣水下。然匡居陈、卫之闲，亦往往有异邑矣。守敬按：《史记 孔子世家》，孔子去卫，将适陈，过匡云云，居陈、卫句，就孔子事言。扶沟之匡，郑地也，长垣之匡，卫地也，襄邑之承匡，宋地也，孔子遇难之匡，则以卫地为是，详《济水》二。陂
水又东南至扶沟城北，又东南入沙水。会贞按：水自今尉氏县西南，东南流径鄢陵县，至扶沟县东入沙。沙水又南径小扶城西，会贞按：《地形志》，阳夏有大小扶沟。以此《注》证之，当作大小扶城。《注》 沙水南径小扶城西，又东南径大扶城西，则小扶在大扶之北。大扶在太康县西北，[见下。]小扶当更在西北。《陈州府志》谓在太康县西三十里，非也。而东南流也。朱作而流也，赵而改南，戴而下增东南二字。城即扶沟县之平周亭，东汉和帝永元中，封陈敬王子恭为侯国。[五五]朱讹作顺帝永平中，作王孙子恭，《笺》曰：永平一作永元。赵改顺作和，改平作元，改恭作参，删孙字，云：按《后汉书 陈敬王羡传》，永元十二年，封敬王子思王钧六弟为侯。《注》云，伏侯《古今注》，番为阳都乡侯，千秋为新平侯，参为周亭侯，寿为乐阳亭侯。宝为博平侯，旦为高亭侯。周亭侯即平周亭侯也。名参，不名恭。永元，和帝年号，非顺帝，孙字衍文。戴改删同会贞按：恭、参形近错出，究难定为孰是。沙水又东南径大扶城西，城即扶乐故城也。朱讹作扶乡故县也，赵同，戴改。守敬按：《寰宇记》引此《注》作即扶乐故城也。后汉置县，属陈国，后废。《乐氏》谓扶乐城在太康县西北四十里，城亦称大扶城。故《陈州府志》谓大扶城在县西北三十五里。城北二里有《袁梁碑》，戴改梁作作良，下同。云：梁，陈国扶乐人。朱脱国字，赵据《隶释 汉国三老袁良碑》增，戴增同。赵云：洪氏适曰，碑在开封之扶沟。袁君名良，历郎中、谒者，将作大匠，丞相令史、广陵太守、议郎、符节令，国三老、梁相，以顺帝永建六年卒，其孙卫尉滂立此石。滂以光和年为相，其作九乡，当在灵帝之初。《水经》
云，扶沟有《袁梁碑》者，误也。一清按：袁君名良，碑字足据，无可疑者。郦《注》作梁，良、梁音同互用。《左传》季梁，《涢水注》作季良，亦其类也。会贞按：《天下碑录》，《良碑》在太康县圉城镇西南三十里，扶乐城石竿庙。又云，在县西北三十里阳夏墓下，今佚。后汉世祖建武十七年，更封刘隆为扶乐侯，守敬按：《后汉书 刘隆传》，封扶乐乡侯，后因立县也。即此城也。涡水于是分焉，不得在扶沟北便分为二水也。会贞按：《阴沟永》篇，濄水受沙水于扶沟县，即此分出之地准以地望，当在扶沟县东。《经》言北，误也。故郦氏驳之。
其一者，东南过陈县北。朱北讹作也，《笺》曰：克家云，也疑作北。赵仍，戴改。
沙水又东南径东华城西，会贞按：《颍水》篇西华县下，有东故言西矣，指此东华也。乃《名胜志》据误本《水经注》涝陂在陈城西北，南暨华城，皆曰陂矣。[见下。]释之曰，东华也。顾祖禹亦为所惑，言华城在荦城南，谓之东华城，谬甚。此城当在今太康县之西南，淮宁县之西北。又东南，沙水枝渎西南达洧，谓之甲庚沟，朱庚讹作更，《笺》曰：宋本作庚。戴、赵改。会贞按：此即《洧水》篇所云甲庚沟西注洧，东北泻沙者也。今无水。沙水又南与广漕渠合，上承庞官陂，云邓艾所开也。守敬按：《魏志 邓艾传》，艾行陈、项已东至寿春，言宜开河渠，可以引水浇溉，大积军粮，又通运漕之道。正始二年，开广漕渠，每东南有事，大军兴 ，泛舟而下，达于江、淮，资食有
储，艾所建也。《方舆纪要》，广漕渠在陈州南，就下流言也。如《注》所指，在今淮宁县西北。虽水流废兴，沟渎尚伙。昔贾逵为魏豫州刺吏，通运渠二百里余，亦所谓贾侯渠也。守敬按：三语见《魏志 贾逵传》，里余作余里。《晋书 食货志》载逵事同。《方舆纪要》，或谓之淮阳渠。《一统志》，在淮宁县西北。而川渠径复，交错畛陌，无以辨之。守敬按：《方舆纪要》，二渠今皆湮。沙水又东径长平县故城北，守敬按：县见《洧水》篇。又东南径陈城北，守敬按：陈县，汉为淮阳国治，后汉为陈国治，魏、晋为陈郡治，宋省，今淮宁县。故陈国也。守敬按：《汉志》，陈，故国，舜后，胡公所封。伏羲、神农并都之。守敬按：《左传 昭十七年》，陈，太 之虚。《潜夫论 五德志》，伏羲都陈。《初学记》九、《御览》七十八、一百五十五引《皇王世纪》，[五六]神农都陈。城东北三十许里，犹有羲城实中。朱城讹作神，《笺》曰：谢兆申云，当作城。全云：非也。神即祠也。戴改城。守敬按：《名胜志》引此作城。考郦书屡言某城实中，若祠不可以言实中也。全不察耳。又《寰宇记》八卦坛在宛邱县北一里，即伏羲于蔡水得龟，因画八卦之坛。舜后妫满，为周陶正。武王赖其器用，妻以元女太姬而封诸陈，以备三恪。守敬按：此钞变《左传 襄二十五年》子产语。子产称，虞阏父为周陶正，是就阏父言。郦氏参以《史记 陈世家》，作舜后妫满，则就满言也。据杜《注》，满为阏父之子。太姬好祭祀，故《诗》所谓坎其击鼓，宛邱之下。守敬按：此《汉志》文。《诗》
辞见《陈风 宛邱》篇。宛邱在陈城南道东。守敬按：《尔雅》，陈有宛邱。在今淮宁县东南。王隐云：渐欲平，今不知所在矣。守敬按：据王说则颓圮殆尽，据郦说则指点多疑。而《元和志》云，在宛邱县南三里，《寰宇记》云，高二丈，殆后人求宛邱不得，漫指一丘以当之耳。楚讨陈，杀夏征舒于栗门，以为夏州后。赵云：按此下有缺文。盖 楚庄王因申叔时之言而复封陈也。然云楚讨陈以为夏州，则尚有不合者。《左氏传》曰，因县陈，又曰，乃复封陈，乡取一人焉以归，谓之夏州。孔氏《正义》曰，谓之夏州者，讨夏氏，乡取一人以归楚，而成一州，故谓之夏州。盖未当以陈为夏州也。守敬按：楚讨陈在《左传 宣十一年》。《史记 苏秦传》秦说楚威王，东有夏州。裴骃据车胤撰《桓温集》云，夏口城上数里有洲，名夏洲。城之东门内有池，守敬按：《诗 正义》以池系门言之，则池近在门外，乃想象之辞。缘未考郦《注》，故不知确在门内也。《元和志》，东门池在陈州城东门内，道南。《寰宇记》，在宛邱县城东北角。在今陈州府城内东北隅。池水东西七十步，南北八十许步，水至清洁而不耗竭，不生鱼草。守敬按：《御览》一百五十九引此，鱼草作诸草。《寰宇记》作草木，均非。《诗地理考》二引作鱼草。水中有故台处，《诗》所谓东门之池也。守敬按：见《陈风 东门之池》篇。城内有《汉相王君造四县邸碑》，守敬按：此碑欧、赵皆不著录，洪但载郦说，盖已佚。文字剥缺。朱缺作落，赵同、戴改。会贞按：明抄本、黄本作缺，《隶释》载此文
同。不可悉识。其略曰：惟兹陈国，故曰淮阳郡，云云：赵云：按《汉志》淮阳是国名，不知此碑何以有郡称也？守敬按：碑盖就后汉言。《续汉志》，高帝置为淮阳，章和二年改陈国。考前汉四改淮阳国为郡，至宣帝元康三年，卒为国。据《后汉书 明帝八王传》，章和二年，始改淮阳国为陈国，[五七]此当衍郡字，其文四字句也。王君清惠着闻朱无王君二字，戴同。赵增云：清上，《隶释》校补王字，又落君字。此即上《汉陈相王君造四县邸阁之碑》也。会贞按：明抄本、吴本，清上有王字，乃脱编之幸存者，朱氏不察上王君之文而删之，疏矣。为百姓畏爱，求贤养士，千有余人，赐与田宅。吏舍，自损俸钱，助之成邸。五官掾西华陈骐等二百五人，以延熹二年云云，故其颂曰，修德立功，四县回附。朱回作内，《笺》曰：旧本作回，疑当作向，吴改作内。戴、赵改同。守敬按：明抄本作回。今碑之左右，遗墉尚存，其础犹在。时人不复寻其碑证，云孔子庙学，非也。后楚襄王为秦所灭，徙都于此。守敬按：《史记 楚世家》，襄王二十一年，秦将白起拔郢，襄王兵散，东北保于陈城。《元和志》、《寰宇记》并言陈州城，襄王所筑。襄王为秦所伐，失鄢郢，徙都于此。此作灭，形近致误。[五八]文颖曰西楚矣，会贞按：文颖以陈为西楚，从《史记 货殖传》。《淮水》篇详引之，又互见《获水》篇。三楚斯其一焉。城南郭里，又有一城，名曰淮阳城，子产所置也。汉高祖十一年，以为淮阳国。守敬按：《寰宇记》引《晋地道记》，
陈城西南角有淮阳城，汉淮阳国城也。为《注》所本。子产何以置城于陈国？此有脱误，考《史记 诸侯王表》，高祖十一年，封子友为淮阳王。此当作汉皇子友所置也。高祖十一年，以为淮阳国。王莽更名新平，戴名下增郡为二字。会贞按：戴因下句称县曰，增与下句对，以示区别。其实《汉志》原文紧承高祖句，意自分明，不烦增也，观此，凡戴所增改，不必尽出古本也。县曰陈陵，朱讹作陵陈，戴、赵改。会贞按：明抄本作陈陵，与《汉志》合。故豫州治。守敬按：《宋志》，晋平吴后，豫州治陈国。王隐《晋书地道记》云：城北有故沙，名之为死沙。而今水流津通，漕运所由矣。会贞按：《魏书 食货志》，自徐、扬内附之后，经略江淮，有司请于水运之次，随便置仓，乃于陈郡，大梁等处，各立邸阁。每军国有须，应机漕引。此则陈郡漕运之道也。沙水又东而南屈，径陈城东，谓之百尺沟。守敬按：《晋书 宣帝纪》，魏正始四年广开淮阳，百尺二渠。《食货志》亦载之云，上引河流，下通淮颍。百尺渠即此百尺沟也。百尺沟互见《颍水》篇。又南分为二水，朱为作于，《笺》曰：宋本作为。戴赵改。会贞按：明抄本作为。沙水出焉。戴沙水改新沟水，赵改新水。会贞按：新沟水亦曰新水，详《颍水》篇，其出在百尺沟入颍处，即下所云新水首受颍于百尺沟，非即百尺沟也，戴、赵改，失之。此句指沙水正流，下文沙水自百尺沟云云，正接此句。沟水会贞按：此下 百尺沟。东南流，谷水注之，水源上承涝陂。会贞按：陂在今淮宁县西北，据《洧水》篇。上为洧水枝津之委，观
此，则下又为谷水之源也。陂在陈城西北，南暨荦城，朱荦讹作华。赵据《寰宇记》引此改云：下柽即荦也，华字误。戴改同。会贞按：荦城详下。皆为陂矣。陂水东流，谓之谷水，东径涝城北，赵改涝作荦。会贞按：《方舆纪要》，荦城亦曰涝城，本此。王隐曰：荦北有谷水，是也，荦即柽矣。会贞按：《左传》杜《注》文，见下。《经》书公会齐、宋于柽者也。会贞按：见《春秋 僖元年 经》，上当有春秋二字。杜预曰：柽即荦也，在陈县西北为非，会贞按：《经》作柽，《左传》作荦。故杜云，荦即柽也。此颠倒引之。杜说至西北止，下则郦氏驳语。柽，小城也，在陈郡西南。会贞按：杜言陈县，此言陈郡，乃郦氏好奇，故意错出耳。然实魏、晋故郡，当时无此郡也。《方舆纪要》，城在陈州西北。《一统志》，在淮宁县西北。谷水又东流径陈城南，戴册流字。又东南流入于沙水枝津，朱讹作入于沙水，赵同。戴作入于新沟水。会贞按：沙水字是，惟衍一沙字，又脱枝津二字耳。下文明水上承沙水枝津，即承此水也。今订。旧《志》有七里河，自陈州西北，上承诸陂，微有水道，明时疏此水，经州南东入蔡河，盖即谷水也。又东南流注于颍，戴删流字。谓之交口，守敬按：《浊漳水》篇，清漳入浊漳谓之交漳口，白马河入衡水，谓之交津口，与此交口同。盖言两水合流。相交也。水次大堰有，即古百尺堰也。守敬按：《通典》，宛邱有百尺堰。《元和志》，百尺堰在汝阴西北一百里。在项城东北三十五里。盖在三县接界处，即今淮宁、阜阳、项城三
县之交也。《魏书》《国志》曰：司马宣王讨太尉王凌，大军掩至百尺堨，朱脱掩字，赵据《三国志 王凌传》增，戴增同。守敬按：《通鉴》魏嘉平三年，《注》引此有掩字，又《凌传》无堨字，《通鉴》因之亦无堨字，岂郦氏以意增乎？故胡三省不敢言引此，节去堨字，而《元和志》、《寰宇记》作百尺堰，并以此为据。又疑《凌传》脱堨字。郦书凡堰、堨通称。即此堨也。今俗呼之为山阳堰，非也。盖新水首受颍水于百尺沟，朱此下有王莽名郡为新平七字。赵云：按此文与上复出。戴删。会贞按：据《颍水》篇，此处当有东北径新阳县六字，辞意方明了。故堰兼有新阳之名也，以是推之，悟故俗谓之非矣。守敬按：《颍水》篇已斥俗以新阳堰为山阳堰之非，兹复详言之，乃彼此互见之例，非复也。
又东南至汝南新阳县北。
沙水自百尺沟，东径宁平县之故城南。守敬按：前汉县属淮阳国，后汉属陈国，后废。在今鹿邑县西南五十里。《晋阳秋》称：晋太傅东海王越之东奔也，石勒追之， 尸于此。数十万 ，敛手受害。勒纵骑围射，尸积如山。守敬按：《晋书 东海王越传》略同。王夷甫死焉。守敬按：《世说 轻诋》篇《注》引《晋阳秋》，夷甫将为石勒所杀，谓人曰，吾等若不祖尚浮虚，不至于此。《晋书 王衍传》，勒使人排墙填杀之。余谓后者所以智胜群情，辨者所以文身袪
惑，[五九]夷甫虽体荷 令，口擅雌黄，污辱君亲，获罪羯勒，守敬按：《晋书 载记》，勒，上党武乡羯人。史官方之华、王，朱讹作举正，《笺》曰：一作华正。赵改华王，云：谓华歆、王朗。戴改同。谅为矣。沙水又东，积而为陂，谓之阳都陂。朱脱陂字，戴、赵增。守敬按：《地形志》，谷阳有阳都陂，在今鹿邑县南四十里。明水注之，水上承沙水枝津，朱无承字，枝讹作之。《笺》曰：宋本有承字。戴、赵增承改枝。会贞按：明抄本作枝。《九域志》，鹿邑有明水。《金 地理志》同。沙水枝津指百尺沟，沟水本沙水分出之水也。东出径汝南郡之宜禄县故城北，守敬按：汉县属汝南郡，后汉因，后废，在今沈邱县北。王莽之赏都亭也。明水又东北流注于陂，会贞按：水自今淮宁县东南，东北流至鹿邑县南，入陂。陂水东南流，谓之细水。会贞按：细水详《颍水》篇，此只提明一句。又东径新阳县北，守敬按：此接上阳都陂句， 沙水以释《经》至新阳县北之文。县详《颍水》篇。又东，高陂水东出焉。守敬按：高陂水东出，即《淮水》篇所谓夏肥水，上承沙水，东为高陂者也。沙水又东，分为二水，即《春秋》所谓夷濮之水也。赵云：按《春秋》无夷濮之水之名。杜预曰，此时改城父为夷。又云，夷田在濮水西。道元所引，前后殆自相伐也。守敬按：见《左传 昭九年》，详《淮水》篇夏肥水下。枝津北径谯县故城西，朱讹作南，《笺》曰：宋本作西。戴、赵改。守敬按：明抄本作西。此 沙水东分二水之一，即《阴沟水》篇所谓沙水自
南枝分，北径谯城西者也。县详彼篇。侧城入涡。守敬按：水自今亳州西南，东北流，至州东北入涡。沙水东南径城父县西南，守敬按：此又 沙水东分二水之一，乃沙水正流也。县详《淮水》篇夏肥水下。枝津出焉，俗谓之章水也。赵章改漳，云：漳水，即漳头水，互见《阴沟水》篇。戴删也字。守敬按：此枝津亦注涡，即《阴沟水》篇所谓沙水枝津，上承沙水于思善县，世谓之漳水者也。一水东注，守敬按：此又接上 沙水正流。即濮水也。朱濮讹作注。赵据《春秋分记》改云：即《春秋传 注》所谓夷田在濮水西者是也。戴改同。俗谓之父水也，朱父讹作欠。赵改云：《寰宇记》城父县下云，父水在县东四里，受漳水，南流经县入蒙。《水经》云，沙水支分东注。戴改艾。守敬按：《九域志》作欠水，与此同。又《地形志》秣陵下作次，与欠形近，则欠字似是。然《寰宇记》本郦说作父，父水因城父得名，较合。故赵从之。戴作艾，则父之讹也。《金史 地理志》作殳，[六〇]亦父之讹。此沙水正流，乃《乐史》引《注》，误指为支分东注，致赵氏亦为所惑。此上数行，细针密缕，非悉心剖别，不易解也。互见下。东径城父县之故城南，东流注也。朱东字讹在南字上，也讹作之。赵同，戴乙，改。会贞按：李兆洛《凤台县志》，此《注》当有讹脱。《淮水》篇，夏肥水上承沙水于城父县，右出东南流径城父县故城南。濮水即沙水之兼称，得夏肥之通目矣。则此枝津濮水，即指夏肥水，东径城父县故城南之文，亦彼此相应。第不当云东注，又不当云俗谓之欠水。今考《注》不误。夏肥水自沙出，前文云，又东，高陂水东出焉，指夏肥水出言也。此上但以沙水分出之章水为枝津，至一水东注以下，皆 沙
水正流，与夏肥无涉。乃李氏据《淮水注》以此为枝津濮水，指夏肥。不知彼《注》言，夷田在濮水西，意以沙水即濮水，夏肥自沙水出，亦即濮水也。又沙水径城父故城南，夏肥在沙水南，亦得言径城父故城南。《注》中如此者甚多，不得执为一水之证。李《志》甚精核，其疏明郦《注》者不少，此条误认沙水正流为枝津，与《乐史》同，故驳《注》文，一往皆谬。兹特辨之，免贻误后人。
又东南过山桑县北。
山桑故城在涡水北，沙水不得径其北明矣，《经》言过北，误也。会贞按：《阴沟水》篇，北肥水径山桑县故城南，北肥之南为涡水，涡水之南为沙水，是沙水于山桑，北隔涡水，并隔北肥，足见《经》言过北之非，故郦氏辨其误。
又东南过龙亢县南。会贞按：县详《阴沟水》篇。
沙水径故城北，朱脱径字，戴、赵增。会贞按：故城盖指龙亢，然涡水在沙水之北，尚径龙亢故城南，沙水安得径其北耶？则北当从《经》作南，又或别一故城，非县治也。又东南径白鹿城北而东注也。会贞按：城当在今怀述县西。
又东南过义城县西，戴改城作成，下同。守敬按：不必改，见下。南入于淮。
义城县故属沛，后 九江，守敬按：两《汉》、《晋志》作成，《后魏志》作城，成、城通。郦氏往往从当时之制。汉县属沛郡，后汉蜀九江郡，魏因，晋属淮南郡，后省，后魏复置属临淮郡，在今怀远县东北十
五里。沙水东流注于淮，谓之沙汭。京相璠曰：楚东地也。守敬按：《说文》所谓楚东沙水，盖亦指此。《注》上文引许说，此引杜说，盖故以示博。《春秋左传 昭公二十七年》，楚令尹子常以舟师及沙汭而还。守敬按：《左传》吴伐楚，围潜，楚救潜。左司马沈尹戍济师，与吴师遇于穷，令尹子常云云。杜预曰：沙，水名也。守敬按：杜《注》文。
校记
　[一]　「《通典》，登封有五渡水」　按：《通典》百七十七河南府洛州领县但有告成（汉阳城县，武则天改）及登封（汉崇高县亦则天改），五渡水在登封下，「登封」，原作「阳城」，误，今订。
　[二]　「《史记 楚世家 集解》……引杜亦同」　按：标点本《史记》卷四十第一七〇四页，《集解》作「钧台坡」，误，当作陂。
　[三]　「拒阳人杜窋，即拒陵也」　按：此不辞。「杜窋」下当增「拒阳」二字，窋字句绝。拒阳即拒陵也。标点本《魏书 地形志 注》四，洛州上洛郡有拒阳县，《校记》引杜窋事。
　[四]　「《地形志》临颍有殷汤城」　按：标点本郑州下临颍县，《校记》引杨《疏》，但未径改「殷汤」字，矜慎。《疏》义迂曲。
　[五]　「《齐书 礼志》言，王沈《魏书》无志」　按：《南齐书 礼志 序》言：「●、王沈、陈寿、孙盛并未详
也。」故《疏》云无志。陈寿，《三国志》本无志。
　[六]　「《史记 魏世家 集解》作宋公县」　按：《集解》引徐广曰：「郪丘，一作廪丘，又作邢丘。郪丘，今为宋公县。」
　[七]　「是郦所本，然实误也」　按：《史记 秦本纪》昭王四十一年夏攻魏取邢丘、怀。《魏世家》安厘王九年秦拔我怀，十一年，秦拔我郪丘。《六国表》：魏安厘王九年（秦昭王三十九年）秦拔我怀城。十一年（秦昭王四十一年）秦拔我廪邱。据《表》，秦取郪丘（廪丘），取怀（邢丘）非同年。又据《秦本纪 集解》（四十一年取邢丘、怀）徐广曰：「邢丘在平皋。」裴骃案引《韩诗外传》「武王伐纣到于邢丘，更名邢丘曰怀。」则邢丘即怀。《正义》引《括地志》「故怀城，周之怀邑，在怀州武陟县西十一里。」
　[八]　「此《经》文，楚上当有《经》书二字」　按：此郦氏抄略《经》文，依文「楚」作「楚子」。不加「《经》书」二字亦得。
　[九]　「独官刻戴本，此处作洛，乃《大典》之讹文，何戴氏不能订正耶」　按：《大典》本作「」字，不误。杨氏不及见影印本，故以为戴沿《大典》之讹，其实非也。（「乃《大典》……不能订正耶」十四字，今据台北本删改。）
　[一〇]「《后魏志》汝阴郡，晋武帝置，治社亭城」　按：《要删》卷二十二杨氏云：「（《地形志》）南定州之汝阴郡治汝阴城，郦氏所指是南定州汝阴郡也。」
　[一一]裴邃拔魏郑城，即此」　按：《通鉴》胡《注》引此《注》。
　[一二]「《续汉志》颍川，阳城洧水出，亦谓出阳城山也」　按：《续汉志 颍川郡》「阳城有嵩高山，洧水、颍水出。」《注》引《晋地道志》曰：「颍水出阳干山。」
　[一三]「《方舆纪要》，今颍水出登封县阳城山」　按：《纪要》四十八登封县阳干山，在县东二十五里，颍水所出。又阳城山在县北三十八里，俗名车岭山，亦名马岭山，洧水所出。今按《注》 洧水所出一说出阳城山，而《疏》引颍水所出何耶？据《一统志》卷百六十二，阳干山在登封县东南，颍水所出；阳城山在登封县东北，洧水出。阳干与阳城非一山矣。郦氏亦谓阳城山盖马岭之统目。
　[一四]「但止一水，与《注》言二水异也」　按：《一统志》引《县志》有双沟南流之语，故蛟河虽一水，流实双沟，所谓双导也。
　[一五]「且●为晋分，见于何书」　按：全氏此语有误。《左传 昭元年》子产曰：「迁实沈于大夏，主参，唐人是因」。杜《注》：「大夏，今晋阳县。」子产又曰：「成王灭唐而封太叔焉，故参为晋星。」由是观之，则实沈参神也。杜《注》「叔虞封唐，是为晋侯。」皆其证。
　[一六]「濮音仆，朱无此三字，全、赵同。戴增云，此《注》中之小《注》」　按：朱、全、赵、沈氏诸本皆无此三字，《大典》本独有之，戴据《大典》本增也。（「全、赵同」，今据台北本删「全」字。）
　[一七]「盖汉末已有许昌之目，不然，《佐助期》何以言许昌也」　按：《寰宇记》卷七许昌县下有：「许昌宫在许昌故城中，杨修作《许昌宫赋》，即此宫也。」杨修死于建安二十四年，是汉末已有许昌宫之目矣。
　[一八]「在东汉属梁国者是也」　按：《郡国志 梁国》有，故属陈留，但其字作，《汉志》则作傿。
　[一九]「郑伯克段之鄢，在颍川，不在陈留也」　按：《寰宇记》十二柘城县云：「春秋时，陈之株野之地。」又云：「鄢城在县北二十九里，汉县名，属陈留，王莽曰顺通。郑伯克段之地。」如其说则在陈留矣，与赵说异。
　[二〇]「襄邑治思都城，都为乡之误，当以此正之」　按：标点本《地形志》中《校勘记》四十六引此《注》及杨《疏》。
　[二一]「 东北向郑城」　按：《晋 杜预传》载遗令云：「连山体南北之正而邪东北。」《郡国志 注》引遗令作「邪东北向」。此作「并东北向」者，杜预以为一墓，祭仲或子产者。郦《注》作「并」者，意主祭仲、子产二墓均东北向新郑，二人皆郑大夫，皆不忘本矣。
　[二二]「瀷读燕人强春言敕之敕」　按：春言不可解，疑是秦之讹，云燕人强效秦人读音。庄达吉校《淮南》云。
　[二三]「《史记 卫青传》张次公封岸头侯，《索隐》引晋灼云，河东皮氏县之亭名也」　按：《汉书 卫青传》张次公为岸头侯。《注》引「晋灼曰：河东皮氏亭也。」《史记 卫青传》青校尉张次公有功，封为岸头侯。《索隐》案：「晋灼云：河东皮氏县之亭名也。」杨《疏》脱《索隐》引三字，今订补。
　[二四]「《风俗通》……即此」　按：《寰宇记》卷七临颍县下有：「大陵城即郑地也，在县东三十里，即陈蕃为亭长所辱处。」即指此事。
　[二五]「潧水出郑县西北平地」　按：此是潧水《经》文，应提行顶格作大字。钞手误，应改排。
　[二六]「水渠出荥阳北河」　按：此下钞脱《经》文「东南过中牟县之北」八字，今订补。
　[二七]「《御览》七十二作囿，亦误」　按：今影印本（即杨《疏》所称李刻者）作「圃」，不误。
　[二八]「谓之黄渊」　按：《寰宇记》卷九管城县下引《水经注》此文「注入黄雀沟」下云，「即今之黄池。」
　[二九]「《名胜志》引《东京赋 注》，以清口泽为八泽之一」　按：《清一统志》百四十九古国田泽下引《名胜志 皇畿赋》八泽九沟，自注云：「八泽，清口泽等。」
　[三〇]「中牟有中汤城，汤为阳之误」　按：标点本《地形志》中《校记》二十五引《延昌志》「汤」字改「阳」，亦引此《疏》文。
　[三一]「《名胜志》引《东京赋 注》，以清阳为九沟之一」　按：《清一统志》百四十九古圃田泽下引《名胜志 皇畿赋》，自注：「青阳沟为九沟之一。」
　[三二]「吏民敬信」　按：原「史」当为「吏」，钞手讹作「史」，赵定本亦讹作「市民」。今订。
　[三三]「久留非优贤……（《疏》云）此非优为但扰之误」　按：优贤义亦通。言但扰贤，不如作优贤。范《书 恭传》作「久留徒扰贤者耳」，义同但扰贤，郦氏钞变其文。优贤，优礼贤者，出《尚书 盘庚下》「优贤杨历」。故杨氏不改字。（据江声《尚书集注音疏》及王鸣盛《尚书后案》。）
　[三四]「《名胜志》引《东京赋 注》，以丈八沟为九沟之一」　按：《清一统志》百四十九《名胜志》引
《皇畿赋 注》「丈八沟为九沟之一」。
　[三五]「又《史记 注》引《汲郡古文》上作北」　按：「此中牟不在赵之东也。」驳《东都》之说。下按中牟当漯水之北。赵氏误。《注》文漯水之上，当改「北」。今标点本《史记 赵世家》不误，当从之。
　[三六]「朱讹作固，赵同，戴改」　按：朱本非脱而是「圃」字讹作「固」。戴官刻本亦作「固」，王先谦合校本改作「圃」。《疏》往往但据王校，不一一覆检全、赵、戴三家原本，此其一例。沈钦韩改作「圃」。（「讹」，原作「脱」，今据台北本改。）
　[三七]「齐师克城而骄，遇之必败」　按：检《左传 定九年》文作「遇必败之」是也。郦引《传》未必误，此传钞而讹为「遇之必败」遂不可通。齐师得城而骄，骄兵必败，故褚师圃主攻齐师而避卫君。若此讹文作「遇之必败」，则与卫之未可胜何别乎？今订。
　[三八]「于宜无嫌」　按：恐是「宜于无嫌」之误，当倒互。
　[三九]「《名胜志》引《东京赋 注》，以醋沟为九沟之一」　按：《清一统志》百四十九古圃田泽下《名胜志》引《皇畿赋》自注：「九沟曾列醋沟。」
　[四〇]「《竹书》疵为庛之误也」　按：毕沆校本吕书作「庛」，云作「疵」者误，与杨氏同。戴改非，今从毕、杨仍作「庛」。（「穰疵」下本有此句，今据台北本删。）
　[四一]「守敬按：《秦策》，秦昭王举甲兵而攻魏，杜大梁之门」　按：此见《秦策》顷襄王二十年章。顷襄王使黄歇说秦昭王语：「王又举甲兵」云云，王谓秦昭王，非「楚顷襄王」也。杨氏误，今订正，
改「秦昭王」。
　[四二]「《史记志疑》曰，徐广引《纪年》，徙大梁在九年」　按：检《魏世家》，非徐广所引，裴骃《集解》先引徐广曰云云，续云：「骃案：《汲冢纪年》曰，梁惠成王九年四月甲寅徙都大梁也。」
　[四三]「《地形志》浚仪下，泺水在大梁城东分为蔡渠、泺与渠形近，当渠之误」　按：《地形志》中标点本《校记》二十二，广校百衲本及北、汲、殿、局四本与南本，四本作「泺」，余皆讹字，据杨校本改正作「渠」。
　[四四]「有士多髦俊之文」　按：影宋本《御览》「士」仍作「土」，则赵改「上」作「土」是也。熊氏按语可删。今校所用南京图书馆藏善本，朱《笺》本亦作「土」，不误。
　[四五]「《名胜志》引《东京赋 注》以泥沟为九沟之一」　按：《清一统志》百四十九《名胜志》引《皇畿赋》自注，泥沟在九沟列第四。
　[四六]「朱瑞讹作端」　按：南京图书馆藏善本朱《笺》作「瑞」，不误。
　[四七]「其水出逢池」　按：朱氏有《笺》云：「《左传》宋景公使人告左师曰：逢泽有介麋焉，吾与之田，若何？」徐广云：「逢泽即逢池也。」又阮籍诗云：「徘徊蓬池上，还顾望大梁。」
　[四八]「文帝黄初五年，亲御龙舟，循沙颍」　按：胡《注》「沙」字径作「蔡」，而《通鉴》正文仍作「沙」，「沙」之误「蔡」久矣。
　[四九]「澹台墓在吴县南十八里平城」　按：《寰宇记》作「平城」，检《清一统志》长洲县亦作「平城」，
据「平地」为「平城」改。
　[五〇]「惟《括地志》谓在尉氏县西南三十七里，《寰宇记》、《名胜志》同」　按：《寰宇记》作「三十七里。《名胜志》但言「七里」。
　[五一]「今通许县西八里有上仓城」　按：《名胜志》河南二引《志》云：「上仓城在县西八里，五代周世宗所建筑，以贮江南饷馈。」
　[五二]「西南入白鴈陂」　按：「西」，朱本讹作「而」。（今据台北本改「而」。）
　[五三]「郑大夫尉氏之邑」　按：《御览》百五十八引《汉志》云：「尉氏属陈留郡。应劭曰：古狱官曰尉氏，郑之别邑也。瓒曰：郑大夫尉氏之邑，遂以为邑。师古曰：郑大夫尉氏，亦以掌狱之官，故为族耳。」引应劭语多作郑之「别狱」，今据改作「别邑」。又按：师古说最简要。尉氏为古狱官之名，郑之居是官为大夫者，因以尉氏别其族，其食邑因曰尉氏，应氏所谓「别邑」，意在此。栾盈所归，指晋之狱官，犹言归于司寇。熊氏未会此意遂斥全氏，亦未达全氏分别说之之意。
　[五四]「尉氏有陵，有亭，有为树之误」　按：标点本《地形志 校记》二十一引《延昌志》卷二正今本之谬是也。但又云：「《渠油水》篇此条下杨《疏》亦以为《地形志》有树有亭下有为树之讹。」《地形志》自作「有陵有亭」，熊氏谓当以郦《注》正下有「有为树之误」。《地形志》无「有树有亭」，疑排字误。今改《注》文「树陵亭」为「陵树亭」。
　[五五]「封陈敬王子恭为侯国」　按：熊氏谓恭参形近错出究难定为孰是，非也。沈炳巽改「敬王孙」，
《传》无名「子恭」者，不知何据。今考《明帝八王传》陈敬王后为彭城靖王恭，羡孙似不得名子恭也。熊氏当改而不改。
　[五六]「《御览》七十八、一百五十五引《皇王世纪》」　按：卷七十八作「《皇王世纪》」，一百五十五作「《帝王世纪》」，文亦不同，但都于陈皆有之。今改原「帝」字为「皇」。
　[五七]「据《后汉书 明帝八王传》章和二年，始改淮阳国为陈国」　按：《八王传》但言陈敬王以章帝遗诏立，而《和帝纪》章和二年三月丁酉，改淮阳为陈国。似宜改为《后汉书 和帝纪》。
　[五八]「此作灭，形近致误」　按：杨不言「灭」与何字形近致误，意或指伐耶？
  </div>
  <div class="pagination">
   <a href="水经注疏_page44.html">
    上一页
   </a>
   <span>
    ...
   </span>
   <a href="水经注疏_page40.html">
    40
   </a>
   <a href="水经注疏_page41.html">
    41
   </a>
   <a href="水经注疏_page42.html">
    42
   </a>
   <a href="水经注疏_page43.html">
    43
   </a>
   <a href="水经注疏_page44.html">
    44
   </a>
   <span class="current-page">
    45
   </span>
   <a href="水经注疏_page46.html">
    46
   </a>
   <a href="水经注疏_page47.html">
    47
   </a>
   <a href="水经注疏_page48.html">
    48
   </a>
   <a href="水经注疏_page49.html">
    49
   </a>
   <a href="水经注疏_page50.html">
    50
   </a>
   <span>
    ...
   </span>
   <a href="水经注疏_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
