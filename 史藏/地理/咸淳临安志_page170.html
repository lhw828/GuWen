<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 170 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 170 页/共 177 页</h1>
    <div class="content">　　纪遗七
　　　纪文〔二〕
　　　　诗〔一〕
　　　　　沈休文
　　　　　　早发定山
夙龄爱远壑晚莅见奇山标峰彩虹外置岭白云闲倾壁忽斜竖绝顶复孤圆归海流漫漫出浦水溅溅野棠开未落山樱发欲然忘归属兰杜怀禄寄芳荃眷言采三秀徘徊望九仙
　　　　　杜荀鹤
　　　　　　钱唐寄姚中丞
岂谓无心求上第难安帝里为家贫江南江北闲为客潮去潮来老却人两岸雨收莺语柳一楼风满角吹春花前不独垂乡泪曾是朱门寄食身
　　　　　　钱唐别罗隐
故国看看远前程计在谁五更听角后一叶渡江时吾道天宁丧人情日可疑西陵向西望双泪为君垂
　　　　　　呈钱唐罗判官
还乡夫子遇贤侯抚字情知不自由莫把一名专懊恼放教竹马绝冤雠猩袍懒着辞公宴鹤氅闲披访道流犹有九华知己在羡君高卧早回头
　　　　　权载之
　　　　　　富阳道中
又入乱峰去远程殊未归烟萝迷客路山果落征衣攲石临清浅晴云出翠微渔潭明夜泊心忆谢玄晖
　　　　　　送二十叔赴余杭尉
拜首直城阴樽开意不任梅仙归剧县阮巷奏离琴春草吴门缘秋涛浙水深十年曾旅寓应惬宦游心
　　　　　　发杭州泛富春江
候晓起徒御春江多好风白波连青云浩荡晨光中四望浩无际沈忧将此同未离奔走途但恐成悲翁俯见触饵鳞仰目凌宵鸿缨尘日已厚心累何时空区区此世人所向皆樊笼唯应杯中物醒醉为穷通故人元圃姿琼树纷青葱终当此由去共结兰桂藂
　　　　　孟浩然
　　　　　　将游天台留别临安李主簿
枳棘君尚栖匏瓜吾岂系虽念离当夏潭泊指炎裔【一作含离当夏首漂泊捐夷裔】 江海非游情田园失归计定山既早发渔浦亦宵济泛泛随波澜行行任舻枻故林日已远群木坐成翳羽人在丹丘吾亦从此逝
　　　　　皇甫冉
　　　　　　送元盛【一作晟】 归潜山【一作归于潜山】 　
深山秋事早君去复何如裛露收新稼【一作橡】 迎寒葺旧庐题诗即招隐作赋是闲居别后空相忆嵇康懒寄书
　　　　　白乐天
　　　　　　自中书舍人出守杭州路次蓝溪作
太原一男子自顾唐且鄙老逢不次恩洗拔出泥滓既居可言地愿助朝廷理伏合三土章戆愚不称旨圣人存大体优贷容不死凤诏停舍人鱼书除刺史冥怀齐宠辱委顺随行止我自得此心于兹十年矣余杭乃名郡郡郭临江汜已想海门山潮声来入耳昔予正元末羁旅曾游此甚觉太守尊亦谙鱼酒美因生江海兴每羡沧浪水尚拟拂衣行况今兼禄仕青山峰峦接白日烟尘起东道既不通改辕遂南指自秦穷楚越浩荡五千里闻有贤主人而多好山水是行颇为惬所历良可纪策马度蓝溪胜游从此始
　　　　　　郡中即事
漫漫潮初平熙熙春日至空阔远江山晴明好天气外有适意物中无系心事数篇对竹吟一杯望云醉行携杖扶力卧读书取睡久养病形骸深谙闲气味遥思九城陌扰扰趋名利今朝是只日朝谒多轩骑宠者防悔尢权者怀忧畏为报高车盖恐非真富贵
　　　　　　官舍
高树换新叶阴阴覆地隅何言太守宅有似幽人居太守卧其下闲慵两有余起尝一瓯茗行读一卷书早梅结青实残樱落红珠稚女弄庭果嬉戏索人裾是日晚弥静巢禽下相呼啧啧护儿鹊哑哑母子乌岂唯鸟云尔吾亦引吾鶵
　　　　　　南亭对酒送春
含桃实已落红薇花尚熏冉冉三月尽晚莺城上闻独持一杯酒南亭送残春半酣忽长歌歌中何所云云我五十余未是苦老人刺史二千石亦不为贱贫天下三品官多老于我身同年登第者零落无一分亲故半为鬼僮仆多见孙念此聊白解逢酒且欢欣
　　　　　　除官去未闲
除官去未闲半月资游讨朝寻霞外寺暮宿波上岛新树少于松平湖半连草跻攀有次第赏玩无昏早有时骑马醉兀兀冥天造穷通与生死其奈吾怀抱江山信为美齿发行将老在郡诚未猒□归乡去亦好
　　　　　　三年为刺史二首
三年为刺史无政在人口唯向郡城中题诗十余首惭非甘棠咏岂有人思不　三年为刺史饮冰复食檗唯向天竺山取得两片石此抵有千金无乃伤清白
　　　　　　别萱桂
使君竟不住萱桂徒栽种桂有留人名萱无忘忧用不如江畔月步步来相送
　　　　　　对酒自勉
五十江城守停杯一自思头仍未尽白官亦不全卑荣宠寻过分欢娱已校迟肺伤虽怕酒心健尚夸诗夜舞吴娘袖春歌蛮子词犹堪三五岁相伴醉花时
　　　　　　晚兴
极浦收残雨高城驻落晖出明虹半出松闇鹤双归将吏随衙散文书入务稀闲吟倚新竹筠粉污朱衣
　　　　　　衰病
老与病病相仍华簪发不胜行多朝散药睡少夜停灯禄食分供鹤朝衣减施僧性多移不得郡政漫如绳
　　　　　　钱湖州以箬下酒李苏州以五酘酒相次寄到无因同饮聊咏所怀
劳将箬下忘忧物寄与江城爱酒翁铛脚三州何处会瓮头一盏几时同倾如竹叶盈樽绿饮作桃花上面红莫怪殷勤醉相忆曾陪西省与南宫
　　　　　　花楼望雪命宴赋诗
连天际海白皑皑好上高楼望一回何处更能分道路此时兼不认池台万重云树山头翠百尺花楼江畔开素壁联题分韵句红炉巡饮暖寒杯冰铺湖水银为面风卷汀沙玉作堆绊惹舞人春艳曳句留醉客夜徘徊偷将虚白堂前鹤失却樟亭驿后梅别有故情偏忆得曾经穷苦照书来
　　　　　　城上
城上冬冬鼓朝衙复晚衙为君慵不出落尽遶城花
　　　　　　醉中詶殷协律
泗水城边一分散浙江楼上重游陪挥鞭二十年前别命驾三千里外来醉袖放狂相向舞愁眉和笑一时开留君夜住非无分且尽青娥红烛台
　　　　　　赠沙鸥
老逼教垂白官科遣着绯形骸虽有累方寸却无机遇酒多先醉逢山爱晚归沙鸥不知我犹避隼旟飞
　　　　　　余杭形胜
余杭形胜四方无州傍青山县杭湖遶郭荷花三十里拂城松树一千株梦儿亭古传名谢教妓楼新道姓苏【州西灵隐山上有梦谢亭即是杜明浦梦谢灵运之所因名客见也苏小小本钱唐妓人也】 独有使君年太老风光不称白髭须
　　　　　　木芙蓉花下招客饮
晚凉思饮两三杯召得江头酒客来莫怕秋无伴醉物水莲花尽水莲开
　　　　　　江楼晚眺景物鲜奇吟翫成篇寄水部张员外
澹烟疏雨闲斜阳江色鲜明海气凉蜃散云收破楼合虹残水照断桥梁风翻白浪花千片雁点青天字一行好着丹青图写取题诗寄与水曹郎
　　　　　　饮后夜醒
黄昏饮散归来卧夜半人扶强起行枕上酒容和睡醒楼前海月伴潮生将归梁燕还重宿欲灭（上穴下）灯却复明直至晓来犹妄想耳中如有管弦声
　　　　　　代卖新女赠诸妓
乱蓬为鬓布为巾晓踏寒山自负薪一种钱塘江畔女着红骑马是何人
　　　　　　早冬
十月江南天气好可怜冬景似春华霜轻未杀萋萋草日暖初干漠漠沙老柘叶黄如嫩树寒樱枝白是狂花此时却羡闲人醉五马无由入酒家
　　　　　　与诸客携酒寻去年梅花有感
马上同携今日杯湖边其觅去春梅年年只是人空老处处何曾花不开诗思又牵吟咏发酒酣闲唤管弦来樽前百事皆依旧点检唯无薛秀才
　　　　　　醉送李协律赴湖南辟命因寄沈八中丞
富阳山底樟亭畔立马停舟飞酒盂曾共中丞情缱绻暂留协律语踟蹰紫微星北承恩去青草湖南称意无不羡君官羡君幕幕中收得阮元瑜
　　　　　　正月十五日夜月
岁熟人心乐朝游复夜游春风来海上明月在江头灯火家家市笙歌处处楼无妨思帝里不合厌杭州
　　　　　　题州北路傍老柳
皮枯缘受风霜久条短为经攀折频但见半衰当此路不知初种是何人雪花零碎逐年减烟叶稀疏随分新莫道老株芳意少逢春犹胜不逢春
　　　　　　题清头陀
头陀独宿寺西峰百尺禅庵半夜钟烟月苍苍风瑟瑟更无杂树对山松
　　　　　　湖上醉中代诸妓寄严郎中
笙歌杯酒正欢娱忽忆仙郎望帝都借问连宵直南省何如尽日醉西湖蛾眉别久心知否鸡舌含多口厌无还有些些惆怅事春来山路见蘼芜
　　　　　　晚兴
草浅马翩翩新晴薄暮天柳条春拂面衫袖醉垂鞭立语花堤上行吟水寺前等闲消一日不觉过三年
　　　　　　竹楼宿
小书楼下千竿竹深火炉前一盏灯此处与谁相伴宿烧丹道士坐禅僧
　　　　　　戏醉客
莫言鲁国书生懦莫把杭州刺史欺醉客请君开眼望绿杨风下有红旗
　　　　　　元微之除浙东观察使喜得杭越邻州先赠长句
稽山镜水欢游地犀带金章荣贵身官职比君虽校小封疆与我且为邻郡楼对翫千峰月江界平分两岸春杭越风光诗酒主相看更合是何人
　　　　　　荅微之上船后留别
烛下樽前一分手舟中岸上两回头归来虚白堂中梦合眼先应到越州
　　　　　　荅微之泊西陵驿见寄
烟波尽处一点白应是西陵古驿台知在台边望不见暮潮空送渡船回
　　　　　　荅微之夸越州州宅
贺上人回得报书大夸州宅似仙居厌看冯翊风沙久喜见兰亭烟景初日出旌旗生气色月明楼阁在空虚知君暗数江南郡除却余杭尽不如
　　　　　　微之重夸州居其落句有西州罗剎之谑因嘲兹石聊以寄怀
君问西州城下事醉中迭纸为君书嵌空石面标罗剎压捺潮头敌子胥神鬼曾鞭犹不动波涛虽打欲何如谁知太守心相似底滞坚顽两有余
　　　　　　醉封诗筒寄微之
一生休戚与穷通处处相随事事同未死又邻沧海郡无儿俱作白头翁展眉只仰三杯后代面惟凭五字中为向两州邮吏道莫辞来去递诗筒
　　　　　　七言八韵走笔奉荅兼呈微之
</div>
    <div class="pagination">
<a href="咸淳临安志_page169.html">上一页</a><span>...</span><a href="咸淳临安志_page165.html">165</a><a href="咸淳临安志_page166.html">166</a><a href="咸淳临安志_page167.html">167</a><a href="咸淳临安志_page168.html">168</a><a href="咸淳临安志_page169.html">169</a><span class="current-page">170</span><a href="咸淳临安志_page171.html">171</a><a href="咸淳临安志_page172.html">172</a><a href="咸淳临安志_page173.html">173</a><a href="咸淳临安志_page174.html">174</a><a href="咸淳临安志_page175.html">175</a><span>...</span><a href="咸淳临安志_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
