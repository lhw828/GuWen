<!DOCTYPE html>
<html>
<head>
    <meta charset="UTF-8">
    <title>八闽通志 - 第 149 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 149 页/共 184 页</h1>
    <div class="content"> 〔国朝〕
　　胡宗华龙溪人。玩心理学，言行为乡邦楷式。洪武三年，以明经荐，训导郡庠，讲说经籍，阐析微奥，教导诸生以身为范。卒，以仲子宜衡恩赠中书舍人。
　　郭惠字邦文。龙溪人。居家孝友，尝著《兄弟训》。立义学，重义轻财，为乡邦推重。洪武间郡守白寿以学行举，授府学训导，训迪有方。升广东保昌县学教谕，以外艰48改增城。增城遐僻，人不知学，乃择少俊十数人，昼夜为之讲解，亹亹不倦，其后与荐书者七人。终琼山县学教谕卒。
　　郑深道龙溪人。由乡贡两任典教，五司文衡，未尝有过举。洪熙元年，授司经局校书，升梁府纪善，敕褒之，有曰：“文学老成，操履清慎。”累承仁庙谕问及赐膳侍宴，寻致任，卒年八十有二。
　　胡春同宗华季子。幼失怙恃，事二兄克尽爱敬，由乡贡历任义乌、柳州、吉安教授，日坐明伦堂，教导弗怠，虽祁寒盛暑，衣冠肃如也。生徒馈遗辄却不受，性温厚清苦，笃学好修，至老不倦。卒于官，无以为殓，吉人李昌祺哭之哀，曰：“善人云亡，士类嗟惜。”诸生为服其丧。

 风节
 〔宋〕
　　黄颖字秀实。以上舍免省赴廷试。时慧星见，颖指陈时政，无所讳忌，抑殿丙科。后历枢密院编修官兼符宝郎。时兄愿为郎，预入台，当世荣之。俄迁中书舍人，方拜命，有忌其才者，遂提点江州太平观。颖温恭廉介，尤工书隶。有《周礼解义》、《春秋左氏事类》行于世。
　　高登字彦先。漳浦人。少孤力学，事母至孝。宣和中为太学生，金人犯京师，与陈东上书乞斩六贼，且言金不可和，李纲等不可弃，吴敏等不可用。坐斥逐。绍兴间廷对，力陈阙失，有司恶其直，降下州文学。已而调静江府古县令。帅臣胡舜陟以秦桧父旧治，欲为立祠，登持不可。舜陟诬以罪，送赴狱。后为潮州考官，又使诸生论直言不闻之可畏，策闽浙水灾所致之由。桧益怒，坐首事送客州编管卒。久之，梁克家、何万相继以其事闻，追复迪功郎。及朱熹为守，奏乞褒录，特赠承务郎。所著有《家论》、《忠辩》等篇及《东汉集》。

 忠烈
 〔宋〕
　　郑柟龙溪人。初从郑建雄赴大理河与西夏接战，以功授汀州黄土寨巡检，捕获王猪奴，辟兴化军吉子寨巡检。宣和七年，金人寇边，柟赴枢密院自陈，乞发河北军前任使，再隶建雄麾下，充本军将领。累立战功，转修武郎。靖康初，虏逼都城，柟为四门都巡检，力战以死。绍兴初，刘光世为请于庙49，补其子纶承信郎。
　　蔡青漳浦人。绍兴间，青与同县人邹进、熊保俱为左翼军步兵。时山寇焚县治，郡发皇甫某领步兵二十五人屯于县北门。贼卒三百余人至西关，皇甫某曰：“我等当效力血战。”三人均先被发操戈瞋目叱于众人曰：“吾属当为国死。”既而与贼遇，自卯至酉，杀伤甚众。贼分两道而遁，三人乘胜迫逐，贼势穷反斗，三人皆中伤以殁。邑人哀之，为衣食棺殓合葬于邑西门外，今犹相传曰：“勇士墓”。同时又有陈姓者，旧志失甚名，尝为长泰尉，愤贼扰民，发兵讨捕，力不能抗，遂遇害。宪臣李公懋尝为文祭之。
　　颜公衮字鼎卿。龙溪人。以父泽补官，调循州兴宁县令。绍定间，凶贼陈三枪、罗动天迫兴宁境，或曰：“寇至盍去诸？”公衮不可，出县与贼遇，下车谕以理义。贼怒，公衮厉声叱骂之，与主簿徐千能等皆遇害。邑民哀之，为立祠。诏赠朝奉郎，官其子。

 〔元〕
　　萧景懋龙溪人。至元中，南胜民李志甫作乱，景懋与兄佑集乡丁拒战，兵败被执。贼胁使从己，景懋骂曰：“狗贼!我生为元民，死作元鬼，岂从汝逆贼邪？”贼怒，缚景懋于树，脔其肉使自啖，景懋骂不绝而死。事闻，诏褒旌之，仍给钱以葬。
　　陈元善龙溪人。淳之族。世以儒业名家。至正丁未，海壖逃兵作乱，凶渠薛均祥以元善索行孚于乡里，欲先胁之以为民望，执至，吓之曰：“能从我则生，否则刀刃刺颈矣。”元善骂曰：“吾所畏者义，不畏者死，汝贼岂能久生耶？”与其妻郭氏及三子皆遇害。

 〔国朝〕
　　林京龙岩人。故参政瑜之子。好读书，每观史至忠臣义士，辄抚卷叹慕。正统丁卯，沙、尤贼逼县境，京团结乡民，相官军守邑城，力不能敌，偕其子绶间道走郡城请援，至龙门里上坪为贼所获，胁使拜跪，京不从，贼怒，欲杀之。京瞋目诟曰：“吾头可砍，膝不可屈。”顾谓绶曰：“人生当知顺逆，吾与汝宁死于此，毋为反贼所胁，以亏忠义!”遂与绶皆遇害。贼去，乡人义而哀之，求其尸于暴骸中，面目如生。乃具棺殓瘗于死所。
　　唐孟元龙溪人。正统戊辰，叛贼寇掠郡邑，多胁良民从乱，孟元洎其弟孟远与众誓曰：“吾当俱良民50，岂可从贼!”比贼至，孟元兄弟先率众据桥拒战贼，贼不得进，自辰至酉，众见贼益增，势不能敌，欲退走，孟元乃告其弟曰：“尔可去以奉先祀，我当以死敌之!”贼势稍缓，乡人得登舟脱免。孟远曰：“吾兄方危急，吾何忍去!”遂辅孟元力战，同死于贼。众人哀之。
　　庄伯和龙溪人。正统十四年为邓茂七贼党所获。至亦岭，贼首张永睡欲胁使之从，伯和愤骂曰：“汝等不顾天理，不惧国法，而悖逆如此，我为圣朝良民，安肯从汝贼邪？”贼见其仗义，不忍杀，拘之三日，仍迫以威，伯和骂益甚，遂受戮而死。

 孝义
 〔宋〕
　　黄字平叔。龙溪人。好学力行。父忠助遘疾，倾资求医，或言不为子孙计，泣曰：“苟疾愈，虽子孙饥饿，吾亦无憾!”父年九十六，母郑氏年九十九。父将卒，曰：“为人子若尔者少，吾愿为尔子以报。”言讫而卒。后妻有娠，将弥月，梦其舅曰：“吾某月某日某时为尔子”。及期，生子彦臣，官至朝散大夫，封承议郎，赐绯，累赠朝散郎。子孙登科不绝，人以为孝行之报。
　　薛半千字子中。漳浦人。天性孝友。母疾，尝药视膳，衣不解带。疾转剧乃割股肉以进。其伯兄，亦尝镌心血以调药，仲兄复焚香于顶以资冥福。母疾随愈。兄弟三人日侍亲侧，雍雍愉愉，乡里推重。凡诲子弟者，必欲以半千兄弟为法。县令林稽道因即所居立“孝义坊”以旌之。
　　颜唐臣龙溪巨旌里有绿石渡，潮平可舟，潮退则淤泞，行者病焉。唐臣乃于北涯舆土填淤，鞭石为堤，从地跨石，长二千七百八十尺，作垂虹亭以憩涉者。子敏若，复筑南堤至新亭，凡一千九百尺。岁久淤深，孙戴复砌石增高，行者便之。昔尝有谣云：“渡不难，待三颜。”此其验也。里人为之立祠。
　　赵彦弥字仲高。龙溪人。登宝庆第。调番禺簿51、古康法曹、翁源令。岁庚子乡郡大饥，谷价腾踊，斛谷钱五百，小民艰食，死者相枕藉。邑富人争利贵籴。彦弥恻然，捐私廪千余斛，日为二粥以续食52，不足则籴以继，自是富室争裒谷赒济，实彦弥倡元也。自三月至夏五月，全活数千人。

 〔元〕
　　胡景清龙溪人。元兵下漳南，景清甫五岁，随父母逃难，仓卒失其母。景清长知学，每念母辄涕下。一日，辞其父抵幽蓟寻焉。忽于燕市遇其从叔胡巨川，知母已至燕，而未知其处，逾年始得之，盖母子不相见者四十余年矣。事闻，诏旌表之，仍给驿以归。
　　陈君用南靖人。至元中，乡民李志甫聚众寇掠邑里，攻围郡城，万户张哇哇、守将思监与战失利，君用率乡之有勇力者袭杀之，贼党遂散，民赖以保完。以功授漳州路总管府同知。国史以义士称之。
　　王初应53长泰人。至大四年，初应从父义士樵刘岭上，有虎出丛棘中，搏义士，伤其右肩。初应赴救，抽镰刀刺虎鼻杀之，义士得生。大定二年，同邑施合德父真祐尝出耘，为虎攫于田，合德与从弟发持斧杀虎，父得生。并旌其门。
　　林原佐龙溪人。至正二十八年，海寇薛均祥犯境，乡人筑砦于文山为自全计，官军围砦，意其皆均祥之党，欲尽诛之。原佐避难郡城，自备牛酒，冒白刃，往告主帅曰：“文山之人素守礼义，筑砦以防寇耳，彼实何罪？”帅感其言，为解围去。砦中数千人赖以全活。

 〔国朝〕
　　吕宗爵其先晋江人，洪武初避寇来漳，家于龙溪之观林。兄弟四人，宗爵居长。性纯笃，有孝行。父疾，夙夜扶持，奉汤药。父泄痢，必躬涤厕浣衣，历十余年，孝敬弥笃。父殁，持丧尽礼。母先卒，时家贫，葬不能备礼，至是启之，重敛易棺，与父同窆。乡党咸称其孝。
　　苏原芳54龙溪人。持重好礼，事母极孝敬。让田与弟，绝无吝色。乡邦咸敬慕之。永乐初，以怀材抱德荐，有司敦促就道，未行，卒于家。
　　卢元漳浦人。景泰二年父卒，贫不克葬，乃鬻其男睿以为葬具。钱主欲就携睿去，元乞襄事即如约，钱主允之。一日，睿出采薪于山，忽得金三锭，归以营葬，并偿钱主，父子遂得完聚。乡人以为孝感所致。
　　王玄弼龙岩人。正统丁卯，沙贼杨福寇县，民逃避林谷，死者甚夥。时玄弼父与继母及弟先避难漳城，贼势既迫，玄弼与兄用享不得出境，遂走邑之上坪。其兄为仇家所知，欲搜杀之，玄弼自谓曰：“我有子三人俱长，兄惟一子尚幼，我出兄必得免，庶老亲有所托也。”遂出，恳诉于贼，以身代兄死。闻者义之。

 宦迹
 〔宋〕
　　郑申秀字实之。龙溪人。少力学，三预乡书。嘉定癸未特科第三人。初调南海尉，次调阳江令，历古田、怀安，多有政声。官至儒林郎。

 〔国朝〕
　　林瑜龙岩人。洪武中由太学生授五军断事中司稽礼，迁江西按察司佥事。永乐中升副使。居官平恕，所至民多德之。后升浙江左参政，卒于官。
　　戴泰一龙溪人。才行敦笃。永乐元年55，郡守钱古训以茂才荐，授直隶和州知州，格慎有为56，以清白称。卒于官。
　　陈亹漳浦人。正统初进士。累官吏部考功郎中，迁广东左布政使。宽而不纵，严而不苛，文章政事为时推重。致仕家居十二年卒。所著有《梅庵存稿》、《经籍要览》藏于家。
　　周宣字政举。龙溪人。正统间进士。授户部主事，迁潮州府知府。时潮寇窃发，宣以计招捕平之。改山西，行太仆寺少卿，寻升本寺卿，丁内艰卒。宣博学能为古文词，时人重之。

 隐逸
 〔元〕
　　林逸字国安。自号愚愚。龙溪人。笃行好学，不求闻达。早丧父，独奉母以居。一兄赘居桐城，逸欲贻书请其兄及嫂氏同居以养母，妻杨氏不听，乃自过以感动之57，甚至对案不食者累日，杨氏卒化而顺从。及兄嫂归，逸事之甚谨，私房不蓄一钱。乡人有不孝不弟者，诤之不从，则榜以耻之；不改，则具酒劝之，人皆取则焉。有乘争凌犯者，则曰：“林先生来，林先生来!”其见敬服于人如此。卒年四十有七。

 〔国朝〕
　　李诚之龙溪人。事亲克孝，践覆笃实。隐居城市，开义学以淑乡子弟。不义之财弗视，横逆之怒弗加，防弊隙，杜害源，有古君子风。刘宗道尝曰：“吾漳有诚之，犹夜中之孤灯，泾中之脉渭。”

 寓贤
 〔宋〕
　　唐介字子方。江陵人。父拱，官漳州，介随待焉。父卒于官，州人知其贫，合钱以赙，介年尚幼，谢不取。后累官至参知政事。
　　龚原邵武人，寓居龙岩。熙宁中进士。累官知连州。元丰间，方以财用为急，所司务峻刻，原优游不迫，民便之。子时可、孙嶒，曾孙惟叙皆登第，官于时。
　　赵鼎解州人。宋高宗时为相，罢知绍兴府。秦桧恶其迫己，徒知泉州。归复上书言时政，桧忌其复用，讽中丞王次翁论之，谪兴化军，移居漳州。
　　刘子羽建州人。绍兴八年，御史常同论子羽，上批出白州安置。赵鼎曰：“章疏中论及结吴玠事，今方倚玠恐不自安。”同疏再上，以散官安置漳州。
　　向士璧字居玉。常州人。景定中，以权兵部侍郎制置湖南。会元将兀良哈攻围潭州，士璧极力守御，闻后队至，遣将却敌有功，潭州围遂解。事闻，真拜兵侍兼转运使。贾似道以其不关白宣抚司，讽台官捃拾其罪，劾罢之，送漳州居住。

 艺术
 〔宋〕
　　康庶字达先。龙溪人。家贫，博览经史，通邵氏数学，善观天文占休咎。郡守欲以学职延之，不受。生平一介不妄取，隐居名第山。一日，自题于壁云：“某日太守至。”及期，守傅伯寿果至。果实有生者，皆预知其数。尝谓人曰：“某日朝廷有变。”既而光宗遗诏至。又曰：“庚午诏乡里不荐士。”其年场屋不靖。所言无不验。

 〔国朝〕
　　詹求达南靖人。自幼失明。宣德间寓居郡城，以人生年月日时推其贵贱寿夭祸福父母兄弟存亡行次多有中者。亦善占法，尤精覆射。又自知其死之年月日时，先诣所知辞谢，至期果卒。
　　林存祥龙溪人。善医术，用药不拘方类，惟详性味而变通之，凡经其治疗者多愈。成化四年卒，年七十。

 烈女58
 〔宋〕
　　陈宜人谏议师锡之女，察院黄预之妻。政和间，预以忤二蔡贬知邠州宜阳县卒59。邠州去漳几万里，宜人年尚少，有欲夺其志者，宜人斥之。急买舟携幼趋邠州，扶榇航海而归，几为风涛所溺，恍忽若有物救之者。及归，经纪其家，以义方教子。后子五举免省60，孙樵、仲、杰、相继登科，识者以为宜人节义之报。
　　蔡氏龙溪田家妇。其夫日与恶少游，蔡屡止之，不从，辄涕泣曰：“汝终与此辈为盗流矣!”后果夜携财物以归，蔡拒之曰：“不改，我当白之官”。未几，复欲往，蔡力挽而止。后众与暗约，遂背蔡而去。蔡走呼不返，扬言欲告于乡里，其徒遂散。蔡亦屡遭夫殴辱，而持之愈坚。他日其徒皆败露，夫独免。三槐王巩、元城刘安世皆赠以文。
　　林氏龙溪人。年十九嫁为谢氏妇，逾年而寡。父母以其无子，欲夺而嫁之，誓不许，曰：“吾立一嗣亦无不可也。”守志六十余载。嘉熙间，县令赵绛夫为立碑于墓，郡守李韶书曰“宋节妇林氏墓”。颜颐仲、林希逸、戴埴诸名公皆作诗美之。
　　陈氏龙溪田家女。事父孝。宝庆间父病，药不能愈。女年方十有三61，默祷于神，剔取其心肝为馔以进，父服之愈。郡进士陈起岩、林文焕白于郡，乞旌异之。倅林有宗立石，名其所居里曰“旌孝坊”。
　　王氏龙溪人。苏宋杰妻也。年二十一而寡，方娠，夫家贫，父母欲夺其志，誓不许，父母怒，绝其往来。既生男子，父母意犹未解，不得归宁者七年。及男既长，则曰：“吾今不复强汝嫁矣。”钟爱如初。孀居八十五岁而终。
　　史氏忠职62王之孙女，颜少保之妇。克尽孝道。姑尝病，史氏忧形于色，不离左右，汤药必亲奉，衣裳垢必自浣濯。姑卒，极其哀恸，丧葬悉如礼，景定元年事闻于朝，特封孺人，号曰孝妇。

 〔元〕
　　廖氏龙溪人，其夫亦颜早卒，子兴嗣孤幼，姑方氏年老，廖年甫二十有四。遭宋末乱离，扶姑携子以避难，饥寒不给。里闬或导其改适，廖感泣截发自誓，力织纴以奉姑鞠幼，艰苦万状。大德间，郡邑以事闻，诏旌表之。
　　蔡三玉龙溪陈端才妻也。时邻邑盗起，剽掠其乡，端才与三玉之父广瑞各窜去，三玉独偕夫妹出避邻祠中。盗入，砍夫妹，见三玉美，与里妇欧氏同驱纳舟中。行至柳营江，盗欲污之，三玉绐曰：“吾衣湿，宜更而从汝。”贼往取衣，三玉得间，遂投于江而死。越三日，尸浮依广瑞舟侧，拨去复至。广瑞移舟于上流，尸亦逆流而上，怪而视之，则其女也。欧氏脱归言状，福建佥宪左答纳失里上其事于朝，命旌门复役，仍给钱以葬。

 〔国朝〕
　　雍氏长泰民黄伯英妻也。年二十七而夫卒，家贫卖饼以养舅姑。既而舅姑继亡。雍氏治丧葬如礼。尝携幼子福磨面于湖头，乡人廖仲絃夺其磨，雍氏号天恸哭，磨为之不转。仲絃惊异，以还雍氏，磨复转。洪武中，耆民李惟则言于邑丞葛仲躬奏旌表之。
　　陈氏龙溪人。年十六，其父景隆以嫁于长泰李德渊。舅姑继殁，夫亦早亡，陈年甫二十九63三丧在堂，辛勤劳瘁，以毕殡葬。谨守妇道，终始无瑕。洪武三十年，耆老童留耕闻于官，诏旌表其门。
　　黄五姐龙溪人。黄得夷之女，适里人康居禄。年二十六夫死，男昇方四岁，五姐勤纺织以奉舅姑，鞠孤幼，誓无他志。洪武丙午64五月，雨暴水涨，平地高数丈，民居漂溺殆尽。五姐登屋吁呼于天，水势顿杀。舅姑继殁，尽卖家业以毕丧，乡党贤之。
　　陈贞姐龙溪陈伯宋女，宋史之妻也。洪武己卯，夫病亟，嘱贞姐曰：“母老子幼，肯守义否？”陈曰：“若不守义而再嫁，不若死之为安。”时年二十有六。恪尽妇道，姑屡欲嫁之，陈氏窃缢于房中，姑觉急救之，得不死，卒全其节。
　　黄氏名妙观，字微志。龙溪黄恩甫女，潮阳令蔡安继室也。元至正丙午，安始拜官，便道过家，时陈友定兵陷漳州，安被擒。黄氏年方二十七，安与黄氏诀曰：“此行生死未可期，汝能守志为上，必不得已，亦须再适人。”黄掩泪答曰：“烈女不更二夫，谓妾守志可也，谓再适则薄妾甚矣。”即剪发自誓。安果不还，黄纺织教子，矢死靡他。母欲夺其志，黄终始不易。洪武三十二年有司以闻，诏旌表复其家。
　　杜氏南靖民李吼仔之妻。家甚贫，奉姑极滋味。尝与夫采笋于山，夫为虎所攫，杜氏追及之，拔虎尾而斫其背，虎舍之而去。杜氏负夫还家，绝而复苏，乡里惊叹。
　　戴氏南靖邑庠生张渊之妻也。年二十夫亡65，无子，舅姑怜其少寡，欲嫁之，戴氏誓死不从。力贫奉养，备极艰苦。后舅姑继殁，葬祭皆以礼。平居独坐一室治女工，足迹不至外门，虽子侄至亲亦罕见其面。孀居五十年，始终一节。
　　连新玉龙岩连子聪之子66，年十七归张六一。生子方八月，夫亡，新玉年方二十又一。夫家贫甚，姑康氏性险恶，新玉日以采薪为业，谨事之，终得其欢心。继遭凶年，康氏谕以不能自存之意，欲夺其志，新玉以死自誓，终无他心。知县唐谦上其事，乞旌表之，未报而卒，年七十有五。
</div>
    <div class="pagination">
<a href="八闽通志_page148.html">上一页</a><span>...</span><a href="八闽通志_page144.html">144</a><a href="八闽通志_page145.html">145</a><a href="八闽通志_page146.html">146</a><a href="八闽通志_page147.html">147</a><a href="八闽通志_page148.html">148</a><span class="current-page">149</span><a href="八闽通志_page150.html">150</a><a href="八闽通志_page151.html">151</a><a href="八闽通志_page152.html">152</a><a href="八闽通志_page153.html">153</a><a href="八闽通志_page154.html">154</a><span>...</span><a href="八闽通志_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
