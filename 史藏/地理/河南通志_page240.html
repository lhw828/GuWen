<!DOCTYPE html>
<html>
<head>
    <meta charset="UTF-8">
    <title>河南通志 - 第 240 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 240 页/共 276 页</h1>
    <div class="content">　　明崔铣字子钟安阳人父陞以进士歴参政清直着声铣资禀颖敏风骨岐嶷十嵗从父授四书毛诗明年从诸儒讲太极图周易弱冠举乡试入太学与四方知名士秦伟马理吕柟寇天叙马卿张士隆相友约明经修行毋慕髙虚毋溺训诂立志毅然治乙丑成进士选翰林院庶吉士授编修正徳初逆瑾窃柄以不附已调南京吏部主事瑾诛召还史馆晋侍读尝侍经筵讲説命因劝上去谗顽戒逸豫时钱宁等在侧甚衘之逾年引疾归搆后渠书屋董耕授徒意泊如也世宗即位用荐起修武庙实録擢南京国子祭酒时集议大礼摈斥杖戌者相望铣上疏劾张璁桂蕚拾欧阳修之唾余以承望意向世庙不悦又劝上勤圣学辨忠邪以回天变自分必得罪遂致仕归田读书洹上逺近从学者众铣教以研经饬行曰道在五伦学在治心功在慎独家居十六年杜门著书以阐道翼经为志己亥东宫立慎选宫僚召补少詹事寻迁南京礼部右侍郎疾作致仕卒赠礼部尚书諡文敏所着有读易余言中庸凡松窻寤言及删定二程遗书中説考晦庵文钞邺郡志文苑春秋等书行世学者称后渠先生
　　卫辉府
　　皇清孙竒逢字启泰又字钟元本直容城人明万厯
　　庚子举人
　　国初迁居辉县讲学授徒于苏门遂为辉人竒逢少以孝闻与鹿忠节善继定交即以担荷圣学自任结茅讲习不乐仕进
　　本朝定鼎屡征俱以疾辞天下称曰孙征君晚年讲学夏峯学者又称为夏峯先生中州谈理学言睢州汤斌嵩阳耿介诸人皆出其门其学在随时随处体认天理而功归慎独周规折矩不失尺寸着有四书近指读易大防尚书近指理学宗传家礼酌嵗寒居答问孝友堂家规畿辅人物考中州人物考诸书行世年九十余卒葬于辉子孙世居辉称望族焉
　　懐庆府
　　元许衡字平仲河内人幼有异质七嵗入塾授章句问其师曰读书欲何为师曰取科第耳曰如斯而已乎师大竒之稍长嗜学如饥渴值世乱且贫无书尝自日者家得尚书注疏皆散缺请寓宿手抄以归避难徂徕山始得王辅嗣易説夜思昼诵身体而力践之后从姚枢得程朱易传四书集注或问及小学书益大有得初移家苏门依枢以居便讲习及枢被征衡独处苏门慨然以明道为己任凡丧祭嫁娶必征于礼以倡其乡人从学者寖盛元世祖王秦中召为京兆提学教化大行及即位命为国子祭酒又命议事中书省衡乃疏陈五事世祖嘉纳之又令定朝议官制后以集贤大学士兼国子祭酒其教谆煦恳至而从学者尊师敬业日改月化虽至童子亦知三纲五常为生人之道又尝领太史院事与郭守敬等定授时厯厯成以疾乞还卒于家虞集谓南北未一许衡先得朱子之书伏读而深信之持其説以事世祖儒者之道不废衡实启之所着有孝经注大学直説及文集若干巻传于世諡曰文正延祐二年从祀孔子庙庭
　　明何瑭字粹夫懐庆卫籍武陟人为诸生即有志圣贤之学治辛酉乡试第一壬戍登进士选翰林院庶吉士授编修正徳初逆瑾窃政一日赠诸翰林川扇有入而跪见者瑭独长揖瑾怒不以赠受赠者复拜谢瑭正色曰何仆仆也瑾大怒诘其姓名瑭直前应曰编修何瑭瑾愈怒娭笑曰翰林贵人也欲害之瑭遂累疏乞归瑾诛召还擢修撰以直经筵触犯忌讳调开州同知晋东昌府同知乞归隠居南村四方从学甚众嘉靖改元起授浙江提学副使敦本尚实士气丕变未几晋南京太常卿歴工户礼三部侍郎南京右都御史致仕家居与闗中吕柟仪封王廷相灵寳许诰诸人简札往来究辩经书性命之防行已教人切近精实时以比之圣门由赐瑭性洁气刚涵养和粹虽世局变推而独不受染临事毅然不可夺难进易退有髙世之节门人请梓文録曰圣贤之道昭在六籍如日星后学愧不能知而行之自宋以来儒者之论方苦太多此吾之所深惧也卒赠礼部尚书諡文定所着有栢斋集十二巻儒学管见隂阳律吕管见行于世
　　娄枢字子静懐庆卫人少师事何瑭嘉靖乙酉领乡荐入成均防朝臣议大礼各树帜不相下又议姚江之学且为洛蜀党枢着克伐怨欲论四章为时所称授广宗令时巡抚刘某籍民为兵枢谓扰民上乡兵议刘面从实心衔之适巡按樊某问安民去贪之畧枢应以所令勿反所好作去甚论刺之二恨交作坐是褫职归设臯比于东明曹县者二十余年着经学史学子学政学五朝文教等书殁后广宗民肖像祀之
　　河南府
　　宋程颢字伯淳洛阳人父珦见人物志颢生而神气秀爽数嵗诵诗书强记过人嘉祐二年举进士主鄠县簿折疑狱如神调上元移晋城令专务以徳化民民爱之如父母熙宁初为御史数召见前后进説甚多大要以正心窒欲求贤育才为本务以诚意感悟主上劝帝防未萌之欲及勿轻天下士帝问所以为御史者对曰以臣补阙拾遗裨赞朝廷则何敢不勉使臣掇拾羣下短长以沽直名则有所不能帝叹赏以为得御史体因议新法不合改佥书镇宁军判官前后平反重狱以十数求监局便养得监河洛竹木务自颢去国神宗终念之防修三经义语执政曰程颢可用执政不对有自洛来者帝问程颢在彼否连言佳士其后以星变应诏疏朝政极切帝手批差知扶沟邑多水患颢为经画沟洫未几罢去尝曰百里之地至狭也而道之兴废系焉然知其当为而不为独诿之曰命则非矣神宗崩遗诏至洛颢感先帝知念终无以报也涕滂然下闻司马光吕公着入相曰二公当与元丰大臣同更化与时宜之可也若先分党与必且为他日之忧盖逺虑如此又尝言新法之行亦是吾党争之太过成就今日之事涂炭天下亦须两分其罪可也哲宗立召为宗正丞未行而卒年五十四颢官虽未达天下咸以其进退卜世污隆卒之日无识与不识皆流涕生平资性过人充养有道和粹之气盎于面背初闻周敦颐论学遂厌科举业慨然有求道之志泛滥于诸家出入于老释者数十年返求诸六经而后得之遂以兴起斯文为己任教人以居敬穷理为先辨异端辟邪説使圣人之道焕然复明于世盖自孟子之后一人而已太师文彦博题其墓曰明道先生嘉定中赐諡曰纯淳祐元年封河南伯从祀孔子庙庭程颐字正叔洛阳人颢弟幼有髙识非礼不动与兄同受学于周敦颐年十八伏阙上书劝仁宗以王道为心生民为念黜世俗之论期非常之功乞召对不报已游太学时海陵胡瑗主教事以顔子所好何学论试诸生得颐所作大惊即延见处以学职吕希哲在隣斋首以师礼事焉既而四方之士从游日众举进士不第遂不复就试以明道淑人为己任哲宗初吕公着司马光交荐之谓颐力学好古不乐仕进真儒者之髙蹈圣世之逸民宜擢以不次使士类有所矜式诏以为西京国子教授力辞不就元丰八年再诏授崇政殿説书入侍经筵尽心启沃文彦博聴其进讲叹曰真侍讲也后为董敦逸所诬去官绍圣中窜涪州元符末复通直郎权判西京国子监言者复论其著书毁朝政有防追毁出身文字所在监司觉察所著书于是迁居龙门之南止四方学者曰尊所闻行所知可矣不必及吾门也后复宣议郎致仕卒年七十五颐与兄颢倡明道学以继絶绪凡出其门者皆有所得世称伊川先生尝言无功泽及人而浪度嵗月宴然为天地间一蠧唯缀缉圣人遗书庶几有补着易春秋传诸书嘉定中赐諡曰正淳祐元年封伊阳伯从祀孔子庙庭
　　邵雍字尧夫其先范阳人祖徳新徙衡漳父古徙共城后徙洛为洛阳人雍少以才自雄欲树功当世于书无不读始为学即坚苦庐于苏门之百泉山时北海李之才摄共城令授以易图雍弥刻厉自进冬不炉夏不扇夜不就枕席数年遂抉先天之秘探天根蹑月窟尤精数学占往知来为有宋诸儒所不及既复叹曰昔人尚友千古吾独未及四方其可已乎于是逾河汾涉淮汉周流齐鲁宋郑之墟久之幡然来归曰道在是矣遂定居洛阳蓬荜环堵不蔽风雨躬爨以养父母时文彦博富弼皆以元老硕望至尊重见雍尊礼之与倡和居游程颢每见之退辄太息以为内圣外王之学逺近学者从问经义精深浩博应对不穷间与深知论天下事虽究心世务者不及也尝自名其居曰安乐窝春秋佳日乗小车游城中士大夫争迎致之或留信宿乃去好事者别作屋如其居以候其至名曰行窝时司马光兄事雍而二人纯徳尤乡里所向慕每相戒曰毋为不善恐司马端明邵先生知举遗逸补颍川团练推官不就卒赠秘书省著作郎赐諡曰康节所着有皇极经世书六十巻晚尤喜为诗平易而造于理有击壤集二十巻自为之序咸淳元年从祀孔子庙庭
　　吕希哲字原明宰相公着子先世本洛人后迁夀州至公着复居洛希哲自幼奉父母训能循蹈规矩始师事胡瑗孙复石介后复从二程张载游由是知见益广务躬行实践略去枝叶一意涵养以恩补官元祐中充崇政殿説书日夕劝导人主以修身为本修身以正心诚意为本绍圣中坐党谪居徽宗时歴知曹相邢三州奉祠晚居宿州真扬间十余年衣食不给处之晏如日读易一爻遍考古今诸儒之説黙坐沈思随事解释夜则与子孙评论古今商得失尝言后生初学且须理防气象气象好时百事自当气象者辞令容止轻重疾徐足以见之矣不惟君子小人于此焉分亦贵贱夀夭之所由定也又言攻其恶无攻人之恶盖自攻其恶日夜且自防检丝毫不尽则不慊于心矣岂有工夫防检他人耶政和中卒子好问见人物志孙本中字居仁少从杨时游酢尹焞游绍兴初特赐进士累官中书舍人兼侍讲权直学士卒諡文清所着有春秋解童防训师友渊源録各若干巻行世本中孙祖谦祖俭南渡后寓居婺州世有中原文献之传
　　李吁字端伯洛阳人才识頴悟举进士元祐中为秘书省校书闳肆开发能自振于流俗程颐谓其才器可大受与刘绚相继卒颐哭之哀悲传学之难焉朱熹亦谓刘质夫李端伯吕与叔诸公所造尤深所得尤粹云
　　刘绚字质夫缑氏人髫齓即就程颢程颐受学颢语人曰他人敏则敏矣然未易保也斯人之志吾无疑焉以祖防为夀安主簿迁潞之长子令诚心爱养富郑公弼叹以为古县令也元祐初以荐授京兆府教授侍御史王岩叟正言朱光庭言春秋学废已久绚治春秋深通试太学博士绚明粹温恭孝弟乐善不为异端所惑故其履也安内日加重无交战之病故其行也果将终启手足盥靧安然而逝绚在程门但有所知惟恐不与人共程学之与绚及李吁有力焉
　　朱光庭字公掞偃师人十嵗能文举进士调万年主簿数摄邑篆人以明镜称之元祐间为谏官论奏无虚日宣仁甚咨纳焉党论作补外数月复召刘挚罢政光庭封麻还落职知亳州寻改潞州病卒光庭始从学于胡瑗已从孙复受春秋已又从二程于洛服行所闻造次不怠其殁也程颐祭之文以为笃学力行至于没齿不渝涖民临事一由至诚可质神明贯金石虽尚论古人难其比也其信许如此
　　尹焞字彦明一字徳充洛阳人祖源见文苑志焞少师事程颐尝应举发防有议诛元祐党人语焞曰噫是可以干禄乎哉不对而出告于颐曰某不复应进士举矣颐曰汝有母在未容废禄仕也焞归白其母陈母曰吾知汝以善养不知汝以禄养颐闻之太息曰贤哉母也于是终身不复应举颐殁焞授徒洛中非吊丧问疾不出户洛人士以事颐者事之靖康初用种师道荐召至京度时不可为力谢病归赐号和靖处士逾年洛阳陷没家尽覆焞死复苏刘豫陷京师闻其名以礼聘具供帐山中必致之焞夜为赴水自沈者得亡去转徙阆止于涪涪程颐读易地也辟三畏斋以居绍兴初授崇政殿説书敕有司敦遣乃就道作文祭告颐墓而后行曰能行所学则未也不辱师门则有之入经筵防陈公辅诋程学屡乞休致朝廷以礼留之歴仕左通直权礼部侍郎是时秦桧力主和议焞在病中疏谏又以书切责桧桧大怒焞力辞归因差提举江州太平观次年乞老寓防稽卒年七十有二焞庄敬不欺闇室直方之行动合矩矱晩益和粹程颐尝曰我死而不失其正者尹氏子也所着有论语解及门人问答若干巻传于世
　　国朝雍正二年从祀文庙
　　张绎字思叔夀安人家甚防年长未知学为人佣作闻邑官出入传呼道路心慕之问何以得此或告之曰此读书所致尔始发愤力学遂以文名防程颐自涪还河南绎往受业穷理造防颐甚爱其頴悟以族子妻之又尝言吾晚得二士谓绎与尹焞也颐没一年绎亦没尝记颐言行一编名曰师説行于世
　　畅大隠字潜道洛阳人师程颐今程氏遗书第二十五巻即其所记
　　孟厚字敦夫洛阳人从程颐学独处一室粪秽不治其精専如此后颐之葬门人畏党祸莫敢至独厚与尹焞张绎范棫邵溥送焉
　　元白居敬字行简登封人甫六嵗丧母事父孝闻乡里及冠羣经诸子无不精究州邑知其名咸备礼币请居讲席多所开益以其居近崧颍间因自号崧谿逺方受业者户屦满百如是者三十余年所着有春秋正义尚书新注诗集传附説易经本义附説四书集注附説周子通书附説周子太极图附説张子东西铭解义附説小学书详説道学发明理学诗説诸书
　　明曹端字正夫渑池人天资頴异造诣笃实教人务躬行实践日事著述坐下足着两砖处皆穿永乐戊子举于乡为霍州学正十余年弟子出其门者皆循循雅饬遵其教不忍违州人亦皆薰陶而化方岳重臣不敢以属礼待至其地必敬谒之凡考校诸生必请端主其去取后以制去起复改蒲州再逾年蒲人乐其化防端考绩京师于是蒲霍诸士诣阙争留之以霍疏先上仍命之霍又六年终于官諡靖修所着有孝经述解四书详説太极图通书西铭释文家规辑略存疑録夜行烛儒宗统谱月川诗图性理文集等编传于世蒲霍之间皆祠祀不絶论者以为故明理学之倡世称月川先生
　　阎禹锡字子与洛阳人童时颖敏读书日记万言性纯孝九嵗时哭其父几至灭性年十九登正统甲子乡荐授昌黎训导以母丧徒步归庐于墓侧三年终制有司以闻诏旌其闾既而闻河汾薛瑄讲明濓洛闗闽之学遂谢举业去洛从之游得其大指而归转开州训导即以所得为教四方从之者日众州之民无少长皆化之时李贤王翺姚防相继引荐于朝后超拜御史提督畿内学政慨然有造就人才之志励名节敦士风抑词章之习明本原之学取周子太极图通书为士子讲明之一时人士皆粗知性理又疏场屋数十陈之皆见施行世方仰其有为成化甲申无疾正衣冠而逝公卿大臣多惜之士子如失怙恃所着有自信集若干巻又编类二程全书晦庵要语敬轩读书録河汾诗集并行于世
　　白良辅字尧佐洛阳人自幼喜读性理诸书初请业于河东薛瑄瑄未许良辅乃以十脡为贽跽于门日昃不返瑄以其诚延置弟子列居嵗余尽得其所学登景泰辛未进士拜监察御史按治山西陜西俱有声歴官太仆寺卿天顺中卒于家所着有太极解律吕新书释义中庸肤见若干巻尤时熙字季美洛阳人嘉靖壬午登乡荐见姚江王守仁传习録读之豁然有契于是厌弃词章一意圣贤之学除署元氏学事教士端趋向重躬行阐姚江宗防而不徒以文艺为课丁艰服阕除章丘谕章丘亦如谕元氏也陞国子学正华亭徐阶为祭酒特重之令六馆师生俱以为准陞户部主事税浒墅闗不名一钱民有浒墅滩头无浊水苏州门外有青天之謡寻以母老乞养里居三十年以讲学为务其为説本于致良知而要归于提省人心使知所向往不容自己又令学者只于见在职分用功曰道无浅深职分固道之实地也其立教平实易简使学者循之可以入道而不至以虚见为实际盖真有功姚江者逺近学者宗之号曰西川先生所着有拟学小记圣谕衍行于世陈麟字道征洛阳人素厌博士家言谓与理道无当故其为文屡不售后念亲老乃稍屈就之嘉靖壬子癸丑遂聨捷成进士尝语人曰吾虽以此取科第然词章记诵殊非心得之快也初任河间府推官以亷明着声擢礼科给事中甫七日以言事廷杖削籍归闻尤时熙倡道里中偕谢黄门江执弟子礼家居専以阐明圣学为事所着有归田漫録卒祀乡贤敕建专祠
　　孟化鲤字叔龙新安人年十六七时以古道自任不屑沾沾为举子业师事同郡尤时熙专心圣学卓然独立万厯庚辰成进士授南京户部主事丁父忧三年庐居同志聚讲者日众立为防约自冠婚丧祭以及家庭日用服食好尚之类大要以厚风俗崇礼让返朴还淳为主服阕补户部主事差河西务铲剔宿弊率士民讲圣谕明正学旌节义赈贫穷潞河士民依若父师去之日为立生祠嵗时致祭寻调吏部歴铨曹秉公持正请托不行以忤政府削籍归筑书院接引后学成就者甚伙着有尊闻録读易防言春秋正防诸儒要言等书学者称为云浦先生殁祀乡贤
　　张信民字孚若又字抱初渑池人童时向慕曹端言动奉以为程十五游于庠闻新安孟化鲤倡道函闗往从之毅然以斯道为己任由明经授懐陇令善启迪多士以不避权贵谪检校与闗中冯从吾商订学问日夜不懈归田后秦晋之间以及汝颍睢阳之士云拥川至室不能容台使者李日宣请主韶阳防过其庐恨相见晩日与王以悟等讲太极周易于正学书院天启之季学遭厉禁就小东山下建静室养晦其中所着有日抄理学彚粹剖疑讲学防解月川年谱训防要纂四礼述洗心録一噱録行世祀乡贤
　　皇清耿介字介石登封人顺治壬辰进士由检讨出为福建巡海道筑石城以捍盗寇除积弊革冗费丁母忧归从孙竒逢游既以詹事汤斌荐授詹事府少詹乞休旋里慨然以倡明絶学为己任兴复嵩阳书院所着有理学要防中州道学编孝经易知敬恕堂存稿行于世
　　汝宁府
　　宋谢良佐字显道上蔡人初以记问为学自负该博往扶沟从程颢受学语次举前史不遗一字颢曰贤却记得许多可谓玩物丧志良佐慙汗浃背面发赤颢曰只此便是恻隠之心尝告以静坐于是良佐遂时时静坐性诚笃每理防事未深彻其颡有泚颢尝称其展拓得开将来可望后卒业颢弟颐所与颐别一年复来见问其所进曰但去得一矜字颐叹其善学因谓朱光庭曰是子可谓切问近思者矣良佐举进士宰应城胡安国以典学使者行部过之不敢问以职事顾因介绍请以弟子礼见入门见吏卒植立庭中如土木偶人肃然起敬遂禀学焉建中间召对除书局忤防出监京西竹木场坐飞语系诏狱褫官卒諡文肃所着有论语説文集语録行世
　　皇清张沐字冲酉上蔡人自幼厉志圣贤之学举顺治戊戌进士授内黄令沐为治专务教化令民各书为善最乐四字于门以自警注六谕敷言使家传户诵修蘧伯玉祠以使者配朔朢聚诸生讲学明伦堂有疑即令质难涖任五年以降调去百姓攀号如失父母寻以荐授四川资县令未几以老病乞休归里与孙竒逢汤斌往来讲学巡抚某聘主游梁书院晩年辟白圃草宇土壁以受四方学者卒祀乡贤
　　许州
　　宋靳裁之许昌人少闻伊洛程氏之学由是学问益强智识日明尝曰士之品大槩有三志于道徳者功名不足以累其心志于功名者富贵不足以累其心志于富贵而已者则亦无所不至矣胡安国入太学时以师事之
　　陜州
　　明许诰字廷纶灵寳人吏部尚书进子十嵗善属文治乙卯与弟赞同举于乡己未成进士授户科给事奉命清理延绥仓场有苖中官者督三边贪纵罔法诰具状劾之直声遂着正徳初因父进起为大司马大臣子弟例不居言路改翰林检讨刘瑾欲纳交进痛絶之瑾怒矫诏黜进籍罚边储三百石诰谪广西全州判官防奔父丧服除即絶意仕宦授徒讲学若将终身瑾败起尚寳丞复以病请告里居十余年讲学如故嘉靖改元起南京通政司防议辅臣荐宜充经幄改侍讲学士为经筵讲官上缉熙圣学四事帝皆聴纳擢太常卿掌国子监祭酒事奨风节抑华竞以经世为士筌尊徳为学轨人士翕然化之寻擢吏部右侍郎晋南户部尚书卒諡庄敏赠太子太保诰天性孝友敦重人伦其学本诸实行达之世务尝曰圣贤所传心法六籍所遗训典要在用世绥人耳茍无益于时文将奚为所着有通鉴前编图书管见道统源流诗考易参易余春秋意见中庸本义太极图论性学篇等书学者称为函谷先生
　　王以悟字惺所陜州人童时闻孟化鲤之贤即裹粮求为弟子诚苦备至既而引谒尤时熙时熙喜谓得人万厯甲辰成进士授邢台令刻复古谕俗谕士诸约值嵗大饥条上利病二十事设法煮粥民沾实惠举卓异擢兵曹有感时事疏请罢内市严禁卫杜异端皆闗切大政不报置鼎新防与士大夫论学出为山西参政萧然行李单车就道甫三月即告归与张信民吕维祺诸人倡明师説于正学书院嗣防于分陜龙兴寺又防于甘棠学者如归其论学以躬行为主尝曰须回顾此担子如何究竟如何结果嵗月不多恐碌碌过去分校顺天乡试鹿忠节善继出其门






　　河南通志巻六十一
　　钦定四库全书
　　河南通志巻六十二
　　儒林
　　汉司焉迁传儒林七人皆经学之士其后各史视以为例然则非有功圣学固无以列于儒林矣自宋史别道学儒林而二之不免后人异议然以濓洛闗闽诸贤视邢昺孙奭辈其位置固不能无殊焉矧道学之名昉于宋宋以前经学之士谓之儒林可谓之道学不可也谨编诸儒始自两汉及程邵以后其以説经着闻者并附焉志儒林
　　封府
　　汉假仓字子骄陈留人事平陵张山拊受小夏侯尚书以谒者论石渠官至胶东相
　　许晏陈留人宣帝时山阳张防卿为谏大夫以诗授元帝晏师游卿为博士由是张家有许氏学彭宣字子佩阳夏人治易事张禹举博士迁东平太傅禹荐其明经有威重可任政事入为右扶风累官大司空封长平侯王莽专政宣上印绶乞骸骨归里
　　郑兴字少赣开封人少学公羊春秋晚善左氏传尝从刘歆讲正大义歆使撰条例章句训诂及校三统厯更始立自丞相长史累迁凉州刺史坐事免防赤眉入闗东道不通兴乃西归隗嚣嚣虗心礼请而兴耻为之屈防嚣遣子恂入侍兴因恂求归父母遂与妻子俱东时建武六年也以杜林荐徴拜大中大夫数言政事依经守义文章温雅以不善防故不能任后监征南军留屯成都左转莲勺令以事免遂不复仕
　　郑众字仲师封人年十二从父兴受左氏春秋精力于学明三统厯作春秋难记条例兼通易诗知名于世建武中皇太子及山阳王荆因虎贲中郎将梁松以缣帛聘请欲为通义引籍出入殿中众以储君无外交之义藩王不宜私通宾客固辞不受及梁氏事败賔客多坐之惟众不染于辞永平初辟司空府以明经给事中累官至大司农在位以清正称其后受诏作春秋删十九篇卒于官子安世亦知名于时
　　刘昆字桓公陈留东昏人以施氏易教授弟子恒五百余人光武闻之授江陵令时县连年火灾昆向火叩头每反风灭火后守农驿道多虎行旅不通昆为政三年虎皆负子渡河召拜光禄勲上问行何徳政而致是事对曰偶然耳左右皆笑其质讷帝叹曰此长者之言也命书诸策以骑都尉致仕诏赐第洛阳以千石禄终其身子轶字君文传其业门徒亦盛累迁宗正世掌其官
　　尹宙字周南鄢陵人治公羊春秋熹平初仕五官掾功曹守昆阳令居乡恂恂能亲九族比入仕则正色立朝人皆仰之
　　张兴字君上鄢陵人习梁丘易以教授举孝亷累迁侍中祭酒拜太子少傅明帝数访问经术声称着闻弟子自远至者着録且万人为梁丘家宗卒于官子鲂世其业位至张掖属国都尉
　　楼望字次子雍丘人治严氏春秋操节清白有称乡闾永平初为侍中入讲省内迁大司农坐事左转为左中郎将教授不倦世称儒宗诸生着録者九千余人年八十卒于官门生会者数千人儒家以为荣
　　杨伦字仲理陈留东昏人少师事司徒丁鸿习古文尚书为郡文学掾后辞去讲授于大泽中弟子至千余人郡礼请三府并辟公车征皆辞疾不就后特征博士为清河王傅顺帝即位拜侍中以上书直辞不逊免官阳嘉二年拜大中大夫后为将军梁商长史谏诤不合出补常山王傅司促发乃留朝歌以疾固辞因坐稽留王命免归闭门教授自絶人事卒于家
　　阮谌字士信陈留人精求礼制与郑康成同时有名受礼于颍川綦册君取其説为图三巻后世传三礼图谌所作也
　　陈弇字叔明陈留人受欧阳尚书于丁鸿为蕲长罢归以尚书教授
　　爰延字季平陈留外黄人清苦好学能通经教授桓帝时举贤良方正迁侍中帝尝问朕何如主对曰中主帝曰何以言之曰尚书令陈蕃任事则治中常侍黄门预政则乱是以知之帝嘉其言拜五官中郎将累迁大鸿胪以病乞骸骨还家灵帝时复特征不起子骥白马令亦称善士
　　三国蘓林字孝友陈留人博学多识古今竒字黄初中为博士给事中官至防骑常侍以老归第年八十余卒有孝经注一巻
　　晋庾峻字山甫鄢陵人好学有才思仕魏为博士时方尚老庄峻独潜心儒典魏主幸太学问尚书义峻援引师説发明经防迁秘书丞入晋歴迁御史中丞侍中常侍与何劭论风雅正变之义劭不能屈尝疾世浮华不修名实著论非之子珉敳俱见忠烈志
　　宋孔维字为则雍丘人干徳中以九经及第太宗时擢太子左赞善大夫尝使髙丽王治问礼维对以君臣父子之道升降等威之序治悦谓曰今日复见中国之夫子也累迁国子祭酒兼工部侍郎受诏校定五经疏义
　　崔頥正字【阙】　封丘人与弟偓佺并举进士頥正为髙宻尉以孔维荐为国学直讲奉命刋正诸经音疏眞宗立常召頥正于苑中説尚书大禹谟赐以牙绯改博士卒偓佺自连江尉判国子监帝幸国学召説尚书所撰有帝王手鉴十巻
　　明朱睦防字灌甫周藩镇平恭靖王四世孙至性孝友自防端頴李梦阳一见即竒之徧谒名儒受经学悉通大义订正秦汉以来诸家经解凡所发明多得之世儒笺注之外于书无不窥尤精于易春秋即第建万巻堂访购图籍讐校精细万厯间举文行卓异为周藩宗正十余年复领宗学孜孜讲説虽寒暑不辍卒年七十着有五经考疑授经图陂上集逊国褒忠録中州人物志等书
　　归徳府
　　汉丁寛字子襄梁人初梁项生从田何受易时寛为项生从者读易精敏材过项生遂事何学成东归何谓门人曰易已东矣寛至洛阳复从周王孙受古义号周氏传景帝时寛为梁孝王将军拒吴楚号丁将军作易説三万言寛授同郡砀田王孙王孙授施讐孟喜梁丘贺繇是易有施孟梁丘之学焦延夀字赣梁人尝从孟喜问易作易林十六巻京房受学焉由是易有京氏之学成帝时补小黄令能察隠伏奸邪敛迹化行举最当迁民上书乞留诏许増秩留之
　　戴徳字延君梁人与从子圣字次君受礼于后仓徳号大戴仕信都太傅圣号小戴以博士论石渠至九江太守由是礼有大小戴氏之学大戴授琅琊徐良小戴授同郡桥仁杨荣由是大戴有徐氏小戴有桥杨氏之学
　　夏恭字敬公防人习韩诗孟氏易讲授门徒尝千余人王莽末盗贼攻没郡县防以防信为众所附拥兵固守防頼安全光武即位嘉其忠果召拜郎中再迁太山都尉和集百姓甚得其欢心卒于官诸儒谥曰宣明子牙见文苑志
　　桓荣字春卿龙亢人少习欧阳尚书尝教授九江徒众数百人王莽败乱荣抱其经书与弟子逃匿山谷虽常饥困而讲论不辍后复客授江淮间建武中辟大司徒府迁议郎入授皇太子经毎朝防辍令于公卿前敷奏经书帝称善命为博士晋太子少傅拜太常明帝即位尊以师礼甚见亲重永平二年三雍初成拜荣为五更封闗内侯及卒帝亲变服临防送赐冡茔于首山之阳
　　桓郁字仲恩龙亢人荣子少以父任为郎敦厚笃学传父业以尚书教授门徒常数百人荣卒郁当袭爵譲于兄子泛明帝不许不得已受封悉以租入与泛帝以郁先师子有礼譲甚见亲厚稍迁侍中帝自制五家要説章句令郁校定入授皇太子经数进忠言多见纳録永元初累迁侍中奉车都尉代丁鸿为太常卿初荣受朱普学章句四十万言及荣入授明帝减为二十三万言郁复删省定成十二万言由是有桓君大小太常章句云桓焉字叔元龙亢人郁子少以父任为郎明经笃行有名称永初元年入授安帝经三迁为侍中歩兵校尉永宁中为太子少傅月余迁太傅后以廷议守正顺帝即位封阳平侯累官至太尉以日食免卒于家弟子传业者数百人黄琼杨赐最为显贵焉兄子麟早有才慧桓帝初为议郎侍讲禁中防母终不胜哀而卒所着碑诔讃説书凡二十一篇麟子彬少与蔡邕齐名举孝亷仕为尚书郎所着七説及书凡三篇
　　宋曹城应天府人大中祥符间于戚同文旧居旁造舍百余区聚书数千巻延生徒讲习甚盛有司以闻诏赐额应天书院命同文孙舜宾主之署诚府助教
　　明杨涧字湛如商丘人万厯壬午举人师杨起元以正心为则与里中孝防王国贞俱以道统自励所着有人伦寳鉴四书防言等书初仕兴化令置祭田数百畆以祀范仲淹兴学课士大学士吴甡大司冦解学龙皆出其门后守覇州时内侍居覇者多扰害地方涧擕印抵都竟谒司礼监痛陈其状司礼遂戒其下不得犯杨知州法致仕后覇乡老来讯问者常数十人涕泣不忍去
　　彰徳府
　　隋马光字荣伯武安人少好学从师数十年昼夜不息图书防纬莫不渉览尤明三礼为儒者所宗皇初髙祖征山东义学之士光至授太学博士尝因释奠髙祖亲幸国子学王公以下车集光升坐讲礼启发章明已而诸生以次论难者十余人皆当时硕学光剖析疑滞上嘉而劳焉初教授嬴博间门徒千数至是多负笈从长安后数年丁母忧归乡里遂有终焉之志以疾卒时年七十三
　　唐马嘉运内黄人少为沙门后改治儒讲授白鹿山中受业者千余人贞观中召拜宏文馆学士以孔頴逹五经正义繁芜掎摭其疵当时诸儒服其精博后歴崇贤馆学士
　　元薛大猷字嘉甫汤隂人至正间第进士弃而不仕隠居教授学者多宗之着四书讲意
　　卫辉府
　　汉贾防字季平黎阳人初尹更始以左氏春秋授胡常常以授防哀帝时待诏为郎授苍梧陈钦子佚与刘歆并有闻于时由是言左氏者必本贾防刘歆
　　隋崔良佐滑州人擢明经补湖城簿以母丧去官遂不复仕治诗书易春秋有文名子鹏举进士博学宏词贤良方正皆异等仕至武部郎中
　　唐王恭白马人少笃学教授乡闾弟子数百人贞观初召拜太学博士讲三礼别为义证甚精博盖文懿文逹为当时大儒每讲徧举先儒义理必畅防所説
　　懐庆府
　　汉赵子河内人事燕韩生受诗学赵子授同郡蔡谊谊授同郡食子公与王吉食生为博士授泰山栗丰吉为昌邑中尉授淄川长孙顺由是韩诗有王食长孙之学丰授山阳张就顺授东海髪福皆至大官徒众尤盛
　　张元字君夏河阳人少习严氏春秋兼通数家法建武初举明经补农文学迁陈仓县丞清静无欲专心经书诸儒皆服其多通着録千余人时右扶风琅邪徐业大儒也闻元诸生试引见之与语大惊遂请上堂难问极日后元去官举孝亷除为郎防顔氏博士缺元试第一拜为博士居数月诸生上言元兼説严氏宣氏不宜专为顔氏博士光武且令还署未及迁而卒
　　赵商河内人郑康成髙足弟子康成经传洽熟称为醇儒弟子数千人而商为之冠
　　南北朝司马褧字元表温人父爕善三礼仕齐为国子博士褧少传家业强力专精手不释巻沛国刘瓛为儒者宗嘉其学深相赏好与乐安任昉善昉亦推重之梁天监初除尚书祠部郎时创定礼乐褧所建议多见施行每吉凶礼当世名儒明山宾贺玚等疑不能断者皆取决焉累迁御史中丞出为晋安王长史卒王命庾肩吾集其文为十巻所撰嘉礼仪注一百一十二巻
　　司马筠字贞素温人少孤贫好学及长博通经术尤明三礼梁天监初为暨阳令有清绩入拜尚书祠部郎后为尚书左丞卒子夀传父业明三礼仕为曲阿令
　　常爽字仕明温人魏髙阳乡侯林六世孙少而聪敏笃志好学五经百家多所研综州郡礼命皆不就北魏世祖西征凉土爽归欵军门赐爵六品拜宣威将军是时戎车屡驾征伐四出贵防子弟未遑学术爽置馆温水之右教授门徒七百余人京师学业翕然复兴爽立训有劝罚之科弟子事之若严君焉尚书左仆射元赞平原太守司马真安著作郎程灵虬皆爽所成就崔浩髙允并称之曰文翁柔胜先生刚克立教虽殊成人一也其为通识叹服如此教授之暇述六经畧注甚有条贯独守闲静讲肄经典二十余年时号为儒林先生
　　元吕戜字伯充河内人从许衡学衡为国子祭酒举戜为伴读辅成教养其功为多至元中授四川行枢宻院都事巴人感徳立祠以祀累官翰林侍读学士致仕卒封东平郡公谥文穆
　　河南府
　　汉周王孙洛阳人与王同丁寛服生同受易于田何着易传数篇
　　乗宏河南人与殷嘉姚平同受易于京房皆为郎博士
　　桑钦字君长河南人尝授毛诗于涂恽世传水经为钦所作
　　杜子春河南缑氏人治周礼当永平初年已九十犹能诵识时贾逵郑众皆徃受业因为发明其説着周礼解其后诸家作周礼训诂皆祖子春云孙堪字子穉缑氏人明经学有志操建武中仕郡县公正廉洁俸禄不及妻子皆以供宾客永平中拜光禄勲数有直言后为侍中都骑尉堪行类周泽而泽字穉都京师号曰二穉
　　隋元善洛阳人祖义魏侍中父罗梁青冀三州刺史善少随父至江南学通五经侯景之乱归后周授太子宫尹开皇初迁国子祭酒帝尝视学命讲孝经善敷陈义理帝大悦赉赐甚厚
　　唐元澹字行冲河南人博学尤通训诂举进士累官通事舍人狄仁杰器之后为宏文舘学士元宗自注孝经诏澹为疏立学宫卒谥曰献
　　宋聂崇义洛阳人少举三礼善礼学通经防仕汉累官国子礼记博士校定公羊春秋刋板于国学仕周为司业兼太常博士世宗以郊庙祭噐止由有司相承制造无所规式命崇义检讨纂画以闻又正禘祫之礼参定郊庙祭玉入宋仍任太常博士又上考正三礼图太祖览而嘉之赐紫袍犀带银器缯帛以奬之命将三礼图画于国子监讲堂之壁崇义为学官兼掌礼仅二十年凡郊庙礼制多所更定世推其该博
　　崔颂字敦美偃师人父协唐平章事颂以廕补官厯汉周官至左諌议大夫宋初判国子监始防生徒讲説太祖每临幸国学与语经义及询典礼颂占对闲雅应答无滞上甚重之子晓太子右赞善大夫曥字文炳举进士有士行仕至太常少卿邵伯温字子文洛阳人父雍见理学志伯温入闻父教出与司马光吕公着程氏兄弟交故所闻日博尤熟当世之务以荐初授大名府教授调长子尉章惇为相荐之朝伯温愿补外得授永兴铸钱监徽宗初上书数千言欲复祖宗制度辩宣仁诬谤解元祐党锢语极恳至除知泉州请罢嵗输泸南诸州绫绢丝绵数十万以寛民力擢提防成都路刑狱防贼史斌窥剑门伯温与蜀帅卢法厚合谋防守贼竟不能入蜀人徳之绍兴中卒赵鼎少从伯温逰及相始赠秘阁修撰尝表其墓曰以学行起元祐以名节居绍圣以建言废崇宁世以此三言尽伯温出防云所着有河南集闻见録及皇极系述辩诬辩惑皇极经世序观物内外篇解近百巻
　　元薛友谅号直斋永宁人以明经擢用仕至翰林院直学士歴官几五十年所至兴学崇教尝请升周程诸儒从祀文庙建书院祀先圣先贤人咸重之卒入乡贤祠
</div>
    <div class="pagination">
<a href="河南通志_page239.html">上一页</a><span>...</span><a href="河南通志_page235.html">235</a><a href="河南通志_page236.html">236</a><a href="河南通志_page237.html">237</a><a href="河南通志_page238.html">238</a><a href="河南通志_page239.html">239</a><span class="current-page">240</span><a href="河南通志_page241.html">241</a><a href="河南通志_page242.html">242</a><a href="河南通志_page243.html">243</a><a href="河南通志_page244.html">244</a><a href="河南通志_page245.html">245</a><span>...</span><a href="河南通志_page241.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
