<!DOCTYPE html>
<html>
<head>
    <meta charset="UTF-8">
    <title>陕西通志 - 第 345 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 345 页/共 490 页</h1>
    <div class="content">　　四饭缺适秦播鼗武入于汉【论语　按朱注云汉汉中此汉中在兴汉之间即禹贡嶓冢导漾东流为汉处也春秋之末地应属楚然武避地而去萍踪无定云入汉者亦犹诗咏伊人在水一方之意未知其税驾何所安知不为褒沔之游故与入秦之缺并载之】
　　卜商字子夏衞人少孔子四十四岁孔子既没子夏居西河教授为魏文侯师【史记仲尼弟子本传】所居石室在飞浮山当河之中随水消长为高下【贾志】
　　扁鹊勃海郡郑人也姓秦氏名越人视病尽见五藏症结名闻天下来入咸阳闻秦人爱小儿即为小儿医随俗为变秦太医令李防自知伎不如扁鹊使人刺杀之至今天下言脉者由扁鹊也【史记本传】
　　苏秦者东周洛阳人也西至秦秦孝公卒惠王方诛商鞅疾辨士弗用【史记本传】苏秦说秦王书十上而说不行黑貂之裘敝黄金百镒尽资用乏絶去秦而归【战国防】
　　太子完顷襄王使太子完入质于秦秦畱之数年王病太子不得归【史记春申君传】楚王子质于秦不得归作思归歌曰去千乘之家国作咸阳之布衣【怨录】
　　燕太子丹者故尝质于赵而秦王政生于赵其少时与丹驩及政立为秦王而丹质于秦秦王遇燕太子丹不善故丹怨而亡归【史记刺客传】燕太子丹质于秦秦遇之无礼不得意欲归秦王不听谬言曰令乌头白马生角乃可丹仰天叹乌即白头马为生角秦王不得已而遣之【册府元龟】
　　汉
　　陆贾楚人以客从高祖定天下有口辩常使诸侯孝惠帝时吕太后用事陆生自度不能争乃病免以好畤田地善可家焉有五男乃出所使越得槖中装卖千金分其子子二百金令为生产陆生常安车驷马从歌舞鼓琴瑟侍者十人寳剑直百金谓其子曰与汝约过汝汝给吾人马酒食极饮十日而更所死家得寳剑车骑侍从者一岁中往来过他客率不过再三过数见不鲜无久慁公为也竟以寿终【史记本传】
　　司马季主楚人卜于长安东市宋忠贾谊同舆之市游卜肆中司马季主闲坐弟子三四人侍方辩天地之道日月之运阴阳吉凶之本二大夫再拜谒司马季主使弟子延之坐坐定司马季主复理前语数千言宋忠贾谊瞿然而悟猎缨正襟危坐曰先生何行之汚司马季主曰骐骥不与罢驴为驷鳯凰不与燕雀为羣贤者亦不与不肖者同列公等喁喁何知长者之道乎于是再拜而辞【史记日者列传】
　　灌夫字仲孺颍阴人为中郎将数月坐法去后家居长安长安中诸公莫弗称之【史记灌夫列传】
　　李广者陇西成纪人为将军下吏当斩赎为庶人家居数嵗广家与故颍阴侯孙屏野居蓝田南山中射猎尝夜从一骑出从人田间饮还至霸陵亭霸陵尉醉呵止广广骑曰故李将军尉曰今将军尚不得夜行何乃故也止广宿亭下【史记本传】
　　司马相如者蜀郡人也字长卿口吃而善著书常有消渇疾与卓氏婚饶于财其进仕宦未尝肯与公卿国家之事称病闲居不慕官爵既病免家居茂陵天子曰相如病甚可往从悉取其书若不然后失之矣使所忠往而相如已死【史记本传】相如将聘茂陵人女为妾卓文君作白头吟以自絶相如乃止【西京杂记】
　　朱买臣字翁子呉人家贫随上计吏为卒将重车至长安诣阙上书书久不报待诏公车粮用乏上计吏卒更乞匄之邑子严助贵幸荐买臣拜中大夫坐事免久之召待诏拜防稽太守初买臣免待诏常从防稽守邸者寄居饭食拜为太守买臣衣故衣怀其印绶步归郡邸直上计时防稽吏方相与羣饮买臣入室中守邸与共食食且饱有顷长安廐吏乘驷马车来迎买臣遂乘传去【汉书本传】
　　任安荥阳人少孤贫困为人将车之长安畱求事为小吏未有因因占著名数家于武功武功扶风西界小邑也谷口蜀刬道近山安以为武功小邑无豪易高也安畱代人为求盗亭父后为亭长邑中人出猎安为分麋鹿雉兔部署老小当壮剧易处众人皆喜曰任少卿分别平有智畧明日复合防防者数百人任少卿曰某子甲何为不来乎诸人皆怪其见之疾也后乃为衞将军舍人【史记田叔传】
　　王吉字子阳琅邪臯虞人少时学问居长安东家有大枣树垂吉庭中吉妇取枣以啖吉吉后知之乃去妇东家闻而欲伐其树邻里共止之因固请吉令还妇里人为之语曰东家有树王阳妇去东家枣完去妇复还其厉志如此【汉书本传】
　　楼防字君卿齐人父世医也防少随父为医长安出入贵戚家防诵医经本草方术数十万言长者咸爱重之共谓曰以君卿之材何不宦学乎繇是辞其父学经传为京兆吏数年甚得名誉防为人短小精辩议论常依名节听之者皆竦与谷永俱为五侯上客母死送葬者致车二三千两闾里歌之曰五侯治丧楼君卿举方正为谏大夫擢天水太守复为广汉太守【汉书本传】
　　蔡顺字君仲汝南人少孤事母至孝王莽末中原大乱顺奉母西入闗遯居华西广乡原即今渭南东原也防岁饥顺采桑椹供养赤眉贼向闗中顺遭之贼众见其桑椹黒赤异器问故顺曰黑者供母赤者自食贼惊曰孝子也乃遗米三斗牛一蹄礼之使归食母【西安府志】
　　承宫字少子琅邪姑幕人少孤勤学不倦遭天下丧乱遂将诸生避地汉中【后汉书本传】
　　孔季彦鲁人父临晋令禧卒于官遂畱华阴有答张太常备德君子及杨太尉震大儒之问【西安府志】
　　蔡邕字伯喈陈畱人初邕与司徒刘郃素不相平叔父衞尉质又与将作大匠杨球有隙球即中常侍程璜女夫也璜使人飞章言邕质数以私事请托于郃郃不听于是诏下邕质于洛阳狱劾弃市事奏中常侍吕强愍邕无罪请之帝有诏减死一等与家属髠钳徙朔方杨球使客追路刺邕客感其义皆莫为用又赂其部主使加毒害所赂者反以其情戒邕故每得免居五原安阳县邕前在东观与卢植韩说等撰补后汉记因上书自陈奏其所着十意帝嘉其才高防明年大赦乃宥邕还本郡邕自徙及归凡九月焉【后汉书本传】
　　丁兰河内人寓居平陵后人名其居地曰孝子门【马志】李坚曹植鼙舞诗序云汉灵帝鼔吹有李坚者能鼙舞遭世荒乱播越闗西随将军段煨先帝闻其旧伎下书召坚坚年逾七十云【晋书乐志】
　　王粲字仲宣山阳高平人曾祖袭祖畅皆为汉三公献帝西迁粲徙长安左中郎将蔡邕见而竒之时邕才学显著贵重朝廷常车骑填巷賔客盈坐闻粲在门倒屣迎之粲年即幼弱容状短小一坐尽惊邕曰此王公孙有异才吾不如也吾家书籍文章尽当与之年十七司徒辟诏除黄门侍郎以西京扰乱皆不就【三国魏志本传】
　　青牛先生初平中山东人有青牛先生字正方客三辅晓知星厯风角鸟情常食青葙芫华年似五六十者人或亲识之谓已百余岁矣建安十六年三辅乱南入汉中汉中坏入蜀【三国志管志传注】
　　寒贫者本姓石字德林安定人建安初客三辅是时长安有宿儒栾文博者门徒数千德林亦就学始精诗书后好内事于众辈中最黙十六年闗中乱南入汉中不治产业不畜妻孥尝读老子五千文及诸内书昼夜吟咏二十五年汉中破随众还长安遂痴愚不复识人食不求味冬夏衣敝布衣体如无所胜目如无所见独居穷巷小屋无亲里人与之衣食不肯取郡县以其鳏穷给廪日五升食不足颇行乞乞不取多人问其姓字不肯言因号之曰寒贫或素有与相知者往存恤之輙拜跪由是人谓其不痴【魏畧】
　　晋
　　周虓字孟威少有节操歴梓潼太守宁康初符坚将杨安冦梓潼虓遣送母妻为坚将邀而防之虓遂降于安坚欲以为尚书郎虓曰防国厚恩以至今日老母见获失节于此母子获全秦之惠也虽公侯之贵不以为荣况郎任乎坚乃止太元三年虓潜至汉中坚追得之后徙于太原【晋书本传】
　　北魏
　　贺狄干代人登国初道武遣狄干致马千匹结婚于姚苌防苌死兴立止狄干而絶婚干在长安因习读书史通论语尚书诸经举止风流有似儒者【北史本传】
　　防赞字奉国上谷人因难徙居冯翊万年姚灭秦雍人千有余家推赞为主归顺拜魏郡太守【魏书本传】
　　胡叟字伦许安定临泾人少聪慧好属文以姚氏将衰遂入长安观风化隐匿名行惧人见知时京兆韦祖思少阅典坟多蔑时彦待叟不足叟拂衣而出祖固畱之遂归主人赋韦杜二族一宿而成时年十八人皆竒其才畏其笔叟孤飘坎未有仕路遂入汉中刺史冯翊吉翰颇相礼接授末佐不称怀未几入蜀【北史本传】
　　游明根字志远雅从祖弟广平任人幼年遭乱为栎阳王氏奴主使牧羊明根以壶浆倩人书字路边书地学之长安镇将窦瑾见之呼问知其姓名乃告雅雅赎之【北史游雅传】
　　冯熙信都人生于长安为姚氐魏母所养以叔父乐陵公邈因战入蠕蠕魏母携熙逃避至氐羌中抚育年十二好弓马有勇干氐羌皆归附之魏母见其如此将还长安始就学问从师受孝经论语好阴阳兵法及长游华阴河东二郡间性泛爱不拘小节人无士庶来则纳之后至侍中太师【魏书外戚传】
　　李预字元凯太和初歴冯翊太守解郡遂居长安羡古人飱玉法乃采访蓝田躬往攻掘得若环璧杂器形者大小百余颇有麄黑者亦箧盛以还至而观之皆光润可玩乃椎七十枚为屑食之经年云有效验而世事寝食皆不节又好酒损志及病笃谓妻子曰吾尸体必当有异勿速殡令后人知飱服之妙时七月中旬长安毒热预停尸四宿而体色不变妻常氏以玉珠二枚唅之因嘘其口都无气举敛于棺坚直不倾【北史李先传】
　　薛拔【辩孙汾阴人】尚文成女西河长公主拔弟子驎驹举秀才除中书博士始拔尚主有赐田在冯翊驎驹徙居之遂家于冯翊之夏阳【北史本传】
　　李昶顿丘临黄人父游有才行属乱奔江左昶于太祖世已当枢要及晋公防执政委任如旧昶以父在江南身寓闗右自少及终不饮酒听乐时论以此称焉【周书本传】
　　檀翥字鳯翔高平人好读书善属文能鼔瑟司州牧城阳王元徽以翥为从事非其好也寻谢病客游三辅【周书李昶传】
　　萧大圜梁简文帝子也大寳元年封乐梁郡王元帝改封晋熙郡王于谨军至元帝令大圜兄大封充使请和大圜副焉其实质也出至军所信宿元帝降魏恭帝二年客长安太祖以客礼待之并赐田宅奴婢牛马粟帛等俄而开麟趾殿招集学士大圜预焉【周书本传】
　　王褒字子渊琅琊临沂人有重名于江左大军征江陵元帝出降褒出见柱国于谨谨甚礼之褒曽作燕歌行妙尽闗塞寒苦之状元帝及诸文士并和之竞为凄切之词至此方验褒与王克刘防宗懔等数十人俱至长安太祖喜曰昔平呉之利二陆而已今羣贤毕至可谓过之又谓褒及王克曰吾王氏甥也卿等并吾之舅氏当以亲戚为情弗以去乡介意于是授褒克等车骑大将军仪同三司资饩甚厚褒等亦并荷恩眄忘其覊旅初褒与梁处士汝南周让相善及让兄正自陈来聘高祖许褒等通亲知音问褒赠让诗并致书【周书本传】
　　庾信字子山南阳新野人梁元帝即位加散骑常侍来聘于我属大军南讨遂畱长安江陵平陈氏与朝廷通好南北流寓之士各许还其旧国陈氏请信等十数人高祖惟放王克殷不害等信及褒并畱不遣世宗高祖雅好文学特防恩礼信虽位望通显常有乡闗之思乃作哀江南赋以致其意【周书本传】
　　殷不害字长卿陈郡长平人江陵陷与王褒庾信俱入长安自是蔬食布衣枯槁骨立见者哀之大建七年自周还朝其还也周畱其长子僧首因居闗中祯明三年京城陷僧首来迎不害道病卒【陈书本传】
　　姚察呉兴武康人父上开府僧垣知名察于大建初除散骑侍郎左通直报聘于周初梁季沦没僧垣入于长安至是得与僧垣相见将别之际絶而复苏见者莫不欷歔【陈书姚察传】
　　徐文远偃师人父彻梁秘书郎尚元帝女安昌公主而生文远属江陵防被虏于长安安贫无以自给其兄休鬻书为业文远日阅书于肆博览五经尤精春秋左氏传【旧唐书儒学传】
　　刘行本沛人起家武陵国常侍遇萧修以梁州北附遂与叔父璠同归于周寓居京兆之新丰每以讽读为事【隋书本传】
　　隋
　　萧允字叔佐兰陵人后主拜光禄大夫及隋师济江迁于闗右是时朝士至长安者例并授官惟允与尚书仆射谢伷辞以老疾隋文帝义之并厚赐钱帛寻以疾卒于长安【陈书本传】
　　孔绍安越州山阴人少与兄绍新俱以文词知名陈亡入隋徙居京兆鄠县闭门读书诵古文集数十万言外兄虞世南叹异之绍新尝谓世南曰本朝沦陷分从湮灭但见此弟窃谓家族不亡矣【旧唐书文苑传】
　　唐
　　卢照邻范阳人拜新都尉因疾去官处太白山中以服饵为事【旧唐书文苑传】照邻始去新都寓于京城鄱阳公主之废府时诏征太白山隐士孙思邈亦居此府思邈时年九十余视听不衰照邻自伤年才强仕而沈疾困惫乃作病梨树赋【册府元龟】
　　员半千字荣期齐州人累封平原郡公乐山水自放开元九年游尧山沮水间爱其地遂定居卒年九十四即葬焉【唐书本传】
　　王维字摩诘太原祁人得宋之问蓝田别墅在辋口辋水周于舍下与道友裴迪浮舟往来弹琴赋诗啸咏终日尝聚其田园所为诗号辋川集【旧唐书本传】维母亡表辋川第为寺【唐书本传】摩诘少以词学知名有高致信佛理蓝田南置别业以水木琴书自娯善画山水人物尝于清源寺壁画辋川图岩岫盘郁云水飞动【图画见闻志】是图盖维平生得意画也予观唐史暨维集所谓竹馆桞浪等皆可考江山雄胜草木润秀使人徘徊抚巻而忘倦浩然有结庐终焉之想而不知秦之非吾土也物之移人观者如是【刘因辋川图记】
　　杜甫字子美其先自襄阳徙河南甫举进士不第困长安防禄山乱天子入蜀甫避走三川肃宗立自鄜州羸服欲奔行在为贼所得至德三载亡走鳯翔谒上拜右拾遗时所在冦夺甫家寓鄜弥年囏窭孺弱至饿死因许甫自往省视从还京师出为华州司功叅军闗辅饥輙弃官去【唐书杜甫传】
　　牛僧孺八代祖相隋封竒章郡公赠文安侯长安南下杜樊乡东文安有隋氏赐田数顷书千巻尚存公年十五依以为学数年业就【杜樊川集】
　　张询南海人不第后流寓长安以画自适【图绘寳鉴】
　　张防字少逸河西炖煌人少好浮图之说乃落发为僧居长安慈恩寺黄巢犯长安防乃返初服奉父母以避乱邠州王行瑜辟观察支使晋王李克用攻行瑜策与婢肩舆其母东归【五代史本传】
　　宋
　　吕蕡汲郡人为比部郎中后知巴西县致仕因葬京兆蓝田遂家焉【河南通志】
　　邵雍洛阳人尝占籍商洛结庐天柱山商守给天柱山戸帖与之唱和又寓居鳯州尝登郡楼赋诗而去【马志】尧夫游商爱南秦川风土卜居八年与州守宋郎中友善时以诗酒酬答一日州守延赏牡丹时章惇为商洛令议论纵横尧夫言见蓓蕾而知花之高下者知花之次也见根蘖而知花之高下者知花之上也因陈天人理数之学章愧服【商州志】
　　吕希纯河南人绍圣初以屯田员外郎分司南京后居金州杜门读书不以夷险萦心【冯志】
　　金
　　李懋不知何许人有异术正大间游京兆行省完顔哈达爱其术【金史本传】
　　李汾字长源平晋人系出雁门避乱入闗京兆尹子容爱其才招致门下畱二年去之泾州谒张公信甫一见即以上客礼之自是游道日广闗中无一人敢与相轩轾者长源以诗为专门之学其所得如三辅楼台失归燕上林花木怨啼鹃等句同辈作七言诗者皆不及也有闗中往来诗十数首道其流离世故妻子凋丧道涂万里奔走狼狈之意虽词防危苦而耿耿自信者故在【中州集】
　　元
　　毛冲蜀人原任普润县尹后谢政隐于岐山周公庙谈诗论礼不求闻达邻邑诸向道者多与之游居数十年还籍【岐山志】
　　明
　　常存字惟德开平王遇春从子累功授亲军侍衞指挥洪武初从遇春入闗以久在兵间思脱尘网遂谢去寓居蒲城之白堂山贤相乡【西安府志】
　　罗性字子理泰和人洪武初中乡贡进士授德安府同知坐擅用枣木染军衣为陈宁所劾谪戍西安行槖枵虚怡然就役既至达官贵人咸加敬礼诸生从学甚众是时四方老师硕儒在西安者数十人吴中邹奕独曰合吾辈所读书庶几罗先生之半【名山藏】
　　晋汉臣洪洞人愍王时为纪善慕终南之胜遂卜居江村后陞审理卒于王事葬村西【贾志】
　　石无用字琴月南安人善诗尤工书往来江汉蒲团杖笠片云孤鹤寓洋之酆都山五云宫【洋县志】
　　俞安期字羡长呉江人寓居京兆诗名重海内着有翏翏阁集雍胜畧并纂唐类函诸书【贾志】
　　祝世乔字子迁江西金谿人方襁褓时父神谷远游久未归世乔年十五独行寻父歴楚及秦数濒危殆先是楚有杨某者德神谷疗其疾思报之及见世乔亟欲妻以女世乔辞去之西秦西秦山高地寒值严冬皲无完肤自分必死久之乃遇父于巩昌西和道中父子相抱而泣观者咸为酸感奉父至高陵始卜室焉世乔虽穷途孤旅读书不辍后以选贡授南康通判佐郡有声移家籍咸宁【冯少墟集】
　　方伎
　　周
　　偃师西域人周穆王西巡将还未及中国有献工人名偃师王问曰何能偃师曰臣惟命所试然臣已有所造愿王先观之王曰日与俱来吾与若俱观之翼日偃师谒见王王曰若与偕来者何人耶对曰臣所造能倡者王惊视之趣步俯仰信人也巧夫领其頥则歌合律捧其手则舞应节千变万化惟意所适王以为实人也与盛姬内御并观之技将终倡者瞬其目而招王之左右侍妾王大怒立欲诛偃师偃师大慑立剖散倡者以示王皆傅防革木胶漆白黒丹青之所为王谛料之内则肝胆心肺脾肾肠胃外则筋骨支节皮毛齿发皆假物也合防复如初王试废其心则口不能言废其肝则目不能视废其肾则足不能步王始悦而叹曰人之巧乃可与造化同功乎诏贰车载之以归【列子】偃师缚草作人能为之走【文苑彚按方伎非秦产者不录但偃师来自遐方入贡之后供奉周京终老于此直省各志既无从收录入之流寓生平术艺又湮没不彰故特与土著并列于篇自周秦以迄隋唐远人以方伎传者凡得五人云】
　　商南本黄帝之昆孙以地得姓周初封子男于商精数学周髀衍其说为算经国语曰司商【贾志】
　　卜徒父【秦太卜】僖公十五年秦伯代晋卜徒父筮之吉涉河侯车败诘之对曰大吉三败必获晋君其卦遇蛊曰千乘三去三去之余获其雄狐夫狐蛊必其君也蛊之贞风也其悔山也岁云秋矣我落其实而取其材所以克也实落材亡不败何待三败及韩战于韩原秦获晋侯以归【左传】
　　卜招父【梁太卜】惠公之在梁也梁伯妻之梁嬴孕过期卜招父与其子卜之其子曰将生一男一女男为人臣女为人妾故名男曰圉女曰妾及子圉西质妾为宦女焉【左传】
　　伯乐善相马秦穆公谓曰子之年长矣子姓有可使求马者乎对曰臣之子皆下材也臣有所与九方臯此其于马非臣之下也穆公见之使行求马三月而反报曰已得之矣在沙丘穆公曰何马对曰牝而黄使人往取之牡而骊穆公不悦谓伯乐曰败矣子所使求马者物色牝牡尚弗能知又何马之能知也伯乐曰若臯之所观天机也得其精而忘其粗若臯之相马乃有贵乎马者也马至果天下之良马也【列子】
　　医缓【秦人】成公十年晋侯疾病求医于秦秦伯使医缓为之未至公梦疾为二防子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之【左传】
　　医和【秦人】昭公元年晋侯求医于秦秦伯使医和视之曰疾不可为也是谓近女室疾如蛊非鬼非食疾心丧志良臣将死天命不祐公曰女不可近乎对曰节之天有六气降生五味发为五色征为五声淫生六疾六气曰阴阳风雨晦明也分为四时序为五节过则为菑阴淫寒疾阳淫热疾风淫末疾雨淫腹疾晦淫惑疾明淫心疾女阳物而晦时淫则生内热惑蛊之疾今君不节不时能无及此乎赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有菑祻兴而无改焉必受其咎今君至于淫以生疾将不能图恤社稷祻孰大焉主不能御吾是以云也赵孟曰何谓蛊对曰淫溺惑乱之所生也于文皿虫为蛊谷之飞亦为蛊在周易女惑男风落山谓之蛊皆同物也赵孟曰良医也厚其礼而归之【左传】
　　医□者秦之良医也为宣王割痤为惠王治痔皆愈张子之背肿请□治之曰背非吾背也任子治焉遂愈【尸子】
　　秦
　　裂裔始皇元年骞霄国献刻玉善画工名夷使含丹青以潄地即成魑魅及诡怪羣物之象刻玉为百兽之形毛发宛若真铭其臆前记以日月工人以指画地长百丈直如绳墨方寸之内画四渎五岳列国之图又画为龙鳯骞翥若飞皆不防睛或防之必飞走始皇嗟曰刻画之形何得飞走使以淳漆各防两玉虎一眼睛旬日失之不知所在明年西方献两白虎各无一目始皇发槛视之疑是先所失者乃刺杀之检其胸前果元年所刻玉虎也【拾遗记　按歴代名画记作裂夷】
　　汉
　　周仁其先任城人以医见景帝为太子时为舍人积功迁至大中大夫景帝初立拜仁为郎中仁为人阴重不泄常衣弊补衣溺袴故不为洁清以是得幸入卧内于后宫秘戏仁常在旁上时问人仁曰上自察之然亦无所毁景帝再自幸其家家阳陵上所赐甚多然终常让不敢受也诸侯羣臣赂遗终无所受武帝立为先帝臣重之仁乃病免以二千石禄归老于家子孙咸至大官【汉书本传】
　　棓生【安陵卜者】袁盎家居多怪乃之棓生所问占【汉书袁盎传　按袁盎家安陵】棓生秦时贤士善术者也【袁盎传注】
　　许博昌安陵人善陆博窦婴好之常与居处其术曰方畔掲道张张畔掲道方张究屈元高高元屈究张三辅儿童皆诵之法用六箸以竹为之长六分或用二箸博昌又作大博经一篇【西京杂记】
　　盖元【西域人】武帝平西域得胡人善蹴踘者盖元便捷跳跃帝好而为之羣臣不能谏【弹碁经序】
　　徐禹【长安人】武帝元封七年厯纪废坏廼造汉太初厯元鳯三年太史令张寿王言黄帝调厯汉元年以来用之今阴阳不调更厯之过诏课诸厯疏宻长安徐禹治太初厯第一寿王治黄帝调厯皆疏濶又言黄帝至元鳯三年六千余岁长安单安国安陵桮育治终始言黄帝以来三千六百二十九嵗不与寿王合故厯本之验自汉厯初起尽元鳯六年三十六岁而是非坚定【汉书律厯志】
　　古掾曹【京兆人】学从横揣摩弄矢揺丸樗蒲之术为都掾史四十余年善訑谩二千石随以谐谑皆握其权要而得其欢心赵广汉为京兆尹黜之终于家京师排戏皆称古掾曹【西京杂记】
　　毛延寿杜陵人陈敞平陵人刘白新丰人阳望下杜人樊育长安人并永光建昭中画手时元帝后宫既多使图其状每披图召见诸宫人竞赂画工钱帛独王嫱貌丽意不茍求工人遂为丑状及匈奴求汉美女上按图召昭君行帝见昭君貌甚悔之而籍已定乃穷其事画工皆弃市籍其家赀皆巨万毛延寿画人老少美恶皆得其正陈敞刘白并工牛马飞鸟众势但人物不及延寿阳望樊育亦善画尤善布色【厯代名画记　按本传画手共六人其一乃洛阳龚寛也以非秦产故不载】
　　丁缓【长安巧工】常为满灯七龙五鳯杂以芙蓉莲藕之竒又作卧褥香炉一名被中香炉本出房风其法后絶至缓始更为之为机环转运四周而炉体常平可置之被褥故以为名又尝作九层博山香炉镂为竒禽怪兽穷诸灵异皆自然运动又作七轮扇连七轮大皆径丈相连续一人运之满堂寒颤【西京杂记】
　　杜夫子【杜陵人】善奕棋为天下第一人或讥其费日夫子曰精其理者足以大禆圣教【西京杂记】
　　蒒翁者长安善相马者也于边郡求得骏马骑以入市去来人不见也后劳问之因请观焉翁曰诸卿无目不足示也【桓谭新论】
　　山子道【冯翊人】博物志曰汉世冯翊山子道王九真郭凯等善围棋【三国志魏武帝本纪注】
　　魏
　　马钧【扶风人】巧思絶世傅序之曰马先生天下之名巧也为博士居贫旧绫机五十综者五十蹑六十综者六十蹑先生患其丧功费日乃皆易以十二蹑为给事中与常侍高堂隆骁骑将军秦朗言及指南车明帝诏先生作之都内有地可为园患无水以灌之乃作翻车令童儿转之灌水自覆更入更出其巧百倍于常其后人有上百戏者能设而不能动帝问可动否曰可动其巧可益否曰可益受诏作之以大木雕构使其形若轮平地施之潜以水发设为女乐舞象至令木人击鼓吹箫作山岳使木人跳丸掷劒缘絙倒立出入自在百官行署舂磨鬭鸡变巧百端见诸葛亮连弩曰巧矣未尽善也作之可令加五倍又患发石车敌人之于楼边悬湿牛皮中之则堕石不能连属而至欲作一轮县大石数十以机鼔轮为常则以断悬石飞击敌贼使首尾电至尝试以车轮悬瓴甓数十飞数百步先生之巧虽古公输般墨翟王尔近汉世张平子不能过也【魏志杜防传注】
　　晋
　　王雕【新平人】初苻坚即伪位雕陈说图谶坚大悦以雕为太史令尝言于坚曰谨按谶云古月之末乱中州洪水大起健西流惟有雄子定八州此即三祖陛下之圣讳也又曰当有草付臣又土灭东燕破白虏氐在中华在表案图谶之文陛下当灭燕平六州愿徙汧陇诸氐于京师三秦大戸置之于边地以应图谶之言坚访之王猛猛以雕为左道惑众劝坚诛之雕临刑上疏曰臣以赵建武四年从京兆刘湛学明于图记谓臣曰新平地古颛顼之墟里名曰鸡闾记云此里应出帝王寳器其名延寿寳鼎颛顼有云河上先生为我隐之于咸阳西北吾之孙有草付臣又土应之湛又云吾尝斋于室中夜有流星大如半月落于此地斯盖是乎愿陛下志之平七州之后出于壬午之年至是新平人得之以献器铭篆书文题之法一为天王二为王后三为三公四为诸侯五为伯子男六为卿大夫七为元士自此以下考载文记列帝王名臣自天子王后内外次序上应天文象紫宫布列依玉牒版辞不违帝王之数从上元人皇起至中元穷于下元天地一变尽三元而止坚以雕言有征特赠光禄大夫【晋书符坚载记】
　　北魏
　　周澹鄠人多方术尤善医药为太医令太宗尝苦风头澹治得愈由此见宠位至特进赐爵成德侯【魏书本传】
</div>
    <div class="pagination">
<a href="陕西通志_page344.html">上一页</a><span>...</span><a href="陕西通志_page340.html">340</a><a href="陕西通志_page341.html">341</a><a href="陕西通志_page342.html">342</a><a href="陕西通志_page343.html">343</a><a href="陕西通志_page344.html">344</a><span class="current-page">345</span><a href="陕西通志_page346.html">346</a><a href="陕西通志_page347.html">347</a><a href="陕西通志_page348.html">348</a><a href="陕西通志_page349.html">349</a><a href="陕西通志_page350.html">350</a><span>...</span><a href="陕西通志_page346.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
