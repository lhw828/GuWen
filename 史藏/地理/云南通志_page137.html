<!DOCTYPE html>
<html>
<head>
    <meta charset="UTF-8">
    <title>云南通志 - 第 137 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 137 页/共 164 页</h1>
    <div class="content">　　【土同知髙明夀本髙泰祥裔世居姚州元末为姚安路总管明初子夀保降授同知世袭万厯中髙金宸以征缅功晋秩四品金宸死子光裕袭光裕死子守藩袭守藩死子□袭以疾避为僧子奣映袭　本朝平滇奣映投诚仍授世职奣映死子映厚袭映厚死子厚徳袭雍正三年以不法革职安置江南】
　　永昌府
　　孟定土知府【旧名景麻元至顺四年立孟定路军民总管府领二甸大理金齿等处宣慰司明洪武十五年改置孟定府正统间麓川叛知府刀禄孟逺遁失其地有罕贯者从王骥南征擒贼首色鸡色罕授世袭孟定府都督五传至罕荣万厯间防将邓子龙南征至其地曰岂有土府而加以都督之衔奏改颁知府印荣信信传贵贵传见明见明传宋宋传珍　本朝平滇珍投诚仍授世职珍死今侄监猛袭其地有无量山喳哩江其风俗男带竹防女衣文绣】湾甸州土知州【蛮名细睒自古不通中国元中统时内附属镇康路元末景法为万户归明授湾甸正长官景法子景宋入贡洪武十七年置湾甸州授宋知州万厯十一年景宗贞率弟宗材导罕防入寇姚闗宗贞死于阵擒宗材斩之以宗贞子景从幼降为州判后从讨猛廷瑞有功复陞知州传子承恩承恩传国泰国泰死子先哲幼叔文智防印本朝平滇文智投诚授世职文智死侄先哲袭先哲死今子荣名袭其地有孟通山枮柯河人皆僰种以芭蕉实当果额征差发银五十两】镇康州土知州【旧名石睒元立镇康路军民总管府明洪武十五年改镇康府十七年改为州正统中土官刀闷光以随王骥征麓川功授土知州隆庆间闷敬娶罕防女因附防归缅万厯十一年官兵败缅敬死其叔闷恩归义授以州事恩死子枳袭木邦思礼诱之归缅不从令海庆取控尾据之天启二年木邦兵据喳哩江枳奔姚闗守备遣官兵拒之木邦乃退枳死子达袭　本朝平滇闷达投诚仍授世职闷达死子珍袭珍死今子鼎袭其地有乌龙山黒龙塘土田瘠薄民性矫健男子出妇人闭戸以待其至当木邦之要路为内地之藩篱额征差发银一百两】直耿马宣抚司【原系木邦村寨万厯间缅甸侵木邦土官罕尽忠奔永昌有罕闷坎闷金从邓子龙征缅恢复木邦给闷坎宣抚司印每嵗差发银五十四两赴金腾道输纳闷坎死无子弟闷金袭闷金死子闷□袭　本朝平滇闷□投诚仍授世职因金腾道裁差发银赴布政司输纳不隶于府闷□死子抒忠袭抒忠死子世藩袭世藩死今子国楷袭与孟定府隔喳哩江而居其地有三尖山昔罕防之党罕老聚众负固于此又有养马山风俗与孟良同】陇川宣抚司【旧名麓川其地曰大布芒曰睒头附赛曰睒中弹吉曰睒尾福禄培皆白夷所居元中统初多线内附至元十二年置麓川路金齿等处宣抚司明洪武十七年歪闷归附置麓川平缅宣慰司宣德年与木邦仇杀因失官以孟养刀氏代至正统二年思任因刀宾玉势弱遂据麓川叛侵孟定湾甸掠腾冲南甸取孟养地刀宾玉奔永昌死六年兵部尚书王骥进征大破之十一年改麓川为陇川设宣抚司于陇把与南甸干崖合为三宣屏蔽永腾以夷目恭项领之后任子思机思卜复叛项内奔安插曲靖以其头目多氏代之万厯五年多士宁为养子岳凤所杀勾缅据其地十二年岳凤既俘立多思顺加宣慰司职二十年缅人窥等练至其地思顺奔猛夘防官兵大战于栗柴坝追逐之二十一年巡抚陈用宾檄知府漆文昌筑八闗于其地三十八年思顺子安民叛巡抚周嘉谟平之以金牌畀其弟安靖为宣抚　本朝平滇安靖子绍宁投诚授宣抚世职绍宁死子胜祖袭胜祖死子治国袭治国死今子世臣袭其地有马鞍山摩黎山罗木山俱极高峻夷人恃以为险又有汤泉从石鏬流出为河热如沸汤俗与南甸同有城郭宫室其人皆楼居旧额征差发银一百七十两】干崖宣抚司【旧名干赖睒元中统初内附至元中置镇西路军民总管府领二甸明洪武十五年改镇西府有希忠国随征有功授干崖长官司改姓刀正统中刀怕率以麓川功陞宣抚司万厯三十九年刀定边又以平叛功加三品服明末为盏达司刀思韬所杀　本朝平滇定边子建勲投诚仍授世职建勲死子秉忠袭秉忠死今子捷泰袭由腾越西南行二百里逾黄连闗至其境其山曰云晃在司南十五里上有瀑布流为云晃河曰云笼在司东二十五里曰白莲在司北六十里中挺一峯土官居其麓下有白莲池曰剌朋在司西百余里其水曰安乐河源出腾冲经南甸迤治北折而西百五十里入槟榔江境内甚热四时皆蚕有白防布白莲花竹□大如兔而肥旧额征差发银五十两】南甸宣抚司【旧名南宋在腾越南半个山下其山巅北恒有霜雪南则炎瘴如蒸元至元二十六年置南甸军民总管府领二甸明洪武初刀贡猛本姓龚江南上元人因随师南征住南甸改姓刀以招抚曩猛功授腾冲千户永乐中其弟贡蛮入贡改陞南甸土知州正统八年刀乐硬以麓川功陞宣抚司传至刀乐临以平岳凤功陞宣慰司辖部有罗部司庄小陇川皆百夫长分地知事谢氏居曩宋闷氏居盏西属部直抵金沙江与孟养地犬牙相错万厯二十一年巡抚陈用宾檄知府漆文昌建闗置堡于司西北今不复存自刀乐临袭后厯传至乐启乐启传子乐保乐保传兄呈祥　本朝平滇呈祥投诚授宣抚世职呈祥死子启元袭启元死今子恩赐袭其地有丙弄山在司东十里又东五里蛮千山土目凭险阻居其上沙木笼山在司南百里上有闗立木为栅南牙山甚高延袤百余里官道经之上有石梯夷人据此为险其水曰小梁河源出腾冲赤土山麓西南流经南牙山下曰南牙江至干崖为安乐河而合于太盈江有孟乃河在司东南七十里即腾越龙川江之源俗与木邦同婚娶用谷茶二长筒鸡卵五七笼为聘客至以谷茶供奉手拈而食之产红藤孔雀呌鸡旧额征差发银一百两今纳差发银十一两】遮放副宣抚司【陇川之贰也明正统元年多怀们从征猛夘夷有功授遮放副宣抚司孙思谭于万厯中从征蛮莫缅瓦陇川累功益以陇川地领陇川多俺为同知居猛夘多茶为副使居遮放沿至多尔忠　本朝平滇尔忠投诚仍授世职尔忠死子贤辅袭贤辅死子世禄袭世禄死今子多量袭】盏达副宣抚司【干崖之贰也明正统四年怕便以从征麓川功授盏达宣抚司赐名刀思忠传至思官以木邦罕氏勾缅破城为缅所获兄思权袭以平猛廷瑞功赐绣衣传至思韬　本朝平滇思韬投诚授副宣抚世职思韬死子思铉袭思死子思琳袭思琳死今子思弼袭】潞江安抚司【蛮名怒江甸元隶柔远路明洪武十五年曩壁法内附授长官司职永乐九年陞安抚司赐姓线氏传九世至线有功　本朝平滇有功投诚仍授世职有功死侄崇毅袭崇毅死子国勲袭国勲死子于陛袭于陛死今子朗袭额征差发银八十两】芒市安抚司【蛮名怒谋又曰大枯睒小枯睒即唐书所谓芒施蛮也元中统初内附至元十三年立芒施路军民总管府领二甸明洪武十五年置芒施府正统九年放定正随征缅有功授芒市长官司万厯初放福与岳凤聨姻十一年导缅寇松坡事觉擒福正法立其舍目放纬领司事辖于陇把纬传珀珀传廷臣以入贡加授安抚司职传子国璋国璋传爱众　本朝平滇爱众投诚仍授安抚世职爱众死子弥高袭弥高死子天球袭天球死今子仁袭其地川原旷邈人稍脆弱男子以石榴皮染齿使黒妇人分髪直额为一髻垂于后跣足衣皮西南有青石山又有永贡干猛二山皆高广陡絶夷长所居其水曰芒市河麓川江皆流至缅地合大盈江曰大车江自腾越流至司境汇于缅中蒲甘城地产香橙橄防芋蔗额征差发银七十两】
　　猛夘安抚司【明万厯初有猛密头目思化败缅于送速缅逐之入居蛮莫朝廷嘉之授蛮莫宣抚司思化死子正嗣缅潜师深入挟取正首而去后又立正之弟忠改姓衎授安抚司职数被缅侵势不能支因安插于猛夘卒为缅所掳杀舍目珑袭珑传瑾瑾传珍珍传瑄　本朝平滇瑄投诚授猛夘安抚司世职瑄死子珌袭珌死今子志袭】
　　孟连长官司【由姚闗东南行十九程至其地又七程至孟艮其东为车里西为木邦蛮名哈瓦慓悍好劫自古不通中国明正统中平麓川始来归万厯间其长刀派真有叔刀派汉娶于车里因以车里杀派真而夺其官十二年率车里来贡十九年又劝缅入贡派汉死弟派金嗣天启二年阿瓦破之防洞吾代阿瓦阿瓦退其差发额银四十八两　本朝雍正八年总督鄂尔泰奏据土司刀派夷呈称仰赖皇上洪福安享太平年年丰稔情愿自雍正七年为始每年纳募乃厰课银六百两以充兵饷奉防孟连地处极边总督鄂尔泰化导有方俾各抒诚効顺贡纳厰课孟连土司厰课每年六百两为数太多着减半収银三百两以昭朕柔逺至意其雍正八年已解司银六百两着将一半即准作辛亥年正课永平县县丞元时有马氏世为土副使明初马锁飞归顺授县丞沿至马一騆一骏一騄騄传渥　本朝平滇騄投诚仍授世职传至燕以父子同恶相济于雍正五年革职施甸长官司莽氏】
　　【凤溪长官司莽氏把事张氏甸头土巡检司莽氏】
　　【水眼土巡检司莽氏打牛坪土驿丞明正统中杨霖从征麓川授世职腾越州龙川江驿土驿丞王氏百夫长刀氏永平驿土驿丞李氏】
　　【打牛坪土巡检防氏右甸守御千戸所蒋氏土官二一正千戸一副千户以上十二土官旧志开载今久革除保山县有十五喧二十八寨并大僰蒲人峨昌诸夷】
　　【其蛮长或以百夫长称或以千夫长称或以实授百戸称皆奉命令复徭役但性勇悍不能骤格又为市狯所诱渐习奸伪耳考其见于尺籍者敢顶上下喧罕氏旱纳喧线氏石册寨施甸东山寨下腾塲寨金齿东山寨甸头寨保塲甸乌邑寨七莽氏皆副千夫长也古里喧旱氏荡习喧孟氏蛮云喧旱氏西牙喧线氏渡艮邑寨木郎寨阿思郎寨南窝寨周册寨信邑寨瓦窰寨七莽氏北冲寨罗明寨罗古寨罗板寨四旱氏潞江寨左氏皆百夫长也蛮冈喧箒氏锦邑寨老姚寨交邑寨牛旺寨山邑寨五莽氏皆实授百戸也蒲缥寨莽氏火头也外此以喧称者尚有崩戛喧宾氏蛮雷喧旱氏空广喧罕氏蛮寛喧幸氏剌伦喧旱氏蛮养上喧蛮养下喧刀氏以寨称者尚有枮柯寨明邑寨茶山寨干海子寨其十五喧皆存惟二十八寨中有裁革者有归并者有更名者蛮长或以土舍称或以总旗乡导称不能悉记附録老挝军民宣慰使司其夷佩雕爪为饰俗呼挝家即】
　　【古越裳氏自周以后不通中国明永乐三年以方物入贡始置军民宣慰使司嘉靖间缅人破其东之防掌亦名南掌盖老挝属部地之最荒远者　本朝雍正七年南掌国遣头目叭猛花等奉表进贡赏赉遣还其地东至水尾界南至交阯界西至八百界北至车里界自司西北六十八程至省城其人服食类木邦但性犷悍身及眉目皆黥绣花其长一代止存一子承袭絶不育女居髙楼见人不下部属见之所至有等限使客亦然其国人称至尊必曰天旺其产海贝犀牛乳香诃子木邦军民宣慰使司旧名孟都一名孟邦相传蜀汉时木鹿王苗裔元至元中立木邦军民总管府领三甸明初内附改木邦府后改木邦军民宣慰使司征差发银一千四百两明永乐间罕宾从征缅正统中罕盖从征麓川有功益其地在六慰中分土最广万厯中缅诱执罕拔袭取木邦拔子尽忠奔内地缅追至姚闗焚顺宁而去十一年官兵破缅立尽忠子钦钦死其叔罕约逻罗攻缅缅恨之遂以三十万众围其城请救于云南援兵不至城陷缅以猛密司礼领之司礼凭恃瓦夷差其目海庆据控尾求猛搻寨又与召依坎换象干戈相寻焉其地东为孟定南为猛密西为缅甸北为芒市自姚闗渡喳哩江十二日至其地夷类数种男子皆衣白文身髠髪摘髭须修眉睫妇人则白衣桶裙耳带金圏手带象防其产响锡胡椒八百大甸军民宣慰使司夷名景迈世传其长有妻八百各领一寨因名八百媳妇国元初征之不下后招附置八百等处宣慰司明洪武中来贡乃立八百大甸军民宣慰使司其地东至车里界南至波勒蛮界西至大古剌界北至孟艮府界自姚闗东南行五十程至其地有南格剌山下有河南属八百北属车里平川数千里辖部广逺其产巨象及安息白檀诸香民皆僰夷刺花样于眉目间见客则把手为礼好佛恶杀一村一寺一寺一塔塔以万计敌人侵之不得已出师得其仇而罢名慈悲国嘉靖间其酋刀氏为缅所逼避居景线名小八百缅以其弟莽应龙居景迈城为一臂万厯十五年刀氏请兵恢复未许后竟为缅有孟养军民宣慰使司俗名迤西有香柏城与蛮莫同襟金沙江孟养居其上流南至底马撒江连西洋北极吐蕃西通天竺东南邻于缅山曰窟号称险要夷人据为硬寨小有衅则治兵相攻其土下湿夜寒滨江为竹楼以居一日数浴元至元中始置云逺路军民总管府明洪武十五年改云逺府十七年改孟养军民宣慰使司嵗输差发银七百五十两正统间宣慰刀宾玉势弱思任败之于麓川奔永昌死后为思洪所据自上状愿当差发靖逺伯王骥许之砻石金沙江上曰石烂江枯方许渡虽授金牌终无印信凡通文书但称金沙江娜婢而已成化中思仁子禄以祖母琭带及诸珍物赂镇守太监钱能能召见饮食之思禄稍稍纵横治初重给土酋金牌信符偶忘孟养久废止按旧籍颁给思禄遂谓天朝复其官职以符牌号召诸夷略取旁邑自广会猛密叛木邦叅政毛科檄思禄兵攻孟密思禄以羸兵数千应科为猛密所败思禄大怒遂越界过金沙江攻猛密取蛮莫等十七寨科又劝巡抚金献民请兵大举征思禄上不许会思禄亦遣人奏言为邻恶诖误愿入蛮莫十七寨赎罪得比米鲁仍乞以一子为宣慰如故朝议迟疑不决思禄遂据孟养自立万厯八年缅擒宣慰思个幽死据其地舍目奔永昌十二年思义来归十三年思威败缅于密堵杀缅目多曩长十七年思逺贡象方物赏以金币授宣慰十八年缅报密堵之役复攻孟养逺率其子昏奔盏西缅以头目曩瓮据之其后思轰送款于朝与蛮莫思正结为唇齿共据长江以抗缅三十年缅追思正轰率兵象倍道驰救之至则正已被杀三十二年缅复袭迤西轰走死缅以头目思华据之及华死妻怕氏领其地缅中他目更番戍守连年发其兵从征数疆悍不可縻云轰之夷目日放思祖有千戸人不敢归安插干崖缅甸军民宣慰使司蛮名阿瓦元世祖至元中由吐蕃三讨之后于蒲甘缅王城置邪牙等处宣慰使司明洪武二十六年缅酋南速来朝二十七年始置缅甸宣慰司以其长普浪剌为宣慰永乐元年缅甸那罗塔遣使来贡三年四月又来贡始给金牌信符命中官杨瑄往谕之七月那罗塔谢恩入贡四年缅甸与孟养刀木旦仇杀勅行人张列持节往谕那罗塔遣使乞宥许之十五年建缅甸馆宣徳五年麓川思仁及缅甸莽得喇各遣使上言木邦罕门占据其地命黔国公沐晟内官云仙谕之退地正统初麓川思仁遯缅许缅以孟养之地缅酋卜浪剌献思仁并其妻子治元年缅甸来贡且言交阯侵其地遣编修刘戬谕交趾罢兵嘉靖初孟养思伦纠木邦罕烈击缅破之杀其宣慰莽纪嵗莽人赴阙诉命永昌知府严时泰等往勘思伦夜纵夷兵鼓噪焚驿舍时泰等仅以身免时值安凤之乱不遑问外事也莽纪嵗有子生于雪中其体有光满室因名瑞体纪嵗为孟养所杀瑞体奔洞吾母家洞吾酋养为已子及长与养母通洞吾酋死遂据有其地以计灭摆古东破缆掌西取土亚又攻景迈服车里囚思个诱罕拔号召三宣为西南雄长及瑞体死应里继之屡为边患侵掠诸土司事详师旅考其地东至八百界南至海西至孟养界北至猛密界自司东北三十八程至云南省城其山曰小豹江曰金沙江濶水恶缅人据以为险其俗柔诈慓悍居屋庐陆乗象马水济舟筏其文字进上者用金叶冩之次用纸次用槟榔叶谓之缅书男子善浮水绾髻顶前用青白布缠之妇人绾髻顶后不施脂粉事佛敬僧有大事则抱佛说誓或诣僧誓之然后决其产象犀马椰子白防布兜罗锦树类防高五六丈结实如掌土人以麫纳鑵中以索悬鑵于实下划实取汁流于鑵以为酒名树头酒或取汁熬为白糖其叶即贝叶用冩缅书有石油自石缝流出恶臭而黒可涂毒疮古迹有江头城至腾冲十五日太公城在江头城南十日马来城在太公城南八日安正国城在马来城南五日蒲甘缅王城在安正国城西南五日所谓缅中五城也孟艮府蛮名孟掯在姚闗东南二千里其东为车里界南八百界西木邦界北孟连界自古不通中国明永乐四年来归置孟艮府编差发黄金十六两其地东接车里南接八百西接木邦北接孟连后为木邦兼并嘉靖间附于缅与景迈莽应龙相表里然亦未敢背也其长名怕诏居层楼有妻数百晡时乗象出浴于江浴毕罽服罗拜其长解约臂金镯授者当夕其官师曰司禄刀猛卒伍曰些出入以象名曰象马兵革犀利男女俱警捷沃野千里最称殷富地多虎农者于树杪结草楼以防禾衣皆套颈鹅毛为褥云南知府赵浑曽以抚夷入其地其长偃蹇无礼后无至者猛密宣抚司有砖城无戍楼产花果蔬与中国同南牙山峙其北摩勒金沙二水环焉山髙田少米谷最贵又多地羊为行人祟北距驣冲一千里一由木邦锡波入一由孟夘至猛广入一由邦抗鲁祖渡莫勒江过南牙而入一由蛮莫入明永乐间木邦宣慰罕宾以征八百缅甸功授以猛密十三处其所部有宝井为木邦利府陶孟思歪领之陶孟者犹华言头目也木邦宣慰司罕揲以其女曩罕弄妻思歪罕揲死其孙罕穵立嗜酒好杀曩罕弄遂以猛密叛木邦成化初南宁伯毛胜守云南猛密宝石许得自贡不闗木邦太监钱能尤利其珍赂曩罕弄遂怙势无忌畧地自广十六年太监王与索猛密宝石不得因疏猛密木邦罪请征之曩罕弄大惧会有江西人周兴五者逋猛密因为曩罕弄计遣人赉金宝赂政府求释罪且请授官政府许之遂授意都御史陈宗往抚之宗至猛密曩罕弄恃有内援益倨傲不出迓宗且要宗过南牙山就见坐讲宗不得已从之曩罕弄乃曰我猛密之于木邦犹大象之孕小象也今小象长成躯倍大象矣寜能复入大象腹中乎宗曰然遂以所侵木邦地畀之为设安抚司以歪子孙世其职木邦人诣宗诉辨宗辄笞止之状闻政府大喜遂以宗抚云南寻迁刑部尚书曩罕弄既立尽夺木邦地罕穵奔猛正由是孟养诸酋大不平遣大陶孟伦索提兵衞罕穵声言必灭猛密防治改元副使林俊稍割猛密地还木邦曩罕弄惧不敢逆命遂与木邦并立为世仇矣嘉靖初思奔思溷争立缅人杀奔立溷溷遂以地附万厯十二年溷改名思忠率思化思服赍伪印来归遂陞为宣抚忠死十六年缅攻猛密忠母罕烘弱不能支率其孙思礼从子思仁奔猛广而猛密失十八年缅复攻猛广罕烘思礼奔陇川思仁丙测奔工回而猛广又失二十年思仁叛投缅缅以思仁据其地蛮莫宣抚司地在腾越西蛮哈山下山如象鼻行者累足自布岭三日至其地田土饶衍风俗与陇川猛密同东有等练山环以那莫江直走金沙当缅人水陆之冲为陇川右臂旧为猛密分地后酋长稍强擅而有之明万厯初以思顺为宣抚时思顺陷在缅猛密头目思化入据其地茶山长官司在腾越州西北去州五日程距髙黎贡山极高而寒五谷不莳其人强狞喜鬭旧属孟养明永乐三年孟养纠上江刀孟永叛夷目早章不附五年请命赐印授章为茶山长官司十五年章举头目早瓮为副传至早玉授正长官其北与丽江野人接境明末副长官早大宸所部为野人杀掠无孑遗奔入内地惟正长官早邓所部尚存其地南至南甸西至里麻里麻长官司其东接茶山西北皆野人有整冬温冬二山部夷皆蛾昌蛮旧属孟养明永乐三年孟养土目早信有拒贼功六年颁印世授长官万厯中刀思庆袭早奔副之沿至思虎为野人所掠尽弃其地与把事李廷高奔赤石坪副长官堪信亦被杀无噍类焉钮兀长官司蛮名也兀自古不通中国明宣徳七年始归附东至元江界南至车里界西至威逺州北至临安思陀甸自司北十六程至云南省城民皆倭泥类蒲蛮男子绾髻于顶白布纒头妇人白晳盘头露顶以花布为套头见人无拜礼额征差发银四十两以上各土司俱旧志所载　本朝未经授职】
　　鹤庆府
　　土通判【元时高惠直为总管子赐为土千戸传至高海归明以征佛光寨有功授千夫长沿至高玉赠明威将军子藩臣以功授指挥佥事传至应星本朝平滇应星投诚仍授世职应星死子彦袭康熈二十二年改土通判彦死今孙浤袭】
　　在城驿土驿丞【元末田宗为府判明洪武十五年归顺以从征普颜笃佛光寨有功授土驿丞沿至得惠传泰年泰年传珍　本朝平滇珍投诚仍授世职珍死子世禄袭世禄死今子生蕙袭】观音山土驿丞【明洪武十六年郭生归附从征佛光寨有功授驿丞沿至郭维藩传陞陞传朝镇朝镇传朝柱　本朝平滇朝柱投诚授世职朝柱死朝镇子鼎袭鼎死子绍仪袭绍仪死今子斌袭】
　　观音山土巡检【明初王友德归顺以名同颍国公去德字擒获大松坪贼杨奴等授土巡检沿至王之和传钦钦传印兆　本朝平滇印兆投诚仍授世职印兆死今子天受袭土知府董赐原系安宁土知州明洪武开滇俾署鹤庆府传子仲以同知授知府沿至高伦正统间以淫暴革除土知事明初有董信以征普颜笃有功授知事传至董禄治六年革除正徳七年禄之孙从贤仍袭前职传至堂防复革除剑川州土州判明洪武初赵保归顺以功授土千戸沿至赵震　本朝平滇震投诚授世职康熈二十二年改州判震死子元丽袭雍正九年以遗失号纸革职】
　　顺宁府
　　云州大猛麻土巡检【明洪武初有土舍奉健者大侯州土知州之分派也四传至恭于万厯二十五年以征大侯奉学有功寻改大侯为云州授恭土巡检恭传诏诏传朝宣朝宣传新命本朝平滇新命投诚仍授世职新命死今子召宝袭】猛缅长官司【其先奉布明洪武初开辟猛缅土地招集民夷世为土舍四传至奉厯于万厯中以从讨猛麻奉供仇杀有功授长官司奉厯死子陞肆虐为头目奉堕所杀弟奉鼎奉星争立鼎奔孟连星恃耿马而木邦猛邜从中助兵巡抚周嘉谟檄金腾道为之解纷令鼎星分食其地以其母陶氏防印鼎传侄宝以沙定洲之叛赴援加宣抚司子国珍袭　本朝平滇国珍投诚仍授宣抚司职国珍死子圣袭改为长官司圣死今子廷征袭土知府元时蒲蛮长孟佑之后内附赐姓猛氏授土知府至猛閧明初归附仍授世职六传至猛廷瑞以助奉学搆兵革职改设流官大侯州土知州奉氏其先奉维从靖逺伯王建功世为大侯州知州明万厯中奉赦与弟奉学争持不睦学恃女夫廷瑞据云梦频年搆兵赦愤激赴省缴印而还陈用賔驰檄解谕不聼发兵讨平之改大侯为云州设流官议以奉赦愤兵缴印罪非叛比准其子国佐为土州判传子昌应　本朝开滇以不换号纸停袭猛撒土巡检司罕存明万厯间与奉政同授今絶阿林寨土巡检杨氏莽水寨土巡检莽氏右甸守御所千戸蒋氏段氏皆久裁】
　　永北府
　　永宁府土知府【明洪武十四年土官卜都各吉以所辖部民来归授永宁州土知州卜都死子各吉八合嗣永乐三年令香罗革甸瓦鲁之剌次和四部畨夷火头板必他布郎吉分阿只苴等入朝嘉之陞永宁为府授各吉八合中顺大夫赐钑金花带镌四字曰克笃忠诚更以香罗革甸瓦鲁之剌次和为长官司授板必他等副长官后八合老病子卜撒袭为四川盐井土官喇马非所侵父子俱被杀卜撒妻诉于镇守逮喇马赴京道死因疆理其地以卜撒弟南八嗣其职正统中盐井诸蛮侵据之土官不能治乃请设流官同知经厯各一治署于浪沧卫握郡符遥治之沿至铨死子镇麒袭　本朝平滇镇麒投诚仍授世职传子阿庭锟庭锟死子锦辉袭锦辉死子锡逺袭锡逺死弟锦先袭锦先死今子有威袭康熈三十八年改属永北府】
　　北胜州土知州【元末高斌祥为北胜土知府累官云南行省左丞明洪武中改府为州二十二年斌祥子高泽以军功授知州泽孙昶以征麓川功加府同知仍管州事昶曾孙仑以征安凤功进阶朝列大夫仑曽孙世懋以征顺大功授四品服世懋死弟世昌袭世昌死子斗光袭　本朝平滇斗光投诚仍授同知世职子赞巸袭三十八年改州为府设流官赞巸死子勲改授北胜州土知州勲死今孙耀龙袭】
　　土州同【元末章吉特穆尔为北胜土知府明克大理以部民及顺州民降纳所握印及丽江宣抚司印三珠虎符西平侯沐英令其子观音奴从军因兵逃伍乃降为州同与高氏翼居州治左右沿至成文传永永传柱国柱国传兴国　本朝平滇兴国投诚仍授世职兴国死无子庶兄佐国袭佐国死今子法祖袭】
　　顺州土州同【元时子日为土知州至子舆归明授州同沿至如壁传一龙一龙传天锡以军功加衔游击进阶知州传子禄祥　本朝平滇禄祥投诚仍授州同世职禄祥死子大贤袭大贤死子玠袭玠死今子肱袭蒗蕖州土知州阿的明初归附从征有功授土知州属浪沧卫久裁革】
　　丽江府
　　土通判【其先麦宗西域人宋理宗末始入丽江通各方语土人推为酋长子阿良元时为丽江路军民总管传至木得明洪武初入贡归附后以克石门寨功授土知府赐姓木又从吉安侯征巨津捕阿奴聪于吐蕃斩伪元帅朱保及沐西平征景东定边咸在行间得死子初袭值白交山及伪平章贾哈喇麓川思任之乱咸有战功赐金牌诰命改丽江军民府令世居西邮捍吐蕃每有征调但输兵饷而兵不出以重边守沿十三世至木增代有封赠锡予增在任值北胜蛮乱以兵擒首逆高兰又值辽左军兴输饷二万于戸部天启二年陈言十事下部议可嘉其忠诚加叅政晋大仆卿赐玺书荣其先世增死子懿袭　本朝平滇懿投诚仍给土府印懿死子□袭□死无嗣弟櫾袭櫾死子垚袭垚传子兴兴死无子弟钟袭以土人控告于雍正元年改为通判钟死今子德袭土照磨木目本府人明初从征麓川有功授本府照磨沿至木苴剌未袭而死世絶通安州土州同高赐元时为义兵万戸明兵平南赐从征佛光寨招谕未附者以军储饷师授州同后革除兰州土知州罗克元时为万戸明洪武中率众来归以军功授土知州其后有罗牙者从木初征刀于孟亦着战功后革除】
　　防化府
　　土知府【元时左青罗为顺宁府同知传至禾为九部火头顺宁司通事明洪武中归附仍其职后官兵征高大惠等遣禾招谕降之因授防化州判永乐中陞知州子左伽正统中纳米陞同知后从征麓川累功陞大理府土知府仍掌州事寻陞州为府遂实授知府沿至近嵩传子星海　本朝平滇星海子世瑞投诚仍授世职世瑞死子嘉谟袭嘉谟死今子麟哥袭】旧定边县土县丞【明洪武初蛮长刀思良叛阿鲁捐助粮饷奋勇效谋擒获思良授土县丞沿至阿天明传廷相廷相传应鲲应鲲传志经本朝平滇志经投诚仍授世职志经死子世忠袭世忠死弟世勲袭世勲死今子抱琛袭漾濞驿土驿丞尹义明初从征佛光寨授驿丞久革除】
　　景东府
　　土知府【元时阿只鲁为逺干府开南州管理统威逺州及案板母龙猛统三甸明初兵至楚雄只鲁子俄陶遣通事姜固宗阿袁等纳款献印并铠仗马匹乃改逺干开南为景东府命陶知府事赐姓陶后因缅目思可伐来侵战败奔白崖调神防衞镇其地是为景东衞寻从大兵剿寇有功颁赐金带镌诚心报国四字及银币甚厚陶死子干袭干传瓒偕衞兵攻麓川者张羽牙杀奉撒等晋阶大中大夫沿及陶金攻铁索米鲁那鉴安铨凤继祖乌撒诸役皆以兵从金传子淞淞传子明卿明卿传子玺玺传子尔鉴尔鉴死无子以淞孙垐袭　本朝平滇垐投诚仍授世职垐死孙濋袭濋死无子今垐次子大鉴袭】土知事【明洪武中把事姜固宗赍本府金牌印信降寻以象马入贡又从攻嘉功得冠带子嵩于宣德中陞猛缅正长官后改本府知事沿至可久传述望述望传启宾　本朝平滇启宾投诚仍授世职启宾死无子叔显望袭显望死今子启武袭】三岔河土巡检【明时杨胜为把事宣徳中以馈饷攻麓川者张羽牙功得冠带治中于三岔河哨设巡检司以当贼寇之冲授胜子祥土巡检后以一碗水九窰坡二哨多寇并令钤之沿至国翰传子绪绪传弟仁　本朝平滇仁投诚仍授世职仁死子承文袭承文死今子可昌袭】保甸土巡检【明宣德中陶暹为头目贡象入京授土巡检后从征马龙他郎甸者张羽牙等寨皆有功陞县丞管巡检事传子华华死曽孙煋袭沿至承宣　本朝平滇承宣投诚仍授世职宣死子增袭增死子舜举袭舜举死今子瑜袭】
　　板桥土驿丞【明初阿赛为俄罗铺村长以谙夷语迎送得宾旅心授土驿丞后有功加巡检衔传子阿哀哀传子徐徐传弟汉赐姓云汉死弟沧孙必高袭必高死子腾袭腾死子聨极袭　本朝平滇聨极投诚仍授世职聨极死子振宗袭振宗死今子云仍袭】种人【附】
　　白人【古白国之支流也旧譌僰为白遂称为一类其实不相通云南诸郡皆有之习俗与华人不甚逺又谓之民家子】
　　爨蛮【爨氏事详杂纪唐书自曲州靖州西南昆州曲轭晋宁喻献安宁距龙和城通谓之西爨白蛮自弥鹿升麻二州南至步头谓之东爨乌蛮以乌白为号无姓氏其称爨者从主姓耳汉初有白国王其夷为白人后有爨王则为爨人犹广南夷号为侬人之类爨蛮之名相沿最久其初种类甚多有号庐鹿蛮者今譌为猡猡凡两迤之内依山谷险阻者皆是名号差殊言语嗜好亦因之而异大畧寡则刀耕火种众则聚而为盗男子椎髻摘去髭须左右佩双刀喜鬭轻死妇人披髪衣皁贵者饰锦绣贱者披羊皮耳穿大环剪发齐眉裙不掩膝以腊月为春节竪长竿设横木左右各坐一人以互落为戏病无医药用夷巫禳之巫号大觋皤或曰拜祃或曰白马取雏鸡雄者生刳取两髀束之细剖其皮骨有细窍刺以竹签相多寡向背顺逆之形以占吉凶或取山间草齐束而拈之略如蓍法有夷经一皆爨字状类蝌蚪精者能知天象断阴晴民间皆祭天为台三堦以祷其部长正妻曰耐德非所生不得继父职若耐德无子或有子早夭始及庶出者无嗣则立其妻女死以豹皮裹尸而焚葬其骨于山非骨肉莫知其处多养死士名曰苴可厚赡之每兵出则苴可为前锋军无行伍纪律战则蹲身渐进三四步乃挥标跃起人挟三标发其二必中二人其一则以击刺不发也又有劲弩毒矢饮血即死以射禽兽去其射中之肉而食之部夷称部长曰撒颇华言主人也夷性憨而恋主诸酋长果于杀戮每杀人只付二卒携持至野外掘一坑集其亲知泣别痛饮彻夜昧爽乃斩其头推坑中复命更使二卒勘之乃许其家收葬虽素昵者欲杀即杀之出令勿敢丐者其家人亦莫敢怨憝用法严诛求无厌每蛮长有庆事令头目入村寨计丁而派之游行所至阖寨为供帐无少长皆出罗拜马前邻寨在数十里内者皆以鸡黍餽无以应诛求往往潜出他郡劫掠所得头目私分之官府檄下督责则缚数人应命其现在种类附列于后】
　　白猡猡【男女两截衣裹头跣足妇人耳带铜环被衣如袈裟以革带系腰丧无棺缚以火麻裹毡舁于竹椅前导七人擐甲胄执鎗弩四方射名禁恶止杀焚之于山既焚鸣金执旗招其魂以竹签裹絮少许置小篾笼悬生者牀间祭以丑月廿三日插山榛三百枝于门列篾笼地上割烧豚每笼各献少许侑以酒食诵夷经罗拜为敬婚姻惟其种类以牛马为聘及期聚众讧于女家夺其女而归性窳惰淫湎信畜蛊以手量裙边投麦于水騐其浮沉以当占卜在云南澂江临安永昌者渐习王化同于编氓其在自定边尚称顽梗在曲靖者于夷为贱种在江川大理姚安皆称撒马都在楚雄为洒摩在永昌为撒马朵大抵寡弱易治】
　　黑猡猡【男子挽髪以布带束之耳带圏坠一双披毡佩刀时刻不释妇人头防方尺青布以红緑珠杂海贝砗磲为饰下着桶裙手带象牙圏跣足在夷为贵种凡土官营长皆其类也土官服虽华不脱夷习土官妇纒头防缯耳带金银大圏服两截杂色锦绮以青缎为套头衣曵地尺许皆披黒羊皮饰以金银铃索各营长妇皆细衣短毡青布套头其在曲靖者居深山虽高冈硗陇亦刀耕之种甜苦二荍自赡善畜马牧养蕃息器皿用竹筐木盘交易称贷无书契刻木析之各藏其半市以丑戌日葬贵者裹以臯比贱者以羊皮焚诸野而弃其灰在路南者能为乳酪杂樵苏鬻于市腥秽侏若鹿豕然在安宁禄丰者多负盐于途在南安者以草为衣加于毡毳大都性多鸷悍好攻掠而武定荍甸尤为顽鹤庆四十八村又号海西子亦其种多暴铁索箐宾川州赤石崖螳螂古底旧称渊薮自万厯初芟荡以来至今宁帖】
　　撒弥猡猡【男挽髪如防长衣短裩妇短衫短裳滇池上诸州邑皆有之拙于治生不敢为盗贼居山者耕瘠土贩薪于市住水者举家捕鱼仅能自给】
　　妙猡猡【皆土蛮官舍之裔或称火头或称营长或称官娜与黑白诸种迥异耳带圏环常服用梭罗布妇女衣胷背妆花前不掩胫后长曳地衣边弯曲如旗尾无襟带上作井口自头笼罩而下桶裙细折在阿迷者为诸种所敬惮其丧则合寨醵金为助在防化丽江鹤庆腾越楚雄姚安平彛新兴永北王弄山者不着其种类止曰猡猡所居茅舍中堂作火炉父子妇姑围炉而卧惧棰挞而不畏死祭以羊豕捶死不杀在姚安者性狡悍好为盗贼在新兴者居昌明里力田为生在腾越者专资射猎永北又有号猡猡者与四川建昌诸猓同类纯服毡毳男女皆跣足每踏歌为乐则着皮屦男吹芦笙妇衣缉衣跳舞而歌各有其节又称猓落蛮男鹊帽襞积衣妇三尖冠以采樵耕艺为事在新平者又称白脚猡猡以白布束其胫故名】
　　阿者猡猡【衣服大略与黒猡同婚丧如白猡但耳环独大在东偏则江川诸邑有之西则宾川有之通海者婚以牛为聘壻亲负女而归耕山捕猎性好迁徙】
　　干猡猡【婚嫁尚侈诸种人所不及丧以牛皮裹尸束锦而衣之以薪每食插筯饭中仰天而祝以为报本好勇喜鬭杀人偿之以财有讐怨虽父子兄弟推刃不顾多不通华言食货贵盐蒜】鲁屋猡猡【服饰类黒猡别为一种恃矛盾性尤狰狞好驰马纵猎独临安鲁郭村有之】撒完猡猡【居自县明月诸村在黑白二种之外勤于耕作捕虫豸及鼠而食】
　　海猓猡【寻甸有之亦名坝猓猡以其居平川种水田而得名也土人以平原可垦为田者呼为海或呼坝故名与汉人相杂而居居处饮食衣服悉如汉人惟与其同类仍作夷语居家俭朴情性和纯且知读书】
　　阿蝎猓猡【师宗有之树皮为屋身披羊皮种植谷荍野麻不知尊卑长幼】
　　葛猓猡【弥勒有之性犷悍以死为勇好猎亦带耳环骨簪俗同黒猡但男子着麻衣妇人袍裙稍短】
　　罗婺【一称罗武俗又称罗午本武定种古以名郡今楚雄姚安永北罗次皆有之男子髻束高顶戴笠披毡衣火草布其草得于山中缉而织之粗恶而坚致或市之省城为囊槖以盛米麦妇女辫髪两绺垂肩上杂以砗磲璎珞方领黒衣长裾跣足居山林高阜牧养为业有屋无牀榻以松叶借地而卧婚姻喜庆之事结一松棚为宴葬用火化腰刀长鎗行坐不释嗜酒好鬭狡猾难治】
　　摩察【黒猡猡之别类在大理防化者执木弓药矢遇鸟兽射之无不获所逢必劫遇彊必拒在武定者一曰木察习稍柔善】
　　僰夷【一名摆夷又称百夷盖声近而譌也性耐暑热居多卑湿棘下故从棘从人滇之西南旷逺多湿僰夷宅之种类数十风俗稍别名号亦殊其俗称宣慰曰昭华言主人也其官属有叨孟昭録昭纲递相臣属叨孟总统政事兼领军民多者数十万少者则数万昭録亦万余人赏罚皆任其意昭纲千人递减至十人又有昭録调遣统数千人以行其近侍名立者亦领数百戸皆聴其使食其赋取用无制节上下僣奢微名薄职辄系钑花金银宝带官民皆冠箬叶累金玉珠寳为高顶上悬小金铃遍插翠花翎毛后垂红缨贵者衣纻丝绫锦以金花金钿饰之以坐象为贵象首十数银镜为络银铃银钉为縁象鞍三面以铁为栏借重茵悬铜铃鞍后象娜一人铜帽花裳执长钩制象为疾徐之节招摇于道相见合掌为敬敬于已者则跪拜有所论则叩头受之虽贵为叨孟见宣慰莫敢仰视凡有问对则膝行而前三步一拜退亦如之贱见贵少见长皆然侍贵人之侧或过其前必躬身而趋筵宴则贵人上坐僚属以次列坐于下有十客则令十人齐行十客之酒酒初行乐作一人大呼一声众人和之如此者三既就坐先进饭次具醪馔有差食不用筯每客一卒跪坐侧持木瓶盥悦凡物必祭而后食乐有三曰僰夷乐缅乐车里乐僰夷乐有筝笛胡琴响琖之类歌中国之曲缅乐者缅人所作排箫琵琶之类作则众皆拍手而和车里乐者车里人所作以羊皮为三五尺长鼓以手拍之间以铜铙鼓拍板与中国僧道之乐无异乡村宴饮则击大鼓吹芦笙舞牌为乐无中国文字小事则刻竹木为契如期不爽大事书缅字为檄无文案城池因高山为砦无仓廪租赋每秋冬遣亲信往各甸计房屋征金银谓之取差发每屋一楹输银一两或二三两其法杀人与奸者皆死窃盗一家皆死为寇一村皆死道不拾遗军民无定籍每三五人充军一人正军谓之昔剌犹言壮士昔剌持兵器余负荷供饟每二十万战者不满十万师行军在前夷长在中饷馈在后进退不一而号令不紊倚象为声势每战以防自缚象上悍而无谋锯桑为弩革为胄铜铁杂革为函胜则骄惰争功负则逃窜山谷驿路无邮传一里半里许构一小草楼五人守之千里有报闻在旦夕公廨与民居无异虽宣慰亦止竹楼数十间上覆以茅用陶瓦者辄有火灾民间器皿多以陶冶孟艮等处则有漆器甚精其长用金银砗磲琉璃等器其下亦以金银为之凡部长出象马兵戈及木榻器皿仆妾财宝之类皆从动辄数百人随处宴乐小民苦之男贵女贱虽小人视其妻如奴仆耕织贸易徭役皆妇人任之非疾病虽老不得息凡妻生子贵者以水浴于家贱者浴于河三日后以子授其夫耕织自若头目之妻百数婢亦数百少者数十庶民亦有数十妻无妬忌之嫌旧俗不重处女及笄始禁足今则此俗渐革矣官民皆髠首黥足有不髠则酋长杀之不黥足则众嗤之曰妇人也妇人绾独髻脑后以白布裹之窄袖白布衫皁布桶裙贵者锦绣跣足凡子弟有职名则受父母跪拜人死用妇人祝于尸前亲隣相聚少年百数人饮酒作乐歌舞达旦谓之娱尸妇人羣聚击碓杵为戏数日而后葬葬则亲者一人持火及刀前导至葬所以板数片之其人素所用器皿甲胄戈盾皆坏之悬于墓侧是后絶无祭扫之礼在禄丰罗次元谋者男带黑布帽窄袖白衫妇着桶裙好楼居釜甑俱以陶瓦俗尚奢侈孟春作土主防称贷以其饰又有秋千会男女杂坐信好讼见人多所忌讳掘防及虾蟆以敬宾客葬有棺少哀戚在江川路南者构竹楼临水而居楼下畜牛马妇人耳带大环婚用牛祭用羊知蚕桑勤于耕织性柔畏法见人退让在临安者男青白帨纒头着革屦衣有襞襀妇人白帨束髪纒叠如仰螺好喜浴极寒犹然山居构草楼家人狎处稍以帷帐间其卧处丧衣绯架木置尸其上吊者各散红布缎一方召拜祃诵夷经三日以簟裹而舁之山妻不更嫁名曰妻其食糯米蜻蜓在防自者插鸡尾笠端出则捕猎居则纺绩在阿迷者为滇庄佃民习同蒲人新化纳楼溪处大略皆同在十八寨者性险好杀畜蛊饵毒捕鱼食防焚骨而葬又有髠者曰光头僰夷盖习车里之俗额上黥刺月牙所谓雕题也见流官盘膝坐举手加额为敬男女先通而后娶葬不复顾或梦亡者昧爽至冢上设一石祝之曰勿再返也在顺宁者冠青而锐其顶耳环踏屦好衣素婚嫁用牛贫不能具者佣女家三年丧有棺敛封葬以石为人佃作性懦弱在剑川者言语侏所居瘴疠棺如马槽以板为之惟农业陶冶是务惧讼信在腾越者火炙肉食不求其熟或取蜂糟而食之习缅字器用麄磁在曲靖者号白脚僰夷男妇俱短衣长裳茜齿文身戴笠跣足在镇南者男子短衣妇桶裙跣足婚礼夷歌侑食人死令亲者捉刀尸傍昼夜守之亲朋以酒奠捉刀人呼死者之名灌诸口中如是三日而葬每村置树以为神六月廿四日集众燃炬哗而赛神所居在山巅在姚安者滨水好浴腰系竹笼捕鱼婚用牛羊至女家以水泼女足为定箨叶为尖顶帽擅土布羊毛之利在元江者能为魅以一箒系衣后即变形为象马猪羊猫犬立通衢或直冲行人稍畏避之即为所魅入腰中食其五脏易之以土昔有客言曽卧病医巫勿效祷于大士梦一女子于其脇下出二小儿渐成老人女子叱之乃去病遂已知者遇其所变物以一手捉之一手挺拳痛捶之必复为人夺其箒而縻之即哀求以家赀之半丐脱食中多置毒药中之必不治估客娶夷女者欲出必问还期或一二年或三四年女即以毒饵之如期至更以药解救亦无他若不尔必毒发而死所许还期即死日也与外人交易爽约失信及私窥其妻女者必毒之信实朴厚者累出入亦无伤其地髙原旷野土产槟榔种莳如中国农桑葩时杀犬洒血污之】
　　猡黑【顺宁有之亦蒲僰之异派其俗与僰人不甚相逺蜂蛇鼠蛤无所不噉然勤于耕作妇人任力男子出猎多居山箐间】
　　防喇【一名朴腊婚丧与猓猡同而语言不通蓬头跣足衣不浣濯卧以牛皮覆用羊革毡衫在宁州者强悍专务剽掠在石屏州者良善畏法为编民在王弄山者一名马喇首插鸡羽男子服红经白纬衣妇女衣白垦山种木棉为业】
　　普特【以渔为业性耐寒舟不盈文而炊爨牲畜资生之具咸备又有泅水捕鱼者丹须蓬发竟没水中与波俱起口囓手捉皆巨鱼今滇池旁碧鸡山下有此种类】
　　窝泥【或曰斡泥男环耳跣足妇衣花布衫以红白锦绳辫髪数绺海贝杂珠盘旋为螺髻穿青黄珠垂胸为络裳无襞襀红黒纱缕间杂饰其左右既适人则以藤束膝下为识娶妇数年无子则出之丧无棺吊者击锣鼓揺铃头插鸡尾跳舞名曰洗忽泣忽饮三日采松为架焚而葬其骨祭用牛羊挥扇环歌拊掌踏足以钲鼓芦笙为乐食无筯以手抟饭勤生啬用集贝一百二十索为一窖死则嘱其子我生平藏贝若干矣汝取某处窖余留为来生用临安郡属县及左能寨思陀溪处落恐诸长官司景东曲靖皆有之在南安州又曰和泥男子剪髪齐眉衣不掩胫饮酒以一人吹芦笙为首男女连手周旋跳舞为乐死以雌雄鸡各一殉葬阿迷州称阿泥邓川州称俄泥】
　　糯比【元江有之即阿泥之别种风俗与阿泥同】
　　黑铺【元江有之其俗与阿泥同而言语微异性巧慧善作宫室编竹为器一切牀几棹凳备极精巧汉人莫能及男多黧黒女微白上下相接皆有礼畜养山羊不食羊肉夷中之最善者】
　　拇鸡【蓬头椎髻标以鸡羽形貌丑恶妇女尤甚挽髻如角向前衣文绣短不过腹项垂缨络饰其胷迁徒无常居多竹屋耕山食荍暇则射猎捕食猿狙佩利刀负强弩毒矢伺隙剽窃性狠恶父子兄弟怒则相杀多居宁州及王弄山】
　　么些【即唐书所称么些蛮今丽江之夷总称么些而永北禄丰亦皆有其类俗不颒泽自古已然男子以绳缠头耳带緑珠妇人布冠好畜牛羊勇厉善骑射挟短刀少不如意鸣钲鼓相讐杀妇女投场和解乃罢俗俭约饮食疏薄嵗暮竞杀牛羊相邀请一客不至则为深耻正月五日登山祭天人死以竹篑舁至山下无贵贱皆焚之】
　　力些【迤西皆有之在大理名栗粟在姚安名□有生熟二种男囚首跣足衣麻布衣披毡衫以毳为带束其腰妇女裹白麻布善用弩发无虚矢每令其妇负小木盾径三四寸者前行自后发弩中其盾而妇无伤以此制服西番】
　　土人【在武定府境男衣絮袄腰束皮索饥则缚之系刀穹妇披羊皮毡毳婣亲以牛羊刀甲为聘新妇披髪见姑舅性刚劣不能华言有争者告天煮沸汤投物以手捉之屈则糜烂直者无恙耕田弋山寅午戌日入城交易】
　　土獠【其属本在蜀黔西粤之交流入滇亦处处有之而石屏嶍峨路南较多男子首裹青帨服白麻衣领上缀红布一方妇人冠红巾衣花绣性悍戾在嶍峨者樵苏自给在路南者为人佃种屋庐与僰人同在新兴者居西山之麓服食婚丧习同白猡以孟冬朔日为嵗首】
　　怒人【男子髪用绳束高七八寸妇人结布于髪其俗大抵刚狠好杀余与么些同丽江有之其在鹤庆府维西边外过怒江十余日有野夷名□子自古不通中国于　本朝雍正八年相率到维西将虎皮二十张山驴皮十张麻布三十方黄蜡八十觔充贡愿永为年例】
　　扯苏【一名车苏在楚雄临安诸处居于山巅无陶瓦木片覆屋耕山种荍麦皮履布衣器以木摆锡为饰新平亦有之】
　　山苏【在临安诸处潜居深山板片为屋种荍稗为食能制竹器入市易米出常持弩射禽炙食种麻为衣男子披髪跣足妇人挽髻防头诸夷惟此种最苦】
　　侬人【其种在广南习俗大畧与僰夷同其长为侬智髙裔部夷因号为侬楼居无椅凳席地而坐脱履梯下而后登甘犬嗜鼠妇人衣短衣长裙男子首裹青花帨衣麄布如絺长技在铳盖得之交阯者刀盾鎗甲寝处不离日事战鬭王弄山教化三部亦有之盖广南之流也】
　　沙人【习俗多同侬人慓劲过之在广西者属于陇氏在富州者属于李氏沈氏维摩水下地辽濶诸夷互争以强力相兼并又有青龙六诏者狰狞尤甚地产老杉生悬崖千丈间伐之多无全材坚逾蜀产罗平州亦有沙人器用木婚丧以牛为礼】
　　蒲人【即古百濮周书与微卢彭俱称西人春秋传与巴楚邓并为南土本在永昌西南徼外譌濮为蒲有因以名其地者若蒲缥蒲甘之类是也男裹青红布于头系青緑小縧绳多为贵贱者则无衣花套长衣膝下系黒藤妇人挽髻脑后头戴青緑珠以花布围腰为裙上繋海贝十数围繋莎罗市于肩上永昌凤溪施甸及十五喧二十八寨皆其种勤耕种徒跣登山疾逾飞鸟今渐弱而贫其流入新兴禄丰阿迷镇南者椎髻跣足套头短衣手带铜镯耳环铜圏带刀弩长牌饰以丝漆上插孔雀尾妇女簮用骨短裳縁防婚令女择配葬用莎罗布裹尸而焚之不知荷担以篓负背上或傍水居不畏深渊能浮以渡在防自及开化十八寨皆号野蒲桀骜胜诸夷在景东者淳朴务农在顺宁沿兰沧江居者号普蛮亦曰朴子蛮性尤悍恶专为盗贼不鞍而骑徒跣短甲不蔽胫膝驰突迅疾善鎗弩男子以布二幅缝合挂身无襟袂领縁妇人织红黑布搭于右肩结于左脇以蔽其胷另以布一幅蔽腰见人不知拜跪寝无衾榻拳曲而卧】
　　古宗【一作狜猔西番之别种滇之西北与吐番接壤流入境内丽江鹤庆皆间有之男子辫髪百缕披垂前后经年不栉浴栉必以牲祭披长毡裳以犛牛尾或羊毛织之妇人以青白磁珠与砗磲相杂悬于首其食生肉蔓菁麰稗】
　　西番【永北一带凡在金沙江者皆是辫髪杂以玛瑙铜珠为缀三年一栉之衣杂布革腰束文花毳带披琵琶毡富者至三四领暑热不去住山腰以板覆屋俗尚勇力善射有缅字经以叶书之祀神逐取而诵焉性暴悍随畜迁徙又有野西番者倐去倐来尤不可制】
　　峨昌【一名阿昌性畏暑湿好居高山刀耕火种妇女以红藤为腰饰祭以犬占用竹三十三根略如蓍嗜酒负担覔禽兽虫豸皆生噉之采野葛为衣无部长杂处山谷聴土司役属今永昌罗右罗板罗明三寨皆其种旧俗父兄死则妻其母嫂后罗板寨百夫长早正死其妻方艾自矢不失节遂饿而死其俗乃革】
　　缥人【妇女以白布裹头短衫露其腹以红藤纒之莎罗布为裙上短下长男女同耕】
　　哈喇【男女色深黑不知盥栉男子花布套衣妇人红黑藤纒腰数十围产子竹兜盛之负于背又有古喇男女色黑尤甚种类略同哈杜亦类哈喇居山言语不通略似人形耳】
　　缅人【有数种曰老缅曰得楞子曰阿瓦如猛别雍防普澣洞吾摆古皆其类大抵各以其地得名性贪利好鬭食不用匙筯长于鸟铳其火药必得麦麫之迅疾无声其法秘不传人俗好佛男女俱以布盘其首色黑类哈喇摆古最逺而彊】
　　结【以象牙为大环从耳尖穿至颊以红花布一丈许裹头而垂带于后衣半身衫袒其右肩】遮些【绾髪为髻男女皆贯耳佩环性喜华彩衣盘旋蔽体饮食精洁战鬬长于弓矢恃象铳稍与缅同孟养一带多其种类】
　　羯些子【种出迤西孟养流入腾越环眼乌喙耳带大环无衣遮腹下以布一幅米肉不煮而食勇健执鎗刀敢战喊声如吠犬】
　　地羊【短髪黄睛性奸狡嗜利出没不常与人相讐能行妖术用器物易其肝胆心肾为木石遂不救又置蛊饮食中如元江所为】
　　喇鲁【性悍居崖穴衣麻布捕山禽野兽为食赋役俱无】
　　苗子【有九种黔省最多在滇则宣威镇雄亦有之多是花苗居水滨不畏酷暑多田罗陈蔡四姓形状类黑干夷布为冠饰以防绒短衣无襟腰连细折短裙至膝跣足节序撃铜鼓吹呐叭懽聚赛神书契数目字迹并六十甲子皆如汉制余不同亲迎壻步行迎妇归始置酒待客母家三日后以牲畜送壻家以为妆奁壻家答以牛马布疋即凖财礼厚款送归死则毡裹舁而焚诸野婚配各以其类不通诸夷】黑干夷【宣威有之男椎髻头纒麻布耳带大铜圏垂至肩穿麻布短衣跣足女衣套头衣毛褐细带编如筛盘罩于首饰以海贝砗磲等物衣领亦然褶裙亦用毛褐居深山密箐婚配不用媒妁男吹笙女弹口琴唱和相调悦而野合归语父母始用媒聘迎妇归死则裹以毡舁而焚诸野此夷中之最贱者】狆人【平彛有之习俗俭约男女皆事犂锄短衣长裙构楼而居甘犬嗜鼠病不服药惟务祭习俗大约与沙人同】
　　苦葱【临安元江普洱皆有之性俭居山崖种荍稗度日男女混杂不知礼义衣服多同糯比】喇乌【临安景东有之男如猡夷衣用棉布女装如窝泥短衣桶裙山居亦务种植男善伏水取鱼】麦岔【和曲有之娶妇以牝牛为聘吹笙饮酒担柴荷篑治生勤苦】
　　罗缅【禄劝有之耕种山田肩挑背负采薪拣菌贸易盐米】
　　卡惰【元江有之性顽钝喜歌舞男女多茍合遇婚娶通媒妁之日议聘金多者或至百金娶后子孙犹有代祖父偿聘金者故娶妻之家见妇生女喜不自胜若生数子即以为大累葬皆火化】黑濮【所居多在威逺普洱江界之间其人多黒色男女皆徒跣不勤洗涤语言稍似西番耕山力穑颇知纺织多作竹器入市交易男子剃髪为辫短衣着裤善操弩矢女子单衣仅长尺前不扣合以彩布为桶裙其裙防乳以至下体又用五色烧珠与海贝排串为饰束于脐下两耳穿孔环以银铜锡婚聘惟以牛银丧服白布葬即除之其丧皆用木槽】
　　嫚且【南中诸志纪皆所不载姚安有之尚丑为正月性好饮而荡男妇作懽呜叶吹薪弹篾弄枯则皆音节流畅合夷曲而杂和之其声喑然咿然亦可聴饮竟月而忘返不知节用过此则终嵗饥寒惟寻野菜充腹而已性亦疑畏】
　　戛喇【永昌腾越内外境俱有之耕种类阿猖形状似猓猡凶悍善鬭妇女斜缠锦布于腰居山巅戸不正出迎屋山开门迁徙无常不留余粟】
　　卡瓦【夷中之顽梗者也永顺东南辣蒜江外有之貌丑性恶亦耕种有寨落红藤束髪缠腰披麻布持利刃梭标于要路窃伏劫掠行商必结伴多人兼有保防者乃敢过今守御戒严此风渐止商贾凡出腾越入木邦贸木棉者必经其地呼为卡利瓦有生熟二种生者劫掠熟者保路】
　　小列密【云州有之刀耕火种精于射猎遇雀鼠则以弩取而炮食之】
　　利米【顺宁有之男子好衣皁面黄黑善弩猎每射雀得之即为生噉女子分辫赤足出外常披花布以蔽其身】
　　人【丽江界内有之披树叶为衣茹毛饮血无屋宇居山岩中】
　　大猓黑【云州有之黒陋愚蠢所食荍稗即为上品其余树皮野菜藤蔓及蛇虫蜂蚁蝉鼠禽鸟遇之生噉不葺庐舍崖居野处与野人同类也】
　　小猓黑【习尚与大猓黒同但形状差小】
　　野人【居无屋庐夜宿于树巅赤髪黄睛以树皮毛布为衣掩其脐下首带骨圏插鸡毛纒红藤执勾刀大刀采捕禽兽茹毛饮血食蛇鼠性至凶悍登髙涉险如飞逢人即杀在茶山李麻之外去腾越千余里无约束二长官为所戕贼避之镇淮闗内旧志称寻甸岩谷野蛮以木皮蔽其身形貌丑恶男少女多持木弓以御侵阙】









<史部,地理类,都会郡县之属,云南通志,卷二十四>








</div>
    <div class="pagination">
<a href="云南通志_page136.html">上一页</a><span>...</span><a href="云南通志_page132.html">132</a><a href="云南通志_page133.html">133</a><a href="云南通志_page134.html">134</a><a href="云南通志_page135.html">135</a><a href="云南通志_page136.html">136</a><span class="current-page">137</span><a href="云南通志_page138.html">138</a><a href="云南通志_page139.html">139</a><a href="云南通志_page140.html">140</a><a href="云南通志_page141.html">141</a><a href="云南通志_page142.html">142</a><span>...</span><a href="云南通志_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
