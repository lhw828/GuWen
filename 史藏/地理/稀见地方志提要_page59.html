<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 59 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 59 页/共 61 页</h1>
    <div class="content">　　清夏文炳纂。文炳字若里，又字麟园，定番州人，清康熙二十年举人，官江南旌德知县。此志文炳纂成于康熙五十七年，时定番知州年法尧欲为之锓版未果，藏稿于家。卷末其门人尹涟跋亦未言及何时剞劂，盖当时未付梓也。其书以抄本流传，其体例，卷一大事附灾祥、卷三舆图附城池、卷三星野、卷四建置沿革、卷五山川附桥梁、形胜、卷六风俗附气候、卷七田赋附物产、卷八学校附公署、卷九职官、卷十兵防、卷十一名宦、卷十二选举、卷十三人物、卷十四孝义附烈女、义举、卷十五殉难，卷十六土司附苗种、卷十七祠祀附寺观、卷十八古迹附邱墓、亭台，卷十九隐逸附流寓、卷二十仙释、卷二十一艺文。大事门，自周楚顷襄王命庄蹯从沅水灭夜郎，渡牂牁略滇。及汉武帝元鼎六年定西南彝为牂牁郡，而至清康熙十五年止，以编年体例，兼述兵革灾祥之事。建置沿革门谓："汉武帝元鼎六年分牂牁地，置兴右郡，唐为郎州，五代为八番，宋为南宁州，元为金筑。明洪武四年彝长密定等内附，置金筑安抚司隶四川；正统六年割金筑安抚司直隶贵州，成化十年改设程番府，为贵州首郡。隆庆二年移程番府于省名贵阳，万历十四年设定番州于程番旧治，领长官司十六，副长官司三，里四十五。清因之。"山川门载，牂牁江在城北一里，古迹门谓牂牁即今之东关，多有疏谬。按牂牁郡汉属益州，其辖地甚广，岂可一邑一州一处实之，故此志纪述志域，殊不免广事搴摘，以滋纷纽焉。

　　安平县志十卷清道光七年写刊本(上海市历史文献图书馆藏，现藏上海图书馆)

　　清刘祖宪修，何思贵纂。祖宪福建闽清县人，乾隆甲寅科举人，道光四年任安平知县。思贵字天爵，黔西州人，贡生。安平建置，始于明洪武间设平坝卫，清康熙二十六年改为安平县。清初卫守卢大济始修《卫志》一卷，康熙三十年知县黄亮又修县志稿凡四十篇，道光二年知县徐玉章增广为七十二篇，皆未付梓。祖宪仕安平时延思贵依据存稿重纂，订为志者凡十，曰天文，曰地理，曰营建，曰食货，曰风土，曰文治，曰武备，曰秩官，曰人物，曰艺文，为目者五十有三。其书体裁简核，纪载从实，安平事迹从此可稽矣。

　　天柱县志二卷清康熙二十二年刊本(北京图书馆藏)

　　清王复宗纂修。复宗字元一，贵州安顺府普安州人，康熙八年举人，九年进士，二十一年任天柱知县。天柱原为所，所设于明洪武二十四年，为苗民杂处。万历二十五年所吏目朱梓清请割会同县峝乡四里，汶溪一所，并本所与原管苗寨三里成一县。清康熙二十一年复宗始纂成此志，其书所载，只纪建县以来未及百年之事。全书为上下卷，上卷分舆图、疆域、星野、沿革、形胜、风俗、山川、古迹、城池、公署、学校、坛庙、关梁、邮舍、坊乡、田赋、户口、土产十八门，附目十一。下卷分职官、兵防、选举、名宦、人物、仙释、灾异、艺文八门，附目一。观其书分门虽多，而所记寥寥，不过汇集一县之大概而已。查此志原本，此书外，仅惟杨君元先生藏原本下卷一册，民国间来薰阁曾据此书影印也。

　　思南府志八卷明嘉靖十五年刊本(天一阁藏)

　　明洪价修，钟添，田秋纂。价字月峰，直隶歙县人，荫生，由南京左军都督府经历升思南府知府。添湖广郧西县人，嘉靖举人，授礼科给事中，嘉靖十二年出任思南府教授。秋字汝力，号西麓，思南府水德司人，正德九年进士，授福建延平府推官，调河间府推官，官至户科给事中。思南自明永乐间废宣慰使司置府后，而未成府志；及价任知府，始延钟添、田秋纂成此志。其书体例，分地理、建置、田赋、祠祀、官所、人物、拾遗、诰勅八类，卷前有兵备署图、府境图、府署图、儒学图、司署图、县图，体裁概括，纪载核实，一郡事物自此可稽矣。建置沿革载：“思南春秋时属楚，秦为黔中郡，汉为武陵郡，后汉分置黔阳郡，三国为蜀之南中郡，后周属清江郡，隋为黔中郡。唐初为黔州，贞观四年改置思州。宋初为羁縻州，绍兴间置思州军，元置思州军民安抚司，隶湖广行中书省。明洪武五年置思南宣慰使司，永乐十一年改置思南府，属贵州布政司，领长官司四，县一。”

　　增修仁怀厅志八卷首一卷清光绪二十八年刊本(上海图书馆藏)

　　清崇俊修，王椿纂。崇俊正蓝旗人，同治十年进士，光绪十七年任仁怀直隶厅同知。椿仁怀人，举人，官四川通判，置理金堂县知县。仁怀志乘，据本志凡例云：“仁怀向无志乘，仅有贡生杨拱《仁怀志序稿》一篇，内云关西赵公(未详何人)饬各学采访文献，仅有序稿，而书未成。道光庚子同知陈熙晋奉抚部院通饬，始札三里绅耆采访修纂，但事属创始，限期三月，不无遗漏伪错。”此志继《陈志》重纂，所增自咸、同以来盐务之改易，章程兵制之裁减，以及兵燹干戈之事。其书凡八卷，自图考、星野迄艺文、土产，共五十四门。仁怀为今赤水县，其沿革，据本志所录杨拱旧志序谓：“考仁怀古夜郎且兰地，汉属牂牁郡，唐贞观初分牂牁北界置郎州，领县六，后改播州。僖宗乾符三年，南诏寇陷播，太原人杨端复之，遂世居播。宋大观中杨文贵纳土，置遵义军，元世祖授杨邦宪宣慰使，赐其子汉英播国公。明初杨鉴内附，改播州宣慰司使，属四司，怀德、安静、归化、威信，统田、张、袁、卢、谭、罗、吴七姓，领黄平、草塘二安抚司，真、播、白泥、余庆、重安、容山六长官司，其地广袤数千里。隆庆六年杨应龙袭职，从征喇嘛番有功，爰是骄蹇玩法，擅用阉寺；贵州巡抚叶梦熊讨之，遂平播。杨氏世居其地八百余年，至应龙凡二十九世而灭。分其地为二，属贵州者曰平越，一州三县。属四川者曰遵义，一府一州三县，仁其一焉。”本志建置篇云：“自平播后，知县曹一科始建县城于留元坝，属遵义府，仍隶四川。清雍正五年改撤贵州，九年移县治于亨子坝，以遵义通判分驻为厅，乾隆四十一年改为直隶厅，以同知驻札。”按此志考沿革山川，所论甚详确，例如考赤水河，谓赤水河又名大涉河，出云南昭通府镇雄州，至安乐县。水之名始于晋分符县为安乐县，赤水河■〈氵丙〉滩至夹子口五十里产鳛鱼，宋宣和三年承流并入仁怀，故呼仁怀为鳕水，此处并不出鳛鱼，是其明证。高洞河至合江三十里，蜀人以为鳛部水非也。是说与吴培《赤水河考》，颇相确切可凭，但与洪亮吉《涉水考》，则不无牴牾之处。鳛鱼俗呼江团鱼，按《山海经》云：“鳛鱼状如鹊，而有十翼。”今仁怀所产鳛鱼，嘴尖似鹊，有黄白二种，有十翼，亦有七翼。艺文志选陈熙晋文为多，如《夜郎考》《开赤水河道说》《蜡树说》《百谷说》诸篇，皆为有关仁怀经济之文。土产则独立一门，多至一卷，而排列于书之最后，是其新创之例，其纪载亦较他志详备。纪及动植物之生长形态，与培养时间。稻、谷、黍、稷、麦、菽、豆、瓜、果、麻、蚕桑，均有所产，鸟、兽、鱼、鳞、虫、介之属，亦大率皆有，而虫之属述及臭虫，殊不免滥矣。

　　婺川县备志不分卷清光绪间修，传抄本(徐家汇藏书楼藏)

　　是编仅存兵事、灾异二门，兵事纪载至光绪二十五年，纂修人及全书编例均无可考。《婺川县志》久佚无考，查今存志书，仅此残篇耳。婺川即今贵州务川县，按其建置沿革，隋置务川县，后废；唐置高富县，宋复曰务川，元改曰婺川，明清因之，属思南府。县境有洪渡河流贯，农产繁富，著者如木油桐油，及天麻、茨、黄莲、金银花等药材。

　　平溪卫志不分卷清康熙十二年修，传抄本(徐家汇藏书楼藏)

　　清王士梓修，郑逢元纂。士梓平溪卫指挥，事迹未详。逢元字天虞，平溪卫人。平溪自明洪武二十三年指挥许升领军来兹始建卫驻兵，以资防御，属湖南辰州府，清初仍之，雍正五年改置玉屏县，隶贵州思州府。《卫志》明万历前凡三修，天启五年重修，书皆不传。此志为士梓官平溪时奉文纂修，纂辑者为逢元及洪祚熙、田羲生、许开五等，旋遭变乱，迄未成编付梓，为零碎纪录之稿。

　　玉屏县志十卷首一卷清乾隆间刊本(故宫博物院图书馆藏)

　　清赵沁修，田榕纂。沁浙江长兴县人，列监候补通判，乾隆二十四年任玉屏知县。榕字端云，玉屏县人，康熙五十年举人，雍正五年内考选中书，引见，特受知县，历任云南保山、安徽太平、湖北安陆三县知县。此志为平溪卫改玉屏县后始修，其体例仍本卫志，广搜博采，编为十卷，分星野、区域、建设、学校、赋役、职官、选举、人物、事纪、艺文十门，子目八十有八，书前列卷首一卷，依旧志递事增纂，体裁臻备，纪载亦较旧志为可据。

　　清浪卫志略一卷清康熙二十三年修，抄本(上海图书馆藏)

　　清朱黼纂修。黼温州府乐清县人，康熙二十年由效用加都司佥事，升授清浪卫掌印守备，二十二年到任。清浪建置，自明洪武初滇、黔道辟，始置清浪卫，以理屯务，清雍正间改为青溪县。是编成于康熙二十三年，在未改县以前。其书体例，自建置沿革及山川、人物、民俗、土风等凡十九门，仅记卫之梗概，规模草创，始成邑志轮廓矣。

　　铜仁府志十二卷清道光四年刊本(上海市历史文献图书馆藏，现藏上海图书馆)

　　清敬文修，徐如澍纂。敬文满洲镶白旗人，道光三年任铜仁府知府。如澍字春帆，一字雨芃，铜仁府人，道光十一年举人，十三年进士，官至通政副使。铜仁为贵州东北一寓，毗连五寨十八溪，形势险隘。按本志沿革，谓自秦以来，或为郡，或为砦，或为司，历代建置不一。自明永乐间置铜仁府，又置铜仁县为附郭，郡志明以前无考，于清一修于顺治末，一修于康熙中，均卷帙寥寥，事多未备。此志为敬文官铜仁时延如澍编纂；书凡十二卷，为八志，共六十门。八志者，天文志、地理志、营建志、食货志、秩官志、武备志、人物志、艺文志，志例齐备。稿成后而敬文调去，继任知府刘锡荣为之付梓，其幕客王味莲工楷书写，刊刻亦精。此志考辨建置沿革、物土、风俗、苗彝，事核辞详。发潜阐幽，拾遗补缺，较前志之纪载寥寥者，递有增述，可推贵省志书之佳作。

　　普安州志十卷明嘉靖间刊本(天一阁藏)

　　明高廷愉纂修。廷愉浙江乐清县人，官生，嘉靖三十年任普安知州，任满升济南府同知。《普安州志》创修于明永乐十六年沈勗。此志继《永乐志》重修，分舆地志、食货志、学校志、兵卫志、祠祀志、官师志、选举志、人物志、艺文志、杂志十类，凡四十一目。卷前有州总图、州治图、学治图、景致图各一。普安即今盘县，原为彝族部落，据本志舆地志沿革谓：“元延祐四年罗罗益智归附为万户，子孙世袭，至元十二年更置普安路总管府，十六年立宣抚司，属云南省曲靖宣慰司所辖。明洪武十六年置普安军民府。……永乐十三年改设普安州，直隶贵州布政使司，州领十四营。”

　　○云南

　　云南图经志书十卷明景泰六年刊本(北京图书馆藏)

　　明郑颙修，陈文纂。颙浙江钱塘县人，正统元年任云南按察副使，景泰初升巡抚。文字安简，庐陵人，正统进士，授编修，景泰初任云南布政使，历官礼部尚书，文渊大学士，卒諡庄靖。云南虽地处边疆遥远之域，而诸书纪其事物颇多。《汉书》始言西南部族事。《唐书·艺文志》有袁滋《云南记》。《宋史·艺文志》有樊绰《云南志》，辛怡显《云南录》，窦滂《云南别录》，韦齐沐《云南行记》。元有李京《云南志略》，张道宗《纪古滇说原集》(二书见《图书集成·经籍典》)，张立道《云南风土记》(见《元史·张立道传》)。诸书皆岁久散佚，传有辑本，亦非其原书矣。今传者则以是编为古本，为文官布政使时考稽经史，近采见闻，所纪边疆里俗、食货、艺文之事，古今因革损益之宜，甚是明白详切。其书体例，以府州县为次，直隶府州司，及外夷府州司，共四十六处。卷七以下为诗文，分元诗、元文、今诗、今文四门，体裁简括，分门析目，颇有法度。按云南省在云岭之南故名，又因有滇池亦简称滇省。金沙江环流其北，怒江、澜苍江横贯其西；水流湍急，舟楫之利不广。然滇池、洱海，农田足资灌溉，又气候温和。云南建置，据本志所叙沿革：“《禹贡》为梁州南境，秦为西夷滇国。汉置益州郡兼为牂牁郡西境，越巂郡西南境；后汉分益州郡西境置永吕郡，三国蜀改益州郡置建宁郡，又分置云南郡，兴古郡。晋分益州置宁州，刘宋因之，齐时为宁州镇，梁置南宁州，隋置恭州，协州、昆州，寻废。唐置南宁州，又置姚州，寻改南宁为郎州，又罢郎州置戎州；天宝末没于南诏蒙氏，为大礼国，石晋时段氏改国号曰大理。宋初仍为大理国，元灭之，立云南诸路行中书省，明置云南布政使司。”此志略录记云南之沿革如此也。

　　滇略十卷明刊本(上海图书馆藏)

　　明谢肇淛辑。肇淛字在杭，福州长乐县人，万历二十年进士，官至广西右布政使，著《史觽》十七卷。是书为肇淛在滇时所编，裁定为十略，裒为十卷。十略者，一曰版略，志疆域也；二曰胜略，志山川也，三曰户略，志物产也；四曰俗略，志民风也，五曰绩略，志名宦也，六曰献略，志乡贤也；七曰事略，志故实也；八曰文略，志艺文也，九曰夷略，志苗族也，十日杂略，志琐闻也。卷前有薛承教序。此书序例，皆未注年月，纂成时间未详，书中叙述皆系辑录他书，汇编成帙，更难断定成时矣。然视其刻版纸色，则为明刊本无疑焉，且肇淛系明万历时人，书当辑成于万历时。此书原本极稀见，而传有抄本凡二，一为传抄文渊阁《四库全书》本，一为传抄清南海《孔氏岳雪楼抄本》。《四库全书提要》称是书“引据有征，叙述有法，较诸家地志体例，特为雅洁”。而未言是编为辑录体方志。

　　滇史十四卷明万历间刊本(上海图书馆藏)

　　明诸葛元声纂。元声别号味水外史，会稽县人，著述甚多，有《两朝平攘录》，见载《四库全书提要·存目》。云南自元置行中书省，明因之改置云南布政使司。建省以来，舆地杂著之作尤富，著者如杨慎《滇志》《云南山川志》，郑颙《云南图经志书》，周季凤《云南志》，谢肇淛《滇略》，皆成于明时，叙述滇事，皆极简略。是编记滇往事，为最备之书，一名曰《滇事记略》，为元声与弟元伯游滇，爱其地风土而作也。卷前有万历戊午陈禹谟序，谓其书记滇中山川风土甚详。

　　道光云南志钞八卷清道光九年刊本(复旦大学图书馆藏)

　　清王崧纂，杜允中注。崧一名藩，字伯高，浪穹人。允中浪穹人，崧之弟子。是编为《乐山集》本，为崧笔录诸书有关云南事物者，久而汇集成帙。其书分地理志、建置志、盐法志、矿厂志、封建志、边裔志、土司志七类，每志各有小序。地理志，分图说、建分、沿革三曰，建置志不分目；盐法志，分井灶、官司、章程、课款、账恤五目，矿厂志，分采■〈釒東〉，钱法二目；封建志，分滇、昫町、夜郎、九隆、爨氏、群蛮、南诏、大理、元宗室、黔宁十目，边裔志，分五目；土司志，分世官、废官二目。按是书纪载云南掌故佚闻甚多，《云南通志》亦间有未述者。付刻时崧已卒，其弟子允中又为引证史传志乘为之注释，颇有考订笺正之功。

　　滇南志略不分卷清抄本(徐家汇藏书楼藏)

　　按是编不著纂人姓氏，书前有光绪七年升泰序，序云：“中丞杜公补刊之《云南通志》告成，其书繁重至百八十卷，不能遍读。检得爱必达及李廷辉所为《黔南志略》，其简而举要，因以授刘慰三太守俾仿其体，为是书以便观览。”按其序言，是编为刘慰三所纂，慰三事迹未详。此书编例，首列总叙一篇，述云南全省事迹，简而核要。次叙所领府十九，州四十三，县三十，宣慰等司五十三，以府州县司循次，不分卷帙篇章，按地名检索甚便。云南自咸、同间兵事以后，省之营制练军经费，及田野筹垦，夫马筹供诸政，大抵异于往时，而通志以道光年间为断限，道光以后之政事时事，幸于是编犹有保存焉。此书为写本，间有硃笔改削者甚多，似为修改之稿；或为据稿本誊抄后，再经校改者也。但今存者，仅见此本，别无发见，且参藏家书目，亦未见著录。

　　云南府志二十五卷首一卷清康熙三十五年刊本(上海图书馆藏)

　　清张毓碧修，谢俨纂。毓碧荆州府江陵县人，贡生，康熙二十九年任云南府知府。俨事迹未详。云南府为云南省治所在，其郭县曰昆明。建置自元始置鄯阐万户府，后改为路，又改为鄯阐曰中庆，明改曰云南府。郡志修于明万历癸酉，久已散佚，是书之纂前志已佚，故其书取材，大抵采之通志及属邑诸志书。其体例共为十四类，曰地理志、曰建设志、曰沿革志、曰赋役志、曰学校志，曰选举志、曰官师志、曰人物志、曰封建志、曰兵防志、曰祀典志、曰方外志、曰艺文志、曰杂志，子目八十有三。沿革志纪郡城及十一属邑之事甚详，如同大事考，所纪自唐虞三代迄修志之年止，凡五卷。尤以纪明永历入滇，及孙可望、李定国、刘文秀、吴三桂踞云南之事甚详。此篇颇费摭采考证，余十三篇，则录省志及属邑志书，惟增补而已。

　　重修富民县志二卷清雍正九年刊本(徐家汇藏书楼藏)

　　清杨体乾修，陈宏谟纂。体乾邢台县人，康熙四十一年举人，雍正八年任富民知县。宏谟建水县人，康熙五十六年举人，雍正九年任富民县教谕。此志创修于康熙五十一年知县彭兆逵，成志稿一卷；体乾任知县时，复嘱教谕宏漠，采辑增新，而成此志。其体裁为二十八门，篇目甚繁，而纪载简略。富民为汉秦臧县地，唐复置秦臧，天宝后号黎瀛甸。元始立黎瀛千户所，后改置富民县，明清仍之，属云南府。

　　宜良县志四卷清乾隆五十一年刊本(华东师范大学图书馆藏)

　　清李淳纂修。淳字雪堂，衡阳人，乾隆间宜良知县。按本志沿革，宜良为汉滇池县地，其后曾罗氏筑城于此，号曰罗裒龙。元始建太池千户所，后升为宜良州，治太池县，寻废州为县，省太池县入州，明清为宜良县，属云南府。县志肇修于明万历间知县罗任，清康熙间知县黄澍重修县志十卷。乾隆三十二年知县王诵芬又修县志四卷，当时曾商榷于名士蔡静谷，体裁颇雅。此志定例大抵皆据之，《王志》分为九类凡四十二门，此志亦立为四十二门，而不以类领目，体裁亦纯，而增补《王志》缺略讹误者多焉，于滇省号为佳志。此书原为武进盛宣怀收藏。

　　选录宜良县志稿二卷稿本(上海师范学院图书馆藏)

　　是编不著编选人姓氏，无序跋，编成年代无考。全编分气候、山川、建置、疆域、古迹、土产、杂纪七门，纪载止于乾隆五十一年。其书系选录宜良旧志核要，于李淳所修县志取材为多，如土产一门，叙载甚备，较《李志》尤备。其书虽冠曰选录，而实有增补旧志所未载也。

　　罗次县志四卷景抄清康熙五十六年刊本(徐家汇藏书楼藏)

　　清王秉煌纂修。秉煌号松圃，海阳县人，康熙五十五年任罗次县知县。罗次建置，始于南诏蒙氏置扶邪县，元置罗次州，后降为县，明清为罗次县，属云南府。此志以前无志，秉煌官罗次时，因奉文征县志，得邑人杨父师辑《三城纪略》一卷，复为征文增葺，别类分门，而成是书，但终不免简缺，不过汇集一邑之大概耳。

　　昆阳州志十六卷清道光十九年刊本(华东师范大学图书馆藏)

　　清朱庆椿纂修。庆椿字肯堂，广西博白县人，道光间任昆阳知州。昆阳在滇池西南，其名甚古，《史记·苏秦传》曰：“苏秦说魏襄王曰：南有昆阳。”汉为昆泽县，宋时为巨桥城，元初为巨桥万户府，至元十二年改为昆阳州，明清为昆阳州，属云南府。明万历间知州萧茽始修州志，清康熙初知州何大宠重修未成，康熙丙申知州王克刚始成稿本。此志为庆椿纂成，继任知州查彦为之刻成。其书体例，分天文志、图经志、地理志、沿革衷、建设志、赋役志、学校志、祠祀志、秩官志、选举志、人物志、艺文志十二类，子目共三十有六；分纲领目，严密有度。纪载遗闻逸事，搜摭甚富。

　　易门县志不分卷清康熙五十九年修，抄本(徐家汇藏书楼藏)

　　此志不著纂修人姓氏，无序目。参考道光《易门县志》凡例云：“县志创修于前明万历年间，邑人欧君常时，仅具稿未刻。至康熙五十九年重修，亦只钞本。”按此志纪载止于康熙时，纂修人无考，其书体裁繁冗，纪载简略，草率成书耳。按易门汉、唐为鸟族所居，宋时大理高智升使高福守其地。元立洟门千户所，后改曰易门县，明清属云南府。

　　续修易门县志十四卷首一卷清道光二十五年刊本(徐家汇藏书楼藏)

　　清严廷珏纂修。廷珏浙江桐乡县人，贡生，道光二十四年任易门知县。《易门县志》自康熙五十九年修成志稿以后，乾隆四十二年邑进士董良材又纂县志，知县素尔为之刻行，县志始有刻本。此志继乾隆董良材县志续修，分十二类八十目，前志之遗漏舛讹，经逐一订正增补，卷帙大增。引征考证，皆具有史法。此书徐家汇藏有二部，此外惟日本东洋文库有藏。

　　大理府志十卷传抄明嘉靖四十二年刊本(上海图书馆藏)

　　明江应昂修，李元阳纂。应昂长沙府攸县人，举人，嘉靖四十一年任大理府同知署府事。元阳字仁甫，大理府太和县人，嘉靖五年进士，历官御史，知府。《大理府志》创修于明洪武时赵良彦，嘉靖壬寅知府蔡绍科与杨慎重修，至知府毕鸾任始梓行之。其后二十年嘉靖癸亥，应昂延元阳又重修，而成此志。其书体例，为地理志、建设志、赋役志、兵食志、祠祀志、官师志、选举志、艺文志、杂志九类，及周震身任知府时始刻成，原刻本仅北京图书馆犹藏一至二卷。大理古称叶榆，为滇西繁雄郡也。洱水出罢谷为西南巨浸，有苍山、灵鹫为西南屏障。又郡东有若水、九岩，南有昆弥、铁柱，云龙、黑水扼其西，铁桥，石门镇其北，素称滇西山水之胜者，莫过于大理也。按其地沿革，战国时楚始经略其地，汉置益州；其后为李特据之，于晋蒙氏据之，于唐段氏据之。自元始立上下二万户府。设防立十二关；明置大理府，行于州县法制，领太和郭县及赵州、云南县、邓川州、浪穹县、宾川州、云龙县十二关长官司。大理以产石著，于太和县苍山点苍石最佳，广大者可十方尺，在悬崖险壁，颇难采取。嘉靖初为修建宫殿，采取大理石，方五尺至十尺者，以高石在万丈悬崖，难以措手，巡抚蒋宗鲁奏请罢之。

</div>
    <div class="pagination">
<a href="稀见地方志提要_page58.html">上一页</a><span>...</span><a href="稀见地方志提要_page54.html">54</a><a href="稀见地方志提要_page55.html">55</a><a href="稀见地方志提要_page56.html">56</a><a href="稀见地方志提要_page57.html">57</a><a href="稀见地方志提要_page58.html">58</a><span class="current-page">59</span><a href="稀见地方志提要_page60.html">60</a><a href="稀见地方志提要_page61.html">61</a><a href="稀见地方志提要_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
