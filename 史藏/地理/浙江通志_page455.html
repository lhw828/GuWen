<!DOCTYPE html>
<html>
<head>
    <meta charset="UTF-8">
    <title>浙江通志 - 第 455 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 455 页/共 787 页</h1>
    <div class="content">　　陶回【晋书本传丹阳人司徒王导引爲从事中郎迁司马蘓峻之役以功封康乐伯迁吴兴太守时人饥谷贵三吴尤甚诏欲听相鬻卖以拯一时之急回上疏曰天下不普荒俭惟独东土谷价偏贵便相鬻卖声必逺流不如开仓廪以赈之乃不待报辄便开仓及割府郡军资数万斛米以救乏絶由是一境获全既而下诏并勅会稽吴郡依回赈恤二郡赖之征拜领军将军加散骑常侍咸和二年徙防军将军常侍諡曰成】
　　王蕴【晋书本传字叔仁爲吴兴太守郡荒民饥辄开仓赡恤主簿执諌云宜先列表上待报蕴曰今百姓嗷然若表上须报何以救将死之命乎专辄之愆罪在太守且行仁义而败无所恨也于是大赈贷之赖蕴全者十七八朝廷以违科免官士民诣阙讼之左迁晋陵太守】
　　朱序【晋书本传字次伦义阳人世爲名将兴宁末以功封襄平子太和中迁兖州刺史时长城人钱聚党百余人藏匿原乡山以序爲中军司马吴兴太守至郡讨擒之】
　　谢邈【晋书本传字茂度父铁永嘉太守邈性刚鲠无所屈挠累迁侍中后爲吴兴太守孙恩之乱爲贼吴桀郜骠等所执逼令北面邈厉声曰我不得罪天子何北面之有遂害之】
　　殷康【嘉靖湖州府志爲吴兴太守尝开城南荻塘溉田千余顷至今利之】
　　南北朝
　　袁湛【宋书本传字士深陈郡阳夏人高祖时以从征功封晋宁县五等男出爲吴兴太守莅政和理爲吏民所称太祖即位赠侍中左光禄大夫开府仪同三司諡曰敬公】
　　朱龄石【南史本传字伯儿沛人武帝以爲建武叅军迁武康令县人姚系祖专爲刧郡县畏不能讨龄石至县僞与厚召爲叅军系祖恃强乃出应召龄石斩之掩其家悉杀其兄弟由是一郡得清以平蜀功封丰城侯】
　　向靖【宋书本传字奉仁小字弥河内山阳人名与高祖祖讳同改称小字义熙三年以平京城功封山阳县五等侯高祖西伐司马休之以弥爲吴兴太守弥治身俭约不营室宇无园田商货之业时人称之】
　　谢述【宋书谢景仁传景仁弟述字景先太祖时除吴郡太守以疾不之官病差补吴兴太守在郡清省爲吏民所怀】
　　王伟之【崇祯乌程县志爲乌程令亷介特甚书籍之外家无长物】
　　郗颙【吴兴掌故泰始中爲吴兴太守时孝子钱延庆爲父报讐杀人自系于狱颙表于朝诏不加罪】张岱【南史本传字景山吴人迁山隂令职事闲理泰始末爲吴兴太守累迁吏部尚书出爲吴郡太守武帝即位复为吴兴太守岱晩节在吴兴更以寛恕著名】
　　何敬叔【吴兴掌故爲长城令平居以亷称忽榜受饷得米二千斛他物称是人多讥之有顷悉以贷贫民输负租斗米尺帛皆不畱】
　　李安人【南史本传兰陵承人元徽初除司州刺史领义阳太守武帝即位爲丹阳尹迁尚书左仆射屡上表以年疾求退爲吴兴太守于家载米往郡时服其清卒諡肃侯】
　　张瓌【南史本传吴郡吴人字祖逸齐建元元年封平都侯出爲吴兴太守瓌以既有国秩不取郡奉高帝勅上库别藏其奉以表其清武帝即位征拜左戸尚书加右军将军天监元年拜给事中右光禄大夫有子十二人率知名】
　　徐孝嗣【南齐书本传字始昌东海郯人八岁袭爵枝江县侯尚康乐公主拜驸马都尉建元初爲晋陵太守尚书令王俭曰徐孝嗣必爲宰相转充御史中丞出爲吴兴太守俭赠诗曰方轨叔茂追清彦辅柔亦不茹刚亦不吐时人以比蔡子尼之行状在郡有能名明帝即位进爵爲公转尚书令领本州中正】
　　谢【南齐书本传字义洁陈郡阳夏人世祖爲中军引爲记室齐台建迁太子中书舍人建元初以母老须养出爲安成内史迁司徒左长史出爲吴兴太守在郡称爲美绩永泰元年转散骑常侍太子詹事諡简子】
　　袁昻【南史本传字千里陈郡阳夏人雍州刺史顗之子仕齐爲王俭鎭军府功曹史后爲吴兴太守永元末梁武帝起兵州郡望风皆降昻独拒境帝手书喻之昻答曰三吴内地非用兵之所况以偏隅一郡何能爲役虽欲献心不增大军之勇置其愚黙宁沮众帅之威窃以一飱微施尚复投殒况食人之禄而顿忘一旦非唯物议不可亦恐明公鄙之时帝使豫州刺史李元履巡抚东土勅元履曰袁昻道素之门世有忠节天下须共容之勿以兵威陵辱元履至宣防昻亦不请降天监二年爲侍中迁吏部尚书】
　　范岫【梁书本传字懋宾济阳考城人早孤以孝闻与吴兴沈约俱爲蔡兴宗所礼兴宗爲安西将军引爲主簿迁临海长城二县令永明中以岫兼淮隂长史迁尚书左丞梁天监九年迁金紫光禄大夫岫居官恒以亷洁著称爲长城令时有梓材巾箱至数十年经贵不改易】
　　谢览【南史本传字景涤选尚齐钱唐公主拜驸马都尉天监元年爲中书侍郎后拜吏部尚书出为吴兴太守中书舍人黄睦之家居乌程子弟专横前太守皆折节事之览未到郡睦之弟迎览览逐去其船杖吏爲通者自是睦之家杜门不出郡境多刼爲东道患览下车肃然初齐明帝及览父东海徐孝嗣并爲吴兴号名守览皆过之卒于官赠中书令】
　　庾沙弥【梁书本传颍川鄢陵人晋司空氷六世孙母刘氏亡昼夜号恸所坐荐泪霑爲烂高祖嘉之补歙令复丁所生母忧还济浙江中流遇风舫将覆没沙弥抱柩号哭俄而风静盖孝感所致累迁宁逺录事叅军转司马出爲长城令】
　　桞恽【南史本传字文畅河东解人少有志行好学善尺牍竟陵王子良引为法曹行叅军太子洗马梁天监元年除长史兼侍中厯吴兴太守爲政清静人吏怀之于郡感疾自陈解任父老千余人拜表陈情事未施行卒吴兴掌故恽重浚青塘后人思其德政易名桞塘】
　　何逺【册府元龟字义方东海郯人为武康令厉亷节除滛祀正身率职民甚称之太守王彬巡属县诸县盛供帐以待转至武康逺独设糗水而已彬去逺送至境进斗酒只鹅为别彬戏曰卿礼有过陆纳将不爲古人所笑乎高祖闻其能擢为宣城太守迁新兴内史天监十六年诏曰何逺前在武康已着亷平复莅二邦弥尽清白政先治道惠畱民爱虽古良二千石无以过也宜升内荣以显外绩可给事黄门侍郎】
　　张稷【南史本传字公乔吴郡吴人瓌弟也齐永明中爲剡令山贼唐防之作乱率厉部人保全县境梁台建爲散骑常侍中书令累迁尚书左仆射出爲青兖二州刺史稷性明烈善与人交厯官无畜聚俸禄皆颁之亲故家无余财为吴兴太守下车存问遗老引其子孙置之右职政称寛恕】
　　蔡樽【南史本传字景节济阳考城人少方雅退黙与兄寅俱知名梁台建爲侍中迁临海太守复爲侍中吴兴太守不饮郡井斋前自种白苋紫茄以为常饵诏褒其清天监九年宣城郡吏吴承伯挟祅道聚众攻宣城转冦吴兴樽命众出战斩承伯余党悉平累迁吏部尚书諡曰康子】
　　萧琛【梁书本传字彦瑜兰陵人起家齐太学博士时王俭当朝琛年少未为所识俭宴于东游苑乃着虎皮靴防桃枝杖直造俭坐俭与语大悦举爲南徐州秀才累迁司徒记室天监九年出爲东阳太守迁吴兴太守郡有项羽庙土民名为愤王甚有灵验遂于郡防事安施牀幕爲神座公私请祷前后二千石皆于防拜祀而避居他室琛至徙神还庙处之不疑又禁杀牛解祀以脯代肉琛频莅大郡不治产业普通元年征爲宗正卿】
　　张缵【吴兴掌故字伯缵范阳方城人大通中为吴兴太守治郡省烦苛务清静民吏便之惩为吏部尚书】
　　夏侯亶【册府元字世龙车骑将军详长子天监十七年爲吴兴太守有惠政吏民图其像立碑颂焉】
　　张嵊【梁书本传字四山吴人稷之子起家秘书郎中大同元年征为太府卿俄迁吴兴太守侯景围京城嵊遣弟伊率郡兵赴援沈浚劝嵊举义于是收集士卒缮筑城垒贼行台刘神茂攻破义兴遣使説嵊嵊斩其使侯景遣其中军侯子鉴帅精兵二万人助神茂以击嵊嵊爲神茂所败乃释戎服坐防事贼临之以刄终不为屈遇害追赠侍中中衞将军开府仪同三司諡曰忠贞】
　　殷不侫【南史殷不害传不侫不害弟字季卿居父丧以至孝称好读书尤长吏术梁承圣初爲武康令时兵荒饥馑百姓流移不侫循抚招集襁负至者以千数陈宣帝即位为始兴王谘议叅军后兼尚书左丞加通直散骑常侍】
　　到仲举【南史本传彭城人字德言立身耿正仕梁为长城令政号亷平陈文帝爲吴兴太守以仲举爲郡丞与颍川庾持俱爲帝宾客嗣位授侍中叅掌选事】
　　唐
　　韦承庆【治湖州府志字延休郑州人仪鳯中由太子谕善出为乌程令政化流行民爲刻石颂德号韦公德政碑】
　　李适之【唐书本传恒山愍王孙始名昌天宝元年代牛仙客爲左相封清和郡公万厯湖州府志开元初爲湖州别驾儒雅清旷决狱无滞喜宾客饮酒至斗余不乱今岘山有李相石罇相传适之所凿云】
　　独孤及【嘉靖浙江通志字至之河南洛阳人天寳末以道举高第为武康令尝作亭于山后人思其泽因名其山曰独孤山】
　　崔孚【吴兴掌故博陵人天宝末由越州余姚令改湖州长城令长城之理又加于前政成秩满解印罢去】
　　庆澄【明一綂志广德初以左兵曹叅军兼武康德清二县令邑经兵燹澄于瓦砾荆棘之塲创置宇舍城郭未及期年悉复其旧越岁繁庶过半】
　　李晤【白居易李晤家庙碑赵郡人厯乌程令爲人笃于家行饰以吏事动有常度居无惰容所莅之邑有善政辞满之日多遗爱】
　　李清【嘉靖湖州府志爲乌程令二岁垦废田复流佣肃胥吏崇本兴行政绩可称】
　　于頔【旧唐书本传字允元河南人以防补千牛迁司门员外郎兼侍御史出为湖州刺史行县至长城方山其下有水曰西湖南朝疏凿溉田三千顷久堙废頔命设堤塘以复之岁获秫稻蒲鱼之利人赖以济州境陆地褊狭其送终者往往不掩其棺槥頔葬朽骨凡十余所累迁至左仆射平章事封燕国公】
　　辛秘【唐书本传系出陇西贞元中擢明经第宪宗初拜湖州刺史李锜反遣大将先取支州蘓常杭睦四刺史咸战败或拘胁独秘以儒者贼易之未及至秘召牙将邱知二夜开城收壮士得数百逆贼大战斩其将进焚营保锜平赐金紫佥谓秘材任将帅进拜昭义军节度使赠尚书左仆射諡曰懿西吴里语元和二年秘造桥在郡城及去任百姓怀之名曰辛桥】
　　范传正【唐书本传字西老邓州顺阳人父伦有当世名传正举进士宏辞皆高第授集贤殿校书郎厯湖州刺史有殊政改光禄卿】
　　权达【嘉靖湖州府志字逢吉元和中爲长兴令县西南有西湖可溉田三千余顷旧引方山水注之为大姓所堰莫敢谁何逢吉决堰仍引泉溉田邑民赖焉】
　　令狐绹【唐书本传字子直举进士擢左补阙右司郎中出爲湖州刺史大中初宰相白敏中荐曰宰相器也召爲考功郎中知制诰僖宗初拜凤翔节度使就加同平章事湖州府志在郡有惠政】
　　杜牧【唐书本传字牧之京兆万年人第进士复举贤良方正累迁膳部员外郎厯黄池睦三州刺史入爲吏部复乞爲湖州刺史以考功郎中迁中书舍人嘉靖湖州府志大中间爲州刺史有惠政尝建碧澜堂】
　　宋
　　刁衎【宋史本传字元宾升州人金陵平从煜归太祖授太常寺太祝太平兴国初知睦州桐庐县会诏羣臣言事衎上谏刑书谓淫刑酷法非律文所载者望诏天下悉禁止之再迁殿中丞通判湖州上疏请定天下酒税额修郡县城隍条约牧宰除两浙丁身钱禁汴水流尸凡五事俄知婺州眞宗即位迁比部员外郎预修册府元书成授兵部尚书郎中】
　　戴融【明一綂志天圣中知归安县未朞大治先是邑人困于茶赋融乃第戸丰乏而均之以絶追捕之苦又泽居者不务力穑融教之业农遂有恒产民立祠祀之】
　　【谨按旧志作戴颙未详孰是】
　　胡瑗【宋史本传字翼之泰州海陵人景祐初范仲淹荐瑗授试秘书省校书郎以保宁节度推官敎授湖州瑗敎人有法科条纎悉备具以身先之虽盛暑必公服坐堂上严师弟子之礼视诸生如子弟诸生亦信爱如其父兄从之游者常数百人庆厯中兴太学下湖州取其法着为令皇祐中授光禄寺丞国子监直讲瑗既居太学其益众礼部所得士瑗弟子十常居四五随材高下喜自修饰衣服容止往往相人遇之虽不识皆知瑗弟子也以太常博士致仕】
　　滕宗谅【宋史本传字子京河南人与范仲淹同举进士仲淹称其材以泰州军事推官召试学士院改大理寺丞迁殿中丞降尚书刑部员外郎久之通判江宁徙知湖州倜傥自任所莅州喜建学而湖州最盛学者倾江淮间湖州府志知湖州始至问民疾苦考视风俗属意学校剏新学舍风俗寖厚】
　　林槩【治湖州府志字希声闽人宝元中为长兴令时邑人未知学槩辟庠舍选生徒躬自训诲日出视政日昃诣学由是邑人登第者接踵长兴县志岁大饥富人闭籴以要价槩出俸粟庭下诱土豪粜米千石以饲饥者官至集贤校理】
　　马寻【嘉靖浙江通志郓州须城人厯两浙转运使知湖州州饥人或羣入富家掠困粟狱吏鞫为强盗寻曰此脱死耳情与强盗异奏得减死论著爲例终司农卿】
　　许遵【东都事畧字仲涂泗洲人举进士爲钱塘尉擢大理寺详断官知长兴县会县有水灾民多流徙遵募民出米赈济终以无患益兴水利溉田甚博邑人载其便利刻于碑熙宁间知寿州再判大理寺知润州提举崇福宫致仕】
　　张田【西吴里语字公载澶渊人嘉祐中以屯田员外郎知湖州性刚直吏民畏服创军资甲仗库又重建都酒务永宁仓骆驼仪凤二桥开子城东西二门公私为便立顔鲁公祠籍吴兴登第者题名于学在任二年移知庐州】
　　孙觉【东都事畧字莘老高邮人中进士第神宗即位除直集贤院通判越州徙知通州召还修起居注青苗法行觉论其非黜知广德军徙湖州沿江隄为民患觉易以石高一寻有奇长百余里隄下悉为良田改右司谏哲宗即位拜御史中丞】
　　孙载【中吴纪闻字积中昆山人治平三年进士初爲河中府尹戸曹迁知德清县听断精明不专任刑罚开説是非出于至诚讼有累年不决者闻载一言即感悟去熙宁八年杭秀湖三郡饥载谕富室倍籴至明年平其价出粜全活者不可数计仕终朝请大夫知亳州提举洞霄宫】
　　文同【宋史新编字与可梓潼人以学名世操防高洁自号笑笑先生善诗文篆隶行草飞白又善画竹第进士迁太常博士集贤校理厯知湖州万厯湖州府志在任多善政世称文湖州】
　　工彀【嘉靖湖州府志山东人政和初知德清县徳清山间产茶最盛彀令民尽伐去以爲茶株可复栽若租额一立贻累甚大其后德清茶值果从轻减金鹅山下有荡产藕极佳岁取以贡为民病彀亦论止之】
　　陈吉老【万厯湖州府志字子州京口人宣和中任长兴县时清溪方腊作乱防及杭州县邑之民亦有窃应者吉老整卒伍御之民赖以安】
　　张焘【宋史本传字子公饶之德兴人宣和八年进士建炎初通判湖州明受之变贼矫诏俾焘抚谕江浙焘不受以资政殿学士致仕諡忠定】
　　葛胜仲【宋史本传字鲁卿丹阳人绍圣四年进士调杭州司理叅军试学官及词科俱第一除国子祭酒寻知汝州改湖州建炎中复知湖州时羣盗纵横声摇诸郡胜仲修城郭作战舰阅士卒贼知有备引去岁大饥发官廪赈之民赖以济绍兴元年丐祠归】
　　赵子嶙【嘉靖浙江通志建炎初知湖州时金人南侵子嶙亲率将士御敌人皆感励死守事甫定罢去民攀恋涕泣御史达于上诏还郡】
　　汪藻【宋史本传字彦章饶州德兴人中进士第调婺州观察推官迁著作佐郎绍兴二年除龙图阁直学士知湖州以颜眞卿尽忠唐室尝守是邦乞表章之诏赐庙忠烈又言古者有国必有史今逾二十年无日厯何以示来世乞即臣所领州许臣访寻故家文书纂集元符庚辰以来诏防为日厯之备制可八年上所修书凡六百六十五卷陞显谟阁学士寻知徽州徙宣州卒赠端明殿学士湖州府志藻知湖州多着政绩民懐其惠】
　　陈之茂【西吴里语绍兴间知湖州凡有徭役未尝遣吏但揭片纸于谯门之下虽外县鎭莫敢违慢时金人入冦修城郭治器械聚粮食东南士人多挈家依之】
　　王炎【江南通志字晦叔婺源人登乙科知湖州不畏强御邸第贵介有挠政者炎注于牍曰汝爲天子亲乱天子法炎爲天子臣正天子法人诵之】
　　顔度【临海县志字鲁子乾道元年知临海有异政尝祈晴于灵康庙见寝殿右阶下水津津溢地面穴之得泉命曰康济泉后改长兴令聴讼哀矜得情人称神明云】
　　赵潗【嘉靖湖州府志字伯逺淳熙间爲长兴令邑蝗令民搜捕至三百余石又大旱河竭谷价腾踊出谷减值民不病饥又增学租设乡校造就良多】
　　程九万【武康县志九华人淳熙间爲永康令下车首访儒术设施有度豪右奸宄悉绳以法境内肃然秩满去邑人攀饯闾巷为空】
　　孟浩【万厯江西通志字养直宜春人乾道进士国子监丞出知湖州狷亷不妄取与强毅精敏洞见事情与贵幸忤罢归】
　　杨长孺【吴兴掌故嘉定间守湖州弹压豪贵牧养小民治声赫然】
　　张忠恕【宋史本传字行父浚之孙嘉定五年迁太府丞出知湖州宝庆初诏求直言忠恕陈八事疏入朝绅传诵魏了翁尝许忠恕拳拳体国似浚拨繁剸剧似其父杓于敛华就实则有志义理之学尝有闻乎栻之敎矣】
　　赵良淳【宋史本传守景程居饶之余干咸淳末知安吉州先是知州李庚遁百事隳废良淳至日与僚吏论所以守御之备悉举行之时岁饥民相聚为盗所在蠭起或请以兵击之良淳曰民岂乐为盗哉时艰岁旱故相率剽掠茍活耳以义谕之众皆投兵散归其不归者众缚以献有掠人货财诣其主谢过而还之者良淳劝当人出粟赈之其言恳恳足以劝人皆倒困以应之元兵至军其东西门良淳率众守城夜就茇舍陴上不归先是朝廷遣将吴国定戍安吉已而国定开南门纳外兵良淳闭閤自经兵士解救之复蘓众罗拜泣曰侍郎何自苦逃之犹可求生良淳叱曰我岂逃生者耶众犹环守不去良淳大呼曰尔辈欲为乱耶众涕泣出复投缳而死】
　　元
　　史枢【元史本传字子明至元十二年以万戸从丞相巴延伐宋宋平署安吉州安抚使时新附之民所在依险阻自保枢以威信招怀之复业爲民者以千万计拜中奉大夫山东东西道宣慰使】
　　杨景行【元史本传字贤可吉安太和州人登延祐二年进士授湖州路归安县尹奉行省命理荒田租民无欺所厯州县皆有惠政民立石颂之以翰林待制朝散大夫致仕】
　　干文传【元史本传字寿道平江人登延祐二年乙科授同知昌国州事迁乌程县尹长于治剧所至有善政其始至昌国即能柔之以恩信于是海岛之民虽顽犷不易治至有剽掠海中者亦爲之变俗盐塲官方倚转运司势虐使州民文传亟为陈理上官莫能夺民赖以免其在乌程有富民张甲之妻王无子张纳一妾于外生子未晬王诱妾以儿来寻逐妾杀儿焚之文传闻而发其事得死儿余骨王厚贿妾之父母买邻家儿爲妾所生儿初不死文传令妾抱儿乳之儿啼不就乳妾之父母吐实乃呼邻妇至儿见之跃入其懐乳之即饮王遂伏辜治行爲诸州县最韩镛时佥浙西亷访司事作乌程謡以纪其绩至正三年擢集贤待制以嘉议大夫礼部尚书致仕】
　　曹宗辅【嘉靖湖州府志至顺中尹德清数载仁惠之泽入于民心有所告戒掲之县门民自不犯】魏信【治湖州府志爲归安尹终日端坐人莫敢干以私尝定浙西坊里之役贫冨均一】沈拱辰【嘉靖安吉州志字国祥蘓州人至元丁丑尹安吉刚毅亷介事至立决抑强锄暴奸宄敛迹后爲浙西宪使】
　　宋文懿【嘉靖浙江通志字徳渊眞定人至元中为乌程县丞建学校以崇文敎又筑清塘堤甚有政声】
　　韩约【杨维桢韩约去思碑字彦礼真定人厯知长兴州俗好盘游大家喜气势多讦争约尽刮去旧时积螙邑役素不均约下令产漏资匿者许若干日自陈即不陈许人检没不三月得列簿帐役无不平白乌乡周福斫死其兄而诬诉他人约得其情出他寃反坐下箬寺僧为仇人诬奸吏右仇相为根株下僧狱几死约伸其枉民大悦服秩满相率涕泣遮马首于东门】
　　呼噜固岱【治湖州府志至正中爲长兴达噜噶齐新学校敦尚礼法政有惠泽】仇治【明一统志爲德清尹狱讼幽枉必雪囹圄一空冗滥之弊悉革门无私谒上下肃然】郭布延【治湖州府志胶西人至正中为归安主簿有美政及代百姓为立去思碑】塔尔楚【嘉靖安吉州志为达噜噶齐至正壬辰冦犯境率民兵守独松关遇贼不屈而死】危止【崇祯乌程县志字公定江西人至正丙午知乌程县公勤施政仁爱治民洪武二年卒官祀名宦】
　　明
　　苏从善【嘉靖湖州府志字晋卿当涂人知长兴州内屯重戍外抗强敌辟田野集戸口渐至生息爲人所难】
　　楚岳【治湖州府志襄阳人洪武初爲知府恩威并着百姓感化】
　　张居敬【武康县志字大钦保定人洪武元年知武康公正亷平吏民畏服学校坛宇靡不修治】张桂【安吉州志沙河人洪武三年知安吉亷介不茍所得俸禄悉以养亲自奉惟蔬食而已政尚严密民始畏而终爱之】
　　陈卣【治湖州府志永平人爲归安县丞性刚直亷介门无私谒自奉甚簿布袍蔬食遇奸慝者务抵于法邑人畏服】
　　张士良【嘉靖安吉州志字逺博平人洪武五年知安吉敦尚气节事集不扰】
　　谈士奇【治湖州府志长沙人洪武十年为知府作兴学校恩惠及民称为贤守】
　　马文敬【安吉州志四川重庆人洪武中知安吉诚心爱民筑圩濬渠民赖之】
　　何渊【治湖州府志字澄仕河南人洪武初知归安亷介不受餽遗为人所嫉以事诬系狱邑民沈胜宗叹曰亷官受辱可坐视乎乃陈其寃愿以身代遂得释复其官】
　　吴率正【嘉靖湖州府志金谿人洪武中知武康兴学课农百废具举尝被诬逮系老人杨富七等具政绩赴部陈寃疏上命颁布天下以旌亷能】
　　高彬【旧浙江通志洪武中任归安县丞以事连坐耆民诣阙言彬公亷不扰民得安业释之】陈纪【治湖州府志南昌人永乐间爲湖州府推官性亷介厚重有威吏民不敢欺谳狱明允不假鞭朴而知其情郡中号爲神明】
　　赵登【献征录字从善河南祥符人永乐甲申进士拜礼科给事中以言事谪宣德改元迁湖州知府时诏天下郡国修义仓以备凶歉登召区里之长及乡之耆民聚于庭谆切劝谕里中莫不感奋不浃旬得谷数万石仓廪弗能容登增构若干楹选公正耆民慎守防知出纳安吉有费氏者豪横武断夺人子女田园县官莫能制登列其罪状以闻竟迁徙其家人口田产悉还之民郡中肃然治湖州十有七年精白如一日】
　　张俊【献征录字俊民江浦人授德清知县县积逋税累数万凡十余年不能足俊设方畧不朞年皆办完时使者假公事行县以苛酷取财民不胜扰令以下闻风多避匿俊闻其且至曰民恃我以安我先避匿民将何恃独治事如故使者亦闻其名不复肆县人赖以安民有隂伺官府动静为奸利者俊亷得其实奏徙逺方一邑称快】
　　岳璿【献征录字文玑河南祥符人景泰辛未进士授山西道监察御史天顺元年以才望擢知湖州府先师庙废捐已俸倡修春秋丁祀乐舞久废璿敦延太常于乐舞者董正大成之乐以肃祀事谒胡安定墓考定侵界而封树之禁樵采祀瑗之所废又捐俸为构堂六楹有裨风敎霅溪上游有伏龙桥以木爲之屡修屡圯璿以石易木规制宏伟先是湖州属邑田赋科额不一而加耗无则吏胥诡弊滋甚璿疏其利病于朝乞每亩正赋外加耗一升余悉蠲去遂着爲令在任九年民怀其惠擢山东左叅政晋都御史巡抚辽东】
　　师宾【嘉靖湖州府志代州人天顺六年以胄监释褐知德清县明敏有爲厯九载讼平政理每公余坐梅花堂自适】
　　刘乔【嘉靖湖州府志字述宪万安人成化初知归安县政尚寛平每郊行劝农桑询利病谆谆以礼义敎民锄抑豪猾邑人赖之】
　　劳钺【治湖州府志字廷器九江人进士成化八年知湖州勤愼梗介政多恺悌建府学及城隍庙工程浩繁而财力不匮尝纂郡志】
　　余顺【分省人物考安庆衞人成化进士知安吉州创学建仓锄强恤贫凡有便于民者奋力爲之竟以刚直忤当道落职归】
　　陈景隆【德清县志字茂之长乐人成化进士知武康调徳清地当要冲景隆调度区画识既通敏加以持愼坦怀待物用是在官者输诚赴讼者归欵征为监察御史】
</div>
    <div class="pagination">
<a href="浙江通志_page454.html">上一页</a><span>...</span><a href="浙江通志_page450.html">450</a><a href="浙江通志_page451.html">451</a><a href="浙江通志_page452.html">452</a><a href="浙江通志_page453.html">453</a><a href="浙江通志_page454.html">454</a><span class="current-page">455</span><a href="浙江通志_page456.html">456</a><a href="浙江通志_page457.html">457</a><a href="浙江通志_page458.html">458</a><a href="浙江通志_page459.html">459</a><a href="浙江通志_page460.html">460</a><span>...</span><a href="浙江通志_page456.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
