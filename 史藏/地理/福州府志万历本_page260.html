<!DOCTYPE html>
<html>
 <head>
  <meta charset="utf-8"/>
  <title>
   福州府志万历本 - 第 260 页/共 280 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志万历本 - 第 260 页/共 280 页
  </h1>
  <div class="content">
   陈　艮　字从时，长乐人。洪武中，以明经荐授吏部主事；永乐初，与同僚萧仪因天变陈言忤旨，下诏狱，仪死，艮谪交趾。寻复官，遣阅辽东，又陈“军中弊政”四事，当事者忌之，出判严郡。舟行，有大蛇随之，艮曰：“是必有妇人冤者。”到官讯鞫得情，遂释之，人以为神。性友爱，与诸弟分产，田取其瘠者，有古人风。
　　张惟康　永福人。由选举，洪武中任武强知县。廉能干济，宽厚爱民。后以代去，民颂之不置。《一统志》作闽县人。
　　郑　珇　字孟文，福清人，洪武乙丑进士。授监察御史，坐事忤旨，调令吴县。吏民畏而爱之，以治行卓异，复入为御史，按广西。卒官。见《姑苏志》。
　　胡　龙　闽县人。洪武戊辰进士。任星子知县，廉勤公正，蔬食布衣，除革吏弊，民深德之，擢监察御史。见《江西通志》。
　　陆　引　字惟远，罗源人，性鲠直。洪武中，有荐其材者，上问为政治民之术，引对大称旨，遂授象山县丞，给之以符，有曰：“往，尽乃心，勤乃事。他日来觐，朕将合焉，以考尔职。其敬之哉。”引小臣，天语叮咛，惊喜过望。之官，锄强植弱，吏畏民怀。常俸外，一毫不取。视事二年，计口植蔬，家人盖不知肉味也。以勤民事积劳卒。先一夕，城隍守庙者寝，梦传呼甚喧：“新城隍乃陆丞也。”惊觉，走县问之，而引绝矣。见《宁波府志》。
　　林　源　字士仁，长乐人。洪武二十年，以贡中应天乡试。永乐初，知余杭县，首兴学校，劝课生徒，科目得人为盛。均赋役，缓催科。凡部使行县询林令，莫不以公勤廉敏称云。[HT6SS]见《杭州府志》。
　　嗣　字继之，一字宗彦，连江人。洪武甲戌，贡入太学。宣德二年，授连州判官，兴利除害，卓有政声。先是州累岁苦剧寇谭应真聚劫为害，嗣亲谕以祸福，悉纳款归化，境内戢宁。擢户部主事，州祀之名宦。后历河南参议，交趾布政，以老丐归。见《连州志》
　　李　骐　字孔逸，福清人。洪武丙子乡荐第一。初授陵水教谕，选刑科给事中，坐事谪景川学正。大学士杨荣荐其贤，擢弋阳令，公勤廉慎，吏畏民怀。见《广信府志》。
　　萧　福　福清人。洪武末，以儒士授嘉兴县典史。福廉勤宽恕，争讼者咸称其平。虽处卑官，而理剧余闲，读书讲学不辍也。永乐元年，又补乐安典史，其声无改于嘉兴。寻擢为监察御史。见《嘉兴、乐安二县志》。
　　李　兴　字希杰，怀安人。永乐初，以国子生授太平府推官，廉慎公恕。入为户部郎，擢知严州府。宽以抚民，严以束吏，设量衡于市，以平交易，催科度缓急预悬之期而民不敢后，闾里无惊呼之扰。改知广州府，行李萧然。见《严州府志》。
　　林　真　字汝实，闽县人。永乐乙酉乡荐，授慈溪令。秩满，擢江宁。尝上言时事，文庙嘉纳之。以疾乞补外，改宜兴，能勤于其职。妖贼龚伯谅词所连甚众，真办八十余人。
　　吴　复　字克礼，闽县人。永乐间，知印授太平府丰济仓大使。擢海盐簿，改吴县，以才著，遂擢为令，历官工部郎。景泰初，超拜通政，转工部侍郎，遣治河决。还报称旨，命督易州柴炭厂，居久之。天顺七年，以老乞骸，易州吏民诣阙奏留。后屡上疏，又屡乞留。复乃丐省墓，朝廷知其意，遂下复前章得谢。大学士南阳李文达以文华其归。见《嘉兴府志》。
　　刘　麒　字伯祯，闽县人。永乐乙未进士，授御史。宣德初，知南康府，作兴士类，勤课农桑，政治聿兴，士民爱而戴之。见《江西通志》。
　　陈　灏　字继周，长乐人。永乐丁酉乡荐，授松阳训导，改封川。擢监察御史，疏劾左右奸贪置于法。以佥事督学山西，转陕西按察使，致仕。初，灏为教官时，同郡严烜荐其才于朝，及灏为御史举职，故世以烜为知人。
　　林元美　名镠，以字行，闽县人。永乐辛丑进士。授上犹令。重建县治，修举百废，民畏而怀之，擢知宁海州。天顺元年，守抚州，以廉静镇浮俗，忠谨醇悫，政通人和，去后立祠祀焉。初，在海宁，途遇二僧，侦其盗也，亟收之，果他郡越狱者，人以为神。其在抚也，征士吴与弼献“金井水，玉壶水”六字，以况其清节。武林于肃敏公谦，素相引重，元美致政归，书“四知”字赠之，谓“其三知邑、州、郡皆九年，而卒知几以去云。”见《江西通志》。
　　陈　复　字鼎初，怀安人。永乐甲辰进士，历户部郎。正统四年，以荐知杭州，廉明简静，讼狱大减。公庭无事，日坐堂上读书，时或与群吏讲解律令。杭，剧郡也，复处之裕如。会以忧去，遮留者数千人。省臣上闻，诏夺情视篆。未几卒，杭民罢市巷哭。贫无以敛，民竞致赙，其子不受，泣曰：“吾父生平清白，讵可殁而污之。”按察使轩袿为归其丧。[HT6SS]见《杭州通志》。
　　叶　光　闽县人。永乐间，以明经为南海簿。莅政初，每事逊于尹，及摄邑廉明，吏不敢欺，民歌之：“南海簿，性不贪。百鸟凤，人中难。”见《广东通志》。
　　郑　建　字弘中，怀安人。宣德庚戍进士，改翰林庶吉士。宣庙亲试《诸葛孔明可与兴礼乐论》，擢建为第一。未几，授南雄府通判。郡民苦徭役，多逃窜，建奏蠲逋，招使复业。改处州，专莅银矿。民争讼累年，建为均其役，争息课完。闽寇邓茂七反，侵掠浙境，建分守龙泉，率民兵偕其子黼力战数月，斩首五百余级。复奉尚书石璞檄歼除余孽，建又直捣巢穴，散其胁从，还所虏男女二千余人。有司上功，升本府同知，食三品俸。官终浙江按察司佥事，致仕卒。
　　林　渭　闽县人。宣德元年乡荐。正统中，知海丰县，惇笃而介，吏民不忍欺。在治未三载，兴利弊革，庶务一新。卒于官。见《惠州府志》。
　　孙　珏　侯官人。以贡宣德间知铅山县，清勤仁肃。秩满当代，民不忍其去，赴阙丐留。复再任，前后几二十年。珏尝植松于坛庙，今皆林立，思其德者以比甘棠。见《广信府志》。
　　李　灿　字子珍，福清人。正统乙未进士。授万载令，转判衡州。灿居官猛宽得宜，所至民讼为之衰息。雅重教化，礼遇诸生，士论翕然归之。观风使者韩雍荐其廉能于朝，后卒于官。见《袁州府志》。
　　王　英　字孟育，侯官人。正统壬戍进士，历南京兵部、户部郎中，成化初，擢参议广东。会岁侵，雷、廉、高、肇四郡盗大起，都御史韩雍檄英赈之。英立法平籴，四郡赖以济。又与雍谋立饶平县控盗区，由是贼遂衰息，广人德焉。官至云南参政致仕。英性恬淡，不事表暴，所至以廉勤著。既得谢，杜门不出二十余年。
　　林　锦　字彦章，连江人。景泰庚午乡荐，授合浦训导。素知兵，时广寇充斥，巡抚叶盛闻锦名，檄摄灵山。未几，遂荐为令，诏许乘驿之官。锦单车叩贼壁，前后谕降二十余垒，又纵兵剿其不服者，斩获无算。督府上功，擢同知廉州。又用都御吏韩雍荐，擢按察司佥事，赐玺书，专守廉，进秩副使。锦完城浚池，立营堡，练士卒，贼遂不敢犯。又以廉通诸邑，水陆险远，为辟道梁舟。所在积谷备岁歉，贻廉数世利，广人深德之。锦负雄略，临事果于有为，而谦抑自持，能甘淡泊。莆田彭韶常称其清操可质神明。
　　林　璟　字继文，怀安人。景泰辛未进士。初授御史，后左迁曹州同知。才识明敏，虽案牍纷委，剖决如流，时称老法司。见《山东通志》。
　　邵　铜　字振声，闽县人。景泰甲戍进士。授监察御史，巡视京城，督两浙盐课，大著风裁。
　　英庙复辟，曹吉祥、石亨擅威福，与同列连章劾之，上怒，下锦衣狱，谪知寿光，改博罗。莅政严明，门无私谒，厘革弊窦，吏卒不敢为奸。尝督造册籍，括为易见图，至今博罗传以为式。抚臣荐其贤，擢知温州府，后致仕卒。见《惠州府志》。
　　张　浚　字文哲，闽县人。天顺已卯乡荐，授宁国教谕，改四会，擢饶平令。浚学有实用，其治饶平，修教令，兴学校，廉能公恕，人不敢干以私。时斗老谢全顽梗乱政，浚笞杀之，全子讼当道，浚不自白，郁惋病疽卒。家人垂橐归。民思之，祀于名宦。先是浚在四会。有海寇，浚以策干总兵陈锐，督府识其名。至是海寇充斥，抚臣檄督揭阳四邑兵御之，贼平，功未录，人惜焉。见《潮州府志》。
　　王　俊　字世英，闽县人。成化丙戍进士。改翰林庶吉士，授户部主事，以养归。复起，擢知袁州。俊为治持大体，吏民始畏惮，久而怀之。凡修学宫，浚水利，为袁人久远计。满九载，迁参政广东，抚化猺獞，广人深戴其德。见《袁州府志》。
　　邓　珙　字弘中，闽县人。成化丙戍进士。令常熟，为政严明，锄强扶弱。邑有巨豪马凯，每令至，即结以厚赀，恣其暴横，珙箠杀之，民称刚果。都御史毕亨疏其贤，耆民史信等诣阙乞留，诏下旌异之。后入为户部郎中，官终贵州参议。见《姑苏志》。
　　郑　琳　字文玉，闽县人。成化戊子乡荐，知象山县。性刚方廉介，执法不阿，权贵无敢以私干之，屠太宰目曰：“此硬头官也。”时人呼为“郑硬头。”孙，逑，字世美，嘉靖庚戍进士，仕至江西参议，刚介不能俯仰，绰有祖风。见《宁波府志》。
　　李　烨　字文晖，闽县人。成化壬辰进士。选御史，以言事谪武陵丞，清白自持，厘革奸弊。郡有剧盗，民诉之官，辄以贿免，烨至，察其情，悉置于法。武陵路当四达，民疲于传送，疏请所辖州郡分其劳费，民甚德之。寻飘然乞骸骨，垂橐而归。见《湖广通志》。
　　杨　彻　福清人。成化八年，以监生知遂溪。廉洁宽和，政修事举，民胥颂之。见《广东通志》。
　　陈景隆　字如初，长乐人。成化乙未进士。授武康令，改德清，选监察御史，擢山东佥事，守制归，卒。景隆襟度坦夷，号为长者，而居官廉介有立。为县令时，中官奉使倚势横索，景隆拒之：“吾官可去，剥民媚人，不可为也。”在台弹劾无所避。今武康、德清俱祀名宦。
　　宋　景　字世达，侯官人。成化乙未进士。宣令定海，持已廉，驭下肃，吏不能欺。值岁旱，徒行百里祷雨，辄应。用按察使杨继宗荐，擢户部主事，遣榷盐，闽广巨商无敢以私凂者。未几，卒官。见《宁波志》。
　　林　璿　字衡玉，闽县人。成化戊戍进士。授胶州守，改莒州，擢南京户部员外郎，后历官辽东苑马寺卿致政。璿再为州，俱有善政。在胶，断疑狱，脱无辜甚众。莒值岁饥，赖以赈救。二州人皆立祠祀之。见《胶州志》。
　　陈　崇　字德崇，怀安人。成化戊戍进士。授乐平令。乐平旧俗生女辄不举，婚娶多违礼，崇严禁之。又著《厚伦》、《正俗》二篇示民，由是俗稍变。擢监察御史，奉命按应天，发奸摘伏，人称神明。崇性纯谨，而遇事刚果不避难。同列彭程尝以言得罪，崇具疏论救，深为时议所韪。
　　黄源大　字子通，闽县人，成化癸卯乡荐。正德初，任襄阳府学教授。学博行廉，严立科条，教诸生日夜不怠，一时登进者多出其门。转知瑞昌县，兴利除弊，介然无所挠，政声籍甚。教谕魏暹采其事，题曰“遗德十迹”。见《湖广江西通志》。
　　叶仕美　字邦彦，闽县人。成化丙午乡荐。正德中，知蕲州，耿介明毅，见忤宗藩，不为少屈。流贼入寇，单骑集兵御之，城赖以全。见《湖广通志》。
　　阮时懋　字勉夫，闽县人。成化丙午乡荐，授训导。擢令宜山，锄强发奸，无所畏避。居久之，转庆远判。庆远苦洞夷时出杀掠，郡人闻时懋至，喜曰：“是铁宜山也，吾属无患贼矣。”时懋为设方略御侮，又请于其上，筑四关土垣，保障之功，至今赖之。后擢思明同知，未任卒。
　　陈元宪　字一章，连江人。弘治己酉乡荐，授崇明令。先是邑有施氏、纽氏，皆豪族也，因争田各聚众千余，官捕急，惧诛，遂航海为盗。元宪至，谕令复业。事闻，诏赐金币旌之。擢临江判，会大帽山贼掠诸郡县，元宪以兵讨贼，俘获甚众。内有五十余人，贩商也，为贼所虏，太守疑其贼党，元宪鞫实，悉纵焉。元宪有吏才，而存心仁恕，所至人深德之。后迁云南提举，以亲老丐归。见《临江府志》。
　　李廷仪　字鸣凤，闽县人。弘治庚戍进士。授定海令，有惠政。满九岁，迁判顺天府。外戚夺民田。为直其事，以田归民，忤外戚，谪六安州同知。属邑霍山饥，巡抚牒赈，所全活甚众。用救荒劳，擢贰南安。南安，岩郡也，贼阻山谷，时出剽掠，募能走险者，帅之进讨，俘斩五百余，降渠魁陈白能等数十人。督府攘其功，耻于自言，遂以老疾引归。廷仪为人恺悌率易，无他肠，雅嗜酒，善声诗。内行纯至，笃于天伦。少乳于丘嫂，母事之，嫂没，哀恸，遂至感伤不起云。子源，举乡荐，官至嘉兴通判，有诗名。见《宁波府志》。
　　王　介　字节父，侯官人。弘治壬子乡荐，授婺源训导。转令咸宁，改江夏，擢广州府判。正德间，知全州，忤贵人意，以为武定军民府同知。未几，竟坐前事罢。介为人刚正，而果于有为，所在人怀之。历二县令，民以其不阿也，号“铁尹”。去之日，老幼扶携，追送依依，泣不忍别。判广州，百姓歌之：“金玉满万，难得府判。”全州有光禄丞唐夔者，横于乡，介稍裁以法。夔，蒋少宰姻也，遂入其谗，归，僦屋居，无担石储。子镗，进士，官至吉安同知。兄子蓥，字鼎文，正德已卯年乡荐，授沔阳学正，历官刑部郎中卒。蓥通晓世务，尝守寿州，有惠政，都御史下其法列郡。家居孝友，镗少孤，实抚而教之。见《湖广通志》。
　　黄　澍　字文泽，镐之子。以荫入太学，领弘治壬子顺天乡荐，历姚安知府。澍守郡清平明恕，建栋川书院以课生徒，购朱能剧盗以雪冤狱，郡称神明。见《云南通志》。
　　何继周　以字行，闽县人。弘治壬子乡荐，知莱芜县，廉慎有为，讼无留滞。时有奸民暴横，悉实于法，境内肃然。尝建书楼以教生徒。旱蝗，斋祷，天雨，蝗尽死，迁知胶州，民为立石。官终南昌府同知。见《山东通志》。
　　傅　显　字达夫，侯官人。弘治壬子乡荐，出守武岗州。显仁恕明允，民至其庭者一见不忘。有司六事无不修举。暇则与诸生辩疑解惑，有古循吏风。其居家也，以孝友称，夙为乡评所重。见《湖广通志》。
　　陈文试　字道衡，长乐人。弘治丙辰进士。授临川令，首除豪猾，政声大著。选监察御史，际孝庙励精治道，乐闻谠言，文试陈“敬天修学”十二事，多见采行。[HT6SS]见《抚州通志》。
　　谢廷瑞　字邦应，长乐人。弘治壬戍进士，知琼州府。守郡数载，有经略而心事炯然，威慑峒黎，民藉帖席，琼之父老称为“百世牧摹”。见《琼州府志》。
　　李时仪　字端夫，长乐人。弘治间，以贡知颖上。省刑薄敛，不阿贵势，邑人以“扳李”目之，编户增为一十九里，民至今颂其善政。见《颖上县志》。
　　林　高　罗源人。由岁贡，弘治间任阳山知县。劳心抚字。政尚宽和。县自改设以来，凡草创，高悉心综理，视邑如家，县署学宫，罔不新饬。邑之良吏以为首称。见《连州志》。
　　郑余庆　字崇善，闽县人。正德丁卯乡荐，为定海令。劳心抚字，不务繁苛。嘉靖初，岛夷入贡，构隙倡乱，庆缮城隍，严备御，境内获全。又为建闸作碶，灌溉民畴；修学置田，作兴士类，奖缪廉五世同居，以风顽嚚。岁饥，发廪，陈“救荒十事”以赈贫困。用积劳卒，民哀而怀之。余庆少孤，奉母至孝。大母欲以先业多分叔父子，余庆请于母，承志弗违。舅氏以屋售，既受矣，母色不怡，余庆即以券还舅。士大夫私谥之曰：“恭孝。”见《宁波府志》。
　　陈伯亮　字执之，福清人。正德戊辰进士。初知崇德县，严制豪强，痛绳奸猾，讼狱衰息，废坠振修，境内肃然，民不知扰。以最入为监察御史，督学南北畿甸，多士服其公。复以为四川督学副使，未上卒，中外惜之。见《崇德志》。
　　陈　坡　字克荣，怀安人。正德庚午乡荐，任高明知县。严明果断，吏不敢欺。筑堤防，劝农桑，兴学校，修廨宇。贼劫小峒等都，坡率兵御之。斩首十余级。又诛导贼区克已等二十余人，境内遂安戢。见《肇庆府志》)。
　　林继显　字德纯，闽县人。正德癸酉乡荐。嘉靖初，任新宁知县，尚教化，省刑罚，均徭役，举废坠。廉介之操，八年如一日。百姓思之。为立碑以志爱。见《湖广通志》。
　　张文造　古田人。弘治乙卯乡荐，授新宁令。先时，邑多盗，民卧不帖席。文造至，始为方略，革去总甲，设乡长总统之，村长分统之，各乡动息，月朔必报关。民间有不法，无不先知者。以故令行禁止，盗息民安。逾年卒，民抚膺叹曰：“天若假令以年，吾夜户可无闭矣。”见《广东通志》。
　　陈毓贤　字则英，长乐人。正德丁丑进士，历工部郎，擢陕西参议，转兵备山西，终广西参政。毓贤有治剧才，为工部，以浚漕渠劳，超拜陕藩兵备，地傍塞。毓贤又晓畅军事，边境赖之。代王左右欲于冀北界凿河溉庄田，毓贤不可，赂以黄金数十斤，危言拒之，乃不敢强。在广西，有军功，未上卒。居官二十余年，橐无长物。
　　林士元　字世仁，闽县人。正德已卯乡荐，知香山县。士元宽厚慈爱，每听讼，恬声与之细语，尽得其情。久之，民益相亲，如家人父子然，一讯即吐其实矣。学宫在蓬峰山下，科第久缺，为改建城中，自是贤书相续。有行部者索之贿，士元奋衣起，曰：“朘以奉上，吾死不为也。”遂以母老乞改教，竟为所尼，迁审理，致仕归。见《广东通志》。
　　高应祯　字贞甫，闽县人。正德辛巳进士。初知湘潭县，时安攸流寇越境啸聚，祯多方缉治，境内获安。而尤兴学育材，创书院，与生徒讲学其中。邑有祠，廖道南为之记。[HT6SS]《见湘潭志》。
　　林庭杓　字利高，翰次子。以荫入太学，授南京都事，擢经历庆远知府。出牧远方，能以清静宜民。满九载，将赴吏部，卒于途，行李萧然。庆远民思而祀之。
　　吴世泽　字宗仁，连江人。嘉靖癸未进士，由郎署出守严州。世泽明慎练达，兴贤劝学，节用爱人。时遂安矿徒猖獗，亲捣其巢擒之。衢婺大水，豫为之备，民赖以安。擢广西副使。见《严州府志》。
　　李　性　字仲复，长乐县人。嘉靖癸未进士。初任东莞县，不以家累自随。政尚平易，而公庭肃清，吏胥望而畏之。时势豪夺海利，性追而归之疍民。徭役悉均，里甲不扰，称良吏云。官至辰州知府。见《广东通志》。
　　高廷忠　字允卿，长乐人。嘉靖乙酉乡荐。令奉化，首刬法之不便于民者十余条。每日戴星出入，不务钓名，惟顺人情，宜土俗，期于政行事集而已。尤能节用，不滥费，不苟取。有馈海错而潜置金其中者，即默返之，不扬于众。其贞而律已，而容人之过类如此。值夏旱，屏盖步祷，凡五日，雨如注，民赖不饥。其竞竞自守，六年如一日也。民德之。为立祠以祀。见《宁波府志》。
　　陈　京　字世周，怀安人。嘉靖丙戍进士。由大理寺正，出知金华府。政持大体，不事烦苛。严禁溺女，所活者以千百计。郡有势宦请城中隙地，京曰：“是安可以与人乎”?当地檄与之，竟不听。城内四牌坊久废，京伐石复建，或曰：“镌巨宦姓名乎?”京曰：“吾守郡则经野恤民，通商惠工，吾事也。镌此何为?”于显要一无所狥。暇则作书饮酒以自适而已。当道有议其不事事者，遂飘然解组归。见《金华府志》。
　　王德溢　字懋中，连江人。嘉靖丙戍进士。初授慈溪知县，清介自持，谦恭下士。里有去县远者，盗贼充斥，亲临缉薙。又择其子弟可向学者，考校奖掖，以鼓其趋，嚚顽之俗一洗。又浚杜、白二湖以广灌溉，民戴之如父母。应召去，老幼泣送于途。擢监察御史，官终广西佥事。见《宁波府志》。
　　王时中　字执之，侯官人。嘉靖戊子乡荐。初署顺德谕，师范端方，教人必以求放心为要，因号“心斋”，诸生敬而信焉。寻迁阳朔令，擢守横州。行政廉平，断狱多从宽恕，作兴士类，爱惜民财，横人戴之如父母。后以简于承奉，改调归，遂终养不出。见《广西通志》并《广州府志》。
　　邓　迁　字世乔，闽县人。嘉靖戊子乡荐，令香山。首下车，即峻绳里胥贽饣鬼，一邑肃然。县多寄庄，另立顺德、新会等都，推才干一人为领袖，赋役尽完。修建书院，暇则与诸生讲学其中。政教兼举，治行最于诸邑。升嘉兴府通判，署嘉善，有筑城功。见《广东旧通志》。
　　陈子文　字在中，闽县人。嘉靖己丑进士。授麻城令，转户部主事，历员外郎中，擢知长沙，改池州，官终湖广按察司副使。子文精敏沈毅，始为麻城，麻城俗喜讼，号不易治，子文绰然有余，老吏猾胥缩手，不得取民一钱，隶卒立庭中，凛若木偶。期年县内称治，俗为之变。后擢他官，并为郡，大抵治仿麻城。在湖广，以勤民事卒。初，子文父钅基，雅有知人鉴，教谕贵溪，识夏相言于诸生中。及子文贵，夏相以通家子欲致门下，子文固谢避。夏相怒，遂不复省录。士论以此尚之。
　　林　恕　字道近，长乐人。登嘉靖乙丑进士。授江西知县，历都察院经历，擢守雷州，后官终云南按察使。恕在雷有惠政，浚湖渠，筑海堤，为民利。锄强扶弱，不避权势。郡人镌石于庭纪其绩。见《广东通志》。
　　王子聪　字汝达，闽县人，领嘉靖甲午乡荐。初知于潜县，清勤守官，不取一钱，而民间利病，微隐毕见，邑号为“玉壶水。”破天目山大盗鲍邋遢等，斩获贼党三百余人。御史舒汀荐治行第一。未几，丁艰去，再补景宁县，其治犹于潜。迁任日，行李萧然。两邑人俱祀之名宦。见于潜、景宁志。
　　陈元珂　字仲声，怀安人。嘉靖乙未进士。初，以户部郎谪判德庆州。擢南雄同知，视郡篆，擒妖贼陈永富、杨天庆等。擢金华知府，政尚严明，重风教，举乡约，一时称治。升宁绍兵备，建狼牙营，筑余姚城，佐督府胡宗宪歼贼于海上，余党攻舟山督府，檄元珂监军破之。擢湖广参政，会有齿奇齿乞督府者，元珂俱报罢。庚申，福州三卫卒变，偕侍郎马森出谕之，卫卒随定。见《金华府志》。
　　李丕显　字宪文，长乐人。嘉靖乙未进士，丕显初以举人署休宁教谕，操行廉正，日集诸生谈经较艺，士悦而心服之。既登第，知永嘉，治剧理烦，爱民养士，贤声大著。擢南京监察御史，官终赣州知府。见徽州、温州二郡志。
　　翁世经　字可直，福清人。嘉靖乙未进士。授户部主事，历员外郎中，擢梧州守，官终广东布政。世经峻洁有才，在郎署著声。为郡，厘剔积弊，梧人称便，抚臣至，下其法为列郡式。秩满三岁，观风使者奏留之。郡立祠以祀。见《梧州志》。
　　王继芳　字师启，闽县人。嘉靖庚子乡荐，知仁化县。操行廉介，首以兴学爱民为务。事持大体，动必以正。捐俸建濂溪书院，日集诸生讲业其中。民始畏而终怀之，建碑以纪其绩。官终永定知州。《见仁化志》。
　　李　庶　字季卿，福清人。嘉靖辛丑进士，官至刑部郎中。初知金华县，守正奉公，抑强扶弱。时有柄臣北上，道出兰溪，郡邑皆往候，庶曰：“劳民伤财以庇吾官，心窃耻之。”竟不往。上官有所过，私相戒曰：“无令李知县知也。”甲辰、乙巳两岁大饥，庶竭诚祷祈，发廪平籴，全活甚众，邑人德之，祀名宦祠。见《金华府志》。
　　周文燫　字伯熙，闽县人。嘉靖癸卯乡荐，知三水县。守廉洁而政宽平，诸不便于民者毅然去之。营建逸举，民不告劳。上官高其能，荐知六合县。见《广东通志》。
　　石　磐　字民渐，长乐人。嘉靖丙午乡荐。初令临淮，公审编、省里甲，招还流亡甚众。有吏部子经其邑，家奴过索夫役，破仪门，磐笞之，系于狱。留守太监令向伏谒，磐绝不与通，太监遣人来诃责，磐亦笞之，弗顾也。河决沛以西，磐力主筑马堤，功成，人呼为“石公堤”，尸祝焉。擢职方主事，条边事甚悉，尚书霍异奇之。两广倭乱，时磐为岭西佥事，行至肇庆，倭陷双鱼所，雷、廉大震。磐躬督将士出战，复双鱼，斩首一千五百，生擒四百人，追余贼于牛牯墩，富林、铁场，悉平之。擢参议，时督府欲多叙功，磐不可，忤督府意，竟罢归。
　　林　森　字起新，闽县人，嘉靖己酉乡荐，知嵊县。森奉母孝，尝曰：“吾无以怡母，当为好官以慰吾母。”恤困躬，抑豪右，均图役，吏胥束手。凡例金皆却，以然不能事上官。以调去，行李萧然。里老醵赆，森曰：“必橐中无一钱，我心始安。”卒不受。有行部使者署其考曰：“气尚如山，心清如水”，人以为确言。见《绍兴府志》。
　　王希周　字文治，闽县人。嘉靖乙酉乡荐，初授瑞安教谕。周秉性冲夷，持身端谨。士之贫者，常捐赀恤之，士以是爱而怀焉。嘉靖辛酉，擢和平知县，仅三月，东埧居民张德杰者，有邻邑人寄宿去，通判黄佳以为盗也，纵牙爪捕之急，德杰受迫而死，因言东埧居民尽窝盗，欲屠之，促县同举，希周不听。夜勒开门发兵，希周曰：“事急矣，无如之何?”遂拔剑自刎，佳乃止。见瑞安、惠州志。
　　论曰：昔孟氏言：“所恶有甚于死，则凡可以避患者，有所不为。”彼王令何患之避而继之以死也。百里之命，惟令所操。民而盗也，令能诛之；民而枉之以盗也，令能直之。胡区区一郡，卒堕左右之奸，而屠戮吾民，且挟令与之俱也。令于斯时，陈说利害，理谕势禁，卒虽凶残，敢不宁承以退，如其不然，则拔剑当车，卒即悍然执兵以与我从事乎?乃智不出此，仓皇自刎，亦其计无复之耳!鸣呼!令何以死哉?虽然令不死，东埧不生，余又安可谓其死之与鸿毛等也?
　　李遇春　字以仁，闽县人。嘉靖壬午乡荐，由户部郎出知柳州府，调寻甸。遇春和易慈祥，以兴革为己任。筑河堤，浚渠道，置仪田，寝征调，严闭纳石岗等矿场，分属四十三寨夷落，以忤抚臣。再调不赴，寻人至今思之。其居家也，夙以孝友著，盖宗族乡党无间言云。[HT6SS]见《云南通志》。
　　陈懋观　字孔质，长乐人。嘉靖癸丑进士。初知会稽县，甫数月，政声流浃，以忧归。服除，适山阴令缺，邑人愿得懋观，遂补山阴。懋观为人廉静宽和，顺民好恶，缓征简讼，恬淡若寒士。邑当前令暴虐之后，民喜若更生。征拜给事中，以言事谪推官，调南京吏部郎中。出为庐州知府，士民爱慕，不啻会稽，山阴也。戊辰觐还，渡淮舟覆，不死，人谓天实庇之。寻卒于官。越之民祠于卧龙山麓。见绍兴、庐州二府志。
　　郑惇典　字君敕，侯官人。嘉靖壬戍进士。初授无为州知州，历刑部郎中，出知袁州府。惇典廉公有威，励精果断，拊循贫弱，禁戢豪强，清逋负，节浮冗，境内肃然，袁人为之谣曰：“抱案吏从水上立，诉冤人向镜中来。”先在无为，筑圩以障水患，民至今德之。为江陵党所挤，居乡以方正称。见《萍乡县志》与《无为州志》。
　　谢汝韶　字其盛，长乐人。嘉靖戊午乡荐，初授钱塘谕，端士习，正文体，弟子翕然称得师。历令武义、安仁，以廉明著，有惠政，迁承天同知。承天大贾以赀结江陵相，怙势不法，汝韶廉得罪状，置重辟。德安守藏吏多猎民间金，汝韶按治无所贷。以持正，多与时忤，左迁傅吉藩。无何，江陵予告归，诸宗藩稇载而馈，汝韶导王以常礼修唁，江陵大怒。故事王傅客见监司赵观察，故江陵党，希相意，欲抑令如属吏。汝韶笑曰：“王傅之膝可易屈耶。”遂挂冠归，年才四十余。杜门著书，凝尘满席，外事不问也。所著《碎金集》、《天池存稿》。见钱塘、武义二县志。
　　叶朝荣　字良时，福清人。应隆庆改元恩贡，授九江通判，主督赋。朝荣洁已恤民，逋赋毕登，佐榷关主进，秋毫不缁，免商缗无算，台使者贤之，数令摄邑。瑞昌城有瀼河患，为凿河疏其下流，城得无啮。彭泽城圯，即鸠工修筑，屹然为江省门户之障。二邑人尸祝至今。满六载，擢知养利州，复筑城建学，凿陂塘，垦田导水，经画创置，皆贻民百世利。暇则与诸生谈说经术，迪以纲常，至蛮夷君长亦欵关受学，州俗一新，埒于中土，卒之日，僚属检其囊，仅书数函，衣数袭而已。士民奔走巷哭，立祠以祀。朝荣攻苦督学，专务穷理，以力行为先，而要归于诚，曰：“一不诚则百美莫赎矣。”授徒时，四方士执经如云，以科名显者甚众。大司马吴公文华称曰：“真古人”，大司徒谢公杰称曰：“学为醇儒，士为循吏。”所著有《诗经存固》、《四书述训》、《芝堂稿》行世。见彭泽县、养利州志。
　　林庭植　字槐聊，福清人。隆庆辛未进士。万历初，知上虞，调龙川县。庭植操履端毅，首禁佛教，定婚礼，建学宫，修县庾，悉却鱼苗牛剥诸例金。猴岭贼作难，霍山白莲社作变，设计剪除，民免荼毒。寻卒于官，士庶罢市巷哭，立祠以祀。见《龙川县志》。
　　郑懋洵　字克睿，闽县人。万历癸酉乡荐，知南和县，一尘不染，百废俱兴，吏畏民怀。性简亢，与僚属相龃龉，诬以侵赈，遂夺官。时值蒋以忠守广平，怜之，为输其赎。复授徒于临清年余，籍其束脯始得归。见《南和县志》。
　　论曰：六合元元之众，委命于剌吏，宅生于县令。苟非其人，民受其殃，诚哉是言也。自封建而郡县，汉室良吏为盛，然品而隲之，则爱民如子，吏不忍欺者，上也；所居无赫赫名，去后常见思者，次也；下此则苍鹰乳虎，令民重足一迹而已矣。三山一郡，乘朱轮而绾墨绶者，奕奕累累。然以慈仁著则驯雉烹鲜，以廉介称则悬鱼尘甑，要皆垂爱民之泽，贻去后之思者也。余详采郡国之乘，悉收而纪之，非有所载，不敢以燕石与荆璞并称。《诗》曰：“岂弟君子，民之父母。”。呜呼!若赵景纯以下诸前修，庶几近之矣!
　　林　赐　字伯予，长乐人。洪武癸酉乡试第一。永乐间，教谕乐平，问学该博，持守端严，巍然一时之望。见《饶州府志》。
　　林　钝　字叔鲁，闽县人。永乐癸卯乡荐，授常山训导。常山久阙科第，钝至，立条约，勤训导，与诸生讲论，或至夜分忘倦，由是士相继登贤书。迁兴国教谕，作人如常山。所在诸生怀之。钝卒，常山、兴国咸立祠祀焉。钝行谊高洁，精于礼经。子三人，后皆登第，曰清源、曰泮、曰濬渊，时谓之“三凤”。
　　赵　正　闽清人。宣德己酉乡荐。景泰间，授上海教谕，终日坐堂上讲授不辍，夜则振铎以警诸生。既仕而休。及门之士犹念之，曰：“安得如斯人者以励后进乎!”见《上海志》。
　　陈　汉　怀安人。正统辛酉乡荐，授新兴训导。经明行修，训诲不倦。时寇攻城，汉设策御敌，贼遂引去。有司以其能，檄往招抚，贼首罗寅弟等凡二万余俱闻风归服。见《肇庆府志》。
　　谢　睿　字元思，闽县人。正统丁卯乡荐。景泰间，授靖安教谕，训人有方。后官至国子监学正，兼翰林院检讨。
　　翁　宾　字文兴，连江人。景泰庚午乡荐第一。为束鹿训导，学纯行洁，训迪多士，一时彬彬称盛。见《保定志》。
　　林　荣　字尚仁，闽县人。景泰庚午乡荐。宣德间，为海盐谕，以经义德行为教，诸生贫而束脯者，辄谢绝之。卒于官，几无作敛，士哀而慕焉。见《嘉兴府志》。
　　曾师孔　字囗囗，怀安人。景泰癸酉乡荐，初授嘉善谕，再补合肥。师孔宅心严正，问学有渊源。势利声华，未尝一涉胸臆。诸生贫者，往往捐常禄助之。禄地弟子交称为良师。见嘉善、合肥志。
　　吴伯璋　以字行，闽县人。天顺已卯乡荐，授宣城训导，改全州，迁乐清教谕。伯璋三典教职，勤于诲诱，诸生有美质者汲汲造就之，惟恐其不能成也。性恬淡，不以一毫干人，所在有司礼重焉。全州大司空蒋升与其弟少傅冕俱出门下。文定受教尤深，至今粤人谈之。
　　陈　明　字文显，闽县人。成化戊子乡荐，善属文。历官高唐、沔阳学正。四方之士负笈来学者甚众。
　　郑　升　字仲平，侯官人。成化癸卯乡荐，署揭阳教谕。问学该博，历寒暑必衣冠与诸生训解经义，尝和龟山《此日不再得》诗以励之。时有议省学仓于际留者，升争之曰：“此祖宗成法，不可变也。使吾师生候支于县司，岂所以养士哉?”事闻，巡抚是之，岭东道学仓赖以不废。升国子助教，官终岷府长史。见《广东通志》。
　　陈德懋　字时勉，侯官人。弘治辛酉乡荐，任平阳谕。德懋善讲解，于经书要旨多独诣。常集诸生于斋舍，督其课业，察其勤惰，至丙夜不辍。而赈贫却馈，多士相庆得师。见《温州府志》。
　　郑伯和　字节之，闽县人。弘治辛酉乡荐，授无为州学正，转国子博士。秩满当迁，吏部郎薛蕙，伯和门人也，雅欲超拜伯和他官。伯和固求散地，乃以为寿府长史。居久之，致仕归，卒。伯和坦夷长厚，未第时，以礼经授门下士甚众。及拜官，又每以教为职，故不乐他徙。退而处乡，犹谆谆诲诱后进不倦。闻人之善，若已有之，见人子弟力学，有得辟举者，若已子弟得之也。天性至孝，嫡母林幼抚有恩，遇忌日必哀慕，年逾耳顺，祭犹泣下。亲党贫者，随多寡周给，力虽不足，而意每有余，乡人咸敬服其德焉。见《无为州志》。
　　高应经　字继道，闽县人。正德已卯乡荐。初授祁门教谕，性行刚介，作人先道德而后文词。语爽气和，恩意恳至，士习翕然不变。历崖州知州。卒，贫无以葬，祁之弟子尚赍金往助，其怀慕若此。见《微州府志》。
  </div>
  <div class="pagination">
   <a href="福州府志万历本_page259.html">
    上一页
   </a>
   <span>
    ...
   </span>
   <a href="福州府志万历本_page255.html">
    255
   </a>
   <a href="福州府志万历本_page256.html">
    256
   </a>
   <a href="福州府志万历本_page257.html">
    257
   </a>
   <a href="福州府志万历本_page258.html">
    258
   </a>
   <a href="福州府志万历本_page259.html">
    259
   </a>
   <span class="current-page">
    260
   </span>
   <a href="福州府志万历本_page261.html">
    261
   </a>
   <a href="福州府志万历本_page262.html">
    262
   </a>
   <a href="福州府志万历本_page263.html">
    263
   </a>
   <a href="福州府志万历本_page264.html">
    264
   </a>
   <a href="福州府志万历本_page265.html">
    265
   </a>
   <span>
    ...
   </span>
   <a href="福州府志万历本_page261.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
