<!DOCTYPE html>
<html>
<head>
    <meta charset="UTF-8">
    <title>永安县志 顺治本 - 第 22 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永安县志 顺治本 - 第 22 页/共 42 页</h1>
    <div class="content">内　　官
　　

　　欧　贤　二十九都人。正统己巳，选入内廷。颖敏好学，识理道。天顺改元，以长随转奉御，升御马监右监，寻迁左少监，未几升太监。宠数优隆，赐蟒衣、玉带，免原籍赋役，令有司起第。
　　英宗遗命司香裕陵。越成化甲午，改景陵监堂印。寻奉敕镇守居庸关，赐蟒衣一袭。时边报不宁，移镇陕西。辛丑，奉敕审录罪囚，多所平反。癸卯，削平洮贼，赐白金表里。甲辰，关中大饥，贤与都御史郑公时请内帑银百万两买粟。公曰：“有银无粟，民终无济，亟请拨漕运官粮抵汴、赴陕。”朝廷可其奏，全活者十五六。乙巳，民方凋瘵，春耕不给。乃出官廨所蓄豆谷，给散军民为种，其惠甚溥。是年冬，贼入靖虏，躬率官军兼程而进，斩首千余级，获辎重、驼马无算，赐敕奖论。宪宗皇帝得报，岁加禄米十五石。迨孝宗即阼，有白金、彩段之赐。是年冬，虏犯兰靖地方，与巡抚亟修堑以断贼归路，果一鼓而歼之。庚戌，啰哩入寇，即移檄守臣扑灭，未浃旬，悉就擒戮。又获宝钞、文绮之赐。辛亥春，复赐蟒衣二袭。及卒，遣神宫监太监刘忠谕祭。公天性淳朴，无崖岸、骄贵之习。训诸子侄，毋恃势位，各安本业，亦不为营求以叨爵秩，又绝他生福利之念。太师张懋谓：“昔马存亮、杨复光之弭乱讨贼，郑众、严遵美之辞赏避权，吕强、张承业之忠亮朴素，出乎其类，欧公兼有之矣。”故备书之，俾来者视以为式。知县苏民望志





仪　　宾
　　

　　陈濲金　二十六都贡川人。为岷府仪宾。五代孙陈文奎，今为唐元王府仪宾，占籍湖广武冈州。
　　

期　　寿
　　

　　陈　庆　年一百一岁，吉山人。
　　吴　茂　年九十九岁，在城人。
　　赖宗镛　年九十岁，大湖人。
　　李　荣　年九十七岁，在城人。

寿　　官
　　

　　麻　定　年九十六岁，在城人。
　　饶维岳　年一百岁，在城人。
　　吴成鲤　年九十六岁，在城人。
　　范　儒　年九十六岁，安沙人。
　　赖士畅　年九十四岁，大湖人。
　　刘德胜　年九十九岁，在城人。
　　


　　

卷八　杂　志

祥　　异
　　

　　嘉靖二年三月，太平坊火；六月，仁义、安仁二坊火。共毁民居千余家，有司赈恤被火之家。
　　三十五年四月二十四日，大水，漂去民房以千计。
　　三十六年，流贼李有胜、张石秉劫掳贡川、金井，杀死军馀三十六人。
　　三十七年，广贼劫贡川，杀戮、烧毁过半。
　　三十八年十月，马骝见大类黑眚。
　　四十年，饶平贼苏阿普等抵南城外，烧毁房屋并唐王庙、西桥。
　　四十一年，三十都民邓兴，以平米为名，啸聚流劫者三年。江广军门召曾婆婆兵，本省军门发李游击兵攻剿。周知府招降苏阿普、赖忠潭、傅诏五等，贼始平。招安之际，邢存嗣、朱继文周旋其间，勇义服人，功居多。林天赠南营统贼兵，十六年而散其党，地方以宁。
　　万历三十一年三月，哄传怪异，或人形，或兽形，或绕梁排闼。男女昼夜团守，至用桃枝求神符，驱之方息。
　　四十八年暑月，南门外马岭屴木塔有狐祟痴汉，为迷者众。时正午，霹雳震之，妖殛塔心，砖存。
　　崇祯七年三月末旬，西门外异火烧叶家楼、黄宅车，延及南门外，居民瓦砾，唐王庙岿然无患，疑神灵护之。
　　九年八月初二，唐王庙边失火。其曲橑巷、梨仔坑远近尽毁，庙又安然无事，信神之显也。
　　崇祯十七年正月元旦，日蚀。上元，月蚀。八月初一日，晕数重，巳、午、未三时方解。
　　乙酉年八月间，汀、漳流寇数千，从南门外攻城，火燃，西、北二门尽毁。时县令徐率兵民守御，发炮击死贼五人。阅三日，几陷。以内应被诛，群贼宵遁。
　　顺治四年四月间，淫雨淋漓，不计时日。城内外民房坍塌，四野田亩漂崩千数。上司来文，县查报灾伤，赈恤豁免。
　　顺治八年四月初十辰刻，小溪水涨滔天，观者丛于西桥。倏然桥毁，溺死者三十余人，滚去民房、舟车不可胜计。



丘　　墓
宋
　　

　　陈世卿墓　在县北二十七都。夫人罗氏附葬焉。王安石撰碑，铭世卿墓。曾巩撰神道碑。

明


　　林腾蛟墓　在二十六都金山堂。佥事詹莱撰墓铭。
　　李杏墓　在二十七都畲里。参政黄钟撰墓铭。
　　罗明祖墓　在城北二十七都瑶田。参政陈道辉撰铭。


寺　　观
　　
寺　　观
　　

　　高飞寺　在县东北偶城内。唐中和二年建，明正统间重建，为祝圣道场。历代远，圮坏，更易。丁亥冬，贼寇后益颓落，百灯几覆。知县陈廷枢目击怆心，捐俸招僧，鸠工修理。近得次第改观，亦一时弘丽也。
　　栟榈寺　在山北岸溪入数武许。创自晋，天福五年建，宣德五年重建。崖壑奔放，林木蓊然，如龙蟠虎伏，云蒸霞锁，时有仙子摇曳其中。历今近千百载。凡名流韵客、维舟探胜者，墨迹鳞堵，不可代记。
　　上灵峰寺　唐天祐二年建。
　　进福寺　五代间建，成化二年重建。二寺俱在二十四都。
　　同化寺　唐中和四年建，宣德元年重建。
　　善积寺　唐会昌元年建，正德三年重建。二寺俱在二十五都。
　　宝应寺　在二十九都。宋景祐四年建。
　　禅林寺　宋大中祥符六年建。
　　宝林寺　元延祐元年建，景泰三年重建。
　　招化寺　唐会昌元年建。三寺在三十都。
　　小进福院　在二十四都。
　　翠云院　二十五都。宣德四年重建。宋陈世卿、张君谷肄业之所。
　　大进福院
　　上景福院　唐贞元二年建。上二院在二十八都。
　　保宁院
　　五峰院　上二院在二十九都。
　　永庆院
　　天盖院
　　感恩院
　　感应院
</div>
    <div class="pagination">
<a href="永安县志 顺治本_page21.html">上一页</a><span>...</span><a href="永安县志 顺治本_page17.html">17</a><a href="永安县志 顺治本_page18.html">18</a><a href="永安县志 顺治本_page19.html">19</a><a href="永安县志 顺治本_page20.html">20</a><a href="永安县志 顺治本_page21.html">21</a><span class="current-page">22</span><a href="永安县志 顺治本_page23.html">23</a><a href="永安县志 顺治本_page24.html">24</a><a href="永安县志 顺治本_page25.html">25</a><a href="永安县志 顺治本_page26.html">26</a><a href="永安县志 顺治本_page27.html">27</a><span>...</span><a href="永安县志 顺治本_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
