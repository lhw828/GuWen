<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 4 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 4 页/共 29 页
  </h1>
  <div class="content">
   水经注集释订讹卷四
　　归安沈炳防撰
　　河水四
　　河水又南过河东北屈县西【今吉州北二十里有北屈县故城】
　　河水南迳北屈县故城西十里有风山上有穴如轮风气萧瑟习常不止【明统志山西平阳府吉州北三十里有风山】当其冲飘也而略无生草葢不定【朱笺云事类赋引此作当其冲所略无生草御览引此作葢常不定】众风之门故也风山西四十里河南孟门山【明统志孟门山在吉州西七十里】山海经曰孟门之山其上多金玉【今本山海经作苍玉】其下多黄垩湼石淮南子曰龙门未辟吕梁未凿河出孟门之上大溢逆流无有丘陵高阜灭之名曰洪水大禹疎通谓之孟门故穆天子传曰北登孟门九河之蹬【按穆天子传云北升于盟门九河之隥玉篇曰隥险阪也或作蹬】孟门即龙门之上口也实为黄河之巨阢兼孟津之名矣此石经始禹□河中潄广夹岸崇深倾崖返捍巨石临危若坠复倚古之人有言水非石凿而能入石信哉其中水流交冲素气云浮徃来遥观者常若雾露沾人窥深悸魂其水尚崩浪万寻县流千丈浑洪赑怒鼔若山腾濬波頽叠迄于下口方知愼子下龙门流浮竹非驷马之追也【朱本引愼子云河下龙门其流駚竹箭驷马追之不及】又有燕完水注之异源合舎西流注河
　　河水又南得鲤鱼【下疑有脱字】
　　厯涧东入穷溪首便其源也尔雅曰鳣鲔也出巩穴三月则上渡龙门得渡为龙矣否则额而还非夫徃还之会何能便有兹称乎
　　河水又南羊求水入焉
　　东出羊求川西迳北屈县故城南城则夷吾所奔邑也王莽之朕北也汲郡古文曰翟章救郑次于南屈应劭曰有南故加北国语曰二五言于献公曰蒲与二屈君之疆也其水西流注于河
　　河水又南为采桑津
　　春秋僖公八年晋里克败狄于采桑是也
　　又南过皮民县西【今平阳府河津县西有皮氏县故城】
　　赤水出西北罢谷川东谓之赤石川东入于河
　　河水又南合蒲水
　　西则两源并发俱道一山出西河隂山县王莽之山宁也【隂山县今平阳府界】隂山东麓南水东北与长松水合水出西三阳山东东北流左入蒲水蒲水又东北与北溪会同为一川东北注河
　　河水又南迳丹水西南
　　丹阳山东北迳冶东俗谓之丹阳城城之左右犹有遗铜矣【何氏云汉书地理志丹杨郡有铜官食货志注中赤金丹杨铜者即指此道元误以是山当之耳】其水东北会白水口水出丹山东而西北注之丹水又东北入河
　　河水又南黑水【朱本此下有注之二字】
　　西出丹山东而东北入于河
　　河水又南至崿谷傍
　　东北穷涧水源所也西南流注于河
　　河水又南洛水自猎山枝分东东南注于河【一作大河】昔魏文侯筑馆洛隂指谓是水也皮氏县王莽之延平也故城在龙门东南不得延迳皮氏方届龙门也禹贡锥指曰以今舆地言之河自大积石山东北流迳陜西西宁卫西南塞外至河州西七十里入塞【衞在行都司东南七百余里黄河西自塞外流入经衞之东南与河州分水州在临洮府西一百八十里西至生畨界七十里有小积石山两岸如削河流其中西南去大积石山千余里】又东北迳州北合漓水又东北合洮水【二水已见上文】又东北迳兰州西南湟水合浩亹水自西来注之【州在临洮府北二百十里黄河去州二里阚骃所谓金城河也湟水自州西一百八十里入河唐书吐蕃传湟水出防谷抵龙泉与河合河之上流由洪济梁西南行二千里世举谓西戎地曰河湟】又东北迳州北【夹河有滩宜播五谷引水灌漑甚为民利】又东北迳金县北【县在兰州东九十里黄河去县六十里】又东北迳靖逺衞北【旧名靖虏属陜西都司本汉鹯隂县地后汉建初中赵冲追击叛羌于鹯隂河即此衞北有韦精山黄河自金县乱山中来至卫西南百里乌兰关汉祖厉县地也唐置乌兰县属会州有黄河堰刺史安敬忠所筑以捍河流】又东北迳宁夏中衞南【衞属陜西都司黄河去衞十五里地势稍平河流益盛卫东南一百五十里有鸣沙城西枕黄河人马行经此沙随路有声故号鸣沙】又东北迳灵州所北【所在宁夏衞少西九十里本汉灵州富平二县地旧志云黄河千里一曲自浇河至故昫卷县率东北流至富平始曲而北流亦谓之河曲云】折而北迳宁夏衞东南【衞属陜西都司宋为怀逺镇李德明城此为兴州以居景祐中元昊升为兴庆府衞西至贺兰山边界六十里北至镇逺关边界二百里东至榆林衞界三百五十里黄河去衞四十里元和志保静县西南至灵州六十里本汉富平县地贺兰山在县西五十三里东望云山形势相接迤逦向北经灵武县又西北经保静县西又北迳怀逺县西又北迳定逺城西又东北抵河其抵河之处亦名乞伏山在黄河西从首至尾有象月形南北约长五百余里正边城之巨防山之东河之西有平田数千顷可引水灌溉如尽収地利足以赡给军储也顾景范云自宁夏以上民多穿渠溉田而宁夏之利尤博葢上流势少缓无溢决之患且泥沙未甚故引河为宜也】又北迳平罗所东【旧名平虏在宁夏衞东北一百二十里河去所十五里贺兰山在所西六十里镇逺关在所北六十里】又北迳榆林衞西出塞迳废丰州西【衞本汉上郡兹县地金元为米脂县地名榆林庄明正统二年筑榆林城天顺七年置榆林卫治焉北至边墙十里其外皆战国时云中九原地也黄河自灵州所横城堡西折而北迳宁夏平罗入衞界废丰州城在衞西北塞外七百里本汉朔方郡之广牧县后魏为怀朔镇隋始置丰州治九原县明初废杜佑曰丰州西至黄河百三十里北至黄河四十里东北至黄河八十里】折而东迳三受降城南【元和志三受降城景云三年朔方緫管张仁愿所置也先是朔方军北与突厥以河为界河北岸有拂云堆神祠突厥将入冦必先诣祠祭酹求福因牧马料兵而后渡河时突厥默啜尽众西击突骑施婆葛仁愿奏请乘虚夺取汉南地于河北筑三受降城首尾相应絶其南冦之路从之六旬而三城俱就以拂云祠为中城与东西两城相去各四百余里遥相应接北拓三百余里于牛头牟那山北置烽堠一千八百所自是突厥不得度山放牧朔方无复冦掠减镇兵数万人顾景范云中城在废夏州北八百里西城在废丰州北八十里东城在废胜州东二百里今按东城本汉定襄郡之盛乐县后魏尝都此唐置振武军元和六年以韩重华为振武营田和籴水陆运使重华请募人为十五屯屯置百三十人而种百顷令各就髙为堡东起振武转而西过云中界极于中受降城出入河山之际六百余里屯堡相望冦来亦不能为人得肆耕其中少可以罢漕挽之费朝廷从其议秋果倍収岁省度支钱千三百万见韩愈送重华归所治序】折而南迳废胜州东入塞其东岸则平虏卫【废胜州城在榆林衞东北四百五十里本汉云中五原二郡地隋置胜州治榆林县元和志云北近榆林即汉之榆林塞云中故郡在县东北四十里东受降城在县东北八里榆林关在县阙三十里东北临河自夏州朔方县流入又迳河濵县十五步濶一里不通船楫即河濵关渡处名君子津杜佑曰胜州东至黄河四十里北至黄河五里西北至黄河二十里平虏衞在山西大同府西少南二百四十里明置本汉雁门郡之武州县隋唐以后为朔州地元和志黄河朔州鄯阳县西三百里辽自河西移置胜州于此曰东胜州其故城在今衞西北元和志唐徙东受降城于绥逺烽南即今州治也明洪武初改建左右二衞兵民皆耕河套中冦益稀少二十六年城东胜永乐初移就延绥其地遂墟今按自废丰州东至废胜州西黄河三面围绕之地周数千里谓之河套周曰朔方秦曰新秦汉为朔方郡地隋唐为丰胜二州地明为榆林卫北境自其初舍受降而卫东胜已失二面之险其后又撤东胜以就延绥则外险尽失冦来莫御天顺六年元裔摩啰欢阿拉善博啰齐三部始入居河套屡为邉患隆庆中济囊以谙逹内附亦来款塞因而羁縻之　本朝属理藩院榆林新志曰河套之地南抵邉墙北濵黄河逺者八九百里近者亦一二百里惟黄甫川之南焦家坪及娘娘滩羊圈渡口为最近云】又南迳府谷县东其东岸则河曲县保德州【府谷在陜西葭州东少北三百四十里黄河南流迳黄甫川九里入县界又南迳县东去县百步河曲在山西太原府西北五百二十八里黄河在县西北府志云自县东北故东胜州境转而西南流八十里至县西北平泉村复转西流九十里至天桥峡又南流入保德州界偏头闗在县东北一百十里东接鸦角山西逼黄河其地东仰西伏因名偏头保德在府西北五百里黄河在州西北一里】迆西迳神木县南又南迳葭州东其东岸则兴县【神木在葭州东北一百二十里黄河去县十里葭州在延安府东北五百八十里黄河去州一里兴县在太原府岢岚州西一百五十里黄河在县西五十里元和志岚州合河县黄河在县西二里按今兴县西北五十里有合河故城旧志云山西自河曲至蒲津千五百里俱邻陜西河最狭而于神木渡河为尤易】又南迳吴堡县东又南迳绥德州东其东岸则临县永宁州宁乡县【吴堡在葭州南八十里黄河去县一里绥德在延安府东北三百六十里黄河去州一百二十里无定河在州城东即古奢延水以溃沙急流深浅不定故名临县在山西汾州府西北三里黄河在县西八十里永宁州在府西少北一百二十里宁乡在州西南五十里黄河并在其西元和志石州平夷县黄河西去县一百四十五里定胡县黄河去县西二百步按平夷故城即今宁乡县治定胡当在永宁州界永宁本石州明隆庆三年更名】又南迳清涧县东又南迳延川县东又南迳延长县东其东岸则石楼县永和县大宁县【清涧在延安府东北二百里黄河去县四十五里延长在府东少南百五十里黄河去县三十五里元和志延州延水县黄河在县东八里门山县黄河去县三十五里按延水故城在今府东北一百十里门山故城在府东南一百八十里石楼在汾州府西少南二百六十里黄河在县西九十里永和在山西平阳府隰州西九十里黄河在县西六十里大宁在州西南九十五里黄河在县西六十八里孟门山在县西南八十里与吉州分山】又南迳宜川县东其东岸则吉州乡宁县【宜川在延安府东南二百八十里黄河去县八十里元和志丹州汾川县西南至州七十里黄河在县北七里河岸顿狭状如槽形乡人呼为石槽葢禹治水凿石河之处石槽长千步濶三十步悬水奔流鼋鼍鱼龞所不能游按汾州故城在今宜川县东七十里孟门山在县东南二十里黄河西岸山势绵延与吉州孟门山参差相接即文城故县西南三十六里河中之石槽也吉州在平阳府二百四十里黄河在州西六十里壶口山在州西南七十里乡宁县在州东南六十里黄河在县西七十九里】又南至韩城县东北龙门山在焉其东岸则河津县【韩城在西安府同州东北二百里黄河去县十五里龙门山在县北五十里河津在平阳府蒲州东北二百里黄河在县西元和志云去县二十五里即龙门口三秦记曰河津一名龙门水陆不通鱼鼈之属莫能上江海大鱼集龙门下数千不得上上则为龙故曰曝腮龙门水经注曰其鱼出巩县巩六每三月则上渡龙门得渡为龙否则额而还】此河积石至于龙门之所经也　蔡传李复云同州韩城北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千数百里至此山开岸濶豁然奔放怒气喷风声如万雷余按旧说禹凿龙门而不详其所以凿诵说相传但谓因旧修辟去其龃龉以决水势而已今详此说则谓受降以东至于龙门皆是禹新开凿若果如此则禹未凿时河之故道不知却在何处而李氏之极博不知此说又何所考也德清胡渭曰按安国传言禹治河或凿山或穿地以通流此亦有所本凿山即辟龙门穿地即凿吕梁也但不当云起自积石耳颖达复为之说曰释水云河千里一曲一直则河从积石北行又东乃南行至龙门计应三千余里龙门底柱凿山也其余平地穿地也言自龙门以下亦然则其所穿凿更逺矣李复谓起自东受降城较安国所言为近然计东城至安国岭亦有千四五百里如必须处处穿凿岂人力所能及禹劳民亦不应至此而二孔之妄又无论矣总由以为施防遂积误相承而不觉耳至其所谓凿山穿地者亦只是因旧修辟非本无水道而始开之蔡氏云云则又疑所不当疑也　禹自积石为中国河其水不复行戎翟之境及三代之季雍州西北二隅每为戎翟所侵秦汉以来屡复屡失大抵河湟之外悉属羌浑云中五原尽归獯鬻河行其间出且入者再唐之中叶吐蕃强盛盗有陇西州县逺近有司不复传宰相贾耽乃绘布陇右山南九州具载河所经受为圗曰吐蕃黄河録正元十四年上之其系之吐蕃者葢本中国河行之地而时为吐蕃所防故详着之非谓河源之在积石外者也宋世亦防吐蕃及西夏元乃混一防不宾服明仍以河州为入塞之始而天顺六年元裔摩啰欢等入居河套羁縻不絶以迄于今汉云中五原二郡之地遂不登版图黄河之行其境者世将不知为弼成之所及而州县旧迹置之不问矣故余解河于大积石以下黄甫川以上偹考古记叙次特详辽史龙门山石壁对峙高数百尺望之若门徼外诸河及沙漠潦水皆于此趋海雨则俄顷水逾千仭晴则清浅可渉
　　太平寰宇记龙门山北有河口略似龙门而不能通相传鲧所凿绩用弗成今名错开河
　　又南出龙门口汾水从东来注之【汾水出太原汾阳县管涔山西南流至汾隂县北而西注于河详后汾水篇】
　　昔者大禹河积石踈决梁山谓斯处也即经所谓龙门矣魏土地记曰梁山北有龙门山大禹所凿通孟津河口广八十步岩际镌迹遗功尚存岸上并有祠庙祠前有石碑三所二碑文字紊灭不可复识一碑是太和中立竹书纪年晋昭公元年河赤于龙门三里【按竹书纪年河下尚有一水字】梁惠成王四年河水赤于龙门三日京房易妖占曰河水赤下民恨
　　河水又南右合畅谷水
　　水自溪东南流迳夏阳县西北东南注于河【夏阳汉属左冯翊故少梁惠文王十一年更名即今韩城县地】
　　河水又南迳梁山原东
　　原自【朱本作自原】山东南出至河晋之望也在冯翊夏阳县之西临于河上山崩壅河三日不流晋侯以此问伯宗即是处也春秋谷梁传曰成五年梁山崩遏河水三日不流召伯尊【伯宗伯尊同是一人声相转耳】遇辇者不避使车右鞭之【注凡车将在左御在中有力之人在右所以偹非常也】辇者曰所以鞭我者其取道逺矣伯尊因问之辇者曰君亲缟素率羣臣哭之斯流矣如其言而河流
　　河水又南崌谷水注之
　　水出县西北梁山东南流横溪注之水出于三累山其山层宻三成故俗以三累名山按尔雅山三成为昆丘斯山岂亦昆丘乎山下水际有二石室葢隠者之故居矣细水东流至于崌谷侧谿山南有石室西面有两石室北面有二石室皆因阿结牖连扄接闼所谓石室相距也东箱【朱本作厢】石上犹传杵臼之迹庭中亦有旧宇处尚髣髴前基北坎室上有微涓石溜丰周瓢饮似是栖游隐学之所昔子夏教西河疑即此也而无辨之溪水又东南迳夏阳县故城北故少梁也秦惠文王十一年更从今名矣王莽之冀亭也其水东南流【疑脱注字】于河昔韩信之袭魏王豹也以木罂自此渡【史记淮隂侯传信乃益为疑兵陈船欲渡临晋而伏兵从夏阳以木罂缻渡军袭安邑魏王豹惊引兵迎信信遂虏豹】
　　河水又南右合陶渠水
　　水北西北梁山东南流迳汉阳太守殷济精庐尚【谢云宋本作尚在此脱一在字耳吴本改作精庐南似误炳防按上下文气若作尚在则与上迳字不接作南似较胜】俗谓之子夏庙河水又南迳高门南葢层阜堕缺故流东门之称矣【此句疑有譌误】又东南迳华池南池方三百六十步在夏阳城西北四里许故司马迁碑文云高门华池在兹夏阳西城北汉阳太守殷济精舍四里所今高门东去华池三里溪水又东南迳夏阳县故城南服防曰夏阳虢邑也【朱云春秋僖公二年虞师晋师灭下阳杜元凯云下阳虢邑在河东大阳县按汉志农陜县注故虢国在大阳冯翊夏阳县注故少梁龙门在北则下阳夏阳自属两地而公羊传下阳作夏阳故服防遂因之而误也】在太阳东三十里城南【太阳当作大阳按汉志大阳属河东郡武王封太伯后于此是为虞公在大河之阳故名】又厯高阳宫北又东南迳司马子长墓北墓前有庙庙前有碑永嘉四年汉阳太守殷济瞻仰遗文大其功德遂建石室立碑树柏【何云柏释作垣疑是植字谓树表也】太史公自叙曰迁生于龙门是其坟墟所在矣溪水东南流入河昔魏文侯与吴起浮河而下美山河之固即于此也
　　河水又南徐水注之
　　水出西北梁山东南流迳汉武帝登仙宫东东南流絶疆【朱本作彊】梁石迳刘仲城北是汉祖兄刘仲之封邑也故徐广史记音义曰邵阳国名也【卲阳当是郃阳按史记髙帝纪代王刘仲弃国亡自归雒阳废以为合阳侯按汉志郃阳属冯翊师古曰音合应邵曰在郃水之阳】高祖八年侯刘仲是也【是也原本譌作元年】其水东南迳子夏陵北东入河
　　河水又南迳子夏石室
　　东南北有二石室临侧河岸即子夏庙室也
　　又南过汾隂县西【今平阳府荣河县北有汾隂故城】
　　河水东际汾隂睢县【睢县疑当作脽丘葢汉志无脽县也】故城在睢侧汉髙帝六年封周昌为侯国魏土地记曰河东郡北八十里有汾隂城北去汾水三里城西北隅曰睢丘上有后土祠封禅书曰元鼎四年始立后土祠于汾隂睢丘是也又有万岁宫汉宣帝神爵元年辛万岁宫东济大河而神鱼舞水矣昔赵简子沈栾激于此曰吾好声色而是子致之吾好士六年不进一人是过而吾善君子以为能谴矣【按吕氏春秋云赵简子沈鸾徼于河曰吾好声色矣而鸾徼致之吾尝好良马善御矣而鸾徼来之今吾好士六年而鸾未尝进一人也是长吾过而绌善也云云则栾激当作鸾徼是过而吾善句亦误】
　　河水又迳郃阳城东【今西安府郃阳县东四十里有郃阳故城】
　　周威烈王之十七年魏文侯伐秦至郑还筑汾隂郃阳即此城也故有莘邑矣为太姒之国诗云在郃之阳在渭之涘又曰纉女维莘长子维行谓此也城北有北瀵水南去二水各数里其水东迳其城内东入于河又于城南侧中有瀵水东南出城注于河城南又有瀵水东流东注于河水南犹有文母庙前有碑去城一十五里水即郃水也县取名焉故应劭曰在郃水之阳也河水又南瀵水入焉水出汾隂县南四十里西去河三里平地开源濆泉上涌大几如轮深则不测俗呼之为瀵魁【郭璞尔雅注云河东汾隂县有水口如车轮许濆沸涌出其深无限名之曰瀵冯翊郃阳县复有瀵亦如之相去数里而夹河河中渚上又有一瀵瀵源皆潜相通在汾隂者人壅其流以为陂种稻呼其本出为瀵魁】古人壅其流以为陂水种稻东西二百步南北一百余步与郃阳瀵水夹河中渚上又有一瀵水皆相潜通故吕忱曰尔雅异出同流为瀵水其水西南流厯朔【朱本孙云当作蒲】坂西西流注于河
　　河水又南迳陶城西【元和志陶城在临晋县北四十里即今平阳府临晋县】舜陶河濵皇甫士安以为定陶不在此也然陶城在蒲坂城北城即舜所都也南去厯山不逺或耕或陶所在则可何必定陶方得为陶也舜之陶也斯或一焉孟津有陶河之称葢从此始之南对蒲津关汲竹书纪年魏襄王七年秦王来见于蒲坂关四月越王使公师隅来献乘舟始防【何云始罔似是舟名】及舟三百箭五百万犀角象齿焉【按竹书纪年作越王使公师隅来献舟三百箭五百万及犀角象齿无乘舟始罔及五字疑是衍】
　　又南过蒲坂县西【今蒲州东南有蒲坂故城】
　　地理志曰县故蒲也王莽更名蒲城应劭曰秦始皇东巡见有长坂故加坂也孟康曰晋文公以赂秦秦人还蒲于魏魏人喜曰蒲反矣故曰蒲反也薛瓉注汉书云秦世家以垣为蒲反然则本非蒲也皇甫谧曰舜所都也或言蒲坂或言平阳及瀵者也今城中有舜庙魏秦州刺史治太平迁都罢州置河东郡郡多流离谓之徒民民有姓刘名堕者宿擅工酿采挹河流醖成芳酎悬食同枯枝之年排于桑落之辰故酒得其名矣【朱云悬食二语字有譌脱按洛阳伽蓝记云河东人刘白堕善酿酒六月中以瓮贮酒曝日中经旬酒味不动饮之香美朝贵千里相饷命曰鹤觞齐民要术云十月桑落初冻则収水醸者为上时春酒正月晦日収水为中时春酒】然香醑之色清白若浆焉别调氛氲不与他同兰薫麝越自成声逸方土之贡选最佳酌矣自王公庻友牵拂相招者每云索郎有顾思同旅语索郎反语为桑落也更为籍征之隽句中书之英谈郡南有厯山也谓之厯观舜所耕处也有舜井妫汭二水出焉南曰妫水北曰汭水乃【疑是西】迳厯山下上有舜庙周处风土记曰旧说舜上虞又记云耕于厯山而始宁剡二县界上舜所耕田于山下多柞树吴越之间名柞为故曰厯山余按周处此志为不近情传疑则可证实非矣安可假木异名附山殊称彊引大舜即比宁怀【朱云宁字误当作寗括地志云河内郡获嘉县有寗城而怀县亦属河内又妫州懐戎县西有舜井路史国名记云阳处父聘衞过寗一作宁则宁怀并地名矣】更为失志记之本体差实録之常经矣厯山妫汭言是则安于彼乖矣尚书所谓厘降二女于妫汭也孔安国曰居妫水之内王肃曰妫汭虞地名皇甫谧曰纳二女于妫水之汭马季长曰水所出曰汭然则汭似非水名而今见有二水异源同归浑流西注入于河
　　河水又南迳雷首山西
　　山临大河北去蒲坂三十里尚书所谓壶口雷首者俗亦谓之尧山山上有故城世又曰尧城阚骃曰蒲坂尧都按地理志曰县有尧山有祠雷首山在南事有似而非非而是千载眇邈非所详耳
　　又南涑水注之
　　水出河北县雷首山县北与蒲坂分山有夷齐庙阚骃十三州志曰山一名独头山夷齐所隠也山南有古陵柏蔚然攅茂丘阜俗谓之夷齐墓其水也西南流亦曰雷水穆天子传曰壬戌天子至于雷首犬戎【按传戎下有胡字】觞天子【按传子下有于字】雷首之阿乃献良马四【按传下脱六字】天子使孔牙受之于雷水之干是也昔赵盾田首山食祁弥明【左传作提弥明】翳桑之下即于此也涑水又西南流注于河春秋左传谓之涑川者也俗谓之阳安涧水
　　又南至华隂潼关渭水从西来注之【华隂县今属陜西西安府潼闗在华隂县东四十里元和志云关西一里有潼水因以名闗】
　　汲都【当是汲郡或是汲冡】竹书纪年曰晋惠公十五年【五字误有说见后涑水篇】秦穆公率师送公子重耳涉自河曲春秋左氏僖公二十四年秦伯纳之及河子犯以璧授公子曰臣负羁绁从君巡于天下臣之罪多矣臣犹知之而况君乎请由此亡公子曰所不与舅氏同心者有如白水授璧于此【授当作投按左传云有如白水投其璧于河】子推哭曰天开公子子犯以为功吾不忍与同位遂逃焉
　　河水厯船司空与渭水会【船司空县名汉地理志属京兆尹今华隂县东北五十里有船司空故城】
　　汉书地理志曰旧京兆郡之属县也左丘明国语云华岳本一山当河河水过而曲行河神巨灵手荡脚蹋开而为两今掌足之迹仍存华岩【朱笺云按巨灵事在薛综西京赋注引古语云云非出左氏国语此殆误记耳】开山图曰有巨灵胡者偏得神元之道能造山川出河所谓巨灵赑□首冠灵山者也【张华西京赋巨灵赑□注赑□作力之貌左思吴都赋巨鳌赑负首冠灵山注赑负用力壮貌又类篇赑□鳌也一曰雌鳌为赑本草赑□大龟好负重或名今石碑下龟趺象其形】常有好事之人故升华岳而观厥迹焉自下庙厯【朱本厯下有一列字】柏南行十一里东逥三里至中祠又西南出五里至南祠谓之北君祠诸欲升山者至此皆祈请焉从此南入谷七里又届一祠谓之石养父母石龛木主存焉入【疑是又】南出一里至天井井裁容人穴空迂逥倾曲而上可高六丈余山上又有微涓细水流入井中亦不甚沾人上者皆所由涉更无别路欲出井望空视明如在室窥窻也出井东南行二里峻坂斗上斗下降此坂二里许又复东上百丈崖升降皆湏攀绳挽葛而行矣南上四里路到石壁縁傍稍进迳一百余步自此西南出六里又至一神名曰胡趋寺【朱笺云神当作祠按郭縁生述征记西南出六里又至一祠名胡越寺神】神像有童子之容从祠厯夹岭裁广三尺余两厢【朱云按宋本厢下有悬字】崖数万仭窥不见底祀祠有感则云与之平也【朱云宋本无也字】然后敢度犹湏骑岭抽身渐以就进故世谓斯岭为搦岭矣度此二里便届山顶上方七里灵泉二所一名蒲池西流注于涧一名太上泉东注涧下上宫神庙近东北隅其中塞实杂物事难详载自上宫东北出四百五十步有屈岭东南望巨灵手迹惟见洪崖赤壁而已都无山下上观之分均矣【朱云分均字有譌误葢言山下上观似有掌足之迹及至上宫而望掌足处但见洪崖赤壁而已无复分均之迹也唐文粹载王涯仙掌辨曰华岳首峯有五崖北壑破岩而列自下逺而望之偶为掌形旧俗谓是巨灵之迹余徃观焉诞哉此说乎】河在关内南流潼激关山因谓之潼关灌水注之水出松果之上北流迳通谷世亦谓之通谷水东北注于河述征记所谓潼谷水者也或说因水以名地也河水自潼关东北流水侧有长坂谓之黄巷坂傍絶涧涉此坂以升潼关所谓沂黄卷以济潼矣【卷当作巷朱引潘岳西征赋云黄巷以济潼】厯北出东防【朱云按西都赋云左防函谷二崤之阻则此当作东崤】通谓之函谷关也【函谷关在今河南灵寳县南十一里】防岸天高空谷幽深涧道之峡车不方轨号曰天崄故西京赋曰岩崄周固衿带易守所谓秦得百二并吞诸侯也【朱云二语见张载剑阁铭】是以王元说隗嚣曰请以一丸泥东封函谷关图王不成其足覇矣【何云观此则潼关函谷乃一地异名耳道元北人不应误也】郭缘生记曰汉末之乱魏武征韩遂马超连兵此地今际河之西有曹公垒道来【上下疑有误字项本改来作东似得】原上云李典营义熙十三年王师会防此垒西征记曰防路逶迤入函道六里旧城城周百余歩北临大河南对高山姚氏置关以守峡宋武王入长安檀道济王镇恶或防山为营或平城结垒【十六国春秋作或平地结垒】为大小七营【十六国春秋作七十营】濵带河崄姚氏亦保防山原阜之上【按十六国春秋作亦保防山原陵阜之上各设营垒则此句原下当有陵字】尚传故迹矣【按宋书武帝纪晋安帝义熙十三年正月公以舟师进讨姚二月冠军将军檀道济等次潼关三月庚辰大军渡河索虏步骑十万营防河津公命诸军济河击破之公至洛阳七月至陜城龙骧将军王镇恶伐木为舟自河浮渭八月扶风太守沈田子大破姚扵蓝田王镇恶尅长安生擒公至长安执送姚斩于建康市与此正同则此之宋武王当作宋公或王字疑衍竟作宋武或王字当是帝字方妥】关之直北隔河有层阜巍然独秀孤峙河阳世谓之风陵戴延之之所谓风塠者也【朱笺太平御览引戴延之西征记云伏羲女娲风姓也此当是女娲之墓九域志云女娲墓在今潼关口河滩上屹然介河有本数株虽涨不漂没也寰宇记云河东县三里风陵是女娲之墓】南则河濵姚氏之营与晋对岸
　　禹贡锥指曰以今舆地言之河自韩城县龙门山南流与汾水合【县志云河自龙门而南距郃阳不百里河壖多客土遇潦辄溃】又南迳郃阳县东其东岸则荣河县临晋县【郃阳在陜西同州东北一百十里黄河去县四十里荣河在山西蒲州东北一百二十里黄河旧在县西五里明时渐徙而东正德二年遂至城下今去县仅七十歩临晋在州东北七十里黄河在县西三十里】又南迳朝邑县东又南至华隂县东北与渭水合其东岸则蒲州【朝邑在同州东三十里黄河去县二十八里有临晋关华隂在华州东七十里黄河去县九十里蒲州在平阳府西南四百五十里黄河旧在州西蒲津门外明万厯八年河决东齧城闉甃石岸以障之今渐徙而西去城十余里有蒲津关与临晋关夹河相对】又南迳雷首山西至潼关卫北【卫在陜西都司东明析华隂地置西至华隂县界一里黄河在卫北一里潼关故城在卫东南四里左传所谓桃林之塞元和志云自灵寳县以西至潼关皆是】折而东是为河曲【春秋文公十二年秦晋战于河曲即此地也】此河水南至华隂之所经所称龙门西河者也
　　河水又东北玉涧水注之
　　水南出玉溪北流迳皇天原西周固记开山东首上平博方可里余三面壁立高千许仭汉世祭天于其上名之为皇天原上有汉武帝思子台又北迳阌乡城西郡国志曰农胡氏有阌乡世谓之阌乡水也【按后汉郡国志农郡湖县有阌乡则此云胡氏譌当作湖县为是】魏尚书仆射阌乡侯河东卫伯儒之故邑【魏志云卫觊字伯儒文帝时官尚书封阳吉亭侯明帝即位进封阌乡侯三百户阌音闻】其水北流注于河
　　河水又东迳阌乡侯河【孙云当作城南】东与全鸠涧水合水出南山北迳皇天原东述征记曰全节地名也【朱笺圗经曰全节即汉书全鸠里戾太子死处在阌乡县东十里鸠涧西】其西名桃原古之桃林周武王克殷休牛之地矣西征赋曰咸徴名于桃园者也晋太康地记曰桃林在阌乡南谷中其水入北河【孙云当是河北葢谓河北县也】注于河
　　又东过河北县南
　　县与湖县分河蓼水出襄山蓼谷西南流于河【河北今山西平阳府芮城县湖县今河南河南府阌乡县】
　　河水又东永乐涧水注之
　　水北出于薄山南流迳河北县故城西故魏国也【今芮城县北有河北故城薄山在县北一十五里】晋献公灭魏以封毕万卜偃曰魏大名也万后其昌乎后乃县之在河之北故曰河北县也今城南西二面竝去大河可二十余里北去首山一十许里处河山之间土地迫隘故魏风着十畆之诗也城内有龙泉南流出城又南断而不流永乐溪水又南入于河余按中经即渠猪之水也太史公封禅书称华山以西名山七薄山有【疑衍】其一焉薄山即襄【何校改衰下同】山也徐广曰蒲坂县有襄山山海经曰蒲山之首曰甘桑之山共水出焉【按山海经作甘枣之山括地志云蒲州河东县雷首山一名中条山一名厯山亦名首阳山亦名蒲山一名襄山亦名甘枣山亦名猪山括地志又云薄山一名衰山正义曰色眉反一名寸棘一名渠山一名雷首一名独头一名首阳一名吴山一名条山在陜州芮县城北十里此山西起雷山东至东吴坂凢十名以州县分之多在蒲州】而西流注于河东则渠猪之山渠猪之水出焉而南流注于河如准封禅书二水无西南流河之理今诊蓼水川流所趣与共水相扶永乐溪水源注于河又与渠猪势合蒲山统自【项本作目】总称亦与襄山不殊故扬雄河东赋曰河灵玃踢掌华蹈襄【汉书扬雄传作河灵矍踢爪华蹈衰苏灵曰河灵巨灵也华华山也衰衰山也掌防之足蹈之也踢音试郎反服防曰踢音石防反师古曰矍踢惊动之貌矍音镢踢二音并通古掌字又史记封禅书薄山者襄山也徐广曰蒲阪县有襄山或字误则襄与衰原可通用】注云襄山在潼关北十余里以是推之知襄山在蒲阪蓼水即渠猪之水也
　　河水自河北城南东迳芮城
　　二城之中有叚干木干木晋之贤人也魏文侯过其门轼其庐所谓德尊万古芳越来今矣汲竹书纪年曰晋武公元年尚一军芮人乗京荀人董伯皆叛匪直大荔故芮也此亦有焉纪年又云晋武公七年芮伯万之母芮姜逐万万出奔魏八年周师虢师图魏【今纪年作王师秦师围魏】取芮伯万而东之九年戎人逆芮伯万于郏【今纪年作郊】斯城亦或伯万之故画也【朱云画字误疑是疆字谭元春云画即界域之意恐非误　按今芮城县北有河北故城唐贞观十一年河溢坏陜州河北县即此】
　　河水又会槃涧【明统志云槃涧水在陜州废湖城西二十五里源出泰山北流入于河】水出湖县夸父山北迳汉武帝思子宫归来望子台东又北流入于河【夸父山在今阌乡县东南二十五里】
　　河水又东迳湖县故城北【湖县故城在今阌乡县东四十里】
　　昔范叔入关遇穰侯于此矣湖水出桃林塞之夸父山广员三百仭武王伐纣天下既定王及岳濵【朱云当作王巡岳渎周颂时迈所谓及河乔岳是也】放马华阳散牛桃林即此处也其中多野马造父于此得骅骝緑耳盗骊之乗以献周穆王使之驭以见西王母湖水又北迳湖县东而北流入于河魏土地记曰农湖县有轩辕黄帝登仙处黄帝采首山之铜铸鼎于荆山之下有龙垂胡于鼎黄帝登龙从龙者七十人遂升于天故名其地为鼎湖荆山在冯翊首山在蒲阪与湖县相连晋书地道记太康记并言胡县也汉武帝改作湖俗云黄帝自此乗龙上天也地理志曰京兆湖县有周天子祠二所故曰湖不言黄帝升龙也山海经曰西九十里曰夸父之山其木多防柟多竹箭其阳多玉其隂多铁其北有林焉名曰桃林其中多马湖水出焉北流注于河故三秦记曰桃林塞在长安东四百里若有军马经过好行则牧华山休息林下恶行则决河漫延人马不得过矣
　　河水又东合柏谷水
　　水出农县两石隄山山下有石隄祠铭云魏甘露四年散骑常侍征南将军豫州刺史领农太守南平公之所经建也其水北流迳其亭下晋公子重耳出亡及柏谷卜适齐楚狐偃曰不如之翟汉武帝尝微行此亭见馈亭长妻故潘岳西征赋曰长徴客于柏谷【今西征赋作长傲賔于柏谷】妻覩貎而献餐谓此亭也谷水又北流入于河
　　河水又东右合门水【按门水在今河南府灵寳县西南】
　　门水即洛水之枝流者也洛水自上洛县东北于拒城之西北分为二水枝渠东北出为门水也门水又东北厯阳华之山即华阳山海经所谓阳华之山门水出焉者也又东北厯峡谓之鸿关水东有城即关亭也水西有堡谓之鸿关岛世亦谓之刘项裂城处非也余按上洛有鸿胪围池是水津渠防注故谓斯川为鸿胪涧鸿关之名乃起是矣门水又东北厯邑川烛水注之左水出于阳华之阳东北流迳盛墙亭西东北流与右水合右水出阳华之隂东北流迳盛墙亭东北与左水合即山海经所谓绪茹之水出于阳华之隂东北流注于门水者也【按山海经阳华之山□姑之水出于其隂而东流注于门水□音借则绪茹当作□姑】又东北烛水注之水有二源左水出于衡岭世谓之石城山其水东北流迳石城西东北合右水右水出石城山东北迳石城东东北入左水地理志曰烛水出衡岭下谷开山图曰衡山在函谷山西南是水乱流东注于绪茹【亦当作□姑】之水二水悉得通称矣厯涧东北出谓之开方口水侧有阜名之方伯堆【之字疑衍】宋奋武将军鲁方平建武将军薛安都等与建威将军栁元景北入军次方伯堆者也堆上有城即方伯所筑也【朱笺宋书栁元景传元嘉二十七年大举北讨遣奋武将军鲁方平建武将军薛安都略阳太守厐法起入卢氏加元景建威将军总綂羣帅法起等度铁岭山次开方口元景以军食不足难可旷日持乆乃束马悬车引军上百丈崖由温谷以入卢氏法起诸军进次方伯阜去农城五里元景引军度熊耳山安都顿军农法起进防潼关】又东北迳入川城南【谢云宋本作迳邑川城南】即汉封窦门之故邑川受其名亦曰窦门城在函谷关南七里又东北田渠川水注之出衡山之白石谷东北流迳故丘亭东是薛安都军所从城也其水又迳鹿蹄山西山石之上有鹿蹄自然成者非人功所刊【鹿蹄山在今河南宜阳县】厯田渠川谓之田渠水西北流注于烛水烛水又北入门水水之左右即函谷山也门水又北迳农县故城东城即故函谷关校尉旧治处也终军弃繻于此【汉书终军传初军从济南当诣博士歩入关关吏予军繻军问以此何为吏曰为复传还当以合符军曰大丈夫西游终不复传还弃繻而去注曰繻音湏繻符也书帛裂而分之若券契矣复返也谓返时出关更以为传也】燕丹孟尝亦义动鸡鸣于其下【义字疑误燕丹子曰丹去秦夜到关关门未开丹为鸡鸣众鸡皆鸣遂得逃归与孟尝君事相类】可谓深心有感志诚难夺矣昔老子西入关尹喜望气于此也故赵至与茂齐书曰李叟入秦及关而叹亦言与嵇叔夜书及关尹望气之所异说纷纶并未知所定矣汉武帝元鼎四年徙关于新安县【汉书武帝本纪元鼎三年冬徙函谷关于新安此云四年误】以故关为农县农郡治王莽改为右队刘桓公为郡虎相随渡河光武闻而善之【后汉书儒林传刘昆字桓公光武时为农太守先是崤渑驿道多虎灾行旅不通昆为政三年仁化大行虎皆负子渡河帝闻而异之后征为光禄勲诏问昆曰前在江陵返风灭火后守农虎北渡河行何德政而致是事昆对曰偶然耳左右皆笑其质讷帝曰此乃长者之言也】其水侧城北流而注于河河水于此有洹津之名【朱云详下文当作浢津】说者咸引汉武微行柏谷遇辱窦门又感其妻深识之馈既返玉阶厚赏赉焉赐以河津令其鬻渡今窦津者也故潘岳西征赋酬匹妇其已泰胡厥夫之谬官【文选注云汉武帝为微行尝至柏谷夜宿逆旅翁恶少年十余人皆持弓矢刀剑令主人妪出遇客妇谓其翁曰吾观此丈夫非常人也且有偹不可图也天寒妪酌酒多与其夫夫醉妪自缚其夫诸少年皆走妪出谢客杀鸡作食平旦上去还宫乃召逆旅夫妻见之赐妪金千斤擢其夫为羽林郎言酬其妇已过又官其夫则谬矣故曰谬官】袁豹之徒并以为然余按河之南岸夹侧水渎有测【一作涧或作津】谓之浢津河北县有浢水浢津其水南入于河河水故有浢津之名不从门始葢事类名同故作者是之竹书穆天子传曰天子自窴軨乃次于浢水之阳丁亥入于南郑考其防厯所钟路直斯津以是推之知非因门矣俗或谓之偃乡涧水也河水又在【朱本作有】左右一水其水三源防引俱薄山南流会成一川其三水之内世谓之闲原言虞芮所争之田所未详矣又南注于河河水右会水注之水出南山北迳曹阳亭西陈涉遣周章入秦少府章邯斩之于此魏氏以为好阳晋书地道记曰亭在农县东十三里其水西北流入于河河水又东菑水注之【明一统志菑水在灵寳县东十里】水出常丞【按山海经当作烝下同】之山西北迳曲沃城南又屈迳其城西西北入河诸注述者咸言曲沃在北此非也魏司徒崔浩以为曲沃地名也余按春秋文公十三年晋侯使詹嘉守桃林之塞处此以偹秦时以曲沃之官守之故曲沃之名遂为积古之传矣河水又东得七里涧涧在陜西【在陜县之西今为陜州水为石桥沟在州西南七里】七里故因名焉谷水自南山通河亦谓之曹阳坑是以潘岳西征赋曰行于漫渎之口憇于曹阳之墟桓豹崔浩亦不非其地矣余按汉书昔献帝东迁逼以冦难李傕郭汜追战于农涧天子遂露次曹阳杨奉董承外与傕和内引白波帅李乐等破傕乗舆于是得进复来战奉等大败兵相连缀四十余里方得达陜以是推之似非曹阳然以山海经求之菑曹字相类是或有曹阳之名也【元和志曹阳墟俗名七里涧在陜县西南七里黄河自灵寳界流入后汉献帝东归至陜议者欲天子浮河东下太尉杨彪曰从此以东有三十六滩非万乗所当从也乃止】河水东合谯谯水源常丞之山【明一统志谯水在陜州城南三里涌出入河俗呼为三里涧】俗谓之于山葢先后之异名也山在陜城南八十里其川流也二源防同注一壑而西北流注于河
　　又东过陜县北
　　橐水出橐山西北流【明一统志橐水在陜州城南一名永定涧水漫流故又名漫涧】又有于水出南山北合迳崖峡北流与于山之水会出于山东谷两川合注于崖水又东北注橐水北流出谷谓之漫涧矣与安阳溪水合水出石崤南西迳安阳城南汉武帝封上官桀为侯国也潘岳所谓我徂安阳也【秦县汉省入荡隂晋始置安阳县今为河南彰德府治】东合漫涧水北有逆旅亭谓之漫口客舍也
　　又西迳陜县故城南
　　又合一水谓之渎谷水南出近溪北流至橐其水又西北迳陜城西西北入于河河北对茅城故茅亭茅戎邑也公羊曰晋败之大阳者也津亦取名焉春秋文公三年秦伯伐晋自茅津济封崤尸而还是也东则咸阳涧水注之水出北虞山南至陜津注河河南即陜城也昔周召分伯以此城为东西之别东城即虢邑之上阳也虢仲之所都为南虢三虢此其一焉其大城中有小城故焦国也武王以封神农之后于此王莽更名黄眉矣【今河南府陜州治即陜县故城古焦国也虢山在州西北三里】戴延之云城南倚山原北临黄河悬水百余仭临之者咸悚惕焉西北带河水涌起方数十丈有物居水中父老云铜翁仲所投处又云石虎载经终此沉没二物并存水所以涌所未详也或云翁仲头髻常出水之涨减恒与水齐晋军当至髻不复出今惟见水异耳嗟嗟有声声闻数里按秦始皇二十一【按史记当是六年】年长狄十二见于临洮长五丈余以为善祥铸金人十二以象之各重二十四万斤坐之宫门之前谓之金狄皆铭其胸云皇帝二十六年初并天下以为郡县正法律同度量大人来见临洮身长五丈足六尺李斯书也故卫恒叙篆曰秦之李斯号为工篆诸山及铜人铭皆斯书也汉自阿房徙之未央【疑漏宫字】前俗谓之翁仲矣地皇二年王莽梦铜人泣恶之念铜人铭有皇帝初兼天下文使尚方工镌灭所梦铜人膺文后董卓毁其九为钱其在者三魏明帝欲徙之洛阳重不可胜至霸水停之汉晋春秋曰或言金狄泣故留之石虎取置邺宫苻坚又徙之长安毁二为钱其一未至而苻坚乱百姓推置陜北河中于是金狄灭除以为鸿河巨渎故应不为细梗踬湍流长津硕浪无宜以微物屯流斯水之所以涛波者葢史记所云魏文侯二十六年虢山崩壅河所致耳献帝东迁自夕潜渡坠坑争舟舟指可掬亦是处矣
　　又东过大阳县南
　　交涧水出吴山东南流入河河水又东路涧水亦吴山东迳大阳城西西南流注水入于河【此条疑有脱误】
　　河水又东迳大阳县故城南
　　竹书纪年曰晋献公十有九年献公会虞师伐虢灭下阳虢公丑奔卫献公命瑕父吕甥邑于虢都地理志曰北虢也有天子庙王莽更名勤田应劭地理风俗记城南大河之阳也
　　河水又东沙涧水注之
　　北出虞山东南迳傅岩厯傅说隐室前俗名之为圣人窟孔安国传傅说隐于虞虢之间即此处也傅岩东北十余里即巅軨坂也春秋左传所谓入自巅軨者也有东西絶涧左右幽空穷深地壑中则筑以成道指南北之路谓之为軨桥也傅说佣隐止息于此高宗求梦得之是矣桥之东北有虞原上道东有虞城尧妻舜以嫔于虞者也周武王以封太伯弟虞仲于此是为虞公太原地记所谓北虞也城东有山世谓之五家上有虞公庙春秋谷梁传曰晋献公将伐虢荀息曰君何不以屈产之乗垂棘之璧假道于虞公曰此晋国之寳也曰是取中府置外府也公从之及取虢灭虞乃牵马操璧璧则犹故马齿长矣即宫之奇所以谓虞虢其犹辅车相依唇亡则齿寒虢亡虞亦亡矣其城北对长坂二十许里谓之虞坂戴延之曰自上及下七山相重战国策曰昔骐骥驾盐车上于虞坂迁延负辕而不能进此葢其困处也桥水【水字疑衍】东北山溪中有小水西南流沙涧乱流迳太【疑当作大】阳城东河北郡治也涧水南流迳注于河河水又东右左【一本左下尚有右字上右字疑是衍文当是左右合】积石土柱二溪并北发大阳之山南流入于河是山也亦通谓之薄山矣故穆天子传曰天子自盬【按山海经注云盬盐池今在河东解县盬音古】己丑南登于薄窴軨之隥乃宿于虞是也
　　又东过砥柱间
　　砥柱山名也昔禹治洪水山陵当水者凿之故破山以通河河水分流包山而过山见水中若柱然故曰砥柱也三穿既决水流踈分指状表目亦谓之三门矣山在虢城东北太阳城东也【太当是大元和志云砥柱山俗名三门山在硖石县东北五十里黄河中硖石即陜县地】搜神记称齐景公渡于江沈之河鼋衔左骖没之众皆惕古冶子于是防剑从之邪行五里逆行三里至于砥之下乃鼋也左手持鼋头右手挟左骖鷰跃鹄踊而出仰天大呼水为逆流三百歩观者以为河伯也亦或作江沅字者也若因地而为名则宜在蜀及长沙按春秋此二土并景公之所不至古冶子亦无因而骋其勇矣刘向叙晏子春秋称古冶子曰吾尝济于河鼋衔左骖以入砥柱之流当是时也从而杀之视之乃鼋也不言江沅矣又考史迁记云景公十二年公见晋平公十八年复见晋昭公旌轩所指路直斯津从鼋砥柱事或在兹又云观者以为河伯贤于江沅之证河伯本非江神又可知也
　　河之右则崤水注之【崤水在今河南府永宁县北六十里】
　　出河南盘崤山西北流水上有梁俗谓之鸭桥也厯涧水东北流与石崤水合水出石崤山山有二陵南陵夏后臯之墓也【左传云臯墓在殽南陵而明统志河南府永宁县崤山有孔甲陵葢误以帝臯为孔甲也】北陵文王所避风也秦将袭郑蹇叔致谏而公辞焉蹇叔哭子曰吾见其出不见其入晋人御师必于殽矣余収尔骨焉孟明果覆秦师于此崤水又北左右合西水乱流注于河
　　河水又东千崤之水注焉
　　水南于千崤之山其水北流纒络二道汉建安中曹公西讨巴汉恶南路之崄故更开北道自后行旅率多从之今山侧附路有石铭云晋太康三年农太守梁抑【元和志引此作梁栁按元晏春秋云梁栁是皇甫士安从姑之子也官城阳太守】修复旧道太崤以东西崤以西明非一崤也西有二石又南五六十步临溪有恬漠先生翼神碑葢隐斯山也其水北流注于河河水翼岸夹山巍峯岐举羣山叠秀重岭干霄郑元按【禹贡锥指引此作郑元云】地说河水东流贯砥柱触阏流今世所谓砥柱者葢乃阏流也砥柱当在西河未详也余按郑元所说非自【当作是】西河当无山以碍【胡引此作拟之】之自砥柱以下五戸以上其间一百二十里河水竦石桀出势连襄陆葢亦禹凿以通河疑此阏流也其山虽辟尚梗湍流激石云洄澴波怒溢合有一十九滩水流迅急势同三峡破害舟船自古所患汉鸿嘉四年杨焉言从河上下患砥柱隘可镌广之上乃令焉镌之裁没水中不能复去而令水益湍怒害甚平日魏景初二年二月帝遣都督沙丘部监运谏议大夫冦兹帅众五千人岁常修治平河岨晋泰始三年正月武帝遣监运太中大夫赵国都匠中郎将河东药【疑是乐】世帅众五千余人修治河滩事见五户祠铭虽世代加功水流漰渀涛波尚屯及其商舟是次鲜不踟蹰难济故有众峡诸滩之言五户滩名也有神祠通谓之五户将军亦不知所以也
　　宋林之奇云河自西华隂遂折而东流以至底柱亦谓之三门山山在虢城东北大阳城东也案道元谓砥柱是禹之所凿其说是也至谓破山以通河此则过论河之至砥柱葢旧有可通之道禹嫌其狭于是防而广之故有三门非是先凿砥柱山以为三门然后河而过之也汉鸿嘉中杨焉上言砥柱狭隘可镌广之夫禹之治水未尝不为万世之虑使砥柱尚有可镌之理则禹镌之矣禹所不能镌而焉欲镌之何其不思之甚也葢河自龙门至于华隂东折以及砥柱夹于两山之间其势最为狭隘故古语云龙门之下河水驶于竹箭惟其为高山所束其势不得不盘还则其漂悍湍激覆溺舟船是乃万世之患也岂人力之所能胜哉郦元谓水流峻急势同三峡破坏舟船自古所患此说是也顷岁建劒大兴工役凿治众滩其费不赀某尝询于舟人云滩患不减于昔日以是知天地山川之险葢有出于势之自然者未易以人力争也砥柱舟船之患虽禹无如之何而况于杨焉軰乎
　　郑晓古言云河不能决于砥柱之上者河由两山中行也出砥柱则平原广野又并受闗东诸山之水水流益多水势益大地形益卑水势益急虞夏以前皆都在底柱之上商初都亳亦在诸山中书所谓适于山降凶德是也以后就水利反受其害以故殷数迁都至周之衰井田渐废侯国争水利者筑隄以包沃饶之利避水患者亦筑隄以邻国为壑隄日多水日束日失其性而致怒决溢之害不小然决而南夺淮而行害郡邑为少决而北则无复九河故道原野被害逺矣　以今舆地言之河自潼关卫北折而东迳阌乡县北又东迳灵寳县北其北岸则芮城县【阌乡在河南陜州西少北一百三十里黄河南去县七里灵寳在州西六十里黄河南去县十里芮城在山西觧州西南七十里黄河在县南二十里芮伯万之故疆也葢芮城与阌乡分河俱在河之北岸薄山在县北十五里】又东迳陜州北其北岸则平陆县又东过砥柱【陜州在河南府西三百里平陆在觧州东南九十里底柱在黄河中西去陜州四十里西北去平陆五十里】此河水东至砥柱之所经也　唐赵冬曦三门赋序曰砥柱山之六峰者皆生河之中流葢夏后之所开凿其最北有两柱相对距崖而立即所谓三门也次于其南有孤峰揭起峰顶平濶夏禹之庙在焉西有孤石数丈圎如削成复次其南有三峰东曰金门中曰三堆西曰天柱河水从黄老神前东流湍激蹙于虾石折流而南潄于三门苞于庙山乃分为四流淙于三峰之下抵以曲隈会流东注加以两崖夹水盘纡激射天下罕比　明都穆曰砥柱在陜州东五十里黄河之中循河至三门集津三门者中曰神门南曰门北曰人门水行其间声激如雷而门尤为险恶舟筏一入鲜有得脱三门之广约二十丈其东百五十歩即砥柱崇约三丈周数丈蔡氏书传以三门为砥柱州志亦谓砥柱即三门山皆未尝亲履其地故谬误若此德清胡渭曰按此说与赵赋小异要之诸峰在当时总为一巨石禹析之以通河三门亦砥柱也后人强生分别耳
　　又东过平隂县北又东至邓清水从西北来注之清水出清防山之西岭世亦谓清营山其水东南流出峡峡左有城葢古关防也清水厯其南东流迳臯落城北服防曰赤翟之都也世谓之倚毫【当是亳】城葢读声近传因失实也春秋左传所谓晋侯【原本譌仆】使太子申生伐东山臯落氏者也与倚亳川水合水出北山矿谷东南流注于清　清水又东迳清防城南又东南流又会南溪溪水出南山而东注清水又东合枣涧水水出左人岭下南流俗谓之扶苏水又南厯奸苗北马头山亦白水原西南迳垣县故城北史记魏武侯二年城安邑至垣即是县也其水西南入清水色白浊初会清流流注【朱笺宋本无流注二字】乃有元素之异也清水又东南迳阳壶城东即垣县之壶城东即垣县之壶丘亭晋迁宋五大夫所居也清水又东南流注于河【今垣曲县西有垣县故城】
　　河水又东与教水合
　　出垣县北教山南迳辅山高三十许里上有泉不测其深山顶周员五六里少草木山海经曰孟门东南有平山水出于其上【水上漏平字】潜于其下又是王屋之次疑即平山也其水南流厯鼔钟上峡悬洪五丈飞注流壑夹岸深高壁立直上经崖秀举百有余丈峯次青松岩悬赪石于中厯落有翠柏生焉丹青绮分望若图绣矣水广一十许步南流厯鼔钟川分为二涧一涧西北出一百六十许里山岫逥阻才通马步今闻喜县东北谷口犹有干河里故沟存焉今无复有水【按山海经王屋山东北三百里曰教山教水出焉是水冬干而夏流实惟干河注云今河东闻喜县东北有干河里但有故沟处无复水即是也】一水厯治官西世人谓之鼔钟城城之左右犹有遗铜及铜钱也城西阜下有大泉西流注涧与教水合伏入石下南至下峡山海经曰鼔钟之山帝台之所以觞百神即是山也其水重源防发南至西马头山东载【谢云疑作截】坡下又伏流南十余里复出又谓伏流水南入于河山海经曰教山教水出焉又南流注于河【今山海经作西流】是水冬干夏流实惟干河也今世人犹谓之为干涧矣
　　河水又与畛水合
　　水出新安县青要山【新安县今属河南府青要山在县西北二十里】今谓之彊山山海经曰青要之山畛水【朱本有出焉二字】北流注于河即是水也河水又东正囬之水入焉水出騩山疆【当是彊下同】山东阜也东流俗谓之疆川水与石等川合出西北石涧中东南流注于彊水彊水又东迳彊冶【原本譌作疆治从朱本改正】铁官东东北流注于河
　　河水又东合庸庸之水【按山海经作滽滽】
　　水出河南垣县宜苏山俗谓之长泉水山海经曰水多黄贝伊洛门也其水北流分为二水一水北入河一水又东北流注于河
　　河水又东迳平隂县北
　　地理风俗记曰河南平隂县故晋隂地隂戎之所居又曰在平城之南故曰平隂也三老董公说高祖处陆机所谓皤皤董叟谟我平隂者也【见汉高祖功臣颂】魏文帝改曰江隂矣【今河南府孟津县有平隂县故城】
　　河水西会清水【一作右防】
　　水出垣县王屋西山濝溪夹山东南流迳故城东即濝关也汉光武建武二年遣司空王梁北守濝关天井关击赤眉别校皆降之献帝自陜北渡安邑东出濝关即是关也濝水西屈迳关城南厯轵关南迳苗亭西亭故周之苗邑也又东流注于河经书清水井也【此句有错误朱云宋本作非也】是乃濝水耳
  </div>
  <div class="pagination">
   <a href="水经注集释订讹_page3.html">
    上一页
   </a>
   <a href="水经注集释订讹.html">
    1
   </a>
   <a href="水经注集释订讹_page2.html">
    2
   </a>
   <a href="水经注集释订讹_page3.html">
    3
   </a>
   <span class="current-page">
    4
   </span>
   <a href="水经注集释订讹_page5.html">
    5
   </a>
   <a href="水经注集释订讹_page6.html">
    6
   </a>
   <a href="水经注集释订讹_page7.html">
    7
   </a>
   <a href="水经注集释订讹_page8.html">
    8
   </a>
   <a href="水经注集释订讹_page9.html">
    9
   </a>
   <span>
    ...
   </span>
   <a href="水经注集释订讹_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
