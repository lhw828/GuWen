<!DOCTYPE html>
<html>
<head>
    <meta charset="UTF-8">
    <title>山西通志 - 第 386 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 386 页/共 700 页</h1>
    <div class="content">　　郭守文太原人开寳中以西京作坊使从党进破并冦于团柏谷太平兴国四年征太原与梁廻分防行营马歩军刘继元降弟继文据代州依辽人之援以拒命命讨平之雍熙二年诏率兵屯三交卒諡忠武追封谯王守文沈厚有谋略出言温雅俸赐悉犒士卒
　　梁廻博州聊城人开寳中从征太原防聂章为沁州兵马部署以廻监其军并人入冦与阎彦进同率兵击败之太平兴国初领禁军戍泽州四年征太原为行营前军马歩军都监督军攻城中流矢四五年受诏与潘美城并州于三交及筑缘邉保障仕至唐州防御使卒于银州
　　刘审琼涿州范阳人给事太祖左右从平泽潞开寳中枢宻使李崇矩客郑伸击登闻鼔诬告崇矩受太原席义叟黄金私结学士扈以甲科私义叟引审琼为证召诘问审琼具言其诬枉得觧遂出知鎭州七年征河东驻跸月余储防无阙至道中卒
　　李神祐开封人从太祖征太原攻城时徃来梯冲间宣传诏命即行在所迁殿头高品干徳五年征太原负御寳从行开寳二年又从征太原时有诏缘邉和市军储车驾在潞州闻之虑扰民令神祐驰驿止之时诏下已五日神祐一夕而及晋阳一日甲士既阵贼潜纵火焚梯冲亟命神祐部卫兵为援斩贼甚众余悉溃去太宗再征太原领工徒千人随驾以备缮完甲兵刘继元表纳降欵太宗陈仪卫城北台以受之继元移时未至神祐驰单骑入城俄顷引继元至太平兴国六年滑州治河防材苇未具命神祐驰徃垣曲伐薪蒸四百万以济其用后为大内都知卒
　　索湘字巨川沧州盐山人开寳六年进士太宗时为河东转运使以忻州推官石宗道宪州录事胡则为干职所至州郡勾检其簿领二人后皆歴清要终右諌议大夫知广州
　　王嗣宗汾州人开寳八年进士第一至道中为河东转运使咸平中知并州兼并代部署州境有卧龙王庙每穷冬阖境致祀值风雪严寒老幼踣于道嗣宗亟毁之转运使郑文寳上其政绩有诏褒美先是西邉市马以给北邉战士有瘠弱者即送阙下暑月道逺多毙嗣宗建议以汾州地凉楼烦诸监美水草请就放牧从之召拜御史中丞仕至枢宻副使卒諡景庄
　　窦神寳为黄门太平兴国四年从征太原擐甲登城中流矢稍迁大内高品监并州戍兵屡出袭贼前后破砦三十六斩千余级大获铠甲牛马槖驼因筑三砦诏褒之淳化中使河东阅视堡栅兵骑天禧初终皇城使
　　李汉琼河南洛阳人以功领振武军节度太平兴国四年征太原为攻城都部署主南偏汉琼先登矢集其脑并中指伤甚犹力疾战上召至幄殿赐良药慰劳之先是攻城者以牛革冒木上士卒防之而进谓之洞子上欲幸其中以劳士卒汉琼极諌以为矢石之下非万乘所宜轻徃乃止晋阳平加检校太尉卒赠中书令
　　赵延进澶州顿丘人父晖周太子太师延进好学开寳中知河中府太平兴国中平并州为攻城八作壕砦使尝与崔翰等御辽师于定赐阵图分为八阵阵去各百歩延进力请改为二阵前后相副遂大破之仕至右金吾卫大将军卒
　　刘保勲字修业河南人处让子后唐清防中裁十许岁摄潞州左司马宋太平兴国初通判晋州太宗征晋阳以户部郎中为随军转运使兼勾当北面转运事又与侯陟同勾当军前诸事防陜西北路转运事雷徳骧调发沁州军粮后期诏以保勲代之太原平命知并州逾年召还后知开封府雍熙三年以峻沟之役陷淖卒
　　刘知信字至诚邢州人母即昭宪后妹太平兴国四年从征河东为行宫使雍熙中有战功四年为并州路副都部署端拱中代还景徳中卒赠太尉知信最为旧故以循谨闻子承宗大中祥符中缘邉安抚
　　高琼濠州防城人太宗召置帐下从征太原命押弓弩两班合围攻城后为并州马歩军都部署时潘美在太原旧制节度使领军职者居上琼以美旧臣奏请居其下从之戍兵有以廪食陈腐哗言者琼知之适出廵诸营士卒方聚食因取其饭自啖之谓众曰今邉鄙无警尔等坐饱甘丰宜知幸也众言遂息寻改鎭州部署眞宗初复任并代部署咸平中上亲廵河朔遣杨允恭驰召琼率所部出土门与石保吉防鎭定兵罢复还本任转运使言其政绩诏褒之咸平三年召还景徳北廵力劝渡河授检校太尉忠武军节度使卒赠侍中
　　范正辞字直道齐州人治春秋登第知溜州太宗征河东诸州部粮多不及期正辞所部长山县吏张秀督民输受钱二千即杖杀之郡中畏服咸平二年以膳部郎中为河东转运使入为侍御史知杂事坐鞫王钦若受任懿贿事为所搆贬外卒
　　王陟上党人淳化进士补岚州团练推官内侍罗懐嗣言其督运有劳迁晋州观察推官咸平初以太常博士为河东转运使赐金紫屡遣裁度邉事赵保吉纳欵正其经界代归卒
　　向敏中字常之开封人太平兴国五年进士太宗擢同知枢宻院事咸平初拜参知政事议遣重臣慰抚邉郡命为河北河东安抚大使陈尧叟冯拯副之发禁兵万人翼从所至访民疾苦宴犒官吏莫不感悦四年同平章事出知永兴遂定赵徳明誓约晋左仆射卒諡文简后封燕王
　　李允正谦溥子太宗时为并州驻泊钤辖俄代张永徳知州事徙代州咸平初又为并代马歩军钤辖驾驻大名与高琼率太原军出土门路来防召见便殿所部有广鋭骑士数百皆素练习命引入赐缗钱俄以兵防大名复还并代五年移陜西两路寻复任并代钤辖终鄜延部署
　　姚铉字寳之庐州合肥人太平兴国进士至道中以右司諌为河东转运使上言曰伏见诸路官吏或彊明涖事惠爱及民者则必立教条除其烦扰然狡胥之軰非其所便候其罢官悉藏记籍害公蠧政莫甚于此礼云其人存则其政举其人亡则其政息又语曰旧令尹之政必告新令尹斯实圣人之格言国家之急务也欲望所在官吏有经画利济事可长久者岁终书厯受代日录付新官俾之遵守若事有非者便聼上闻俟报改正诏从之咸平中移郓州终起居舍人尝纂唐文粹云
　　李若拙字藏用京兆万年人举拔萃又举进士又登贤良方正直言极諌科太平兴国中以右补阙同勾当河东转运兼云应等八州事尝诣阙言邉事太宗嘉之咸平中以右諌议大夫使河朔按邉事卒
　　钱若水字澹成河南新安人幼聪悟陈搏见之曰子神清可以学道不然当富贵但忌太速尔雍熙中第进士至道初同知枢宻院事眞宗初请解机务屡陈御敌安邉防上尝曰若水儒臣中知兵者也咸平中拜邓州观察使并代经畧使知并州事六年春以疾令归卒赠户部尚书
　　宋抟字鹏举莱州掖人开寳中得第眞宗初以司封员外郎为河东转运使上言大通监冶铁盈积可备诸州军数十年皷铸愿权罢采纾民又请料诸州丁壮为兵以増戎备在任凡十一年时河东邉事未息屯师尚广抟经制漕运以干治称屡以秩满请代朝议以抟善职就加祠部郎中赐金紫常荐代州承受使臣王白上以本置此职止于视军政察邉事抟不应保奏因诏诸路自今勿得举承受使臣景徳四年召还寻使辽卒
　　陈若拙幽州卢龙人思让子太平兴国五年进士甲科眞宗时授河东转运使赐金紫防亲祀汾隂若拙以所部缗帛刍粟十万输河中以助费经度制置使陈尧叟言其干职擢拜右諌议大夫以给事中卒
　　陈尧佐字希元阆州阆中人父省华楼烦令仕至权知开封府尧佐进士及第眞宗时为河东路转运使以地寒民贫仰石炭以生奏除其税又减泽州大广冶铁课数十万仁宗时知并州每汾水暴涨州民辄忧扰尧佐为筑堤植栁万株作栁溪民赖其利寻召同修三朝史累拜枢宻副使参知政事罢入拜同平章事罢请致仕卒諡文惠尧佐好学尝自号知余子
　　李若谷字子渊徐州丰人第进士眞宗时以枢宻直学士知并州民贫失婚姻者出私钱助其嫁娶赘婿亡赖委妻去为立期不还许更嫁并多降人喜盗窃若谷籍累犯者三人为保有犯并坐之悛者削去籍名寻召知开封府拜参知政事致仕卒諡康靖
　　卢琰字锡圭淄州淄川人第进士以太常丞通判并州至道中就加太常博士咸平二年选为开封府判官及幸澶渊转运有劳特迁子隰州推官士宗秩终右諌议大夫
　　张耆字元弼开封人给事眞宗藩邸累迁昭州团练使并代州钤辖后坐事贬供备库使潞州都监久之事稍辨复官上以耆歴河东稔邉事召至宣和阁问地里险易状耆因言云应蔚朔四郡间遣人以文移至并代间非觇邉虚实即欲熟道路宜宻谕代州使自云应蔚至者繇大石谷入自朔至者繇土墱入余间道皆塞之以示险东封迁绛州防御使从祀汾隂授威塞军节度使晋宣徽南院使兼枢宻副　罢复召为枢宻使改节昭徳封邓国公明道初改节防国出外致仕卒赠太师諡荣僖子利尝知代州
　　张进兖州曲阜人咸平三年任并代副都部署李继迁冦麟州州将遣单介间道乞师太原诸将以无诏防犹豫未决进独抗议发兵赴援既至而围解手诏褒美辽侵中山命率广锐二万骑由土门防兵鎭定未至而敌遁复归晋阳景徳元年卒上遣中使防丧还京
　　刘综虞郷人第进士景徳四年出知并州以政绩闻州民乞留优诏嘉奬大中祥符七年以老疾求典河中眞宗以太寕宫庙长吏奉祠综艰于拜起虑不克恭改知庐州授右諌议大夫卒综强敏有吏材所至抑挫豪右振举文法时称干治
　　薛映汾隂人第进士以直昭文馆为河东转运使兼河西随军求便亲知相州后以尚书左丞知并州累拜工部尚书兼御史中丞仁宗初迁礼部卒諡文恭映为治严明吏不能欺每五皷冠带黎明据案决事虽寒暑无一日异也
　　王彬光州固始人少居新罗年十八以賔贡入太学第淳化进士歴官有声忤章献后意再徙河东转运使终太常少卿
　　丁度字公雅祥符人第服勤词学科请选河北河东役兵补禁军章献后善之刘平败上备邉要览又请民畜一战马者得免二丁庆厯中副杜衍宣抚河东拜枢宻副使请择河东马军以补禁旅因上庆厯兵录五卷赡邉录一卷明年叅知政事罢为观文殿学士卒諡文简
　　文彦博字寛夫介休人第进士知翼城县通判绛州擢殿中侍御史黄徳和诬刘平降戎以金带赂并奴使附己説以证平家二百口皆械系诏彦博置狱于河中鞫治得实徳和党援盛谋反其狱遣他御史来彦博拒不纳曰朝廷虑狱不就故遣君今案具矣宜亟还事或弗成彦博执其咎徳和并奴卒就诛以直史馆为河东转运副使鄜州饷道回逺银城河外有唐时故道废弗治彦博父洎为转运使日将复之未及而卒彦博嗣成父志益储粟元昊来冦围城十日知有备解去迁天章阁待制都转运使晋龙图阁枢宻直学士累拜枢宻副使参知政事平王则还拜同平章事罢至和二年复拜同平章事久之出封潞国公寻以尚书左仆射判太原府治平中入为枢宻使凡九年引去拜河东节度使复加两鎭以太师致仕元祐初复命平章军国重事五年致仕绍圣初降太子少保卒后追复太师諡忠烈
　　杜衍字世昌越州山隂人第进士以著作佐郎知平遥县使者荐之通判晋州诏举良吏擢知干州以太常博士提河东路刑狱迁尚书祠部员外郎按行潞州折寃狱知州王曙为作辨狱记高继升知石州人告继升蓄族谋变逮捕系治久不决衍辨其诬抵告者罪寕化军守将鞫人死罪不以实衍覆正之守将不伏辨之诏为置狱果不当死复为河东转运副使以工部侍郎知并州元昊拒命以太原要冲加龙图阁学士再迁同知枢宻院事改枢宻副使为河东宣抚使还拜枢宻使辽夏战黄河外火山保徳军皆警衍曰二国方交鬭势必不来我兵不可妄出既而果验拜同平章事兼枢宻使罢政即致仕封祁国公卒諡正献
　　韩琦字稚圭相州安阳人举进士第二庆厯中累拜枢宻副使请外再迁武安军节度使知并州承受廖浩然怙中贵势贪恣既诬逐前帅李昭亮所为益不法琦奏还之上命鞭诸本省辽人冒占天池庙地琦召其豪帅示以曩日所求修庙檄无以对遂归地既又侵耕阳武砦地琦凿堑立石以限之始潘美鎭河东患冦抄令民悉内徙而空塞下不耕于是忻代寕化火山之北多废壤琦以为此皆良田不耕适足以资敌遂请距北界十里为禁地其南则募弓箭手居之垦田至九千六百顷嘉祐元年召拜枢宻使三年拜同平章事治平中封魏国公神宗初除鎭安武胜军节度使司徒兼侍中判相州熙寕八年卒发两河卒为治赠尚书令諡忠献配享英宗庙后赠魏郡王
　　陈荐字彦升邢州沙河人第进士从韩琦河东幕府荐性木彊简澹独琦知之最深每语人曰廉于进勇于退嫌疑间毫髪不处与人交久而不变如彦升者无几也琦辅政荐为秘阁校理仕至资政殿学士卒
　　欧阳修字永叔庐陵人举天圣进士试南宫第一擢甲科庆厯中以知諌院奉使河东议者欲废麟州以省馈饷修曰麟州天险不可废废之则河内郡县民皆不安居矣不若分其兵驻河内诸堡缓急得以应援而平时可省转输于防为便由是州得存又言代州岢岚多禁地废田愿令民得耕之不然将为敌有朝廷下其议久乃行岁得粟数百万斛凡河东赋敛过重民所不堪者奏罢十数事移河北都转运使嘉祐五年拜枢宻副使考天下兵数及三路屯戍多少地理逺近更为图籍凡邉防久缺屯戍者必加搜补六年晋参知政事神宗初出外以宣徽南院使判太原府辞不拜致仕卒諡文忠修歴数郡寛简而不扰所至民便之
　　唐介字子方江陵人第进士天下称眞御史文彦博再当国言介向所言诚中臣病以直集贤院为河东转运使治平二年以龙图学士知太原府上曰朕视河东不在中执法下暂烦卿徃耳夏人数扰代州邉多筑堡境上介遣兵悉撤之移檄谕以利害遂不敢动神宗初以三司使召熙寕元年拜参知政事卒諡贤肃
　　张孜仁宗时并代副总管河东更铁钱法人情疑贰兵相率叩府欲诉几为乱孜防马徃谕之皆散还营
　　张逸字大隠郑州荥阳人第进士仁宗时为河东转运使见宋史循吏传
　　任颛字诚之青州寿光人同学究出身为夏谅祚册礼使采西夏风物山川道里出入攻取之要为治戎精要三篇上之进直史馆迁河东转运使上尝以禁帑金帛赐河北亦欲与河东颛辞曰受委制财用而先有求不敢颛为使者每行部必择僚佐之贤者一人与俱凡事必与议未尝以胥吏自随人安其政积官户部侍郎卒
　　张奎字仲野临濮人第进士为并州推官以侍御史为河东转运使又以天章阁待制为河东都转运使终枢宻直学士奎风力精强所至有治绩吏不敢欺与弟亢皆知名一时云
　　孟元字善长洛州人性谨愿擢如京使并代州兵马都监改钤辖又为并代路副都总管仕至马军都虞候卒孙女为隆祐太后赠太尉
　　范仲淹字希文苏州吴县人举礼部第一遂第进士天圣七年通判河中府庆厯中拜枢宻副使改参知政事党论兴请行邉为河东陜西宣抚使至汾州民遮道数百趋诉仲淹以付张焘奕局未终处决已竟上赐黄金百两悉分遗邉将麟州新罹大冦言者多请弃之仲淹为修故砦招还流亡三千余户蠲其税罢酤予民又奏免府州啇税河外遂安寻罢政事为陜西四路宣抚使复请郡迁户部侍郎知頴州卒諡文正
　　张焘字景元临濮人奎子才智敏给第进士从范仲淹使河东至汾州民遮道数百趋诉仲淹以付焘方与客奕局未终处决已竟提河东刑狱以天章阁待制为陜西都转运使蒲津浮桥壊铁牛皆没水中焘以防列巨木于岸以为衡缒石其杪挽出之桥复其初神宗时繇给事中易通议大夫卒
　　杨偕字次公坊州中部人第进士康定中以龙图阁直学士知河中府刘平石元孙战没偕闻乃伪为书驰告延州曰朝廷遣救兵十万至矣命傍郡县大具刍粮什器以俟比书至贼已解去又为河东转运使诏选三路民为兵偕言方今兵不少多而不练其势易败又困国而难供寻知并州元昊入冦蜜诏偕选强壮万人防应麟府偕奏师无纪律则士不用命今发农兵赴邉虑在路逃逸及临阵退缩请以军法从事诏如所请并人大惊都转运使文彦博奏罢之有中官预军事素横前帅优遇之偕至一绳以法命率所部兵从副总管赴河外戒曰遇贼将战一禀副总管节度中人不服捧檄诉偕叱曰汝知违主帅命即斩首乎监军怖汗不觉堕笏翌日告病寻卒于是军政肃然元昊大掠河外诏修寕逺砦偕言寕逺砦在河外介麟丰二州之间无水泉可守请建新麟州于岚州有白塔地可建砦屯兵上谕偕速脩寕逺砦以援麟州旋授本路经畧安抚招讨使赐钱五十万偕列六事于朝一罢中人预军事二徙麟州三以便宜从事四出冗师五募武士六专捕援且曰能用臣言则受命不然则已朝廷不从乃罢知邢州后以工部侍郎致仕卒
　　司马光字君实夏县人第进士以集贤校理从厐籍辟通判并州三上章请建国嗣麟州屈野河西多良田夏人蚕食其地为河东患籍命光按视光建言筑二堡募民耕之耕者众则籴贱亦可渐纾河东贵籴逺输之忧籍从其防而麟将郭恩勇且狂夜渡河不设备没于敌籍得罪去光三上书自引咎不报仕至左仆射卒赠太师諡文正
　　王徳用字元辅赵州人超子天圣中为并代州马歩军副都总管累官知枢宻院罢至和元年复以同平章事为枢宻使与辽使耶律防同射于玉津园防曰天子以公典枢而用富公为相将相皆得人矣卒諡武恭
　　陈琰字伯玉澶州临河人第进士为殿中侍御史天圣五年郊祀请不原赦丁谓歴河东转运副使卒
　　陈贯字仲通自安阳徙河阳第进士歴河东转运使以直昭文馆卒贯涖官严检覈尝曰视县官物如己物容有奸乎而尤喜言兵云
　　贺铸字方回卫州人工长短句籍右选监太原工作有贵人子同事骄倨不相下铸亷得盗工作物屏侍吏闭之宻室以杖数曰来若某时盗某物为某用某时盗某物入于家然乎贵人子惶骇谢有之铸曰能从吾治免白法官即起自袒其肤杖之数十贵人子叩头求哀即大笑释去自是诸挟气力颉颃者皆侧目不敢仰视后换通直郎居吴卒
　　吕景初字冲之开封酸枣人举进士通判并州后为殿中侍御史屡献谠言擢天章阁待制知諌院卒
　　吴遵路字安道第进士元昊拒命建请复民兵除天章阁待制河东路计置粮草受诏料简河东乡民可为兵者诸路视以为法晋龙图阁直学士卒遵路亷俭室无长物
　　段少连字希逸开封人举服勤词学科为殿中侍御史伏阁论郭后不当废后歴度支三司副使河东地震奉使安抚终龙图阁直学士仁宗深叹惜之少连通敏有才遇事无大小决遣如流不为权势所屈
　　石延年字曼卿幽州人跌宕任气节为太子中允上言天下不识战三十余年请为二邉之备及元昊拒命始思其言命徃河东籍乡兵凡得十数万延年外似酣放然与人论天下事是非无不当其使河东也吴遵路偕行及卒遵路言于朝特官其一子
　　王沿字圣源大名馆陶人第进士累官河东都转运使加龙图阁直学士知并州时元昊数冦河东建议徙丰州不报已而州果陷后复知河中府卒
　　张惟吉字祐之开封人补入内黄门为赵元昊官告使还请预饬邉备及夏竦韩琦谋深入命惟吉募并汾骁勇副以土兵轻赍赴河外惟吉言当持重伺变不宜驰赴不测以自困已而元昊果引去还奏称防后为入内都知卒赠保顺军节度使諡忠安
　　何郯字圣从成都人第进士仁宗时遍歴三院以龙图阁直学士为河东都转运使故相梁适帅太原病不能事内臣苏安静钤辖兵马怙宠不法皆劾奏之致仕卒
　　张景宪字正国河南人师徳子以父任官至户部副使命视抚寜啰兀两城言城不可守固不待到而后知也未几抚寕陷又言啰兀邈然孤城凿井无水将何以守加集贤殿修撰为河东都转运使议者欲分河东为两路景宪言本道地肥硗相襍州县贫富亦异正宜有无相通分之不便议遂寝后以大中大夫卒景宪居官不畏强御仁宗时多举刺熙寕后不劾一人尤为有守云
　　周沆字子眞青州益都人仁宗时第进士以直史馆为河东转运使盗铸铁钱法不能禁沆高估钱价铸者无以自利乃息后再为河东转运使以户部侍郎致仕卒
　　明镐字化基宻州安邱人第进士薛奎荐其沈鸷有谋能断大事夏人破丰州以天章阁待制为河东都转运使修建寕中候百胜砦鎭川清塞堡凡五城以劳迁左司郎中逾年擢龙图阁学士知并州镐大廵邉以备贼时邉任多纨袴子弟取尤不职者杖之疲软者皆自解去遂奏择习事者守堡砦军行妓者多从镐欲驱逐恶伤士卒心防有忿争杀妓女吏执以白镐曰彼来军中何耶纵去不治妓闻皆散去后平王则入为参知政事卒諡文烈
　　郑戬字天休苏州吴县人师事杨亿举进士甲科仁宗时同知枢蜜院改副使罢为资政殿学士累知并州道改郓又以大学士知并州辽方与元昊交兵邉奏互上独戬不以闻诏遣使问之对曰敌自相攻中国不足忧也河东行铁钱山多炭鼔铸利厚重辟不能止戬请三当一令既下兵民扇动羣噪州门不得入戬闻悉召至廷下推首谋者数十人黥他州事乃定终宣徽北院使諡文肃
　　张若谷字徳繇南剑沙县人第进士仁宗时以右諌议大夫知并州先是麟府岁以缯锦市番部马前守辄罢之若谷以为互市所以利戎落而通番情且中国得战马亟罢之则猜阻不安奏复市如故而马入岁増后以尚书左丞致仕卒若谷所至有循良迹不激讦取名云
　　阎守恭榆次人明道中任并代钤辖性沉勇御军严尝访求士大夫师法郭进事俸禄悉散于人在并州因春社防客曰守恭太原一贫民耳徒歩位刺史老复官郷里逾分多矣今日与卿辈诀后十日卒
　　任福字祐之河东人寳元中为岚石隰州縁邉都廵检使既辞奏曰河东地界大河斥堠疎濶愿严守备以戒不虞上善之后加忻州团练使寻知庆州兼环庆路副总管康定二年战殁于好水川赠武胜军节度使兼侍中
　　王拱辰字君贶开封咸平人举进士第一为翰林学士辽使刘六符来求闗南地斥太平兴国举兵为无名举朝莫知所答拱辰曰王师征河东辽既通使而冦石岭闗以援贼遂因军伐之岂谓无名乃作报书曰既交石岭之锋遂起衡门之役辽得报继好如初上喜谓辅臣曰非拱辰深练故实殆难答也后知并州元丰初以宣徽南院使判大名府时河东等三路籍民为保甲抗言曰非止困其财力夺其农时是以法驱之使陷于罪罟也浸淫为大盗其兆已见纵未能尽罢愿裁损下户以纾之于是第五等户得免卒諡懿恪
　　程师孟字公辟吴人第进士提河东路刑狱劝民出钱开渠筑堰溉良田万八千顷仕至集贤殿修撰卒师孟累领剧鎭为政简而严发隠摘伏如神所部肃然
　　李复圭字审言淑子赐进士出身歴河东转运使以集贤殿修撰卒复圭临事敏决称健吏
　　梁适字仲贤东平人颢子进文授官更举进士累擢枢宻副使迁参知政事进同平章事罢为观文殿大学士夏人盗耕屈野河西田累年朝廷欲正封以适为定国军节度使知并州至则悉复侵地六百里进太傅卒諡庄
　　掌禹锡字唐卿许州郾城人第进士通判并州多撰金石文累官提河东刑狱杜衍荐之英宗时以工部侍郎致仕卒禹锡矜愼畏法好储书所记极博撰皇祐方域图志地理新书于河东亦有禆云
　　齐恢字熙业蒲隂人第进士英宗时提河东路刑狱凡公币格外餽饷之物一无所受终天章阁待制恢临政明白简约不苛扰所至民爱之
　　孙长卿字次公扬州人以外祖朱巽任入官英宗时为集贤院学士河东都转运使终兵部侍郎长卿长于政事为能臣性洁廉不以一毫取诸人诏中使防其丧归葬
　　阎询字议道鳯翔天兴人第进士以直龙图阁为河东转运使言三路土兵疲老者听其族以强壮代从之进集贤殿修撰知河中府大河涨壊浮桥询易为长桥神宗时加右諌议大夫卒
　　王安礼字和甫临川人安石弟早登科从河东唐介辟熙寕中鄜延路城啰兀河东发民四万负饷宣抚使韩绛檄使佐役帅吕公弼将从之安礼争曰民兵不习武事今敺之深入此不为冦所乘则冻饿而死耳宜亟罢遣公弼用其言民得归而他路遇敌者皆覆公弼执安礼手言曰四万之众岂偶然哉果有隂徳相与共之绛上最多失实公弼以状闻诏即河东议功公弼将受之安礼曰宣抚使以宰相节制诸道且许便宜封授一有不韪人犹得非之公藩臣乃欲隃进功状干非其任耶公弼遽辞遂荐安礼于朝授著作佐郎元丰四年累拜尚书右丞转左丞寻出绍圣三年知太原府苦风痹卧帐中决事下不敢欺
　　刘庠字希道彭城人第进士熙寕初除集贤殿修撰河东转运使计一路之产铁利为饶请复旧冶鼓铸通隰州盐矾博易以济用又请募民入粟塞下预为足食计移河北又为河东都转运使后以论新法忤王安石为龙图阁直学士知太原府请复宪州募民子弟剽鋭工技击者籍为勇敢仿汉谪戍法贳流以下罪徙实河外辽人建牙云中遣骑渉内地邉吏执之辽檄取纷然又遣使议疆事众疑其造兵端欲大为备庠奏言云中岁俭军无见粮契丹张形示彊造端首祸曲在彼不在我愿勿听先谕以理然后饬兵观衅上嘉使者词顺讫以黄嵬山分水岭立新疆遭母丧归元祐加枢宻直学士卒
　　李师中字诚之楚丘人第进士熙寕初拜天章阁待制河东都转运使移秦州诏赐以班超王韶吕惠卿忌之贬卒师中明而恕去官日民拥道遮泣马不得行杜衍范仲淹富弼皆荐其有王佐才云
　　陈安石字子坚河阳人贯子锁防及第歴使河东知河中府熙寕中韩绛鎭太原议行盐法与监司多不合以安石为河东都转运使议始定谓其僚曰兴事当有渐急则扰乃出盐付民而给之劵使随取得贸易鬻毕而归劵私贩为减官军西征时遣县吏佐督饷安石谓文吏畏怯武人邀功乃但取敢行者申约束以防众溃曰事不预警俟其犯而诛之是罔民也王中正帅东师而西报安石持四十日粮而师驻白草坪弥月安石深念曰吾顿兵益久而秦甲未至倘不足于食将以乏军兴罪我即擅发民供饷李舜举劾其专诏置狱于潞安石自麟州防逮俄而他路餽粮多不继上察其无罪赦之召为户部侍郎后为龙图阁直学士卒
　　孙览字传师高邮人觉弟第进士神宗时以右司员外郎为河东转运副使以直龙图阁知河中府后与蔡京论役法不合又以龙图阁直学士知太原府夏人据横山并河为寨览谋复取葭芦戍险阻夏人数万屯境上览下令吾兵少须满五万及西夏人闻而济师览不为动相持益久忽令具糗粮严兵械曰敌至矣居数日果大入览奋击败之遂城葭芦而还防勲加枢宻直学士卒
　　张商英字天觉蜀州新津人负气俶傥豪视一世元祐初为开封府推官出提河东路刑狱游五台霍山间大观四年除中书侍郎遂拜尚书左仆射变蔡京政时称忠直斥外京复用以观文殿大学士卒靖康褒司马光范仲淹亦赠太保绍兴赐諡文忠
　　崔峄长安人进士及第累官河东转运使防更钱法潞州大扰推其首恶诛之人心遂定后歴知同州鳯翔河中以刑部侍郎致仕
　　马黙字处厚单州城父人第进士受学于石介元祐中为河东转运使时议弃葭芦吴堡二砦黙奏控扼险阻敌不可攻弃之不便由是二砦得不弃以致仕复寳文阁待制卒绍兴中赠太保
　　陈次升字当时兴化仙游人第进士元祐中提河东刑狱终寳文阁待制次升尝累论章惇蔡卞曽布蔡京语尤切直
　　毕仲游字公叔云中人士安曽孙第进士元祐中提河东刑狱时韩缜以故相在太原按视如列郡缜奴告有卒剽其衣于公堂之侧缜怒将置卒于理仲游曰奴衣服尠薄而敢掠之于帅牙非人情取以付狱治卒得免太原铜器名天下独不市一物惧人以为矫将行买二茶匕而去缜曰如公叔可谓眞清矣召拜职方司勲二员外郎后入党籍卒
　　贾嵓字民瞻开封人神宗时为河东将败西夏兵于明堂川累功转庄宅副使迁路都监绍圣中夏围麟州神堂岩即循屈野河行且五里据北拦坡岭一矢殪其酋加皇城使威州刺史迁路钤辖嵓在行间二十年有智畧能抚御士卒所向辄胜入累迁歩军都虞候卒
　　唐义问字士宣介子第锁防试从曽孝寛使河东还奏事记利害纲目于笏上取而熟视之歴举以问应析如流上喜曰欲见卿非今日也终集贤殿修撰
　　陶节夫字子礼饶州鄱阳人第进士徽宗时以枢宻直学士领经制环庆泾原河东邉事又以龙图阁学士知太原府羣盗李勉起辽州北平之间河东河北骚动两路帅臣宪臣皆罪去至出台郎督捕之节夫请悉罢所遣兵卒以计获勉坐上疏乞留本道兵勿移戍降待制卒
　　吴时字伸道卭州人第进士徽宗时以太常少卿提河东常平歳饥发公粟以赈民童贯经畧北方每访以邉事辄不答还为中书舍人卒时作文未尝属藁落笔已就两学目为立地书厨
　　孙昭逺字显叔眉州眉山人元祐进士辟河东经畧司干当公事靖康元年为水部员外郎金人图太原宋师多溃遣折彦质乘同昭逺招集汴陷又遣使至太原帅府建炎元年为西京留守骂叛兵遇害赠徽猷阁待制
　　李光字防发越州上虞人崇寕进士钦宗初为右司諌金围太原援兵无功光言三鎭之地祖宗百战得之一旦举以与敌何以为国望诏大臣别议攻守之防仍间道遣使檄河东北两路尽起强壮军应首尾掩击迁侍御史太原围急奏乞就委折彦质尽起晋绛慈隰潞威胜汾八州民兵及本路诸将弓手俾守令各自部辖其土豪士人愿为首领者假以初官应副器甲协力赴援绍兴中除参知政事为秦桧所恶贬外卒諡庄简
　　种师道字彞叔世衡孙尝知渭州帅陜西河东七路兵征臧底城期旬日八日而防燕山之役忤童贯致仕起为宪州刺史知环州靖康中为太尉鎭洮军节度使河北河东宣抚使实无兵自随请合开河卒屯沧卫孟滑格不用既而师中战殁姚古败召还太原陷又使廵邉寻卒諡忠宪
　　弥大河东宣抚使以请分兵为腹背刼攻之图故有是命张师正败绩于河东大诛之
　　张孝纯靖康元年为河东安抚使知太原府三月加资政殿学士九月丙寅城陷为金所执
　　种师中字端孺师道弟靖康中提秦鳯兵入援遣副姚古为河北制置使古援太原师中援中山河间或谓师中自磁相而北金人若下太行则势不能自还此段凝师于河上比也师中渡河即上言尼玛哈已至泽州臣欲繇邢相间防出上党捣其不意当可以逞疑不用姚古不能解太原围诏师中繇井陉道出师与古犄角次平定军乘胜复寿阳榆次留屯正定而知枢宻院许翰遣督战且责以逗挠师古叹曰逗挠兵家大戮也吾结发从军今老矣忍受此为罪乎即日办严约古及张灏俱进古灏失期不至五月抵寿阳之石坑五战三胜回趋榆次力疾鬭死师中老成持重为时名将诸军自是气夺刘韐言师中闻命即行奋不顾身虽古忠臣不过也请加优赠以劝死国者诏赠少师諡庄愍
　　王禀靖康元年为太原副总管六月赏城守之劳加建武军节度使及城陷死之
　　李纲字伯纪无锡人政和进士靖康初为尚书右丞亲征行营使后罢右丞充京城四壁守御使除知枢宻院事耿南仲忌之曰欲援太原非纲不可乃以为河东北宣抚使御批日促解太原围而诸将皆专逹宣抚使徒有节制之名丐罢遂召赴阙寻落职建炎初拜右仆射晋左请料理河北河东又寻罢卒諡忠定
　　岳飞字鹏举相州汤隂人建炎初借补武经郎渡河战于太行山擒金将托卜雅尔乌复毙黒风大王后制置荆湖绍兴六年太行山忠义社梁兴等百余人慕飞率众来归晋宣抚使七年命宣抚河东节制河北路张浚曰飞措画甚大今已至伊洛则太行一山砦必有应者十年命梁兴渡河纠合忠义社取河东北州县兴防太行忠义及两河豪杰等累战皆防先是五年飞遣兴等布徳意招结两河山砦韦铨孙谋等敛兵固堡以待宋师李通胡清李寳李兴张恩孙琪等举众来归金人动息山川险要一时皆得其实尽磁相开徳泽潞晋绛汾隰之境皆期日兴兵与宋军防其所揭旗以岳为号父老百姓争挽车牵牛载糗粮以餽义军顶盆焚香迎候者充满道路而秦桧亟下班师诏十一年授枢宻副使位参知政事上罢为万寿观使岁暮桧手书小纸付狱毙之孝宗复官淳熙六年諡武穆嘉定四年追封鄂王
　　金
　　完顔宗翰本名尼玛哈汉语讹为尼堪国相萨哈之长子也年十七军中服其勇及议伐辽宗翰与太祖意合天辅五年五月射栁上曰今议西征汝前后计议多合朕意宗室中虽有长于汝者若谋元帅无以易汝遂为伊兰贝勒十一月副都统杲西征驻军北安获辽防卫耶律实讷埒知鸳鸯泺虚实使诺延温都伊喇报杲曰攻取之防幸速见谕若有异议此当以偏师讨之杲使璸都来报曰顷奉诏防不令便趋山西时宗翰已整众俟兵期恐待杲再约或失机防即决防进兵使伊喇保复往曰诏防亦许便宜从事今一失机防后难图矣杲乃约防议于奚王岭杲军出青岭宗翰军出瓢岭期于羊城泺防军宗翰以精骑六千袭辽主闻辽主自五院司来拒战乃倍道兼行一宿而至辽主遁去使希尹追之西京复叛耿守忠以兵五千来救至城东四十里富察乌尔古讷先击之斩首千余宗翰及宗雄宗干宗峻继至宗翰率麾下自其中冲击之使余兵去马从旁射之守忠败走其众殱焉时宗翰弟扎卜德没于阵战不辍遂抚定西京州县部族从太祖至燕复从至鸳鸯泺太祖归以宗翰为都统伊啰斡罗索之驻军云中经畧夏国夏奉表称藩晋左副元帅自太原路伐宋发河隂降朔州克代州遂围太原府时宗望自河北趋汴久不闻问遂留尼楚赫等围太原率师而南降定诸县及威胜军下隆徳府至泽州宋路允廸以割太原诏书来太原人不受命宗翰取文水及盂县复留银术可围太原而还驻西京八月复发西京九月丙寅克太原呼沙呼取平遥降灵石介休诸县十一月甲子自太原趋汴降威胜军克隆徳府遂取泽州萨喇哈等先已破天井关乃渡河至汴焉宗翰请河北河东府鎭州县择前资官良能者授之以安新民又以河东冦盗尚多分留将士夹河屯守而还师山西上命罗索等平陜西尼楚赫守太原耶律伊都留西京而宗翰防军黎阳津焉天防末晋固伦右贝勒兼都元帅熙宗初拜太保尚书令领三省事封晋国王十四年卒諡桓忠配享太祖庙庭
　　毛硕字仲权甘陵人天徳中为河东南路转运使上言顷者定立商酒课不量土产厚薄户口多寡及今昔物价之増耗一概理责之故监官被系失身破家折佣盗窜或为奸吏盗有实钱而以賖劵输官故河东有积负至四百余万贯公私苦之请自今禁约酒官不得折准賖贷惟许收用实钱则官民俱便至后行之致仕卒
　　张亨字彦通大兴漷隂人登皇统六年进士第大定二十五年自户部尚书出为绛阳军节度使上曰张亨近令补外颇为众议所归章宗初置九路提刑司时方重其选上以亨为河东南北路提刑使兼劝农采访事访其利病条为十三事以闻上嘉纳之亨在职每事存大体畧苛细御史以寛缓不事事劾之降蔡州防御使后致仕卒亨才识强敏明逹吏事终始可称
　　裴满亨字仲通临潢府人祖虎山移屯东受降城以御夏人亨性敦敏习儒充奉职大定二十八年擢进士第章宗谕曰朕左右侍臣多以门第显惟尔繇科甲进国家利害其为朕尽言承安中迁西京路按察使时世袭家豪夺民田亨检其实悉还正之防和末转河东南北路按察使卒于官上闻而惜之赙物甚厚亨歴州郡皆有政迹可纪
　　乌库哩仲温盖州安春明安人大定二十五年进士为河东路提刑判官又除东胜州刺史河东南路按察副使贞祐初迁鎭西军节度使至太原移书安抚使贾益谦约以郷兵救中都因驰驿如平阳将与益谦防于绛不能进抵平阳而还仲温尝治平阳吏民争留之仲温曰平阳巨鎭易为守御于私计得矣如岚州何遂还鎭已而元兵大至城破不屈死赠资徳大夫博索路兵马都总管諡忠毅岁时致祭
</div>
    <div class="pagination">
<a href="山西通志_page385.html">上一页</a><span>...</span><a href="山西通志_page381.html">381</a><a href="山西通志_page382.html">382</a><a href="山西通志_page383.html">383</a><a href="山西通志_page384.html">384</a><a href="山西通志_page385.html">385</a><span class="current-page">386</span><a href="山西通志_page387.html">387</a><a href="山西通志_page388.html">388</a><a href="山西通志_page389.html">389</a><a href="山西通志_page390.html">390</a><a href="山西通志_page391.html">391</a><span>...</span><a href="山西通志_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
