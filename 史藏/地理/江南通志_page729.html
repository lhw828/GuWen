<!DOCTYPE html>
<html>
<head>
    <meta charset="UTF-8">
    <title>江南通志 - 第 729 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 729 页/共 731 页</h1>
    <div class="content">　　五代史职方考周世宗置通州分其地置静海海门二县为属而治静海是静海县周世宗所置宋政和七年以通州置静海郡仍领静海海门二县而续文献通考云静海县宋置静海郡时并置县是未考五代史之故耳
　　庐州
　　应劭曰庐州古庐子国也通典因之而复云左传自庐以往即此地考左传杜注庐今襄阳中庐县汉属南郡与庐江郡之庐名同而地异又庐州古迹有同食馆唐元和中刺史路应求建亦采左传自庐以往振廪同食之义爲名其误与通典同古英国
　　史记夏本纪封臯陶之后于英六注索隠曰地理志六安国六县咎繇后偃姓所封英地阙正义曰英即蓼也又曰英后改为蓼数説不同盖英地久已无可考矣今英山县始见于元史志续文献通考云英山县本罗州罗田县东乡地宋淳祐间立鹰山寨咸淳初改名英山因立为县属六安军是英与鹰以音同而改非即古英国也英山志云县有英布宅又因布姓英氏而附防其説耳
　　丹徒曰京
　　通典汉建安十三年吴镇丹徒筑城南靣西靣各开一门因京岘为京镇因门为京口而文献通考复引尔雅絶髙曰京为证则京当因丹徒岘而得名然三国以前丹徒未有京之名盖孙权初镇丹徒谓之京城侈大言之耳东晋至梁陈皆以此地为京城而建康谓之京邑
　　十字碑
　　丹阳县延陵镇西北九里延陵季子庙中有孔子书呜呼有吴延陵君子之墓十字旧谓之十字碑开元中勅殷仲容摹刻大厯十四年萧定重刻石又江隂县申浦延陵季子墓亦有是碑但译其文君子作季子字画小异一刻于庙一刻于墓皆至圣遗迹也而广川书跋云仲尼书延陵墓碑今入淳化官帖中不类丰碑石柱所刻书亦异籕文又孔子未甞至吴其书是非不可考也唐人于季子墓刻此十字张从申书其后而籕字极大一书而传于世者大小不同竟谁当其传哉书跋之说盖疑其非真矣然考李阳氷书初学峄山后见仲尼书季札墓字便变化是碑阳氷所从得法又古于峄山以书品论之亦未可轻议也
　　溧阳旧县
　　溧阳旧县有二一秦置县于古固城在今髙淳县界固城湖之侧隋开皇九年改为溧水县而故城废一唐武徳三年析溧水地复置县在今县西北四十五里又李贺记云孟东野贞元中为溧阳尉溧阳昔为平陵县县南五里有投金瀬濑南八里有故平陵城而县志亦云平陵废县在县西北四十里平陵山西与贺説合唐天复元年始移今治土人犹谓其处曰旧县村旧志并为一条遂混黟县
　　黟县之名旧有二説刘煦曰黟音同防县南石墨岭出石墨故也图经云新安贡柿心黑木故以名县二説皆穿凿字义似乎近纎考新安志黄山旧名黟山秦置黟县取义于此南畿志从之其説为正
　　松滋废县
　　通典云霍邱汉松滋县续通典云宿松县汉元始中为松滋县属庐江郡晋武帝以荆州有松滋县遂改为宿松両説互异考汉书志庐江郡松滋县东汉时省三国魏置安丰郡复置松滋县为属晋以后因之至隋始改名宿松故隋书志无松滋县唐武徳初别置松滋县属蓼州七年省入霍邱县通典以唐蓼州之松滋为汉松滋误也至续通典晋改宿松之説考宋南齐志安丰郡仍有松滋县则以隋改名为正霍邱志松滋废县在县东十五里汉初置松兹侯国在今宿松县界后汉省唐初改置于此武徳七年废考核最明又寰宇记松兹一名祝兹即古鸠兹春秋鸠兹邑在芜湖县既非宿松亦非霍邱记又误矣
　　六蓼
　　六蓼二国虞夏以封臯陶后六后为六安州蓼后为霍邱县本无可疑一説六蓼故城俱在夀州而遂以六安州为汉县霍邱县为汉松滋皆非也砀山
　　秦置砀郡治砀县本因山得名其后或为砀县或为砀山其名屡易而县治亦迁改不常今县属徐州而山则在归徳之夏邑境旧志谓山在县东南误也
　　昆山
　　吴郡娄县梁大同初分置昆山县本取县界山为名唐天寳中割县之南境置华亭县而昆山遂在华亭界后苏人以马鞍山为昆山而松人翻以昆山为小昆皆非也
　　皖城在山辨
　　皇舆全览及明一綂志皆云元至治三年分懐寜清朝玊照二乡于故懐寜置潜山县南畿志亦云潜山古有城即府治故址葢懐寜县东晋安帝时置地在三国吴之皖城故新唐书志云懐寜县有皖山又图经云县之最著者有潜皖天柱三山以地言之则曰潜山谓其逺近山势皆潜伏也以国言之则曰皖山谓皖伯所封之国也以峰言之则曰天柱指其最髙者名之也而三国吴之皖城在今懐寜县之北今潜山县亦在懐寜县之西北一百四十里则南畿志所谓古有城者即是吴之皖城及元分懐寜为潜山而潜皖天柱三山皆在潜之境内则今之潜山即古皖伯所封之国在吴谓之皖城在东晋以后谓之懐寜在元以后谓之潜山马端临所谓郡邑有时变更山川终古不易者也又考一綂志今之懐寜宋端平三年随府南徙则皖城在潜山无疑而以今之懐寜为皖城者误也
　　安丰城有二辨
　　一在霍邱汉置安风县后汉为安风候国三国魏置安丰郡晋安帝省宋末复置东魏郡县俱废水经注淮水东为安丰津水南有城故安丰都尉治后立霍邱戌是也此在霍邱之西南界一在夀州沈约宋志南豫州安丰江左侨立晋安帝省为县宋齐梁间屡复置隋开皇初郡废以县属淮南郡唐属夀州明初省寰宇记县在夀州南八十里今为安丰乡水经注渒水西北迳安丰县故城西是也
　　古舒县古龙舒考
　　旧説及府县志皆以舒城为古舒县而以庐江为古龙舒按萧齐志庐江郡舒县注建元二年为郡治隋书庐江县注齐置庐江郡梁置湘州据隋志所云置郡之地与齐志合观是舒与庐江皆为郡治而今之庐江即古之舒县明矣但其改舒县为庐江不知何时梁陈无志可考隋志又不详后人縁此致疑然其实一也又按汉志庐江郡所领有舒龙舒二县杜预注庐江南有舒城舒城西南有龙舒明是舒县在东龙舒在西今舒城在庐江之西则舒城之为龙舒尤为明证且其县唐时所置上取古舒城为名后人泥其名以为即古舒县遂反以庐江为龙舒误矣
　　取虑临潼二城
　　旧志谓取虑汉县后魏置临潼郡谓之临潼城在虹县北一百二十里按虹县北六十里即睢寜界取虑既在虹县北一百二十里尚得谓虹县地乎又按秦二世二年取虑人郑布同起兵围东海则取虑秦已有之又按临潼故城在今灵璧县东北七十里金志元光初议于灵璧县潼城镇设仓都监是也而取虑又在临潼东北属睢寜界魏収志云临潼郡治临潼城孝昌中陷武定六年复置兼置晋陵县为郡治又云梁武置潼州武定六年改置睢州治取虑城是取虑临潼本为二城后人混为一城误以潼州为潼郡也
　　故虹城
　　按故虹县在今五河县西元和志云武徳四年在今虹县南百里故虹城重置虹县十三年移于今理即今虹县也计虹县南四十里即入五河界则故虹城之在五河明矣旧志入虹县误
　　颍州非平舆辨
　　后汉地理志汝南郡有平舆有沈亭故国新唐书地理志蔡州有平舆注云贞观元年省入新蔡天授二年复置宋史淮西路有夀春安丰霍邱而无平舆疑是时平舆已入金矣舆图偹考于河南沈邱下注云古沈子国汉平舆合诸汉志平舆有沈亭之説相符则平舆的在沈邱颍州志以平舆人如陈蕃许劭之伦俱载入者误
　　侨立州郡
　　考舆地沿革南朝侨立州郡以处过江人士其在今镇江界者曰南徐州曰南东海郡又曰南彭城又甞置郯朐利城祝其厚邱西隰襄贲等七县寄居曲阿盖南朝北境仅得徐州彭城之半而东海郡县郯朐利城等与南朝为近其人民多来迁者故不没其旧地名以安挿之所以彭城东海何刘诸族不得不为镇江人物然竟同之土著则无别今约略其来居未久者入流寓
　　兰陵
　　旧通志兰陵诸萧俱载镇江者以西晋毘陵郡兼辖今常镇之地后分丹徒曲阿为武进梁又改曲阿武进为兰陵是今丹徒丹阳亦曽称武进称兰陵矣人物之所以混也今亦莫辨其全与镇江无渉但南兰陵之名夫人知是常州则诸萧入常州府为宜
　　防城非庄周故里辨
　　按防邑前汉地里志属梁国今归徳府地而江南之防城在汉为山桑县属沛郡至五代时始置防城史记以庄周为防人应在梁国而非五代所置之防城矣【商邱县有小防城云是荘周故里】
　　宿迁
　　旧説宿国甞迁此故名按欧阳忞曰晋元帝督运军储于此以为邸阁因有宿预之名安帝遂立宿预县唐时以代宗讳始改宿迁与宿国无预毘陵晋陵辨
　　晋永嘉中东海王越食邑毘陵以世子名毘改毘陵为晋陵事详宋书州郡志而晋书地理志但言毘陵之置而不及晋陵之改明一綂志则云东晋改晋陵按此乃西晋之制非东晋也二志皆未详
　　白公胜封邑
　　庐江郡慎县文献通考云白公胜邑按左传子西召胜使处吴境为白公杜注白楚邑也汝隂郡褒信县西南有白亭是胜之封邑在褒信矣白公败吴于慎非封慎也至庐江郡之慎县乃江左侨置本汉九江郡逡遒县之地而通考混为汝隂之慎讹之讹矣
　　宋国地辨
　　春秋宋国之地今属江南者惟徐州之彭城萧二邑宿州之相铚二县而国都则在河南归徳之商邱所谓阏伯之墟微子之所封是也旧志凡宋大夫华元乐喜向戍诸人皆入凤阳府人物者非至汝隂郡新郪县东汉章帝以封殷后因改曰宋本七国时魏地旧志盖误以东汉宋县为春秋之宋耳
　　焦山
　　镇江之焦山相传为焦先所居按髙士传云焦先世莫知所出或言生乎汉末自陜居大阳及魏受禅结草为庐于河之湄止其中其后野火烧其庐先因露寝遭冬雪大袒卧不移则先为魏人非吴人明矣更考魏略曰中平末先年二十余避乱客扬州建安初西还陜界是先东下时年尚少未几即还其居兹山与否不可知或因山名偶同其姓遂附防之耶
　　建徳县尧城舜城
　　寰宇记舜井城在县南四里城中有舜井故名按元和志尧城在县南舜城在县北本为二城寰宇记遗去尧城而以县南为舜城皆舛也
　　亳州之汤陵桐宫桑林
　　皇览云汤冡在济隂亳县东北郭去县三里金仁山谓桐宫在州东三里新志乃谓州即汤都且有桑林汤陵诸迹是竟以亳州为古亳地矣按今亳州乃汉谯县为魏武故里至尚书三亳其西亳为今偃师去州絶逺北亳为防城南亳为谷熟皆在今归徳府商邱县境【商邱有大城小城非即今亳州所属之蒙城县也】相去亦百余里汉晋诸儒从无以谯为亳之説至后周始改为亳亦遥取商邱之亳为名耳又按括地志云洛阳偃师县东有汤近桐宫则非今之亳州明矣故如桐宫桑林诸迹皆不载
　　下邳白门
　　后汉书云曹操自将撃吕布至下邳城下布与麾下登白门宋武北征记云下邳城有三重魏武擒布于白门大城之门也是白门之在下邳无疑矣三国魏志云太祖军至彭城陈宫谓布宜撃之布曰不如待其来攻蹙着泗水中及太祖攻之急布于白门楼上谓军士曰卿曹无相困我自足当明公而舆地志谓白门徐州南门今按魏志云不如待其来攻是至彭城时犹未军临城下也曰及太祖攻之急则已及下邳矣且建安初先主为徐州牧屯下邳吕布击取之三年曹操攻吕布于下邳决泗沂水以灌城擒布杀之操之擒布在下邳则布所登之白门楼其为下邳又何疑焉舆地记未审考也
　　滁阳城
　　寰宇记滁阳城在庐慎县东北六十四里吴赤乌三年遣兵断滁作堰以淹北道遂筑此城按吴志赤乌十三年遣军十万作堂邑涂塘其地在全椒六合二县界与合肥尚逺又晋书志江西庐江九江之地自合肥北至夀春悉属魏时庐江郡居巢襄安诸县江津要害之地虽为吴所据岂能越境筑城于此当是魏人所筑以偹吴耳
　　焦城
　　通典亳州理谯县周武王封神农之后于焦即其地也有古焦城考史记周本纪注地理志农陜县有焦城故焦国也据此则非亳州之谯矣谯本春秋陈之焦邑左传僖二十三年楚代陈取之古焦城盖陈楚时旧城耳
　　金山城　周公墩
　　金山县有金山城捍海塘外有周公墩皆昔人所筑戍兵防海之地而旧经云周康王南逰筑此城以镇大海墩与孔宅为周公孔子遗迹周康王未甞南巡周公未甞至吴其谬妄不待辨也一説吴越钱氏筑以戌守近是
　　周瑜城
　　旧志谓吴周瑜从孙权举义徙家于舒因筑此城按瑜本传瑜庐江舒人孙坚兴义兵讨董卓徙家于舒坚子防与瑜同年友善瑜推道南大宅以舎策升堂拜母有无通共是瑜本家于舒徙家者乃孙氏也谓瑜徙家于舒者讹传称孙坚兴义兵而志谓孙权亦讹
　　丹阳人物
　　两汉三国丹阳郡治宛陵而丹阳别自为县在今江寜溧水之间至隋始省入溧水县自隋以前诸史所载之丹阳人皆属江寜而寜国府志亦间载之盖误以郡为县耳又唐武徳初复析置丹阳县贞观元年省入当涂故太平亦有丹阳之地而府志因载入隋以前丹阳人物皆误
　　天柱山
　　天柱山旧名南岳髙七千余仞绵亘数百里连跨安庆六安界其南曰潜山其北曰霍山皆此山也史记武帝登礼灊之天柱山号曰南岳应劭曰灊县属庐江南岳霍山也水经注灊者山水名也开山图灊山围绕大山为霍山尔雅大山宫小山曰霍郭注云宫谓围绕之自唐以前皆以灊霍为一山至通典以霍山为汉灊县地则天柱似専属六安而懐寜县注复云有灊山一名天柱山其説両岐明杨循吉求其説不得遂谓灊山县别有一天柱山非汉武登封之南岳灊山去六安仅数百里山川亘互安得有両天柱乎
　　睢水
　　旧通志小河在灵璧县城北六十里即睢水项羽大破汉军于灵璧东睢水上即此所引与史记合而徐州之睢水复云楚项羽败汉睢水上水为不流即此两地不同而一事叠见误矣
　　蟂矶
　　芜湖县西南七里大江中蟂矶相传昭烈孙夫人自沉于此有庙在焉顾炎武云按蜀志先主既定益州而孙夫人还吴又裴松之注引赵云列传曰先主入益州云领留营司马时孙夫人以权妹骄豪多将吴吏兵纵横不法先主以云严重必能整齐特任掌内事权闻偹西征大遣舟船迎妹而夫人欲将后主还吴云与张飞勒兵截江乃得后主还是孙夫人自荆州复归于权而后不知所终蟂矶之説殆妄今考芜湖吴地夫人既以蜀为重必不肯当先主之出而挈子归吴既已归吴又何必以身殉蜀既欲殉蜀又何不死于蜀地而死于吴地皆不可解似当以顾説为正
　　花靥镇
　　宋孝武帝建含章殿帝女夀阳公主人日卧殿檐下梅花落额上号梅花妆其地在建康城宫内而夀州之花靥镇亦以夀阳公主梅妆而名附防极矣
　　马头戌
　　梁天监五年取魏合肥魏人守夀阳于马头置戌普通五年梁取夀阳亦置戌于此其地在夀州西北二十里或以为即马头郡者误晋安帝于故当涂县置马头郡在懐逺县西南二十里非夀州也泗州挂剑台
　　寰宇记挂剑台在大徐城临朱沛水相传为季子挂剑处括地志徐君庙在泗州徐城县西南一里即延陵季子挂剑之徐君也按泗州为古徐子国大徐城即古徐子国也汉之徐县隋之徐城县皆泗州地而旧志或入于邳州或入于徐州误矣新亭劳劳亭
　　新亭在江寜城西南丹阳记云吴所筑东晋后名士多防集于此见王导梁简文帝亦有侍逰新亭应令诗是也劳劳亭在江寜城南劳劳山上古送别之所见李白诗上有望逺楼宋时改临沧观与新亭两地所记甚明而建康志云新亭垒在城西南十二里其亭乾道五年留守史正志即故基重修临沧观在今城南顾家寨路东舆地纪胜云新亭在江寜十里俯近江渚今名劳劳亭舆地志云新亭垒上有望逺楼宋改曰临沧观即劳劳亭故基两亭合而为一非也
　　扬州东阁
　　旧志云旧传扬州有东阁为梁何逊咏梅之所按今之扬州梁为南兖州广陵郡其时扬州治丹阳郡今江寜府也何逊本传天监中起家奉朝请迁中卫建安王水曹行参军兼记室建安王者南平元襄王伟初封天监六年迁使持节都督扬南徐二州诸军事右军将军扬州刺史则何逊东阁咏梅当在丹阳郡不在广陵郡矣杨慎丹铅録亦云逊未身到扬州扬州亦无东阁
　　扬州文选楼
　　明一统志曹宪为隋秘书监以文选教授生徒李善魏模辈皆出其门所居名文选巷故楼以宪得名按大业拾遗记云梁昭明文选楼隋炀帝甞登眺焉是楼以昭明得名不因宪也
　　陆机祖祠
　　华亭普照寺有陆将军祠为广卫将军相传为陆机之祖按吴志机祖逊初拜抚军将军又拜镇西将军又拜上大将军吴因汉制虽置杂号将军而考之逊未甞有广卫之称若机曽祖纡守城门校尉髙祖骏九江都尉亦未甞位至将军也段秀实宅
　　旧志英山县有段秀实宅按本传秀实姑臧人自安西府别将以至四镇北庭行军泾原郑颍节度使其生平宦绩所至皆在西陲大厯十三年朝京师赐第一区应在长安旧志以秀实曾领郑颍又甞赐第遂举英山之响山以实之不知秀实开府地实在泾原而郑颍不过遥领以资军实耳观马璘传云泾军乏财帝讽李抱玉让郑颍可见而秀实之为帅实代马璘则郑颍非其所厯而有宅之説误矣
　　定远县死虎亭
　　宋书死虎亭去夀阳二百里应在今定逺县西南通典云在夀州东四十里误又按殷琰刘勔传皆作宛唐而黄回王敬则刘懐珍刘悛王肃皆作死虎水经注又作死虖三説不同皆以字形相近而讹也
　　建陵辨
　　梁武帝父追尊为文皇帝庙号太祖陵曰建陵陵有碑曰太祖文皇帝之神道欧阳修集古録以为宋文帝神道碑按宋陵号长寜自在蒋山特其碑中八字与宋主庙号同故误以为宋也二陵见宋齐二书建康实録甚明
　　郭璞墓
　　顾炎武云晋书郭璞璞以母忧去职卜地于暨阳去水百歩许人以近水为言璞曰当即为陆耳其后沙涨去墓数十里皆为桑田王恽集乃云金山西北大江中流乱石间有丛薄鸦鹊栖集为郭璞墓按史文元谓去水百歩许不在大江之中且当时即已沙涨为田而暨阳在今江隂县界不在京口又所者璞之母而非璞也世説载璞诗曰北阜烈烈巨海混混累累三坟惟母与昆则璞又有二兄同据此则王恽所云乃因史文而附防之又以璞之母墓而讹为璞墓皆世俗沿青乌家不经之説也明沈周诗气散风冲岂可居日本使臣诗墓前无地拜儿孙早已识其妄矣
　　二疏墓
　　沈括笔谈云海州东海县西有二古墓石延年通判海州因行县见之曰汉二防东海人此必其墓也遂谓之二防墓刻碑其旁后人收入图经予按防广东海兰陵人兰陵今属沂州承县今东海县乃汉之赣榆自属琅邪郡非古之东海也今承县东自有防广墓其东二里有疏受墓延年不讲地志但见今谓之东海县遂以二防名之极为乖误按笔谈之説甚核然宋苏轼金党懐英皆有诗则承延年之误也
　　华亭陆氏
　　自唐以前松江未立郡县华亭亦仅以一亭隶于吴郡之娄旧志以陆氏世居华亭如汉之曰康曰绩吴之曰逊曰曰凯曰瑁晋之曰机曰云曰士光列之松江人物是矣若陆续即康之祖陆玩即士光之弟陆纳又玩之子而复分载苏州人物中亦未考其家世故也
　　李耳
　　按史记李耳楚苦县人汉陈国苦县晋改为谷阳隋改谷阳为仙源唐改仙源为真源属亳州谯郡宋省真源入鹿邑置卫真县元初复省卫真入鹿邑则李耳归徳之鹿邑人非今江南地唐宋之亳州领六县惟谯城父二县今江南境余俱属河南旧志载李耳凤阳人物中误矣又宋史隐逸传陈抟亳州眞源人抟生于唐末时真源尚未省入鹿邑也亦非今江南之亳州人
　　郑国
　　史记仲尼弟子列传郑国家语作薛邦俱不言何国人张守节正义云避汉髙祖讳邦为国而姓又互异地当从阙旧志以宋封国为朐山侯纂入海州人物按郑国唐赠荥阳伯宋封朐山侯既有两地又仲尼弟子有鲁人而赠南陵伯封华亭侯者岂得皆以为江南人乎
　　儿寛
　　旧通志儿寛载入亳州按史儿寛千乘人前汉志属青州入亳州误
　　虞诩
　　旧通志载亳州虞诩陈国武平人按后汉地理志武平注云左传诸侯侵陈鸣鹿杜预曰县西南有鹿邑皇舆表于鹿邑下注云东汉始置武平县属陈国则虞诩为河南鹿邑人又孔全亦鹿邑人俱误入亳州
　　陈咸
　　汉书陈万年子咸为南阳太守以杀伐立威媚陈汤以求荐徴为少府后为翟方进奏免以忧死而后汉陈宠传云曽祖父咸成哀间以律令为尚书王莽辅政咸心非之乞骸骨去职及莽簒位召咸为掌寇大夫谢病不应其后莽复徴遂称病笃是汉有两陈咸一免官而忧死一两徴而不起迥然异趣旧志乃云陈咸万年子擢御史中丞王莽再徴不起是合两人为一矣况陈万年之子咸沛郡相人陈宠之曽祖咸沛国洨人两史所载籍贯亦异
</div>
    <div class="pagination">
<a href="江南通志_page728.html">上一页</a><span>...</span><a href="江南通志_page724.html">724</a><a href="江南通志_page725.html">725</a><a href="江南通志_page726.html">726</a><a href="江南通志_page727.html">727</a><a href="江南通志_page728.html">728</a><span class="current-page">729</span><a href="江南通志_page730.html">730</a><a href="江南通志_page731.html">731</a><a href="江南通志_page730.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
