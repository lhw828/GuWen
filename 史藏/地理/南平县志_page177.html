<!DOCTYPE html>
<html>
<head>
    <meta charset="UTF-8">
    <title>南平县志 - 第 177 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 177 页/共 188 页</h1>
    <div class="content">　　张氏，大坝乡生员陈国松妻。咸丰九年恩科，松乡试回梓，卒於舟。氏以火药自焚死，衣裳肤发，全不毁伤。学宪徐，以“寒冰贞石”匾额奖之，已请咨题。
　　黄氏，太平乡儒士张光才妻。年十九归才，逾年才故。俟夫丧六旬后，痛哭三日，房中自尽。时道光二十八年八月二十五日也。经保元社报请咨题。光绪十九年十二月十八日，同陈烈妇奉敕旌表，建坊入祠。
　　许氏，儒士何上桐妻。年二十，桐故，欲殉烈，继母守之，与同寝。至首七夜，扼吭而卒，时腊月廿六也。
　　朱氏，馀东生员陈守详妻。详病痔，兼呕血，事之维谨。详故，七七后营葬，遂自缢，时氏年二十八岁。

	

民国

	

　　郭氏，鸠源乡生员陈式妻也。同治三年，初入泮，年方十四，氏与同庚，适定聘，而未完婚。不料成名随卒，氏闻讣，痛不欲生，告父愿赴陈门守节。陈族备舆迎接至家，髽絰守灵。自后深闺不出，节凛冰霜，亲族罕见。以侄×为嗣，其节烈出於天性云，卒年六十一。
　　叶氏，武生卢志成妻。二十六岁守节，嗣因子夭，受姑凌辱，恐夫之异母逼嫁，遂自尽而死，时年三十二。
　　萧氏，安丰桥民人刘世才之妻。马站鸡公陇，萧道川之女。幼配与才，至十七岁，清光绪二十四年七月归宁，於十六夜突遇匪攻，女力拒奸，被刺而亡，情甚惨烈！详奉督宪核准，附祀节烈祠，以伸幽愤。
　　高氏，民人萧德金之妻，道川之媳。翁家鸡公陇地僻，光绪二十四年七月十六夜，遭匪徒数人攻劫入，连毙八命。氏方寝觉，拒匪逼奸，被刺身亡，时年二十岁，仅遗幼子一人。获匪正法，案结，蒙县详奉督宪核准，移学，附祀节烈祠，以伸幽愤。

	

节孝

	

	

宋

	

　　朱氏，晦翁侄女，杨守缄妻。年二十六，夫逝，遗孤六尺，誓不改适。贞静自守，卒年八十四。隆武丙戌，以节闻，钱按院旌之。

	

明

	

　　翁氏，赠工部尚书刘通妻，尚书璋母也。幼娴内则，归刘以孝谨闻。年二十九，通卒，长孤旭，方髫龄，次璋在襁褓。翁辛勤纺绩，教育二孤，脱簪珥遣之入学。郡守雷诚欲上其行，辞曰：“守节，妇之恒，岂愿有闻。”卒后八年，而璋第进士。游志旧志皆作翁氏、郡省志作愈非是。
　　何氏，名妙玉，刘雄妻。年十八，归甫三月，雄诣京袭父福指挥秩。卒於邸。讣闻，守节自誓。闭门事女红，养姑。姑卒，殡葬以礼。茕茕乎孑立，持身益严，足未尝出户限。虽亲属邻妇，罕见其面，乡人咸重其节。
　　刘璋诗
　　良人早云殁，茹苦世间无。家窘将谁托，姑衰只自扶。
　　乾坤双鬓短，风雨一灯孤。万古纲常系，人怜孝节俱。
　　叶氏，黄胜宝妻。宝疾亟，语曰：“修短命也，第亲老子幼，汝能守，瞑目矣。”氏曰：“敢忘君言？”时年二十五，励志守节。事老育孤，以孝节名。卒年七十一。兵部尚书孙原贞节镇八闽，輓以诗有：“想见地下夫，无愧生前好。”之句。
　　梁氏，延平卫指挥佥事张瑄妻。瑄病笃，梁方娠三月，仰天誓曰：“纵非男嗣，此生决不作他人妇。”瑄殁，梁年二十七，卒如其言，生子胜，袭父职。梁年六十馀，卒。
　　林氏，国子生欧澜妻，宿州学正金梁母。梁生甫期，澜卒。林年十八，誓志靡他。抚孤终身，清白无愧，推官徐阶为序旌之。
　　林氏，王鼎妻。年十八适鼎，生一女，而夫卒，年甫二十一，舅姑早逝，家贫，林勤苦，抚夫弟南山如子，遣读书，俾克成立。年五十一以节终。郡同知吴彦亲吊其家，匾旌之。
　　薛氏，杨文厚妻，名玉瑄。年十七适杨。未期杨卒。遗娠七月，及生子赦，父母欲易其志，氏断右鬓自明。朝夕纺绩，抚子成立。孀居四十年，内外贤之！年五十六卒。嘉靖元年诏修先朝大典，部使上其事。
　　游氏，吴节妻。年十八适吴，生二子。年二十三而夫亡，言不逾阃，事翁姑以孝，抚二孤以慈。励生苦节，人无间言，卒年六十五。
　　魏氏，张倪瑶妻。年十九适张，生二子。年二十七，瑶卒，二孤相继殁。卒不夺其志，年五十而终。
　　吴氏，庠生陈瑞妻。年十九夫亡，舅姑怜其无子，谕以他适。吴誓死苦守，垂五十年，七十一岁卒。巡按上其事，诏建坊旌之。
　　任氏，廖诗妻。年二十六，诗卒。越五月，生遗腹子度。氏事姑孝，抚育慈，乡里称之，卒年六十。督学胡公匾其门曰：“贞节”。省志作顺昌人
　　李氏，庠生萧元春妻，梅东里人。春故，年十九，一子在襁褓。苦心字之，始终完节。按察使姜公，御史樊公，匾旌之。
　　何氏，杨大夏妻。年二十三，夏卒，遗三子。长道东，次道泰，皆在襁褓。三子道浩，遗腹未生。苦心孀守！道东、道浩俱入胶庠。卒年六十有九。
　　黄氏，庠生杨继周妻，罗源里人。年十八，适继周。未几周卒，遗孤甫九月，复殇。氏恸几绝，姑曰：“天夺吾子，复夺吾孙。吾与汝相依为命，汝死，如老妪何！”黄悟乃止。茹苦事姑，年八十二卒。督学姜公，御史樊公、徐公、陈公，皆旌其门。
　　李氏谢元学妻。年十八，生一子。夫死，贫不能殓，姑欲火葬。李泣求佣织，以营窀穸。又讽以再醮，李曰：“所以不死殉夫者，为孤也。”卒不改操，至七旬终。
　　李氏，名秋菊，何继文妻。年十六适何，三载夫卒，无嗣。以姑垂白，忍死奉之。夫弟八岁，拊育稍长，付以家业，抚其次子邦裕无嗣，以节终。
　　潘氏，谢允敬妻。早寡，儿方襁褓，苦守至长，娶媳杨氏，生孙、而男又殁。姑媳双守，皆完其节。
　　张氏，诸生叶榛妻。年二十一夫亡，子复不育。氏苦节四十馀年，卒年七十一。
　　杨氏，庠生谢其勋妻。年二十勋卒，孝事孀姑，抚育稚子昌应，闺仪谨恪，内外贤之！
　　谢氏，杨德裕妻。年二十四夫亡，冰霜自励，事舅姑尽礼。勤课二子之珩、之璜，幼入黉宫，长模多士。年七十有一而卒。
　　曹氏，徐琏妻。年二十琏殁，矢志守孤，终身不改其操。
　　张氏，徐良翰妻。年十八良翰殁，氏守节至八旬终。
　　郑氏，王台黄万竹妻。年十六作妇，二十四岁丧夫。仅生一子，教子有逞母之贤，事姑等卢姬之孝。享寿八十有一，含笑而终。历苦五十七年，竞如一日，至今乡里犹荣道之！
　　卢氏，黄方岩妻。年二十夫殁，遗腹九月生男一竹，与姑郑氏，冰节同励，人称双节。氏性乐施，修堤岸於城门滩，以便船行。钉一升於斛内，以让佃谷。又捐修官路，自李公桥至樟槎口，行人便之。
　　李氏，黄金腾妻。年二十四孀居，子甫四龄。淡泊励志，抚孤成立。四十九年，霜操如一。
　　谢氏，十七岁为徐日环妾。仅两月日，环客死於外。氏遗腹生男，苦志坚守。事嫡邓氏维谨，共抚遗孤，年至六十而卒。
　　张氏，徐联英妻。年二十七，而联英故。遗腹生子，茹荼抚育。年七十，洁清愈励。
　　杨锺崶诗
　　冰蘖芳标迥绝尘。三千八百拟岭峋。身甘槁木宁云醮，口嚼清霜岂厌贫。五夜鸾孤筠节劲，七旬璧映柏舟新。和熊画获遗庥远，趾定振振羡玉麟。
　　王氏，黄西峰继室。年二十四丧夫，抚养二孤，一体优恤，守节终身。
　　施氏，大芹山人，年十五为吴至善副室。十八岁，至善疾笃，自度不起。时施娠三月，至善指谓妻张氏曰：“我不幸！施氏身后事，不可知，且年茂，任彼自为计。”至善殁，遗腹生男倪宣。施自矢曰：“夫殁生男，志操愈励。”姻戚罕见其面，年六十而卒。以妾而年少守节，盖尤所难！
　　陈氏，吴朝安妻。年二十四而夫殁。舅姑嘱氏弟，告以无子难守，当自为计。陈曰：一夫一妇，人之常也。纵然无子，决无他适。”遂潜居一室，早夜纺绩以自给。
　　徐门四节妇：林氏徐大壮妻。王氏徐云鹄妻。魏氏徐九章妻。黄氏徐之楫妻，林与王魏，皆年二十。黄年二十二。早岁相继丧夫，家无储积，又乏伟嗣。娌妯矢死不二，绩麻舂粮，以守其志。遭逾苦，而节逾坚。林魏卒年七十馀，黄亦六旬有奇，惟王仅五旬馀耳。
　　魏氏，邓权妻。年二十于归，八年丧其君子。姑老子幼，矢志孀守。迨孤有室，中道云徂。养育幼孙，备尝困苦，卒年七十有六。
　　谢氏秀娘，年十九适邓贤。三载贤殁，生子旭方二岁，誓节抚之。中年沙寇扰攘躬负孤儿奔窜，备历艰辛。年六十七，完节以卒。
　　林氏，寿岩里高诗通妻。守节，崇祯十三年旌表，建坊於门。

	

清

	

　　江氏，汪纶妻。年二十二而寡，子烈甫四岁。母怜其贫，劝他适，不从。守节抚孤，年七十有馀，人罕见其面。巡按朱，邑侯姜，交匾其庐。
　　卢氏，何苍霖妻。霖死，卢方有娠。时当鼎革，萑苻窃发。逃匿山中，茹草乳孤。逾月寇靖，始克还家，以节终。
　　王氏，朱应曦妻。年二十五夫殁，翁姑在堂，三子皆襁褓。氏茹荼养育，历三十馀年，冰霜不改。
　　谢氏兰妹，卢晋锡妻。年十四于归，生二子，而夫死。谢方二十二岁，伯叔咸以改嫁劝，哭告其父长吉曰：“所欲女嫁者，为婿产耳，盍尽卖之？毋生伯叔心。”其志益坚，众不能夺。康熙四十六年卒，年八十四矣。
　　吴氏，邹国恩妻。孝廉仪周，庠生仪谟之母。恩亡，周谟俱幼，氏纺绩奉姑，篝灯教子。康熙戊子，仪周登科，氏对姑则强开颜，独处而涕交臆。明年姑殁，氏哀毁号恸，水浆不入口，七日卒。事闻，建坊旌表。
　　张氏，庠生王武妻。初武艰嗣，三为纳妾。武死，仅妾遗子二。妾皆他适，氏守节鞠孤，三十年如一日。
　　叶氏，俞大训妻，名保卿。年二十一夫故，守节事姑教子，卒完其节，巡按崔旌奖之。
　　张氏，庠生俞大本妻。本故，子士旗生未周，姑且老。氏断发矢志，择师教子，后旗列邑庠。顺治丙申，巡按朱上其事，建坊旌表。
　　黄氏，万应潮妻。年十八夫亡，足不逾阈，年八十八以节终。
　　赖氏，生员练锦标妻。有妇德，夫素轻氏，氏不为戚。年十八，夫卒无子，以节闻，寿至九十而终。
　　黄氏，朱运熙妻。适熙生子智临，九月而熙故。氏年二十，坚守苦节。孝事庶姑，年未老，鹄形鸡骨，起居需人，其媳孝事之。后子智临游庠。
　　朱氏，杨其芳妻。年二十二夫亡，子继卒，甘贫苦守，抚孙成立。
　　陈氏，魏云鼎妻。适鼎，生子香世，甫在襁褓，鼎病革，谓氏曰：“汝少，孤幼，守否自裁？”氏痛不欲生，矢志弗二。夜勤纺绩，课子读书，人称贤节。
　　骆氏，庠生徐一德妻。夫丧，艰辛抚孤，卒底成立。寿七十三。
　　陈氏，练韬妻。年二十夫亡，氏柏舟自矢。中年子复殇，节操愈励。孝事舅姑，始终不移。年七十有三。
　　徐氏，庠生何仕云之母。年二十四夫亡，励志守节，课子成名。
　　陈氏，王锡璋妻。夫亡时，年二十五，子幼。辛勤守节，拮据抚孤。五十载，不以家贫萌异志。郡守范公光阳旌之曰：“巾帼须眉”。卒年八十。
　　严氏，尤溪进士严自泰1女。年十六归邱易，甫三载易卒，无子、以夫弟之子为后。苦节自励，年五十四，全节以终。
</div>
    <div class="pagination">
<a href="南平县志_page176.html">上一页</a><span>...</span><a href="南平县志_page172.html">172</a><a href="南平县志_page173.html">173</a><a href="南平县志_page174.html">174</a><a href="南平县志_page175.html">175</a><a href="南平县志_page176.html">176</a><span class="current-page">177</span><a href="南平县志_page178.html">178</a><a href="南平县志_page179.html">179</a><a href="南平县志_page180.html">180</a><a href="南平县志_page181.html">181</a><a href="南平县志_page182.html">182</a><span>...</span><a href="南平县志_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
