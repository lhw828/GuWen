<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 133 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 133 页/共 202 页
  </h1>
  <div class="content">
   闗隘石头城闗【在州东二里】香山闗【在州南五里】武昌闗【在州西五里】干坑闗【在兴寜县南八十里接宜章延溪等猺洞羊肠鸟道下临深坑最为险要】延夀隘【在桂阳县南三十里】新沟隘【在兴寜县东南八十里明正徳中猺獞为害官军屯此阨其隘遂殱之】烟塘隘【在桂东县东接江西吉安府龙泉县界】良田廵司【在州南三十里达宜章县界】髙亭廵司【在永兴县西五十里即安陵故城也】赤石巡司【在宜章县东南六十里】沙廵司【在宜章县南三十里】滁口巡司【在兴宁县东南七十里有闗路通桂阳延夀等苗巢】益将巡司【在桂阳县东南四十里东接江西南安府崇义县界南接广东韶州府仁安县界以银岭为泛地】镇安廵司【在桂阳县南七十里南接广东韶州府乐昌县界西北接宜章兴寜二县界】石陂镇【在州西南八十里一名两路口山径险阻接桂阳州临武县界明设廵司今移驻良田舗】安福镇【在永兴县北四十里旧有廵司今裁】州门镇【在兴寜县东三十里有间道可由衡州府□县出江西界旧设巡司今裁】山口镇【在桂阳县南四十里东接江西南安府崇义县界南接广东韶州府仁化县界一名长乐山口以老虎洞为汛地旧设廵司今裁】濠村镇【在桂阳县东北三十里岐路四通旧设廵司今裁】髙分镇【在桂东县南六十里东接江西吉安府龙泉县之燕塘长河西接桂阳县界旧有廵司今裁】破石界【在桂阳县东北二十里有方石如斧凿分两片自县至益将镇此为界】容家峒【在宜章县东南一百四十里又牛头峒在县南一百里莾山峒在县西南一百三十里西山峒在县西南一百五十里皆猺峒也州志宜章诸猺其妇人横板于首披髪板上为艶饰故名顶板猺西山壤接连州莽山界连黄乳而楠木横水诸猺出必经焉】鱼黄峒【在桂阳县东南一百里接江西南安府大庾县界一名鱼黄峒又龙虎峒在县南四十里接广东韶州府仁化县界城溪峒在县南八十里延夀峒在县西南八十里接韶州府乐昌县界姜阳峒在县西南八十里接乐昌县九峯等猺界猿坑峒在县西东坑峒在县东北以上诸峒皆髙峯巨壑盘据广逺猺獞杂居其中】糍粑营【在宜章县西南一百里逾岭即莾山峒为要害之地】曹王砦【在州北三十里郴江口山势壁立其巅有石若鼎在大石罅中嵗久石合两耳出石外有柏树偃生贯石耳中】飞鵞砦【在永兴县南耒水南元末为宝聚之所】银冈砦【在永兴县西六十里】紫云砦【在宜章县西北】朱广砦【在桂阳县东南一百里接江西南安府大庾县界近鱼黄峒其地孤髙险峻】马山砦【在桂阳县东南百余里万山中明正徳十二年讨乌春山贼贼首龚福全遁保马山禾仓石寨官军进克之】白石砦【在桂阳县东北十里一名白石岩中有水泉险峻可守】栗源堡【在宜章县南五十里】笆篱堡【在宜章县南八十里当黄沙栗源二堡之中三堡屯田此为最要】黄沙堡【在宜章县西南九十里】　玛瑙堡【在兴寜县东八西山上明隆庆二年平猺冦因置堡其旁有永安堡】塞口堡【在桂东县东接江西吉安府龙泉县界】新坑堡【在桂东县东接江西南安府上犹县界】烟竹堡【在桂东县东北五十里东接吉安府龙泉县界北接衡州府县界】程江口【在永兴县东南三十里接兴寜县界】三江口【在桂阳县东南七十里接广东韶州府仁化县之城口】板梁市【在永兴县西南五十五里】金龟市【在永兴县北三十里】东江市【在兴寜县西】程江市【在兴寜县西北】廖江市【在兴寜县西北】
　　津梁苏仙桥【在州城东门外郴江上相近有万嵗桥】寒溪桥【在州西十里】望仙桥【在永兴县东四十里】化龙桥【在永兴县西龙耳山下有潭】青云桥【在永兴县东】髙亭桥【在永兴县西五十里】通济桥【在永兴县西六十里一名通井桥】崇贤桥【在永兴县西】三星桥【在宜章县西南玉溪上明正统中建两崖甃石中横木为梁覆以亭十四楹嘉靖四十年知县陈侍尧重建改名三合桥】四板桥【在宜章县北二十里旧建木桥屡为水圯　本朝康熈二十三年改建石桥】大章桥【在宜章县北三十里大章水上其南有小章桥】登瀛桥【在兴寜县东】九仙桥【在兴寜县城西囦江上路出本州其北为石巩桥路出永安县】永康桥【在桂阳县东七十里热水上明嘉靖初建】长湖桥【在桂阳县西南四十里长湖陂上当耒水下流旧有桥后圯　本朝康熈十二年重建】平政桥【在桂阳县西半里明正统中建后圮嘉靖二十九年重建广十丈髙二丈】下蒙桥【在桂阳县北旧有桥明宣徳中燬成化中重建构屋其上后又燬　本朝康熙九年复建】九塘桥【在桂阳县东北九塘之水夏春涨溢元末建桥长一丈五尺濶丈许】普渡桥【在桂东县东门外为往来要道】髙桥【在桂东县南二里一名髙车桥】仙女桥【在桂东县南七十里清石洞上长百余丈名胜志或清夜闻桥上奏乐声】下渡【在州东路出兴寜县】招旅渡【在州西路出桂阳州】栖鳯渡【在州西北路出永兴县】湘隂渡【在永兴县西三十里】章家渡【在永兴县北三十里】赤石渡【在宜章县东六十里平和水上路出桂阳县】山溪渡【在宜章县南十里府水上可通笆篱黄沙堡】梅田渡【在宜章县南三十里溱水上路出衡州府临武县】白石渡【在宜章县东北十五里章水上】乙陂渡【在兴寜县南二十里】东江渡【在兴寜县西南三十里】山店渡【在桂阳县西三十里山店舗侧】青云渡【在桂东县南】
　　陵墓楚义帝陵【在州西南水经注郴县南有义帝塜内有石虎因呼为白虎郡元和志义帝墓在郴县西一里州志陵在旧儒学后冢大而圆髙可二丈余】唐刘瞻墓【在州南三十里良田铺侧】宋朱辂墓【在桂阳县西耒水西】黄观象墓【在兴寜县南三十里鳯凰山】明广埜墓【在宜章县西一里】朱英墓【在桂阳县西谢陂】邓庠墓【在宜章县东一里】崔岩墓【在州北下湄铺石马洞】何孟春墓【在州西永寜乡仙冈岭】孝妇墓【在永兴县西北一里县志孝妇蔡氏欧端妻舅始殡未举邻家失火蔡抱柩号泣风回火息乃得免】
　　祠庙义帝祠【在州南元和志义帝祠在县南一里明统志旧名义陵祠】三侯祠【在永兴县西森江口祀汉王陵周勃樊哙县志汉髙遣三侯来郴为义帝发丧乡人立祠记之】李广庙【在兴宁县北程水乡旧志广曽以事使南越道出于郴今金箭滩其遗迹也后人为之立庙】马伏波庙【在兴宁县泷头祀马援】周府君庙【在州西南明统志祀后汉桂阳太守周憬　按元丰题防殴阳永叔按歆州图经云后汉桂阳太守周府君庙在县西一百一十八里武溪上昔马援南征周府君开武溪合真水桂阳人为立庙刻石今碑文磨灭云府君字君光而名已譌缺不辨图经亦不着其名后汉书又无传遂不知为何人按曲江县图经周府君名昕字君光则永叔所云有未详也今州旧志循吏但载周憬有开武溪之事而不载周昕故仍作周憬而以圗经所载附识于此】雷万春庙【在兴宁县滁口闗旧志天寳间万春以讨徭冦至兴宁立庙祀焉】女郎庙【在州南明统志在中州唐韩昌黎有郴州祈南女郎庙诗】韩昌黎词【在州治西南旧学中后迁北湖上明又徙于城隍庙东易名景贤祠祀唐韩愈】刘平章词【在州西南祀唐刘瞻宋大观初建】恵武侯祠【在宜章县南石虎山一名石虎庙祀唐死节都统黄师浩】周濂溪祠【有二一在州南一在桂阳县学内明洪武十六年建俱祠宋儒周子】张浮休祠【在周西耒江滨宋张舜民谪监郴州酒税后人立祠祀之】雷呉祠【在宜章县西祀宋县令雷潨呉镒】忠爱祠【在州治东祀宋知州王橚明副使程秀民参议宋廷标】邝忠肃词【在州西旧学前祀明殉节兵部尚书邝埜】朱恭简祠【在桂阳县学左祀明总宪朱英】邓指挥祠【在兴宁县南八十里祀明殉莭邓旻】邓参议祠【在宜章县治东祀名邓云霄】杨公祠【在宜章县东五里祀明县令杨本厚】孝妇祠【在永兴县北祀欧端妻蔡氏】
　　寺观防胜寺【在州南十五里圆泉旁】开元寺【在州治西】佑国寺【在永兴县东南鳯凰山旧有真武庙　本朝康熈十七年吴逆犯县神显灵异旌旗壁垒布满山谷贼望风溃遁二十二年命官祭告】
　　【御制碑文　赐名佑国寺】太平寺【在永兴县西】普化寺【在宜章南一里东嘉靖建】梵安寺【在永寜县南二十里凤凰山之上有梵安宫旧址也】栖禅寺【在桂阳县治东百余里故址】永寜寺【在桂阳县东二十余里唐寳应时建】香明寺【在桂阳县西南二十里】兴福寺【在桂东县界　本朝顺治中重建】橘井观【在州治东】苏仙观【在永兴县东仙母山下又州东亦有苏仙观旧名开利市】景星观【在宜章县东一里后有石岩下有清泉】玉泉庵【在州东五十里泉水香冽四时不涸】梧桐仙院【在州西三十里有雷公坛仙人奕盘遗迹】名宦汉许荆【防稽阳羡人和帝时迁桂阳太守郡滨南州风俗脆薄不识学义荆为设防纪婚姻制度使知礼禁尝行春到耒阳县有蒋均者兄弟争财互讼荆叹曰我荷国重任而教化不行乃顾使吏上陈状乞诣廷尉均兄弟感悔求各受罪在事十二年父老称歌以病自上征拜谏议大夫卒于官桂阳人为立庙树碑】栾巴【魏郡内黄人顺帝时桂阳太守以郡处南垂不娴典训为吏人定婚姻防纪之礼兴立学校以奨进之虽干吏卑末皆课令习读程试殿最随能升授政事明察视事七年以病乞骸骨荆州刺史李固荐巴治迹徴拜议】周憬【下邳人桂阳太守郡与南】
　　【海接壤自瀑亭至曲江台水极险恶啇旅患之憬开陆泷合溱水水势杀缓往来便之人为立祠建碑】南北朝齐王珍国【沛郡相人永明初桂阳内史讨捕盗贼境南肃清罢任还都路经江州刺史栁世隆临渚饯别见珍国还装轻素叹曰此真良二千石也】唐李吉甫【赵人徳宗时由忠州刺史改郴州诛破奸盗窟穴吏称流闻】宋李初平【知郴州时周惇頥为桂阳令初平贤之语之曰吾欲读书何如惇頥曰公老无及矣请为公言之二年果有得】周惇颐【道州营道人为桂阳令治绩允着熈寜初知栁州】唐恪【钱唐人徽宗时调郴县尉民有被害而尸不获吏执其邻人抑使自诬令以为信恪争之令曰否则将为君累恪曰吾为尉而盗不能捕更俾无辜死乎躬出访求夕若有告者旦而得尸遂获盗】赵不羣【太宗六世孙髙宗在越时判郴州时羣盗出没湖湘间不羣严备御盗不能犯】薛彦博【乾道四年知郴州事州故有学迫于城隅彦博择得废寺髙明爽垲徙而新之郡士咸鼓舞向学张栻为之记】吴镒【临川人淳熈十二年知宜章县解除烦苛同民好恶为条教以谕民又建学宫筑城垣陆九渊为之记绍熈中擢知郴州】丁燫【清江人绍定间知永兴县持身亷慎创县治建絜矩复初二堂后人祠祀之】王橚【景定中知郴州时朝廷议开银场于州之葛藤坪奸民射利者羣聚煽乱橚上疏力陈利害议遂寝】元王都中【福寜人武宗时为郴州路总管郴居楚上流谿洞猺獠往来民间惮其强猾莫敢与之贸易都中煦之以恩慑之以威乃皆悦服郴民染蛮俗喜闘争都中乃大治学舎延宿儒教学其中以义理开晓之俗为之变邻州茶陵富民覃乙死无子惟一妾及其赘婿妾诬婿拜尸成婿藏玉杯夜明珠株连八百余人宣抚委都中穷治悉得其情而治其罪州长吏而下计赃至一万五千余缗人以为神】明杜坚【洪武初知兴寜县时当草创城市荒芜坚至无辑离叛削除草莱官以次建立数年百废具举民安物阜】戴用【洪武中知兴寜县政尚体要嵗大旱率僚属祷于仰灶龙潭石燕飞集冠上俄而大雨境内霑洽年谷遂登】吴志盛【永乐中知兴寜县境多虎害志盛诚心告神虎遂遁去】吕棠【济寜人宣徳中知郴州政声着闻】凌乐【化州人宣徳中知桂阳县善于造士诸生读书至夜分尝防行访之见笃志者輙加奨劝或擕茗粥供之学宫基狭割俸买地扩而广之】林廷赞【象山人天顺中知永兴县练达吏事刚正不惮权势以询访物害为急曰除害所以安民也】程琼【永丰人正徳中知兴寕县时猺冦大作琼悉心捍御七昼夜防遁去琼改筑旧城髙厚倍之又虑城中无水不可守开渠引水入城民甚頼焉】邓旻【靖州人为郴桂守偹有勇名后家居正徳间贼冦桂阳廵抚檄旻讨贼是时众甚盛旻力战于防鱼岭至太平援兵不至见执不屈骂贼死】周佩【庐阳人正徳中知永兴县创筑城垣身任劳瘁】顾斌【华亭人正徳中知徳寕县専务徳化不尚敲扑】赵恂【马平人嘉靖间知州为政寛平二年　乞休民拜泣车下者以万计几不得行】徐兆先【畨禺人嘉靖间知桂阳县常开山泷水道以杀其险辨广砂之妄禁止采治】刘应魁【曲江人隆庆间知兴寜县时洞猺弗率议欲勦之应魁建议招抚活千余人】李教【吉水人万厯中知宜章县莅任七载清慎如一发仓赈饥修学课士创三星桥亭治龙村山路之险者具棺瘗遗殍去任四十余年士民追思其徳与后令朝邑薛蓁沐阳郑希程南海梁必登太原刘珍铜仁杨燫东莞罗宏谕并祀号七贤祠】谢指挥【志佚其名崇祯四年分守桂阳粤贼钟林秀防城被执抗不屈膝贼剜其膝支解之】杨本厚【鹤庆人崇祯中知宜章县临盐矿贼作乱四省防剿之师云集宜章本厚供资粮饬守御贼三犯宜章击却之】母崇正【四川人崇祯间知桂东县十六年张献忠防衡彬遣贼狥桂东众皆窜走崇正曰吾为朝廷守土敢爱死乎贼至执之不屈死焉】
　　本朝汪震元【歙县人顺治初知桂东县时新被苗冦居民无百家震元捐资葺茅屋招徕逃户贫不能耕者给牛种躬携酒肉履亩饷劳之由是流移渐集荒亩尽垦民得苏息】
　　人物晋谷俭【桂阳人少有志行寒苦自立博涉经史湘州刺史甘卓偹礼举为秀才俭辞不获命州厚礼遣之诸州秀才闻当考试皆惮不行惟俭一人到台遂不复防试俭耻其州少士乃表求试以髙第除中郎于时南土凋荒经籍道息俭不能逺求师友惟在家研精虽所得实深未有名誉又耻耀取逹遂归终身不仕】唐孟琯【郴州人元和五年试洪钟待撞赋举进士第为韩愈所噐重尝送以序称其年甚少礼甚防于文无所不能琯所着有岭南异物志】刘瞻【字几之其先出彭城后徙桂阳举进士博学宏词皆中徐商辟署盐鐡府累迁太常博士咸通十一年以中书侍郎同中书门下平章事同昌公主薨懿宗捕太医韩宗绍等送诏狱逮系宗族数百人胆上疏固争罢为荆南节度使路岩韦保衡从为恶言贬驩州司户参军天下谓赡鲠正特为谗挤举以为寃僖宗立复以中书侍郎平章事瞻为人亷约所得俸以余济亲旧之窭贫者家不留储无第舍四方献馈不及门行已终始完洁弟助字元徳性仁孝防时与诸兄游至饮食取最下者及长能文辞喜黄老言年二十卒】宋曹靖【字中立郴县人内行孝友当官所至有政绩嘉祐中为益阳令邑多虎所在设机穽靖至命尽去之引为己罪逾月虎遂遁去先时仕家与吏揽纳为奸民输粟者多倍征靖令民以数自纳有旧令客死其子贫甚为人佣书靖与赀令纳妇后病死又敛之民间有家产而无子者濒死以二女属其弟令抚嫁之后弟悉背其言靖闻之杖其弟而婿其二女】朱辂【字国噐桂阳人绍圣二年授湘隂尉诏开监皷铸使者欲改岳麓书院为之辂抗言乡校不可毁使者困之辂不为惧迁长垣宰羣盗屏迹未几判邵州统制长倩杀江华叛蛮降者百余人以首级分卖将士又举人唐贡引叛蛮至戮锦田一千三百余家民因蛮叛羣起为盗两狱株连千人潭帅檄辂徃推治鞠留三十八人余悉保释擢知桞州有甘露降于州廨松下逾月地犹润人以为善政所感改知邵州有私酤家率同恶人击尉伤足鞠勘狱具而遇赦辂曰承平日久顽民强横不可长复收系以闻诏令刺配河北既得代以母老不仕母劝勉之出不得己乞近家便养授桂阳监使之任十月即致仕归】黄观象【兴宁人居父丧未甞见齿啓窆封树皆亲为之墓侧有芝草生人以为孝感所致服阕犹庐墓郡守上其事赐粟帛蠲徭役以旌之】雷应春【字春伯郴县人嘉定进士分教岳阳除监行在都进奏院轮对称防擢监察御史疏忤时相罢归筑亭北湖上曰鸥盟隐居九年除知临江军至郡以临江不可筑城欲成新淦缓急可以当吉袁之冲当道难之后临江卒为敌破人服其先见有诗集传于世】元彭若舟【字汝涉永兴人至正间贼四起攻县官吏弃邱遁归都帅以若舟摄县事若舟度县南山险曰飞鵞砦四面甃石筑室其中令民避宼者入居之又于金陵乡王相山下筑石堰障水灌田万余顷号相公堰至今利之】明邝子辅【字雄徳宜章人以荐举为本学及长泰训导清慎有学谙知政体荐擢安福知县不就改句容教谕子埜为陕西副使尝寄子辅红一子辅贻书责曰汝司刑当洗寃泽物以无忝厥职何从得此乃以汚我耶】黄茂性【桂东人刚直有真才洪武中为应天武尹疏剔沈滞应接如流时称神明】欧必永【桂阳人由嵗贡官吏部主事永乐间告归适冦防桂阳骂贼不屈死】邝埜【字孟质子辅子永乐进士授御史成祖在北京或奏南京钞法为豪民沮壊遣埜兼视众谓将起大狱埜执一二市豪归奏事遂已营造北京役夫钜万多病疫埜稽省存恤全活甚众时有言秦民聚众谋不轨者擢埜陜西按察副使敕以更宜调兵捕埜白其诬诏诛妄言者正统中累迁兵部尚书额森入宼王振主亲征埜力諌不聼车驾次宣府埜请急驱入关严兵为殿不报师覆于土木埜死之诏赠少保成化初諡忠肃　额森旧作也先令改正】王庭桂【郴州人景泰中任江西贑州府同知时流贼掠境庭桂率民御战死赠布政使右参议】朱英【字时杰桂阳人正统进士授御史景泰间议易储英泣陈不可弗聼总督两广兼廵抚英首荐陈献章膺辟召时将臣多张贼势以邀功黩武英加意抚緌购首恶诛之全活者万计招抚诸山猺獞归化复业増户口二十余万加右都御史再平田州黄明之叛戢安交址令修职贡还朝掌都察院事加太子少保卒官赠太子太保正徳中追諡防简】李端【字宗正兴寕人天顺进士知固安县筑甄家口除水患流亡复业者七百余户擢知滦州政治益进民为謡曰大戸怡小戸喜再过一二年家家有余米累迁知杭州府所至有异绩】曽鉴【字克明桂阳人天顺进士授刑部主事通州民十余軰坐刼盗鉴辨其诬宏治初累迁工部尚书内府供奉请改造龙毯素毯一百有竒针工局乞収防匠千人鉴皆力諌又请罢上元烟火以水旱乞停龙虎山上清宫诸营缮并从之正徳初请罢苏杭诸府织造与吏部尚书韩文疏请诛刘瑾时有诏拓皇亲夏儒第赐镇守凤阳中官黄凖旗牌鉴皆引义力争卒官赠太子太保】邓庠【字宗周宜章人成化进士授行人屡使诸藩餽遗一无所受擢御史廵按陜西録囚多所平反贵州苖贼为患命庠往勘庠至防得苖人争地讐杀状单骑诣贼巢谕以祸福降之廵抚河南疏纠镇守太监廖堂兄弟不法事上即逮捕朝野快焉仕终南京戸部尚书】曽防【字文载永兴人成化进士授刑部主事平阳府有讼田者乆不决苏州卫有被诬坐杀人罪者系狱十年命防往讯皆得其情知绍兴府政尚寛简】李邦宪【字希甫端子弱冠领乡荐第一上春官不第叹曰科第可以荣身不可以治心遂弃举子业专意性命之学奉母以孝闻待异母弟无间言着五行日补奚囊杂韵诸书】崔岩【字民瞻郴州人成化进士性鲠介由戸部主事累迁江西河南左右布政练达勤慎卓有清操廵抚大同奬率士卒奏防者再晋工部侍郎正徳中羣珰败事国用奢泰不经岩抗疏力争卒以此忤权幸两繋诏狱刘瑾败乃得释】曽全【字复初防子成化进士授户部主事时彗星为变全抗疏陈时政四事且言都御史屠滽不法遂以他事系狱被放居家二十余年着有寻乐稿】髙应先【字世徳宜章人成化进士授行人奉使朝鲜餽遗一无所受擢御史廵抚大同多所建白防刘瑾擅柄以病告归瑾败累诏起复官至四川参政】喻江【郴州人官百户正徳间峒冦为乱江营宜章之章桥遇贼死之】何孟春【字子元郴州人少頴异称竒童宏治进士厯官兵部郎中常使山西清马政还上五事并劾抚臣不职朝廷韪之累擢太仆少卿究极马政利害兵部着为例武宗朝尝欲取马价他用孟春力言不可竟止廵抚云南诸蛮防险为叛有妖蟒能为雾孟春为文祭之蟒遂飞去因进兵克防奏设永昌府嘉靖初为礼部侍郎世宗因张璁言更议大礼尊兴用王为皇考孟春前后三上疏力争又偕百官伏関号泣上怒夺俸调南京工部遂引疾归孟春博归经史临事敢言隆庆初赠礼部尚书諡文简】欧阳春【郴州人幼孤事母孝母病躬汤药达旦弗寐以嵗贡任全州训导荐转鲁府伴读春性忠厚不彰人过尝有盗窃其家春见之却立不进亦终不发其事】范辂【字以载桂阳人正徳进士授行人擢御史清理江西军伍因言宸濠并镇守太监毕真过恶被逮下诏狱谪龙州宣抚司经厯宸濠败起厯福建按察布政二使并有惠政】范永銮【字汝和桂阳人正徳进士督福建学政又改陕西兵偹副使厯四川右布政司所至有声致仕归念桂阳僻邑书籍罕至购春秋诸传两汉书朱子大全大事记等书二十种贮学以偹诸生观覧】崔士英【字公卓岩子以父廕譲季弟士廉后以嵗贡任龙泉教谕陶铸多士贫者多损俸济之】李显桂【郴州人嘉靖四十二年贼入其家执父及继母去显桂率弟追贼擒一人斩二人余惊散父母得还而显桂竟遇害有司旌其门曰孝勇】李之经【永兴人由贡生为应城教谕崇祯末值张献忠乱众议避去之经曰吾职在师儒义不可去因率民同守城破死焉子应泰以身殉父忠孝萃一门云】袁从谔【郴州人崇祯举人官中书舎人明亡自焚死妻陈氏亦守节终身】
　　本朝胡敬【宜章人笃行好学康熈中以贡生知镇原县操守廉介干请不行卒官士民徳之为留葬焉】邓存忠【郴州人父患足疾存忠年方十二逺往粤东求医治之得愈又母病痢诚祷北斗求以身代夜母梦子负而归疾遂瘥母目失明存忠又日祷苏仙观观前枯橘忽发枝叶取叶并汲橘井水煎洗三日复明人以为孝感雍正十一年　旌表】
　　流寓宋秦观【字少防杨州髙邮人绍圣中为羣小所嫉以谒告写佛书为罪削秩徙郴州】陈瓘【字莹中南剑州沙县人崇寜中以直言窜郴州】陈师锡【字伯修建州建阳人徽宗时坐党论削官置郴州】张根【字知常饶州徳兴人徽宗时权幸言根诋常平法以为绍述之政贬濠州团练副使安置郴州】曹辅【字载徳南剑州人政和中徽宗数防行辅以秘书省正字上书切谏编管郴州处郴六年王黼当国不得移辅怡然不介意】折彦质【云中人绍兴中累官佥书枢宻院事初赵鼎为相屡荐彦质后秦□専政以彦质为鼎所引谪郴州安置彦质居郴自号葆真居士】
　　列女明黄烈女【宜章人成化间大罗山宼发女年十七被执女齧舌出血詈贼不从贼怒刃于年塘石上石□出泉至今水上赤后人立祠祀焉】朱守良妻邓氏【桂阳人宏治间贼邱子髙等防县城骂贼不屈死】李淳妻王氏【郴州人正徳六年流贼突入其居欲汚之不从遂遇害】袁文萃妻防氏【桂阳人正徳间猺贼陈宾作乱侵晨猝至欲犯之骂曰吾岂为汝獠辱耶遂见杀】欧端妻蔡氏【宜章人迁居永兴舅姑殁时夫已死蔡哀痛尽礼殡未举邻家失火蔡抱柩号恸誓与俱燬俄而反风防火咸谓孝感所致】何冲孚妻李氏【兴宁人嘉靖间猺贼迫之骂贼遇害】黄爵妻戴氏【郴州人爵卒戴年二十二守志不二有求婚者引　刀自刺其靣苦节教子皆有文誉年八十余终】髙天霖妻谷氏【郴州人年十八夫死尝置利刄于榻莫敢有夺其志者】黄灏妻李氏【宜章人李易之女灏卒投井以殉】彭万忠妻楚氏【桂东人夫殁不二志有贡生求为继室断臂以谢苦节至老】玉文宰女【兴宁人念父母无子终身不嫁以侍养年七十卒乡人呼其冢为孝女坟】袁文玺妻防氏【桂阳人文玺继室年二十而寡抚前妻子如已子守节终身】朱永汤妻宋氏【桂阳人年二十永汤卒母命改嫁不从姑尝病目宋防之复明】何应舜妻朱氏【桂阳人崇祯中贼钟林秀防城被执跃入浙波潭死】
　　本朝樊文诗妻黄氏【兴宁人年二十四孀居值溪水泛涨村民皆走避黄以姑柩在堂不忍去水至其庐而止】周徳深妻何氏【桂阳人年二十一夫卒自刭】李珊妻黎氏【广东人徙宜章珊采薪山中坠石压死无子黎自刭】李天福妻宋氏【兴宁人夫卒自刭以殉】周士偀妻杨氏【郴州人夫卒断指毁容自誓守节子爵娶曽氏复殁曽亦守卒雍正六年　旌】贺子羡妻李氏【郴州人年幼孀居截发自誓姑病刲股以疗雍正六年　旌】蓝可行妻欧氏【宜章人年二十而寡生子甫二嵗灌园自给有驯虎之异雍正八年　旌】范氏女【桂阳人顺治七年年十七为贼陈和尚掳获女散发破容冐刃而死康熙年间　旌】唐仲兰妻范氏【桂阳人顺治八年夫妇俱贼掳氏与夫连袂结发贼杀仲兰氏奋引贼刀自刎康熙间　旌表】谭朝士妻曹氏【郴州人年十九夫故家极贫孝养舅姑抚三嵗遗孤终年纺绩荼蘗自甘同州黄良藩妻杨氏年二十一夫亡孝事二亲时继姑刘疾作思饮井泉氏防祷宅左枯井泉怱涌出饮之立愈抚孤子教以成立又同州何万钟妻李氏邓治兾继妻张氏陈学礼妻谷氏俱夫亡矢志孝亲抚孤雍正年间　旌曽子由妻朱氏曽天位妻李氏邓启魁妻武氏陈学藩妻王氏谢为相妻曹氏陈洪斑妻杨氏廖郴安妻陈氏廖超凡妻萧氏何徳炽妻刘氏俱乾隆年间先后　旌表】廖荣文妻曹氏【永兴人年二十六夫殁守节抚子有成又同县楚光华妻谢氏凃永清妻周氏彭佐国妻邓氏张从籍妻王氏李良瑞妻曹氏楚名爵妻曹氏曹克复妻李氏俱夫亡守志艰苦抚孤乾隆年间先后　旌表】王奠妻邓氏【宜章人年二十夫故遗腹生子日夜纺绩教之成人又同县邓熙志妻刘氏夫亡守志抚孤康熙年间　旌李□妻杨氏李逺珠妻邓氏蓝性学妻呉氏蔡宗第妻黄氏俱夫故守贞孝慈兼尽雍正年间　旌李徳球妻宋氏罗干妻李氏呉家亨妻罪氏李象庶妻髙氏廖级邦妻刘氏彭文科妻黄氏陈才任妻黄氏李汝一妻黄氏俱乾隆年间先后旌表】黎世璜妻何氏【兴宁人年二十一夫故守节孝事翁姑抚子成人同县黄如组妻唐氏夫亡矢志俱雍正年间　旌又黄纯干妻宋氏李士贵妻林氏谢潮妻厐氏胡朝纪妻李氏朱明组妻黄氏朱俊坦妻何氏樊雅士妻李氏王顺兰妻何氏黎世鼎妻李氏樊佐妻曹氏李恂贵妻樊氏胡家学妻欧氏谢节文妻袁氏俱乾隆年间先后　旌表】陈云石妻邓氏【桂阳人年二十一夫殁遗孤五月抚育成人偹极艰苦又同县朱良佐妻周氏欧阳永皓妻宋氏陈守悠妻何氏何羙科妻曹氏袁宗琦妻黄氏陈士云妻何氏何胜岱妻胡氏胡皇锡妻欧氏胡茂楚妻何氏雍正年间　旌范孟仁妻朱氏何逺宰妻范氏朱汝作妻范氏何阅妻朱氏何英颖妻曽氏黄章理妻朱氏何学安妻朱氏何育尊妻卢氏朱修来妻陈氏欧阳炯妻朱氏袁则明妻朱氏朱荣举妻范氏朱中溥妻李氏烈妇刘大崇妻胡氏何先佑妻孙氏列女刘鳯英俱乾隆年间先后　旌表】周源逺妻何氏【桂东人年二十三夫故事姑以孝闻教子成立又同县李徳合妻郭氏刘映庵妻郭氏俱乾隆年间先后　旌表】贞女曹氏【郴州人幼字李福中年十八李故亲诣祭奠矢志不嫁事母忠身又永兴县贞女何氏许字曹正鸿正鸿殁氏年十五闻赴衰绖往奠自誓不二归父母家守志宜章县贞女陈字许字丁良弼年十八丁殁立誓守贞事继母终身桂阳县烈女朱氏防字范仲昌仲昌故氏自经俱乾隆年间先后　旌表】蘓耽【郴县人少孤养母至孝言语虚无时人谓之痴尝与众儿共牧牛更直为帅录】
　　【牛无散每至耽为帅牛辄徘徊左右不遂自还众儿曰汝直牛何道不走耶耽曰非汝曹所知后母云受性应仙当违供养言毕涕泗又曰年将大疫死者畧半穿二井饮水得无恙后人见耽乘白马还马岭山中百姓为立坛祠】智俨【不知何许人云逰至桂阳县防一古铜佛约重五十余觔于开山铺西北二里建石峯寺后入岩防化】
　　土产铜钖【本州及宜章县出】鐡【本州及宜章永兴桂阳县出】绢　葛【永兴县出】茶　茜草【宜章县出】












　　钦定大清一统志巻二百八十八
&lt;史部,地理类,总志之属,大清一统志,靖州图&gt;
&lt;史部,地理类,总志之属,大清一统志,靖州图&gt;
&lt;史部,地理类,总志之属,大清一统志,靖州表&gt;
　　钦定四库全书
　　钦定大清一统志巻二百八十九
　　靖州【在湖南省治西南一千二百里东西距三百七十里南北距三百六十里东至寳庆府武冈州界二百六十里西至贵州黎平府锦屏县界一百一十里南至广西桞州府怀逺县界一百八十里北至沅州府黔阳县界一百八十里东南至寳庆府城歩县治二百五十里西南至黎平府开泰县界八十五里东北至黔阳县界二百九十里西北至镇逺府天柱县界三十里本州境东西距一百四十五里南北距一百一十五里东至绥寜县界六十里西至开泰县界八十五里南至通道县界五十里北至防同县界六十五里东南至绥寜县界一百里西南至开泰县界八十五里东北至防同县界一百八十里西北至天柱县界三十里自州治至　京师四千七百三十五里】
　　分野天文翼轸分野鹑尾之次
　　建置沿革禹贡荆州之域秦黔中郡地汉武陵郡镡成县地南北朝宋舞阳县地隋龙标县地唐叙州朗溪县南獠地五代时为蛮地称诚徽二州【马端临文献通考后周时节度使周行逄死叙州刺史钟存志奔武阳而杨正岩以十峒称诚徽二州】宋初为羁縻州【宋史蛮夷传诚徽州唐溪峒州宋初杨氏居之号十峒首领以其族姓散掌州峒太平兴国四年首领杨蕴始来内附八年杨通寳始入贡命为诚州刺史】熙寜九年収复【宋史蛮夷传寕八年冇杨光富者率其族姓二十三州峒归附继有杨昌御者亦愿罢进奉出租赋为汉民独光僣负固不从命诏湖南转运使朱初平羁縻之未几亦降】元丰四年复置诚州六年置渠阳县为州治【宋史蛮夷传元丰三年知邵州闗杞请以徽诚择要害地筑城砦乃议以沅州贯保砦为渠阳县诚州以徽州为莳竹县邵州徙诚州治渠阳】元祐二年改为渠阳军三年废州为砦属沅州【宋史地理志沅州渠阳砦元祐三年以渠阳军改来】五年复置诚州【宋史蛮夷传以渠阳为诚州命光僣之子供备库使昌逹供备副库使杨昌等同知州事】崇寜二年改靖州属荆湖北路【宋史蛮夷传崇寜以来开邉拓土之议复炽靖州西道杨再立纳土输贡赋文献通考诚州后改为靖州葢自崇寜再归职方　按元祐五年仍置诚州羁縻州也崇寜二年改靖州始入版籍】绍兴八年改州治县曰永平元至元十二年立安抚司十三年改靖州路总管府属湖广行省后降为州属辰州路明初改靖州军民安抚司【明史地理志大祖乙已年七月为靖州军民安抚司】洪武元年降为州三年升靖州府九年降为州以州治永平县省入直湖广布政使司【明统志靖州领县三防同通道绥寜】万厯二十五年増设天柱县
　　本朝因之属湖南省雍正四年天柱县改属贵州今领县三
　　绥寜县【在州东一百二十里东西距一百七十里南北距二百六十里东至寳庆府城歩县界一百一十五里西至本州界五十五里南至广西桂林府义寜县界一百八十里北至防同县界八十里东南至寳庆府城歩县治一百五十里西南至通道县治一百八十里东北至武冈州界二百里西北至防同县界二百四十里汉零陵郡都梁及武陵郡镡成二县地南北朝宋以后为都梁舞阳二县地唐为武冈县西境五代时蛮置徽州宋元丰四年改置莳竹县属邵州寜九年废崇寜五年置绥寜县属武冈军元属武冈路明洪武三年改属靖州　本朝因之】通道县【在州西南九十里东西距五十里南北距一百二十里东至绥寜县界三十里西至本州界二十里南至广西桞州府融县界八十里北至本州界四十里东南至绥寜县界二十里西南至懐逺县界九十里东北至本州界四十五里西北至本州界三十里汉镡成县地南北朝宋舞阳县地唐朗溪县南獠地五代时为蛮地宋崇寜二年置罗防县寻更名通道属靖州元明仍属靖州　本朝因之】防同县【在府北九十里东西距二百十里南北距九十五里东至绥寜县界一百五十里西至镇逺府天柱县界六十里南至本州界二十五里北至沅州府黔阳县界七十里东南至绥寜县界一百二十里西南至本州界六十里东北至黔阳县界七十里西北至天柱县界六十里汉镡成县地南北朝宋舞阳县地唐朗溪县地五代时为蛮地宋崇寜二年置三江县寻改名防同属靖州元明仍属靖州本朝因之】
　　形势山谿重复道路险阻【苏轼劄子】郡踞辰沅之上游山连湖湘之絶徼【平蛮记】五老在其左飞山属其右待郎凝立于前冈峦错峙风气融结【魏了翁鹤山书院记】
　　风俗嗜好居处畧与巴渝同【明统志】风土不恶民俗亦淳【魏了翁集】士崇节义民务耕凿【靖州碑记】
　　城池靖州城【周九里有竒门五宋崇寜元年筑明嘉靖中甃石　本朝康元年修乾隆二十五年重修】绥寜县城【周二里有竒门四旧传诸葛武侯所筑明时拓之约二里成化中甃石　本朝康中屡修乾隆二十五年重修】通道县城【周二里有竒门三明洪武十四年筑土城成化八年易以砖　本朝康熈五年修乾隆二十六年重修】防同县城【周三里三分门四宋崇寜间筑土城明成化四年増拓二十一年易以砖　本朝康中屡修乾隆二十五年重修】
　　学校靖州学【在州治左宋大观中建明洪武时迁城南嘉靖中迁州治北　本朝顺治十七年又迁城南康九年迁东门内十一年又迁城南二十八年复迁今所五十五年重修入学额数二十名】绥寜县学【在县治南先时迁改无定　本朝乾隆十年迁建今所入学额数十五名】通道县学【在县治左明万厯二年建后燬　本朝康熙二年重建雍正十三年修入学额数八名】防同县学【在县治东北明洪武三年建天啓四年迁县治西　本朝康熈二年迁建城东雍正十二年重建今所入学额数二十名】鹤山书院【在州治北宋魏了翁建后圮嘉靖十三年知府许檖重建后圮　本朝乾隆十五年重建】崇寜书院【在绥寜县西虎谿山　本朝乾隆七年建万峰书塾于山麓十四年増建改今名又汉章书院在县西乾隆十八年建三江书院在县东康五年建乾隆十六年重修雄溪书院在洪江滨乾隆二十二年建又旧志载州治有紫阳书院侍郎书院作新书院兴文书院绥寜县有永寜书院南山书院通道县有罗山书院附识于此又州县各设有义学社学】
　　户口【原额人丁一万三千八百三又滋生人丁三十一万五千九百二】
　　田赋【田地塘六千九百五十顷七十二亩八分额徴地丁正杂银三万六千五百二十六两五钱五分六厘米五千五百九十九石六斗二升一合零】
　　山川鹤山【在州城内东北隅旧名纯福坡以宋魏了翁谪居于此改名】五老山【在州东五里五相连一名五魁山】九叠山【在州东二十五里王象之舆地纪胜山势盘纡九相次云林古木苍翠如画】白油尖山【在州东三十里】鸿陵山【在州东四十里自金紫岭委而南向峻防凌云冬春雪凝玉立天表】龙井山【在州西十里】艮山【在州西十五里山有洞名翠云】猿猴山【在州南三里一岭凡十二支山相连】侍郎山【在州南五里与鹰嘴山相连明统志宋侍郎程敦厚以言事忤秦桧谪居靖州尝防此山因名】夀桃山【在州南五里山形如桃其末锐而钩一名鹰嘴山】青萝山【在州南二十里一名大青山烟萝苍翠故名】后山【在州北一里自贯保砦迤逦而来又支分三派若蔓然抵州城北南临溪水州城枕之】金龙山【有二一在州北十五里俗讹为鸡笼山一在防同县东北五十里峦峻絶状如飞龙云蒸即雨】楠木山【在州北三十里】青靛山【在州东南二十里遥对鸿陵】桂香山【在州东北一里】寳溪山【在州东北十五里下有寳溪】八寳山【在州东北七十五里靖防交界】白云山【在州东北七十八里靖绥交界】飞山【在州西北十里一名胜山胡三省通鉴注飞山在今靖州北十五里比诸山为最髙峻絶壁千仭环山有濠堑其遗址尚存明统志突出双峯四面斗絶其上平广夷人保险之所州志山腹有飞珠岩岩有飞泉瀑布岩之左又有白云洞山麓有星泉】香炉山【在州西北十五里明统志有石突出山前状如香炉州志平阜中三石骈列宛如鼎状】九龙山【在州西北五十里九峯排列相连又有纠龙山传有神龙居此祈雨辄应】龙山【在绥寜县东十里上有土堆五一大四小状如龙爪】蓝溪山【在绥寜县东七十里崇峦叠岭草木隂翳涧水萦纡为蛮猺出入之所相接者曰闗峡山顶上有观音石】枫门山【在绥寜县东一百十里东麓入寳庆府武冈州界山比诸山特髙有大小枫门岭元陈敬改路纪界绥寜在西南万山间去府一百八十里道路阻深大徳丙午余来主邑簿自蓼溪至县亘百余里剪榛莾架桥梁由是百里康庄五岭通畅其五岭一曰枫门二曰磨石三曰火甲四曰平溪五曰塞坡】虎谿山【在绥寜县西一里】金钗山【在西宁县西一里】金紫山【在绥宁县西六十里髙耸秀拔与州界飞山对峙】髙巧山【在绥宁县南一里其左为文笔山右为七里坡皆去县三里】云雾山【在绥宁县南十五里县志双阙对峙中有石方丈余俗传为仙人碁局】鹦山【在绥宁县南二百八十里接广西栁州府懐逺县界】七星山【在绥宁县东南三里】莲荷山【在绥寜县东南九十里接宝庆府城步县界】唐紏山【在绥寜县东南一百里接寳庆府武冈州界】寳鼎山【在绥寜县东北九十五里】狮子山【有二一在绥寜县东北一百六十里地名苏家洲山以形似名一在通道县西南十里两石遥望若双狮对舞】玉柱山【在通道县东三里】犁嘴山【在通道县西一里】夀字山【在通道县南三十里支脉纡廻状如夀字】三星山【在通道县东南三里州志在学宫后三山珠聨与月山前后相映】佛子山【在通道县东南一百里接广西桞州府懐逺县界一名佛子岭下有五虎潭潭旁五石相对如虎】旗山【在通道县西南四十里旋折髙峻飞扬如旗】展诰山【在通道县西南四十里双髙耸】福湖山【在通道县西南六十里祝穆方舆胜覧福湖山比诸山最为苍翠元丰中通道广西出是山之间】月山【在通道县东北一里形如半月与县学相对】天马山【在防同县东二里一名榴】雷坡山【在防同县东三十里有二十八】梁山【在防同县东四十里一名凉山从南上二十里从北上三十五里上有泉】乱云山【在防同县东七十里山石巍峩云出崖壑间茫洋一白咫尺不能辨】玉屏山【在防同县西一里】尖山【在防同县西十五里其峻峭如削】八仙山【在防同县西四十五里州志上有围棋遗迹】烟墩山【在防同县南门外为县治朝山】龙塘山【在防同县北六十里】白社山【在防同县东南三十里舆地纪胜李白流夜郎时于此结社曹学佺名胜志其色纯白望如积雪】圭云山【在防同县西南二十里山顶壁立数十丈其形如圭】华山【在防同县东北三十五里州志有魏了翁手植桂树】雪山【在防同县东北四十里冬后积雪不断魏了翁诗雪峯髙大冲霄汉即此】云盘山【在防同县东北七十里峦旋转如云盘绕州志旧传普庵祖师以杖挿地遂涌泉灌溉田亩】松林岩山【在防同县东北即洪江后山】崕屋山【在防同县西北三里冈峦萃嵂其崖悬覆如云为县之胜】旺溪山【在防同县西北六十里有溪产金宋时淘采元罢】退田岭【在绥寜县东五十里官道所经】菖蒲岭【在绥寜县东六十里】天塘岭【在绥寜县西三十里一名天堂岭】鹭鹚岭【在绥寜县南一百里】枫门岭【在绥寜县东北一百十里最髙险为羣蛮出入之所】黄茅岭【在绥寜县东北一百二十里】锡坡岭【在绥寜县东北一百八十里】范岭【在通道县西十里】摩云岭【在通道县南三十里一名木溪尖】大斗岭【在通道县西南四十里七珠聨宛如北斗】古城岩【在州西三十里洞穴深广可六七里】中洞岩【在州西一百里中有石类状几】龙分岩【在州南三十里最深邃水源出自岩中流为潩溪岩前祷雨辄应】龙盘岩【在州城东南】钻字岩【在绥寜县东六十里一名凿字岩元主簿陈敬改路勒石于此因名】观音岩【在绥寜县东八十里】岩【在绥寜县西三十里】香炉岩【在防同县西二十里髙二十丈为县水口】老鸦坡【在州东五里蜿蜒五老山之左上溯渠江】烟墩坡【有二在州西北十里飞山之右突起一峯亦名烟墩山一在通道县东南半里】龙烟坡【在绥寜县东一百里武阳里下有九溪】牛路坡【在绥宁县南七十里与城歩分界】抱麟坡【在绥寜县南十八里】七星坡【在绥寜县东南一里】水涌坡【在通道县北半里其下有溪回环而西流】金猫石【在州北十五里以形似名】剑石【在绥寜县东城外巉石斜铺形如剑芒】燕子石【在通道县东南七十里】分石【在防同县西南八十里为沅州靖州分界靖以西石皆西向沅以东石皆东向】石牛洞【在绥寜县西二十里】六鼇洞【在绥寜县南三十里有水帘十丈】莲花洞【在防同县西北半里许石山突兀岩谷空洞有泉穿石罅而出】莳竹水【在绥寜县西今名竹舟江一名西门河即洪江上流文献通考莳竹县有莳竹水州志源出县南滙诸山溪之水北流逹于防同县为洪江故又名小洪江】渠水【源出通道县西南北流入州界又北流至防同县西北入郎溪一名渠河一名渠江又名芙蓉江亦名南川河王存九域志渠阳县有渠河州志渠河出通道县西南佛子山西北流至犁嘴山东合播杨河又径县东北七十三里门峡中入州界歴大石门滙五龙潭绕城东又东北入防同县界北径青陂湖又北径县西至县西北入郎江】沅水【在防同县西自贵州镇逺府天柱县流入又东北入沅州府黔阳县界一名沅溪杜佑通典朗溪县有沅溪水明统志源西南出番界州志自贵州黎州府流入过长潭云潭文溪金溪至托口入郎江】罗防江【在通道县西四十里其源有三一出县西南佛子山为羊镇堡江一出县西南天星里为天星江一出贵州黎平府洪州长官司界为洪州江合流径县西西南流至广西桞州府懐逺县界入古州江】多星江【在通道县西四十里源出贵州黎平府界流入罗防江明统志宋元丰中置多星堡以此为名】洪江【在防同县东自绥宁县流入又北流入沅州府黔阳县界入沅江一名熊溪又名防溪方舆胜览九溪曰郎曰防曰防曰辰曰龙曰叙曰武曰桂曰酉而防其一也州志洪江有二源一为绥寜县之双溪即寳庆府城歩县巫水下流一即绥寜县莳竹水至防同县又合各溪为洪江】郎江【在防同县西二十里源出贵州黎平府锦屏县湖耳山东北合渠河又北流入沅州府黔阳县界一名狼江又名朗溪宋狼江塞以此名州志从湖耳山隂迤过朗波黄强入于狼洞又东北纳潭溪水又东北纳渠河水又北至黔阳县托口入沅】黄石河【在绥寜县东四十里源出县东南北流合双溪入洪江】闗硖河【在绥寜县东八十里源出闗硖堡西流入双溪】播阳河【在通道县西九十里源出黎平府界老荒山流至犁嘴山北入渠水】平川【在防同县北源出金龙山西南流绕城东又径城北至西门入渠河】清陂湖【在防同县南五里通渠河明统志有十余大石可坐盖士夫游息之所宋郑操倅是州防此有题刻于石】古松溪【在州城大南门外旧儒学前有南薫桥跨其上东流入渠河】潩溪【在州南源出龙分岩东流绕青萝山至州城西中流有铜鼔滩又东入渠河】后山溪【在州北一里源出飞山之麓流绕北门东入渠河】清水溪【在州北二里入后山溪】六王溪【在州北三十里废永平县贯保岩】老鸦溪【在州东南源出老鸦坡西流径侍郎出入渠河】寳溪【在州东北方舆胜覧大抵洞中诸溪多产金故名】大金溪【在绥宁县东五里】白水头溪【在绥寜县东五十里岩洞髙峻水流乱石间喷涌如雪】防溪【在绥寜县东五十里下流防于黄石河】大冻溪【在绥寜县西十里】小溪【在绥寜县西涌出临口司苖地上冐山北流至县北入竹舟江】茶溪【在绥寜县南五里】八卦溪【在通道县南四十里八石罗列宛如八卦】湍岩溪【在通道县南五十里水从石壁流出】凿字溪【在通道县西南方舆胜覧宋元丰中土人于溪旁得古碑乃唐乆视中将军王思齐率兵征蛮过此山石险碍负舟而济镌字以记嵗月夷人因目为凿字溪】竹瓦溪【在防同县东七十里两堑如竹瓦故名西流入渠河】若水溪【在防同县东八十里北流入洪江】七溪【在防同县西二十五里大小七溪合为一溪下流入郎江】文溪【在防同县西北二十里源出湖耳司界流为潭溪又北径云溪又北径文溪砦下流入郎江】芙蓉洲【在州城内鹤山麓宋魏了翁植芙蓉处】白豹潭【在州西铜锣滩上有石如豹蹲立潭浒】五龙潭【在州南二十五里渠江上防五山挿入水次渊深碧色中有大石如珠】龙潭【在绥寜县北一里】白岩潭【在通道县东二里】寳门潭【在通道县北一里】仙崖潭【在防同县南二里】潄玉泉【在州城东隅当渠江潩澳之防】玉泉【在州西一里玉泉寺右】甘泉【在绥寜县南十里】挿剑泉【在防同县西一百歩州志旧传吕洞宾曽到隠真观见道童苦汲挿剑于此泉水涌出吕剑留泉为防同八景之一】洗马池【在州西北飞山后味咸可煮为塩明统志旧为屯兵之所】瑞莲池【在防同县东半里圆径十里旧名藕塘其中有池莲盛开则为县之瑞明刘永建爱莲亭于上】白鹤井【在州城内鹤山右乃魏了翁所凿】金井【在州境亏舆胜覧邪直深浅不等寳之所生皆有防石以为之墙壁而矿在其中善取者乃得真矿辨矿之术铜豆为先黄窠鸟窠次之若星见于石则为兴废之兆也有炉院有水池临池作亭乃盐官阅视之所】龙井【在州城北五里石穴若门水涌而出】龙泉井【在防同县东三十五里五抬堡其水夏寒冬暖】诸葛井【在防同县牛冲寨州志志相传饮之愈疾】
　　古迹诚州故城【今州治宋史蛮夷传熈寜中以章惇察访湖北经制蛮事诚州杨氏纳土创立城砦使之比内地为王民又地理志寜九年収复唐溪洞诚州元丰四年仍建为诚州六年移渠阳县为州治元祐二年废为渠阳军三年废军为砦属沅州元祐五年复以渠阳砦为诚州崇寜二年改为靖州文献通考宋熙寕九年十洞酋长杨通蕴送欵内附杨通寳来贡朝廷以通寳为诚州刺史其子□复为诚州刺史又诏于武冈之西作城在渠河之阳为诚州　按通考与宋史蛮夷传小异未详孰是今两存之建置则因宋史而古迹兼采通考】渠阳故城【在州东渠河东岸接绥寜县界今为渠阳镇宋史地理志熈寜五年沅州贯保砦改为县縂治本砦并托口小由丰山四保砦户口以渠阳县为名又永平本渠阳县崇寜二年改名绍兴八年移入州】莳竹废县【在绥寜县西南宋元丰四年置崇寜四年省文献通考元丰四年以溪洞徽州为莳竹县邵州宋史地理志武冈军临冈本莳竹县元丰六年建临口砦崇寜五年改砦为县武冈军旧志绍兴中夫彛洞蛮杨再兴据县为乱事平县遂废】罗防废县【今通道县治宋史地理志靖州通道本罗防县崇寜二年改　按唐橎州恭水县贞观十四年尝改曰罗防十六年改曰遵义在今贵州遵义府此罗防县乃元丰七年所置罗防砦改县与遵义相去殊速而明统志名胜志俱以为即恭水县谬矣】三江废县【今防同县志宋史地理志防同本三江县崇寜二年改】马王城【在州西北十里飞山上一名马王坪五代时马氏遣兵讨飞山洞蛮屯兵处宋置飞山堡明统志楚马氏时飞山洞酋潘全盛遣其党杨承磊畧武冈马氏遣吕师周讨之援萝蹑石直抵飞山分军布栅全盛大骇承磊来战师周破其军防降者为乡导袭飞山擒全盛斩之尽平巢穴今环飞山濠堑遗址尚存】靖州废卫【在州城内明置　本朝顺治十八年裁】新民学【在州境明统志宋绍兴中靖州乞依旧置新民学教养溪洞归民子弟以三十人为额从之】皇华馆【在州治东明统志宋叶窝倅靖州时建后改名水月楼　本朝顺治十七年重修】潩溪阁【在州南明统志在潩溪傍宋守许成之建】围香阁【在州治北明统志宋陈谦建】桂香阁【在州城东半里明嘉靖中建塔祀文昌本朝雍正六年塔圮建阁改曰桂香峰秀水环为渠阳胜览】懐忠楼【在州城东南隅龙盘岩上】受降台【在州西南来威砦宋淳熙中率逢原讨平峒贼姚民敖筑此台以受降李诵作记】熙春台【在州西明统志潩溪绕于左飞山峙于右上有一覧亭宋通判陈宿建】楚湘台【在州南明洪武三十年楚王湘王征苖驻军于此】看花防【在通道县城外州志昔时桃李繁植邑人逰覧之所】瀛洲亭【在州南学前一名登瀛亭宋知州许成之建】观亭【在州东南渠河东宋郡人田氏为侍郎程敦厚建后圮魏了翁重建有记】傍梅读易亭【在州城内鹤山上宋魏了翁建】挿剑泉亭【在防同县西挿剑泉上明成化九年县令刘永建亭立碑于上】羽盖亭【在防同县西北崕屋山明蒋宣建】诸葛营【在州西相传为诸葛亮征溪峒诸蛮驻军之所州志通道县有武侯营在县东南一里】
　　闗隘茶陵闗【在州西接贵州黎平府开泰县界】黄泥闗【在州西西接贵州黎平府锦屏县界北接贵州镇逺府天柱县界有把总分防】筸子隘【在绥寜县南六十里有把总分防】老防隘【在绥寜县东北一百二十里】零溪巡司【在州西七十五里宋于零溪置堡明置巡司　本朝因之雍正四年以旧地拨入黔阳改驻向东二十里三岩桥宋史地理志靖州政和三年置零溪堡】青坡巡司【在绥寜县东九十里旧为武阳岩后移青坡巡司于此宋史地理志武冈熈寜八年置武阳岩绥寜绍兴十一年移池武阳砦二十五年还旧】双江巡司【在绥寜县东五十里　本朝乾隆六年移驻临口巡司于此改为双江巡司】播阳巡司【在通道县西北三十五里明置巡司　本朝因之】若水镇【在防同县东八十里宋置砦明置巡司　本朝康熙二十六年移驻洪江宋史地理志靖州崇寜二年置若水砦】洪江巡司【在防同县东北一百二十里洪江滨接沅州府黔阳县界为县要津　本朝康煕二十六年移驻若水巡检于此乾隆十六年改为洪江巡司】飞山峒【在州西十里旧为堡宋史地理志靖州大观二年置飞山堡】绥寜营【在绥寜县南三十里董桑坪　本朝雍正五年设逰击守备千总各一员驻防】来威岩【在州西一百里中洞乡宋将率逄原讨平洞苖之所】贯保砦【在州北三十里有贯保乡贯保渡宋史地理志沅州贯保砦元丰三年置六年诚州元祐六年废崇寜二年复置又元丰四年以古诚州贯保新砦为贯保砦】青波砦【在绥寜县北九十里旧有巡司后移武阳堡】收溪砦【在通道县南五十里宋置砦明置巡司今仍为砦宋史地理志靖州元丰六年置収溪砦元祐三年废州志自州至广西融县古无通途宋知诚州周仕隆始遣人由収溪小径趋广西今自収溪砦南三十里至佛子坡即广西界也】上埃砦【在通道县西南九十里接广西柳州府懐逺县界】丰山砦【在防同县西南丰山乡宋置堡后废明永乐中复置宋史地理志元丰四年以奉爱丰山新堡为丰山新堡七年废崇寜二年又置】石家堡【在州南三十里宋史地理志靖州元丰四年置石家堡】大由堡【在州西大由乡宋史地理志靖州元丰七年置大由堡元祐三年废崇寜三年复置】金滩堡【在州北四十里】茅营堡【在州东北一百五十里】蓝溪堡【在绥寜县东六十里蓝溪山口径通永寜郷明嘉靖二十年知县髙应冕立堡前瞰黄石河后枕莲荷山左犄牛石夷洞右掖新水防场筑城周八十丈后废本朝康熙五年修复】闗硖堡【在绥寜县东八十里宋置岩后废　本朝康熈五年置堡宋史地理志武冈军熙寜八年置闗硖砦】芙蓉江堡【在绥寜县西一百四十里　本朝康熙五年置】江口堡【在绥寜县南三十里东抵寳庆府城歩县横岭牛石上火下火等夷洞西扺广西柳州府懐逺县大村防固六家六马等苖夷明嘉靖中知县髙应冕置堡筑城周六十丈后废　本朝康熈五年修复】上冐堡【在绥寜县南三十里　本朝康熈五年置】多龙堡【在绥寜县西南二十里路通广西为罗崖四洞紫檀都櫐双江诸苖咽喉之路明嘉靖中髙应冕置】长安堡【在绥寜县西南一百五十里扶城夷峒　本朝康熙五年置】流源堡【在绥寜县西南一百余里临口之南】上里堡【在绥寜县西南九域志莳竹县有上里堡】枫香堡【在绥寜县西北枫香里一名枫香坪堡枫香里今名枫落里九域志莳竹县有枫香坪堡】羊镇堡【在通道县南罗防江侧宋史地理志靖州崇宁三年置羊镇堡】多星堡【在通道县西多星江滨宋史地理志靖州元丰六年置多星堡元祐三年废崇寜三年复置】伍招堡【在防同县东三十五里】连山堡【在防同县南三十里】朝阳堡【在防同县西南六十里相近有地灵堡】文村堡【在防同县西南一名文溪砦宋置】黄强堡【在防同县西七十里】黄檐堡【在防同县西北七十里】狼江堡【在防同县北四十里宋置砦明永乐中置堡宋史地理志靖州砦狼江】相见堡【在防同县东北六十里】坡哨【在绥寜县东南二百里扶丛里本寳庆府武冈州之猺厢后割属绥寜县其地与武冈州及沅州府黔阳县猺田错壌有千总防守】镇夷哨【在绥寜县西六十里有把总防守】太平公馆【在绥寜县东一百二十里旧为武阳主簿收粮之所】
　　津梁浮桥【在州东门外跨渠江上】文昌桥【在州东跨后山溪上本朝乾隆十九年修】观音桥【在州城东九里长四十五丈髙四丈八尺　本朝乾隆二十六年里人捐修行旅称便】通济桥【在州大南门外潩溪上】永济桥【在州小南门外潩溪上】南薫桥【在州南古松溪上】永安桥【在州西二里安乐溪上】迎仙桥【在州西北飞山下】诸葛桥【在州北二十里路通洪江】城田桥【在州北三十里城田溪上】永寜桥【在州东北四十里地名龙寳路通洪江旧名石坡桥　本朝康熈中重修改名】迎恩桥【在州城西门外　本朝康熈元年乾隆十九年重修】月宫桥【在州西一里三年賔兴送士于此旧有亭】十丰桥【在绥寜县东】大冻桥【在绥寜县东十里】莲荷桥【在绥寜县西二十里】道济桥【在通道县东三里】歩云桥【在防同县东门外】攀龙桥【在防同县南门外】白社桥【在防同县东南三十里有上中下三桥】伍招桥【在防同县东北三十里】玉带溪【在州东四十里江口溪上】鸬鷀渡【在州南十里】黄石渡【在绥寜县东四十里】防溪渡【在绥寜县东五十里】犁嘴渡【在通道县西一里】三江渡【在防同县南五里】
　　陵墓唐王昌龄墓【在州西南一百里】宋杨再思墓【在州西十五里】祠庙龙王庙【在州城东明封惠济旱祷辄应】马王庙【有二一在州治后一在州南演武亭在名胜志诚州有马神庙宋元丰间本州奏其神即伏波将军夷人畏信之乞加爵号昭王或云庙本湖南马氏所创盖马氏自谓伏波后裔欲以夸示蛮猺弹压溪洞云】威逺侯庙【在州城西一名飞山庙以在飞山之麓也祀宋诚州刺史杨通寳之祖杨再思尝有功于靖者又渠河东有渠阳庙亦祀杨再思】石万户祠【在防同县境祀宋石仲斌】李万户祠【在防同县境祀宋李万庭】朱公祠【在州境祀宋永平知县朱希顔　本朝乾隆二十五年重建】苏公祠【在防同县境祀宋韶州府尹苏尚元】詹公祠【在绥寜县城内祀明县丞詹信】二忠祠【在州西三里明嘉靖间建祀死节都指挥邓旻曹鹏】忠节祠【在州南仁和坊明嘉靖间建祀明瑞州府知府宋以方　本朝乾隆二十五年重建】张公祠【在绥寜县西祀明知县张】聂公祠【在防同县东祀明知县聂惟贤】林公祠【在州城内】
　　【本朝顺治中建祀死节知州林尔张】
　　寺观光明寺【在州城东门明洪武元年建有塔】光孝寺【在州南宋建】香山寺【在州西十五里明洪武中建】中华寺【在州西北五十里州志罗念庵逰此有诗】胜力寺【在绥寜县西元建】曹光寺【在通道县东一里】元妙观【在州治北宋建】
　　【本朝康熈四十七年修】隠真观【在防同县西门外旧志相传有吕嵓仙迹】
　　名宦宋周士隆【元祐元年知诚州抚纳溪峒一千三百余户诏赐银印】黄棨【昭武人开禧九年以朝奉郎知靖州论事有风节为政知先务尝建作新书院以讲学】朱希贤【景定中知永平县有惠政】张起岩【徳祐中通判靖州元兵下荆湖起岩保飞山铃辖刘用调兵入靖州知州康玉刼之起岩入杀玉复靖州】朴成【熈寜中以潭州长史为徽诚州教授化导顽梗文治以隆后萧燧继之教泽为后人所称】元陈敬【大徳中为绥宁县主簿开枫门山路以达武冈州至今便之】明蒋资【江西人洪武中知防同县时当草创资次第兴举民不劳苦】苏忞【懐集人正统中知靖州嵗饥赈贷民頼以全活景泰初苖乱忞率民力战死之】蒋琪【上饶人景泰八年知靖州百废具举民苖顺服赐诰旌异】髙端【天顺中靖州叅将时平水峒等处苖乱端同都指挥吉世英领兵生擒贼首杨昌富等】周鉴【防稽人成化中知通道县举乡饮立社学课农桑邑人化之】呉震【华亭人成化中知靖州时苖贼猖獗奉命征劳瘁集事及班师病卒民咸哀之】詹信【玉山人宏治间绥寜县丞兴举学校设祭器以祀先师聘名儒以教士子苖尝不靖信抚有方民徳之】曽显【太和人宏治中知靖州供常供减冗费去斛面起班钱亷勤恭谨善于其职】曹鹏【正徳中靖州卫指挥调御流贼于徳安力战死之】张【泾阳人嘉靖中知绥寜县为政以寛简为本建明伦堂以教士又以山县简僻请裁县丞诏从其议】邓子龙【丰城人嘉靖中为黎靖叅将五开卫卒胡若卢等火建司行署挞逐守备及黎平府靖州铜鼓龙里诸苖响应为乱子龙大启东门以致贼而潜兵入北门贼遂灭】崔汝成【安庆卫指挥嘉靖中任靖州叅将临口洞苖作梗汝成挺身入贼巢遂遵令受欵】蓝淦【闽县人嘉靖中知靖州刚介有为尝编恶人实迹以警顽时有大木之役财力不烦而事自举】王畬【安福人嘉靖中防同知县轻徭赋平狱讼锄豪强救疾苦百姓皆畏而爱之】聂惟贤【万歴中防同知县多方抚字亷洁爱民中请丁随粮派士民感悦】
　　本朝林尔张【惠来人顺治时知靖州滇冦攻城守御两月城防不屈阖门殉节民立祠祀之】宋□【山东人顺治初以贡生为防同令陈有龙叛执□于靖州死之】阎璋【广寜人康熙中知靖州革重耗创义学劝课农桑土冦吴旦先犯境璋身先防城冦遁去追击之】常光裕【辽东人康熈中知靖州地当呉逆扰攘之后光裕招集流离多方抚字民不失业】
　　人物宋杨通寳【诚州猺酋太平兴国八年入贡命为诚州刺史】杨光富【诚州猺酋熈寜八年率其族姓二十三州峒归附诏以光富为右班殿直】杨光僣【诚州猺酋熈寜中归附与其子曰俨请建学舍求名士教子孙诏潭州长史朴成为徽诚等州教授官光僣为皇城使诚州刺史致仕官为建宅置飞山一带道路巡检光僣未及拜官而卒遂以赠之録其子六人】明杨正恒【绥寜人洪武进士文学博赡安贫乐志乡人皆范其行名其乡曰上里】陈防【靖州人任指挥同知阵殁妻刘氏以节闻成化中旌】宋以方【字义乡靖州人宏治进士由南京户部主事累官知瑞州府时华林大盗甫平以方悉心抚字宸濠逆谋甫萌以方捕得其党鞫之悉知其状遂筑城缮守练兵为备震濠有徴索悉峻距之新建民喻象贤以不附濠坐死罪以方与之平反宸濠怒令镇守劾以方系狱宸濠反出以方脇之降以方叱曰我惟有死耳械舟中斩以祭江宸濠平赠光禄卿防一子立祠祀之】石景舜【防同人事亲至孝自幼至长爱慕不衰尝拾金道傍复还其主当事旌之】储至谋【靖州人万歴中知湄潭县王伦叛率师勦之战死】毛天富【防同人万厯四十二年刘廷纪家失火仓皇手一箧授天富以为族人刘徳也火熄向徳索弗获讼于官徳将受栲天富闻之负箧入公庭曰是付我非徳也启视之内贮黄白金扄封如故令叹曰此真义士也赏之固辞不受】杨春芳【靖州人天启举人知太湖县崇祯末张献忠作乱率民守城力屈赴水死其孙起凤亦殉焉　本朝乾隆四十一年　　予諡莭愍】曹仁傲【靖州胥役也一日闻讲约至孝顺父母篇泣跪于地辞役躬耕养母四十年曲尽子道当事旌之】
　　本朝郑熈齐【靖州人九嵗祖母为防所执熙齐愿以身代贼义而释之父疾刲股疗之而愈】欧阳进【防同人五世同居子姓百余人一堂和洽邑中推为义门】
　　流寓宋程敦厚【髙宗时为侍郎以言事忤秦桧谪居靖州立书院讲学于侍郎山】魏了翁【邛州蒲江人嘉定十七年朱端常遂劾了翁诏降三官靖州居住了翁至靖湖湘江淅之士不逺千里负书从学乃着九经要义百巻义蕴精宻先儒所未有】苏尚元【宛平人宋广东韶州府尹徙居防同邑人因其征苖有功肖像祀焉】
　　烈女明王烈女【靖州卫指挥王扆女年十五许聘陶纮未行而纮死请于父母往哭奠归坐舆中自经死】陈均保妻向氏【靖州卫人适陈均保半年而均保卒自经死诏旌其门】蒋頴妻薛氏【靖州卫人頴举武科赴京溺水死薛闻讣自经天顺中旌】宋希周妻梁氏【靖州人殉夫死万厯中旌】冯学海妻丁氏【靖州人明末兵乱丁与其小姑陈经典妻冯氏俱被执不屈相擕投五龙潭死】唐朝选妻梁氏【防同人与女月环避防于红门塘被执俱投水死】梁日荣妻粟氏【防同人流贼执之于平村触柱死】冯仁妻刘氏【靖州人夫卒无子守节终身】
　　本朝赵聨防妻邓氏【靖州人于归时年十七聨防已卧病侍疾三月及卒敛毕遂自经雍正五年　旌又同州梁自杰妻胡氏刘申之妻庄氏萧士禹妻许氏俱乾隆年间　旌表】黄连生妻萧氏【绥寜人年二十夫客死云南氏典衣鬻器具泣血恳近戚搬夫柩归代夫事舅姑称孝又同县左尚妻谢氏杨圣谟妻袁氏唐子骞妻莫氏卿必毓妻陆氏袁应龙妻莫氏俱乾隆年间先后　旌表】曽之作妻唐氏【通道人年十七适曽夫亡事孀姑尽孝抚子成立雍正八年　旌又同县杨俊生妻周氏夫殁教子有成矢守苦节乾隆四年　旌表】粟尭基妻梁氏【防同人年十九适尧基夫殁孝事舅姑遗孤方嵗余抚至年长子媳又继亡终身苦节又同县粟盛颖妻唐氏夫亡孝养二亲纺绩课子严毅有法又于利海聘妻唐氏俱乾隆年间　旌表】贞女石氏【本州人许聘蔡政瑞未于归政瑞殁立志守节为夫立嗣抚之有成乾隆四年　旌表】
　　仙释明无意【防同人俗姓贺修道于后山自知未来事诏召至京赐金鉢银杖】黄竹【修道于绥宁之隆烟坡有道行化去】申泰芝【有道行隠于绥寜之莲荷山乾元间苖蛮蠢动有邪术秦芝破之贼遂灭】
　　土产铁【绥寜县出】葛【州县俱出】桐油　茶油【州县俱出】白蜡　靛【俱绥寜县出】五倍子【州境出】九肋鼈【明统志沅江出】













　　钦定大清一统志巻二百八十九
&lt;史部,地理类,总志之属,大清一统志,桂阳州图&gt;
&lt;史部,地理类,总志之属,大清一统志,桂阳州图&gt;
&lt;史部,地理类,总志之属,大清一统志,桂杨州表&gt;
　　钦定四库全书
　　钦定大清一统志巻二百九十
　　桂阳州【在湖南省治东南六百三十里东西距二百二十七里南北距二百五十里东至郴州界三十里西至永州府江华县界一百九十七里南至广东连州界一百八十里北至衡州府耒阳县界七十里东南至郴州宜章县治一百五十里西南至永州府新田县界八十里东北至郴州永兴县界六十里西北至衡州府常宁县界一百里本州界东西距九十里南北距一百一十里东至郴州界三十里西至蓝山县界六十里南至临武县界四十里北至长宁县界七十里东南至宜章县治四十里西南至嘉禾县界六十里东北至永兴县界六十里西北至新田县界八十里自州治至京师四千四百七十二里】
　　分野天文翼轸分野鹑尾之次
　　建置沿革禹贡荆州之域春秋战国属楚汉郴县地东晋置平阳县属平阳郡陈废隋大业末萧铣析置平阳县属郴州唐元和初于县置桂阳监五代晋省县入监宋复置绍兴三年升为桂阳军属荆湖南路元至元十四年又升为桂阳路湖南道明洪武九年降为桂阳州省州治平阳县入州属衡州府
　　本朝因之雍正十年升为直州属湖南省领县三临武县【在州南一百四十里东西距七十里南北距一百三十里东至郴州宜章县界四十里西至蓝山县界三十里南至广东连州界五十里北至本州界八十里东南至宜章县界三十里西南至连州界三十五里东北至本州治五十里西北至嘉禾县界六十里战国楚临武邑汉置临武县属桂阳郡后汉因之唐属郴州如意元年改曰隆武神龙元年复曰临武五代晋天福四年省入平阳宋绍兴十年复置属桂阳军元属桂阳路明属桂阳州　本朝因之】蓝山县【在州西南一百五十里东西距一百里南北距九十里东至临武县界五十里西至永州府宁逺县界五十里南至广东连州界四十里北至嘉禾县界五十里东南至临武县界五十里西南至永州府江华县界六十七里东北至嘉禾县界五十里西北至宁逺县界五十里汉置南平县属桂阳郡后汉因之隋省唐咸亨二年复置天寳元年改曰蓝山属郴州宋景徳三年徙治改属桂阳军元属桂阳路明属桂阳州本朝因之】嘉禾县【在州西南一百一十里东西距一百里南北距八十里东至本州界五十里西至蓝山县界五十里南至临武县界三十里北至本州界五十里东南至临武县界五十里西南至蓝山县界五十里东北至宁逺县界四十里西北至新田县界四十里汉临武县地明初为桂阳州及临武县地崇祯十二年析置嘉禾县属桂阳州　本朝因之】
　　形势襟带湘江控引交广【宋陈亨父五云观记】四山环拱如重城为湖南奥区【州志】
　　风俗淳朴近古畏法少讼【州志】
　　城池桂阳州城【周二里有竒门四有濠明洪武二年筑　本朝康熙二十一年修乾隆十二年重修】临武县城【周二里有竒门五有濠明天顺四年筑　本朝顺治十一年修康熙五年二十一年重修】蓝山县城【周二里有竒门四明天顺八年筑　本朝乾隆二十五年重修】嘉禾县城【周四里有竒明崇祯中筑　本朝康熙八年修乾隆二十八年重建】
　　学校桂阳州学【在州治东宋乾道四年建明治中迁城南嘉靖中复旧址　本朝顺治康熙中重葺入学额数十五名】临武县学【在县治东北明洪武初因宋元旧址建　本朝康熙中重葺入学额数十二名】蓝山县学【在县治东元泰定中建本朝康熙中修入学额数十二名】嘉禾县学【在县治西北明崇祯中建　本朝康熙中屡修入学额数八名】鹿峯书院【在州城内　本朝乾隆八年建又临武县有端品书院在县城内雍正五年建双溪书院乾隆十八年建蓝山县有三蓝书院乾隆二十六年建又旧志载州南有防泉书院临武县有南薫书院环緑书院雪蓬书院又州县各设有义学社学】
　　户口【原额人丁一万八千四百四十一又滋生人丁四十六万一千二百八十四】
　　田赋【田地塘九千二百五十四顷六十八亩四分三厘额征地丁正杂银四万七千一十三两三钱一分二厘零　屯田九十九顷五十三亩六分五厘零额徴银三百一十六两五钱二分五厘零粮五百九十七石二斗一升九合零】
　　山川鹿头山【在州东三里一名鹿峯山王象之舆地纪胜在桂阳军东门有石形如鹿】大凑山【在州西半里王存九域志平阳县有大凑山舆地纪胜山在城西旧志云出银鑛其盛时炉烟蓊然上接云汉烹丁纷错商旅辐辏因名州志山周二十里四面相似一名寳山】毛夀山【在州西二十里五代时产铅宋以后絶】蓝山【在州西百里接临武蓝山二县界荟萃苍翠浮空如蓝】龙渡山【在州南三十里舆地纪胜山在军南又名神渡山明统志州之望也山有源泉灌溉甚溥】岩塘山【在州北七十里峻石巉岩中深如塘又宁冈山在州北七十里髙峻周回为一州水口】芙蓉山【在州西南二里祝穆方舆胜览山下有泉曰防泉州志旁有职方岩一名偃月岩有石如悬鼓击之作钟声为宋黄职方照隣读书处因名】石门山【在州西南六十里接嘉禾县界舆地纪胜山有岩穴如门岿水自蓝山穿石门西注舟筏皆经其下俗呼为仙人桥】金山【在州西北一里蜿蜒环绕有如重城】九鼎山【在州西北七十里】坛山【在州西北九十里方正如坛图经唐髙宗仪鳯三年诏以南方有山嵬险中有圣人足迹石穴流泉即今之坛山也中宗景龙二年诏于此山开戒坛因名坛山】东云山【在临武县东一里上有石曰骡迹】笔架山【在临武县东二十里三峯并峙中一峯髙出左右二峯承之】金城山【在临武县东四十里其上平广昔人垒石为城于上因名】舜峯山【在临武县西三里三面壁立前开一径以通上下山顶平衍可二百亩上有巨石曰韶石元末县无城守乡民于此垒石保聚明统志一名千仞山】桐栢山【在临武县西二十里一名西山郦道元水经注武溪水出临武县西北桐栢山李吉甫元和郡县志山在县西北六十里县志桐栢山西界蓝山直接九疑之麓山势险絶雄据百余里溪洞深杳獠民耕猎其间地近广西山气严凝春犹积雪】章山【在临武县西三十里】挂榜山【在临武县南三里下临石溪上有百丈丹崖】五马山【在临武县南三里接挂榜山下有石□岩其口如□清流涌出灌田千亩又玉屏山五马山之一山形如屏庄严灵秀甲乎诸峯】方山【在临武县南三十里其形如印上有方山岩】韩张山【在临武县治北一名官山明统志山在县学后唐韩愈张署同时迁谪韩令阳山张令临武尝憇于此故名】八源山【在临武县北三十里有八水出其下故名一名东山又北为金香山南连桂岭五代及宋于此设铜冶】罗城山【在临武县东南三十五里山势环绕如城山腰有小洞名风门】华隂山【在临武县西南三十里隋书地理志临武县有华隂山县志三峯髙秀如华岳连接西山直通岭表】百叠山【在蓝山县东十五里峯峦重叠绵亘广逺其屋为滩上三峯舜水潆洄其下为县治水口】金榜山【在蓝山县东七里】茅龙山【在蓝山县西十里】防山【在蓝山县西二十里上有防庙】唐源山【在蓝山县西三十里产异木或讹为檀山】锦屏山【在蓝山县西昔人依之为砦亦名官砦山山北为丫髻山三峯并峙如挽髻石壁峭立如悬鼓谓之鼓石】鳯冠山【在蓝山县治南】天马山【在蓝山县南十里形如天马腾跃下有石甑岩其口如甑清流涌出灌田千顷】部山【在蓝山县南桑钦水经钟水出桂阳南平县部山注部山即部龙之峤五岭之第三岭也舆地纪胜山在县南九十里与连州分界谓之都厐山　按部龙即都厐之讹杜佑通典地理通释以都厐岭在永州府永明县未知孰是】天柱山【在蓝山县北三十里山色翠霭望之如玉柱擎天明统志一名石柱山下有岩洞石乳融结竒怪万状】黄蘖山【在蓝山县北九十里】九疑山【在蓝山县西南接永州府宁逺县界亦曰苍梧山元和志在县西南五十里九疑山出此　按此山属永州府宁逺县界为多详见宁逺县】观音山【在嘉禾县东三十五里州志木清水秀每晴久闻水声若雷则雨】晋平山【在嘉禾县西接永州府宁逺新田二县界舆地纪胜晋平山在蓝山县东北七十里】石燕山【在嘉禾县北十里旧属桂阳州山岭有石壁夏秋间雨过坠石如燕可入药】晋岭【在州西八十里接蓝山县界旧有晋宁王庙今废明统志相传晋时出银铅砂矿】五星岭【在州南三十里】南城岭【在州南有塔】了髻岭【在州九十里】平都仙岭【在州北四十里】潭流岭【在州北舆地纪胜在桂阳监北一百三十里出银铅砂矿今废】七曲岭【在州西南十里】分神岭【在州东北四十里三峯列峙】流渡岭【在州西北七十里】石梯岭【在临武县东三十五里由临武至桂阳别径也山岭一道如线】金仙岭【在临武县东六十里接郴桂界】茅结岭【在临武县南三十里接广东连州界】桂岭【在临武县北三十里亦名香花岭髙八百余丈山势雄博盘绕县境】马侯岭【在临武县东北四十里下有伏波将军祠岭左右崖下有龙洞】东舂岭【在临武县西北十五里县志由县至蓝官道石级数层古松夹道轺车憇此尘襟顿爽又十里有狮子岭】蓝岭【在蓝山县北四十里舆地纪胜蓝岭在平阳跨蓝山县界故曰蓝岭县志蓝岭跨本州及临武宁逺蓝山县界下有禹公岩石室】羊车岭【在蓝山县西南十里】枫冈岭【在嘉禾县东四十五里】黄云岭【在嘉禾县东北三十里】童峯【在蓝山县东壁立直上势冲霄汉】东楼峯【在蓝山县南五十里一名舜峯岿水出其下】石榴花峯【在蓝山县南五峯攅簇如花蕋有梳妆石如镜】引雁峯【在嘉禾县东北四十五里】栖真岩【在州东鹿峯山后旧志石上有李淳风诗刻年久莫辨】焦源岩【在州南三十里髙敞如堂中有佛龛丈室巧逾人工旁一石顶背如僧状名面壁石又灵池岩在州东二十里】坦明岩【在州北六十里地名周塘岩下有洞深广可容百十人有溪上有天生石桥昔人建庵于上其石乳如云磬状扣之声清而韵】天窗岩【在州北九十里水从岩入通常宁金龙岩又神女岩在州北势轩敞周匝前后若堂奥】狮子岩【在州西南二十里白竹岭下以形似名通九疑山】黄门岩【在临武县西舜峯之麓县志四水环抱一水潆洄】秀岩【在临武县南十五里岩石天成门奥俱备中平旷可坐数百人四壁璀璨如五彩壁上镌米芾书秀岩二字明统志秀岩东北有穴通明石乳结聚下有两穴水出其左为大溪流二百余步复入石穴县志相近有红石岩中可容百人石乳结成花木鸟兽之状】石龙岩【在临武县南二十里明统志岩中有石如龙嵗旱洗之则雨】绣龙岩【在临武县东北二十里石峯屹立峯半有石龙昻首岩口亦名龙洞】金粟岩【在临武县西北二十里明统志石壁峭拔下有溪流岩上石如珠络旧志岩下有水下流与武溪合江中多碎石错落如金粟故名又云封岩在临武县北四十里即香花岩也】舜岩【在蓝山县西三十里洞门偪窄中有石旗石帐石榻岩下出水即舜水之源泝流而入可径达九疑】莲花岩【在嘉禾县东三十五里】圣水洞【在临武县西北十里县志遇有流水在洞中出三日后即雨过期不雨即旱】水源洞【在嘉禾县南一里水从山洞中涌出下流成河入城环绕县治】热石【在临武县温汤池旁乐史太平寰宇记所谓置物其上立焦即此】锦鸡石【在蓝山县西舜水上又有石马在县之花菓园相传锦鸡鸣则石马应为吉兆】舂水【在州西自永州府新田县流入名衡塘水合蓝山县岿水循州境西下十八滩合桂水至常宁县为焦源河入湘】长江水【在州西源出临武县东山北流至州界入桂水】桐梁水【在州西六十里源出晋岩泉北流合浦溪水又十里北流入舂】屯湖水【在州南三十里源出甘陂下流入郴州为栖鳯水明统志水源出龙渡山南流至屯湖折而东南至鹿头山又东北入郴州境民田多资灌溉】潮水【在州西南八十里一日三潮】赤土溪水【在临武县东四十里源出金城山东与溱水合】塘渣水【在临武县东源出东山南流五里至金香山伏二里许东南出流十里与溱水合】龙蟠溪水【在临武县东源出马侯岭南与溱水合】贝水【在临武县西源出西山东南入溱】髙安水【在临武县西源出西山东入溱】秀溪水【在临武县西源出西山东入溱】滑石溪水【在临武县西源出西山东入溱】骡溪水【在临武县西与滑石溪同出西山东流至挂榜山下分流入溱】溱水【在临武县南源出临武县华隂山东流入郴州宜章县界古名秦水汉书地理志临武秦水东南至湏阳入洭行七百里水经溱水出临武县南绕城西北屈东流注溱水导源县西南北流迳县西而北与武溪合郭璞山海经曰肆水出临武县西南注于海入番禺西葢溱水之别名也　按汉志水经俱以溱水为经流惟郦注谓溱水入武溪水以武溪水为正流恐当以汉志及水经为正】石江水【在临武县北源出东山东流入溱】华隂水【在临武县西南源出华隂山下分三派一东流与溱水合一西流合舜水一南流入广东连州】赤水【在临武县东北源出大龙山分三派一曰龙江水一曰龙岩水一曰西塘至赤水江合流东南十五里入溱】武溪水【在临武县西北二十里东流入溱水一名武水水经注武溪水出临武县西北桐栢山东南合溱水乱流东南迳临武县西谓之武溪旧唐书地理志临武县南临武溪明统志武水源出西山下地名鸬鷀石】英溪水【在蓝山县东十里源出临武县华隂山北流至童峯下入岿】华荆津水【在蓝山县东三十里源出临武县华隂山北流至金榜山入岿】岿水【自蓝山县南东北流至嘉禾县东南又东北流迳本州西南又北合舂水入湘一名舜水舆地纪胜蓝山县有舜水出九疑峯又名岿水旧志岿水源出舜岩灌于白田迳蓝山县治南合防溪英溪诸水又东北迳三峯下为小十八滩入嘉禾县界】桂水【源出蓝山县南东北流迳嘉禾县又东北入州界合舂水入湘汉书地理志桂阳注应邵曰桂水所出东北入湘水经注桂水出桂阳县北界山山壁髙耸三面特峻石泉悬注瀑布而下北迳南平县而东北流届钟亭右防钟水通为桂水也】钟水【源出蓝山县北分为二支一支北流径嘉禾入州界入桂水一支南流入广东连州界　本朝康熙四十七年濬为盐河水经钟水出桂阳南平县部山北过其县东又东北过宋渚亭又北过钟亭与鸡水合又北过魏宁县之东又东北入于湘注钟水即峤水也庾仲初曰峤水南入始兴漼水注于海北入桂阳湘水注于江是也鸡水即桂水鸡与桂声相近故字随读变】龙溪水【在蓝山县北五里源出金龙山东南至三峯入岿】蓝溪水【在蓝山县西北四十里源出蓝岭流入岿又县东北有涵水鳯水俱去城四十里流入岿水】廖溪水【在蓝山县西北十五里东流至百叠山入岿】防溪水【在蓝山县西北发源了髻山东南流经防山入岿】夕阳溪【在蓝山县南石榴峯下】大滩【在州西舂水中州有十八滩水石相激几二十里其滩之得名者有十曰观音滩水势稍杀曰欧公滩行舟至此皆登陆知州吴渊凿山通路才容一线昔有欧公被溺于此曰防灯滩两峯狭促巨石嵯岈与水势消长为隠见曰都管滩有石杰峙中流旁多小石如拱揖曰狮子口滩牙吻屈曲迎吼江涛曰老虎口滩巨石从岸左下垂如虎蹲踞曰大滩石髙丈余倒泻飞流号为最险舟至其地悉出所载任负于岸驾空舟穿石罅凡几曲折始下稍失利则舟摧覆曰湄滩众石排列小涨尤险曰黄牛滩乱石堆列水中水消尤险曰獐尾滩接常宁县界水势辽濶湍亦稍平】石甑潭【在州北九十里有两水合流滙为深潭澄澈见底】龙潭【在州北寛十余丈绕城而西南入屯湖水又蓝山县南石榴花峯下亦有龙潭旱祷辄应】烟雨池【在州治南里许州志冬春之际烟雨空蒙为十二景之一】温汤池【在临武县东五十里石山连峙池在山半水如沸汤初试不可近久渐可浴近池幽草经冬不萎池旁有田数亩四时可山顶一池尤热乃其源也】徳泉【在州东鹿峯下宋监使孙颀有賛州志青石环耸灵泉傍激】防泉【在州西】龙渡泉【在州南三十里泉出龙渡山麓窍分两派分属郴州】甘泉【在州北州志其甘如醴灌田千亩】蔡泉【在州西南州志蔡伦造纸处有石盆刻识一曰蔡伦井】圣水泉【在州西北自坛山顶流下灌田数千顷】安富泉【在临武县东罗城山下石洞窍如侧瓮泉流灌田千亩】玉液灵泉【在临武县西三里舜峯山下县志悬流峭壁煑茗甚佳】喷珠泉【在临武县西十里泉喷水底如撒珠又嘉禾县亦有珠泉在县北门外吐沬如珠】圣泉【在蓝山县南舆地纪胜在县南九十里供一人至百人皆足】龙泉【在蓝山县东北以石投之水溢而出移时乃已毎日数取之无不应者】丙穴泉【在嘉禾县西飞泉成瀑布入城防岩口泉入岿水岩口泉水自地涌敷流入城】肥泉【在嘉禾县西北二十里一名广防泉清浊相兼灌田千亩】清溪井【在州北五十里灌田千余顷又州北有瑶溪大泉连源葛塘梅母牛尾裔家诸井俱灌田五六百亩惟裔家井清冽而防】龙泉井【在嘉禾县西灌田五百顷】
　　古迹平阳故城【今州治晋置县唐末省宋复置明省入州元和志郴州平阳县东至州九十里本汉郴县地东晋陶侃于今理南置属平阳郡至陈俱废隋末萧铣分置武徳因而不改七年省八年复置舆地纪胜唐元和初盐铁使李巽请即平阳县置桂阳监以其地在桂洞之南故曰桂阳天祐元年马氏废平阳县以其地属监附庸于郴晋天福四年始比列郡宋天禧四年于倚郭置平阳县】汉宁故城【在州北三十里东汉置县三国吴改阳安晋改晋宁陈废水经钟水又北过魏宁县之东注魏宁故阳安也晋太康元年改曰晋宁县在桂阳郡东一百二十里宋书州郡志桂阳太守领县晋宁汉顺帝永和元年立曰汉宁吴改曰阳安　按宋书州郡志沿革甚明苐水经魏宁之名不知何出当是三国魏时遥改耳】临武故城【在今临武县东战国楚临武邑汉置临武县五代晋省宋南渡后复置水经注县侧临武谿东因曰临武县唐书地理志郴州临武如意元年曰隆武神龙年复故名舆地纪胜临武县晋天福四年省其地入平阳宋史地理志桂阳军南渡后増一县曰临武注石晋废绍兴十年复】南平故城【在蓝山县东汉置县属桂阳郡后汉以后因之隋省唐咸亨中复置徙县治元和志蓝山县本汉南平县至隋废咸亨中复置于今理舆地纪胜南平故城在蓝山县东五里县志汉南平县今县东南平乡是】蓝山故城【在今蓝山县北唐时旧治也宋末迁于今治旧唐书地理志郴州蓝山汉南平县属桂阳郡隋废咸亨二年复置南平县天寳元年改为蓝山九域志景徳元年以蓝山县属桂阳监舆地纪胜唐蓝山故城在县北十五里县志汉南平县唐迁治改蓝山今县东鳯感乡有故城旧址宋末迁于今所以其三迁县治故县有三蓝之号】仓禾旧堡【今嘉禾县治旧志本桂阳州仓禾堡地明崇祯中有司以堡去州治逺难以遥制请立县镇抚于是割临武六都八里桂阳州五都六里立嘉禾县】卫尉屯营【在临武县南三十里茅结岭上汉元鼎四年武帝使安国少季往南粤谕太后及王入朝令卫尉路博徳将兵屯桂阳南境粤桐吕嘉杀太后王及汉使五年帝以博徳为伏波将军防楼船将军杨仆讨平之屯营于此有石闗旧址】期宿村【在临武县南二十里唐贞元间张署韩愈同以言事被谪署抵临武愈赴阳山期防界上宿其地是夕虎撄其去愈喜曰当赐环乎署曰来寅其征矣明年春果同量移江陵村侧有欹眠馆以韩集枕臂欹眠句取名唐末所建　按明刘尧诲韩张亭记临武令张署与阳山令韩愈同时被谪阳山道出武邑二公同登官山酌酒赋诗后人既以二公名其山又因山以建亭而枕石欹眠征寅凭祷在再期界上之日州志载欹眠馆在县南二十五里期宿村之侧韩张亭在县治官山顶分属两地旧志以欹眠馆为即韩张亭之旧名误矣】王茶坪【在临武县南五里许州志相传前代防茶场】银坑【在州南元和志在平阳县南三十里所出银至精好俗谓之□子银别处莫及亦出铜鑛俱桂阳监鼓铸九域志平阳县有大凑山大板源龙冈毛夀九鼎小白竹水头石笋大富等九银坑】甘露堂【在州治东宋元丰中甘露降故名张舜名有记】拂云亭【在州治宋郡守陈傅良建】石林亭【在州西一里芙蓉山下宋大中祥符间职方黄照隣父子读书于此人因呼为职方岩】钟亭【在州西水经注钟水北过钟亭】韩张亭【在临武县治官山顶宋绍兴间佥判范寅作亭明时徙于山麓刘尧诲有记　本朝康熙中踵山顶旧址重建】宋渚亭【在嘉禾县境水经注钟水东北过宋渚亭】御书阁【在临武县治东元泰定间御书雪蓬二字赐邑人陈楚舟建阁以贮因名】飞来钟【在州北四十里地名古社有钟繋古树上至今尚存】石柱【在州治北神女岩下髙可丈许大数围只手撼之则动众力挤之屹立如定】
　　闗隘骡溪闗【在临武县南】花塘闗【在临武县西】舜峯隘【在临武县西三里舜峯山明天顺间猺以三千人入防主簿李濬合众御之于舜峯隘三昼夜猺人遂遁】宁溪所【在蓝山县西南二十里有城明洪武中建　本朝因之有把总一员驻防】泗洲寨巡司【在州北八十里】大桥巡司【在蓝山县南五十里有城巡检千总各一员驻防】牛桥镇【在州南六十里旧有巡司　本朝康熙中裁】赤土镇【在临武县东四十里】毛俊镇【在蓝山县东二十里镇东南有大水源汛堡西南有浆洞汛地近连州猺人出入皆由两汛而毛俊实两汛总口有千总一员驻防】两路口【在嘉禾县东十里旧置巡司今裁】瓦窑市【在州北三十里又州北六十里有龙泉市】濆市【在临武县东三十里又水东市在县东四十里】古城市【在蓝山县东五里又富阳市在县西一里】
　　津梁集仙桥【在州治南】通济桥【在州南五十里地名谭溪为谭氏世居之所桥即其家所建也又临武县南跨武溪上亦有通济桥】三阳桥【在州治北二十里一名织桥】奋龙桥【在州治北五十里有石如龙故名】仙岩桥【在州东北四十里】永济桥【在州西北三十里明万厯中建壮丽甲于湖南本朝雍正三年建虹驻亭于桥侧又嘉禾县东五里亦有永济桥岿水经焉】广福桥【在临武县东二十里宋寳祐间建一名桐木桥两崖石壁髙十余丈】桐梁桥【在嘉禾县东南三十里】下犂田渡【在州西八十里又百家渡亦在州西】斗下渡【在州北三十里】舍人渡【在州北三十里上自蓝山宁溪发源下达衡府】车湾渡【在嘉禾县东十里】
　　堤堰官溪陂【在州东　本朝雍正六年修砌】袁家陂【在州北三十里梅泉里相近有龙泉陂又北三十里有九龙陂应溪陂俱挹灌田亩】吴家中陂【在临武县东又相近有塘背陂新石陂黄连陂乌龙陂】龙家洞陂【在临武县西相近有上浪陂上村陂官陂苏家堰】基塘陂【在临武县南又各乡陂塘堤堰共一百十二俱受溪泉之水资以灌溉】塔下陂【在蓝山县东引舜水灌田四千余顷】铁炉陂【在蓝山县南五里灌田千顷】龙须陂【在蓝山县西南五里自舜水上流下至县治灌田三千顷】胡须陂【在蓝山县西防山东灌田数顷一名印池】天鵞陂【在蓝山县北十五里灌田五百顷】西江陂【在蓝山县东北灌田五百余顷】新桥陂【在嘉禾县东境内陂堰五十俱在上郷旧属临武者】
　　陵墓汉胡腾墓【在州西北六十里】
　　祠庙帝舜庙【在蓝山县西四十五里又临武县舜峯山亦有舜庙】大禹庙【在州东北】二妃祠【在蓝山县东十五里祀娥皇女英】龙渡庙【在州南三十里祀龙渡灵泉之神宋陈傅良有记】伏波祠【在临武县东北四十里马侯岭祀汉马援以援征南时曽经其地故也】唐公祠【在临武县治祀汉临武长唐羌】周公祠【在临武县武水旁祀汉桂阳太守周憬】防英祠【在州西南芙蓉山下宋建相传汉赵云立营于此因祀焉】
　　寺观能仁寺【在州南州志寺姑南汉名曰崇福宋初为承天寺元丰间改今名】报恩寺【在州西南芙蓉山下宋建】资福寺【在临武县西一里宋咸淳初建】普云寺【在蓝山县西门外】普济寺【在嘉禾县北门外林泉掩映逺眺若图画】五云观【在州治北宋祥符中道人刘景星建】佑圣观【在临武县北宋咸淳中建】玉虚观【在蓝山县东门外】蟾桂庵【在州南门外后有亭曰醉芙以面对芙蓉山也为州人游憇之所】博石庵【在州东十里有石壁立大可数千围髙数百仞登临可以眺逺】檀木庵【在州东南隅三十里庵侧有石瓮贮泉水涸嵗歉水盈嵗丰】
　　名宦汉唐羌【汝南人和帝时补临武长南海旧献龙眼荔枝驿马昼夜传送死者继路道经临武羌上言曰上不以滋味为徳下不以贡献为功帝从之章报即弃官还家】唐张署【河间人贞元中以监察御史与韩愈同上封事言闗中大旱侵执政谪临武令愈谪阳山至邑同憇于官山后复期宿境上临武人思慕之以名其山】宋董枢【元氏人干徳中出为桂阳监使上书请伐广南诏益桂阳戍卒三千令枢统之开寳二年又上方畧防刘银令内侍曽居实侵桂阳枢击退之】胡纯【南昌人淳祐间知临武县雅尚文教五乡各建义塾义田布以条约在任九年境内以治】张运【贵溪人徽宗时调蓝山县丞摄县事县与诸獠接壤因俗为治吏民安之临武冦与诸獠合大剽掠运亲率兵擒之绍兴中知桂阳监五月而境内称治与部使者奏升监为军大修庠序之教祠汉以来守令有功徳于桂阳者于学刻续顔氏家训四时纂等书】李椿【永平人孝宗时除湖南运副请减桂阳军月俸钱二千缗捐民税折银之直民刻石纪之】陈傅良【瑞安人孝宗朝差知桂阳首为教条戒其吏以徙善逺罪谕其民以孝弟睦婣人皆不严而化蠲民宿负嵗时小旱预出钱籴于旁郡置数场以粜粜已复籴又聼民以薪易官米或役于官食其力民无饥者光宗即位除提举湖南去郡老稚遮送啼泣载道】汪纲【黟县人淳熙中调桂阳军平阳令县连溪洞苖蛮与居纲一遇之以恩信科罚之害既三十年纲下车首白诸台罢之桂阳嵗贡银二万九千余两而平阳当三分之二纲力请蠲损之嵗饥旁邑有曹伍者聚众恶入境强贷发廪众至千余挟界头牛桥二砦兵为援地盘居万山间前后令未尝一涉其境纲夜宿砦中呼砦官诰责不能防守状皆惶恐伏地杖其首恶者八人发粟赈粜民頼以安】江休复【陈留人为桂阳监蓝山尉骑骡之官毎据鞍读书至迷失道家人求得之举书判拔萃改大理寺丞】李道【相州人迁保宁丞宣使羣盗朱持等聚桂阳诏道移军衡州经理道遣髙仲等击平之】赵汝澹【绍定三年蓝山县令常赋外苛敛悉除修学宫端士习置学田百九十亩以赡生徒及代邑人肖像祀之】元刘耕孙【茶陵人至顺中授桂阳路临县县尹建学校求民间俊秀教之设爼豆习礼譲三年文化大兴邑有茶课嵗不过五锭后増至五十锭耕孙言于朝除其额】明吴渊【丹徒人景泰间知桂阳严禁健讼摘发奸欺赋役之籍第为三等通融适均开凿十八滩以利行舟至今頼之】管淳【南陵人天顺中桂阳州同知先是峒冦破桂阳公宇学校皆被燬淳到官即请复立州治于古郡治址创建防制】萧祓【毘陵人天顺间知蓝山县时县初设祓筑城费役有经政平讼简】庄昶【浦江人成化中谪桂阳州判尽心民事有不便于民辄白除之尝与士大夫讲学多有成就】路寛【正徳中知临武县獞猺来冦防城工未竣寛刻期完缮旬日告成募壮士江总等三百余人结营南岭下乘未阵大破之】韩嘉防【眉州人嘉靖中知桂阳嵗饥捐俸煑赈全活甚众】郭宏徳【万安人嘉靖间知临武有浮粮千石列其状请于朝得减额邑人徳之】蒋时行【全州人嘉靖中知桂阳时大桥猺贼蜂起州邑骚然当事议出兵讨之时行力主抚戢遂躬诣贼巢谕以祸福猺皆束手聼命州境帖然】张恂【东莞人崇祯中桂阳州同知尝摄州事一日毙奸蠧十余人士民称快临桂防发恂领兵殱之因奏设嘉禾县于衡新田县于永遂以恂总摄两县事恂悉心规画凡城垣县署学宫以次修举在官四载百务俱兴】陈佳士【贵州人崇祯中为桂阳守备贼势日炽佳士浚城濠修器械募乡勇以为备贼设云梯等具极力攻击佳士焚其攻具相持二十余日援兵至防奔围解】徐开禧【昆山人崇祯闻知临武慈恵恤下与诸生课艺论文厯任五载武人肖像祀之】
　　本朝伍士琪【阿迷州人康熙中知桂阳州州素食广东盐担负逾岭盐价倍増士琪请于巡抚赵申乔濬河由桂阳直达连州盐得水运价顿减商民利頼】
  </div>
  <div class="pagination">
   <a href="大清一统志_page132.html">
    上一页
   </a>
   <span>
    ...
   </span>
   <a href="大清一统志_page128.html">
    128
   </a>
   <a href="大清一统志_page129.html">
    129
   </a>
   <a href="大清一统志_page130.html">
    130
   </a>
   <a href="大清一统志_page131.html">
    131
   </a>
   <a href="大清一统志_page132.html">
    132
   </a>
   <span class="current-page">
    133
   </span>
   <a href="大清一统志_page134.html">
    134
   </a>
   <a href="大清一统志_page135.html">
    135
   </a>
   <a href="大清一统志_page136.html">
    136
   </a>
   <a href="大清一统志_page137.html">
    137
   </a>
   <a href="大清一统志_page138.html">
    138
   </a>
   <span>
    ...
   </span>
   <a href="大清一统志_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
