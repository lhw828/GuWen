<!DOCTYPE html>
<html>
<head>
    <meta charset="UTF-8">
    <title>江西通志 - 第 170 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 170 页/共 394 页</h1>
    <div class="content">　　齐
　　陈显达南彭城人也永明八年出为征南大将军江州刺史谦厚有智计自以人微位重每迁官常有愧惧之色戒其子勿以富贵凌人【南齐书】
　　梁
　　王茂字休逺太原祁人梁髙祖东下茂为军锋时江州刺史陈伯之举兵叛以茂都督江州诸军事江州刺史南讨伯之伯之败走奔魏时新离兵冦民思反业茂务农省役百姓安之茂性宽厚居处方正在一室衣冦俨然虽仆妾莫见其惰容视事三载薨于州【梁书】
　　郑绍叔字仲明荥阳开封人髙祖为雍州刺史绍叔间道西归补宁蛮长史义师起为冠军将军改骁骑将军侍従东下江州留监州事都督江湘二州粮运事无缺乏髙祖甚亲信之【同上】
　　按王茂郑绍叔安志皆譌入齐
　　萧秀字彦达太祖第七子也天监六年出为都督江州诸军事平南将军江州刺史将发主者求坚船以为斋舫秀曰吾岂爱财而不爱士乃以牢者给参佐下者载斋物及至州闻前刺史取征士陶潜曽孙为里司秀叹曰陶潜之徳岂可不及后世即日辟为西曹时盛夏水泛津梁断絶外司请依旧僦渡收其价直秀曰刺史不徳水潦为患可利之乎给船而已【同上】按王茂郑绍叔萧秀安志俱入九江白志改定
　　王僧辩字君才太原祁人右卫将军神念之子天监中随父来奔侯景西寇僧辩频战挫贼世祖以为征东将军开府仪同三司江州刺史于是命僧辩沿流讨景至湓口与陈霸先防于白茒洲升坛歃血同心共事战于石头城北大败之既平景封永宁郡公加太尉扬州刺史【同上】
　　唐
　　李大亮京兆泾阳人有文武才略武徳中使徇广州至九江闻辅公祏反以计禽其将张善安大亮性忠谨外若不能言而内刚烈不可干以非位通显居陋狭甚初破公祏以功赐奴婢百口谓曰而曹皆衣冠子女不幸破亡吾何忍録而为乎縦遣之髙祖闻而咨美更赐俚婢二十人【唐书】
　　黄长公武徳八年为江南安抚使时西道属冦凭陵人户流窜土地荒毁长公奔车入境招懐流散襁负而归未及朞年民庶安集【林志】
　　李行休髙宗时镇洪州下车逾月逃亡归附引接贤士虚心不倦值嵗旱精诚祈祷膏雨下降【同上】
　　狄仁杰字懐英并州太原人髙宗时拜冬官侍郎持节江南安抚使吴楚多淫祠仁杰一切禁止惟留夏禹吴泰伯季札伍员四祠而已天授二年以地官侍郎同凤阁鸾台平章事为来俊臣所诬贬彭泽令邑人为置生祠【同上】
　　按九江府志仁杰乞免民租疏略曰彭泽水乡百姓齐营水田臣方到县百姓告歉皆云春夏以来并无霖雨营佃失时窃见彭泽地狭山峻常年縦得全熟纳官之外半载无粮今总不收将何活路官吏不敢自裁谨以奏闻武后嘉仁杰忧民特降制江州蠲免本县租税又縦囚令如期而还百姓徳之本传失载【原跋】
　　马懐素字惟白润州丹徒人武后时以十道使黜陟江西处决平恕【林志】
　　张九龄字子夀曲江人开元十五年出为冀州刺史以母不肯去乡里表换洪州都督歴仕以尚书右丞相罢政事卒諡文献【唐书】
　　张休上元间以卫尉卿为都督有遗爱于民及移广州民犹思之【林志】
　　按明一统志张休洪州都督州人爱之如父母崔祐甫为作遗爱颂
　　班景倩开元间初置江南西道采访使治洪州景倩首拜是命兼治黔中绰有风力期年间罢免吏百余人【同上】
　　张镐字従周博州人代宗初为抚州刺史迁洪州观察使临海贼袁晁寇东境江界震骚镐遣兵屯上饶斩首三千级又袭舒城贼帅杨昭枭之新安大豪连结剽掠州县不能禽镐命别将尽殄其众改江南西道观察使【唐书】
　　按文苑英华独孤及洪州刺史张公遗爱颂云寳应元年冬十月公受命至自临川彰善用明瘅恶用威一法度用信布恺弟用徳是嵗也三吴饥人相食厉鬼出行而我仓如陵我民孔阜犬牙之境疵疠不作慎选乃僚必国之良有若博陵崔贲昌黎韩洄赵郡李惟岳北海王士华河间邢宙河东裴孝智陇西李道以嘉言硕画叅公军事澄清之内无浊流审克之下无寃民在郡十有一载享夀六十有一嵗薨于位本传未详【原跋】
　　李勉字元卿郑王曽孙歴官太常少卿以不屈于李辅国出为汾州刺史徙江西观察使厉兵睦邻平贼屯部民有父病为蛊道求厌者以木偶署勉名埋之掘治騐服勉曰以是为父则孝也縦不诛入为京兆尹歴广州刺史拜平章事【同上】
　　魏少游邢州钜鹿人大歴二年为江西观察使进刑部尚书少游虽无赫赫名然善任人縁饰规检有足称者【同上】
　　按林志少游决狱如神明示升黜蠲除疾苦定赋税之差勤簿书之役事有条理人皆便安
　　路嗣恭字懿范三原人永泰三年出为江西观察使以善治财赋称有贾明观者素事鱼朝恩朝恩诛当坐死丞相元载纳其贿遣効力江西魏少游为观察以载故常曲容之及嗣恭代即日杖死寻兼岭南节度使【同上】
　　韩洄字幼深洪州刺史张镐以故相镇江西奏授洄本州长史以绩最官至江西都团练判官军州庶政多所谘决后镐终于位洄领留务每长史交代人心輙摇洄能辑宁所部以待守臣【林志】
　　卢羣字载初范阳人以监察御史为江西行营粮料使嗣曹王皋节度江西奏为判官以劲正闻入为侍御史【唐书】
　　李泌字长源京兆人代宗立为翰林学士元载恶其不附已因江西观察使魏少游请僚佐载称泌才以试秘书少监充江西观察判官载诛召还【同上】
　　鲍防字子慎襄州襄阳人为御史大夫歴福建江西观察使召拜左散骑常侍终工部尚书【同上】
　　按林志防在江西崇儒勤学士业有成宾贡者给资以遣之民恱其化
　　王纬字文卿太原人大歴中与李泌俱为路嗣恭江西观察判官泌见恶于元载嗣恭希意欲杀之纬护解仅免泌执政奏进纬给事中累迁诸道盐铁使所至以清白名【同上】
　　韦元甫为洪州都督防御观察使兼御史中丞时淮泗靡宁夷夏震动元甫克振逺略靖难勤王楚氛扫除江界底定【林志】
　　张镒字季权吴人江西观察使到郡之日赈孤独均赋税存问羸老厚其粟帛然后兴学政激厉浮俗人谓其识治体【同上】
　　李皋字子兰天寳十一载嗣曹王李希烈反迁江西节度使受命日不宿家至豫章大令将吏曰有功未申与懐器谋不法者皆得自言禆将伊慎李伯潜刘旻悉补大将治战舰裒兵二万委慎等教之初慎甞従希烈至是希烈惧为皋用反间徳宗信之将诛慎皋请赦之使自效防与贼夹江阵皋勉慎立功以所乗马及铠赐之使将先锋斩贼数百级乃免以功进工部尚书臯性勤俭能知人疾苦叅聴微隠尽得吏下短长赏罚必信教为战舰挟二轮蹈之鼓水疾进驶于阵马【唐书本传】
　　李兼贞元元年自鄂岳移镇江西属淮西乱后编户荡析兼至抚之三年归者増籍五千人洪州山水暴涨浸城郭壊庐舍兼率将吏负土囊以遏之卒免水厄【林志】
　　李巽字令叔赵州賛皇人贞元五年徙江西观察使锐于为治持下以法察无遗私吏不敢少绐顺宗立擢兵部侍郎【唐书本传】
　　裴胄字叔闻喜人徳宗朝由国子司业迁江西观察使初李兼甞罢南昌卒千余人收资廪为月进胄至白罢之樊泽徙襄州宰相议所代徳宗雅记胄遂拜荆南节度使【唐书】
　　韦丹字文明京兆万年人少孤従外祖顔真卿学擢明经复举五经髙第元和二年徙江南西道观察使治洪州始民不知为瓦屋草茨竹椽久燥则戛而焚丹召工教为陶聚材于场度其费为估不取赢利人为屋者受材瓦于官免半赋徐取其偿逃未复者官与为之贫不能者畀以财身往劝督置南北市为营以舍车嵗中旱募人就工厚与直给其食为衢南北夹两营东西七里以废仓为新廐马息不死筑隄扞江长十二里凡为陂塘五百九十八所灌田一万二千顷有吏主仓十年亡粮三千斛丹籍其家尽得文记乃权吏所夺召诸吏曰若恃权取于仓罪也与若期一月还之皆顿首谢及期无敢违者有卒违令当死释不诛去上书告丹不法诏丹解官防丹卒年五十八騐卒所吿皆不实丹治状愈明太和中裴谊观察江西上言为丹立祠堂宣宗读元和实録见丹政事卓然他日与宰相语元和时治民孰第一周墀对臣尝守江西韦丹有大功徳被八州殁四十年老幼思之不忘乃诏録丹功状刻于碑【同上】
　　王仲舒字中并州祁人贞元中以贤良方正髙第拜左拾遗除婺州刺史徙蘓州穆宗立召为中书舍人视同列率新进少年自言久弃外周知俗利病得治之不自愧宰相闻之除江西观察使初江西酒太重私酿抵死者不絶谷数斛易斗酒仲舒罢酤钱九十万水旱民赋不入为出钱二千万代之有为佛老法兴浮屠祠屋者皆驱出境卒于官年六十二赠左散骑常侍諡曰成【同上】
　　按韩愈王仲舒神道碑铭云仲舒观察三年法大成钱余于库粟余于廪人享于田庐讴谣于道途天子复思且征以代虚吏部左丞位以待之长庆三年十一月十七日薨于洪州
　　殷侑陈州人幼有志于学不治赀产长通经术贞元末擢太常博士元和间进諌议大夫寳厯元年为江西观察使以洁防称【同上】
　　周墀字徳升汝南人以工部侍郎出为华州刺史徙江西观察使发防州守陈弇赃剪捕剧贼刘大朴出兵戍彭蠡湖禁止剽劫进拜义成节度使【同上】
　　韦宙丹之子以防为河南府司録防军宣宗问周墀曰丹有子否墀以宙对拜侍御史出为永州刺史还为大理少卿久之拜江西观察使为政简易南方以为世官【同上】
　　沈傅师字子言呉人以尚书左丞出为江西观察使慎重刑法明于吏治吏不敢罔尝择邸吏尹伦迟鲁不及事官属屡白易之傅师曰始吾出长安诫伦曰可阙事不可多事伦如是足矣故莅政以廉靖闻【林志】南唐
　　林仁肇建阳人刚毅有膂力姿质伟岸文身为虎因谓之林虎儿初为闽将闽亡归南唐干徳三年以仁肇为洪州节度使仁肇为出于偏伍虽在将帅之位常与士卒均食同服故得士心与皇甫继勲朱全赟不协因搆仁肇求援皇朝欲自王江西后主遣人酖之【马令南唐书】
　　宋
　　张鉴字徳明以父防补供奉官太平兴国三年擢进士第为太子右賛善知婺州还拜监察御史王明李惟清荐其能用为江南西道转运使本部有大姓为民患者鉴以名闻太宗尽令部逆魁首及妻子赴阙以三班职名羁縻之江左震肃又建议割瑞州清江吉州新淦袁州新喻三县置临江军时以为便召还特被慰奨景徳初卒【宋史】
　　张齐贤字师亮曹州人太平兴国六年为江南西路转运副使寻加正使齐贤至官询知饶信防州土产铜铁铅锡之所推求前代铸法取饶州永平监所铸以为定式嵗铸五十万贯敷奏详确议者不能夺先是诸州罪人多锢送阙下路死者十常五六因力言于朝囚应送京者请委官防问不实则罪之自是江南送罪人者减过半江南小民居官地者有地房钱吉州缘江地虽沦没犹纳勾栏地钱编木而浮居者纳水场钱皆前代弊政齐贤悉论免之初李氏据有江南民户税钱三千已上者户出义军一人自备器甲输官库既内附诏放归农言者欲复选充军伍齐贤上言江南义军例皆良民横遭黥配克复之后便放归农并皆乐业若逐户搜索不无惊扰従之召还进谏议大夫歴官至左仆射卒年七十二赠司徒諡文定【同上】
　　任中正字庆之曹州济隂人进士及第为池州推官大名转运使陈纬徙陕西举中正自代太宗曰朕自知之召为袐书丞江南西道转运副使至部嵗大稔民出租赋平籴皆盈羡发运使王子舆欲悉调饷京师中正曰东南嵗输五百万两而江南所出过半今嵗有余或嵗少歉则数不登患及吾民矣乃止擢监察御史【同上】
　　许骧字允升苏州人雍熙二年以比部员外郎改江南转运副使洪吉上供运船水损物主吏惧罪故覆舟鞫狱者按以欺盗当流死者数百人骧驰往讯得其情实以闻多得轻典优诏褒之又上言劫盗配流遇赦得原还本乡讐告捕者多所杀害自今请以军诏可迁正使【同上】
　　范正辞字直道齐州人太平兴国中为殿中丞出知饶州时州多滞讼正辞至宿系皆决遣之胥吏坐淹狱停职者六十三人迁膳部员外郎充江南西道转运副使饶州民甘绍者为羣盗所掠州捕系十四人狱具当死正辞潜召监军王愿掩捕之愿未至盗遁去正辞单骑出郭二十里追及之贼控持弰来逼正辞大呼以鞭击之中贼双目执之贼自刃尚有余息正辞即载归令医傅药创既愈按其奸状伏法而十四人皆得释端拱二年代归【同上】
　　张傅字岩卿亳州谯人进士及第真宗时提江西刑狱所至事事致察审覈簿书勾摘奸隠州县惮之傅曰吾正所以爱州县也吏不敢慢则州县不复犯法矣人以为然【同上】
　　凌策字子竒宣州泾人雍熙二年举进士洪州水知州李元以疾求代上与宰相歴选朝士以策代之王旦言防莅事和平可寄方面即授江西转运使饶州产金常禁商市鬻或有论吿逮系满狱防请縦民贩市官责其等人甚便之五年召还【同上】
　　张士逊字顺之隂城人淳化进士为监察御史中书拟人充江西转运使再拟辄见却帝独用士逊再迁侍御史【同上】
　　按史本传士逊在江西时并无政事可见而史论称其练习民事风迹可纪故録之
　　周湛字文渊邓州穰人进士甲科知防州提防广南东路刑狱寻为江南西路转运使州县簿领案牍淆混无纪且多亡失湛为立号以日月比次之诏下其法诸路又以徭赋不均百姓巧于避匿因条其诡名挟佃之类十二事且许民自言凡括隠户三十万湛天资强记吏胥满前一见輙识其姓名还为户部判官【同上】
　　王济字巨川深州人大中祥符三年任江南西路安抚使时嵗旱民饥躬督官吏为糜粥日亲尝而给之録饥民为州兵全活甚众【同上】
　　孙杭字和叔仁宗时提防江南西路刑狱整大体略细故聴用佐属各尽其力事以不废【林志】
　　薛向字师正神宗朝为江浙荆淮发运使纲舟歴嵗久篙工利于盗货尝假风水沉溺以灭迹向募客舟分载以相督察官舟有定数多为主者冒占悉夺之旧弊尽除【宋史】
　　张洞字仲通开封祥符人登进士为江西转运使时江西荐饥洞奏免民积嵗赋又民输防绢不中度者旧责以满匹洞命计尺寸输钱民便之【林志】
　　刘防字道元建州崇安人登进士第补广徳军判官累迁江西两浙淮南转运使所至有廉名尝过江东见二囚系累年矣问之曰前此杀吉州徐掾咸疑二人夔为言于朝释之后果得真盗【宋史】
　　李之纯字端伯沧州无棣人登进士第任江西转运副使騐广西提刑许彦先受吏金之劾起于出婢之口置不治人以为明【林志】
　　程师孟字公辟吴人进士甲科累知南康军楚州提夔路刑狱为度支判官知洪州积石为江隄浚章沟揭北闸以节水升降后无水患累官江西转运使盗发袁州州吏为耳目久不获师孟械吏数辈送狱盗即成擒为政简而严罪非死者不以属吏发隠摘伏如神得豪恶不逞者必痛惩艾之至勦絶乃已所部肃然民为肖像祀之【宋史】
　　盛度字公量应天人举进士第累迁屯田贠外郎以论边事谪监洪州税起知建昌军三司盐铁判官真宗朝迁右諌议大夫知扬州加集贤院学士初度谪洪州建请复贤良方正科又请建四科以取士曰博通坟典曰才识兼茂曰军谋宏逺曰明晓法律既而用夏竦议置六科其议亦自度始【同上】
　　蔡挺字子政宋城人第进士调防州推官仁宗召对便殿累官知南安军提防江西刑狱提举防州盐法自大庾岭下南至广州驿路荒逺室庐稀疎挺兄抗时为广东转运使乃相与谋课民植松夹道以休行者江闽盐贼率千百为州县害挺谕所部与期纳器甲原其罪得兵械万计于是贼党破散嵗増卖盐四十万【同上】
　　张守字子固常州晋陵人登崇宁元年第累官江南西路安抚使入对时江西盗贼未息上问以弭盗之策守曰莫先徳政伺其不悛然后加之以兵至部揭榜郡邑开谕祸福约以期限许之自新不数月盗平守以江右郡县供亿科扰上疏请蠲和买罢和籴上欲行之时秦桧方损度支为月进且四方财用不至见守疏怒曰张帅何损国如是守闻之叹曰彼谓损国乃益国也卒諡文靖【同上】
　　胡世将字承公常州晋陵人崇宁进士以刑部郎中任江西安抚制置使属建昌兵变杀守倅婴城以叛世将以便宜发兵讨平之除兵部侍郎【林志】
　　赵鼎字元镇觧州闻喜人崇宁进士绍兴间为江西安抚时李横欲用兵复东京鼎言横乌合之众不能当敌恐遂失襄阳已而横战不利走襄阳以食尽欲弃城遁鼎自江西运米舟至横众遂安【同上】
　　李纲字伯纪邵武人政和进士绍兴中除江西安抚制置大使兼知洪州有防召对内殿纲陛辞言今日用兵之失者四措置未善者五宜预备者三当善后者二皆切中时【同上】
　　张浚字徳逺绵竹人政和进士绍兴二十五年以大学士判洪州孝宗即位召见赐坐降问浚従容言人主之学以心为本一心合天何事不济必兢业自持赏罸举措无有不当人心自归敌讐自服孝宗悚然除少傅江淮东西路宣抚使进封魏国公【同上】
　　按本传魏公一生事业与江右无与林志称其视师江上讲论军务不遑寝食虽櫽括而实渗漏因録其召对一条【原跋】
　　岳飞字鹏举相州汤隂人少负气节好孙吴兵法生有神力未冠挽弓三百斤弩八石能左右射绍兴元年张俊请飞同讨李成成将马进犯洪州连营西山飞曰贼贪而不虑后若以骑兵自上流截生米渡出其不意破之必矣请自为先锋重铠跃马潜出贼右突其阵所部従之进败走筠州飞抵城东贼出城飞设伏以红罗为帜上刺岳字选骑二百随帜而前贼易其少薄之伏发贼败走降者八万余人进以余卒奔南康飞夜引兵至朱家山又斩其将赵万李成闻进败自引兵十万来飞遇于楼子庄大破之遂平江淮俊奏飞功第一加神武右军副统制留洪州弹压盗贼授亲卫大夫建州观察使建寇范汝为陷邵武江西安抚李回檄飞分兵保建昌军及抚州飞遣人以岳字帜植城门贼望见相戒勿犯升都统制二年贼曹成拥众十余万由江西歴湖湘据道贺二州命飞平之三年春召赴行在防吉盗连兵寇掠帝専命飞平之初帝以隆祐震惊之故宻旨令飞屠防城飞请诛首恶而赦胁従不许请至再四帝乃曲赦人感其徳绘像祠之余寇犯袁州飞遣王贵平之秋入见帝手书精忠岳飞字制旗以赐授镇南军江南西路沿江制置使飞行师有纪律道出庐陵士卒托宿市防黎明为主人汛扫门宇洗涤釜盎而去其严肃如此【同上】
　　张俊字伯英凤翔人绍兴元年李成据江淮以俊为江淮招讨使俊闻命就道急趋豫章曰我已得洪州破贼决矣乃敛兵若无人者金鼓不动贼以大书牒来索战俊以细书状报之贼以俊为怯俊谍知贼怠乃以岳飞为先锋杨沂中由上流径絶生米渡出贼不意追奔七十里至筠州贼背筠河而阵俊用沂中计亲以步兵当其前以精骑授沂中及陈思恭従山后夹击贼大败复筠州临江军乗胜又复江州已而兴国军等处羣盗闻俊兵至皆遁去【同上】
　　杨沂中崞县人髙宗赐名存中绍兴元年従张俊讨李成诸将议欲分道进存中曰贼势如此兵分则力弱又诸将位均势敌非招讨督之必不相为用俊然之整军至豫章存中率兵数十首破贼于玉隆观追至筠州贼将夹河而营存中谓俊曰彼众我寡击之当用竒愿以骑见属公以步兵居前俊従之存中夜衔枚渡筠河出西山驰下击贼俊以步兵夹攻大破之乗胜追至九江成遁去迁宣州观察使【同上】
　　韩世忠字良臣延安人建安范汝为反以世忠为福建江西荆湖宣抚使世忠领步卒三万水陆并进日夜并攻汝为窜身自焚世忠因奏江西湖南寇贼尚多乞乗胜讨平广西贼曹成拥余众在郴邵世忠既平闽寇潜师永嘉若将就休息者忽由处信径至豫章连营江濵数十里贼不虞其至大惊世忠招降之得战士八万遣诣行在【同上】
　　陈槖字徳应余姚人绍兴二年除江西运判瑞昌令倚势受赂槖首劾罢之期年所按以十数至有望风解印绶者以母年髙乞归寻陞转运使【同上】
　　刘珙字共父登进士乙科孝宗时以端明殿学士奉外祠陈俊卿言珙正直有才肯任怨臣所不及愿留之诏改知隆兴府江西安抚使入辞犹以六事为献上曰卿去国不忘忠言行召卿矣至镇首蠲税务新额及罢苖仓大斛属邑有复出租税穷民不能输相率逃去反失正税并奏除之除资政殿学士年五十七卒赠光禄大夫諡忠肃珙精明果断喜受尽言事有小失下吏言之立改民爱之如父母闻讣有罢市巷哭相与祠之者【同上】
　　赵子淔字正之燕王之裔绍兴初为江西都转运使时建都府军需浩繁子淔运饷不絶以功进寳文阁直学士【同上】
　　芮辉字国器与赵子淔相继为转运使却四方聘币斥其资置南昌养济院以防贫者时以防节称【林志】
　　程大昌字泰之徽州休宁人绍兴进士除浙东提防刑狱徙江西转运副使大昌曰可以兴利去害行吾志矣防嵗歉出钱十余万缗代输吉贑临江南安夏税折帛清江县旧有破坑栅堰以捍江防田及民居地防二千顷堰壊嵗罹水患且四十年大昌力复其旧进秘阁修撰【宋史】
　　龚茂良字实之兴化军人绍兴进士孝宗时为江西运判兼知隆兴府上以江西连嵗大旱知茂良精忠以一路荒政付之茂良戒郡县免积税上户止索逋发廪赈赡以右文殿修撰再任疫疠大作命医治疗全活甚众进待制敷文阁赏其救荒之功召对奏潢池弄兵之盗即南亩负耒之民今诸郡荒田极多愿诏监司守臣募人従便请耕民有余粟虽驱之为寇亦不従矣除礼部侍郎【同上】
　　沈璘字元质奉化人乾道进士为江西转运使干办公事或忌璘所学望风心议及与璘处了无疑间【林志】
　　张杓字定叟以父浚恩授承奉郎通判严州孝宗时知隆兴府兼江西安抚使奉新县旧有营田募民耕之亩赋米斗五升钱六十其后议臣请鬻之始行两税又和买且加折变民重为困杓悉奏蠲之【宋史】
　　王希吕字仲行宿州人乾道进士为江西转运副使尝作卷石记以示僚属一幕官举笔涂数字举坐骇愕希吕览之喜其不阿荐于朝居官防洁至无屋可庐【同上】
　　陆游字务观山隂人补登仕郎锁防荐送第一秦桧孙埙适居其次桧怒至罪主司明年试礼部复置前列桧显黜之由是为所嫉桧死始赴福州宁徳簿后累迁江西常平提举江西水灾奏拨义仓赈济檄诸郡发粟以予民召还歴升寳章阁待制致仕【同上】
　　弃疾字幼安歴城人乾道间迁仓部郎官提江西刑狱平剧盗赖文政有功加秘阁修撰知隆兴府兼江西安抚时江右大饥诏任责荒政始至榜通衢曰闭籴者配强籴者斩次令尽出公家官钱银器召官吏儒生商贾市民各举有干实者量借钱物逮其责领运籴不取子钱期终月至城下发粜于是连樯而至其直自减民赖以济【同上】
　　赵善俊字俊臣孝宗时为江西转运副使风仪秀发喜功名好论事时朝廷议减月俸善俊请通裁其额时和买又加折变之费善俊请蠲减其数时黥卒遇赦还善俊请刺充铺兵可除民害所言多见采纳【同上】
　　李焘字仁甫丹棱人绍兴八年进士淳熙中为江西转运副使置一路财赋都簿未几召还乞令本路无废此书上曰卿不为髙论务在便民甚善【同上】
　　赵汝谈字履常淳熙进士添差江西安抚使干办公事常従朱子订疑义十数条佐丞相赵汝愚定大防迁江西提举常平宁宗崩以哀痛得疾贺理宗表力寓劝戒陈硕曰此谏书也数丐祠授江西转运判官辞不获命之官一月罢【同上】
　　赵汝谠字蹈中与兄汝谈齐名称二赵嘉定进士为大理司农丞与史弥逺不合乞外提防江西刑狱瑞州大姓幸氏贪徐氏而不可得强取其禾终不与诬以杀婢寘徐狱徐诉其冤汝谠以反坐法黥窜幸氏籍其家幸氏走告急于中宫徙汝谠湖南【同上】
　　按林志名宦传载汝谈而不载汝谠安志载汝谠而不载汝谈白志据史补入
　　赵希怿字伯和淳熙进士迁江西茶盐提举嵗饥恶少聚劫希怿将自临按幕属立止之不聴曰希怿不出饥民终不得食且召乱矣遂行发粟赈给擒首谋诛之其党遂散陞本路帅兼漕事黒风峒罗世传李元砺寇郴阳陈廷佐寇南安有何光世者能知贼动息希怿授光世防俾诱贼相斩以自赎其后世传果缚元砺以献廷佐势孤亦降已而乞祠迁端明殿学士【同上】
　　姚希得字逢原潼川人嘉定进士理宗朝为著作郎迁江西提举常平役法久壊临川富室有赂吏求免者希得竟按罪之改提防刑狱加直秘阁转度支员外郎移治贑州盗有伪号崔太尉者聚众焚掠一方驿骚希得指授方略不五旬平之【同上】
　　史弥巩字南叔好学彊记嘉定进士提防江东刑狱嵗大旱饶信南康三郡大侵谓赈荒在得人俾厘户为五甲乙以等第赈粜丙为自给丁籴而戊济全活一百一十四万有竒饶州兵籍溢数供亿不继请汰冗兵令下营门大噪乃呼诸校谓曰汰不当许自陈敢哗者斩咸叩头请罪诸营帖然【同上】
　　沈作宾字宾玉吴兴人庆元初中刑法科歴江西提刑司检法官除寳谟阁学士江西安抚兼知隆兴府奏部内南安南康龙泉三县迫近溪峒三县令尉及近峒之砦曰秀州曰北乡曰莲塘并永新县之胜乡砦宜就委帅宪两司择才辟置量加赏格又乞诏诸道监司分诣州郡选禁军精练阅改刺其懦弱者为厢军在郡撙钱二十余万缗僚属请献诸朝作宾谓平生未尝献羡半归帅司犒师半本府进显谟阁学士致仕【同上】
　　李诚之字茂钦东阳人庆元中为江西转运司干办使称提防子第其物力髙下输钱以敛之诚之以为忧使者不恱曰商君之令犹能必行今乃龃龉如此诚之愀然曰使君儒者而欲效商君之所为乎遂辞去使者逊谢罢令而后止【同上】
　　陈韡字子华福州候官人开禧进士绍定六年知隆兴府贑寇陈三枪据松梓山砦出没江西广东所至屠残韡遣官吏谕降贼辄杀之乃谓盗贼起于贪吏劾其尤者二人十一月诏节制江西广东福建三路捕寇军马十二月兼知贑州端平元年正月进华文阁待制江西安抚使二月至贑斩将士张皇贼势及掠子女货财者所至克捷分兵守大石堡截贼粮道遂破松梓山三枪与余党缒厓而遯韡督诸将乗春瘴未生薄松梓山縦火焚之贼巢荡为烟埃贼首张魔王自焚斩千五百级禽贼将十二得所掠妇女牛马及僭伪服物各数百计三枪遁至兴宁就擒槛车载至隆兴斩于市初贼跨三路数州六十砦至是悉平进工部侍郎【同上】
　　按林志传内有二月至贑斩将士张臯语本传内従征诸将齐敏李大声而外并无张皋岂因本传有斩将士张皇贼势语因以皇误臯耶亟正之【原跋】
　　陈垲知隆兴府兼江西安抚使乐于荐士有善政军民爱戴之【明一统志】
　　按府志垲字子爽崇徳人端平二年以直寳文阁任
</div>
    <div class="pagination">
<a href="江西通志_page169.html">上一页</a><span>...</span><a href="江西通志_page165.html">165</a><a href="江西通志_page166.html">166</a><a href="江西通志_page167.html">167</a><a href="江西通志_page168.html">168</a><a href="江西通志_page169.html">169</a><span class="current-page">170</span><a href="江西通志_page171.html">171</a><a href="江西通志_page172.html">172</a><a href="江西通志_page173.html">173</a><a href="江西通志_page174.html">174</a><a href="江西通志_page175.html">175</a><span>...</span><a href="江西通志_page171.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
