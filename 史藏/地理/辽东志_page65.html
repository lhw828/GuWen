<!DOCTYPE html>
<html>
<head>
    <meta charset="UTF-8">
    <title>辽东志 - 第 65 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽东志 - 第 65 页/共 72 页</h1>
    <div class="content">　　锁郎哈千户所 得的河千户所 屯河千户所 
　　奥江河千户所 古鲁河千户所 哈鲁门山千户所 
　　阿鲁木千户所 

　　奴儿干都司先名远三万户府前代无考元为东征元帅府国初累加招谕永乐九年春复遣中使率官军驾巨船至其地爵赉其人之来附者设都司都指挥三员康旺佟答剌哈王肇州以镇抚之间岁相沿领军比朝贡往还护送率以为常 

　　开原东陆路至朝鲜后门 
　　坊州城　　　　　　奚官　　　　　　　纳丹府城 
　　费儿忽　　　　　　弗出　　　　　　　南京 
　　随州县　　　　　　海洋　　　　　　　秃鲁 
　　散三 【通朝鲜后门】 

　　纳丹府东北陆路 
　　那木剌站　　　　　　善出　　　　　　　　阿速纳合 
　　潭州　　　　　　　　古州 【北接斡朵里】 　旧开原 
　　毛怜 【旧开原南】 

　　闻 【闻：开】 原西陆路 
　　庆云站　　　　　　熊山站　　　　　　　洪州站 
　　懿州 
　　开原北陆路 
　　贾道站　　　　　　汉州站　　　　　　　归仁县 
　　韩州　　　　　　　信州城　　　　　　　斡木城 
　　海西宾州站　　　　龙安站　　　　　　　弗颜站 

　　海西西陆路 
　　肇州　　　　　　　龙头山　　　　　　　哈剌场 
　　洮儿河　　　　　　台州　　　　　　　　尚山 
　　札里麻　　　　　　寒寒寨　　　　　　　哈塔山 
　　兀良河 

　　海西东水陆城站 
　　底失卜站　　　　　阿木河站　　　　　　海胡站 
　　尚京城 【金人故居】 札剌奴城　　　　　　鲁路吉站 
　　伏答迷城站　　　　海留站　　　　　　　扎不剌站 
　　哈三城哈思罕站　　伯颜迷站　　　　　　能站 
　　兀剌忽站　　　　　克脱亨站　　　　　　斡朵里站 
　　一半山站　　　　　托温城　　　　　　　满赤奚站 
　　阿陵站　　　　　　柱邦站　　　　　　　弗思木城 
　　古佛陵站　　　　　奥里迷站　　　　　　弗踢奚城 
　　弗能都鲁兀站　　　考郎古城　　　　　　可木站 
　　乞列迷城　　　　　乞勒伊城　　　　　　莽吉塔城 
　　狗站 【名水狗站夏月乘船小可乘载冬月乘爬犁乘二三人行冰上以狗驾拽疾如马】 
　　药乞站　　　　　　奴合温站　　　　　　乞里吉站 
　　哈剌丁站　　　　　伐兴站　　　　　　　古伐替站 
　　野马儿站　　　　　哈儿分站　　　　　　莫鲁孙站 
　　马勒亨古站　　　　撒鲁温站　　　　　　伏答林站 
　　忽林站　　　　　　虎把希站　　　　　　五速站 
　　哈剌马古站　　　　卜勒克站　　　　　　播儿宾站 
　　沼阴站　　　　　　弗朵河站　　　　　　别儿真站 
　　奴儿干 【有都司】 　黑勒里站　　　　　　满泾站 

　　○外夷贡献 

　　乞列迷贡物 
　　海青　　　　　　　大鹰　　　　　　　　皂鵰 
　　白兔　　　　　　　黑狐　　　　　　　　貂鼠 
　　呵胶　　　　　　　黑兔 
　　北山野人贡物 
　　海豹皮　　　　　　海骡皮　　　　　　　海貛皮 
　　殳角 【即海象牙】 　鲂须　　　　　　　好剌 【即各色鹿】 
　　福余泰宁等达达卫所贡物 
　　马　　　　　　　　失剌孙 【即土豹】 　　貂鼠皮 
　　金钱豹皮 
　　建州兀者等女直野人卫所贡物与达达同 

　　夫辽之形势西接朵颜等卫北逼女直诸夷东邻朝鲜等国阻山带海势亦重矣其间夷之种类不一环居而杂处者有曰建州曰毛怜曰海西者自汤站抵开原此其处也皆有室庐居止之第而强则建州为最焉自宁前抵喜峯近宣府曰朵颜自锦义历广宁至辽河曰泰宁曰 【曰：自】 黄泥洼逾沈阳铁岭至开原曰福余皆逐水草无恒居部落以千计而强则朵颜为最焉又有近松花江者曰山寨夷近黑龙江者曰江夷此辈亦有室庐居止而江夷又其最者焉然夷种固不一而夷性亦顿殊间有喜偷盗者虽时或出入抄掠无常但不过小有所窃而已非他西北猖獗者可儗也矧今沿边之守有营堡墩台之建有巡探按伏之防有将领以总其权有副参以分其任调发者之有游兵分防者之有备御严守之道亦可谓周且备矣又马巿羁糜而有贸易之通入贡抚驭而有赏赉之给又且施之以恩绥之以义结之以信畏之以威纵有所肆逞者因而制之殆亦无足患者矣虽然虏固无大患也然司兵者苟视以为常而怠心生袭以为故而无所豫又安保其无他虞也哉故当知地方之为最者如锦义之达宁前夷虏之为最者如建州江夷之类于此严防庶不失缓急轻重之宜故愚又以为主之者在于得人也 

　　辽东志卷九 

　　●后序 

　　重修辽东志后序 
　　辽东志序 
　　辽东志后序 
　　读辽志叙 
　　辽志跋语 
　　日本翻刻辽东志序 

　　○重修辽东志后序 

　　辽旧志厄于兵燹永乐初官兹者因纂修图籍始有是书于时地方始宁学校初剏全书无存所得者皆掇拾于残编断简暨耆旧闻见是以大纲虽举而众目未张事迹虽具而采录未备兼以板久磨灭观者病焉成化丁未秋余奉命出按是方适分守辽阳副总戎韩公斌欲图完书特命所司礼延文儒博采史传立义类定凡例因其旧而增其新正其讹而补其阙凡有关于治道者悉皆收录俾一方山川形胜人物名宦古今事迹不出户可知若公者可谓知所先务有裨于风化大矣越明年戊申秋书成公复捐俸鸠工刻梓以传既征内翰董先生尚矩文于前后属余叙其后余惟人事气运相为流通气运盛则事由之以兴气运衰则事因之以废然其所以兴废者则有数存焉耳钦惟我高皇帝以丁未诞膺天命而正朔颁在戊申之岁今皇上继统亦以丁未而改元又同戊申夫以百二十年圣祖神孙爱命改元率皆符合岂偶然哉寔由上天眷佑隆国祚相传于不替故也而是书亦肇于丁未成于戊申谓非关乎气运之盛而事因之以兴耶矧辽孤县东北一隅延亘千五百里山川清淑之气蜿蟺磅礴锺灵育秀以故瓌奇卓荦之士多生其间百余年来柱庙堂镇边陲折冲御侮开拓疆里者先后相望又岂无自而然哉古语云地灵则人杰诗曰周王寿考遐不作人此之谓也用是次第所自俾附简末以纪岁月云时弘治纪元八月中秋日 
　　赐进士第文林郎巡按山东监察御史新河陈宽书 

　　○辽东志序 

　　郡国有志其来远矣兆于上古九丘昉于禹贡及周之职方其制未备至汉地理志始为详悉唐图十道宋编九域则纪载愈密矣我皇明抚有天下郡邑之广生齿之繁山川形胜制度沿革之由在在有书可考惟辽为极东边境元季肆为战区图籍漫无存者永乐间诏天下郡邑咸为图志以进时遣使东来纂述前守于是者始延儒雅询故老据其闻见考彼事迹参互捃摭乃克就编既冠以图摸其山川地里之胜复分析事类详其制度沿革之实人物文辞有关政教者虽微不遗贡赋学校军卫城堡切于制度者无一不备于以昭我国家舆图之广气化之盛诚千百载间所未闻之胜事也猗欤盛哉书既 【以下原文阙】 

　　○辽东志后序 

　　辽东志何志辽东也辽东者禹贡幽燕故地唐宋以来辽金所居也我大明一统志山东通志辽附焉而又何志乎盖详之也自古列国皆有史官掌时事也考山川也纪人物也记兴废也天文昭也 【也：焉】 地理察焉人道存焉而王政备矣是故观风氏之所以重而太史氏之所资以取焉者也夫辽边陲重地国家之左辅也朝鲜国及毛邻建州朵颜诸夷入贡所由曰广宁曰辽阳镇之总也曰开原曰宁远曰叆阳曰金复海盖诸卫镇之分也文提其纲武治其目职守之则而镇之管也曰自在曰安乐柔来之义也阻山滨海环外夷拱中夏兵甲戎马百万藩莫大焉近者边鄙愚卒弗顺于长圣天子恐玉石俱焚也乃用神武歼厥渠魁简诸廷臣才望素着老成谋国者以往于时巡抚都宪钧阳任公巡按侍御开郡史君协心力安辑劳定人皆翕然思治沙漠无烽火焉文教之余悯志久缺急欲编摩以志之必成为期而镇守王君总戎马君亦合谋焉乃请旅寓初亭程君辈纂辑稿初成而诸君归复托寺苑守巡诸寮重加增订予始奉命使朝鲜及归而志成矣适以序属予何能为役然东皇生诏朝鲜云冈洎予始辽之有志任公史君始故不敢重违也是故读疆理志而建置形胜之必甄也读文献志而人物文艺之足征也读兵食志而戎马食货之可考也读外志而诸夷贡道一统之盛攸彰也读杂志而常变邪正灾祥之可稽也其文郁而典其事该而核其义邃而直不华不俚确如也可述也亦可鉴也彬彬乎有古史风真一方之史而万代之典也然非任公史君作兴于上而诸子效劳于间何能有成哉呜呼当边方多事之余用武之地而修文献以开先诏后其盖重德业纪纲之义志有所事达治本而非徒琐琐于末务者辽之抚按诸君子其贤矣哉其贤矣哉 
　　赐进士第征仕郎户科给事中武进龙津吴希孟书 

　　○读辽志叙 

　　叙曰我皇明迓天抚图混一华貊虽禀教受治咸丽于极而辨方陈轨则规制在在殊士不出户庭知四方习国体维志攸赖顾履之而后真及之而后熟昔司马子长南登庐山观禹疏九河遂至于会稽大湟上姑苏望五湖东窥洛汭大邳逆河行淮泗济漯洛渠西瞻蜀之岷山及离堆北自龙门至于朔方然后归而史记成后之作者罕得附夫有以也余寡昧遭时明圣幸通朝籍道吴楚涉江淮走齐鲁以抵于京师已而以天子行人使韩赵周游乎泽潞代朔之间越雁门北入云中观风考制吊古眺幽私以为视都知野视国知天下其余不能遍睹可类推尔今年奉天子命下蓟门遵榆关放于山海与向所经诸辅不同矣乃东入辽登医闾之峰俯锺秀之城涉三河之会览千山之胜访箕子之遗吊唐宗之躅三韩五国之余烈王纲官制人士里俗靡不讨究与向所经云中又迥不同矣盖信夫天下必履而及之而后周知彻照也已辽旧有志义例未精述作冗略中丞西溪任公柱史驼村史君因羣哲所汇次编辑而定之以成今志余取而读之则见其核而当晰而备殊而统伦而有要其于余所睹识无几微爽夫余因履而及之者无子长作史之才犹幸其评志之定也故用以告四方且以明斯志之妙借筯谈兵聚米画谷将必有赖焉者尔 
　　赐同进士出身征仕郎工科左给事中闽人薛廷宠书于襄平行署 

　　○辽志跋语 

</div>
    <div class="pagination">
<a href="辽东志_page64.html">上一页</a><span>...</span><a href="辽东志_page60.html">60</a><a href="辽东志_page61.html">61</a><a href="辽东志_page62.html">62</a><a href="辽东志_page63.html">63</a><a href="辽东志_page64.html">64</a><span class="current-page">65</span><a href="辽东志_page66.html">66</a><a href="辽东志_page67.html">67</a><a href="辽东志_page68.html">68</a><a href="辽东志_page69.html">69</a><a href="辽东志_page70.html">70</a><span>...</span><a href="辽东志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
