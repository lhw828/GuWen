<!DOCTYPE html>
<html>
 <head>
  <meta charset="utf-8"/>
  <title>
   析津志辑佚 - 第 13 页/共 32 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   析津志辑佚 - 第 13 页/共 32 页
  </h1>
  <div class="content">
   巡仓，省院台官，比及车驾至第几纳钵，京城省院台官出通州，谓之巡仓。盖有京畿漕运司故耳。回于某处茶饭。 
　　九月车驾还都，初无定制。或在重九节前，或在节后，或在八月。宫中菊节，自有常制。京都街坊市井买卖顿增。驾至大内下马，大茶饭者浃旬。储皇还宫之后或九日内不等，涓日令旨中书或左右丞参议参政之属，于国学开学，以羊若干，酒若干樽，烹宰以燕祭酒、司业、监丞、博士、助教、典籍等官，若或增添，亦在主意。【（徐氏铸学斋抄本引析津志。）】 
　　十月，皇城东华门外，朝廷命武官开射圃，常年国典。【（日下旧闻考卷一百四十八风俗引析津志。）】 车驾于某日起，省院台官大聚会于健德门城上。分东西两班，至丽正门聚会，设大茶饭。谓之巡城会。自此后，则刻日计程迎驾。【（日下旧闻考卷五十四城市引析津志。）】 
　　罟罟，以大红罗幔之。胎以竹，凉胎者轻。上等大、次中、次小。用大珠穿结龙凤楼台之属，饰于其前后。复以珠缀长条，禒饰方弦，掩络其缝。又以小小花朵插带，又以金累事件装嵌，极贵。宝石塔形，在其上。顶有金十字，用安翎筒以带鸡冠尾。出五台山，今真定人家养此鸡，以取其尾，甚贵。罟罟后，上插朵朵翎儿，染以五色，如飞扇样。先带上紫罗，脱木华以大珠穿成九珠方胜，或迭胜葵花之类，妆饰于上。与耳相联处安一小纽，以大珠环盖之，以掩其耳在内。自耳至颐下，光彩眩人。环多是大塔形葫芦环。或是天生葫芦，或四珠，或天生茄儿，或一珠。又有速霞真，以等西蕃纳失今为之。夏则单红梅花罗，冬以银鼠表纳失，今取其暖而贵重。然后以大长帛御罗手帊重系于额，像之以红罗束发，峩峩然者名罟罟。以金色罗拢髻，上缀大珠者，名脱木华。以红罗抹额中现花纹者，名速霞真也。袍多是用大红织金缠身云龙，袍间有珠翠云龙者，有浑然纳失失者，有金翠描绣者，有想其于春夏秋冬绣轻重单夹不等，其制极宽阔，袖口窄以紫织金爪，袖口纔五寸许，窄即大，其袖两腋折下，有紫罗带拴合于背，腰上有紫摐系，但行时有女提袍，此袍谓之礼服。【（南熏殿图象考引自永乐大典服字韵引析津志）】 
　　官大街上作朝南半披屋，或斜或正。于下卖四时生菓、蔬菜，剃头、卜筭、碓房磨，俱在此下。剃头者以彩色画牙齿为记。碓则望东南偏为之。咸称乡老云，捣碓东南有故事。磨则以土为贮面之渠。如菓、菜以荆筐为之，以代竹。酒以木作长桶盛之担送，名酒稍。 
　　又有红漆四方盒。有替者盛诸般菓子，仍以方盘铺设案上。若官员、士庶、妇人、女子，作往复人情，随意买送。以此方盘不分远近送去。此盒可以蔽风沙，并可收拾，并远年之器。又其下者，以荆盘盛于地下，或矮桌零卖，如烧饼之类。复有以土作墙案，货饼食者。 
　　街市蒸作面糕。诸蒸饼者，五更早起，以铜锣敲击，时而为之。及有以黄米作枣糕者，多至二、三升米作一团，徐而切破，秤斤两而卖之。若蒸造者，以长木竿用大木杈撑住，于当街悬挂，花馒头为子。小经纪者，以蒲盒就其家市之，上顶于头上，敲木鱼而货之。 
　　都中显宦税硕之家，解库门首，多以生铁铸狮子。左右门外连座，或以白石凿成，亦如上放顿。若公府站台上，两南角亦如上制。 
　　市人多服羊皮御冬寒，只一重不复添加。比至来年三、四月间，多平价卖讫，甫及冬冷时却又新买，不复问其美恶，多服之。皮袴亦如之，多是带毛者，然皆窄狭，仅束其腿胫耳。 
　　都中经纪生活匠人等，每至晌午以蒸饼、烧饼、庶饼、软■〈米凡〉子饼之类为点心。早晚多便水饭。人家多用木匙，少使筯，仍以大乌盆木杓就地分坐而共食之。菜则生葱、韭蒜、酱、干塩之属。 
　　湛露坊自南而转北，多是雕刻、押字与造象牙匙筯者，及成造宫马大红秋辔、悬带、金银牌面、红绦与贵赤四绪绦、士夫青匾绦并诸般线香。有作万岁藤及诸花样者，此处最多。 
　　海子，东西南北与枢密院桥一带人家妇女，率来浣濯衣服、布帛之属，就石搥洗。 
　　都中桥梁、寺观，多用西山白石琢凿阑干、狁猊等兽。青石为砖，甃砌大方，样如江南。镜面砖，光可鉴人。凡桥梁、闸门、坝堰，俱以生铁铸作锭子，陷定石缝。 
　　木市街停塌大杈，叉木柱、大小檀椽桷并旧破麻鞋。凡砖瓦、石灰、青泥、麻刀。【真青泥，不用黑煤调石灰、自是真青泥。出于西山。】 其破麻鞋，役人于水中净洗晒干，用刀斫烂，挦开葺葺，如麻苎。若验船做灶泥炕，并用之。 
　　市中医小儿者，门首以木刻板作小儿，儿在锦棚中若方相模样为标榜。又有稳婆收生之家，门首以大红纸糊蔑筐大鞋一双为记，专治妇人胎前产后以应病证，并有通血之药。而生产之家，门悬草圈，上系以红帛，则诸人不相往来。 
　　在京衙门，驺卒各有等第。省官织绣团花，校尉、枢密院同御史台，以青字木牌。省部银字木牌。大都府皂团领布衫，锡朱字牌。首领者辫发方檐帽。 
　　都中官员士庶之家，聘女将嫁之明日，家人送女儿入堂中澡浴。男家一应都散汤钱，凡应役者赏有差。男家复把避风盏之类，比及出门，轻者十封，及有剃面钱之类。迟明则出嫁。 
　　西宫后北街，系内家公廨，率是中贵人居止。每家有阍人，非老即小，自朝至暮司职，就收过马之遗。皇后酒坊前，都是槽坊。各处名望馆，凡栉不间，于内多有产次。此地别无他经纪。 
　　城中内外经纪之人，每至九月间买牛装车，往西山窑头载取煤炭，往来于此。新安及城下货卖，咸以驴马负荆筐入市，盖趁其时。冬月，则冰坚水涸，车牛直抵窑前；及春则冰解，浑河水泛则难行矣。往年官设抽税，日发煤数百，往来如织。二、三月后，以牛载草货卖。北山又有煤，不佳。都中人不取，故价廉。 
　　医兽之家，门首地位上以大木刻作壶瓶状，长可一丈，以代赭石红之。通作十二柱，上搭芦以御羣马。灌药之所，门之前画大马为记。 
　　城市人家不祠祖祢，但有丧孝，请僧诵经，喧鼓钹彻宵。买到棺木，不令入丧家，止于门檐下。候一、二日即舁尸出，就檐下入棺。抬上丧车，即孝子扶辕，亲戚友人挽送而出，至门外某寺中。孝子家眷止就寺中少坐，一从丧夫烧毁，寺中亲戚饮酒食肉，尽礼而去。烧毕，或收骨而葬于累累之侧者不一。孝子归家一哭而止，家中亦不立神主。若望东烧，则以浆水、酒饭望东洒之；望西烧，亦如上法。初一，月半，洒酒饭于黄昏之后。色目大食等，则各从本俗。近年，亦有色目人不丁忧之例。 
　　市人俗禁，人家有丧亡，一应卖乌盆、叫卖诸物，敲打有声，即来相搏骂，为之惊尸。又吃饭时，人于隔壁拍打铺陈，即宣叫，弗令人为之，名曰咽食。 
　　显宦之宅外门内，多作皮帽屋，以其似皮帽之制也。【（以上引自徐氏铸学斋抄本析津志。）】 

　　●岁纪 

　　元宵　宣徽院、资正院、中政院、詹事院、三后衙门，每岁常办进士灯烛、糕面、甜食之类，自有故典。皇城游，二月十五日。累朝故典，事见岁时风纪内。 
　　四月八日浴佛。宫庭自有佛殿，是曰剌麻。送香水黑糕斋食奉上，有佛处咸诵经赞庆。国有清规，一遵西番教则，京城寺宇进有等差。 
　　十月开垛场。十月太史院涓日，都府差官于东华门外作苇茅，南向北三所，北向南如之，约三百步。西一所即储皇、诸王等，二所省院宰辅，第三所武职枢所。安措定，候旨。至正十六年特旨，翰林学士承旨月鲁帖木儿，提调丞相定住，除监修国史。后一日，圣上在西宫，丞相畧聚，请太子开垛场御弓。得旨，百辟导从，至垛场，端箭调弓，自有主者揖让升降，动有国典，俱用小金仆姑。【名小追风箭。】 其制：宰执奉弓执箭，跪以进，太子受弓后，发矢至高远，名射天狼。【（俗呼射天狗，束刍为草人以代天狼，非侯。）】 三矢而止。宰执揖让，进拜太子后，开弓发数矢。诸王如上发矢，不以虎侯，豹虎熊侯，以草为人作侯，遵国典也。以次射毕，于别殿张盛燕，极豊厚。散饭，上位赐月鲁帖木儿银一定，羊軆。盖以劳其提调执事之役也。此谓之胷子茶饭。【（胷用牛者，俗又名射草人。）】 
　　十一月，【（达元、省方、郊祀、田猎、礼乐、立后、王礼、往聘、下嫁、征伐、命相、册谥。）】 回回历【（用紫色印之。）】 太史院以冬至日进历。上位、储皇、三宫、省院、台、百司、六部、府寺监并进。历有四等，国子历、畏吾儿字历、回回历并上进。上位自有光白厚纸，用采色画成诸相属。拜郊祀，除宰辅军政之历，非授时之历也。内庭之历，非士庶可详，姑识其闻见耳。 
　　十二月，宫苑以八日佛成道日，煮腊八粥，帝师亦进。士庶有力之家，丰杀不同，馈送相尚，亦故典也。自此后，省台院各府寺路监大小衙门，并仪凤司属，整点队伍，社直准备朝贺大礼。富春乐：【（岁时风纪松云撰。）】 正月皇宫元夕节，瑶镫炯炯珠垂结。七宝漏镫旋曲折，龙香爇律吹大蔟，龙颜悦。综理王纲多傅说，盐梅鼎鼐劳调燮，镫月交辉云翳绝。尊休彻天街，是处笙歌咽。 
　　正月一日，百官待漏于崇天门下。【（详见朝仪元会圣节同。）】 二日后，内外百辟朝贺饮宴。后随时说选。丁酉年正月一日，内八府宰相领礼部中书省相国，以外国大象进士，并说纳粟补官选。自此后常于斡耳朵聚，涓日入中书署事，设大燕，成典也，六部如之。京官虽已聚会公府，仍以岁时庆贺之礼，相尚往还迎送，以酒醴为先，若殽馔，俱以排办于案卓矣。如是者数日。车马纷纭于街衢、茶坊、酒肆，杂沓交易至十三日，人家以黄米为糍糕，馈遗亲戚，岁如常。市利经纪之人，每于诸市角头，以芦苇编夹成屋，铺挂山水、翎毛等画，发卖糖糕、黄米枣糕之类及辣汤、小米团。又于草屋外悬挂琉璃蒲萄镫、奇巧纸镫、谐谑镫与烟火爆杖之属。自朝起鼓方静，如是者至十五、十六日方止。宫中有世皇所穿珍珠垂结灯，殿上有七宝漏灯。三宫灯夕，自有常制，非中外可详。世皇建都之时，问于刘太保秉忠定大内方向。秉忠以今丽正门外第三桥南一树为向以对，上制可，遂封为独树将军，赐以金牌。每元会圣节及元宵三夕，于树身悬挂诸色花灯于上，高低照耀，远望若火龙下降。树旁诸市人数，发卖诸般米甜食、饼庶、枣面糕之属，酒肉茶汤无不精备，游人至此忘返。此景莫盛于武宗、仁宗之朝。近年枯瘁，都人复栽一小者培植其旁，随年而长。十六日名烧灯节，市人以柳条挂焦追于上叫卖之。至十九日，都城人谓之燕九节，倾城士女曳竹杖，俱往南城长春宫、白云观，宫观蒇扬法事烧香，纵情宴翫以为盛节，犹有昔日风纪。曳竹之说见于纪遗。 
　　太庙荐新。春行享礼，曰祀。四孟以大祭，雅乐先进，国朝乐后进，如在朝礼。每月一荐新；以家国礼。喝盏乐，作粉羹馒头、割肉散饭，荐时菓、蔬韭、天鹅、鹚老鸟。初献，勋旧大臣怯薛完真。亚献，集贤大学士或祭酒。终献，太常院使。并用法服，宫闱令启后神龛。大案上菓：菱米、核桃肉、鸡头肉、榛子仁、栗仁；菜：笋、蔓青、芹葅、韭黄、芦菔；神厨御饭不等。见下月，酥酪、鲔鱼。牺牲局养喂牛马以供祭祀，苑中取鹿。又西山猎户供祭祀野兽，后位下，牲羊和易于市。藉田署，取米以供粢盛，【（贵山、晋山，）】 取水光禄寺。柱把酒、【（四孟用，）】 霄州蒲萄酒、马妳子。 
　　二月天都初八日，京西镇国迎牌出，鼓乐铿鍧侪觱篥。金身佛，善男信女期元吉。白伞帝师尊帝释，皇城望日游宫室。圣主后妃宸览毕。劳宣力，金银缎匹君恩锡。 
　　至元丁卯四年，世祖皇帝用帝师班言，置白伞盖于御座之上，以镇邦国。仍置金轮于崇天门之右，铁柱高数丈，以铁緪四系之，以表金转轮王统制四天下，皆从帝师之请也。西镇国寺，乃察必皇后创，盖功德之寺，藏下有石室，以藏其盖寺之余，【（详见前注是实。）】 累朝不开，遵祖训也。 
　　二月二日，谓之龙抬头。五更时，各家以石灰于井畔周遭糁引白道，直入家中房内，男子妇人不用扫地，恐惊了龙眼睛。自此后，市人以竹拴琉璃小泡，养数小鱼在内，沿街擎卖。 
　　八日，平则门外三里许，即西镇国寺，寺之两廊买卖富甚太平，皆南北川广精麄之货，最为饶盛。于内商贾开张如锦，咸于是日。南北二城，行院、社直、杂戏毕集，恭迎帝坐金牌与寺之大佛游于城外，极甚华丽。多是江南富商，海内珍奇无不凑集，此亦年例故事。开酒食肆与江南无异，是亦游皇城之亚者也。过此，则有诏游皇城，世祖之故典也。其例于庆寿寺都会，先是得旨，后中书札下礼部，行移各属所司，默整教坊诸等乐人、社直，鼓板、大乐、北乐、清乐，仪凤司常川提点，各宰辅自办婶子车，凡宝玩珍奇，希罕蕃国之物，与夫百禽异兽诸杂办，献赏贡奇互相夸耀，于以见京师极天下之壮丽，于以见圣上兆开太平与民同乐之意；下户部关拨钱粮，应付诸该衙门分办社直等用，各投下分办簇马只孙筵会，俱是小小舍人盛饰以显豪奢。凡两京权势之家，所蓄宝玩尽以角富。盖一以奉诏，二以国殷，故内帑所费，动以二三万计。 
　　五日二日或三日七日点举，每聚会则散茶饭、馒头、面食，俱各豊腴。省院台大小衙门，诸司局、寺、坊、院、社直人等，并用供给，乃能举此胜事。比及齐办，中书省官奏，于十五日蚤，自庆寿寺启行入隆福宫绕旋，皇后三宫诸王妃戚畹夫人俱集内廷，垂挂珠帘。外则中贵侍卫，纵瑶池蓬岛莫或过之。迤逦转至兴圣宫，凡社直一应行院，无不各呈戏剧，赏赐等差。由西转东，经眺桥太液池。圣上于仪天左右列立账房，以金绣纹锦疙，捉蛮缬结，束珠翠软，殿望之若锦云绣谷，而御榻置焉。上位临轩，内侍中贵銮仪森列，相国大臣诸王驸马，以家国礼，列坐下方迎引，幢幡往来无定，仪凤教坊诸乐工戏伎，竭其巧艺呈献，奉悦天颜。次第而举，队子唱拜，不一而足。从历大明殿下，仍回延春阁前萧墙内交集。自东华门内，经十一室皇后斡耳朵前，转首清宁殿后，出厚载门外。宫墙内妃嫔女女嫱罟罟皮帽者，又岂三千之数也哉？可谓伟观宫庭，具瞻京国，混一华夷，至此为盛！其游止斯或就东华门而散会，寔盖累朝故事不缺。近年惟太师右丞相脱脱奉旨，前后相游城二次。上位储皇，三宫后妃俱有赏赉，慰其劳于后事也。惟上独厚，缎金银楮帛各一扛车，可谓宠渥天至矣！自此以后未见重举，姑笔此，余可类推。 
　　是月也，北城官员、士庶妇人女子，多游南城，爱其风日清美而往之，名曰踏青鬬草。若海子上，车马杂沓，绣毂金鞍，珠玉璀璨，人乐升平之治，官无风埃之虞，政简吏清，家给人足，亦莫盛于武宗、成宗、仁宗之世。自此后游翫无虚日。上自内苑，中至宰执，下至士庶，俱立秋千架，日以嬉游为乐，红女之事殆庶几焉。然醉卧隔廉，香风并架，花靴与绣鞋同蹴，锦带与珠襦共飘；纵河朔之娉婷，散闺闱之旖妮，此游赏之胜事也。 
　　卢师山，【二月二日，南北二城游赏如燕九节。】 太庙荐新：果含桃、菜、笋，并准孟春。祭物：哈八儿鱼、鲔鱼，二者并黑龙江进，其地用桦皮船。神厨御饭、秃秃麻、羊头、羊肺、粉羹、馒头、酪解粥。【（余并同前。）】 
　　三月京师寒食早，苑墙柳色摇宫草，太室荐新皇祖考。培街道，元勋衔命歌天保。紫燕游丝穿翠葆，桃花和飰清明到，追远松楸和泪扫。莺花晓，人心莫逐东风老。是月三日祭三皇，上命函香，遣大臣代之祀。近于庚申年始用雅乐，仿释奠。是月三日，都城风俗，谓此日可脱穷贫者，竞以菽黍秸纽作圆圈，自以此圈套其首自足，掷之水中，云脱穷以讫。二十八日，乃岳帝王生辰，自二月起，倾城士庶官员、诸色妇人，酬还步拜与烧香者不绝，尤莫盛于是三日。道涂买卖，诸般花菓、饼食、酒饭、香纸填塞街道，亦盛会也。【（详见祠祀门。）】 太庙荐新：菜、韭、葑、卵、鸭。 
　　四月吾皇天寿旦，丹墀华盖朝仪粲，警跸三声严外辩。听呼赞，千官虎拜咸欢忭。礼毕相君擎玉■〈角戋〉，云和致语昌宫燕，十六天魔呈舞旋。大明殿，齐称万寿祈请晏。是月八日，帝师剌麻堂下暨白塔、青塔、黑塔，两城僧寺俱为浴佛会，宫中佛殿亦严祀云。初一日，各衙门大小官员于中书省誓莅。二日，降御香入太庙。三日，省官与祭官入庙行祭祀礼、太常礼仪院司之。初四日，蒸饼行赛北岳菩萨胜会，用花兹大羊，无主庙，有案，轮流马会首。十七日天寿圣节，【（见岁纪朝仪。）】 太史院涓吉日，大驾幸滦京，遵成宪也。【（吉日预前期定。）】 火室房子，即累朝老皇后传下宫分者，先起本位，下官从行。国言火室者，谓如世祖皇帝以次俱承袭皇后职位，奉宫祭管一斡耳朵怯薛女孩儿，关请岁给不阙。此十一宫在东华门内向北，延春阁东偏是也。自驾起后，都中止不过商贾势力，买卖而已。惟留守司官主禁苑中贵怯薛者职。其故典，所谓闭门留守，开门宣徽。是已各行省宣使并差官起解一应钱粮。常典，至京又复驰驿上京飞报，住夏宰臣多取禀于滦都。两京使臣交驰不绝，声迹无间，直至八月中秋后，车驾还宫，人心始定。太庙荐新：羔、冰。 
　　五月天都庆端午，艾叶天师符带虎，玉扇刻丝金线缕。怀荆楚，珠钿彩索呈宫御。进上凉糕并角黍，宫娥彩索缠鹦鹉，玉屑蒲香浮绿醑。葵榴吐，銮舆岁岁先清暑。节前三日，中书礼部办进上位御扇，扇面用刻丝作诸般花样，人物、故事、花木、翎毛、山水、界画，极其工致，妙绝古今。若退晕、淡染如生成，比诸画者反不及矣。仍有金线戏绣出升降二龙在云中。以玉为柄，长一尺，琢云龙升。上以赤金填于刻文内，又用金线条缚之如线系，或扇团以银线缠之，如是者凡数样，制俱不同。有串香柄、玛瑙、犀角，成雕龙凤，金涂其刻。又有拂子，用洁白细冗软牛毛，亦有染色者不一。资正院、中正院进上，系南城织染局总管府管办，金条、彩索、金珠、翠花、面靥、花钿、奇石、戒止、香粉、胭脂、洗药，各各精制如扇拂。一如上位仪式。太子詹事院并如上仪进。将作院进彩画扇、翠扇、金碧山水扇、金纱、金罗、白索等。如凉糕、粽饼并同。典饮局并同。光禄寺酒、凉糕、密枣糕、粇米粽、金桃、御黄子、藕、甜瓜、西瓜，并同各大衙，并依上年故事。宣徽院为首，领八作司等院，其三官詹事院属司，并如上年式。是节诸项进呈，所费五千余定。滦都行在资正院、织染总管府，差官一员，乘传赴上都，进上位及三宫后，以表里答劳之，此常典也，或在中途不可定止。是节上自三公宰辅、省院台，俱有画扇、彩索、拂子、凉糕之礼；中贵官同，故其费厚也。都中于节前二三日，小经纪者于是中角头阛阓处，芦苇架棚挂画，发卖诸般凉糕等项。【（事见风纪。）】 市中卖艾虎、泥大师、彩线符袋牌等，大概江南畧同。南北城人于是日赛关王会，有案，极侈丽。貂鼠局曾以白银鼠染作五色毛，缝砌成关王画一轴，盘一金龙，若鼓乐、行院，相角华丽，一出于散乐所制，宜其精也。太庙荐新：菓：桃、李、御黄子、甜瓜、西瓜、藕、林擒、李子、菜：胎心菜、蒜、茄、韭、葱、玉瓜、苦菜。神位前，凉糕、粇米粽、香枣糕、扇拂百索，一如所进仪式。无敢有忒酒、马妳子、笋、蒲、含桃。六月京师日逢六，五更汲水劳僮仆，豆面油塩香馥馥。经三伏，晨昏鼎鼐调和足。垂舌狮庞伸复缩，榴花喷火蒲翻绿，雨过藉田苗秀育。皇家福，更期四海俱丰熟。是月也，京师中多市麻泥、科斗粉、煎茄、炒韭、煎饼。五更竞汲水，以备合酱之用，咸谓此日水与猎水相同，仍以此日晒干肉，犹猎味也。丁酉年重五日制此词。是日西北行枢密院遗金字圆牌使臣，管绊靺鞨一人，同列呼为圣人。蓬头垢腻身，无裳衣，口食泥土，不通言泥，就令其居枢密院，就令其人祈雨，至昏得一小雨，雷电交作，次夜又雨，后以无足取财，太师汪家奴却之，大慊众望。太庙荐新，瓜菓、彘、大下麦。 
　　六月滦京天使速，恭迎御酒干羊肉。原庙宗禋分太祝，包茅缩伯五十年。调玉烛，史馆宸仪天日煜。油然臣子■〈羔上火下〉墙肃，释乐祼将从国俗。天威瞩，不遐皇祖贻多福。是月大都涓日，遣翰林院官一员，赴上都注香。比到，大臣奏上位，亲嘱香授与使者，函香、御酒、干羊诸祭物，乘传回京。至健德门外礼贤亭住夏，宰辅百官恭迎至京。凡各寺内有影堂者，分其祭仪，遣大祝酒，则宣徽院令光禄寺一如故事。翰林院三朝御容。【（见祭祀门。）】 七月皇朝祠巧夕，化生庭院罗金璧，彩线金针心咫尺，堪怜惜。星前月下遥相忆，钿盒蛛丝觇顺逆，觚棱萤度凉生腋，天巧不如人巧怿。年光掷，长生殿里空尘迹。都中人民，此日迎二郎神赛愿。富人家祀，先用麻秸奠酒为诚，买纸钱冥衣烧化于坟。谓元送寒衣，仍以新土覆墓。市中小经纪者，仍以芦苇夹棚，卖摩诃罗巧神泥塑，人物大小不等，买者纷然。宫庭宰辅、士庶之家咸作大棚，张挂七夕牵牛织女图，盛陈瓜、菓、酒、饼、蔬菜、肉脯，邀请亲眷、小姐、女流，作巧节会，称曰女孩儿节。觇卜贞咎，饮宴尽欢，次日馈送还家，亦古今之通俗也。上京于是日命师婆涓吉日，勑太史院涓日洒马戾，洒后车，辕軏指南，以俟后月。太庙荐新：菓、菜、鶵鹂。 
　　八月两京秋恰半，金闺胜赏冰轮碾，玉管南宫音乍转。霓裳燕，穆清一曲云中按。宝钏生凉侵玉腕，瑶觞九酝瓜新荐，月色人心同缱绻。深宫晚，一声促织瑶阶畔。是月也，元宰奏太史师婆，俱以某日吉，大会于某处，各以牝马来，以车乘马潼【（详见岁仪驾回）】 都城当诸角头。市中设瓜菓、香水梨、银丝枣、大小枣、栗、御黄子、频婆、柰子、红果子、松子、榛子诸般时菓发卖。宣徽院起解西瓜等菓时蔬北上，迎接大驾还宫。宫中怯薛官与留守官，此一月，日陈铺设金绣茵褥，请诣赴锦褥纳失失，胖褥、■〈毛俞〉■〈毛瞿〉地衣，便殿银鼠璧衣，大殿上虎皮西蕃结带璧幔之属，并利用监、貂鼠局、茶迭儿局人匠铺设，仍各怯薛主之。北城南城内外多人，咸望圣驾回日近，买卖资羡，例有喜色，寔人情感圣泽之至望也。上都大安合及宋汴京熙春合，我元易置于滦之湫潭之上。至正年间，今上新盖穆清合与大安相对，合之西陲俱有殿，特出层霄，冠于前古。下亦三面别有殿，北有山子殿，上位每于中秋于此合燕赏乐，如环佩隐隐然在九霄之上，着意听之，杳不可得，是为天下第一胜景。盖其地势抱皇城，缔构非凡故耳。然入八月，则琼楼玉宇，高处不胜寒矣。多人南归之心，早已合矣。至是时，上位、宫中诸太宰，皆簪紫菊、金莲于帽，又一年矣。而其下百辟、执事、驾前乐工、伎女，思归尤为浩切矣。上都有老画师潘子华，年逾七十，画紫菊、金莲、野草、闲花，官员往往构之。作土仪簪珥红叶，上位亦然，谓之赏红叶。黄花时节，萧然有清秋凄怆之意，前词故及之。太庙荐新：菓、菱、黄栗。 
　　九月登高簪紫菊，金莲红叶迷秋目，万乘时还劳万福。麾幢矗，云和乐奏归朝曲。三后銮舆车碌碌，宝驰象轿香云簇，玉斧内仪催雅卜。天威肃，御人早已笼银烛。大驾于八月内或九月初，自李陵台一纳钵之后，次第而至居庸关南佛殿，亦上位自心刱造，并过街三塔，雄伟据高，穹碑屹立。西则石壁，东则陟峻深壑，蔚为往来之具瞻，界截天堑，古今重名，此其一也。过此有黄堠店，人烟凑集，回视山北景物则不侔矣。至龙虎台，高眺都城宫苑，若在眉睫。上位、三宫、储君至此，千官、百辟、万姓多人仰瞻天表，无不欢忭之至。再一纳钵即三疙疸也。【（详见迎驾门。）】 独守卫军指挥、留守怯薛、百辟于此拜驾，若翰苑泊僧道乡老，各从本教礼祝献，恭迎大驾入城。【（详见迎驾门。）】 上位、储君、正宫俱入厚载门。二后、三后銮舆，一如上仪，于凤池坊南，从西入西宫。自平明入城，比及宫车及宫则晚矣。御人俱以金龙红纱长柄朱漆龙杖，挑担大红灯笼罩烛而迎入矣。是日，都城添大小衙门、官人、娘子以至于随从、诸色人等，数十万众。牛、马、驴、骡、驼、象等畜，又称可谓天朝之盛。上位下马后，茶饭次第，一如国制，三宫亦同，各有投下。宰相数日后，涓吉日入省视朝政，设大茶饭，然后铨选。但上位行在处，无不说选，各省院部亦然。若斡耳朵省院台官自有定所。【（详见朝仪。）】 是月九日，都中以面为糕馈遗，作重阳节，亦于阛阓中笟筴芦席棚叫卖。如七夕，午节。市人又多以小扛车上街沿叫卖。士庶官员亦以追节为重，往还燕礼如常故事。太庙荐新：果、梨、枣、黍、粱。 
　　十月天都扫黄叶，酒浆出城相杂还，爇送寒衣单共祫。愁盈颊，追思泪雨灰飞蝶。太室迎寒应祭祫，黄锺中管应锺协。鬯祼神来诚敬浃，音容勰，常仪太尉应当摄。【（太尉主祭地，故郊祀太尉摄行。）】 是月，都城自一日之后，时令谓之送寒衣节。祭先上坟，为之扫黄叶。此一月行追远之礼甚厚。虽贫富咸称家丰杀而诚敬。时思风俗，人伦之重者也。皇城东华门外，朝廷命武官开射圃常年国典【（详见朝仪门。）】 太庙荐新：菓、菜、兔、麻、稻。冬月京中号朔吹，南郊驾幸迎长至，绣线早添鸾凤翅。争相试，辟寒犀进宫娥憙。龙里中官多宠贵，银貂青鼠裘新制，白马宝鞍衔玉辔。藏阎戏，鸳衾十酒人贪睡。是月冬至日，太史院进历，回回太史进历，又进画历。后市中即有卖新历者。宰相于至日，亲率百辟恭贺，上位根前递手帕、随贡方物。士庶人家并行贺礼，馈遗填道，遇节物时令，自然欢怿。太庙荐新：獐。 
　　腊月皇都飞臈雪，铜盘冻折寒威冽。八日朱砂香粥啜，宫娥说，毡帏窣下休教揭。鼎馔豪家儿女悦，豊充羊醴劳烹切。九九梅花填未彻，严宫阙，宰臣准备朝元节。是月八日，禅家谓之腊八日。煮红糟粥，以供佛饭僧。都中官员、士庶作朱砂粥。传闻，禁中一如故事。仪凤司、教坊司、云和署，哑奉御，日日点习社直、乐人、杂把戏等，以备新元部家委官一同点视。呪师于年近除日，于宫中大明殿牌下，西蕃呪师以扇鼓持呪，供羊、马、牛、酒等物，陈设于殿庭。呪师数人，动梵乐念呪，两人牵手巾，一人以水置其中，谓之洒净。以诸般肉置于桶中，二人抬而出殿前，一人执黑旗于前，出红墙门外，于各宫绕旋，自隆福宫、兴圣宫出，驰马击鼓举铙奔走，出顺承门外二里头，将所致桶中诸肉抛撒以济人，谓之驱邪。【（引自徐氏铸学斋抄本析津志）】 

　　●物产 

　　金、银、铜、铁、锡、画眉石，同出斋堂。其石烧锅、铫、盘，虽百年亦不损坏，得名。拳桃、葡萄、御桃【贡】 、御黄子、频婆、御茄、密黄、黄精、威蕤、杏油、蜡、纸、麻鞋、石灰、乳饼、香狸、野猪、獐麂、獾、章鸡、角鸡、雉、石鸡。 
　　诸菜叙：无菜则曰馑，岁荒则曰饥。饥馑相仍。古人云：咬得菜根断，何事不可为！又曰：平生事，百瓮虀。又曰：士大夫不可一日不知此味，而菜果可少欤！盖昔人欲深知此味者，戒口腹便嗜，从心于饕餮尔。是故丹鼐铏镬，咸铸以饕餮兽面，以口吞啮牛、羊、猪蹄者，深有意焉。特人以学而不察味而玩之，宁不自愧！夫涧芹、沼沚、溪毛，可荐于祖庙，可羞于王公。凡耕田、灌园、沃蔬，大夫士又何尝废哉！山殽、野蓛、苜蓿之类，食之寄诸珍味，从可知无择焉。然种莳则又各随其地土之宜，风气之不同乎？幽燕朔漠，雪风霜，固其宜也。而其所种咸异，或采于山涧，或种于田园，初无定止，亦各有时令主之。今采其目见口尝者与闻而知者，并书于是，乃作菜志。 
　　白菜，莙荙、甜菜、蔓青、同蒿、葫芦、萝葡【红、白。】 葫芦服【黄、白。】 王瓜、茄【白、紫、青。】 天青葵【即藿也。】 赤根【波菜。】 青瓜【蛇皮瓜。】 稍瓜、冬瓜、蒲、笋、葱、韭、蒜、苋、瓠、塔儿葱【层葱。】 回回葱。 
　　右家园种莳之蔬。 
　　壮菜【即升麻。味最苦最香，甜为上。】 蕨菜【甘则味愈佳。】 解葱【如玉簪叶，味香。一如葱，食之解诸毒。】 山韭【与园韭同。】 山薤【与家种同。】 黄连芽【以水煮过。】 木兰芽【汤渫过。】 芍药芽、青虹芽、洒花芽、灰条【紫白叶圆者。】 紫团参【味如山药，即鸡儿花。】 槐、柳、椿、梨芽、山药【石缝中生者尤佳。】 沙参【浅土生。】 皮袴脚【叶皱而味甜。】 马齿苋【治痔。】 黄雀花、樀蒜【野蒜，甚广。】 榆古路钱、刺榆仁、七击菜、段木芽、赤子儿、重奴儿、芃科、豆芽、带三、络英、唐菰英、山石榆、黄必苗【七月有。】 养术苗、莺雀儿【黄花，生英作角儿。】 人杏【如杏，叶长而大。】 山蔓青、春不老【即长十八也。】 甘露【若地蚕也。】 白皮【味如鼠耳草，香甘，作米食必用之，与粉相使。】 苦马里【甜、苦二等，丰州虚内胜胜极多。】 沙芥、地椒【朔北、上京、西京等处皆有之。】 山葱、戏马菜、白菜。 
　　右京南、北、东、西山俱有之，土地所宜。在端午前俱可食，午节后伤生。 
　　茴茴葱【荨麻林最多，其状如匾蒜，层迭若水精葱，甚雅，味如葱等。淹藏生食俱佳。】 高丽菜【如葵菜，叶大而味极佳，脆美无比。】 苦苗菜、爽头【生不落树上，其大者如枇。】 磨菰【在官山生，其地极冷。】 懒头【生檞叶木上。】 香簟【官山。】 沙菌。 
　　右菌之属。 

　　药之品 
　　草花之品 
　　菓之品 
　　木之品 
　　竹之品 
　　谷之品 
　　黍之品 
　　豆之品 
　　草之品 
　　家具之属 
　　荆条器 
　　野蔬之品 
　　瑞兽之品 
　　兽之品 
　　鼠狼之品 
　　翎之品 
　　题咏 
　　异土产贡 

　　○药之品 

　　黄精【斋堂村再广。】 葳蕤、榆仁、半夏、柴胡、升麻、荆芥、薄荷、当归、苍朮、黄芩、地黄、细辛、五味子、山川乌、乌头、茯苓、茯神、防风、锁阳、大黄、善化屯甘草【保安善屯产。】 

　　○草花之品 

　　牡丹【出排林村，南城，千叶白。】 芍药【椒山产。】 桃【乡桃。】 拳桃、冬桃、山桃、麦熟桃、鹦哥觜桃、梅【江南本。】 杏【拳杏。】 桃杏、小杏、山杏、御黄子【如江西苏山李，核小，惟黄不红者味甘。】 李【似江南小李，红青。】 林擒花、红柰子【似小李，青黎。】 频婆【结子最晚，在御黄子陵，大如桃，味佳。】 樱桃【含桃大如珠。】 石榴、海棠、荼縻、合欢花【在翰林院，夜则叶俱合，名马缨。】 枣【龙瓜枣，金丝枣，小菜、胖菜。】 荷【千叶白莲。】 芡秋子【似红李而味胜。】 御马缨、紫荆、石竹、葵花、金盏儿花【金欧菊。】 山丹、松丹、木香，蔷薇、刺薇、粉团、月季、紫菊、金莲【并上都，虽草属，皆入画。】 雁传书【紫花与雁无异。】 芍药【六月间花，有千叶大红者。】 狮头石竹【与南不同。】 长十八【白花，红丝，白豆。大虽干亦不改色，不凋烂。上都田者，作人事用。】 马蔺儿【青、红、黄紫色不等。】 大花菊【翎根。】 楼子、芍药、玉簪、葵【干叶葵。】 望江南。 
　　右乃上京花草之名。 

　　○菓之品 

　　葡萄【有如马乳者进上而紫，小核。】 频婆【大如桃，上京者佳。】 桃【络丝桃、麦熟桃、大拳桃、山红桃、鹦嘴桃、御桃、九月桃、冬桃。】 栗【西山栗园、斋堂栗园、寺院栗园、道家栗园、庆寿寺栗园。祖师以华严经为字号种之。当身迷望，岁收数十斛，为常住供。紫荆关下有栗园，尤富。岁收栗数千斛。今为官军占据之。】 瓜【进上瓜甚大，人止可负二枚，又有小者，西山产亦佳。西瓜、甜瓜、苦瓜、冬瓜、青瓜、黄瓜。】 胡桃、香水梨、大梨【小山梨。】 榛【汉榛胡榛。】 枣【牵丝枣、胖小，密龙瓜，匾。】 山桃【可取打油，香甘腴美小山梨尤佳。】 山杏【不食肉，取其仁，味香，甘如把躭。】 

　　○木之品 

　　椴木、涩木、赤郭木、榆木、桦木、榉柳木、槐木、松木、楸木、桑木、梨木、白杨木、牛筋木、青阳木、椿木、柏木、荆、榛、橡。 

　　○竹之品 

　　舌竹、苦竹、绿竹。
  </div>
  <div class="pagination">
   <a href="析津志辑佚_page12.html">
    上一页
   </a>
   <span>
    ...
   </span>
   <a href="析津志辑佚_page8.html">
    8
   </a>
   <a href="析津志辑佚_page9.html">
    9
   </a>
   <a href="析津志辑佚_page10.html">
    10
   </a>
   <a href="析津志辑佚_page11.html">
    11
   </a>
   <a href="析津志辑佚_page12.html">
    12
   </a>
   <span class="current-page">
    13
   </span>
   <a href="析津志辑佚_page14.html">
    14
   </a>
   <a href="析津志辑佚_page15.html">
    15
   </a>
   <a href="析津志辑佚_page16.html">
    16
   </a>
   <a href="析津志辑佚_page17.html">
    17
   </a>
   <a href="析津志辑佚_page18.html">
    18
   </a>
   <span>
    ...
   </span>
   <a href="析津志辑佚_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
