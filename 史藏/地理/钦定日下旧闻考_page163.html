<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 163 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 163 页/共 698 页</h1>
    <div class="content">土覆之至冬至日启视以占八方之丰歉若管灰全浮出者为丰不浮者为歉即汉书葭莩灰实律管 
之法也挑灯集异以上三条原在城市门今移改臣等谨案天星堂候气室遗址无考其侯气之法近 
已不行惟立春前一日府尹率僚属迎春及立春日恭进春山因击土牛劝耕如旧仪又恭遇每岁圣 
驾耕耤尹率其属襄事详见风俗及外城南城门补北闱考试官出东长安门乘舆诣顺天府宴宴罢 
入闱比撤棘仍骑马归闱中略仿会试体用中书官冩白纸题卷入大竹筒加小铜锁外用黄绢装裹 
具香案拜府丞鼓乐接出进呈宦梦录原在城市门今移改增顺天文乡试八月初六日府丞同主考 
及执事各官聴宣旨后赴顺天府筵宴入场揭晓次日主考及执事各官同中式举人入朝谢恩赴府 
筵燕武乡试照文场例行大清会典增凡遇殿试传胪日府尹府丞于长安门外为三及第簪花披红 
赴府燕毕送状元归第同上原旧制三品衙门用铜印惟顺天府用银印诚重之也春明梦余录原明 
宣宗京府箴奕奕京师四方所瞻京尹之职民庶是諴周之内史汉之三辅不轻畀人择贤以付国家 
因之有尹有丞亦有庶僚用赞厥成芒芒区域辇毂其本王者施仁笃近举逺尔体于怀务勤与周情 
必上通泽必下流氷清玉刚凖平绳直毋慑豪右毋纵奸慝赵张边延显显前规毋愧古人祗我训辞 
官箴原王直重修顺天府记至元中大都路廨署无定制至或假民家以庀事其后乃市诸民得地二 
十亩为屋以居我朝有天下改大都路为北平府永乐元年北京建又改北平府为顺天府因故署为 
治正统十四年府尹宁阳王侯贤谂于众改作焉为正堂后堂各五间中堂三间左为经历司右为照 
磨所前为大门凡三重各三间六曹案牍之舎库廐庖湢皆完崇卑广狭各中程度总为屋五十八间 
以正统十四年三月十三日兴工景泰三年七月落成王文端集原雷礼顺天府题名记京师古设内
 史汉改置京兆尹其地居毂下慿城社者类横恣抗法加之五方凑集因縁为奸化难格故唐宋以来 
选尹皆人望或以亲王为之小事专决大事则禀奏受成旨刑部御史台无辄驳异盖肃清京师镇抚 
畿甸必隆重其任有若此我文皇龙飞北京改北平布政司为顺天府于永乐六年先置尹丞等官为 
都辇重职延今百有五十三年典守定于圣谟者赫然具在而年久法弛事变丛生一切征派和买之 
类出于绳限部台往往以势下诸而一二养望自全者凛不敢诘积为民蠧间有挺节廷诤以肃清镇 
抚为己任则云生事沽名九原可作安得起国初名京兆与之论职守也哉确山受斋刘公总尹务钧 
阳颖谷马公以丞副之慨然有动于中思法前修表京师因阅碑刻多讹逸复搜辑增次具其姓名籍 
贯及历官大畧镌之于石请记于余余惟古之图容貌表室庐官氏使善者知思而慕之恶者知指而 
噍之凡以示惩劝策事功也况自昔京兆行事得失载之史籍万世可镜又不徒为一时四方取则而 
已唐人谚云前尹赫赫具瞻允若后尹熈熈具瞻允若言敷政寛严不同其以治称一也又云前尹举 
其纲而太简次尹综其目而太密后尹毁常法而取一时之声言寛严失宜均之为世所讥今二公坦 
易相符政不务苛细而绳检截然人方以赫赫熈熈并誉乃又即其前刻于石者时观省焉愧予前尹 
顺天不足为后人景法而附记于此亦窃与载名之荣云古和藳原叶向髙顺天府题名记令甲三岁 
一计吏治自岳牧以至尉史鳞集于阙廷而京兆实摄郡事纲纪之意盖云惟兹郡吏其式化于王畿 
故郡吏之视京兆不啻望表起鹄夫内备列卿而外倡九牧秩尊而于民亲则无如京兆者二百年来 
名公巨卿多由兹奋确山刘公尝刻其名于石而司空丰城雷公为之记岁久石泐今尹广陵钱公少 
尹闗西刘公砻石绩记而以记属余夫司空尝官京兆宜能言京兆余越俎而谭非其任矣然余有职 
于掌故不能辞则尝取司空言读之若慨然有慕于国初诸臣之半裁而恫切于年来因循丛蠧之非 
是其为京兆规不啻详矣余惟国家之初造耳目惟新声灵震乎遐陬而功令肃于庶府京邑翼翼四 
方之极奉职顺流亦可以为理故其治易也其后袭恬承熈辇毂之下日膏沐涵濊于太平之休泽寖 
以窳惰而五方殊技辐辏灌输奔命于上国都市之政杂而多端奸日萌生治稍难焉又其后则恬熈 
益深耗蠧愈甚九阁之聴既髙而丰蔀之势易壅郊圻之内若隔万里势家寺人作奸犯科官府之令 
不行京兆之难治遂为天下最矣盖尝总郡国之政论之其在开创则外难而内易何者依日月者愈 
近而易为光也其在承平则外易而内难何者慿城社者愈近而易为蠧也方司空时去国初纔百五 
十年度事揆势已异昔日驯至于今又数十年矣职京兆者其感慨叹息当抑又甚焉弊久则穷穷则 
复思其始今日之京兆亦起弊反始之一时已今天子神圣加意三辅赫然有愿治之思而钱公刘公 
皆当世名臣协力同心以理京兆将见畿甸太和百度咸修宁复有如司空之所慨也余故乐为之记 
以请于二公若夫建置之由事权之重寛严忠佞不同足以鉴往诏来语具司空记中在事者业稔闻 
之矣苍霞草补申时行顺天府重修候气室记国家建日官以授时作事占步推测之法甚密而顺天 
治辇下其制特详每盛德在木迎春于东郊先五日钦天监奏遣其属二人往候气其布管实灰重室 
畧如旧法随方占之以气发敛知岁稔恶所司奉行以为常然且掌故莫得而详也府故有候气密室 
在东北陬岁久頺圮乃就空厫中行事一切取文具无冇言修葺者京兆新城王公会稽朱公移书大 
司空请更作奏上报可乃以公廪之羡贸材饬工即故址为室若干楹二公能崇天道敬民事兴敝补 
阙亦足以知其政矣赐闲堂集原顺天府儒学在府治东南教忠坊洪武初以元太和观地为大兴县 
学国子监为府学永乐中以府学为国子监因以大兴学为府学宣德三年府尹保定李庸修之大学 
士建安杨荣为作记正统十一年府学宁阳王贤重修户部侍郎庐陵陈循作记成化元年府尹句容 
张谏兴平阎铎先后又修葺焉大学士淳安商辂作记顺天府旧志原顺天府学在府东南洪武初建 
为大兴县学永乐初以为府学正统十一年重修明一统志原顺天府学故报恩寺也元末有僧游湘 
潭募造报恩寺尚未安像明师下燕戒士卒毋得入孔圣庙僧仓皇借宣圣木主置殿中后不敢去遂 
以为学其地元之柴市也文文山授命焉东有祠西有馆曰教忠再西有坊曰育贤春明梦余录原永 
乐元年五月礼部言旧制应天府设学不设上元江寜二县学今既设北京国子监以顺天府学为之 
革大兴宛平二县学而以大兴县学为顺天府学其顺天府及二县生徒通经能文者令充北京国子 
监生其余皆充顺天府学生从之明成祖实录以上十条原在城市门今移改臣等谨案顺天府儒学 
署在府学胡衕育贤坊内本朝因之西为学宫东为文山祠祀宋臣文天祥详见城市门又东为文昌
 祠学署之旁列名宦乡贤忠孝各祠仪门内大堂三楹颜曰明伦堂之震巽间为奎星阁其后为敬一 
亭有明时石刻四箴注已漫漶不全亭后为崇圣祠又后为尊经阁教授署在阁之西训导署在祠之 
西补无锡茹文中居京师之髙坡胡衕百有十岁英皇复辟之年召见便殿予冠服带履宴顺天府又 
命公卿造其居贺之真珠船原在城市门今移改增凡乡饮酒礼岁以正月望十月朔举行预择宾介 
具疏以闻至期集僚属师儒延宾介于府学礼部堂官监礼乐部和声署设乐府学诸生侍执事歌诗 
饮酒揖让献酬均如仪大清会典补陈循重修顺天府学记学在今府治东南教忠坊初元太和观也 
洪武元年以观为大兴县学永乐元年升北平府为顺天府则大兴县儒学例不得讼矣遂以为府学 
九年同知甄仪建明伦堂东西斋舎十二年府尹张贯建大成殿又建学舎于明伦堂后岁久颓毁宁 
阳王贤来为府尹顾其旧址多为军民所侵乃谋于府丞番阳王弼治中长沙易斌通判寜海杨辕推 
官安陆彭理相与请复其地既得请遂撤故新之为大成殿翼以两庑前为戟门以祠先师先贤因旧 
为庙以祠宋丞相信国文公为六斋于明伦堂东西附以栖生之舍会馔冇堂有厨有库而蔽之重门 
焉明年春教授梁 辈相与砻石请余文为记芳洲集补商辂重修顺天府学记顺天府学永乐初改建 
至是七十年虽数加葺治率因陋就简未有能侈前规者成化改元府尹张君谏相旧斋庑逼近堂庙 
辟东西地广之堂之北创后堂五间左右房各九间庙之外戟门棂星门皆撤而新之学之门树育贤 
坊二东西对峙示壮观也张君去继为尹者阎君铎凡前工未毕者既皆足之复念士乏栖止劳于出 
入择前后隙地建号房五十余间学后拓为射圃崇墉广厦焕然一新尹之功大矣商文毅集原京卫 
武学始于正统六年除教授一员训导六员教习勲卫子弟以兵部司官提调之春明梦余录原京卫 
武学其堂名明伦六斋名居仁由义崇礼弘智惇信劝忠明英宗实录原呉寛武学设庙像记畧京师 
有武学所以教诸卫武臣之子孙将世其官者其始见于正统癸亥制尚弗称后朝廷以城东旧地赐 
故太平侯张公辞焉有诏改为学而以国子监丞阎禹锡掌学事成化己丑禹锡奏请建庙特改明伦 
堂为大成殿而以后堂为堂英国张公入谒叹曰学必有庙庙必有圣贤像繄此独用木主于庙制亦 
弗备闻故陆侍郎家有孔子并四配像盍往请之于是侍郎之子华喜而言曰先人为此岂欲私于其 
家者哉遂以乙巳二月之吉舆置殿中奉安之祭告如礼匏翁家藏集以上五条原在城市门今移改 
臣等谨案京卫武学雍正十年始改为顺天府武学今裁增金台书院在京师崇文门内大清一统志 
臣等谨案金台书院本义学康熈四十一年圣祖御书广育羣才额以赐乾隆十五年改为书院顺天 
府府丞臣梅 成有记原大兴县金名也本秦蓟县地县治在北城教忠坊名胜志原大兴秦蓟县汉为 
广阳国东汉为郡兼立幽州仍为蓟县晋属燕国元魏亦为幽州立燕郡隋为涿郡唐为幽州治所开 
元二十三年升为望县建中二年析西界置幽都县五代亦为蓟县石晋割地予辽辽为幽都府开泰 
元年更县为析津金得之割以遗宋宣和七年复归金天德五年改为大兴县元与宛平同为赤县洪 
武中属北平府倚郭县清类天文分野之书补大兴县题名记光禄少卿新安尹校书隆庆四年立函 
山旅话以上三条原在城市门今移改臣等谨案大兴县署在安定门迤南教忠坊南向自大门仪门 
大堂二堂至署内共六层监狱土地祠在大门内有县丞典史署巡检司三一在采育一在礼贤村一 
在黄村各有署原宛平县署在积庆坊明顺天府志原宛平县唐曰幽都析蓟县置者辽始改今名县 
治在北安门西名胜志原宛平汉为蓟县晋属燕国慕容隽都于此隋置辽西郡治营州唐武德二年 
改为燕州天宝元年改归德郡建中二年为广宁县后朱滔罢燕州立燕都县五代石晋割地赂辽辽 
改幽都府领幽都县统和二十二年改为宛平金得之割以遗宋寻复为金所有仍为宛平元为赤县 
属大都路洪武中属北平府倚郭县清类天文分野之书补宛平县题名记翰林院检讨郭鎜撰嘉靖 
二十八年立函山旅话以上四条原在城市门今移改臣等谨案宛平县署在地安门外迤西积庆坊 
南向自大门仪门大堂二堂至署内共六层监狱在大门内西县署丞署在大门内典史署在仪门东 
</div>
    <div class="pagination">
<a href="钦定日下旧闻考_page162.html">上一页</a><span>...</span><a href="钦定日下旧闻考_page158.html">158</a><a href="钦定日下旧闻考_page159.html">159</a><a href="钦定日下旧闻考_page160.html">160</a><a href="钦定日下旧闻考_page161.html">161</a><a href="钦定日下旧闻考_page162.html">162</a><span class="current-page">163</span><a href="钦定日下旧闻考_page164.html">164</a><a href="钦定日下旧闻考_page165.html">165</a><a href="钦定日下旧闻考_page166.html">166</a><a href="钦定日下旧闻考_page167.html">167</a><a href="钦定日下旧闻考_page168.html">168</a><span>...</span><a href="钦定日下旧闻考_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
