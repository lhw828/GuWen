<!DOCTYPE html>
<html>
<head>
    <meta charset="UTF-8">
    <title>元和郡县志 - 第 44 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 44 页/共 85 页</h1>
    <div class="content">　　潜水出县东北龙门山书曰沱潜既道是也
　　益昌县【中下东北至州四十五里】
　　本汉葭萌县地晋改置晋寿县周改为益昌县属晋寿郡隋改属利州
　　晋寿故城在县东南五十里本汉葭萌县也按蜀先主自葭萌取成都留中郎将霍峻守葭萌城张鲁遣使诱之峻曰小人头可得城不可得也
　　小劒故城在县西南五十一里小劒城去大劒戍四十里连山絶险飞阁通衢故谓之劒阁道自县西南逾小山入大劒口即秦使张仪司马错伐蜀所由路也亦谓之石牛道又有古道自县东南经益昌戍又东南入劒州晋安县界即钟会伐蜀之路也
　　葭萌县【上北至州一百一十五里】
　　本汉葭萌县地东晋于今县南置晋安县隋改为葭萌县取汉旧县名也
　　嘉陵江在县城南
　　山县【中下西北至州二百一十五里】
　　本汉葭萌县地后魏于今县西南十五里置义城县隋义寜二年改名义清县天宝元年改为山以县北三十里有可山为名
　　县城置白崖山上武徳四年筑义清县理焉惟三面有城皆临絶险南面因险不更筑城
　　景谷县【中下西南至州六十六里】
　　本汉白水县地属广汉郡宋元嘉十七年氐人杨难当自称大秦王进军克葭萌获晋夀太守申坦因分白水置平兴县属之沙州隋开皇十八年改为景谷县因县北景谷为名大业二年废沙州县属利州
　　县城本平兴城杨难当所筑削山为城城三角中有一井傅竖眼所穿
　　木马山在县西南二十五里诸葛亮之出祁山也作木牛流马以供运于此造作因以名焉
　　白水一名羌水经县西一里
　　石门闗在县南十八里因山为阻昔诸葛亮凿石为门因名之
　　凤州【河池上】
　　【开元户三千八百四十九　乡二十二元和户一千三百五十八　乡一十五】
　　禹贡梁州之域战国时为秦地秦并天下为陇西郡地汉髙帝分陇西郡置广汉郡武帝分广汉陇西郡置武都郡领县九其属有故道河池二县今州即二县之地也三国时属魏明帝太和三年其地没蜀魏平蜀后复为雍州之地其地本氐羌所居后汉献帝建安中有杨腾者为部落大帅腾子驹勇健多计略始徙居仇池至宋武帝封杨盛为武都王其子及难当亦相继为王文帝元嘉十八年难当倾国南寇规有蜀土后魏太平眞君二年招定仇池其年于此城立镇太和元年置固道郡孝昌中以固道郡置南岐州废帝三年改南岐州为凤州因州境有鸑鷟山为名按成州同谷县本是凤州西界县南有凤凰山因为州名隋大业三年改为河池郡武徳元年复为凤州
　　州境【东西四百八十里南北三百七十六里】
　　八到【东北至上都六百里东北至东都一千四百六十里】
　　【东至兴元府三百八十里东北至兴州一百三十里】
　　【东北至凤翔府二百八十里北至陇州四百二十里】
　　贡赋【开元贡　蜡一百斤赋　布　麻】
　　【元和贡　蜜　土布】
　　管县三
　　梁泉　两当　河池
　　梁泉县【中下郭下】
　　【开元户一千八百一十八　乡一十二】
　　本汉故道县地后魏太和元年于此置梁泉县取县西梁泉为名属固道郡隋开皇三年罢郡县属凤州皇朝因之【武徳元年析置黄花县宝应元年省】
　　三松山在县南五里
　　故道水出陈仓县之大散岭西南流入故道川今州理即故道川也
　　回车戍在县西北六十里梁太清五年西魏遣雍州刺史达奚武为大都督及行台杨寛率众七万由陈仓路取回车戍入斜谷闗出白马道谓此也
　　两当县【中下东至州五十里】
　　【开元户一千六十六　乡五】
　　本汉故道县地属武都郡汉髙帝引兵从故道出袭雍谓此也永嘉之后地没氐羌县名絶矣后魏变文为固于此置固道郡领两当广乡二县因县界两当水为名或云县西界有两山相当因取为名隋开皇罢郡县属凤州皇朝因之
　　鸑鷟山在县西二十里
　　尚婆水今名石磐水水多磐石因以为名俗语音讹故云尚婆川中有鸟羣飞二月从北向南八月从南还北音如箫管俗云伎儿鸟春来则种米秋去则种麦人常以为农候
　　河池县【中下东至州一百七十里】
　　【开元户九百六十五　乡五】
　　本汉旧县属武都郡河池一名仇池按仇池山本名仇维山上有池似覆壶有瀑布其县因山为名山在成州界去县稍逺今县所处谓之河池川故取以为名永嘉之后没于氐羌县名絶矣后魏于此置广化郡广化县隋开皇三年罢郡县属凤州仁寿元年改为河池县复汉旧名皇朝因之
　　故道水经县城西去城三十步
　　河池戍在县城中
　　髑髅堆在县东北四十三里后魏讨仇池于此大破其军筑为京观俗号其地为髑髅堆
　　兴州【顺政上】
　　【开元户二千四十五　乡八元和户九百五十四　乡九】
　　禹贡梁州之域战国时为白马氐之东境秦并天下属蜀郡汉武帝元鼎六年以白马氐置武都郡今州即汉武都郡之沮县也晋永嘉末氐人杨茂搜自号氐王据武都自后郡县荒废而茂搜子孙承嗣为氐王其后杨难当又据下辨自称大秦王难当弟伯宜为茹卢王伯宜孙鼠分王武兴按武兴即今州理是也杨鼠既王武兴又得武都河池二县之地鼠子集始称藩于魏后谋叛魏魏遂废武兴为藩镇其年改镇为东益州废帝二年改东益州为兴州因武兴郡为名隋大业二年罢州为顺政郡武徳元年复置兴州按州城即古武兴城也初蜀以其处当冲要遣蒋舒为武兴督守之及钟会伐蜀舒遂降魏即其处也城虽在平地甚牢实周回五百许步惟开西北一门外有垒三面周匝
　　州境【东西二百八十六里南北一百九十里】
　　八到【东北至上都九百五十里东北至东都一千八百一十里】
　　【东南至兴元府二百五十里南沿流至兴元府三泉县一百五十里】
　　【西至武州三百五十里北至凤州三百五十里】
　　贡赋【开元贡　蜡六十斤　硃砂赋　布　麻】
　　管县三
　　顺政　长举　鸣水
　　顺政县【中下郭下】
　　【开元户一千一百八十八　乡四】
　　本汉沮县地后魏废帝分置汉曲县属顺政郡隋开皇三年罢郡以汉曲县属兴州十八年改为顺政县皇朝因之
　　武兴山在县北百里多漆及黄檗
　　嘉陵水经县南去县百步
　　沮水出县东北八十二里以其初出沮洳然故名为沮水
　　兴城闗在县南五里
　　大城戍在县东南四十九里
　　杨君神祠在县西南二里嘉陵水南山上即杨难当神也土人祠之
　　长举县【中下南至州一百里】
　　【开元户四百三十　乡二】
　　本汉沮县地后魏于此分置长举县属槃头郡周武帝废槃头郡县改属落丛郡隋开皇三年罢郡县属兴州皇朝因之
　　接溪山在县西北五十三里出硃砂百姓采之
　　青泥岭在县西北五十三里接溪山东即今通路也悬崖万仞山多云雨行者屡逢泥淖故号为青泥岭嘉陵水去县南十里
　　槃头故城在县南三里因水盘屈为名也
　　鸣水县【中下东至州一百一十里】
　　【开元户四百二十七　乡二】
　　本汉沮县地也后魏宣武帝于此置落丛郡因落丛山为名又置鸣水县因谷为名隋开皇三年罢郡县属兴州皇朝因之
　　厨山在县南三里极崇峻幽深多木蜜百姓资其利落丛山县西北十里出铁
　　成州【同谷下】
　　【开元户四千九百五案开元乡数及元和户乡数并传写缺】
　　禹贡梁州之域古西戎地也后为白马氐国西南夷自冉駹以来什数白马最大有山曰仇池地方百顷其地险固白马氐据焉秦逐西羌置陇西郡秦末氐羌又侵据之元鼎六年平西南夷置武都郡今州界二郡之地晋宋间氐帅杨定杨难当窃据仇池自称大秦王宋遣将军裴方明讨平之后魏于此置仇池镇理百顷岑上后又改为郡梁改为秦州齐废帝改为成州隋大业三年改成州为汉阳郡武徳元年复为成州本属陇右道贞元五年节度使严震奏割属山南道今于同谷县西界泥公山上权置行成州
　　州境【东西三百九十三里南北三百九十四里】
　　八到【东至上都一千里东至东都一千八百六十里】
　　【东至凤州四百五十里东南取良恭县路至宕州五百四十里】
　　【南至武州三百八十里东北至秦州一百八十里】
　　贡赋【开元贡　蜡烛　鹿茸　防葵　狼毒赋　布　麻】
　　管县三
　　上禄　同谷　长道
　　上禄县【中郭下】
　　本汉旧县属武都郡后魏改为阶陵县周武帝改为仓泉县隋开皇三年罢郡县属成州大业三年改为上禄县
　　仇池山在县南八十里壁立百仞有自然楼橹却敌分置均调有如人功上有数万人家一人守道万夫莫向其池良沃有土可以煮盐【案其池一作其地有土一作有工】杨氏故累世据焉
　　鸡头山在县东北二十里后汉将来歙从山道袭得略阳隗嚣出其不意使将王孟将兵塞鸡头道即此也州城即杨难当所筑也
　　同谷县【中下西北至州一百八十里】
　　本汉下辨道也属武都郡故氐白马王国后魏宣武帝于此置广业郡并白石县恭帝改白石为同谷县隋开皇三年罢郡以县属康州大业属凤州贞观元年属成州
　　仙掌山在县南五里
　　下辨水一名甘泉县东北七十里
　　长道县【下南至州五十里】
　　本汉上禄县地后魏之天水郡也废帝改为长道郡又立汉阳县属焉隋开皇三年罢郡县属成州十八年改汉阳县为长道县
　　祁山在县东十里蜀后主建兴六年诸葛亮率军攻祁山即此是也汉水经其南有诸葛亮垒垒之左右犹有丰草盖亮之所植也
　　西汉水东北自秦州上封县界流入
　　盐井在县东三十里水与岸齐盐极甘美食之破气盐官故城在县东三十里在嶓冢西四十里相承营煮味与海盐同
　　酂公营在县西南三里武徳元年行军元帅酂国公窦轨讨薛举余党营军于此是也
　　文州【隂平下】
　　【开元户一千七百六十九　乡九元和户二百一十八　　　案乡数传写缺】贞观中属陇右道【案前成州志云本属陇右道贞元五年节度使严震奏割属山南道则此文州当亦同时改属山南者文献通考谓唐置文州属劔南道盖据通典所载开元时制与旧唐书所言永徽中改属劔南道相合第参证新唐书之列山南西道采访使及是志之列山南则有所脱漏矣而是志不言永徽后属劒南亦未完备】
</div>
    <div class="pagination">
<a href="元和郡县志_page43.html">上一页</a><span>...</span><a href="元和郡县志_page39.html">39</a><a href="元和郡县志_page40.html">40</a><a href="元和郡县志_page41.html">41</a><a href="元和郡县志_page42.html">42</a><a href="元和郡县志_page43.html">43</a><span class="current-page">44</span><a href="元和郡县志_page45.html">45</a><a href="元和郡县志_page46.html">46</a><a href="元和郡县志_page47.html">47</a><a href="元和郡县志_page48.html">48</a><a href="元和郡县志_page49.html">49</a><span>...</span><a href="元和郡县志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
