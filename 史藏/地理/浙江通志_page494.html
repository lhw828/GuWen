<!DOCTYPE html>
<html>
<head>
    <meta charset="UTF-8">
    <title>浙江通志 - 第 494 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 494 页/共 787 页</h1>
    <div class="content">　　叶衡【平阳县志字延衡景泰间授濬县知县持操洁白人呼叶青天濬邻彰德其守将不戢士恣为暴衡奏谴其指挥三人百户十人自是民得安息后以老归】
　　呉祚【万厯温州府志字士德瑞安人景泰举人授常州府判嵗大侵为民请命得蠲税粮之半仍发粟万石赈之兼理刑多所平反民有以谋害坐大辟者讯其诬即为昭雪寻乞归】
　　蒋恺【万厯温州府志字舜相乐清人由选贡入太学授霸州知州霸内畿外边俗狞而民贫恺以廉平治之崇学校理寃狱通水利均赋役政声大着秩满霸民乞留歴三考俱最以忧去】
　　侯爵【万厯温州府志字钦爵乐清人自诸生升国学成化中除惠州兴宁知县甫下车即为条教务农劝学谳囚出数百人讼至立决民大畏服以疾乞休百姓泣留都御史咸加慰谕复强起视事卒于官】
　　陈宣【传详介节】
　　朱谏【万厯温州府志字君佐乐清人治丙辰进士歴歙丰城二县令陞吉安郡守吉有豪民附宸濠横境中谏逮繋之论如法又预策宸濠有变日储饷募兵浚湟増陴人莫测其意去郡后二载而濠果叛王守仁由吉安起兵竟得其力】
　　童器【万厯温州府志字大用平阳人治己未进士授工部主事分理临清厰移督漕河时刘瑾用事中贵借势横行见器特敛戢知镇远府民獠杂处恩威并行有星子□者煽乱计擒之郡赖以安后与监司有隙罢归】
　　朱文简【万厯温州府志字元可乐清人徙永嘉治举人教谕晋江迁增城令革常例金千余两谳狱多所平反时有峝寇侵暴文简屡战胜之歼其巨魁余党悉平】
　　曾显【泰顺县志字文焕由嵗贡生歴知永定县居官廉谨专务牧养时永定贼首朱四偏据一方久征不服显单骑入巢穴谕以大义遂降改令阳山政善民怀九载考最以母老终养】
　　侯廷训【旧浙江通志字孟学乐清人正德辛巳进士除南礼部主事着大礼辨数千言逮繋下狱谪泗州判官迁漳南兵备佥事建社仓平剧盗蠲虚粮革羡余寻以疑狱与御史争被劾罢归】
　　赵廷松【温州府志字子后乐清人嘉靖癸未进士为刑曹郎时大礼议起廷松偕同列伏阙力争被杖谪福宁州同知己又补靳州所在有惠政不以谪吏弛职业积迁至山西布政使】
　　王叔杲【永嘉县志字阳德嘉靖壬戌进士令靖江调常熟入为兵部员外出守大名诸属邑文风不振为建书院延师儒课之才贤奋起擢松江兵备诸所经画水利海防足垂永頼寻晋叅政归】
　　叶世德【永嘉县志字有懐乐清人徙永嘉嘉靖举人授广昌令益藩新置王庄民称不便径申文止之新学校创义仓与民兴利擢漳州同知职海防兼番舶税力革夙弊一切餽遗谢却之迁楚藩长史致仕】
　　孙昭【温州府志字明德永嘉人嘉靖甲辰进士令永丰补魏县削弊惩姧政称异等擢云南道御史巡茶陜西更定茶马法至今便之】
　　王良心【永嘉县志字性徳隆庆辛未进士授増城令邑地僻民贫多剽掠良心至赈民养士修学筑城邑以大治寻擢兵科给事中】
　　叶承遇【福建通志字思章温州人万厯五年知莆田先是田分官民赋有轻重承遇欲均田为一而念浮粮难摊会有履亩之命即以丈出余田折补其额闾里便之又编派里甲悉为更定即豪贵无所避至今谈均田均役者必首称承遇云】
　　王继明【永嘉县志字用晦万厯甲戌进士授当涂令兴利除害奸党敛迹邑当孔道时张居正母丧驰驿还楚所过皆结防相候继明无所加礼居正衔之坐降级赴赣幕连署瑞金宁都安远三邑皆以循卓称久之补乐安令奏最擢南曹厯守镇江襄阳太平三郡陞四川按察使卒防人以宋王十朋曾宦于此合祠祀之名二王祠】
　　张德明【分省人物考号毅宇乐清人万厯丙戌进士授刑部主事厯郎中出守宁国矿使至郡人情汹汹徳明阳为款语阴实铲其距角部勒党从得不横噬一郡帖然擢湖广副使以叅政致仕】
　　呉宝秀【旧浙江通志字汝珍平阳人万厯己丑进士厯迁南康知府甫六十日决滞狱殛奸民一郡肃然巨珰李道税湖口穷捕商艘波及郡民宝秀持不可遂诬奏逮诏狱妻陈氏请同行不得雉经以殉合郡哭送境上郡民陈英熊烺辈叩阍愿以身代台省交章论救会星变乃得宥归上亦悟撤李道回诏以有司代其任熹宗立赠太仆寺少卿】
　　处州府
　　宋
　　何琬【两浙名贤录字子温龙泉人皇祐进士七歴监司神宗尝疏其名于屏曰政事何琬文章叶涛后官至龙图阁学士】
　　祝粹【括苍彚纪字子元丽水人元祐进士为分水令有政声百姓生子皆以其姓为字】葛源【西江志字宗圣丽水人以泰和簿摄吉水令吏舞弊者悉置以法有毛氏寡妇诉子不孝源以恩义説之不从密使人觇有与间语者捕得之乃谋诬其子也穷治具服县距州远民输租苦于挽运源始议置县仓民便之】
　　张着【两浙名贤录字少微龙泉人崇宁进士知永康县有惠政绍兴中歴守临江平易近民户口增七万余部使者以治最闻时兵荒民鲜习儒着建学以造士上将用着而以鲠直忤时相竟出知筠州卒于官】
　　张端礼【李纲张端礼墓志字南仲龙泉人崇宁五年进士授陈留县主簿歴知常州武进县调无为军司录事乞祠卒端礼平居循谨及涖官从事剸繁治剧应刃辄解武进剧邑号称难治端礼下车未几吏畏民爱有所号召榜之邑间趋应如响未尝遣吏持符至村疃间官无为地僻政窳端礼随事纠正多所裨益朝廷降钱和籴部送吏悉以鬻盐钞会钞法改诸郡恐失期则令民户均赔端礼持不可曰规利失钱吏也奈何以诿民且朝廷以百姓困乏故降籴本今反取之殆非布宣德泽之意乃具奏而以吏系狱会赦吏得释而民不扰者端礼之力也】
　　沈造【两浙名贤录字次仲缙云人政和中进士知漳浦县海寇作乱将及境闻造有政声即引去曰母惊沈公及判潮时有韩山神歳须男女以祭造至即焚其庙毁像得巨蛇杀之凶祀遂絶议者以方韩昌黎之驱鳄云】
　　张溥【括苍彚纪字德施龙泉人绍兴中进士知莆田县淳熙九年差知岳州陛对论常平亏欠之弊欲令州县申具实数寛其已往之罪讲明方来之法复论欲令忠顺官任满迭相注授稍令待缺以寛廪给上首肯之除福建叅议未赴卒】
　　陈汝锡【挥尘三录字师禹处州人以才猷宣力于中兴之初髙宗自四明还会稽汝锡领帅浙东当抢攘之后安辑经理美效甚着适秦桧素懐睚眦以他罪坐贬单州团练副使漳州安置两浙名贤录汝锡绍圣五年进士邑之登苐自汝锡始着有鹤溪集十二卷】
　　季南夀【括苍彚纪字元衡龙泉人登绍兴进士知简州奸摘伏如神徙守睂阳民夜苦暴水南夀出令救一人者与已俸五缗活人甚众后上疏乞休进直显谟阁致仕】
　　张商卿【括苍彚纪字宗尹龙泉人绍兴进士知滁州极论屯田之害谓开耕之初率民田充数名曰借献其实攘取募民代钱名曰和雇其实差科后官至淮南转运判官】
　　何佾【两浙名贤录字德献龙泉人以荫调福州古田簿时方弱冠遇事通解摄县事取滞狱决遣之轻重得情改于潜县治以最闻迁通判庐州就差知黄州黄多盗桴鼓夜鸣佾乃连乡舍保伍尽破其根株窟穴盗无所容奔走北境除荆湖南路提举茶盐事会盗发广西陷藤浔髙化四郡都督张浚奏佾有戡乱才遂除经畧安抚广南西路盗闻风解散佾抚摩疮痍之民奉宣寛大之诏剔蠧除罅缮甲厉兵一路赖以保障者二十余年】
　　卢彦德【括苍彚纪字国华丽水人绍兴中进士知广德军建平县旧版籍有絶户物力钱抑民代输缣疋民苦之多逃亡彦德至大搜隠漏以实升降削虚产二千余户于是逃者复归两守蜀郡再歴宪曹并着声绩后官至朝请大夫】
　　田渭【括苍彚纪字伯清缙云人绍兴中进士为辰州教授五溪俗与中州殊絶渭创学宫刻典籍立程度推诚训育俗为一变迁司封郎除浙东提举常平嵗歉究心荒政除台婺处三州户科茶税又奏罢五等差夫送迎之扰民赖以安】
　　朱藻【括苍彚纪缙云人绍兴中进士知浦城县邑有剧寇前令莫敢谁何藻至悉置于法】程樟【两浙名贤录字乔仲松阳人官连州司理妖民龚陆以左道具狱樟为推究其诖误者数百人改知侯官聿新学宫日与博士弟子讲学习射彬彬向风晋守廉州政尚简静置平籴仓以济民饥官至广东西路宪使】
　　季吁【括苍彚纪字和叟龙泉人隆兴中进士歴开州知州节浮靡蠲宿逋奏除省额四千余缗减州额六百余缗寻擢东普知府普连年大饥吁讲求荒政至废寝食民甚赖之】
　　詹宗契【括苍彚纪字彦敷缙云人以世赏入仕终知南康建昌二州抚湖外之民讲救荒之术丞相叶淮尝举其廉能孝宗诏褒奬之】
　　黄邦彦【括苍彚纪字退翁缙云人嘉定中进士知雩都县吏以治盗请邦彦曰以民视民何忍为盗作廉寛公勤四铭刻于邑治以劝后人盗风遂息歴官至朝散大夫】
　　朱定【福建通志缙云人嘉定间知连江疏水利决淹狱正役版威惠并行吏民乐之】
　　季镛【两浙名贤录字伯韶栝苍人淳祐十二年知睦州时大水壊公私庐舍无数民苦溺且饥镛至虚己问俗首蠲私苗十六力请于朝寛京府籴之令发廪分赈捐抽解场木予被水之家未几顿复旧观民忘昏垫后官至两浙转运使】
　　潘自中【括苍彚纪字时乂松阳人为江州司理有呉门盐商牵连就系吏承上意欲加之罪没入其赀自中曰入人之罪以媚人吾不忍为也力雪免之州部将二人以军赋抵牾系狱统戎者以夙憾欲死之自中走白于府深明其诬二人赖以免】
　　元
　　赵巩【福建通志缙云人至元间为剑州路总管时兵戈甫息巩至一以廉静为先尤加意学校诸生立碑颂焉】
　　王翁【王袆王翁墓志字中实遂昌人为平江路呉县主簿郡守杜某素知其材大小政务悉以委之豪民顾钟朱郭四大姓怙势为不法则发其罪恶咸置于理除台州路黄岩判官亭户洪甲恃不统于有司恣为暴横杀平民吏白不宜问铉翁曰杀人之人乃可置不问耶逮捕系狱坐罪不少贷奸民有挟伪钞板诣官自首者觊事发因得诬连富人铉翁察其情诘之果自服立命焚其板居三年庶绩具举以中山府判官致仕】
　　明
　　应埙【括苍彚纪字伯和缙云人洪武初由儒士知太康县以廉谨称陞知荆门州治尚寛厚民多徳之永乐中致仕】
　　张彦方【崇祯处州府志字文钜龙泉人洪武中举孝廉歴官乐平知县剖断如神寃抑得理】王均【两浙名贤录字惟准青田人正统丙子举人选滨州知州属嵗大旱民无谷种流离满道均躬履村落贷种给耕又力请于朝得银万两民赖以济】
　　周雷【两浙名贤录字时敬松阳人由嵗贡判延安出镇神水督仓廪谨度支崇学典教恩威并行又以地髙乏水人多病渴乃令各凿井利济无穷及归民皆遮道泣饯不忍别】
　　金文【献徴录字尚德丽水人景泰辛未进士拜行人陞刑部员外郎真定顽民上封事官民被诬者累百余文奉命鞫之三日而情具奏徙其人于边在刑部十三年无私请托出为开封知府时屡嵗滛雨害稼黄河岸决百姓荐饥文亲履灾所验实奏免其赋又奏便民七事诏皆可之寻致仕崇祯处州府志文辞藻翰墨雅重文苑有好生录履素闲吟谳狱余典东防等稿】
　　郑宣【括苍彚纪字士达丽水人治癸丑进士选御史绰有风裁以抗礼逆瑾谪兴化推官多善政寻陞江西佥事御寇有功进阶叅议乞归崇祯处州府志着有宋元纲目愚管郡志补遗古栝遗芳等书】
　　沈【括苍彚纪字景明云和人治乙丑进士累官山东副使适王镗寇发势甚猖獗设法勦絶境頼以宁未几致仕】
　　汪瑛【括苍彚纪字子修丽水人正德戊辰进士任兵部主事歴陞福建副使勦泉州贼一方以定会入觐卒于途家无嬴积】
　　叶祯【括苍彚纪字瑞卿丽水人嘉靖戊子举人授宜黄知县刚介不阿改巴东节用爱民上下信服寻迁梧州府通判致仕】
　　李玺【括苍彚纪缙云人任重庆府推官公廉仁明考最擢知赵州苦节惠民甫五月卒民建仰德祠以祀】
　　李珉【两浙名贤录缙云人任延平司李鞫狱明允人称不寃有父讼其子者其孙曲防其父珉曰尔知为父之子不知父即祖之子也三人叩头悔罪闻风者亦无不感化寻迁抚州别驾时峒寇出没珉布德惠严规画境土肃清寻致仕】
　　戴濂【崇祯处州府志字希茂丽水人嘉靖壬戌进士授行人量移比部虑囚陜西多所平反擢知饶州府镇以清静豪猾扞网一无所贷调浔州府罢牛税减盐钱严冢挟赎之禁浔俗为之一变寻移病归】
　　郑文茂【崇祯处州府志字实夫缙云人嘉靖癸丑进士授刑部主事歴本部郎出守承天多善政迁四川兵备副使勦巨寇何勉笃斥贪墨革支应民歌颂之】
　　黄一阳【处州府志字旋化遂昌人万歴癸巳选贡授沧州判官陞藤县令地产异草人食之立死恶少每恃以诬人一阳下车首着为禁在任二年鲜有以人命讼者寻卒于官】
　　李逢雷【处州府志字子敬缙云人以例贡授光禄寺署丞陞辽州同知州治在万山中多旷土因劝民植茶果垦土田应罚锾者视垦亩多寡为差民争毕力得田数千亩擢福建盐运副使】
　　国朝
　　呉从谦【湖南名宦册景宁人由拔贡知临武县抚辑流移均平徭役多善政寻陞武冈知州】张翀【福建名宦册字南溟丽水人康熙七年令罗源耿逆播虐纵党四出剥民翀笞而逐之境外婴逆怒胁知府王之仪揭罢之仪持不可逆乃檄召翀翀单骑之省百姓从行甚众逆党谋于中途窘辱望见之不敢动卒于官邑人构祠祀焉】







　　浙江通志卷一百七十
<史部,地理类,都会郡县之属,浙江通志>
　　钦定四库全书
　　浙江通志卷一百七十一
　　人物【四】
　　武功【一】
　　易重丈人诗称元老揆文奋武二者兼资两浙虽以文物称而虎臣辈岀莫不谋勇并施奇正互用其有保障一方効忠宣力者均为民社之赖邦家之光
　　皇朝声灵赫濯将帅尽干城选凡折冲御侮建树勳庸
　　载在旂常用昭史册矣志武功
　　杭州府
　　汉
　　辕终古【史记东越列传东海王余善闻汉兵临境发兵距汉道天子遣楼船将军杨仆出武林元封元年入东越东越使徇北将军守武林败楼船军数校尉杀长吏楼船将军率钱唐辕终古斩徇北将军为御儿侯注正义曰辕姓终古名】
　　孙坚【三国呉志本传字文台富春人年十七与父共载船至钱唐会海贼胡玉等掠取贾人财物于岸上分之坚谓父曰此贼可击操刀上岸以手东西指麾贼望见以为官兵捕之即委财物散走坚追斩得一级以还由是显闻府召署假尉会稽妖贼许昌起句章坚以郡司马募召精勇得千余人与州郡合讨破之除盐渎丞徙盱眙下邳丞中平元年黄巾贼张角起中郎将朱儁表坚为左军司马与儁并力奋击所向无前汝颍贼走保宛城坚身当一面登城先入众乃蚁附遂大破之拜坚别部司马边章韩遂作乱凉州中郎将董卓拒讨无功司空张温行车骑将军西讨表请坚与叅军事屯长安章遂闻大军至皆乞降军还拜议郎时长沙贼区星攻围城邑以坚为长沙太守到郡亲率将士施设方畧旬月之间克破星等周朝郭石亦帅徒众起零桂与星相应遂越境寻讨三郡肃然录前后功封坚乌程侯董卓擅朝政横恣诸州郡竝兴义兵讨卓坚亦举兵前到鲁阳与袁术相见术袁坚领豫州刺史卓寻徙都西入闗坚乃至雒修诸陵引军还术使坚击刘表表遣黄祖逆于樊邓之间坚击破之追渡汉水遂围襄阳单马行岘山为祖军士所射杀坚子权称尊号諡曰武烈皇帝】
　　孙策【三国呉志本传坚子字伯符坚初兴义兵策居舒与周瑜相友收合士大夫江淮间人咸向之坚薨渡江居江都呉景时为丹阳太守策就景因缘召募得数百人兴平元年从袁术术甚竒之以坚部曲还策术常叹曰使术有子如孙郎死复何恨遣策攻庐江太守陆康拔之策説术平定江东术表策为折冲校尉行殄寇将军兵才千余骑数十匹宾客愿从者数百人比至歴阳众五六千策渡江转鬭所向皆破莫敢当其锋呉人严白虎等众各万余人处处屯聚策曰虎等羣盗非有大志此成禽耳遂引兵渡浙江据会稽屠东冶乃攻破虎等尽更置长吏策自领会稽太守时袁术僭号策以书责而絶之曹公表策为讨逆将军封呉侯建安五年曹公与袁绍相拒于官渡策阴欲袭许迎汉帝密治兵部署诸将未发为故呉郡太守许贡客所杀策创甚呼权佩以印绶谓曰举江东之众决几于两陈之间与天下争衡卿不如我举贤任能各尽其心以保江东我不如卿卒年二十六权追諡曰长沙桓王】
　　三国呉
　　孙静【通志宗室传字幼台坚季弟也坚始举事静纠合乡曲宗族以为保障策破刘繇进攻会稽静与策会于钱唐时太守王朗拒策于固陵策不能克静説策曰朗负阻城守难可卒拔查渎南去此数十里道之要径宜从彼据其内所谓攻其无备出其不意者也策曰善至昏暮四维然火诳朗便分军夜投查渎道袭髙迁屯朗大惊帅兵前战策破之遂定会稽表拜静为奋武校尉权统事迁昭义中郎将终于家子瑜字仲异建安九年领丹阳太守十一年与周瑜兵讨麻保二屯破之后从权拒曹公于濡须迁奋威将军建安二十年卒瑜弟皎字叔朗拜防军校尉时曹公数出濡须皎每赴拒号为精鋭迁都防督夏口轻财能施善于交结常下令曰今所诛者曹氏其百姓何罪自今以往不得击其老弱由是江淮间多归附者后吕防袭南郡命皎为后继定荆州建安二十四年卒皎弟奂字季明皎卒代统其众以扬武中郎将领江夏太守黄武五年权攻石阳奂使所部将军鲜于丹帅五千人先断淮道自帅五千人为军前锋降髙城得三将大军引还权过其军见军阵整齐叹曰初吾忧其迟钝今治军诸将少能及者吾无忧矣拜扬威将军封沙羡侯】
　　孙贲【通志宗室传字伯阳父羌坚同产兄也坚于长沙起义兵贲从征伐坚薨依袁术术表贲领豫州刺史转丹阳都尉讨平山越时策已平呉会二郡贲与策征庐江太守刘勳江夏太守黄祖军旋定豫章贲领太守后封都亭侯卒子隣嗣隣年九嵗代领豫章讨平叛贼政绩修理召还武昌为绕帐督迁夏口沔中督威远将军所居任职赤乌十二年卒贲弟辅字国仪以扬武校尉佐策平二郡策讨丹阳七县使辅西屯歴阳以拒袁术又从策讨陵阳生得祖郎等策西袭庐江太守刘勲辅随从身先士卒有功策上辅庐江太守迁平南将军领交州刺史】
　　呉景【三国呉志呉夫人传夫人弟景呉人徙钱唐常随坚征伐有功拜骑都尉袁术上景领丹阳太守孙策与孙河吕范依景合众共讨泾县山贼祖郎郎败走会景为刘繇所迫复北依术术以为督军中郎将与孙贲共讨樊能于麋于横江又击笮融薛礼于秣陵时策被创牛渚降贼复反景攻讨尽禽之从讨刘繇繇奔豫章策以景为丹阳太守汉遣议郎王誧衔命南行表景为扬武将军领郡如故】
　　徐琨【三国呉志徐夫人传夫人父琨富春人随坚征伐有功拜偏将军随策讨樊能于麋等于横江击张英于当利口而船少欲驻军更求琨母时在军中谓琨曰恐州家多发水军来逆人则不利矣如何可驻耶宜伐芦苇以为泭佐船渡军琨具啓策策即行之众悉俱济遂破英击走笮融刘繇策表琨领丹阳太守会呉景复为丹阳守琨以督军中郎将领兵从破庐江太守李术封广德侯后从讨黄祖中流矢卒子矫嗣侯讨平山越拜偏将军矫弟祚亦以战功至于芜湖督平魏将军】
　　凌统【三国呉志本传字公绩余杭人父操轻侠有胆气孙策初兴每从征伐常冠军履锋迁破贼校尉及权统军从讨江夏入夏口先登破其前锋轻舟独进中流矢死统年十五权以操死国事拜统别部司马使摄父兵从击山贼统率厉士卒身当矢石所攻一面应时披壊遂大破之权复征江夏统为前锋行入右江斩黄祖将张硕时吕防败其水军而统先其城于是大获权以统为承烈都尉与周瑜拒破曹公于乌林遂破曹仁迁为校尉又从破皖拜荡寇中郎将从往合肥为右都督时权彻军前部己发魏将张辽奄至津北前兵已远势不相及统率亲近三百人陷围扶扞权出敌已毁桥桥之属者两版权策马驱驰统复还战左右尽死身亦被创度权已免乃还桥败路絶统被甲潜行权既御船见之惊喜拜偏将军权勅属城凡统所求皆先给统素爱士士亦慕焉得精兵万余人会病卒权闻之减膳流涕二子烈封内养于宫追录统功封烈亭侯】
　　全琮【三国呉志本传字子璜钱唐人父柔会稽东部都尉孙策到呉柔举兵先附策表柔为丹阳都尉琮显名远近权以为奋威校尉授兵数千人使讨山越因开募召得精兵万余人出屯牛渚稍遣偏将军建安二十四年封阳华亭侯黄武元年魏以舟军大出洞口权使吕范督诸将拒之军营相望敌数以轻船钞击琮常带甲仗兵伺敌数千人出江中击破之枭其将军尹卢进封钱唐侯四年假节领九江太守七年权到皖使琮与陆逊击曹休破之于石亭是时丹阳呉会山民复为寇贼攻没属县权分三郡险地为东安郡琮领太守明赏罚招诱降附数年中得万余人权召琮还牛渚罢东安郡嘉禾二年督步骑五万征六安六安民皆散走诸将欲分兵捕之琮曰夫乘危徼幸举不百全者非国家大体也今分兵捕民得失相半纵有所获犹不足以弱敌而副国望如或邂逅亏损非小与其获罪宁以身受之不敢徼功以负国也赤乌九年迁右大司马左军师十二年卒】
　　全绪【三国志注琮长子绪幼知名奉朝请出授兵稍迁武将军牛渚督孙亮即位迁镇北将军东闗之役绪与丁奉建议引兵先出以破魏军封一子亭侯】
　　南北朝
　　呉喜【宋书本传临安人渉猎史汉颇见古今为主图令史沈庆之征蛮请喜自随建义事平以喜为主书擢河东太守大明中黟歙二县有亡命数千人攻破县邑世祖遣喜将数十人至二县诱説羣贼贼即日归降太宗即位东兵急喜请得精兵三百致死于东上大悦即假建武将军简羽林勇士配之议者以喜刀笔主者不尝为将不可遣巢尚之曰喜昔随沈庆之屡经军旅性既勇决又习战阵若能任之必有成绩喜乃东讨百姓闻呉河东来便望风解散故喜所至克捷封竟陵县侯东土平定又率所领南讨迁辅国将军寻阳太守南贼退走喜追讨平定荆州泰始四年改封东兴县侯除淮陵太守五年魏寇豫州喜统诸军出讨大破魏于荆亭六年又率军向豫州拒魏加假节督豫州诸军事明年还京死子徽民袭爵】
　　杜棱【南史本传字雄盛钱唐人少落泊游岭南事梁广州刺史萧映映卒从陈武帝平蔡路养李迁仕皆有功梁元帝承制授石州刺史上陌县侯侯景平后武帝镇朱方以棱监义兴琅琊二郡武帝诛王僧辩召与同行东征杜龛留棱与安都居守徐嗣徽任约引齐师济江攻台城安都与棱随方抗拒未尝解带以功除右卫将军丹阳尹文帝即位迁领军将军改封永城县侯太建元年出为呉兴太守二年徴为侍中寻加特进防军将军棱歴事三帝并见恩宠卒于家】
　　骆牙【陈书本传字旗门临安人梁太清末世祖避地临安牙母陈覩世祖仪表知非常人宾待甚厚及世祖为呉兴太守引牙为将帅从平杜龛张彪等每战辄先锋陷阵勇冠众军世祖即位封常安县侯迁越州刺史初牙母之卒也于时饥馑兵荒至是始诏赠牙母常安国太夫人諡曰恭太建八年迁散骑常侍入直殿省十年授丰州刺史至德二年卒】
　　隋
　　陆知命【隋书本传字仲通富春人性好学通识大体释褐陈始兴王行叅军陈亡归于家会髙智慧等作乱于江左晋王广镇江都以其三呉之望召令讽谕反者知命説下贼十七城得其渠帅陈正绪萧思行等三百余人以功拜仪同三司知命见天下太平劝髙祖都洛阳因上太平颂以讽焉诣朝堂上表请使髙丽曰昔轩辕驭厯既缓夙沙之诛虞舜握图犹稽有苗之伐陛下当百代之末膺千载之期四海廓清三边底定惟髙丽小竖狼顾燕垂王度舍每懐遵养者良由恶杀好生欲谕之以德也臣请以一节宣示皇风使彼君臣面缚阙下授普宁镇将炀帝嗣位拜治书侍御史辽东之役为东暆道受降使者卒于师】
　　唐
　　褚璆【唐书褚遂良传璆字伯玉遂良曽孙擢进士第累拜监察御史里行先天中突厥围北廷诏璆持节监总督诸将破之迁侍御史拜礼部员外郎】
　　五代
　　钱镠【五代史呉越世家字具美临安人里中有大木镠幼时与羣儿戏木上镠坐大石指麾羣儿为队伍号令颇有法羣儿皆惮之壮善射与槊稍通图纬诸书唐干符二年浙西裨将王郢作乱石鉴镇将董昌募乡兵讨贼表镠偏将击郢破之时黄巢攻掠浙东至临安镠出竒兵邀之与劲卒二十人伏山谷中巢先锋度险皆单骑镠伏弩射杀其将巢兵乱镠引劲卒蹂之斩首数百级乃引兵趋八百里八百里地名也告道旁媪曰后有问者告曰临安兵屯八百里巢众至闻媪语皆曰十余卒不可敌况八百里乎急引兵过都统髙骈表昌为杭州刺史昌以镠为都指挥使中和二年越州观察使刘汉宏与昌有隙遣弟汉宥屯兵西陵镠率八都兵渡江窃取军号斫其营营中惊扰因焚之汉宥败走汉宏复遣将黄珪何肃屯诸暨萧山镠皆击破之四年汉宏遣将朱褒施坚实等以舟兵屯望海镠出平水破褒等于曹娥埭进屯丰山坚实降遂攻降越州汉宏走台州刺史执汉宏送镠斩于会稽镠奏昌代汉宏而自居杭州光啓三年拜镠左卫大将军杭州刺史是嵗润州帅周宝奔常州镠遣将成及杜棱等攻常州取宝以归昭宗拜镠杭州防御使是时杨行密据淮南镠取苏常唐升越州威胜军以昌为节度使杭州武陵军拜镠都团练使景福二年拜镇海军节度使干宁二年董昌反镠以状闻昭宗下诏封镠彭城郡王浙江东道招讨使昌遣将崔温等屯香岩石侯镠遣顾全武攻昌斩温昌兵败全武执昌归杭州行至西小江昌投水死拜镠镇海镇东军节度使加检校太尉中书令赐铁劵镠如越州受命还治钱塘号越州为东府光化元年移镇海军于杭州加镠检校太师改镠乡里曰广义乡勳贵里镠素所居营曰衣锦营婺州刺史王坛叛杨行密遣将康儒应坛镠败儒于轩渚坛奔宣州诏镠图形凌烟阁升衣锦营为衣锦城石鉴山曰衣锦山大官山曰功臣山天复二年封越王天祐元年封呉王镠建功臣堂立碑纪功四年升衣锦城为衣锦军梁太祖即位封呉越王开平二年加镠守中书令改临安县为安国县广义乡为衣锦乡四年杨渥将周本陈章围蘓州镠遣弟锯镖救之大败本等干化元年加镠守尚书令兼淮南宣润等道四面行营都统制贞明三年加镠天下兵马都元帅开府置官属唐庄宗入洛赐镠玉册金印镠以镇海等军节度授其子元瓘自称呉越国王长兴三年卒年八十一諡曰武肃】
　　钱元瓘【五代史呉越世家原名传瓘字明宝少为质于田頵頵叛于呉杨行密会越兵攻之頵战死元瓘得归镠卧病诸将皆曰元瓘从王征伐最有功请立之镠召元瓘曰诸将许尔矣袭封呉越国王天福六年卒諡文穆十国春秋处州刺史卢约弟佶寇永嘉傅瓘承王命伐永嘉佶列巨舟四十艘于清澳海门以邀我师傅瓘谓诸将曰贼鋭卒尽在此矣姑弗与战当由他道竟袭贼垒出其不意必成擒也于是自安固江登陆而袭之遂斩佶资治通鉴呉行营招讨使李涛帅众二万出千秋岭攻呉越衣锦军镠以傅瓘为北面应援都指挥使救之千秋岭险狭传瓘使人伐木以断呉军之后而击之呉军大败擒涛以归呉遣宣州副指挥使花防将兵会广德镇使涡信屯广德将复寇衣锦军傅瓘就攻之拔广德获防信以归文献通考钱镠大举伐呉以传瓘为诸军都指挥使帅战舰五百艘自东洲以进呉遣将拒之傅瓘命每船皆载灰豆及沙战于浪山江呉船乗风而进傅瓘引舟避之既过自后随之呉回船与战傅瓘使顺风扬灰呉人不能开目及船舷相接傅瓘使散沙于己船而散豆于呉船豆为战血所渍呉人践之皆僵仆传瓘因纵火焚呉船呉兵大败】
</div>
    <div class="pagination">
<a href="浙江通志_page493.html">上一页</a><span>...</span><a href="浙江通志_page489.html">489</a><a href="浙江通志_page490.html">490</a><a href="浙江通志_page491.html">491</a><a href="浙江通志_page492.html">492</a><a href="浙江通志_page493.html">493</a><span class="current-page">494</span><a href="浙江通志_page495.html">495</a><a href="浙江通志_page496.html">496</a><a href="浙江通志_page497.html">497</a><a href="浙江通志_page498.html">498</a><a href="浙江通志_page499.html">499</a><span>...</span><a href="浙江通志_page495.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
