<!DOCTYPE html>
<html>
 <head>
  <meta charset="utf-8"/>
  <title>
   至大金陵新志 - 第 13 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   至大金陵新志 - 第 13 页/共 73 页
  </h1>
  <div class="content">
   九年庚寅   三月己丑幸国学亲临讲席赐祭酒以下帛有差诏皇太子以及王侯之子年可从师者皆入学初置本业寺在蒋山里
十年辛卯(六月嘉莲生一茎三花于乐游苑九月丙申天西北隆隆有声赤气下至地十二月山车见于临城) 　 正月祀南郊大赦　尚书左仆射张稷出为青冀二州刺史　祀明堂　上敦睦九族朝士有犯罪屈法申之百姓有罪则按之如法尝因郊祀有秣陵老人遮车驾言曰陛下为法急于庶民缓于权贵非长久之道诚能反是天下幸甚上于是宽之初作宫城门三重及开二道　初置解脱寺帝为宣德皇后造在太清里内 
十一年壬辰(二月野蚕成茧) 
十二年癸巳 　 正月祀南郊大赦　诏掩骼埋胔　新作太极殿改为十三间六月新作太庙增基九尺　纪为刺史诏曰真白俭素是其清也临财能让是其廉也知法不犯是其慎也庶事无留是其勤也纪持为帝爱故先作扬州牧 
十三年甲午(老人星见) 　 二月耕藉田孝悌力田增爵一级大赦宋齐藉田皆用正月至是始用二月及致斋先农立子纶为邵陵王绎为湘东王纪为武陵王　堰淮水以灌寿阳　为宝志造劝善寺 
十四年乙未(魏宣武帝恪殂太子诩立) 　 正月冠太子于太极殿大赦天下赐为父后者爵一级祀南郊是冬寒甚浮山堰士卒死者什七八　魏胡太后作永宁寺饰以珠玉锦绣 
十五年丙申(三月朔日蚀) 　 冬十一月交州刺史李畟斩反者李宗孝传首建康　景在州尤称明断符教严整有田舍老姥诉得符还至县县吏未即发姥语曰萧监州符如火汝手何敢留之其为人所畏敬如此 
十六年丁酉 　 正月祀南郊诏尤贫家勿收今年三调恤理冤狱并赈孤老鳏寡不能自存者　二月耕藉田赦罪人敕太医不得以生类为药郊庙牲牷皆代以面其山川诸祀则否时朝野諠哗以为宗庙去牲乃是不复血食帝不从冬诏以宗庙犹用脯修更议以饼代脯其余尽用蔬果起至敬殿景阳台置七庙座每月中再设净醮 
十七年戊戌 　 二月大赦临川王宏妾弟法寿杀人匿府中上敕宏出之即日伏罪上幸光宅寺有盗伏于骠骑航上将行心动乃于朱雀航过事发称为宏所使上泣谓宏曰汝何为者我非不能为汉文帝念汝愚耳 
十八年己亥(七月甲申老人星见) 　 正月祀南郊　大赦天下初置惠日寺 
普通元年庚子(正月丙子日蚀七月淮江海三渎并溢九月乙亥夜有日见于东方光烂如火) 　 正月改元大赦扶南高丽及河南国皆遣使贡献 
二年辛丑 　 正月祀南郊　诏置孤独园于建康收养穷民大赦二月祀明堂改作南北郊　徙藉田于东郊外十五里　琬琰殿火延烧后宫三千余间 
三年壬寅(五月壬辰朔日蚀) 　 五月大赦　诏公卿百寮各上封事连帅郡国举贤良方正直言之士　婆利白提国遣使贡献造猛信尼寺 
四年癸卯(十一月癸未朔日蚀) 　 正月祀南郊大赦　祀明堂二月耕藉田议罢铜钱始铸铁钱狼牙修国遣使贡献 
五年甲辰(六月乙酉龙关于曲阿陂西行至建陵所过树木皆折地开数十丈) 　 征北将军元澍率众侵魏置众造寺散骑常侍朱异始掌机密军旅谋议方镇改易朝仪诏敕皆典之 
六年乙巳 　 正月祀南郊大赦　上幸白下城履行六军顿所召元法僧及元略还建康法僧驱彭城吏民万余人南渡 
七年丙午 　 正月大赦诏在外郡县各举所知凡是清廉咸须闻荐十一月大赦河南高丽林邑滑国并遣使贡献　宏卒帝曰孔休源才识通敏实应此选乃授宣惠将军监扬州事神州都会簿领殷繁休源剖断如流旁无私谒画决辞讼夜览坟籍每车驾巡幸常以军国事委之时人名为兼天子　魏葛荣作乱称帝国号齐 
大通元年丁未 　 正月祀南郊诏流亡者复其宅业蠲役五年尤贫者勿令出今年三调孝悌力田赐爵一级刱同泰寺寺在宫后别开一门名大通门对寺之南门展夕幸寺讲议辛未上幸寺舍身甲戌还宫大赦改元林邑师子高丽等国各遣使贡献置园居尼寺 
二年戊申(魏主子攸立) 　 二月筑寒山堰四月魏尔朱荣废其君杀胡太后国大乱北海临淮汝南诸王并割地来奔豫州郢州北青州南荆州皆以地来降 
中大通元年己酉(震击大航华表然尺六月都下疫甚) 　 正月祀南郊大赦祀明堂六月都下疫甚帝于重云殿为万姓设救苦斋以身为祷九月上幸同泰寺设四部无遮大会释御服持法衣行清净大舍以便省为房素床瓦器乘小车私人执役升讲堂法座为四部大众开涅盘经题群臣以钱一亿奉赎皇帝三请乃许又设四部无遮大会道俗五万余人会毕御金辂还宫御太极殿大赦改元盘盘蠕蠕国并遣使朝贡初置禅严寺遣将军陈庆之送元颢入洛阳寻为尔朱荣所弒 
二年庚戌(魏主恭立寻为高欢所废) 　 幸同泰寺　林邑扶南遣使贡献　魏函朱兆弒其君子攸高欢起兵讨之 
三年辛亥(魏高欢复立安定王朗寻并恭弒之立孝文帝之孙修魏自太祖丙戌立国凡十二主一百四十九年而分东西) 　 正月祀南郊大赦二月祀明堂四月太子统薨太子自加元服上即使省录朝政百司奏事填委太子辨析诈谬秋毫必睹但令改政不加按劾平恕仁孝详见后传中太子葬其母丁贵嫔遣人求墓地之吉者或赂宦者俞三副求卖地上命市之葬毕有道士云此地不利长子乃为蜡鹅及诸物埋于墓侧宫监鲍邈之魏雅初有宠于太子邈之晚见疏密启上云雅为太子厌祷上遣人捡掘果得鹅物大惊将穷其事徐勉固谏而止但诛道士太子终身惭愤不能自明及卒朝野惋愕建康男女奔走宫门号泣道路上征其长子华容公欢衔其前事卒不立立太子母弟晋安工纲为皇太子　赦赐为父后者爵一级及忠孝文武精勤并如之　封华容公欢枝江公誉曲阿公言并为王久之鲍邈之坐诱略人罪不至死太子纲追思昭明之冤挥泪诛之　宗族有服属者并赐汤沐食乡亭侯远近为差　狼牙修国遣使贡献十月幸同泰寺讲涅盘经 
四年壬子(七月甲辰星陨如雨) 　 二月封诸王嫡子为王邵陵王纶有罪免为庶人立太子纲之长子大器为宣城王十月置制旨孝经助教一人生十人专通上所释孝经义高丽遣使朝贡 
五年癸丑(正月戊申京师地震己酉长星见五月京师大水  西魏孝武帝入长安) 　 正月祀南郊忽闻异香三随风至及行事奏乐拜毕有神光圆照坛上五色食顷乃灭大赦　祀明堂　二月上幸同泰寺讲般若经会者数万人　南波斯盘盘遣使朝贡初置法苑寺 
六年甲寅(夏四月癸丑日蚀十二月西南有雷声止地) 　 二月耕藉田大赦百济遣使贡方物四月将军元庆和率众侵魏 
大同元年乙卯(十月黄尘如雪) 　 正月大赦改元二月祀明堂耕藉田高丽丹丹滑波斯等国朝贡上幸同泰寺铸银像  初置头陀寺万福尼寺本愿尼寺严西观 
二年丙辰(十一月雨尘如雷揽之盈匊是月都下地生白毛长二尺) 　 正月诏求谠言及令文武官举士上为文帝作皇基寺命有司求良材曲阿弘氏自湘州买巨材东下南津校尉孟少卿诬为劫杀之役其材以为寺　二月耕藉田江子四上封事极言政治得失诏曰古人有言屋漏在上知之在下朕有过失不能自觉尚书可加检括详启十月诏大举伐东魏　幸同泰寺设无碍大斋魏遣使求和许之　初置慈恩寺普化化成福兴善业寒林等寺 
三年丁巳(四月壬寅大雨灰黄色冬地大震年饥) 　 正月祀南郊大赦二月耕藉田东魏遣兼散骑常侍李谐来聘谐至建康上引见与语应对如流谐等出上谓左右曰朕今日遇勍敌卿辈常言北问全无人物此等何自而来四月朱雀门灾修长千寺阿育王塔出佛瓜发舍利上幸寺设无碍会大赦使散骑常侍张皋报聘东魏 
四年戊午(正月辛酉朔日蚀) 　 二月耕藉田东魏遣郑伯雅来聘　七月东冶徒李胤之得如来舍利大赦　遣散骑常侍刘孝仪聘东魏　八月诏淮南十二州饥馑逋租宿债勿收　阅武于乐游苑国子助教皇侃上礼记疏义五千卷置洞灵观 
五年己未   御史中丞参礼仪事贺琛奏南北二郊及藉田往还并宜御辇不复乘辂诏从之祀宗朝仍乘玉辇　祀南郊　扶南献生犀魏人来聘侍中柳豹聘于魏　是时都下讹言天子取人肝以饲天狗大小相惊日晚闭门持刀杖数月力止 
六年庚申(闰五月丁丑朔日蚀始兴生嘉禾一茎十七穗) 　 二月耕藉田　河南王遣使献马及方物求经论十四条并请制所定涅盘经般若经金光明经讲疏一百三卷东魏来聘大赦 
七年辛酉 　 正月祀南郊大赦　祀明堂二月耕藉田　宫城西立士林馆延集学者　宕昌蠕蠕各遣使贡方物　百济王求涅盘经疏及医工画师毛诗博士并许之 
八年壬戌 　 安成郡刘敬躬反改元永汉置官属进逼豫章江州刺史湘东王绎遣司马王僧辩讨斩之　罢所在女丁役　陈霸先平广州反者 
九年癸亥(正月丙申地震生毛) 　 自新亭凿渠通新林浦置江潭苑未成而侯景乱 
十年甲子(十一月大雪八尺) 　 上谒建宁陵使太子守宫城陵上有紫云覆久而乃散帝望陵流涕所沾草木变色陵旁先有枯泉是时流水香洁帝哭于修陵又于皇基寺设法会赐兰陵老少位各一阶所经县邑放今年租调周赋还旧乡诗　幸京口城北固楼更名北顾幸回宾亭宴乡里故老及所经近县迎俟者少长数千人各赉钱二千东魏遣魏季景来聘 
十一年乙丑(华林园震) 　 东魏遣李奖来聘　震华林园光严殿帝自贬拜谢上天累刻乃止置履道寺渴寒寺诏有罪者复听入赎散骑常侍贺琛启陈四事上恶其触实大怒 
中大同元年丙寅(二月曲阿县建陵隧口石辟邪起舞有大蛇斗隧中其一被伤奔走又青虫食陵树叶俱尽四月丙戌同泰寺浮图灾六月辛巳天有声如雷及风水相薄之音) 　 东魏迁蔡邕所书石经于邺三月大赦　上幸同泰寺讲三慧经舍身为奴皇太子巳下群臣出钱亿万奉赎解讲大赦改元是夜同泰寺浮图灾上曰此魔也道高魔盛行善障生更起十二层浮图将成值侯景乱而止诏从今犯罪非大逆父母祖父母不坐以岳阳王（上下言）为雍州刺史上舍（上下言）兄弟而立纲内常愧之（上下言）兄弟亦怀不平言以朝多秕政襄阳形势之地梁业所其乃折节下士招募勇敢延纳规谏所部称治　渴盘陀国贡方物 
太清元年丁卯(正月朔日蚀不尽如钩二月白虹贯日) 　 正月祀南郊大赦　祀明堂二月耕藉田东魏司徒濮阳王侯景以河南十三州地来降以景为大将军封河南王大行台承制如邓禹故事平西咨议周弘正善占候前此谓人曰国家数年后当有兵起及闻纳景曰乱阶在此矣三月上幸同泰寺讲三慧经舍身如火通故事司州刺史羊鸦仁等率兵应接侯景四月群臣以亿万奉赎众默许百辟诣凤妆门上表帝三荅皆称顿首服兖冕还宫幸太极殿如初即位之礼大赦改元东魏遣李系来聘　神马出太子献宝马颂置幽严寺立仪香尼寺 
二年戊辰(正月朔两月相承如钩见西方六月天裂于西北长十丈阔二丈光出如电声动如雷七月庚寅朔日蚀十二月戊申天西北裂有光如火) 　 正月交州刺史杨（日票）司马陈霸先破屈獠洞斩李贲　五月上遣建康令谢挺徐陵聘东魏　侯景为东魏慕容绍宗所败奔寿阳闻朝廷与东魏和亲遂结临贺王正德自寿阳反以诛佞臣朱（上巳下廾）等为名上以邵陵王纶持节董督众军讨景景攻历阳太守庄铁以城降因说景曰国家承平岁久人不习战宜速趋建康可兵不血刃而成大功上开景临江问策于羊侃侃请以二千人急据采石使邵陵王袭取寿阳使景进不得前退失巢穴乌合之众自然瓦解朱异曰景必无渡江之志遂寝其议己酉景自横江济有马数百匹兵八千人是夕朝廷始命戒严景分兵袭姑孰朝廷犹不知正德之情命屯朱雀门宁国公大临屯新亭大府卿韦黯屯六门缮修宫城为备景至慈湖建康大骇赦东西冶尚方钱署及建康系囚以大器都督城内诸军事羊侃副之西兴公大春守石头谢禧元贞守白下韦黯柳津等守宫城诸门及朝堂　景至板桥遣徐思玉来求见实欲观城中虚实　辛亥景至朱雀桁正德帅众于张侯桥迎景景乘胜至阙下彭文粲等以石头降景景兵旛旗皆黑绕城既匝百道俱攻纵火烧大司马东西华门羊侃凿门窍下水沃火景作木驴攻城城上投石碎之又作尖头木驴侃作雉尾炬焚之景执侃子鷟示侃侃曰我倾宗报主犹恨不足岂计一子幸早杀之十一月戊午朔临贺王正德即帝位于仪贤堂下诏称普通　太子请上巡城至大司马门城上闻跸声皆鼓噪流涕众心粗安景初至建康谓朝夕可拔及屡攻不克人心离沮纵士卒夺民米及金帛子女米一石直七八万钱邵陵王纶入援京师赵伯超曰若从黄城大路必与贼遇不如径指钟山突据广莫门围解必矣纶从之夜行失道迂二十余里　庚辰旦营于蒋山景见之大骇欲走分三道攻纶纶与战破之　乙酉纶进军玄武湖侧与景对陈至暮景约明日会战纶许之安南侯骏见景军退以为走即与壮士逐之景旋军击之骏败走乘胜击纶诸军皆溃纶收余兵千余人入天保寺景焚寺纶奔宋方衡州刺史韦粲司州刺史柳仲礼入援湘东王绎将锐卒三万发江陵仲礼夜入粲营部分众军旦日会战诸将各有据守令粲顿青塘粲以青塘当石头中路贼必争颇惮之仲礼曰青塘要地非兄不可若疑兵少当更遣军相助乃使刘叔胤助之 
三年己巳(三月壬午火守心乙酉太白昼见) 　 正月丁巳柳仲礼自新亭徙营大桁会大雾韦粲军迷失道比及青塘夜已过半立栅未合景望见帅锐卒攻粲粲与子弟俱战死仲礼往救与景战于青塘大破之仲礼稍将及景而贼将文伯仁自后斫仲礼中肩马陷于淖骑郭山石救之得免　初台城之闭也公卿以食为念男女贵贱并出负米得四十万斛而不备薪刍鱼盐至是坏尚书省以为薪撒荐饲马军士无（月奚）或煮铠熏鼠捕雀食之御甘露厨有干苔味酸咸分给战士　侯景众亦饥抄掠无所获东城有米可支一年景伪求和运东城水入石头于是决放石阙前水百道攻城昼夜不息三月丁卯宫城陷景遣王伟入文德殿启称为奸佞所蔽领众入朝惊动圣躬今诣阙待罪上问景何在可召来景入见于太极东堂上神色不变问劳景景不敢仰视复至永福省见太子亦无惧容景退谓王僧贵曰吾尝跨鞍对阵矢刃交下而意气安缓了无怖心今见萧公使人自慑岂非天威难犯吾不可以再见之乃矫诏大赦自加大都督中外诸军录尚书事建康士民逃难四出上外为侯景所制内怀不平所求多不遂志饮膳亦为所节忧愤成疾五月丙辰上卧净居殿口苦索蜜不得再曰荷荷遂殂年八十六辛巳发高祖丧升梓宫于太极殿是日太子即帝位大赦景出屯朝堂分兵守卫 
简文帝（名纲字世赞武帝太子）大宝元年庚午东魏相高洋废其主善见自立国号齐） 　 正月大赦改元　侯景遣任约等帅众二万攻诸藩又遣侯子鉴帅舟师八千自帅徒兵一万攻广陵克之以子鉴为南兖州刺史镇广陵景还建康纳上女溧阳公主甚爱之请上禊宴于乐游苑畅饮三日还宫景与公主共据御床南面并坐群臣文武列坐侍宴　进景位相国封二十郡为汉正加殊礼　景自加宇宙大将军都督六合诸军事以诏文呈上上惊曰将军乃有宇宙之号乎　侯景征租入建康齐行台辛术帅众度淮断之烧其谷百万石遂围阳平　景自帅众讨杨白华于宣城白华力屈而降 
二年辛未 　 三月任约告急景自帅众西上闰月景发建康自石头至新林舳舻相接至西阳与徐文盛夹江筑垒文盛击破之景遁还建康　王僧辩督众军讨景陈霜先帅所部会之屯于巴丘西军乏食霸先分粮三十万资之初景既克建康常言吴儿怯弱须拓定中原然后为帝自巴陵败归猛将多死恐不能久存王伟说曰自古移鼎必须废立景从之乃使谢荅仁为诏书使吕季略赍入逼帝书废帝为晋安王出居永福省迎豫章王栋即帝位杀王侯在建康者二十余人使彭隽王修纂弒太宗十一月加景九锡置百官己丑栋禅位于景景即帝位于南郊其党数万皆吹唇鼓噪上殿大赦改元太始封栋为淮阴王谢荅仁李庆绪攻建德擒元頵李占送建康景截其手足以徇经日乃死 元帝(讳绎武帝第七子即位江陵改元)承圣元年壬申 　 正月湘东王绎命王僧辩等东击侯景　诸军发寻阳舳舻数百里陈霸先帅士三万舟舰二千自南江出湓口会僧辩于白茅湾筑坛歃血共读盟文流涕慷慨景闻之甚惧下诏赦湘东王绎王僧辩之罪众咸笑之　三月丁丑僧辩至姑孰侯子鉴以步骑万人挑战又以鸼（舟了）千艘载战士僧辩麾细船少却而以大舰断其归路大败之子鉴仅以身免走还建康景大惧涕下覆面引衾而卧良久叹曰误杀乃公僧辩督诸军至张公洲乘潮入淮进至禅灵寺前景召石头津主张宾使引淮中艖（舟步）及海艟以石缒之塞淮口缘淮作城自石头至朱雀街十余里楼堞相接僧辩问计于霸先霸先曰前柳仲礼以千万兵隔水而坐韦粲在清溪竟不渡岸贼登高望之表里俱尽故能覆我师今围石头须渡北岸　壬午霸先于石头西落星山筑栅众军次连八城直出石头西北景恐西州路绝自帅侯子鉴等亦于石头东北筑五城以遏大路丁亥王僧辩进军招提寺北景帅众万余人铁骑八百余陈于西州之西霸先命诸将分处置兵景冲将军王僧志陈僧志小缩霸先遣将军徐度将弩手二千横截其后景兵却霸先与王琳杜龛等以铁骑乘之僧辩以大军继进景兵败退据其栅卢晖略开石头城降僧辩入据之景与霸先殊死战景帅百余骑冲陈不动众遂大溃景以皮囊盛其江东所生之子挂之鞍后兴房世贵等百余骑东走就谢荅仁于吴杜崱入据台城是夜军士遗火焚太极殿及东西堂宝器羽仪辇辂无遗　戊子僧辩迎太宗梓宫升朝堂帅百官哭踊如礼命侯瑱追景及于松江进击败之擒彭隽田迁房世贵蔡寿乐王伯丑瑱生剖隽腹乃斩之景与腹心数千人单舸走推堕二子于水中初景纳羊侃之女为小妻其兄鹍为库直都督待之甚厚景下海欲向蒙山鹍拔刀叱海师向京口因谓景曰吾等为王效力多矣今至此终无所成欲就王乞头以取富贵景未及荅白刃交下景走入船中鹍以稍刺杀之右仆射索超世在别船以景命召而执之南徐州刺史徐嗣徽斩超世以盐纳景腹中送其尸建康王僧辩传首江陵截足使谢岁蕤送于齐暴尸于市士民争取食之并骨皆尽溧阳公主亦预食焉湘东王下令解严　以南平王恪为扬州刺史王僧辩为司徒镇卫将军封长宁公陈霸先为征虏将军开府仪同三司长城县侯恪卒以僧辩为扬州刺史公卿藩镇数劝进于湘东王十一月丙子即皇帝位于江陵改元大赦 
二年癸酉(时欲还建业以群臣议不果) 　 下诏将还建康御史中丞刘（嗀去口改王）谏曰建业王气已尽与虏正隔一江若有不虞悔无及也尚书右仆射王褒曰今百姓未见舆驾入建康谓是列国诸王愿旱从四海之望上令群臣议朱买臣曰建业旧都山陵所在荆蛮边疆非王者之宅愿勿疑以致后悔上以建康雕残独江陵全盛从（嗀去口改王）等议　齐郭元建治水军于合淝将袭建康上诏僧辩镇姑孰遣侯瑱等筑垒东关以待齐师　闰月丁丑瑱与元建等战于东关齐师大败
三年甲戌 　 以王僧辩为太尉车骑大将军陈霸先为司空九月魏遣兵五万入寇江陵十月征僧辩为大都督荆州刺史命霸先徙镇扬州十一月江陵城陷帝为魏人所杀王僧辩陈霸先共奉江州刺史晋安王方智为太宰承制 
敬皇帝(讳方智元帝第九子)绍泰元年乙亥(十二月乙卯太白出东方西魏相宇文觉废其主廓自立国号周) 　 正月梁王（上下言）即皇帝位于江陵改元大定二月齐主使殿中尚书邢子才驰传诣建康与王僧辩书纳贞阳侯渊明三月渊明至东关斩裴之横俘数千人僧辩大惧出屯姑孰谋纳渊明　五月癸卯渊明入建康望朱雀门而哭道逆者以哭对　丙午即皇帝位改元天成　以晋安王为皇太子王僧辩为大司马陈霸先为侍中初僧辩将纳渊明霸先遣使苦争僧辩不从霸先窃叹曰武帝子孙甚多惟孝元能复雠雪耻其子孙何罪而忽废之吾与王公并处托孤之地而王公一旦改图外依强国何所为乎会有告齐师大举至寿春将入寇者僧辩遣记室江旴告霸先使为之备霸先留旴举兵袭僧辩使徐度侯安都帅水军趋石头霸先帅马步自江乘罗落会之侯安都至石头北弃舟登岸军人捧之投女垣内霸先兵亦自南门入僧辩与子頠帅左右数十人苦战不敌就执是夜霸先缢杀僧辩父子布告中外列僧辩罪状　贞阳侯逊位出就邸　冬十月己酉晋安王即皇帝位大赦改元中外文武赐位一等加霸先尚书令都督中外诸军事车骑将军扬南徐二州刺史　谯秦二州刺史徐嗣徽王僧辩之甥也僧辩死霸先东讨义兴嗣徽乘虚将精兵五千袭建康入据石头游骑至阙下安都闭门藏旗帜示之以弱及夕嗣徽收兵还石头安都夜为战备将旦嗣徽又至安都帅甲士三百开东西掖门出战大破之嗣徽奔还石头不敢复逼台城十一月霸先使徐度立栅于冶城齐将柳达摩顿湖墅应嗣徽以米三万石马千尺潜渡据石头霸先命侯安都夜袭湖墅烧齐船千余艘令周铁虎断齐运输嗣徽攻冶城栅霸先将精甲自西明门出击之嗣徽大败十一月霸先对冶城立航悉渡众军攻其水南一栅纵火烧栅烟尘涨天齐人败走达摩等入保石头霸先绝其汲路城中无水水一合贸米一升米一升贸绢一匹或炒米食之达摩谓其众曰我在北闻谣言云石头捣两裆捣青复捣黄昔侯景着青已倒于此矣今吾徒衣黄岂不是谣言验乎庚申达摩请和霸先伪许之与盟约任其将士南北辛酉霸先陈兵石头门送齐人归北收马仗船米不可胜计齐主诛达摩江宁令陈嗣黄门侍郎曹朗据姑孰反霸先命侯安都讨平之 
太平元年丙子(九月龙见于御路自太社至于象魏) 　 正月大赦其与任约徐嗣徽同谋者一无所问　霸先遣江旰说嗣徽南归嗣徽执盱送齐　二月嗣徽约袭采石执刺史张怀钧送于齐三月诏杂用古今钱齐遣萧轨库狄伏连尧难宗东方老等与约嗣徽合兵十万入寇出栅口向梁山霸先帐内荡主黄丛逆击破之齐师退保芜湖霸先遣沈泰等就侯安都共据梁山御之五月丙申齐军至秣陵故城霸先遣周文育屯方山徐庆屯马牧　齐人跨淮立桥栅度兵夜至方山嗣徽等列舰于青墩至七矶断周文育归路文育鼓噪而发嗣徽等不能制斩其骁将鲍砰癸卯齐兵自方山进及倪塘游骑至台建康震骇帝总禁兵出顿长乐寺侯安都与嗣徽等战于耕坛南帅十二骑突其陈破之擒乞伏无劳六月甲辰齐兵潜至钟山安都与齐将王敬宝战于龙尾丁未齐师至幕府山霸先遣钱明将水军出江乘邀击齐人粮运尽获其船米齐军乏食杀马驴食之庚戌齐兵踰钟山霸先与众军分顿乐游苑东及覆舟山北断其冲要壬子齐军至玄武湖西北据北郊坛霸先引军自覆舟山东移于南郊与齐人相对会大雨平地水丈余齐军日夜坐立泥中足指皆烂悬鬲以爨而台中及潮沟北路燥梁军每得番易时四方壅隔粻运不至霸先将战调市人得麦饭分给军士会陈蒨馈米二千斛鸭千头伯先炊饭煮鸭未明蓐食比晓霸先帅麾下出幕府山安都谓部将萧摩诃曰卿骁勇有名千闻不如一见摩诃曰今日令公见之及战安都坠马齐人圜之摩诃单骑大呼直冲齐军齐军披靡安都乃免霸先与吴明彻等众军首尾齐举纵兵大战安都自白下引兵横出其后齐师大溃死者不可胜计擒徐嗣徽及弟嗣宗斩以徇追奔至于临沂其江乘摄山钟山等诸军相次克捷虏萧轨东方老王敬宝等将帅四十六人军士得窜至江者自卢龙缚筏以济中江而溺流尸至京口翳水弥岸唯任约王僧愔得免众军出南兖州烧齐舰大赦解严斩齐将萧轨等　九月改元大赦以陈霸先为丞相录尚书事镇卫大将军扬州牧义兴公 
二年丁丑(十月禅位于陈) 　 三月周文育送欧阳頠于建康丞相霸先与頠有旧怨释而厚待之四月铸四柱钱一当二十壬辰改柱钱一当十丙申复闭细钱齐遣使请和八月进霸先为太傅加黄钺殊礼赞拜不召九月进为相国总百揆封十郡为陈公九锡陈国置百司
　　陈 【高祖姓陈讳霸先字兴国吴兴长城下若里人汉太丘长寔之后名达者永嘉初为长城令悦其山水家焉常谓所亲曰此地山川秀丽当有王者兴焉二百年后我子孙必锺斯运高祖即达之十一世孙也少倜傥有大志好史籍读书明纬候孤虚遁甲不事产业身长七尺五寸日角龙颜垂手过滕尝夜梦天开数丈有朱衣四人捧日纳于口中惊觉腹内犹热初仕乡为里正后逃义兴萧映镇广州奏为参军令招集士马大破贼军梁高祖遣使图其形貌入观之讨李贲定交趾拜高要太守侯景作乱高祖厚结豪杰侯安都张偲等率众进屯南康今赣州也遣使诣江陵禀节度于湘东王绎迁南江州刺史封长城侯大宝二年王僧辩督众讨侯景师次湓城高祖往会授都督会稽东阳新安临海永嘉五郡诸军事平东将军东扬州刺史侯景平拜司空领南徐州刺史元帝为魏军所杀高祖与僧辩共迎立晋安王方智北齐送贞阳侯萧渊明归主梁祀僧辩纳之贬帝为皇太子高祖苦谏不从攻僧辩杀之废贞阳侯复奉方智为帝进高祖中外诸军事加班剑鼓吹明年进位丞相扬州刺史加相国封陈公备九锡寻进爵为王加二十郡冕十有二旒建天子旌旗出警入跸乘金根车驾六马备副车置旄头云罕乐八佾设钟虡宫悬未几帝禅位于陈高祖即皇帝位自永定丁丑至祯明己酉五主三十三年而并于隋】
天时 　　　　　　　 地域 
十年戊戌(六月大雨震大皇寺剎庄严寺露盘重阳阁东楼千秋门内槐树鸿胪寺府门)   秋八月改秦郡为义州十月罢义州及南琅琊彭城二郡立建兴郡领建安同夏乌山江乘临沂湖熟等六县属扬州 
祯明元年丁未(正月乙未地震五月乙亥朔日蚀)   割扬州吴郡置吴州割钱塘县为郡属焉
天时 　　　　　　　 官守
高祖永定元年丁丑 　 王冲领太子少傅加特进左光禄大夫领丹阳尹 
三年己卯(正月丁酉大雪五月丙辰朔日蚀六月癸丑荧惑在心) 　 东枢为吏部尚书丹阳尹 
文帝(讳蒨昭烈王长子)天嘉元年庚辰(二月辛卯老人星见) 　 以永修县侯嶷为丹阳尹 
二年辛巳(四月丙子朔日蚀十月甲子日蚀) 　 始兴王伯茂为扬州刺史 
天康元年丙戌(正月己卯日蚀) 　 尚书令安成王顼为扬州刺史 
二年戊子(四月辛巳太白昼见六月丁卯彗星见十一月壬辰朔日蚀) 　 安成王顼进位太傅领司徒扬州牧 
宣帝(讳顼世祖母弟始兴昭烈王第二子)太建元年己丑 　 长沙王叔坚为丹阳尹 
十年戊戌(六月大雨震大皇寺剎庄严寺露盘重阳阁东楼千秋门内槐树鸿胪寺府门)   始兴王叔陵为扬州刺史 
十一年己亥(正月龙见于南兖州永宁楼侧池中) 　 叔陵为大都督总水步众军寻丁所生母彭氏忧去 
十三年辛丑(九月癸亥夜大风从西南来发屋拔树大雨雹十二月辛巳彗景见西南) 　 新安王伯固为都督扬州刺史 
十四年壬寅(四月自建康至荆州江水色赤如血八月丁酉天赤如火九月夜天东北有声如虫飞渐移西北乙卯太白昼见) 　 义阳王叔连为丹阳尹 
后主(讳叔宝宣帝嫡子)至德元年癸卯(二月己巳朔日蚀八月丁卯朔日蚀九月丁巳天东南有声如虫飞十二月戊午夜天关自西北至东南其内青黄杂色隆隆若雷声) 　 长沙王叔坚进骠骑将军开府仪同三司扬州刺史寻迁司空将军刺史如故岳阳王叔昭为丹阳尹  太子深封始安王为扬州刺史  以南琅琊彭城二郡太守南平王嶷及会稽王庄为扬州刺史 
二年甲辰(正月甲子日蚀) 　 岳阳王叔慎为丹阳尹 
祯明元年丁未(正月乙未地震五月乙亥朔日蚀)   以萧严为东扬州刺史
天时   　　　　　　 政事
高祖永定元年丁丑 　 十月辛未梁敬帝禅位于陈命太保王通太尉长史王畅奉皇帝玺绶受终之礼一依唐虞故事乙亥王即皇帝位于南郊柴燎告天还临太极前殿大赦改元诏百官文武进位有差奉敬帝为江阴王居晋陵太后为太妃皇后为妃以给事黄门侍郎蔡景历为秘书监兼中书通事舍人是时政事皆由中书省置二十一局各当尚书诸曹掌国机要尚书惟听受而巳幸钟山祠蒋帝庙出佛牙于杜姥宅设无遮大会帝亲出阙前膜拜置删定郎治律令 
二年戊寅 　 正月王琳引兵下至湓城求援于齐请纳梁永嘉王庄是月上祀南北郊大赦祀明堂四月享太庙　使人害梁敬帝立武林侯谘之子季卿为江阴王　幸大庄严寺舍身群臣上表请还宫六月诏司空侯瑱徐度等讨王琳新作太极殿欠一柱忽有樟木火十八圜长四丈五尺自流泊陶家后渚监军邹子度以闻诏取木以构　八月临川王蒨西讨上幸冶城寺送之王琳请还湘州诏追众军还建康幸华严寺设无碍大会舍乘舆法驾群臣备礼迎还宫 
三年己卯(正月丁酉大雪五月丙辰朔日蚀六月癸丑荧惑在心) 　 正月太极殿前有龙迹见广州有僊人见于罗浮山小石楼长三丈通身洁白衣服丽楚　周文育周迪黄法氍共讨余公扬豫章内史熊昙朗引兵会之公扬降送建康昙朗杀文育而并其军　有司葵旧仪御前殿合服朱纱袍兖冕自今为准　扶南遣使贡方物周文育丧至帝素服哭于朝堂哀恸因发疾六月丁酉遣太宰尚书左仆射王通以疾告太庙太宰中书令谢哲告太社及南北郊赐尚书令沈众死丙午上崩于璇玑殿上临戎制胜英谋独运性俭素常膳不过数品私宴用瓦器蚌盘后宫无珠翠之饰不设女乐时子昌在长安内无嫡嗣朝无重臣惟杜棱典宿卫兵在建康章皇后召棱及蔡景历入宫中定议秘不发丧急召临川王蒨于南皖适侯安都军还遂俱至建康安都与群臣定议奉王嗣位王谦让不敢当皇后以昌故未肯下令安都曰今四方未定何暇及远临川有大功于天下须共立之今日之事从应者斩即按剑上殿白皇后出玺又手解蒨发推就丧次迁大行于太极殿西阶皇后乃下令以蒨纂承大统是日即皇帝位大赦八月甲申葬武皇帝于万安陵今城东南三十里彭城驿侧庙号高祖立子伯宗为太子沈妃为皇后十月王琳奉梁永嘉王庄出屯濡须口齐扬州道行台慕容俨帅众临江为之声援诏侯瑱侯安都及徐度将兵御之安州刺史吴明彻夜袭湓城琳遣巴陵太守任忠击破之因引兵东下 
文帝(讳蒨昭烈王长子)天嘉元年庚辰(二月辛卯老人星见) 　 正月大赦改元赐鳏寡孤独李悌力田粟各五斛发使宣劳四方　辛酉祀南郊辛未祀北郊二月琳帅众舟东下去芜湖十里而泊齐刘伯球慕容子会将铁骑屯西岸为之声势瑱军亦屯芜湖丙申令军中晨炊蓐食时西南风急琳自谓得天助引兵直趣建康瑱等徐蹑其后西南风翻为瑱用琳掷火炬皆反烧其船瑱发拍以击琳舰又以牛皮冒蒙冲小船镕铁洒之琳军大败军士溺死者十二三余皆弃船登岸所杀殁尽齐步骑在西岸者自相蹂践陷芦荻泥潮中擒刘伯球慕容子会琳乘舴艋冒陈走至湓城与妻妾左右十余人奔齐　诏衣冠士族将帅战兵陷王琳党中者皆赦之随材铨叙　三月江州刺史周迪追斩熊昙朗于新淦虏男女万余口宗党无少长皆弃市是月骠骑将军湘州牧衡阳王昌薨于鲁山江中谥献王立第七子伯信为衡阳王奉献王祀五月侯安都父文捍为始兴内史卒官上迎其母还建康母固求停乡里为置东衡州以安都从弟晓为刺史安都子秘纔九岁以为始兴内史并令侍养六月诏葬梁元帝于江宁车旗礼章悉用梁典　八月诏非兵器及国容所须金银珠玉衣服杂玩悉皆禁断　诏自今孟春讫于夏首大辟事已欻者宜且申停 
二年辛巳(四月丙子朔日蚀十月甲子日蚀) 　 正月高丽倭国及百齐并遣使贡方物大赦十二月太子中庶子虞荔御史中丞孔奂以国用不足奏立煮海盐赋及搉酤之科从之初高祖以帝女丰安公主妻留异之子贞臣征异为南徐州刺史遣其长史王澌入朝澌每言朝廷虚弱异信之与王琳潜通琳败异以兵戍下淮诏司空南徐州刺史侯安都讨之 
三年壬午(九月戊辰朔日蚀) 　 正月辛亥祀南郊二月辛酉祀北郊征江州刺史周迪镇湓城又征其子入朝顾望不至独豫章太守周敷先入朝进安西将军给鼓吹赐女妓金帛令还豫章迪以敷出已下不平阴与留异相结遣兵袭敷敷战破之又遣兵袭湓城监江州事华皎遣兵逆击破之上以闽州刺史陈宝应之父为光禄大夫子女皆受封命编入属籍而宝应以留异女为妻阴与异合虞荔弟寄流寓关中荔思之成疾上为征之宝应留不遣　梁末丧乱铁钱不行民间私用鹅眼钱甲子改铸五铢钱一当鹅眼之十　三月安成王项自周还建康诏以为中书监中卫将军顼妃柳氏及子叔宝犹在穰城复遣毛喜如周请周人归之　以安右将军吴明彻为江州刺史督黄法氍周敷讨周迪　大赦　留异始谓台军必自钱塘上既而侯安都步由诸暨出永康异大惊奔桃枝岭安都因山势为堰会水涨安都引船入堰起楼舰与异城等发拍碎其楼堞异与其子忠臣奔晋安依陈宝应安都虏其妻子尽牧铠仗而还遣使聘齐十月诏以军旅费广百姓空虚凡供乘舆饮食衣服宫中调度至于百司并从省约 
四年癸未(三月乙丑朔日蚀乙巳太白昼见六月丁未夜白虹两道出北斗间重云殿灾) 　 侯安都恃功骑模聚文武之士千人部下将帅多不遵法度侍宴酒酣或箕踞倾倚尝陪乐游园褉饮谓上曰何如作临川王时上不应再三言之上曰此虽天命抑亦明公之力宴讫启借供帐水饰欲载妻妾于御堂宴饮上虽许之意甚不怿重云殿灾安都带甲而入上恶之用为江吴二州刺史　六月帝引安都宴于嘉德殿又集其部下将帅会于朝堂坐上收安都囚于嘉德西省下诏暴其罪恶赐死宥其妻子资给其丧　七月乙未皇太子纳妃朱氏在位文武赐帛有差　是岁初祭始兴昭烈王于建康用天子礼 
五年甲申(二月庚寅朔日蚀四月太白岁星合在奎中八月丁亥朔日蚀) 　 正月辛巳祀北郊　陈宝应据建安晋安二郡水陆为栅以拒章昭达昭达与战不利因据上流命军伐木为筏施拍其上会大雨江涨昭达放筏冲宝应水栅尽坏之又出兵攻其步军方合战将军余孝顷自海道适至并力乘之宝应大败追擒之并擒留异及族党送建康斩之异子贞臣以尚主得免上闻虞寄尝谏宝应命昭达礼遣诣建康既见劳之曰管宁无恙以为衡阳王掌书记 
六年乙酉(七月辛巳朔日蚀癸未大风自西南至纔广百余步激坏灵台候馆) 　 正月皇太子加元服王公已下赐各有差以安成王顼为司空顼以帝弟之重势倾朝野御史中丞徐陵弹之上见陵章服严肃为敛容正坐顼在殿上侍立仰视上流汗失色陵遣御史引顼下殿上为之免顼侍中中书监朝廷肃然　周人来聘七月甲申仪贤堂前架无故自坏　都督程灵洗自鄱阳别道击周迪迪与麾下窜山中临川太守骆牙斩之传首建康 
天康元年丙戌(正月己卯日蚀) 　 正月周遣小载师杜杲来聘丙子大赦改元三月以安成王顼为尚书令上不豫台阁众事并令尚书仆射到仲举五兵尚书孔奂共决之太子伯宗柔弱上忧其不能守位谓顼曰吾欲遵太伯之事头拜伏泣涕固辞上又谓仲举奂等曰今三方鼎峙四海事重宜须长君卿等宜遵此意孔奂流涕对曰太子春秋鼎盛圣德日跻安成王介弟之尊足为周旦若有废立之心臣愚不敢闻诏上曰古之遗直复见于卿乃以奂为太子詹事四月癸酉帝崩于有觉殿太子即位火赦　六月丙寅葬文皇帝于永宁陵进号世祖　十月享太庙　周遣使来吊 
废帝(讳伯宗文帝嫡子)光大元年丁亥(正月癸酉朔日蚀十一月戊戌朔日蚀) 　 正月乙亥大赦改元　辛卯祀南郊大赦　南豫州刺史余孝顷坐谋反诛齐遣散骑常侍司马幼之来聘　湘州刺史华皎反潜引周兵为援以丹阳尹吴明彻为湘州刺史帅舟师三万趣郢州淳于量帅舟师五万继之共袭皎六月以司空徐度为车骑将军总督建康诸军步道趣湘州皎遣使诱章昭达昭违执送建康又诱程灵洗灵洗斩之　梁以皎为司空遣王操将兵二万会之周权景宣将水军元定将陆军卫公直总之与皎俱下战于沌口皎等大败与戴僧朗单舸奔江陵擒元定送建康皎党四十余人并伏诛 
二年戊子(四月辛巳太白昼见六月丁卯彗星见十一月壬辰朔日蚀) 　 正月安成王顼进位太傅领司徒扬州牧加殊礼剑履上殿入朝不趋赞拜不名以淳于量为中军大将军　安成王献玉玺一纽新罗林邑狼牙修国并遣使朝贡时安成王与仆射到仲举中书舍人刘师知等常在禁中参决庶务而安成王为扬州刺史左右甲仗三百人入尚书省　十一月师知仲举阴说帝矫太后令诏安成可迁东府经治州务安成将出毛喜驰入止之曰王念出外便受制于它人譬如曹爽愿作富家翁不可得也请覆之安成乃称疾召师知留与语遣喜入白太后太后曰今伯宗年幼政事并委二郎此非我意喜出报安成安成囚师知付廷尉狱赐死自是大小政事皆决于安成乃讽慈训太后废帝为临海王送之藩邸 
宣帝(讳顼世祖母弟始兴昭烈王第二子)太建元年己丑 　 正月甲午安成王即皇帝位改元大赦进文武位一等复太后尊号曰太皇太后沈氏为文皇后立妃柳氏为皇后世子叔宝为太子子叔陵为始兴王奉昭烈王祀　乙未谒太庙　使御史出四方观省风俗　辛丑祀南郊戊午享太庙二月耕藉田欧阳纥在广州千余年威惠着于百越自华皎之叛帝心疑之征为左卫将军纥惧其部下多劝之反遂举兵攻衡州诏遣车骑将军章昭违讨纥　享太庙 
二年庚寅(四月乙巳太白昼见十月辛巳朔日蚀) 　 正月丙午享太庙欧阳纥召阳春太守冯仆至南海诱与同反仆遣使告其母沈夫人母曰我为忠贞经今两世不能惜汝负国遂发兵帅酋长迎章昭达昭达倍道兼行至始兴纥闻昭达奄至不知所为出顿江口多聚沙石盛以竹笼置于水栅之外昭达令军人衔刀潜行水中以斫笼篾皆解因纵大舰随流突之纥众大败擒纥斩于建康市三月丙申皇太后崩于紫极殿祔葬万安陵　闰月上谒太庙齐遣使来吊　十月乙酉享太庙 
三年辛卯(四月戊寅朔日蚀) 　 正月以尚书右仆射徐陵为左仆射辛酉祀南郊　辛未祀北郊　二月辛巳祀明堂耕藉田大赦齐遣使来聘丹丹天竺盘盘等国贡方物周使纳言郑翊来聘八月太子释奠于太学十月甲申享太庙 
四年壬辰(三月癸卯朔日蚀八月丁丑景云见九月庚子朔日蚀十一月己亥夜大震) 　 正月以尚书仆射徐陵为左仆射中书监王劢为右仆射庚午享太庙　二月乙酉封子叔卿为建安王遣使如周周使杜杲来聘上谓曰若欲合从图齐宜以樊邓见与对曰合从图齐岂弊邑之利必须城镇宜待得之于齐先索汉南使臣不敢闻命九月大赦　诏徐度杜棱程灵洗等配食武帝庙廷章昭达配食文帝庙庭十月周遣小匠师杨勰等来聘乙酉享太庙 
五年癸巳(二月夜有白气如虹自北斗贯紫微宫九月壬辰晦夜明) 　 正月以吏部尚书沈君理为右仆射齐遣崔象来聘辛巳祀南郊甲午享太庙二月辛丑祀明堂三月诏吴明彻都督征讨诸军事裴忌监军事统众十万伐齐明彻出秦郡都督黄法氍出历阳齐遣军救历阳法氍击破之又遣尉破胡长孙洪略救秦州萧摩诃破之破胡走洪略战死五月瓦梁城阳平郡皆降徐槾克庐江城历阳窘蹙乞降法氍急攻克之诏法氍徙镇历阳治明堂十月吴明彻攻寿阳堰淝水灌城城中多病肿泄死者十六七乙巳拔之擒王琳王贵显卢潜等送建康枭首朱雀术 
六年甲午(二月壬午朔日蚀四月庚子彗星见) 　 正月大赦江右淮北诸州壬午享太庙　周人来聘二月耕藉田六月尚书右仆射周弘正卒十月周遣御正弘农杨尚希礼部卢垲来聘 
七年乙未(二月丙戌朔日蚀九月甘露三降乐游苑十二月辛亥朔日蚀) 　 正月辛未祀南郊左卫将军樊毅克潼州城辛巳祀北郊四月甲午享太庙　监豫州陈桃根献青牛诏遣选民又表上织成罗文锦被各二百首诏于云龙门外焚之诏将士死王事者克日举衰改作云龙神虎二门周遣使来聘　闰月车骑大将军吴明彻将兵击齐彭城败齐兵于吕梁丁未幸乐游苑采甘露宴群臣于覆舟山上立甘露寺十一月南康郡献瑞锺一口殷不宫自周还优诏拜司农卿寻迁光禄大夫 
八年丙申(正月庚辰西南紫云见六月戊申朔日蚀) 　 正月以开府仪同三司吴明彻为司空四月己未享太庙尚书左仆射王晹卒太子叔宝欲以左户部尚书江总为詹事吏部尚书孔奂曰江有潘陆之华而无园绮之宝辅弼储宫窃有所难都官尚书王廓世有懿德识性敦敏可以居之太子固争卒以总为詹事总与太子为长夜之饮养良娣陈氏为女太子亟微行游总家上怒免总官九月以子叔彪为淮南王叔齐叔文皆为郡王 
九年丁酉(七月大风雨震万安陵华表癸卯震瓦官寺重门一女子死十一月己亥晦日蚀) 　 正月辛卯祭北郊　二月耕藉田上闻周人灭齐欲争徐兖诏吴明彻督诸军伐周新作东宫成太子徙居之 
十年戊戌(六月大雨震大皇寺剎庄严寺露盘重阳阁东楼千秋门内槐树鸿胪寺府门)   正月吴明彻围周彭城战败为周人所执忧愤而卒三月命淳于量为大都督总水陆诸军事以备周大赦　九月乙巳立方明坛于娄湖以扬州刺史始兴王叔陵为王官伯临盟百官上幸娄湖誓众分遣大使以盟誓班下四方上下相警戒十月戊子以尚书左仆射陆缮为尚书仆射 
十一年己亥(正月龙见于南兖州永宁楼侧池中) 　 二月癸亥耕藉田　初用大货六铢钱　三月诏淮北义人率户口归国者建其本属旧名置立郡县即隶近州赋约田宅　八月上阅武于大壮观命任忠帅步骑十万陈于玄武湖陈景仲楼舰五百出爪步江振旅而还豫章内史南康王方泰在郡暴掠驱录富人征求财货上阅武方泰当从启称母疾不行而徽服往民间淫人妻为有司所奏上大怒下狱免官削爵土寻复之　九月周遣梁士彦等寇淮南仍遣杜杲薛舒来聘　以陆缮为尚书左仆射十一月辛卯大赦诏淳于量为上流水军都督樊毅都督北讨诸军事任忠都督北讨前军事帅步骑趣阳平秦郡武毅将军萧摩诃帅步骑趣历阳十二月南北兖晋三州及盱眙山阳阳平马头秦历阳沛北谯南梁等九郡民并自拔还江南周又取谯北徐州自是江北之地尽没于周遣平北将军沈恪电威将军裴子烈镇南徐州开远将军徐道奴镇抚口前信州刺史杨宝安镇白下 
十二年庚子(六月大风吹坏皋门中闼九月天东南有声如风水相激三夜乃止十月甲寅日蚀) 　 　 正月以任忠为南豫州刺史督缘江军防事五月以尚书右仆射晋安王伯恭为仆射八月周郧州总管司马消难以所统九州岛八镇之地来降诏以消难为大都督司空隋公给鼓吹女乐一部庚申诏任忠帅众趣历阳陈志纪趣南兖州消难为大都督水陆诸军事庚午淳于陵克临江郡癸酉鲁广达克周之郭默城丙子淳于陵克祜州城丁亥周将王延贵帅众援历阳任忠击破之擒延贵送建康诏夏中亢旱伤农畿内为甚其丹阳吴兴晋陵建兴义兴东海信义陈留江陵等十郡并谢署即年田税禄秩并各原半 
十三年辛丑(九月癸亥夜大风从西南来发屋拔树大雨雹十二月辛巳彗景见西南) 　 以晋安王伯恭为尚书左仆射袁宪为右仆射二月耕藉田三月隋以上开府仪同三司贺若弼为吴州总管镇广陵和州刺史韩擒虎为庐州总管镇芦江隋主有并吞江南之志问将帅于高颎颎荐二人故置于南边使潜经略以上柱国长孙览元景山并为行军元帅发兵入寇命颎节度诸军七月征士马枢卒枢寓居京口梁邵陵王纶为徐州刺史引为学士后隐茅山陈天嘉元年征为度支尚书辞不应命有道觉论行于世十一月隋遣兼散骑侍郎郑撝来聘 
十四年壬寅(四月自建康至荆州江水色赤如血八月丁酉天赤如火九月夜天东北有声如虫飞渐移西北乙卯太白昼见) 　 正月己酉上不豫始兴王叔陵阴有异志甲寅上殂叔陵抽剉药刀斫伤太子中项母柳后来救天斫后数下乳媪吴氏自后掣其肘太子乃得免长沙王叔坚缚叔陵叔陵脱走出云龙门驰率逻东府召左右断清溪道赦东城囚以充战士又遣人往新林追其所部兵仍自披甲登城西门募百姓及诸王将帅莫有至者惟新安王伯固单马应之叔坚白柳后遣左右司马申以太子命召右卫将军萧摩诃帅马步数百趣东府屯城西门叔陵惶恐送鼓吹与摩诃谓之曰事捷必以公为台鼎摩诃绐之曰须王心膂节将自来方敢听命叔陵遣所亲戴温谭骐驎诣摩诃执以送台斩其首徇东城叔陵自知不济入内沈其妃张氏及宠妾七人于井帅步骑数百自航欲趣新林奔隋行至白杨路为台军所邀陈仲华斩其首伯固为乱军所杀诸子宥为庶人帝遗诏庶事务从俭约金银之饰不以入圹冥器皆令用瓦帝本有恢弘之度时国步初弭创痍未复淮南之地并入于齐帝志复旧境而强弱悬绝及周灭齐乘胜而举略地江际自此怀惧既而力修城隍为扞御之备获铭曰二百年后当有痴人修吾破城者时莫测所从云丁巳太子即皇帝位大赦尊皇后为皇太后帝病创卧承香殿太后居柏梁殿百司众务皆决于太后帝创愈乃归政焉隋开府仪同三司邓孝儒攻甑山镇将军陆纶以舟师救之败绩涢口甑山沌阳守将皆弃城走遣使请和于隋归其胡墅隋高颎奏礼不伐丧遂班师立子永康公胤为皇太子六月隋遣使来吊九月设无碍会于太极殿舍身及乘舆服御大赦 
后主(讳叔宝宣帝嫡子)至德元年癸卯(二月己巳朔日蚀八月丁卯朔日蚀九月丁巳天东南有声如虫飞十二月戊午夜天关自西北至东南其内青黄杂色隆隆若雷声) 　 正月壬寅火赦改元　初上病创政无大小皆决于长沙王叔坚权倾朝廷尚书孔范中书舍人施文庆构之于上出为江州刺史　立子深为始安王遣兼散骑常侍贺彻等聘于随四月郢州城主张子机遣使请降于隋隋主以和好不纳隋遣兼散骑常侍薛舒兼通直散骑常侍王劭来聘长沙王叔坚未之江州复留为司空实夺之权十一月遣散骑常侍周坟通直散骑常侍袁彦聘于隋帝闻隋主状貌异人使彦昼像而归帝见大骇曰吾不欲见此人亟命屏之十二月隋遣曹令则魏澹来聘司空长沙王叔坚既失恩乃为厌媚求福或告其事帝囚于西省将杀之叔坚曰臣本无他心既犯天宪罪当万死臣死之日必见叔陵愿宣明诏贵之于泉下帝赦之免官而已颉利国遣使朝贡 
二年甲辰(正月甲子日蚀) 　 正月分遣八使巡省风俗以吏部尚书江总为仆射秋七月遣散骑常侍谢泉等聘于隋将军夏侯苗请降于隋隋主以通和不纳皇太子加元服在位文武赐帛有差孝悌力田为父后者爵一级鳏寡孤独不能自存者谷五石冬十一月隋主遣散骑常侍薛道衡等来聘戒道衡当识朕意忽以言辞相折是岁上于光昭殿前起临春结绮望僊三间各高数十丈连延数十间其窗牖壁带县楣栏槛皆以沈檀为之饰以金玉珠翠其下积石为山引水为池杂植奇花异卉上自居临春阁张贵妃居结绮阁龚孔二贵嫔居望僊阁并复道交相往来又有王李二美人张薛二淑媛袁昭仪何婕妤江修容并有宠迭游其上以宫人有文学者袁大舍等为女学士仆射江总虽为宰辅不亲政务与孔范等文士十余人侍上游宴后庭无复尊卑之序谓之狎客赋诗互相赠荅采其尤艳丽者被以新声其曲有玉树后庭花临春乐等大略皆美诸妃嫔之容色君臣酣饮自夕远旦张贵妃名丽华本兵家女为龚贵嫔侍儿上见而悦之得幸生太子深上怠于政事百司启奏并因宦者蔡儿李善度进请上倚隐囊置张妃于膝上共决之内外结连纵横不法于是孔张之权熏约四方皆从风谄附上恶闱过失每有恶事必曲为文饰群臣有谏者辄以罪斥中书舍人施文庆以明闲吏职大被亲幸又荐沈客卿阳惠朗徐哲暨慧景等有吏能以阳惠朗为太市令暨慧景为尚书金仓都令史聚敛无厌士民嗟怨客卿总督之岁入过于常格数十倍上益以文庆为知人转相汲引珥貂蝉者五十人孔范自谓文武材能举朝莫及从容白上曰将帅起自行伍匹夫敌耳澯见远虑岂其所知上以问文庆文庆以为然司马申复赞之自是将帅微有过失即夺其兵夺任忠部曲以配范及蔡征由是文武解体以致覆灭 
三年乙巳(二月戊午朔日蚀八月戊子老人星见) 　 丰州刺史章大宝在州贪纵朝廷以太仆卿李晕代之火宝袭杀晕举兵反攻建安不克众溃逃入山为追兵所擒夷三族七月遣散骑常侍王话等聘于隋隋使李若等来聘北地传縡事上东宫累迁至中书通事舍人负才使气施文庆沈客卿共谮受高丽使金上收縡下狱縡狱中上书指陈帝荒淫云恐东南王气自斯而尽杀之十一月诏修孔子庙幸长干寺大赦高丽百济使来朝贡 四年丙午 　 夏四月遣周磻等聘于隋五月立子庄为会稽王秋八月隋遣散骑常侍裴豪等来聘九月幸玄武湖阅武宴群臣赋诗十月以汇总为尚书令谢（仃去丁改由）为尚书右仆射 
祯明元年丁未(正月乙未地震五月乙亥朔日蚀)   正月戊寅大赦改元二年遣兼散骑常侍王亨等聘于隋四月隋遣兼散骑常侍杨同等来聘十一月甲午隋主如冯翊亲祠故社内史令李德林以疾不从隋主自同州敕书追之与议伐陈之计初隋受禅以来与陈邻好甚笃书称姓名顿首帝荅之益骄末曰想彼统内如宜此宇宙清泰隋主不悦以示朝臣上柱国杨素以为主辱臣死再拜请罪隋主问取陈之策于高颎对曰江南水田旱熟量彼取获之时声言掩袭彼必屯兵守御我便解甲再三如此必以为常犹豫之顷我乃济师又江南储积非地窖因风纵火焚之不出数年自可财力俱尽隋用其策陈人始困于是杨素贺若弼高劢雀仲方等争献平江南之策及受萧岩等降隋主益忿谓高颎曰我为民父母岂可限一衣带水而不拯乎命大作战船杨素在永安造大舰名曰五牙上起楼五层高百余尺左右前后置六拍竿并高五十尺容战士八百人次曰黄龙置兵百人自余平乘舴艋等各有差时江南妖异特众临平湖草久塞忽然自开帝恶之乃自卖于佛寺为奴以厌之又于建康造太皇寺起七级浮图未毕火从中起焚之吴兴章华好学善属文朝臣以其素无伐阅竞排诋之除大市令不得志乃上书极谏末云如不改弦易张臣见麋鹿复游于姑苏帝大怒斩之 
二年戊申夏(四月群鼠无数自蔡洲岸入石头缘淮至于青塘两岸数日自死随流入江五月甲午东冶铸铁有物赤色如火大数升自天坠镕所隆隆有声如雷铸铁飞出墙外烧人家丁巳大风自西北激涛水入石头城秦淮暴溢漂没船舫又船下有声云明年乱视之得婴儿三尺无头又蒋山众鸟鼓翼拊膺曰奈何帝又府城无故自坏又青龙出建阳门井中涌赤雾地生白黑毛又大风拔朱雀门) 　 正月立子恮为东阳王恬为钱塘王遣散骑常侍袁雅等聘于隋又遣周罗喉将兵屯峡口侵隋峡州三月隋遣散骑常侍程尚贤等来聘戊寅隋下诏出师玺书暴帝二十恶散写三十万纸遍谕江外覆舟山蒋山松柏木冬月常出木汁后主以为甘露之瑞俗呼为雀饧又有神人自称老子游于都下与人言而不见形言言凶多验后主梦黄衣围城有血沾阶至卧床头而火起又有狐入床下捕之不见五月废太子胤为吴兴王立始安王深为太子帝初欲以深为嗣尝从容言之蔡征顺旨称赞袁宪厉色折之曰皇太子国家储副亿兆宅心卿是何人轻言废立帝卒从征议又欲废沈后立张贵妃国亡不果冬十月帝遣王琬许善心聘于隋请还不听隋以出师有事于太庙命晋王广秦王俊清河公杨素皆为行军元帅广出六合俊出襄阳素出永安刘仁恩出江陵王世绩出蕲春韩擒虎出庐州贺若弼出广陵弘农燕荣出东海凡总管九十兵五十一万八千皆受晋王节度以高颎为晋王元帅长史王韶为司马军中事皆决焉颎谓薛道衡曰今兹大举江东必可克乎曰克之尝闻郭濮有言江东分王三百年复与中国合席卷之势事在不疑江滨镇戍闻有隋军相继奏闻施文庆沈客卿并抑而不言及隋军临江诸防戍船舰悉还都下江中无一兵后主闻隋军至曰王气在此齐兵三来周人再至皆并摧没彼何为者耶孔范曰长江天堑虏军岂能飞度耶边将欲作功劳妄言事急臣每患官卑虏若度江臣定作太尉公矣或妄言北军马死范曰此是我马何为而死帝笑以为然故不为深备奏伎纵酒赋诗不辍明年国亡
至大金陵新志卷三中之上
元　张铉　撰
  </div>
  <div class="pagination">
   <a href="至大金陵新志_page12.html">
    上一页
   </a>
   <span>
    ...
   </span>
   <a href="至大金陵新志_page8.html">
    8
   </a>
   <a href="至大金陵新志_page9.html">
    9
   </a>
   <a href="至大金陵新志_page10.html">
    10
   </a>
   <a href="至大金陵新志_page11.html">
    11
   </a>
   <a href="至大金陵新志_page12.html">
    12
   </a>
   <span class="current-page">
    13
   </span>
   <a href="至大金陵新志_page14.html">
    14
   </a>
   <a href="至大金陵新志_page15.html">
    15
   </a>
   <a href="至大金陵新志_page16.html">
    16
   </a>
   <a href="至大金陵新志_page17.html">
    17
   </a>
   <a href="至大金陵新志_page18.html">
    18
   </a>
   <span>
    ...
   </span>
   <a href="至大金陵新志_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
