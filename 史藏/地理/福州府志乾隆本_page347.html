<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 347 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 347 页/共 388 页</h1>
    <div class="content">　　翁氏，陈时晃妻。
　　郑氏，陈经邦妻。
　　王氏，林益炽妻。
　　林氏，陈允遴妻。
　　林氏，陈大惠妻。
　　周氏，刘开裕妻。
　　郑氏，倪举侯妻。
　　郑氏，陈德闻妻。
　　杨氏，翁希尹妻。
　　邓氏，林一栋妻。
　　何氏，陈自瑢妻。
　　赵氏，金季腾妻。
　　陈氏，林修妻。
　　孙氏，林芳芝妻。
　　杨氏，陈元熊妻。
　　刘氏，陈文美妻。
　　严氏，潘作标妻。
　　连氏，林翊妻。
　　王氏，刘起龙妻。
　　黄氏，陈兆骥妻。
　　陈氏，何肇龙妻。
　　金氏，沙起霆妻。
　　郑氏，叶履余妻。
　　未经旌表贞节
　　陈氏，葛玉友妻，守节三十余年。
　　谢氏，举人琛女，王子冕妻，守节三十五年。
　　陈氏，广昌守备学忠女弟，戴靖侯妻，守节三十五年。
　　陈氏，何廷柽妻，守节三十余年。
　　张氏，建宁训导鼎女，诸生严凤仪妻，守节三十五年。
　　郑氏，诸生谢锡章妻，守节三十七年。
　　吴氏，林逄恭妻，守节三十四年。
　　林氏，汤文辅继妻，守节三十二年。
　　高氏，卢日辉妻，守节五十四年。
　　刘氏，林宰妻，守节四十九年。
　　卓氏，陈伯俊妻，年二十八寡，守节三十九年。
　　葛氏，林方夔妻，守节三十八年。
　　张氏，邓昆生妻，守节三十年。
　　林氏，黄文提妻，守节三十五年。
　　葛氏，薛大翰妻，守节三十二年。
　　元以下贞烈
　　马速忽妻。速忽，色目人，历官福建行中书省员外郎，奉使广东，妻留福州，时悍卒为变，逼胁之。绐卒俱酒，卒大喜，剧饮沾醉，速忽妻持斧击杀之，遂为同营卒所杀。时称西河女丈夫，速忽感其义，终身不娶。
　　明以下贞烈
　　蔡氏，怀安人，陈文祎妻。以避乱抱幼子，遇贼于南台，跃入江死之。
　　王能庄，许嫁陈士迪。未婚，士迪卒，能庄七日不食，以刀自割，母高氏奔救复苏。时高亦孀居，因与同守。后高病死，能庄一恸而绝，年四十有五。
　　林氏，名宾，许嫁黄材。未婚，材卒，氏年十八，闻讣号恸，奔材殡所。材家贫，氏脱簪珥易棺葬之。终身独居，纺绩以自养。事闻，诏特旌之。
　　马氏，大司徒森女，适参政王应钟子德渼。婚逾月，德渼亡，无子，氏欲死，念无为持三年丧者。丧毕，私治棺衾，请于父曰：“女今可以死矣。”遂绝食而卒。
　　张氏，许嫁林圭使。骤染恶疾，张欲退婚，林亦听之。女闻泣曰：“此儿命也，避之安往?”遂适林。岁余夫疾发，闾党惧传染，劝从火化，或生瘗之，夫与妇皆诺，遂营窀穸，择某日就瘗。氏哀号设奠于茔前，竟奔同穴而死。
　　孙引小，可任女，年十七。归连江林增庆，才两月，增庆溺水死，孙哀恸，以带系竹椽死。
　　何璘宋，福清何氏女，许字侯官林际会。际会卒于浙，父秘其讣，不以闻，璘宋梦际会至，曰：“汝当归吾家守节。”晨起惊异，诘，知其死，即奔丧，从容自尽。
　　卢氏，年二十归于林。夫死欲殉，以妯娌守护故，逾月乃自经。
　　施乞宋，夫郑肇恭客死，闻变，闭户自经。
　　曾万姐，余崇茂妻。崇茂病，将卒，氏誓以身代，服毒，死而复苏，茂气绝，遂殉焉。
　　林茂卿，杨其森妻。其森死，茂卿哀恸，欲即殉，恐家贫以重丧为舅姑累。至小祥，乃引绳经死，其衣带壁间，皆有绝命诗句，见者伤之。
　　林淑宋，福清林氏女，侯官方胜武妻。胜武卒，家人劝令抚孤。后子复殇，氏即闭户经死。
　　林萧琼，适黄氏。避乱遇贼，林抱子恐不免，以子托同行者，自赴水死。
　　廖氏，林肇恒妻，姑刘氏早寡。值寇变，氏与姑及夫避浦东洋，寇执欲污之，氏不从。寇刃其颈，氏延项就戮。姑为求免，寇杀之。夫抱母尸大哭，寇又杀之。氏痛詈不绝口，亦被杀。三尸横野，氏面色如生。
　　林氏，张道膺妻，年十八归于张。时寇掠四郊，氏速夫避之，欲自经不得，将赴井，适遇寇。促入内室，不从，击数十刃，骂不绝口，断其右臂，骂益甚，斫三刃于颈，气尚未绝，对行者曰：“寄语道膺，我以死报之矣。”
　　陈氏，孙魁兆妻，被兵掠城楼上，欲污之，自投城下死。兵恨，以石掷其尸。
　　林氏，游英妻。其夫为兵所获，，氏出救，并胁之。夫曰：“彼有孕，二命可怜也。”贼不听，氏竟赴池死。
　　郑氏，王映妻。夫妇因变惧辱，共刎死。
　　何玉姐，铨女，许字福清邓秉权子焜。未婚而焜卒，闻讣欲奔丧不得，屡自经，以兄苦劝乃止。持长斋，坐小楼者六年。母卒，告兄曰：“曩不死，为母也。妹今得以死矣。”趣驾之邓，谒庙拜翁，遂入寝室，不食，逾七日气绝。
　　国　朝以下贞烈
　　李玉使，许字曾裔云，裔云卒，氏年十七，归曾。家贫，辛勤养舅姑，教嗣子，凡十四载，卒。
　　翁氏，明状元正春从孙女，归少司空林如楚曾孙俨。俨卒，时海寇乱，氏被获不屈，贼断其手，抉其面，骂不绝口，死。
　　蔡氏，知景州王国玺妻。顺治丙申，寇入洪塘，蔡氏被掠，大骂贼，遂遇害。
　　纪球姐，陈岐妻。事舅姑至孝，又念父老孑立，劝夫迎养于室。舅姑与父相继亡，岐又卒，氏饮毒不死，乃以女红致羡金五年，悉构冢瘗四柩，誓以墓成而死。俄居屋为兵分驻，氏遂沐浴自缢。
　　郑苏使，兵部司务燠女。燠署仙游教谕，女随之官。寇陷城，胁女去。女自未攵历面毁容骂贼。贼剌之，身受四创死。
　　陈玉姐，林时杰妻。康熙丙辰，山贼倡乱，玉姐闻贼至，与妹秀姐并林元器妻潘氏投水中。贼见而擒之，玉姐义不辱，与秀姐、潘氏别投深处，俱溺死。秀姐年十五，玉姐年十九。
　　陈氏，教谕国琦女，适王孔玺。幼读书，知大义，事父母孝。及归王，执妇道惟谨。舅死，氏撤妆奁，佐夫治丧具。居五载，孔玺病瘵，势不起，氏念不死无以暝夫目，乃先绝粒。二旬，孔玺亡，吞金珥不即死，复自缢者三，又以姑与母救，不得死。母多方谕之，终不食，仍吞金以亡，距夫死十日，年二十五。
　　王秀官，许配曹世长。夫死，讣至，即日辞诀父母，归于曹，自缢死。康熙三十五年旌。
　　郑信官，许聘赵蓁。少颖异，四岁能诵唐人律诗。母病革，医药不治，刲股以进，得延半月，待伯兄归，人以为孝感。及夫殁，信官闻讣恸绝，矢必殉。吞金不死，绝食不死，竟乘间投缳死。殓时喷血被面，终不改容，年十八。
　　马氏，名继芳，举人尚襄女，许聘蓝履升。未婚，夫卒，闻讣绝粒，旬余不死，复投缳以殉。康熙四十八年旌。
　　林氏，唐道时妻。夫死，拜耄姑，引绳而绝。
　　倪氏，林镇妻。镇殁，氏越三日投井死。
　　孙氏，明礼科给事中昌祖之女孙，父诸生谷贻，与同里蔡其聪相好也。氏姊嫁其聪次子，而氏归少子以位，其聪成进士，未仕而殁，家酷贫。以位弃其业，与鹾商同事，至顺昌遇贩私鹾者，格斗死。氏闻悲恸，勺水不入口者数日，潜自缢，以救解。迎丧江干，奋身投水，有持之者，不克死。其姊以义责之曰：“若幸有子，即死，如立孤何?”乃不复求死。官捕得私贩者，法当抵死，而律令须检伤乃定罪，氏曰：“是重僇吾夫也。”痛不欲检理，官悲其意，为杖毙首恶二人。氏在丧未尝露齿，足不逾户阃，有疾不肯服药，语次尝以孤属其姊。丧且再期，谓其姊曰：“吾儿幸稍长，袜履可取诸市，不烦手缝矣。儿向苦疮，今愈矣，不累吾姊矣。”有言既祥而姑在，当具浅色綦履者，氏曰：“无庸，姑缓之。”大祥之日，从容如平时，哭奠毕，就寝稍休，久之不出，姊趋视之，则阖户引绖自经矣。时康熙乙亥七月十三日也，年二十有九。吴江潘耒有传。
　　姚氏，许字刘兆锜。年十七，兆锜死，讣至，剪发毁形，誓不再适。后归刘，守节，抚育嗣子成人，历节三十三载。康熙四十八年旌。
　　陈氏，张允恭妻。嫁一年，夫殁，以翁卧病，侍汤药，不忍即殉。翁亡，遂从容自缢绝。
　　陈佳官，侯官人，迁居沙县，许字叶日炳。未婚，夫卒，讣至，女闭户自缢，以救免。乃毁妆茹素，依父母贞守十一载。日炳父母俱逝，其兄弟知女矢志不移，以礼迎归，择兄子春城为嗣，时方襁褓。女哭奠殡所，即闭户密室，朝夕对木主哭泣，虽妯娌罕得见面。又六年，嗣子已六岁，料能成立，即于所居投缳尽节，年三十六。
　　林氏，许字蓝永灿。未婚，永灿殁，氏即自缢以殉。
　　曾氏，诸生刘锡侯继室。未娶，而锡侯卒，氏闻讣奔丧，抚前室之子淙诒力学，补诸生，历节三十五载。康熙五十年旌。
　　施氏，适林骏功。骏功卒，施丧服阕，投缳死。
　　王珠使，陈恒妻。恒病，氏刲股代药，不愈，氏遂泣别父母，自缢殉之。
　　张淑燕，林圣极妻。嫁未几，圣极卒，殓毕，送柩至墓所，遂饮鸩死。
　　郑祈使，许凤潜妻。夫病，割股，及殁，忍死持丧。服阕，辞诀翁姑父母，投缳以从。
　　罗氏，诸生潘清源妻。夫卒愿殉，以翁姑父母命，延至大祥，自缢死。
　　吴长使，余京侯妻。夫卒，子又殇，乃于卒哭日登小楼自经，年二十七。
　　郑氏，翁卿材妻。卿材卒，郑绝水浆，毙而复苏，乃为夫谋嗣毕，恸哭投缳于夫柩之旁，有自悼诗。
　　张烈妇，李某妻，殉节死，乡人钦之。
　　张氏，名引，张大光婢。大光卒，众谋鬻婢，以娠对，众疑其诈，议且成。婢缟素伏大光柩，哭极哀，遂自刎，喉未断，以指抉之，立断，死。
　　蔡氏，名璧，诸生李琔妻。琔病，医误投药，氏仓卒剖肝不得刀，急提筐中剪剌胸，不见肝，乃益剌四旁心穴，探得之，为糜以进。琔竟卒，氏遽欲殉，舅姑泣劝之，自是强起，日进一粥。服阕，以母病归宁，屡为诀别之辞，母防之密。又两阅月，夜漏二下，乘间缢死。
　　林氏，宁德人，适侯官诸生凌希拯。家贫不能举火，希拯又得羸疾，氏告希拯曰：“今贫病交加，势难两全，君不可死，妾请代之。”希拯以为吁天减寿也，漫许之，其夕缢死，后希拯病果痊。
　　蓝氏，名懿淑，经历际兴女，国子监生罗湘中妻。湘中卒，蓝恸哭自经，姑觉而解之。越六日，为湘中成服，投缳以殉，年二十五。
　　胡氏，许字陈蔚起。夫死次日，缟衣奔丧，立夫侄为嗣。卒年六十。雍正三年旌，入节孝祠。
　　庄氏，名琼珂，王荷天妻。荷天殁于外，讣至，舅姑以氏有孕，秘不以闻，使归宁于母家。洎次年之三月，将归分娩，舅姑又止之，氏心颇疑。既产不育，梦寐间如见其夫告以死状，心益疑。急归视，则荷天之灵设焉。氏抚胸号恸，恨死之晚，舅姑劝谕不从，投缳死，年二十七。雍正四年，祀节孝祠。
　　连氏，名德馨，知县圻女。年十五，割股救母病，后归陈士镌。陈父司训沙县，携之学署。夫卒，视含殓毕，即投缳柩侧，家人救之苏。姑乃与同寝处，防护备至，氏水浆不入口，越六日。既成服，拜辞舅姑，欲就死，舅谓之曰：“节难而烈易，所旌者节也，妇为其难者。”氏泣拜曰：“妇知死而已，名非所望也。”遂乘间入室，投缳而逝。
　　林氏，唐生钲妻。钲贸易于外，病革舁归，旋殁，氏哭治棺衾，以发与尸绾结，示共死意。次日盖棺，即卜穴而葬，氏忽白姑曰：“妇梦夫墓列双松，试往观之。”偕姑行，俨如所梦。归而遂誓死期，浣濯旧衣，为附身具。至期从容投缳死，年二十三。
　　梁氏，名毓琚，许字黄烃。年二十二，闻讣归黄，事舅姑，抚嗣子，孀守三十余载。雍正八年旌，入节孝祠。
　　黄氏，名文琦，许字陈釪。釪卒，女奔视棺，殓毕，归告父母，竟归陈，躬操井爨，孝养不衰。卒，年四十一，与釪合葬焉。雍正九年旌，入节孝祠。
　　郭祝官，幼聪慧知书，许字郑澍。未婚而澍夭，氏年二十，归郑门，执妇道，为夫立嗣。舅姑继殁，依母氏以居。年七十八病革，乃谓家人曰：“吾郑家妇，当归死于郑。”遂舁至其夫侄家，翌日卒。
　　陈概宋，孝廉须纯女孙，适严仕乔。仕乔病革，曰：“予家贫，尔何以守?”陈正色曰：“生男则苟活矣。”旋，生男不育，仕乔卒，陈怀利刃，示必死。乃为夫殡葬毕，自刃而死，年二十。
</div>
    <div class="pagination">
<a href="福州府志乾隆本_page346.html">上一页</a><span>...</span><a href="福州府志乾隆本_page342.html">342</a><a href="福州府志乾隆本_page343.html">343</a><a href="福州府志乾隆本_page344.html">344</a><a href="福州府志乾隆本_page345.html">345</a><a href="福州府志乾隆本_page346.html">346</a><span class="current-page">347</span><a href="福州府志乾隆本_page348.html">348</a><a href="福州府志乾隆本_page349.html">349</a><a href="福州府志乾隆本_page350.html">350</a><a href="福州府志乾隆本_page351.html">351</a><a href="福州府志乾隆本_page352.html">352</a><span>...</span><a href="福州府志乾隆本_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
