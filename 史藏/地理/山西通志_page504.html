<!DOCTYPE html>
<html>
<head>
    <meta charset="UTF-8">
    <title>山西通志 - 第 504 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 504 页/共 700 页</h1>
    <div class="content">　　葛振盛妾赵氏姜寇变氏与夫并被掳乃密以簪珥投夫且曰兵营中勿认我为妇惧汝害也兵欲乱之不从抽刃以胁氏乃引颈迎刃而死
　　生员张翄妻韩氏避盗入山贼追及之韩顾谓家人曰尔各自为计无顾我此即我毕命时也遂投崖下婢满儿以手挽之因俱碎焉
　　展奇第妻王氏姜贼变被执上马力坠者再终不屈贼怒杀之
　　任英妻王氏早寡家贫无依孀姑劝之嫁氏曰妇之不死以有孤在耳不然身且殉矣何言嫁耶其后家益竆姑携幼女他适氏招孀母同居冰蘗四十余年
　　甯学古妻张氏少寡事孀姑髙氏惟谨未几媳杨氏亦孀一门三节胥以冰蘗终
　　吴来亨妻朱氏来亨任蒲州学正陞临颍令未之官而卒遂家于蒲贫无亲旧氏青年守志抚孤雯霞俱以文名歴六十余年夀八十终
　　展范妻丁氏博士罗焜妻郭氏张崇茂妻吕氏王良嘉妻李氏贡士孟纮祚妻张氏陈邦柱妻张氏鲁汉基母李氏师家读妻杨氏张问世妻柴氏葛正奇妻任氏甯化熊妻刘氏陈朝瑜妻刘氏韩甸宣妻朱氏薛麟征妻杨氏髙擢桂妻张氏姚奇勲妻陈氏张绍贤妻柳氏任宗颜妻牛氏杨继星妻张氏尚永纲妻鲁氏张奇瑄妻解氏姚攀龙妻李氏沈僔髙妻王氏蒲州守御所王锡诰妻张氏守御所王洪恩妻李氏张大佑妻贾氏王士峩妻呉氏卢应昌妻胡氏任养善妻张氏张纮妻朱氏牛天才妻常氏牛扶朝妻张氏胡世茂妻柴氏姚养定妻封氏杨密继妻赵氏冯俊伟妻姚氏任元卿妻常氏焦帝正妻张氏焦君正妻胡氏尚希满妻蔡氏杨积功妻尚氏冯四谦妻髙氏张必应妻辛氏朱锦妻髙氏李赞适妻杨氏赵嗣宗妻薛氏同知韩世麟继妻冯氏赵正立妻王氏孝廉韩镜妻董氏秦之贞继妻刘氏杨继旺妻张氏李浩妻曹氏孙一骥妻张氏张三俊妻孙氏张宗渠妻赵氏张三晋妻相氏张煜妻秦氏焦思禹妻苏氏妾李氏以上俱守志节
　　临晋县
　　北魏
　　金州刺史郭牙妻崔氏牙调官当赴留氏事母母病剧牙殁于官氏忍容事之不令有闻母寻卒牙匶亦至氏尽礼营葬毕不食而死乡人表曰孝节之门
　　明
　　董良徳妻宋氏年十四适良徳家贫不继朝夕阅十年良徳卒邻里怜其无依咸为劝嫁氏不从遂自缢隆庆间旌表其门
　　生员王幕妻陈氏年十九夫亡遗子三策未期家贫如洗人皆难之氏誓死不贰织絍力作抚三策成人逾四十年卒廵按扁旌其门
　　生员王师徳妻姚氏夫亡无子抚侄以继夫祀训读列胶庠年七十卒
　　王康妻荆氏年十七夫亡子于楚在襁褓茹荼抚孤万歴间奉诏旌表
　　许迁乔妻张氏归许二载生子尔甲未周夫亡织纺度日终身不二有司上其事奉诏旌表
　　张凤翔妻吕氏年十七夫亡遗子朴方在抱孀居四十年训子成名奉诏旌表
　　张宜妻蔡氏年十七夫亡无子誓不改适艰苦励操夀七十而卒有司上其事诏旌
　　廪生姚在陞妻胡氏子翼宸妻李氏甲申逆闯将及胡顾谓李曰贼炽甚倘不免实坠家声毋宁死之遂以襁褓子嘱乳妇趋赴深井姑先下媳继之至今名其井曰双烈井
　　王氏少司马李栖凤子世昭妻闯贼入境氏偕民妇避难峨睂原之土穴中贼搜获羣驱而出氏据地不起贼呵之且胁以刃氏曰头可断义不可辱贼曳之行十余步见深崖叹曰吾得死所矣跃身投下脑裂骨折而死
　　荆世宠妻陈氏刘思光妻王氏髙标妻张氏少司马李栖凤继母胡氏胡勲妻周氏以上俱守志节
　　国朝
　　生员荆尔梴妻孟氏夫亡矢节事姑尽孝训子长发读书入泮时称节孝俱全康熙二十七年建坊旌表
　　佥事吕云藻妻杨氏夫亡抚前室子竲有成歴数十年清操允着题请建坊旌表
　　张汝民妻杜氏年登百歳康熙五十一年旌表
　　孙烈女生员孙永徽女字孟某于归前五日孟卒女日夕饮泣誓不更适寻遘危疾语祖母曰儿夜逰涧遇一柳二椿间憩焉阅月而卒孟葬请祔许之坟正当一柳二椿间也广文石琨园作烈女传
　　王宗陵妻衞氏合夕宗陵已病笃未三月宗陵卒姑怜其少欲为改字氏断发示志孀居十四年而卒
　　刘四维妻樊氏年二十而寡抚子抚孙更抚曾孙植三世藐孤苦节七十八载夀九十有八卒
　　生员刘复元妻杜氏年二十三夫亡无子女贫且不谋朝夕姻党劝之他适氏矢死不从茹苦四十年卒
　　周文奇妻郭氏早寡誓不改操妾孙氏感其义同守以终邑令旌其门曰一门双节
　　衞大垣妻马氏年十七夫亡誓死方抱娠勺饮不入口者数日舅姑谕之曰汝不为而夫后嗣计耶氏意寖解阅数月生子生辛勤鞠育已歳十有二偶过外氏突有讽之嫁者氏泣数行下曰向之不死徒以藐孤已长吾生为赘疣耳遂携孤返备言身后事潜自缢时年二十有八
　　荆璋璘妻姚氏刘从寛妻姚氏举人姚在朝侧室焦氏衞应光妻姚氏张良魁妻王氏王士熊妻许氏张经典妻刘氏李烜妻张氏荆澍妻赵氏樊锡爵妻赵氏王聘鳌继妻韩氏孙鸿烈妻衞氏杜尚徳妻张氏许朴妻赵氏王惬妻张氏闫国法妻张氏荆山英妻王氏谢绍燕妻薛氏谢显相妻王氏郭柏知妻吕氏衞季妻郭氏赵京妻段氏魏祚妻王氏王万成妻李氏荆腾鹤继妻赵氏孙应瑞妻郇氏姚五英妻樊氏程秉让妻衞氏李岑妻王氏吕俊声妻周氏王蕙芳妻王氏杨松林妻王氏王锡瑀妻陈氏晁贵妻孙氏举人贾显妻郭氏呉重明妻衞氏周道昌妻秦氏贾昉继妻陈氏吉逢泰妻赵氏以上俱守志节
　　虞乡县
　　虞
　　宵明烛光舜女也路史舜次妃癸比氏生二女曰宵明曰烛光处河大泽灵照百里是为湘之神罗苹注大泽谓洞庭言神处此故灵光及于百里也以湘神黄陵为尧之二女非舜之女也唐属岳司马氏属长沙天祐中号懿节
　　元
　　麻怀祖妻顔氏年十七夫亡抚男绍先守节夀八十有八卒至大四年诏旌其门
　　明
　　邵明纪妻张氏年二十夫亡矢殉会葬夫作圹氏嘱曰圹宜寛为我终身地圹成氏闭户沐浴理妆整容如归宁状旋入室投缳死次日二柩同举观者流涕邵嗣尧挽以诗
　　邵千妻髙氏年二十夫亡无子人利其产逼他适氏刺面截髪誓死拒之时千兄万夫妇胥殁于疫遗子孟通甫三歳氏抚如己子卒防成人氏卒孟通为终三年丧
　　国朝
　　生员曹镕妻王氏年十八适曹越七年夫早世抚四歳子读书成名卒年六十有二生员曹昌辰妻李氏年二十三昌辰故遗孤甫十月抚成列庠序又先卒氏荼茹抚孙夀八十一而终雍正五年二氏俱祀节孝祠
　　李月林妻姚氏年二十二夫故无子事孀姑三十余载姑年七十卒氏亦旋殁
　　薛建基妻张氏年十八归薛二十二而寡子钟秀甫弥月守节七十一年九十有二卒
　　姚家宁继妻邵氏年二十五夫故无出前子亦早折育孙守志终始如一
　　王义继妻张氏年十九夫故家贫无子女抚前子振魁成立矢节终身
　　生员申燮妻张氏年十九夫故翁继殁遗孤目双瞽氏誓死不二歳祲隣有妇孀将转适氏慰留之赈以粟米县令旌其门以为世风
　　王贞女王业建女名柏英字罗村魏述基将嫁前一夕述基死女哀恸絶饮食者三日请往吊父许之至则持服奉姑抚族子为嗣邑令刘旌曰金石矢贞
　　张我偀妻王氏生员曹元勲妻姚氏申士珍妻王氏邵明超妻王氏晁贵妻孙氏张亮之妻左氏麻世乔妻翟氏樊世诚妻靳氏樊名妻王氏樊祚妻尚氏进士尚翌岐妻巩氏杨栉妻韩氏张蕴朴妻刘氏张自重妻尉氏以上俱守志节
　　猗氏县
　　元
　　薛圭妻王氏年二十适圭生子璧甫周圭卒养姑育子守节弗渝璧娶杜氏从戍卒杜年二十六父母劝更适杜曰妾姑守节妾忍弃姑失节耶卒不能夺璧从弟珍娶赵氏年二十珍亡无子亦守志不他孝姑弥谨至元间旌表为三节之门
　　杨恩妻赵氏生子彦贞方九月恩亡攻苦抚孤皇庆中旌表彦贞娶杜氏生子思谕方五歳彦贞亡杜年二十四守志如姑至元四年旌为双节之门
　　明
　　廪生王臣妻何氏年二十四生子宗甫一歳臣亡氏孝养姑嫜课宗业儒成进士官工部郎中侄宏亦早孤氏教养如宗逺近贤之事闻诏旌
　　翟通妻解氏年二十七通卒矢守训孤严肃长宣务农业次敬治儒术孀居二十余年夀八十卒敬成进士官太仆寺少卿赠太恭人
　　乔雯妻令狐氏年二十二夫亡食贫守志抚子成立夀八十有四万歴中廵按赵题旌
　　任宏妻张氏年二十三夫亡遗子阙甫周族人渔其赀逼嫁不挠谋毙孤氏扃户匿阙者数年暨阙露头角氏泣曰吾始为汝母汝始为吾子矣纺织佐读阙早贡于乡官河间通判孙汝亮成进士犹及见之夀八十一卒隆庆己巳建坊旌表
　　举人杨聫芳妻令狐氏少有至性从父镗授列女传及筓归联芳甫成名寻病瘵卒氏年二十七遗一女父母劝之嫁氏泣曰令狐诗礼之族奚容有再醮妇但少时父所授书谓何乃迫女于尺组下耶自是不抵父舍邻有购舍傍隙地者斥曰吾孀而弃夫之宅何顔见夫地下絶荤茹素不御绮罗守节二十余年卒
　　杨腾飞继妻姚氏前子仁妻孙氏仁先卒后三年腾飞亦卒孙年二十三姚年十九姚女未周孙子佳印甫一歳姑妇矢志毕世不渝
　　李贞贤妻范氏年二十三贤卒遗孤学颜甫三歳氏抗志守节课子力学成名廵按题请旌表
　　庠生裴鹍妻荆氏鹍亡氏啣恤抚孤四十余年凛如一日廵按题请建坊旌表
　　庠生常元桢妻张氏年十八夫亡砥节抚孤氏严色正气凛不可犯元桢弟家有鬼祟患掷瓦飞磔即贵介大绅至弗惧也张至则寂然无声直指闻其事诏旌之
　　米万厫妻董氏姑几百歳失明夫亦瞽不能周养氏勤纺绩以给食冬寒负之暄日每先姑后夫夜无衾挽夫足环抱其姑解衣相覆而寝数年如一日乡里推举当道旌其门曰贤孝之妇
　　庠生孙昌期妻陈氏昌期为族人昌祚凌迫死氏年二十一无子女抗志复仇屡控当道诉夫寃卒防审理昌祚坐罪禠衣顶遂哭吿夫墓曰夫寃稍伸妾可从死但舅姑且老谁为侍养嗣自勤绩絍操井臼生养死葬尽礼无愆孀居五十八年夀七十九歳卒
　　卞和玉妻朱氏和玉与杨生忤杨生动诟其父母和玉忿刺之死随自经时氏年十九叹曰夫死孝妾独不能死节乎亦即自缢乔侍御挽以诗有父仇耻与天俱戴夫死羞称人未亡之句
　　武举令狐缙继妻姚氏年十九而寡矢死守节抚二子成立孀居六十余年诏旌其门
　　雷汝茂妻原氏夫亡食贫守志夀八十七歳卒万歴四十四年建坊旌表
　　行人王春桢妻荆氏年二十六夫亡守节课子含光早年登第亦任行人疏陈母节诏旌
　　孔学易妻郝氏年二十三夫卒茹苦守贞歴三十七载事闻诏旌其子伯江育义女云姐适张有春年十七闯乱守义不辱拖子匿井中贼以火薫之死盖亦由郝之贞训有素也知县陈素抱为之传
　　陆氏庠生陆振奇女安邑义民廉名扬妻甲申闯乱陆偕母刘避难堡中贼至被执甘言诱从不可遂胁之载马上以行陆投地詈骂曰死即死矣决不以良家妇从贼汚也遂伏刃
　　令狐氏陜西廵抚乔应甲子拱秀妻也崇祯初应甲卒拱秀偕妻被逮胥吏迫就道手推令狐拂其指氏愤然作色曰吾指岂为贼吏所汚耶遽引刀断之人咸为之咋舌
　　令狐纲妻陈氏沈廷吉继妻丁氏耿节妻杨氏史文徳妻管氏生员衞道妻李氏荆一徳妻扆氏杜江妻张氏何东直妻孔氏孙周妻王氏杨继志继妻张氏乔应征妻闫氏李光普妻杨氏何洪烈妻张氏生员乔唐建妻陈氏生员衞珦妻荆氏举人闫养醇妻王氏生员荆可枫妻张氏何起翔妻李氏何士俊妻王氏曹凤翔妻李氏荆永芳妻杨氏李春贤妻何氏王承伦妻张氏刘徳盛妻王氏原夫伦妻张氏赵天福妻曹氏张嘉猷妻王氏髙守山妻张氏郑继芳妻闗氏张问仁妻荆氏杨邦正妻张氏以上俱守志节
　　国朝
　　景登选妻李氏少寡守节抚孤终身康熙十一年建坊旌表
　　郭琛妻荆氏生子不育琛病革氏恸语母曰儿无姑何依无孤何抚愿及其未瞑先死以博一顾母止之不得遂吞毒药膓断指裂见者雨泣琛一寻卒康熙二十七年事闻建坊旌表
　　卫孟麟妻荆士年少守节教子绳康有成康熈二十八年建坊旌表
　　歳贡荆冲奎妻王氏年二十六夫亡无子抚侄为嗣积劳成疾双目失明苦节三十余年事闻建坊旌表
　　郭邦畿妻裴氏年二十夫故子女继夭防防茹苦歴四十余载康熙二十七年疏请旌表
　　杜得福妻杨氏少且艾邻人荆良柱艳之会得福往粪田良柱以假物为名入室逼汚氏怒骂力拒得福归语其故姑以为丑不欲闻秘之氏恚自缢雍正五年疏请旌表
　　何宗文妻石氏翁老病失明委顿牀褥反侧需人氏扶掖周旋者七年无倦色乡党贤之
　　刘文煊妻郭氏年十八夫亡无子抚侄守志继姑寻卒遗子女未离襁褓氏胥抚成俾有家室
　　衞中夏继妻王氏归衞食贫操作夫殁严翼守志嚬笑不茍姻党莫敢犯或以礼馈遗亦不轻受常戒子曰人须自立勿受人怜也后阖学议请旌节氏曰守节分也沽名何为命子芳谢止之芳成进士官副使以理学经济着氏封太恭人时孙既齐亦成进士官翰林氏犹手亲纺绩不辍夀七十有七
　　张永夀妻李氏年十八守节夀八十有八终子文光家贫读书不能卒业有劝之充里书者文光曰不肖事母唯色养耳宁饿死不敢辱身吏胥渔牟滋蠧也手植果园供菽水时以孝闻
　　于应登继妻邵氏年二十三夫亡课二子学成胥列庠序前子是扬卒抚孙秦征征卒抚曾孙永锡氏之有造于于氏盖四世云
　　庠生荆文邰妻陈氏年二十四夫亡无子色养孀姑清操孚于闾里女适郭琛年十八仰毒殉夫殆得母氏之芳型欤
　　荆文汉妻郭氏年二十四夫亡与姒陈并矢柏舟人称荆门双节
　　荆世芳妾靳氏少寡主母命改适氏不从族姊亦为世芳姬有二子协力共抚年七十五歳卒
　　陈可济妻任氏家贫日不再食怨尤不形歳歉夫死于饥氏营葬毕号泣于墓投井死
　　郭为翰妻荆氏年十七适为翰逾歳为翰随世父任卒于越氏饮毒自尽家人觉而解之自是日或一食故啜冷水未半年尫瘠而卒
　　荆天福妻张氏年十七夫亡生子甫三月值歳饥翁欲嫁之氏不从翁被荒异地遗七旬祖姑氏纺绩资养不致冻馁后数年翁归见老母康宁幼孙成立大喜已乃大恸曰吾负孝妇矣邑令旌之
　　荆起端妻王氏夫亡遗子女各一竆瘁万状夫弟将夺而嫁之氏投井死
　　史书妻张氏书本借秦中行医猗邑书卒遗一女氏父进才劝其改适氏正色曰从一而终义也进才潜受人聘氏闻寄女于史之友自缢而死
　　衞周庆妻陈氏周庆早世氏抚子密孙广心皆不永年又抚曾孙介迄于成立歴六十余年夀九十一卒
　　岐烈女字李轩子为妻李子与人戏悮中箭死女闻讣潜取聘帛自缢学政邵嗣尧为之传
　　庠生乔云书妻陈氏年十八云书卒柏舟矢志苦节终身
　　王命召妻畅氏年二十六夫亡抚三孤姒董氏亦早孀畅嗣以幼子引董同居玉成其志人谓畅爱其身施及其姒云
　　王智妻李氏智弟信妻史氏俱早孀既而其姑又殁遗幼子四人二氏协力抚成完节以终
　　柴天福义子全妻杨氏全殁福年老病痈不能转侧杨躬亲哺掖者五年邑令旌其节孝
　　曹启伦妻王氏年二十二而寡无子念翁姑无依誓不他适歳荒菽水不缺于供翁姑倚之如子三十年如一日
</div>
    <div class="pagination">
<a href="山西通志_page503.html">上一页</a><span>...</span><a href="山西通志_page499.html">499</a><a href="山西通志_page500.html">500</a><a href="山西通志_page501.html">501</a><a href="山西通志_page502.html">502</a><a href="山西通志_page503.html">503</a><span class="current-page">504</span><a href="山西通志_page505.html">505</a><a href="山西通志_page506.html">506</a><a href="山西通志_page507.html">507</a><a href="山西通志_page508.html">508</a><a href="山西通志_page509.html">509</a><span>...</span><a href="山西通志_page505.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
