<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 41 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 41 页/共 61 页</h1>
    <div class="content">
　　清梁延年修，闵燮纂。延年字九如，辽东人；康熙举人，康熙十二年任繁昌知县。燮字幼理，邑人，贡生，官安化知县。繁昌县志，创修于明正德间，崇祯辛巳重修。此志为延年官繁昌时，踵《崇祯志》重修；采辑繁博，视前志颇有增益。其志例，分二十八门，纪载简核。卷前列舆地图，绘刻甚精，有县治城外全图一，城圆形周环山，城有四门；次繁昌诸山水图，有峨溪匹练、复釜晴岚、红花春晓、炤浮丹井、马仁石壁、龙华丹桂、三山秋月、荻浦归帆、鹊屿江光诸图，其中鹊屿江光一图，长六页。沿革门略云：“汉始置县，名春谷。东晋元帝时，因襄城郡繁昌之民流聚春谷，乃割芜湖南境，侨置襄城郡繁昌县。成帝咸和间，又以江、淮民南渡江者多，侨立淮南郡于繁昌、春谷间，又侨立定陵县。孝武改春谷曰阳谷，并入定陵；安帝又并阳谷入于芜湖，惟繁昌存。”

　　庐州府志十四卷明万历三年刊本(北京图书馆藏)

　　明吴道明纂修。道明号豫斋，元城县人；嘉靖四十四年进士，隆庆间由河南道监察御史，任庐州知府。庐之郡志，可考者天顺间郡守朱镛创修，正德间郡守徐钰重修。此志成于隆庆壬申，道明集郡邑诸生同辑，檄合肥知县胡子重校正，又与杜璁、蔡悉商订体例而成。其书体例，分图、考、表、志、传五纲，目二十有三，总为卷十四。纪载简略，前有石星序略云：“吴君所为序志，率释他事弗道；于户口则书曰：昔为数若干，今为数第若干。于守牧则书曰：某公行某事善，某事由某公建，若自为弗及。于风俗则喜淳朴，于人材则欲复古；推此类俱言之有味哉。”按道明此志，为据事笔录，而措辞近俚易晓；石序谓俱言之有味哉，多为空言耳。按沿革，庐州秦时为淮南郡，元封五年改庐江郡，建武四年为庐州郡。汉以后置郡，或称庐江，或称庐州，靡常焉。明为庐州直隶府，领州二，县五，合肥、舒城、庐江、无为、巢县、六安、英山。

　　庐江县志十卷清顺洽十三年刊本(北京图书馆藏)

　　清孙弘哲修，王永年纂。弘哲字仲吉，号笃斋，山东乐安县人；顺治七年进士，授庐江知县。永年字雪壶，邑人；明崇祯间贡生，授中书舍人，博雅工诗，著有《雪壶集》。庐江之名，昉于《山海经》，春秋为舒国，战国属楚，秦为舒县，属九江郡；汉属庐江郡，隋始名庐江县，属庐州；唐五代因之，宋属无为州。元以来属庐州府，志叙庐江之沿革如是也。庐江志书源流，据本志王凤鼎序云：“是书初修自嘉靖中年，乃予五世祖、乡进士莘斋公秉笔；再修自万历初年，乃予叔高祖、岁荐述斋公赞成；三修自崇祯壬申年，乃予先祖、恩贡燕麟公纂。”凤鼎为永年之侄焉；按其序言，则庐江历来修志，出于王氏一族之人。此志为永年与凤鼎合纂，其书旨重于表扬忠孝节义；于人物一门，尤重门第。此志于今日，绝少可取用之资料，惟艺文所收，陈庆门《记邑被兵事略记》，叙崇祯八年时，张献忠据城二载之事；至顺治五年，犹有张余部史阁，率兵扑城诸事。

　　舒城县志十卷明万历八年刊本(北京图书馆藏，存卷一至卷三、卷八至卷十)

　　明陈魁士纂修。魁士福建漳浦县人，举人，万历初任舒城知县。唐始置舒城县，属庐州；历五代、宋、金、元、明皆未更。此志首载庐州知府叶逢春序云：“舒邑之志，自建国来至今，凡五更修矣。”五志今无可尽考矣。据志所引旧志，惟有《隆庆志》。后修康熙《舒城县志》张文炳序云：“舒之旧志，修于前万历已卯，至前崇祯癸酉续修，止于缮书成编，未付剞厥。”按此志纂成于万历己卯，刻成于翌年庚辰。叶序谓县志更五修，可考者则惟隆庆志矣。按此志载舒城事物不择巨细；其纪山川、人物，尤为翔实，纪城守、传递、陂塘、圩堰、津渡、细事诸门，而不厌琐细；搜罗微到，考核之精，明修方志鲜有与比伦矣。

　　无为州志十卷明嘉靖四年增补正德刊本(北京图书馆藏，存卷一至九)

　　明吴臻修，洪晅纂。臻字至善，福建南干县人；举人，正德十二年任无为知州。晅字继明，闽县人，举人，正德间无为州学正。无为旧名濡须，以三国时濡须坞得名。汉为临湖县地，魏武帝于此筑无为城。宋置无为军，领无为、为望二县；元为路，后降为州。明因元制，仍为无为州，领巢县一县，属庐州府。按吴臻序言：“前已有州志矣。”此志亦仍沿旧志编例，为出诸学正洪晅手笔；而人物之取舍，事之是非，乃取诸州人公意也。阅其书，纪载尚为翔实。此本又经李玻补正官师、选举，至嘉靖四年止，而正德原本，今存佚无考。

　　中都志十卷明万历增补弘治刊本(天一阁藏)

　　明柳瑛纂。瑛字廷玉，临淮人；天顺二年进士，官至河南按察使佥事。明初改元濠州为临濠府，洪武三年又改为中立府，定为中都，七年又改中立府为凤阳府。此书称《中都志》，用太祖时制也。据瑛志跋谓：“编纂始于天顺二年，讫于成化二十二年，先后历三十年，凡六誊稿；成化中欲刊而弗果，至弘治纪元乃始梓成。”其书首列成化六年刘昌钦序，及嘉靖三十年、隆庆三年二序，嘉隆间修补二次，增补官师科贡，及州县图。此本乃万历四十一年增补重锓。《四库全书提要·存目》，用浙江范懋柱家天一阁藏本著录，谓：“其书成于成化丁未，体例庞杂，最为冗滥。”今天一阁犹存此书。

　　凤书八卷明天启元年刊本(上海图书馆藏)

　　明袁文新修，柯仲炯纂。文新江西临川县人，福建瓯宁籍；万历壬子顺天乡试举人，万历四十七年任凤阳县知县。仲炯福建人，事迹未详，所著有《宜夜经》四卷。此志一名《凤阳新书》，兹从卷一第一行题名著录，曰《凤书》。按纂修表题：袁文新、柯仲炯合编，教谕吴道行、训导李日就同校，邑人戴良材分疏。阅其书中文语，每称仲炯，执笔者实为仲炯一人。按志有府尹李枝秀序谓：“洪武初中都立附郭，独有临濠一邑，九年而析临之四乡，暨虹之一都，为凤阳县。”万历六年知县张云翔始修县志，仍因府州领邑修志体例。文新以为都城尹丞管辖之区，体裁应与他邑志书不同，故此志体例庞浩。曰本纪一，太祖高皇帝本纪。曰世家二，中山王徐达世家、东瓯王汤和世家。曰列传四，国勋传，列长兴侯耿炳文等十八人。名宦传，列十六人。列贤传，列乡贤二十四人，政举十二人。列女传，列二十八人。曰年表五，古今地名表一，封建表二，职官表三，豪士名表四，帝皇亲戚表五。曰内篇八，星土篇一，赋役篇二，国费篇三，宗祀篇四，农政篇五，武备篇六，帝语篇七，拾遗篇八。曰外篇九，诗第一，赋第二，太祖诰勑第三，券文第四，奏议第五，书帖第六，碑记第七，祭文第八，序第九。卷首有中都内境山川、城池、陵寝、坟墓、第宅、形胜总图一。按其书是用都会志书体裁，纲目虽繁，而书中所记事迹实属不多。

　　定远县志十二卷传抄清道光间刊、光绪间增补本(上海市历史文献图书馆藏，现藏上海图书馆)

　　清杨慧纂修。慧字定生，江苏金匮县人；荫生，道光四年任定远知县，七年去。按是编纂成于道光五六年间，其书体例，志类凡九，各类均析子目，卷前附光绪十三年知县张树建舆图贴说，说云：“自兵燹后，原刻志书散佚不全；树建莅任后，旁搜旧本，始得舆图，然亦破碎；当觅画工重绘，有不符处，又考核于父老粗制成幅。”又选举志，增至光绪癸卯，仕绩诸门，有经删改；故此本已非慧之原书矣。

　　寿州志八卷明嘉靖二十九年刊本(天一阁藏)

　　明栗永禄纂修。永禄长治县人；嘉靖二十年进士，二十六年任寿州知州。此志为永禄官寿州时，率诸生侯汝白、薛周、张玮、魏圻、夏周、姜涌、戴科、贾价、闻诏萃等纂成；收散采逸，循名稽实，尚属详该。体例简括，次为八类。其自序谓：“首舆地，以辨封域；次山川，以表胜概；次建置，以识兴废；次食货，以悉利弊；次官守，以稽德业；次礼制，以备仪文；次人物，以崇才贤；次杂志，以资观览。”按其序所言，分门属务实从简；其书实为采访笔录成书，文简事核，但绝少引征旁考。山川载：八公山在州治东五里，淝、淮之间；汉淮南王安，与其宾客八人，俱登此山学道，故名。符坚伐晋，望见此山草木皆兵，秦师遂败。八公山是为寿州有名胜迹地。寿州领蒙城、霍丘二县，此志未述属县。查寿州旧志，又率多简略；至道光间知州朱士达修州志三十六卷，始臻详备。

　　寿州志五卷清顺治十二年刊本(北京图书馆藏)

　　清李大升修，陈邦简纂。大升字木生，山西猗氏县人；顺治三年进士，十年任寿州知州。邦简字静介，池州人；举人，顺治六年任寿州学正。按沿革，寿州为汉寿春县地，唐始称寿州；五代、宋、元因之，而属隶靡常。明初为寿春府，寻复为寿州，隶凤阳府；清初仍明制。寿志创于正统间知州甄譓，弘治间州同知董豫续修之，未经付梓，嘉靖十七年知州栗永禄始为重纂成书。万历四年知州庄桐，延州人侯汝白、谢翀、胡文潮等又纂有州志。此志为邦简与邑举人顾左、王廷毗，文学谢一鸣等，分曹纂述。其书编次，首舆地、次建置、再次学校、典礼、秩祀、食货、水利、人物、艺文诸门，体例简瞻。

　　凤台县志十卷清嘉庆十九年刊本(南京图书馆藏，原藏武进文献征存社)

　　清李兆洛纂修。兆洛字申蓍，号养一，江苏武进县人；嘉庆甲子科举人，翌年成进士，授翰林院庶吉士，嘉庆十三年任凤台县知县。兆洛长于诗文，著有《养一斋集》，当乾嘉时，志乘之学甚炽，章学诚以志例著，修志首重体例。戴震、孙星衍、洪亮吉，以考证之学，用以修志，首重考据疆域沿革，由是志乘之学，流为派别矣。兆洛较为晚出，志乘之学，承其乡前辈孙、洪之所长，所定志例，精严有法，绘历代疆域图，参西法极精审。所修有凤台、东流、怀远三志，才识博达，征引事故，率以议论贯通之；志例则纲举目张，考证备核，言志乘称者咸称之。《凤台县志》为其首创之作。凤台自雍正十年，划寿州城东北隅设县，初与寿州同城而治；此志修时，县治未迁下蔡也。兆洛官知县，以旧志陋而不核，复详纂旧文；脉山川，采风谣，上该周、秦，下至于分县之后，分条而次之；与寿州疆里、公署之分划，皆明晰而不混，体例卓然。按其书编例，分舆地、食货、营建、沟洫、官师、选举、艺文、人物、列女、古迹、图说、附录为十二卷，图说、附录未付刻，故刻本实只十卷耳。一舆地志，分沿革、疆域、坊保、山川、形胜、分野六目。二食货志，分风俗、户口、田赋、税课、盐引、硝额、额解、额支、指摊、赈恤十目。三营建志，分城郭、公署、盐狱、汛铺、仓廒、书院、津梁、坛庙、义冢，附寺观、游观，共十一目。四沟洫志，五官师志，六选举志，则不分子目。七艺文志，分载籍、金石、词赋三目。八人物志，九列女志，十古迹志，十一图说，十二附录，亦不分子目。观其自序，所述修志大旨，为详邑事，明教化为本。如食货志，首言土杂五色，以布树植之所宜；谓凤台滨淮之地，砂紫如赭，极为绚烂，故田多肥沃；如薛家集、清泉集，土皆黑砂性■〈火參〉，穆杨湖土性稍疏劣，为硗埆也。又秧草、山东产白土，土人谓之观音粉，可为酿酒白药；金山产赤土，咸鸭卵者，以此土和盐泥，卵则中黄，色红而润。而总以凤台之土，高地宜麦、宜菽、宜稷、宜麻、宜胡麻、宜荞麦，下地宜稻、宜棉、宜靛、宜芋。又纪县境北山，今无草木惟阜，询之山民，或云不宜木；然其故老皆云：北山向时木甚美，中栋梁，今城中老屋，多北山所构；产青惯红惯，旨他处所无。自明末兵火，刊伐遂尽，今欲求其之蘖，而辨其枝叶，亦不可得矣。莫之植，而望其茂，即地亦窘于生矣。又纪滨淮之地，宜柳、宜萑苇。畜则六畜皆宜，鱼则有鲤、鲂、■〈魚匽〉鲤、鳊、■〈魚居〉、青鲜、银鱼、鲙残鱼等，土贡有糟白鱼，今淮河白鱼犹甲他处。又有青金鱼，形类鲇，极鲜美，产黑石潭石穴中，他处所无也。其书所述诸如此类，尤详于经济实用，征引亦博，悉以考证断定。沟洫志立论，以酾流引渠，足以杀淮堧洳之患，言有三要：“谓淮南之地，多宜畜水，原隰交错，土膏衍沃；因庳就下，股引成渠；水流滛裔，偃猪灌浸；利饶耕凿，其要一也。淮北之地，多宜泻水；臯原迤逦，旁比高阜；流潦瓮溢，已成泽国；厥土离斥，不任渟畜；泉润蒸达，小膜不枯；多穿支渠，潦乃急注；其要二也。滨淮之地，厥宜障水，滩湾窊汙，惟虞汎溢，捍阻阻堰，冈陆连属；盛涨不侵，膏壤足殖；其要三也。”三要首有小序，以赞语述其端，辞亦极工。内文又详以引证议论。综其三要，则厥以淮南为上；若疏导得宜，潦可分泄，旱可引灌；至今治淮亦不出此策。本志又于舆地、山川目，营建、津梁目，亦兼言水利之议策，皆有关淮河之疏导，可用之于实际。故此志深得追悉前事，重在经济实用，以变乾嘉以来，修志者，或专重志例，或专长于考据之偏。此志虽刊行不久，而原刻本今极不易得，民国时曾为二次翻印，有铅印石印二种，图说附录二卷，原本未刊稿，藏于李氏后裔，而终未见刊印。其嗣刻之图说，附录二篇，余久欲谋一睹，而终无缘获见也。

　　宿州志八卷明嘉靖十六年刊本(天一阁藏)

　　明余鍧纂。鍧字子振，江西德兴县人；嘉靖五年进士，十三年由御史谪任宿州判官。闻人铨修《南畿志》，鍧尝参与纂辑；谪官宿州三年，悯宿之旧志，词多繁杂，义欠明备，且不入属邑，为缺典。乃与州进士徐世用、张体乾，增摭删润，为《宿州志》八卷。考宿志，初修于明永乐，继修于景泰、弘治，皆草创未备。此志统述属邑，各以卷为纲，列事为志，统其编例，各注小叙。编次卷一地理志，分沿革、郡名、疆域、风俗、形胜、山川、乡坊七目；卷二食货志，分户口、物产、贡赋、征役、课税、孳牧六目；卷三职官志，分历任、名宦二目；卷四兵志，分卫兵、屯田、民兵三目；卷五人物志，分名贤、勋旧、选举、贞节四目；卷六建设志，分城池、公署、学校、仓储、铺舍、桥梁、恤典、祀典、仕进、节孝坊十目；卷七古迹志，分故城、宫室、丘墓三目；卷八杂志，分寺观、灾祥二目；以恤典、祀典、仕进并建设，以寺观、灾祥入杂志；于体例，殊若未当。沿革载：“唐元和四年置宿州，太和三年废，七年复置，属河南道，咸通四年，置宿泗等州都团练观察处，置使治于宿；宋建隆元年升为防御，开宝五年建为保靖军节度，属淮南路。元仍为州，隶河南归德府；洪武初以州隶临濠府，领灵璧县。”山川载：宿州名山二，大河一，相山在州西北九十里相城乡；打鼓山在州北三十里。引元揭奚斯《刘氏望先楼记》云：“彭城南百余里，有三峰倚天，名曰鼓山。山中有声如鼓自鸣，岁则大熟；东北有二泉，可溉田数十亩。”大河为睢河，在州北二十里，源出河南夏邑白河东流，中经州之符离通宿迁，至清河会泗入淮汉。

　　宿州志十六卷明万历二十四年刊本(北京图书馆藏)

　　明崔维嶽修，汪文奎纂。维嶽字汝瞻，直隶大名人；举人，万历二十二年任宿州知州。文奎休宁县人，事迹未详。唐析徐州置宿州，属河南道，五代因之。宋属淮南东路，金属南京路，元属河南江北行中书省，明属中都凤阳府。州志源流，按维嶽序谓：“始自永乐初，再修于景泰，再修于嘉靖，盖凡三举矣。”今天一阁、北京图书馆皆藏有弘治十二年曾显纂《宿州志》二卷，而维嶽序未言见此志也。此志创修于万历甲午，文奎与管护、卢邦俊、王应期诸人纂成，于丙申岁付梓。其书凡十四门，曰郡纪、曰舆地、曰建置、曰食货、曰礼制、曰学校、曰兵防、曰古迹、曰职官、曰选举、曰武选、曰人物、曰杂书、曰著作，分子目凡六十有九。其定例析目，为维嶽订定。其书纪载，上自春秋，下迄元明；考核精严，叙次亦井然不紊。道光《宿州志》凡例称之曰：“《崔志》”之修，规模略具，为宿志之权舆。”兹阅宿州明代方志，犹存弘治、嘉靖、万历三种，审其体裁，则万历志最推完善。

　　宿州志十二卷清康熙五十七年刊本，清沈钦玙、沈沙濯校补(上海图书馆藏，存卷一至十)

　　清董鸿图修，潘仁樾纂。鸿图字朴庵，会稽人；贡监，仕宿州知州。仁樾字小林，桐城人；贡生，宿州学正；与州廪生周开官同纂成此志。卷一郡纪，卷二舆地，卷三建置，卷四学校，卷五礼制，卷六食货，卷七职官，卷八选举，卷九人物，卷十古迹，卷十一至十二艺文，体裁精简。此本缺卷十一、十二艺文志，因经沈钦玙、沈沙濯手校签补，著录于书眉，增易者十之五六，删刈者十之二三，又补绘房心星野图一幅，较原书更精详矣。按宿州正当南北要冲，多战之地；累见古迹所载，是为有名之区也。自唐元和四年分符、离、靳、泗、虹诸县地而置州，为南北间阨要也。历代未有更名，清属凤阳府，领灵璧一县。

　　灵璧县志八卷清康熙十九年修，抄本(北京图书馆藏)

　　清吴嵩修，汪之章纂。嵩字仲山，四川内江县人；康熙三年进士，授卢溪知县，调任灵璧知县。之章事迹未详。灵璧志创于明万历二十四年，知县杜冠所修，继修于四十七年知县陈泰交；康熙初知县马骑尝举修志事，稿未定而卒于官；所遗残篇，迄康熙十三年，嵩复属之章等继成之，嵩又自加以润色，成邑志八卷。分舆地志、食货志、河防志、秩官志、学校志、选举志、人物志、艺文志八门；又以如丛可鉴戒，且助谈柄者，附为外纪一卷，凡九卷。其拟体例，大抵仍依《马志》定规。舆地志疆域沿革载：“宋元祐七年以虹之零璧镇为灵璧县，属宿州；县东西七十里，南北二百七十里，其形椭也，因县有山产磬石，神之，故改零为灵。”按其所记，系傅会之说，而无引证，不脱明人修志之习；直笔纪述，不索考据之病。乾隆《灵璧志略》，舆地志疆域门，附《灵璧名义考》一文，论旧志叙改零为灵之说，因《宋史》而传会其说也。夫磬乐器，璧礼器，既不可混而为一。且《金史·地理志》备言下邳有石磬山，则灵璧设县之时，此山尚属下邳明矣。此文则谓灵璧是当时壁垒之名，古者军垒称辟，引《汉书·高祖功臣侯表》，记祁谷侯缯贺战彭城争恶，绝延壁。师古注曰：争恶，谓争恶地；延壁，壁垒之名也。今县西北七十里，有霸王城，《通志》谓是项羽屯军处，土人亦相传云尔。其地正在萧、宿群山之阳，睢水之浒，所谓灵辟者，疑是其处。其字从《史记》《汉书》作灵壁，为是传写之误，以灵为零，以壁为璧，政和中改零字而未改璧。仅于名义之考证，引据议论，不烦累牍，乃乾嘉时考据家修志之习气耳。方志固不可无考据，而为之者，往往末大于本，以违志例，亦非志乘体裁所宜者也。

　　颖州志六卷明正德六年刊本(天一阁藏)

　　明刘节纂修。节江西庐陵人；成化十三年由举人仕颖州同知。节以颖州旧志补略，重加修纂，书成未锓，以疾卒于官；迄正德六年，州进士储珊，始为校正绣梓。按此志凡六卷，卷一州图、建置、沿革、城池、疆域、郡望、形势、风俗、山川、古迹、宫室、台馆、陵墓，卷二公署、学校、邮驿、铺舍、祠祀、坊郭、乡井、村厂、关梁，卷三版图、贡赋、仓廒、物产、孳牧，卷四名宦、流寓、人物、科贡、寺观、列女、仙释，卷五题咏、文章，卷六欧公诗文。按其凡例云：“纂述事件，揭题子目前，大书其纲，分注事实，有补于事，辞繁不杀其无益者。识山川，所以志地道之形胜险易；以州介河、淮，无崇山峻岭；惟平山小阜，地多坡下；故沟港甚多，泛收并录，以欲识蓄泄利害。古迹采摭，若非耳目所及，其名实荒唐者不纂。集录欧公诗文，以见颖在前朝风土美盛，故凡干涉颖者，一一录之。”按其凡例所列诸条，编旨尚符志例；惟所选欧阳修诗文，别出艺文，另为一卷，于他志少见此例焉；而所录欧之诗文，自皇祐元年至嘉祐四年之作，凡数十篇，亦非尽有关颖事者。据本志名宦载：修知颖州，奏免黄河夫万余人，筑陂堰，以通西湖，引湖水以灌溉民田。此修果有功于颖人者，岂以此故，录其诗文为颖人教耶。按建置沿革云：“秦为颖川郡，汉为汝阴县，魏置汝阴郡，晋改信州，后魏置颖州，宋改顺昌军，政和中改颖昌府，金复为颖州，元明仍之。”所叙沿革大抵无误也。

　　颖州志二卷明嘉靖二十六年刊本(北京图书馆藏刻本。上海图书馆藏抄本)

　　明李宜春纂修。宜春蒲阳人；嘉靖二十年进士，任颖州知州。颖州志创于成化丁酉同知刘节，迄正德六年始刻成书；其书只述州事，未及属邑。嘉靖十五年知州吕景蒙重修州志十二卷，始兼载其时通、卫二属邑。此志之修，距《吕志》仅十年，而州境有更，增领颖上、太和二县，故叙属邑事更详。按其分门颇佳，列州考、舆胜、秩官、建置、赋产、风俗、学校、选举、人物、宦业、兵防、传疑十二门，附目十八，每门皆前有小序，后有赞跋，均出宜春手。附目如赋产附以沟洫，风俗附以物异，传疑附以寺观、方伎，殊若失宜。

　　颖上县志十四卷清顺治十二年刊本(北京图书馆藏)

　　清翟乃慎纂修。乃慎号勅庵，顺天府宛平县人；拔贡，顺治十二年任颖上知县。颖上旧有志，成于明万历辛亥，为知县张大业所修。此志乃慎官颖上时，继《张志》重纂；编采为出众手，邑进士高翼为定例，马履云、陈所履、徐必达辈为搜辑，教谕钱钠为之校正，助参校者，又有诸生卜世、康永昌、官加封、王五位、赵贞明等，乃慎参详众议，而衷以裁定。其书编例，首列地域图二，次分建置、风俗、赋役、学校、秩官、武备、选举、人物、节孝、灾异、补遗、古今文集、古今诗集十三门，目六十有六。建置志首叙疆域沿革；颖上疆域，襟带江、淮，控扼陈、蔡；东连三吴，南引荆、汝；淮水东流，颖水西北来注，形胜雄巍。沿革首称：帝喾、颛顼创制九州，河南曰豫州，东南为颖。秦始皇二十六年王翦灭楚，颖为颖川郡；西汉为慎县，又曰新郪；王莽曰慎治，东汉为慎侯国，隋开皇三年改置颖上县；颖上之名，自此始也。县境有河九，淮河、沙河(即颖水)、润河、八里河、史河、淝河、江口河、新河，赖以灌溉之利，地多肥沃。市镇有八里垛、西正阳、江口镇、留陵镇。乡团凡四，曰附郭乡，曰颖阳乡，曰甘露乡，曰正阳乡。里甲治凡八里，明洪武初原定人丁四千九百九十七丁，该征徭银一千三百七十一两五钱。则壤实在军民成熟田地，三千六百九十顷三十二亩，实征银八千五百三两三钱。于嘉靖时概以小亩起科，天启、崇祯又额外加增，从此加赋日重矣。按此志叙明代户口田赋甚详，附及清初，未能详尽也。

　　霍邱县志十二卷清乾隆十九年刊本(中华书局图书馆藏，现藏上海辞书出版社)

　　清张海修，薛观光纂。海字巨川，浙江钱塘县人；乾隆十六年由霍邱县丞升知县。观光字上宾，号云楼，长洲人；乾隆甲子科解元，十八年任霍邱县教谕。梁置霍邱戍，隋改为县。明万历二十四年知县杨其善修志十卷；清顺治乙未又重辑志稿，康熙庚戌知县姬之簋始重辑刻成县志十卷。此志继《姬志》重纂，为邑士刘始兴、葛铣裔所采辑，经观光总核订定，至乾隆甲戌，知县戴廷榆为之付梓。其书总分礼、乐、射、御、书、数六部，列图考、舆地、建置、食货、学校、人物、艺文、杂记八门，各系子目。

　　霍邱县志十二卷清道光五年刊本(徐家汇藏书楼)

　　清张家檙修，李宝琮纂。家檙湘潭县人；举人，道光四年由凤台调任霍邱知县。宝琮字敬甫，常州人，举人。霍邱县志薛观光所纂志十二卷，体例尚未妥善，且多讹谬。此志则条例精严，并正《薛志》之误者甚多，始推完本。然自咸丰兵燹之后，此志百无一存，同治间重修县志，而此志终未觅得，故同治《霍邱县志》未载引旧志。兹此书为海内仅存之本，惜缺其首册，序目无考，窥其所存卷帙，推详其体例，则严明有度，笔墨疏简，志书之佳作也。

　　亳州志四十三卷首一卷清道光五年刊本(南京大学图书馆藏)

　　清任寿世修，刘开纂。寿世字霁峰，浙江钱塘县人；道光元年任亳州知州。开字孟涂，一字明东，安徽桐城县人；庠生，自少工古文，为同邑姚鼐弟子，开初为文雄肆，绝类同邑刘大櫆；及师事姚鼐，而能兼之淳朴，且通考据之学。后聘修《亳州志》，稿未竟而卒，所著文有《孟涂集》。按此志，开纂辑至道光甲申七月，已成稿过半，而开遽病逝。寿世再延州士陈恩德继事，至乙酉八月纂成。其书体例，据凡例言，悉遵省颁修志章程，分十一类，凡八十二目。于建置沿革，多引证论辨，叙山川人物，则稽考精详；田赋物产学校选举，则采辑博洽。舆地志，为出开手，文词雅朴，而考据极博洽精核。亳旧志，以高辛之墟，成汤之都，皆谓其与亳州无涉。开于舆地志，首列《都邑篇》，引经据典，谓帝喾初封诸侯，其国邑实在谷熟县之南亳，乃为此州境内。今其故址为谷熟集，去商邱县城四十里，由谷熟集而南三十里已入亳境；则汤所居之南亳，在今亳境无疑也。《都邑篇》后附《亳都考》，为开所撰，引证断论，尤为博洽。又此志《列女志》载《木兰传》，谓隋朝木兰，一名花弧，姓魏氏，亳州东魏村人。考亳之旧志皆未载木兰事，为此志始，而未举旁证引据。《古乐府》有《木兰篇》，未注木兰为何代人。程大昌《演繁露》，以《木兰篇》中有可汗点兵语，谓其生世非隋即唐。姚莹《康輶纪行》，以为北魏孝文帝、宣武帝时人。《完县志》引载元人刘廷直撰《木兰墓碑》为完县人。《商邱县志》载木兰魏姓商邱人，乃据唐人《独异志》语。此志之载木兰为亳州人，而无所据，使更难征信也。

　　太和县志十六卷清顺治十六年木活字本(中华书局图书馆藏，现藏上海辞书出版社)

　　清陈大纶修，吴溢纂。大纶字理仲，定兴县人；贡生，顺治十四年任太和知县。溢字千顷，顺治举人，官教谕。太和县志，昉自明万历甲戌，知县刘■〈山介〉创修。此志为大纶官太和时继《刘志》重纂，其书编例，分舆胜纪，食货纪、建置纪、历官纪、人物纪、礼仪纪、艺文七类，目六十有七。其凡例云：“彷纲目之体纪事，载一名以提纲大书；其下用双行者，详其事之始末、人之履历也。”按其书编例，则条注分明，全篇大抵采用表谱之体。每一提纲之下，引用史书注证，其引证之书如《明一统志》《文献通考》、天文律历、河渠、广舆等书，但不免有附会假借。卷前列总图一，绘极细致，图说详明。太和四境无山，周围惟湖，南有沙河，北有茨河以泄水，不足以排灌；故广开沟渠，享其利。凡昔无今有者，图上加一新字以备记。县城居图中，为长圆形，五门，图上有题纪曰：古迹汉细阳县，隋颍阳县，唐百尺镇，宋大寿县，元泰和县，明太和县。以一图表达一邑之形势、沿革、建设、水利，他志舆图未见此例。

　　滁阳志十四卷明万历四十二年刊本(北京图书馆藏)

　　明戴瑞卿纂修。瑞卿临海县人；举人，万历三十八年任滁州知州。滁阳之名肇自晋，即滁州也，一名永阳。按本志沿革谓：“汉初属淮南国，为全椒县地，东兼建阳地，元狩元年属九江郡，隋始置滁州。”据姚鼐《汉九江庐江二郡考》谓：“全椒盖得今滁州地，阜陵盖得今全椒西南，含山北地，建阳今来安也。”按滁州明初属凤阳府，永乐后直隶南京；景泰后隶庐凤淮扬巡抚，领全椒、来安二县。鼐之考证以其今所领邑而言之也。滁志始载《宋史·艺文志》有《永阳志》三十四卷，郡守林■〈山票〉命法曹龚惟蕃为之。厥后又有曾皎为《永阳图志》四卷。修于元者无可考，明永乐中知州陈琏重修；其后弘治、嘉靖又二次重纂。此志继嘉靖志重修，其体例分为二十四门。据瑞卿序云：“于星野、疆域、营建、食货、祠祀、灾俗、吏治、材薮、古迹、仙灵，无不芟繁撮要，条分缕析。而以椒安两邑附载，大都令人展卷，而典章轨物，可瞭然瞩目。”

　　来安县志十四卷首一卷末一卷传抄清道光十年刊本(徐家汇藏书楼藏)

　　清符鸿纂修。鸿湖南益阳县人；嘉庆十年进士，道光二年任来安知县，五年调婺源县。嘉庆己卯、庚辰间在籍，与弟瀚续修《益阳县志》。及仕来安，又延其弟瀚纂《来安县志》，稿未竟而鸿调婺源；瀚仍留修县志，于乙酉春脱稿，此志实出于瀚手。其书体例，凡十三类，曰舆地志、曰营建志、曰职官志、日食货志、日水利志、曰学校志、曰武备志、曰选举志、曰人物志、曰列女传、曰名宦传、曰艺文志、曰杂志，每类首列小序。

　　广德州志十卷明嘉靖十五年刊本(北京图书馆藏)

　　明朱麟纂修。麟字子仁，江西万安县人；嘉靖八年进士，十四年任广德州知州，任满升任贵州督学副使。考广德旧志，始见于王象之《舆地碑记》引载《桐汭志》，有宋郡守赵亮夫为之序。又陈振孙《直斋书录解题》载《桐汭新志》二十卷，宋绍定五年教授赵子直所撰也。修于元者无可考，明弘治间知州范昌龄为之志。此志创修于嘉靖五年，为知州龙大有主修，州判邹守益总纂，成稿未梓，十四年麟取旧稿继成之。闻人诠修《南畿志》，尝引此志，而称曰《邹志》，是时朱麟此志尚未编成，采用《邹志》稿也。《南畿志》修时，广德州同知方一兰、判官涂相，俱在分纂之列，故得以知引《邹志》稿本。此志编例，定为图、表、志、传四纲，采摭浩繁，州事几臻完备。按其沿革谓：“周时为桐汭，秦汉为鄣郡鄣县地，后汉献帝改名广德。六朝、隋名绥安县、唐时曾名桐陈、怀德，五代、宋、元又名广德。明初为广兴府，领广阳县，寻改为州，领广阳、建平二县，直隶南京。”按志谓广德为故鄣县之说，引证未详。据朱镇《长兴县志拾遗》有《故鄣考》，引证浩繁，而断论故鄣城在长兴西境之城头上村，与广德接壤，汉之故鄣在今长、广二县地。按《禹贡》载：三江既入，震泽底定。《汉书·地理志》所载，未详三江之所在；三江为北江、中江、南江。《水经注·江水篇》谓：南江经故鄣、长渎入其区。自清人胡渭有南江上游在长兴、广德间之说，后遂为考据地理家为争论。近人沙彦楷先生，著《南江上游考》，并亲临其地考察，断定确在长、广境；南江定，则故鄣城所在亦定矣。南江久塞，自元以来就有开凿之论，以引长江水经长、广平原，而入太湖，再经常熟入长江下游，既可溉皖南、浙西旱地，及运输之便，江海防之用，又可解石臼湖、太湖水旱之患，而今将成此鸿业矣。又长、广二县分界，亦为浙、皖二省分界，历代界域分划无常。且其间矿产富繁，正在开采，矿区披联二省，以管辖之便，重划二省分界亦为必要也。

　　洞川志钞不分卷清乾隆间稿本(上海图书馆藏)
</div>
    <div class="pagination">
<a href="稀见地方志提要_page40.html">上一页</a><span>...</span><a href="稀见地方志提要_page36.html">36</a><a href="稀见地方志提要_page37.html">37</a><a href="稀见地方志提要_page38.html">38</a><a href="稀见地方志提要_page39.html">39</a><a href="稀见地方志提要_page40.html">40</a><span class="current-page">41</span><a href="稀见地方志提要_page42.html">42</a><a href="稀见地方志提要_page43.html">43</a><a href="稀见地方志提要_page44.html">44</a><a href="稀见地方志提要_page45.html">45</a><a href="稀见地方志提要_page46.html">46</a><span>...</span><a href="稀见地方志提要_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
