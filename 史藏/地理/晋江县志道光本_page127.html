<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 127 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 127 页/共 196 页</h1>
    <div class="content">　　陈元焱　字淡士。康熙丙子举人，授广宗令。识精才敏，济以仁慈，锄巨棍姜姓之害民，释无辜被诬之良善。修文庙、振学校，种种善政，邑以大治。后官部曹。告归终养，年六十四卒。
　　江之炜　字原闇。康熙丙子举人，授南海令。案无留牍，狱多平允。报最，需次部曹。复补元和令。二年，调嘉定。两县积欠粮银七十余万，设法催科，不事扑责，逋赋立清。擢太仓直隶州，政平人和。州俗停柩郭外，朽骨堆积，买地以瘗埋之。年老致仕归，年八十有九。
　　黄天简　字惟叔。康熙丙子举人，授蒙城令。蒙为山陕孔道，百货络绎，每漕运起，悉召商船分载，埠役藉是以困行人，天简知其弊，捐俸买数舟分载，商民交戴。其他善政类此。以病乞休，未及发，卒于官。
　　刘琦龄　字稚玉。康熙丙子举人，授澄海令。革免渔课，羡余详宽，盐堀崩垫。修葺学宫，请增科岁弟子员额。完堤防，赈饥民，归难船，历有善政。后忤上官，归，邑人遮道跪送，行三宿而后出境。
　　黄志弼　字彦伯。康熙已卯举人，授东明令。兴利除害，招抚流亡。遇灾亲自散赈，民沾实惠。振兴学校，设立讲院。旧有积案，悉皆判决，远近称神。以年老乞休归里。
　　施奕簪　字佩其。康熙己卯举人，授内黄令。邑有黄沙滩，为黄河故道，两岸崩坏，捐俸疏河筑岸，闾里安居。挽运陕西刍粮，叙功。丁艰，起补，历永济、登封，皆有善政。以年老告休归。年八十三卒。
　　陈元焕　字章士。康熙间以明经授行人司正，迁刑部员外，升兵部郎中，守威宁。当黔极边，苗性顽悍，讼诉繁积。元焕平恕剖决，苗民帖然。卒于官，民哭奠数十里不绝。
　　陈元燠　字哲士。康熙间由监生捐州同，授贵县令。讯前官成案，得讳命诡盗实情，翻案申详，民称神明。迁宁州牧，开仓赈济，全活甚多。调泾州牧，勤劳称最，升保宁府同知。分驻南部，稽查盐茶，井井有条，上官器之。乞休归，年七十四卒。
　　郭必绪　字思武。康熙己卯举人，授仪封令。兴学敬士，宽政阜财，缉奸治盗。悯穷民无力营葬，捐俸买地七十亩为义冢。以母老告归。
　　苏壎　字宫声。康熙庚辰进士，授江宁令。平恕为政，尤推礼士类，桐城方苞居江宁，以波累被逮，极力周旋存恤。后苞起官，历显仕，感深骨髓焉。以捕盗被劾，民拥留不得，日到寓进薪米蔬菜，至今人犹思之。
　　蔡任鹄　字诒翀。康熙庚辰进士。夙负经济大志，弱冠时，海氛未靖，条陈救时方略上之，当事多有采择。登贤书，司铎诏安。有诸生锺姓者，以小故为驿丞某所害。丞故贵显旧交，为请于鹄。鹄申督学，言士不可辱。或劝其稍为委蛇，卒不少挫。既登第，选湖广景陵令，以病免归。
　　陈正朔　字寅长。康熙壬午举人，授龙岩教谕。课督诸生，精勤靡懈，岩人雕像祀焉。升漳州教授，奉檄分修《福建通志》。擢国子监助教，以父老假归。年八十有三卒。
　　蔡继祖　字贻皇。康熙壬午举人，授山东郓城令。筑渠利民，谳狱多平反。在任三年，清慎仁恕，民咸怀之。以老告休，送者遮道。年八十卒。
　　蔡宸升　字诒迎。康熙壬午举人，授海澄教谕。廉洁自持，一介不取廪银廪米，贫生租谷尽数给发，不染丝毫。捐俸昉修文庙，葺名宦祠，堂宇焕然。己酉赴省送考，卒于三山旅舍。
　　丁文麟　字天瑞。康熙壬午举人。少与从弟屺同学，屺以诗名，文麟以文名。授柳城令，其邑民三獞七，颇难驯服，文麟以简易为治，民猺相安。未三年卒于官，民哀思之。
　　纪宗汪　字仲顷。康熙乙酉举人，授归化教谕。教士以饬纪励节为先，阐扬幽闺节烈。升国子典籍，校刻经书六种，殚力稽劾。丙辰恩科，在京游宦贡监，无本籍文结，不许进闱。力陈祭酒扬名时宽禁，奏准取同乡官结。多士感戴。迁礼部司务。假归，卒于家。年七十九。
　　黄为汉　字于章。康熙乙酉举人，授贺县令。以事罣误，起补河间令。清积逋，厘宿弊，修堤栽柳以御河决，营房、烟墩、炮台次第缮葺。旋署静海令。运河冲决，督工修筑，堤坚如故。复署衡水及本府河捕同知，以前任事罢归，年七十一卒。
　　王孔彰　字曾言。康熙乙酉举人，授迁安令。邑治辽阔，稽保甲，严缉捕，闾阎安枕。听断明决，以刚直忤归，家徒四壁。朱文公泉山讲院久废，陈于太守王廷诤，廓清重修，集士肄业其中。时论伟之。年九十余卒。
　　何秉忠　字礼尚。康熙丙戌进士，授昭化令。行阡陌，劝民垦辟。择子弟开敏者，往学官肄业。讼牒随时决断，两造悦服。会松潘、打箭炉两处调兵拨饷，羽檄交驰，民帮役者先近次远，役前息后。秩满，行取入都，士民祖道。以部主事补用，未得缺，卒于京，年六十六。
　　张云路　字尔羽。康熙丙戌进士，以挑选能员効力粤西，署左州牧。时州县藉河工助饷加耗云路，悉罢之。毁违禁狱床，民并勒碑纪德。改授阳朔令，未几病卒于官。
　　林逢春　由例贡生捐部主事，授户部主事，升员外，擢刑部郎中。秩满，升宁波守，改授吉安。屏苞苴，除陋例，赈灾浸，鞫狱平允。有千总杨应龙积逋粮，株累民数十家，查验仓收，尽为摘释，民困获苏。后调赴军前，解运骆驼，军功议叙，升副使。旋升永彬道，未赴，改工部都水司郎中。
　　林逢都　康熙间以明经捐主事，授刑部主事。情罪微暧，必反复推勘，轮值提牢，捐给衣粥，必周必匀。改授工部主事，监督太平仓。谨出纳，严扃钥，胥吏无所容奸。秩满，升贵州安顺府知府。丁艰，服除补凤阳知府。屏苞苴，剔积弊，百废俱兴。以足疾告归，卒于家。
　　洪达遵　字君恪。康熙戊子举人，授罗源教谕。召诸生讲明实学，以身先之。敝衣敝冠，藜藿不给，恬如也。达遵为诸生时，负夙望，既司铎，以寒氈支持家中弟侄，无倦色。故贫日益甚，士类重之。
　　郭赐英　字其卿。康熙戊子举人，授连城教谕，选安陆知县。以父老改授漳平、长泰教谕。所至率谙生讲学论文，深得士望。
　　朱九拔　字泰侯。康熙辛卯亚魁，授邵武教谕，迁福州教授。所至训课诸生，敦诚恳挚。性朴直，不诸趋媚，而上官皆器重焉。秩满，升国子监助教，以老告归。
　　王学懋　字德士。康熙辛卯举人。居家以孝友闻，授山西怀仁令。禳除狼患，兴建奎楼。值西陲用兵，供亿转运，调度有方，毫不扰民。署浑源州，值大旱，步祷恒山巅，甘霖立沛。调繁大同，修文庙，葺兴云桥。有黠男人者假为女巫，出入人家，访拿立毙之，不使有言。居官十六载，洁己爱民。秩满，升巴州知州。以足疾归，卒于家。年七十九。
　　陈士芝　字灵根，康熙癸巳举人，授长乐教谕。俗慕节烈美名，有夫死逼以登台殉夫者。士芝亲至其地，劝以殉烈易，立孤难，当为其难。他如修名宦乡贤祠，表寒门节烈，皆有可纪者。
　　丁莲　字青若。康熙癸巳进士，任兴化教授。学行淳谨，巡抚陈瑸延主鳌峰书院。教士一循白鹿洞规。调台湾府学，倡明经术，海外化之。秩满，擢仪征令，未抵任，卒。
　　蔡元成　字尚乾。康熙癸巳举人，授颖上知县。剔除奸弊，民无遁情。在任九载，邑被水三次，乘槎给钱煎粥，按户赈恤。两次旱蝗，冒暑忍饥，躬亲督捕。后因公罣误，改补教职，授政和教谕。越年调侯官，以老告归。
　　颜仪凤　字亦允。康熙癸巳进士，授安平令。遇荒便宜赈饥，代输逋赋，恤孤寡，慎刑狱，大著贤声。擢正安州牧，兴利除弊，一如安平。奉委绘图丹江，值征剿乌蒙，檄督理五省兵饷，兼筑威宁城，军功议叙。以劳勚遘疾，告归。
　　林中梅　康熙癸巳恩贡，授德化教谕，永春学正。课迪有方，为士子所宗仰。
　　黄廷昌　字维文。康熙间由岁贡任尤溪教谕二十一年，复任大田教谕。所至课士有方，纂修《大田县志》。
　　施士岳　字伯干。康熙间以明经授福清教谕，调诸罗凤山。秩满，升遂宁令。值用兵征西，上官稔其才，委理军需，著有劳绩。迁嵩明州牧，丁外艰归。值贼朱一贵陷台湾，施世骠提督水师，知士岳晓畅军机，命为前军，督阵屡著奇绩。及平，论功部议，以按察副使用，行至福州，病卒。
　　许元烜　字彦陟。康熙甲午举人，授宜良令。发社谷，建茶庵，购地为义冢。移龙庙以资灌注，设石凳以憩行人。修路修桥，施药施棺。扩清监狱，别盖女监，百废俱举。后以计典归，年六十卒。
　　蔡宾兴　号邃园。康熙乙未进士，授长宁令。除陋规，擒渠贼，锄恶雪寃，地方以宁。兼署龙南、走南两县，治一如宁。擢升工部主事，送者塞途。丁艰，起补礼部主事，旋改刑部四川司主事，迁广东司员外郎。复核直省，奏谳应准、应驳俱中窾。升吏部验封司郎中。乞休归，年七十四卒。
　　黄焕彰　字愧渊。康熙丁酉解元，戊戌进士，选庶吉士散馆，授检讨，充玉牒馆纂修，迁礼部祠祭郎中。管理营田水利。出知征江府。以官庄完官粮，民免赔累之苦。又复除盗魁，安编户。越二年，内补刑部山东司员外，迁湖广司郎中。议刑决狱，轻重得宜。大司寇廉其仁明。丁艰，起补刑部贵州司郎中，以疾卒于京邸，年五十八。
　　陈之缇　字采人。康熙戊戌进士，授归州牧。剔奸除蠹，礼贤下士，抚恤流民。请发帑金给食给医，民戴之如父母。以年老改兴化教授。年八十卒于官，兴人士悲焉。
　　施廷瑞　字辑五。康熙间由监生考职州同，授泰州州判，调海州。擢镇江粮补水利通判。稽察漕艘，防御堤工，升淮安理河同知。职司淮、黄，兼管军民。宽猛相济，理枉伸寃，以卓异荐，回任候升。署淮扬道，复署河库道，擢升平越知府。正己率属，除蠹剔奸。卒于官，年五十五。
　　张廷煌　字坚卿。康熙戊戌进士，授丹徒令。邑为冲繁疲难要地，粮银漕米十有六万，剔抉弊蠹，漕运抵通独早。折狱平情察理，数十年积案一清。雍正四年，滨江水灾，捐柴薪煮粥亲给，民沾实惠。以承追积年亏案，镌秩离任，抵家数月卒。
　　李倪昱　字尔昭。康熙庚子举人，授永福教谕。调诸罗，值北路诸番梗化，奉檄招安，单骑深入虎穴，八社番酋倾心归顺。擢青浦令，疏浚天宁庄河渠七处。调上海，邑故劫掠时闻，设法捕置，贼党解散。遇异地民人飘流，给资斧护照还乡。嗣解组归，年七十九卒。
　　陈熙塙　字尔缉。雍正癸卯举人，授西和令。邑治在万山中，民贫，多逃亡。熙塙劝耕凿，流移渐复。除里长弊实，催科有法。治狱明恕，不肯轻用夹刑。值军需，供应立办。又加意人才，文风丕变。引疾解任，卒于官舍，年六十九。
　　王世茂　字松汝。雍正癸卯恩贡，授长汀训导。兴学教士，有贤声。调凤山，爱士如子，诱掖殷勤。在任两年卒。
　　吕日登　字岸于。雍正甲辰进士，授荥阳令。颁列教条，汰除重耗。甫八月，丁外艰，服阕赴补。以任内失察盗案，降级。嗣拣发江苏陈采办铜筋事宜，清丈南淮地亩，委署无锡、金匮二县，制军那苏图大加赏识。复以卓异，荐回任候升。未几乞休归，年七十三卒。
　　谢重灿　字星伯。雍正甲辰进士，授灵壁令，分校江南乡闱，得会状彭启丰。任期年，有请丁归地亩诸善政。巡抚魏廷珍具疏特荐，未及报，卒于官。
　　万承箕　字良侯。雍正甲辰举人，授翁源令，清慎自持。邑素刁健，初至，讼牒千计，日坐堂次第听断，案无留牍，而讼以息。署乐昌、曲江，俱有声。以才能调陵水烟瘴边缺，严查盗贼，重惩闯棍，海外之民，咸安乐业。卒于官。
　　王天庆　字宪卿。康熙间由廪贡捐通判发山东试用，委修济南城。事竣，管临清关，革钞户之包揽，戒启关之迟延。迁沂州牧，调嶧县，再调长清。力除积弊，捕窝匪及老瓜贼。复调商河，因公罣误罢职。仍起直隶束鹿，转容城，改庆云。振废恤灾，治一如前。以劳成疾，乞休。年七十七卒。
　　朱泗宗　字正甫。雍正丙午举人。居家孝友，行端学博，就正者户外屦满。试文选家刊刻，远近传诵。乾隆丁巳会试，登明通榜，授沙县教谕。捐修崇圣祠，并置祭器、乐器。殚心课士，阐发经史，品隲艺文，多所造就。选南漳县令，仍改授顺昌教谕。兴学课士，不异于沙。先是，己酉分校江西，所取解元解韬等七人皆知名者，多成进士。后年七十五卒于官，子升元。
　　陈兴国　字昌可。雍正丙午举人，授东安令。巨盗窃发，亲诣查孥，地方以靖。修葺城垣，重新文庙，建陇东义学，捐膏火以培多士，荐举卓异。离任时，将民间积欠屯米二百余石，正耗百余金，捐俸代垫，出示免征，民欢呼尸祝。擢都察院都事，保举直隶州牧。卒于京，年五十六。
　　吴九美　字尚仁。康熙丙午举人，任南平教谕。集士讲学，训迪不倦。泉旧制隶盐籍者，田赋归县，而盐折输厅，恒苦悍吏。九美偕邑诸生张雕等呈请编入图甲，就产匀丁，乡民便之，勒石纪德焉。
　　苏祉　字君受。雍正间由捐例授建平令。运漕散赈，禁加派，除陋规。升和州牧，复署全椒县。详缓屯田加征，代垫贫户积欠。擢广信知府，察吏安民，剔弊除奸，俱有成効。以罣误归，卒于家。
　　陈冠世　字让志，万乘次子。雍正己酉举人，拣发广东署开平令。清滞狱，扩旧地，创乡贤名宦祠。蠲荒土之累。丁忧，服除，署连山、归善。蠲洞湖之民利，修惠阳之书院。题授陆丰，调海阳，以失察家人降级。寻开复，授博白令。清查税厂，委审邻邑大案。未几，以海阳任罣误，卒。
　　杨应葵　字升山，廷勷子。雍正己酉举人，授长兴令。邑多命案，细鞫得情，矜全甚多。遇灾请赈上宪，令未下，先自捐俸煮粥济饥，民甚德之。修文庙，兴义学，清查公田百余亩，详归于学，办给膏火，文风丕变。又尝却富宦千金之馈。有猾吏挟炎绅欺幼争田，应葵守正不阿，断田归幼而重责吏。因疾假归，年五十五卒。
　　陈亮世　字南志。康熙庚子举人，授闽县教谕。庚戌进士，选庶常，改工部都水司主事。夙娴算学，凡钜程大役料估销算不差铢黍。辛酉京察一等，历升本部虞衡司员外、吏部稽勳司郎中。天曹为清要地，而司勳实与文选相表里，察校精详，弊绝风清。年六十一卒于官。
　　张有泌　字邺卿。雍正壬子举人，授政和教谕，调凤山，兼管台湾府教授。秩满，升宜黄知县。首兴书院，捐置膏火，劝捐社谷，力行保甲，收养煢独，实惠均沾，百废俱兴。上官廉其才，调繁浮梁。以病卒于官，年五十九。
　　柯可栋　字平若。雍正癸丑联捷进士，授繁昌令。勤心抚字，息争平讼，捐俸开聚奎门以兴文运。先是，邑连苦旱，甫下车，瑞雪大降，秋禾将登，飞蝗入境，正在捕扑，倏忽雷雨大作，蝗尽坠水死。任事四载，卒于官。民思其德，建坊志之，题曰“甘棠遗爱”。
　　张文秸　字礼仲。雍正间以国学生遵例急公议叙，授陈州通判。严保甲，饬干捕，宵小潜踪。缉获邻封大盗，加秩纪录。丁艰，起补凤翔府通判。度地垦荒，广植桑种，得桑五十万株，分畀诸民，编蚕政，给丝车，教民浴茧丝。捐五百金新文庙，延师课士。恤商利民。署邠州篆，旋以卓异荐署西安篆。未两旬，卒于官，凤人伐石勒碑纪之。
　　蔡焕章　字尚闇。雍正癸丑进士，授白水令。地瘠民贫，焕章推诚布公，抚字休养，无不备至，履任七月，丁外艰归，送者遮道，挥涕而别。服阕，入都谒补，卒于京，年四十六。
　　曾天鑑　字子藻。雍正间岁贡，授龙岩训导。讲学课士，文风丕振。州牧有传学堂惩士者，辞曰：学正戒饬，有发学，无传学也。州牧以此重之，谓其善养士人廉耻云。
　　林简士　字敬所。乾隆丙辰进士，授国子典籍。茹苦食淡，陶然自得。故事生徒入监，各堂出结，有例金年可百余。简士申于祭酒，革除之，诸生感戴。后告归，卒于家。
　　罗岳珪　字元锡。乾隆丙辰进士，授贵州天柱令。值苗变甫平，履勘田亩定赋，革除里下供给。调繁镇远，释白莲邪教案内株连之寃九名，民颂青天。丁艰，起补浙江庆元转任龙泉。劳心抚字，咸有政声。卒于官，年五十八。
　　蔡廷魁　字经五，居南安鹤山，因号鹤邨。后寓居晋江。孝友善诗文。家贫治生于粤，忠信所孚，缙绅当道咸折节乐与交。雍正间以助边授员外郎，旋晋刑部湖广司郎中。以慎刑驳重案、辟案，得纪录加级。病假归，建祠修谱，葺蔡西山庙宇精舍，镌蔡忠惠、文庄二公集。复创义学，课族戚。置蔡氏五世祀田六首余石，捐助晋、南二县诸兴建，族众亲友赖赡给无虞。与族兄漳浦蔡文勤讲学，相得甚欢。尝述李又贞论西铭云：“人能以父母之心为心，则无不友之兄弟；以祖宗之心为心，则无不和之族人，以天地之心为心，则无不爱之民物。豁然有得而勿忘者”。以故起白布衣，人咸称重。积经、史、子、集数万卷，综要语手录口诵，著有《鹤邨诗文集》若干卷。自奉极啬，待文人故旧极丰。卒年六十一。《二希堂文集》纪其行，都宪雷鋐走千余里临其丧，为之传，盖诚有慕乎其人而乐道之也。子南雄。
　　郭赓武　字伯扬，号虞阶。少孤家贫，孝事寡母，力学不倦。乾隆丁巳进士，授柳城令。值义宁苗变，官兵绎骚，从容调度，境内帖然。除柳庆盐艘派役协运之患，民困以苏。上官廉其贤能，叠次保举，历官至安顺守。申论大案，多所矜全。同官有以赃累被劾者，为据实开抵得复职。生平居官，刚果不阿，而准情酌理，无执拗自是之见。故与大吏相可否，而悉鉴其真诚。屡膺荐擢。迎母就署，乞归终养。抵家，董修郡学。郡守怀公以府志自万历壬子后经一百五十余年未修，延请总葺。苦心殚精，搜罗遗书数千卷，目阅手钞，期于详尽，郡志告竣。以积劳得疾，终母丧三月而卒，年六十有二。
　　张方高　字齐伯。台湾岁贡，历建宁、浦城训导，升永福教谕。所至振兴学校，在建宁创司训署，在浦城修忠孝祠，在永福捐俸置租四十石，以充贫士乡试资斧。上官廉其才，荐举卓异，委监鳌峰嵩山书院，兼署福州教授。督率奖励，复割俸给膏火，佐诸生不足，补文庙乐器，以疾乞休。生平笃孝思，鼎建大宗，鼎新小宗。年六十七卒。临终嘱其子纂修族谱，族人德之。子源仁、源德，孙植发。

　　●卷之四十七　人物志【捍卫】


　　明
　　郭源　　蒋君用
　　陈言　　郑镰
　　徐行恺

　　国朝
　　黄明台　辛辉英
　　庄烈　　蔡嗣铨

　　明

　　郭源　字本潮。慷慨倜傥，会海寇绎骚，知县令集义兵以卫乡闾，源选武勇三十六人置左右，皆感奋用命，寇闻不敢犯。年三十七卒。
　　蒋君用　福全所人。为诸生。值倭寇发，孤城孑立，众谋窜郡城以免，君用为开陈利害，协志固守，官民咸委重焉。属霪雨疾疫，拊循之如同室。乘间出奇攻盗栅，连蹂五营，盗宵遁。尽瘁四阅月，捐赀至三千金，家以落。佥事万民将为上功于督抚，君用逊谢。没，后人建祠祀之，黄凤翔为文记焉。子光源，进士。
　　陈言　孝弟诚信。嘉靖季，寇披猖，言入盗垒说之。盗将加刃，谈笑从容，谕以祸福，群丑悔悟，相率纳款，郡邑以宁。既没，里老上其事，郡守申闻抚按，附祀于卫民祠。后其子诸生豸臣请自为祠，有司春秋俎豆焉。
　　郑镰　字绳可，安平人。嘉靖辛酉，倭攻安平乡，有陈大经、郑舜爵谋为内应。镰与舜爵邻居，夜同守城侦知之，以告方千户，遣兵围捉，获大经等杀之。是夜盗果攻城，乃以大经、舜爵首投之城外。盗知事发，遂引去，阖镇得全。
　　徐行恺　习医。嘉靖季倭乱，贼吕尚四等结盟倡乱，行恺入盗垒为盗看病，因密召诸里正，激以大义。又察其党中有悔者，约为内应，杀盗尚四等三十余辈。观察陈学伊为作传，称曰义士。

　　国朝

　　黄明台　字晋国。族人黄斗世有叛奴吴觐、吴二、吴尾，集党数千，歃血为盟，先加刃于斗世妾，毁其家，大出劫掳。明台立木栅集乡兵御之，盗猖獗力不能支。值大将军马得功自省抵泉。明台伏万安桥，覆以草，俟至，起抱马头，曰：“郡北有难，宜急救。”得功疑有诈，叱斩之。明台具结，以一家坐，乃缚与俱西。师行四十里，抵颓寺，见釜灶数百，乃解缚，命为先导。是时吴觐党数万，分为三寨：吴尾据香炉，吴二据玉叶，觐自据半岭庵。得功卒仅三百，不敢前。明台曰：“香炉窄而乏水，宜先攻。”从之，捉吴尾。乘胜攻觐，杀之。玉叶解散。明台就金溪隐焉。
　　辛辉英　字巨晦。康熙壬寅，两岛不靖，藩司稔其才，命赍书招抚。宣布德威，于是遵义侯、慕恩伯归命，两岛以平。卒年八十二。
　　庄烈　字藻山，际昌子。为邑诸生。顺治壬辰癸巳，海寇焚劫，烈捐赀募乡义勇斩盗将南关外，七十余乡赖以宁。其殁也，绅士邑令立碑于二十七都路左。
　　蔡嗣铨　字祖生，国炳孙，增有子。岁贡生。崇祯庚午，京师流寇猖獗，呈请散赀募士勤王。有司以助兵之难，不如输饷。嗣铨遂鬻产得千金缴库，事闻，奉旨旌叙。壬申，海寇充斥，兵备道曾樱以器械钝朽，开局制造。邑令荐嗣铨督造，昼夜稽工。额派之外，复捐金增置多械以备捍御。海寇既歼，抚按疏其功，予职通判。嗣铨请以己官貤赠父母，部议不行。后以通判职改令海澄，越年投檄归。子时光。

　　●卷之四十八　人物志【理学】

　　宋
　　郭缜　　王稼
　　明
　　陈宏　　黄明
　　张廷芳　林峣
　　邱暧　　林文明
　　陈珙　　王宗澄
</div>
    <div class="pagination">
<a href="晋江县志道光本_page126.html">上一页</a><span>...</span><a href="晋江县志道光本_page122.html">122</a><a href="晋江县志道光本_page123.html">123</a><a href="晋江县志道光本_page124.html">124</a><a href="晋江县志道光本_page125.html">125</a><a href="晋江县志道光本_page126.html">126</a><span class="current-page">127</span><a href="晋江县志道光本_page128.html">128</a><a href="晋江县志道光本_page129.html">129</a><a href="晋江县志道光本_page130.html">130</a><a href="晋江县志道光本_page131.html">131</a><a href="晋江县志道光本_page132.html">132</a><span>...</span><a href="晋江县志道光本_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
