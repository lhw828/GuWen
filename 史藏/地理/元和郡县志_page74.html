<!DOCTYPE html>
<html>
<head>
    <meta charset="UTF-8">
    <title>元和郡县志 - 第 74 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 74 页/共 85 页</h1>
    <div class="content"><史部,地理类,总志之属,元和郡县志>
　　钦定四库全书
　　元和郡县志卷三十六
　　唐　李吉甫　撰
　　岭南道【二】
　　桂州【始安中都督府】
　　【开元戸三万六千二百六十五　乡七十二元和户八千六百六十　　　　乡三十五】今为桂管经略使理所【管桂州梧州贺州昭州象州柳州严州融州龚州富州蒙州思唐州　管县四十七案都管户数传写缺】
　　禹贡荆州之域汉元鼎六年置零陵郡今州即零陵郡之始安县也呉归命侯甘露元年于此置始安郡属荆州晋属广州梁天监六年立桂州于苍梧郁林之境因桂江以为名大同六年移于今理隋开皇十年置总管府大业三年罢州为始安郡武徳四年复为桂州总管府七年改为都督府天宝元年改为始安郡至徳元年改为建陵郡【案前各州不皆叙天宝后之改郡此既叙及则当如旧唐书有乾元元年复为桂州之文或因各州皆天宝改郡乾元复为州已标名于首专叙至徳改郡名之不同终觉未竟其委】州境【东西三百八十一里南北一百二十八里】
　　八到【北至上都三千七百五里东北至东都三千四百四十五里】
　　【东南至昭州二百三十五里东南水路至梧州六百三十里】
　　【东北至道州四百八十里南至防州三百五十里】
　　【西至柳川五百四十里西南至象州五百四十里】
　　【西北至融州四百九十里】
　　贡赋【开元贡　铜镜四十面元和贡　银一百两】
　　【案此桂州与后梧贺昭象柳严融龚富防诸州及思唐州之赋据唐六典当是纻布而传写竝缺】
　　管县十
　　临桂　全义　灵川　阳朔　永福　建陵理定　慕化　永丰　茘浦
　　临桂县【上郭下】
　　本汉始安县属零陵郡至徳二年改为临桂【案唐书地理志云贞观八年更名与此异】
　　桂江一名漓水经县东去县十步杨朴平南越出零陵下漓水即谓此也
　　駮乐山一名福禄山在县东北十五里
　　全义县【中下南至州一百五十里】
　　本汉始安县之地武徳四年分置临源县大歴三年改为全义县
　　越城峤在县北三里即五岭之最西岭也
　　湘水出县东南八十里阳朔山下经零陵郡西十里阳朔山即零陵山也【案汉书地理志零陵郡零陵县阳海山湘水所出后汉书郡国志零陵阳朔山湘水出阳海阳朔二志不同据水经湘水出零陵始安县阳海山注云即阳朔山也足信汉时称阳海晋以后称阳朔一山而先后殊名矣此云阳朔山即零陵山殆因前人有湘出零陵山语然彼以郡县名统称犹言零陵之山实非是山本名零陵则证合之似赘】其初则觞为之舟至洞庭日月若出入其中
　　故越城在县西南五十里汉髙后时遣周灶击南越赵佗踞险为城灶不能逾岭即此也
　　灵川县【中下西南至州六十里】
　　龙朔二年分始安县置东临桂江
　　冷山在县西南一百里出滑石
　　阳朔县【中下北至州一百四十里】
　　本汉始安县地隋开皇十年分置阳朔县取阳朔山为名也皇朝因之
　　漓水在县西二十里
　　永福县【中下东北至州一百里】
　　武徳四年析始安县之永福乡置因以为名
　　白石水经县东去县七步
　　建陵县【中下北至州三百四十里】
　　本汉茘浦县地呉孙氏置建陵县梁武帝立为郡隋开皇十年废郡仍为建陵县后因之
　　建水出县北建山南流经县东
　　骆駞水在县西七里
　　理定县【中上东北至州三百里】
　　隋仁夀初分始安县置兴安县【案隋书地理志大业初废兴安县入始安其何时复置此缺载】至徳二年改为理定县
　　慕化县【中下东北至州二百二十里】
　　武徳四年析始安县置
　　常安水东去县七步
　　永丰县【中下北至州二百一十里】
　　呉甘露元年析汉茘浦县之永丰乡置隋开皇十年省入阳朔县武徳四年复置
　　茘浦县【中下北至州二百四十七里】
　　本汉旧县因茘水为名属苍梧郡县南有茘平闗今废呉属始安郡隋改属桂州武徳四年于此置茘州贞观十二年州废县复属桂州
　　茘江水在县南一里
　　梧州【苍梧下】
　　【开元戸一千二百九　　　乡九元和户一千八百七十一　乡九】
　　古越地也秦南取百越以为桂林郡秦末赵佗自立为南越王其地复属焉汉元鼎六年平吕嘉又以其地为苍梧郡之广信县领县十自汉至陈为郡不改隋开皇十年罢郡为苍梧县属静州大业三年罢静州复为苍梧郡武徳五年于郡置梧州
　　州境【东西一百一十里南北三百八十里】
　　八到【西北至上都取桂州路四千三百三十五里北至东都四千一百五里
　　东南沿流至封州五十里正南微西至义州三百里】
　　【西南沿流至藤州一百里西北至桂州六百三十里】
　　【西北泝流至富州三百二十里】
　　贡赋【开元贡　白石英二十两】
　　管县三
　　苍梧　戎城　孟陵
　　苍梧县【下郭上】
　　本汉苍梧郡广信县地也自汉迄陈不改隋开皇十年罢郡于此立苍梧县皇朝因之
　　通星山在县北六十二里汉刘曜为太守尝登此山仰观星歴因号通星山
　　郁水南去县八里
　　戎城县【下东北至州二十里】
　　本汉广信县地梁于此置遂城隋开皇十年虞庆则南征屯兵于此改为戎城县【案遂城戎城之城隋书地理志竝作成】皇朝因之县北临西江水
　　孟陵县【下南至州水路九十里】
　　本汉旧县也属苍梧郡【案孟陵前后汉书竝作猛陵】隋省武徳四年重置属藤州贞观八年改属梧州
　　贺州【临贺下】
　　【开元户二千五百三十七　乡十元和户四百四十九　　　乡十】
　　汉苍梧郡地今州即苍梧郡之临贺县也呉黄武五年割苍梧置临贺郡贺水出州东北界西流又注临水郡对临贺二水故取名焉呉属荆州晋属广州隋开皇元年以郡为贺州大业二年废州以县属苍梧郡武徳五年复置贺州
　　州境【东西三百七十里南北四百一十里】
　　八到【西北至上都三千八百五十里北至东都三千五百九十五里】
　　【东至连州二百七十里南至封州三百六十里】
　　【西至昭州三百里西南至富州三百一十里】
　　【西南至梧州四百一十里】
　　贡赋【开元贡　蕉布　石斛　竹布　蚺蛇胆元和贡　银三十两　千金藤　班弓弹弓面】管县六
　　临贺　封阳　冯乗　桂岭　荡山　富州
　　临贺县【下郭下】
　　本汉旧县也自汉至陈不改隋大业二年省临贺县入富川县十二年重置属苍梧郡武徳四年改属贺州县北四十里有大山山有东游龙中二冶百姓采沙烧锡以取利焉
　　临水东去县十步又有贺水合更名临贺水
　　封阳县【下北至州一百四十五里】
　　本汉旧县属苍梧郡在封水之阳故名呉属临贺郡隋属桂州武徳四年属贺州
　　长林山在县东五里
　　临贺水东去县百步
　　冯乗县【下东南至州一百八十里】
　　本汉旧县属苍梧郡界内有冯溪因以为名呉属临贺郡至隋不改大业三年改属零陵郡武徳四年属贺州萌渚峤在县北一百三十里即五岭之第四岭也按今县与道州江华县分界于此峤之上
　　锡冶三
　　桂岭县【下西南至州八十二里】
　　本汉临贺县之地呉分置建兴县属临贺郡晋改为兴安县隋开皇十八年改为桂岭县属连州因界内桂岭为名武徳四年改属贺州
　　桂岭在县东十五里
　　程冈在县东南一百二十里
　　朝冈在县东北四十五里并有铁自隋至今采取荡山县【下东至州一百七十二里】
　　萧梁于此立县隋大业二年省武徳四年复置【案唐书地理志天宝后置与此异】
　　荡山在县西七里
　　富川县【下东南至州一百四十五里】
　　本汉旧县属苍梧郡呉属临贺郡隋属桂州武徳四年改属贺州
　　钟乳穴三
　　灵溪水今名富水去县西二里
　　昭州【平乐下】
</div>
    <div class="pagination">
<a href="元和郡县志_page73.html">上一页</a><span>...</span><a href="元和郡县志_page69.html">69</a><a href="元和郡县志_page70.html">70</a><a href="元和郡县志_page71.html">71</a><a href="元和郡县志_page72.html">72</a><a href="元和郡县志_page73.html">73</a><span class="current-page">74</span><a href="元和郡县志_page75.html">75</a><a href="元和郡县志_page76.html">76</a><a href="元和郡县志_page77.html">77</a><a href="元和郡县志_page78.html">78</a><a href="元和郡县志_page79.html">79</a><span>...</span><a href="元和郡县志_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
