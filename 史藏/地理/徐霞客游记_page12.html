<!DOCTYPE html>
<html>
 <head>
  <meta charset="utf-8"/>
  <title>
   徐霞客游记 - 第 12 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   徐霞客游记 - 第 12 页/共 13 页
  </h1>
  <div class="content">
   己卯五月初一日晨起店主人言自往尖山后叅府呉公屡令把总来余不知其因已而呉公令把总持名帖道意余出观街子因往晤潘防余防余宴买寳舎人留余同事余辞之入城谒府一见輙把臂入林欵礼颇至是日其子将反故乡内简拾行囊余辞之出初二日余止寓中云岚山【即尖山】师法界来顾州庠彦李虎变昆玉来頋【李居绮罗】
　　初三日府来宴已观音寺天衣师令其徒来余以叅府有前期辞之上午赴叅府招所陈多腊味以断屠故也【腊味中始食竹鼯】下午别醉后过万夀寺拜法界不在出西门半里过凌云桥乂西半里由玉泉池南堰上西山麓则观音寺在焉寺东向临玉泉池寺南有古刹并列即玉泉寺矣天衣拜经观音寺三年不出一见喜甚留予宿予辞以他日啜其豆浆粥而返已昏黒矣
　　初四日叅府令门役以州志至方展卷而李君来时微雨遂与之连骑由来鳯山东麓循之南六里抵绮罗入叩李君家【绮罗志作矣罗】其村颇盛西倚来鳯山南瞰水尾山当两山夹凑间盖罗汉冲之水流经大洞长洞二小阜间北曲而注于平坞乃分为二流北为饮马河而抵城东南为绮罗水而逼南山下又西逼来鳯东南麓乃南捣两山夹间是村绾其谷口竹树扶踈田壑纡错亦一幽境云是夜宿李君家
　　初五日晨飡后即从李君循南山之麓东向行先半里过水应寺又东二里两逾南山北下之支有寺在东峡中北向峙即天应寺也其后即罗生主峯仰之甚峻志称其条岗分布不诬也又东北上一北下之支随之北下共一里岗东尽处竹木深密緑防袭人披映心目其前复起一圆阜立平畴中是为团山与此岗断而复续岗东村庐连络从竹中下一老人迎入其庐具腊肉火酒献是日正端午而老人与李君有交遂入而哺之既午复东向循南山行半里其北复起一长阜如半月横扵前是为长洞山又东二里遂入山峡有溪中贯而出是为罗汉溪南北皆有村夹峙峡口由南村溯溪而东又二里越溪之北有大路倚北山下乃东逾岭趋猛连者从其北坞中觅温泉其泉不热而温流不急而平一大石突畦间水滙其旁浅不成浴东山有大洞温泉为八景之一即在其北岭峡中与此隔一支岭逾而北颇近而李君急于还家即余从大路西出二里过溪南村出峡口随溪西行一里过一桥从溪南又西一里过长洞北麓北望大洞之阜夹溪而峙予浴趋之浴其温泉李君谓泉在东峡中其入尚逺遂强余还又西一里过团山北麓又西三里而还李君家
　　初六日晨饭令顾仆擕卧具为杨广哨之游先是李君为予言此地东南由罗汉冲入二百里有滃吕山东南由罗生四十里有马鹿塘皆有峦可观乃先其近者计可从琉黄塘半个山而转也东三里从水应天应二寺之间南向上山愈上愈峻七里登其絶顶北瞰即天应寺悬其坑麓由州坞而北惟巃嵸山与之对峙焉西瞰则旁峡分趋若赘旒皆下坠于绮罗南向之峡有龙井出其下焉惟东眺则本颉颃而南眺则浓雾弥沦若以山脊为界咫尺不可见于是南从岭上盘峡俱行氤氲中茫若蹈海半里南下下二里余山半复环一壑其脊自东南围抱而西中藏圆坞有小水西去其内雾影稍开而雨色渐逼虽近睹其田塍而不免罹其沾湿矣复上南坡蹑坡脊而南五里一岐随脊而西南一岐坠坡而东北余漫从脊上直南已而路渐东下而穷二里有村倚东坡下披雾就询之乃清水屯也屯人指予从坡北东下当得大路从之半里东北渉一坑甚深雾影中窥其东南旋壑下盘当时不知其所出何向后乃知其南界高反西自竹家屯而东突为陈播箕哨也复东北上坡半里见有路东向下輙随之行不意马鹿塘正道尚在其北雾漫不辨踉跄东下一里有峡自北而南溪流贯之有田塍嵌其底而絶无人居塍中挿禾已遍亦无一人抵塍而路絶塍狭如丝以杖拄畦中东行抵溪而溪两岸蒙翳不可渡复还依西坡南向一里得小径渡溪东上一里路伏草间复若断若续然其上甚峻三里东向登岭头复从岭上东南再陟一岭半里始见岭北有岰自北南度中伏再起岰北有路自崩崖北岭东行南亦有微路自崩崖南岭东上而岰中独无北交之路予遂循崖南路上东一里路为崩崖所坠复岐而南再陟南岭半里复东行岭脊二里始有南来之路偕之东北瞰崩崖下防东向成坑箐木深翳又东半里再陟东岭岭乃南去微径始东北下坡曲折连下三里余以为将及北坑之底随之出即马鹿塘矣孰知一坡中环路岐而东西绕之未几遂絶皆深茅丛棘坑嵌其下甚深余始从其南不得道转而东复不得道往返踯躅遍索乆之复从南坡下得微径下一里余而东抵坑底则坑中有水潺潺自崩崖东南流坑两旁俱峭崖密翳全无路影而坑底甚平水流乱砾间时有平沙潆之遂随之行或东或南仰眺甚逼而终絶路影三里稍开俯见潆砂之上虎迹甚明累累如初印随之又东南一里有小溪自西南来注有路影南縁之始舎坑而南陟坡一里越其上予意将越坡东下而路反从坡脊南行余心知其误然其路渐大时亦渐暮以为从大道即不得马鹿塘庻可得栖宿之所乃蹑脊西驰二里见西顶有特倚如覆钟大道从此分岐一自东南坡下而上一向西北峯顶而趋一从西南盘壑而行未审所从姑解所擕饭啖之予计上下二径其去人必逺不若从盘壑者中行于是又东南三里遂坠坡而下渐闻人声下里余得茅二龛在峡间投之隘鄙不堪宿望南坡上有数龛乃下陟深坑扳峻而上共一里而入其龛则架竹为巢下畜牛豕而上托防卧俨与粤西无异屈指自南丹去此至今已十五阅月乃复遇之西陲其中数千里所不及也自登崩崖之脊即望见高黎贡南亘之支屏列扵东下有深峡而莫见龙川意嵌其下也又西南二十里下至所宿之坡下瞰南峡甚深即与高黎贡遥夹者意即南甸所托而龙江从此去也时雾黒莫辨方隅而村人不通汉语不能分柝微奥即徴其地名据云为鳯田总府庄南至罗卜思庄一日余东北至马鹿塘二十余里然无确据夜以所擕米煮粥啜之而卧初七日隂雨饭后姑止不行已而村人言天且大霁余乃谋所行念马鹿塘在东北硫黄塘在西北北山之脊昨已逾而来西山之脊尚未之陟不若舎马鹿而逾西脊以趋硫黄塘且其地抵州之境以硫黄塘为正道遂从之土人指余从村后西北向大山行余悮由直北一里余下渉一涧溯之北上坡一里又下渉涧其防一涧又溯之北上坡半里路复分岐一向北峡一向西峡皆盘其上坡余从其北峡者二里路渐湮已北下则其涧亦自西来横堑于前虽小而颇深藤箐防翳雨雾淋漓遂不能入乃复出至岐口转向西峡一里路亦渐湮复出从岐口南渉其涧从涧南又得一岐西上其路甚微一里北逾一坡又北一里即崩崖西对之坡也其上皆垦崖而非通道蹑之行一里上西顶顶高云黒莫知所从计返下山二里转南渐有径下眺鳯田所宿处相距止二三里更南半里得大道西去遂从之西循北山行一里得耕者在坡下问之始知其上有小寨名摆图即从杨广哨入州正道矣乃亟西北上蹑坡一里有二茅当峡坪间是为摆图寨由寨后更蹑峻而北半里登岗西望盘壑下开水田漠漠有溪流贯其中复有崇山外峙其南又起一崇山横接而南交接之中似有水中贯而去又北上一里半遂凌大脊北下廻峡中半里有村庐倚南坡为杨广哨从此西北下峡底一里有小溪自东北坠西南其嵌甚深乃从昨所度崩崖南岭分坠而成者渉之西北上渡一里而跻其脊余以为即从此縁脊上北大峯矣孰意犹中界之支也半里越脊又即北下峡底一里有大溪自北南坠皆从石崖中破壁而去此即清水朗东溪也水嵌峡底甚逼横独木渡其上予舎木下渉水即西北上坡始循崖石继蹑陇脊一里转而东北上又里余跻头由峯头西盘半里随峡北行其峡颇平行其中一里当其东西分峡处有村庐倚其中为陈播箕哨从哨北即西北下二里循南山而西一里有村庐当坡为竹家寨由寨东向北行寨后复起一有峡横其中路分为二循北峯直去为腾越南甸大道穿北峯南峡而西为硫黄塘道予舎大道从横峡西行半里忽坠峡西下其峡甚逼而下甚峻坠级歴坎与水争隘一里望见西峡自北而南一溪贯其中即绮罗村之水挟水尾山西峡而南山者溪西之山防屼南踞是为半个山又西下半里直抵溪上有二塘在东崖之下乃温水之小者其北崖之下有数家居焉为硫黄塘村有桥架溪上余讯大塘之出硫黄防土人指在南峡中乃从桥南下流渉溪而西随山西南行时风雨大至田塍隘余踯躅南行半里得径又南一里则西山南迸南有峡注大溪遥望其峡中蒸腾之气东西数防鬰然勃发如浓卷雾东濒大溪西贯山峡先趋其近溪烟势独大者则一池大四五亩中洼如釡水贮扵中止及其半其色浑白从下沸腾作滚涌之状而势更厉沸泡大如弹丸百枚齐跃而有声其中高且尺余亦异观也时雨势甚大持伞观其上不敢以身试也其东大溪从南下环山南而西合于大盈西峡小溪从热池南东注大溪小溪流水中亦有生气勃勃而池中之水则止而不流与溪无与也溯小溪西上半里坡间烟势更大见石坡平突东北开一穴如仰口而张其上腭其中下管如喉水与气从中喷出如有炉槖鼓风煽熖于下水一沸跃一停伏作呼吸状跃出之势风水交廹喷若发机声如吼虎其高数尺坠涧下流犹热若探汤或跃时风从中卷水輙旁射人于数尺外飞沫犹烁人靣也余欲俯窥喉中为水所射不能近其龈腭之上则硫黄环染之其东数歩凿引水上覆一小茅中置桶养哨想有矿之地即有哨也又北上坡百歩坡间烟势复大环崖之下平沙一围中有孔数百沸水丛跃亦如数十人鼓煽于下者环沙四围其水虽小而热四旁之沙亦热久立不能停足也其上烟涌处虽多而势皆不及此三者有人将沙圆堆如覆釡亦引小水四周之虽有小气而沙不热以伞柄戳入深一二尺其中沙有磺色而亦无热气从戳孔出此皆人之酿黄者时雨势不止见其上有路直临西岭知此为半个山道遂凌雨蹑崖其崖皆堆云骈瓣防岈嵌空或下陷上连或旁通侧裂人从其上行热气从下出皆迸削之余骨崩坠之剥肤也所云半个之称岂以此耶蹑崖半里从南循岭西上一里渐随峡转南则其峡自南岭头坠中有水悬而为瀑作两叠北下即峡水之上也又上半里遂西逾瀑布之上复从峡西更西南上一里渐转而西半里见大道盘西崖坠处出南岰去小径则西上峯顶渐转北行盖此即半个山之顶至此南下为岰入城之路当在其东北不应西去遂从小道西上半里随峯东向北行二里乃西北下得竹坞村庐时雨盛避雨庐中就火沸汤防饭而食之即半个山村也由村东下坡随峡东行里余与南来大道合随西山北转而行二里复陟东突之坡行坡峡中五里稍下又一里而绮罗村在东坡下矣时已薄暮遂舎入州大路东一里余宿李虎变家煑竹鼯相待初八日大雨不成行坐李君斋头作田署州期政四謡应李君命也
　　初九日雨不止既午稍霁遂同李君眹骑由村西半里横陟半个山南甸大路经南草塲半里西上岭坡乃来鳯南度半个山之脊也来鳯至是南降而下伏脊间中洼为平塘而不受水洼之西为金银堆即南度之脊洼北半里有坪倚来鳯而南瞰半个山乃昔王尚书骥驻营之处陟坪北有路横沿来鳯峯南西越金银堆出芭蕉闗从此复转骑循来鳯东峯而北八里还官店晩复雨
　　十一日不止坐官店上午李君来下午雨少止泞甚躧泥往潘生家不遇以书促其为予买物亦不答【潘生一桂虽青衿而走缅甸家多货时倪按君命承差来觅碧玉潘甚苦之故屡避客】
　　十二日终日雨注不止予坐店中李生以期四謡私投署州田二府不答
　　十三日雨时作时止而泥泞尤甚李生来邀予同往蘓玉寓观玉蘓滇姓人也本青衿弃文就戎为呉叅府幕客先是一见顾余余亦目其有异非风尘中人也【蘓有碧玉皆为簪但色太沉予择四枝擕寓中后为李生强余还之】
　　十四日至十八日连雨不止坐寓中不能移一歩潘防余以倪院承差索碧玉寳石窘甚屡促不过余寓亦不敢以一物示人遗余翠生石二苏答□茶以方环叅戎惠赆更索其八闗并三宣六慰诸图余一一抄録之数日无暇刻遂不知在雨中并在寓中也
　　十九日晨雨少止觅担夫既而雨复作上午止而行由东街始泞甚已而渐燥二里居庐乃尽乃坡行塍中半里连越二小桥皆自东南来又二里为雷打田有数家东向从其前转而东行一里又过一小亭桥其流亦自东南向西北者又东一里抵东坡下停担于酒家问大洞温泉道土人指在东南山坳中此去尚有数里时天色已霁令担夫与顾行待其家余循东山而南二里过土主庙庙倚山西向前二栢巨甚南二里路岐为二一南循山麓为黄坡道一东南上坡为趋温泉道乃从坡上者南一里登坡嘴西瞰山麓有泉西向溢扵下即黄之发源防也于是东转有路颇大横越之就其东南小径一里渐上坡折而东北睨温泉之峡当在其南尚隔一岸遂与之俱返一里下至茅塞之峡指予南去予从之横蹈峡中既渐得小径半里忽有峡从足下下坠而西其上石崖骈突如门从其东又南半里逾坡而下其峡始大有水淙淙流其中田塍交潆之即大洞村之后峡有大道从峡中东上又南下半里从之东半里上一坡大道东北上亦芹菜塘道乃从坡东南下半里及溪又东溯溪半里则溪流奔沸盘石中右一崖突而临之崖下就石为池而温泉滙焉其池与溪同峡而水不闗溪流也崖石叠覆如累碁其下凑环三面成一小孔可容一人坐浴其后倒覆之石两片下坠而中划如所谓试剑石水从片夹中淙淙下注此温泉之源也孔之中水不甚热正可着体但其上少一亭覆之不免风之虑耳时池上有妇十余人共浴余恐其旁有石洞姑遍觅之不得乃还浴池中三里随山之西嘴抵黄坡转北一里过麓间溢水之上北三里乃入来时分岐防又西北五里至矣比坡之麓促担夫行以晩辞遂止
　　二十日晨起饭而登坡雨色复来平上二里峻上八里抵岭头又平上四里稍下一里过芹菜塘复东上坡半里而下半里过木厰又下二里过北下之峡又东上三里至坡脊平行脊间一里至永安哨又东南半里逾岭脊而下一里有水自北而南路从之半里乃东越坡平行脊上三里至甘露寺饭从寺东下三里至赤土铺桥其下水自南而北即大盈江也一统志谓大盈之源出自赤土其言不谬桥东复上半里有四五家当坡岰为赤土铺铺东又上半里从岭脊东南行一里有岐南去为猛栁道余仍东南三里乃东下又十里止橄防坡时才午雨时止时下遂止不前
　　二十一日平明起饭自橄榄坡东下五里抵龙川江西岸过廵检司即下度桥西岸峻若堵墙乃循岸北向叠级始达桥桥东有阁登之可眺江流夭矫之势又南向随东岸行半里东向平上者一里余始曲折峻上五里过茶房僧舎已无一人又峻上三里过竹笆铺又上七里饭于小歇塲又上五里过太平铺又平行入坞二里有水自北涧来渉之遂东上其上愈峻两旁皆竹石深翳而风雨西来一天俱漫于是行雨浪中三里逾最高之岭乃屡上屡下屡脊屡岰皆从密箐中行七里抵新安哨两三家夹岭头皆以劈藤竹为业时衣透寒甚就其家烧薪烘之又二里抵分水闗有五六家当闗之东就火炙衣贳烧酒饮四五杯乃行天色大霁路磴俱乃知闗名分水实分隂晴也于是东向下者八里始就东行之脊又二里过蒲满哨又平行岭上东十五里宿于磨盘石之卢姓家有小房五六处颇洁
　　二十二日平明饭而行其下甚峻曲折下者六里及岭北之涧是岭自蒲满哨分支东突左右俱有深峡夹流来时从南峡之上行至此坠北峡之口过渉北涧又越北岭东突之嘴共一里而过八湾东向平行坡间十二里抵江则怒流奔腾势倍于来时矣乃坐巨树下待舟观洪流汹涌渡者纷纭不啻从壁上观也乆之渡而东上坡三里抵北山之麓循坡东行五里逾南下之嘴得一桥跨涧是为箐口于是渡涧入峡循涧南崖东向上二里过一碑即来时所见盘蛇谷碑也又东三里过一西来枯涧又二里南折而北乃逾其北突之嘴而东遂东南渐上其峡遂曲折掩蔽始不能西见髙黎贡矣又南六里抵杨栁湾而饭乃逾南来之峡溯东来之流上二里有桥跨涧西度从涧西溯箐上又一里为打板箐有数十家当涧西又东北四里过平度之脊即从冷水箐西度蒲缥又北过此夹蒲缥之水北出而入潞江者也是日热甚得一防輙止而延飕数息树边不复问之逺近矣过脊东下一里止落马厰时才下午以热甚担夫不前也
　　二十三日平明从落马厰东行三里逾东突之山嘴而南又一里有一庵倚西山之上又南四里过石子哨始南下二里望有温泉在东山下乃从岐东南下二里转而北渉北流之涧又半里东从石山之嘴得温泉焉其水温而不热浑而不澄然无气熖可浴浴乆之从涧东溯流二里抵蒲缥之东村【蒲人缥人乃永昌九蛮中之二种】以担夫不肯前逗留乆之乃东二里上坡五里迤上头又平行岭夹一里稍东下有亭桥跨峡间风雨大至而担夫尚后坐亭桥乆之过午始行又东南上坡逾坡一重转而北又逾坡一重共六里过孔雀寺又东上坡五里直蹑东南突之顶此顶自北而南从此平坠度为峡一岗西迤乃复起为崖度为蒲缥后山北去而夹蒲缥之涧南去而尽扳枝花者也又东一里稍上复盘一南突之嘴渐转而北二里有公馆踞岗头乃北下一里止扵冷水铺箐时方下午以担不能前遂止见邸榻旁有卧而呻吟者乃前途为刼盗所伤还卧于此被刼之处去此才六里日才过午盗即纵横可畏也
　　二十四日雨复达旦但不甚大平明饭而行随东行之箐上其北坡三里循嘴北转二里渐下一里下至岰即昨被刼之商遇难处也其北丛山夹立穿其峡行三里再过一东突之坡其水始北下随之北二里下至岰洼中乃东转而上一里过岰子铺觅火把为芭蕉洞逰计又东半里过岗头洼池遂转北下三里越一坡脊过洼中滙水之崖崖石上挿而水蓄崖底四靣俱峻水无从出而甚浑由其南再越脊而下一里至芭蕉洞乃火于洞门担夫摘洞口黑菓来啖此真覆盆子也其色红熟则黒而可食比前去时所鬻黄果形同而色异其熟亦异其功用当亦不同也【黄者非覆盆覆盆补肾变白为黑则为此果无疑】火至燃炬入洞始北向即转东下四丈余至向所入昏黒处即转北向其下已平两崖愈狭而愈高六七丈更寛崇一柱中悬大如覆钟击之声鋐鋐然其防不特此悬石有声即洞底顿足輙成应响盖其下亦空也又入五六丈两崖石色有垂溜成白者以火烛之以手摩之石不润而燥纹甚细而晶土人言二月间石发润而纹愈皎茁谓之开花洞名石花以此石花名颇佳而志称芭蕉不如方言之妙也更北路尽由西腋透隙入复小如门五丈有圆石三叠如幢盖下垂又如大芝菌而三级累之者从其下复转而北其中复穹然宏耸又五六丈西北路尽洞分两岐一南上环为曲室三丈而止一北入降为坠道七丈而止是洞曲折而旁窦不多宛转而底平不汚故防者不畏深入使中有通明之处则更令人恍然矣出至向所入昏黑北转处今已通明见直东又一岐入有柱中间之以余炬入探其中亦穹然六七丈而止出从洞门外以余炬入探西崖间小窦其窦北向悬壁间门甚隘中亦狭而深有气扑人乃舎之出洞下百余歩抵坑峡下观水洞水洞者即此洞之下层也虽悬数丈寔当一所前中入有声已知其下皆空矣洞前亦东向稍入曲而自北来与上洞同一格但水溢其中不能进也由此东折而北一里抵卧狮窝村饭于村妇家北三里过一村即东上堤为大海子随海子南堤东行二里下堤又东一里为沙河桥其桥五巩名众安桥越桥东即从岐西北循山行二里过胡家坆为正统间指挥使胡琛墓墓有穹碑为王学士英所撰又一碑乃其子名志者则王翰时撰之坟与吾家梧塍之垅文翰规制颇相似其颓芜亦相似也其一时崇尚穷徼薄海万里同风至荆棘铜驼又旷代无异可慨也更循山而北一里上一东盘之嘴于是循岗盘垅甃石引槽分九龙池之水南环坡畔以润东坞之畦路随槽堤而北遇有峡东出防则甃石架空渡水人与水俱行桥上而桥下之峡反涸也自是竹树扶疎菓坞聨络又三里抵龙泉门乃城之西南隅也城外山环寺出有澄塘滙其下是为九龙池由东堤行见山城围绕间一清涵空人心目池北有亭阁临波迎岚掬翠防灔生辉有坐堤垂钓者得细鱼如指亦有就防卖浆者惜担夫急于税驾遂同入城半里北抵法明寺仍憩防真楼而崔君亦至
　　二十五日晓霁崔君来余飡同入市买琥珀緑防又有頋生者崔之友也往碾玉家欲碾翠生石印池杯子不遇期明晨至
　　二十六日崔頋同碾玉者来以翠生石畀之二印池一杯子碾价一两五钱盖工价逾于买价矣以石重不便于行故强就之时囊中无银以丽江银杯一只畀頋生易书刀三十柄余付花工碾石是午工擕酒肴酌于北楼抵晩乃散
　　二十七日坐防真楼作纪
　　二十八日花工以解石来示
　　二十九日坐防真楼上午往叩闪知愿将取其所留翰扎碑帖闪辞以明日还过潘莲华家将入晤遇鸡足安仁师与丘生同行万里知已得之意外喜甚遂同予寓坐乆之予亦随访其寓下午乃还
　　三十日晨飡后往拜潘即造闪知愿犹不出延入西亭相晤余以安仁逺来其素行不凡且赍有丽江云薖全集来并求收览闪公颔之予乃出
　　六月初一日憩防真楼
　　初二日出东门度吊桥遂随之东行田塍中十里至河中村有石桥北来之水分而为二一由桥东南注一绕村西南曲越桥东一里其地中洼而沮洳又一里越岗而东半里抵东山之麓由岐东北二里过大官庙上山曲折甚峻二里半至哀牢寺寺西南向其上崖势层叠而起即哀牢山也饭于寺由寺后沿上一里转北行顶崖西半里转东行顶崖北一里转南行顶崖东顶崖者石屏高挿头南北起两角而中平玉泉二孔在平脊上孔如二大履并列中隔寸许而水皆满而不溢其深尺余所谓金井也今有树碑其上者大书为玉泉按玉泉在山下大官庙前亦两孔而中出比目鱼此金井则在山顶有上下之别而碑者頋溷之何也又一碑树北顶恶哀牢旧名易为安乐焉益无徴矣南一里至顶南一里东南下又一里西南下其处石崖层叠盖西北与哀牢寺平对俱沿崖而倚者也又南下一里为西来大路有茅庵三间倚路旁为茶庵由此东向循峡而入五里过一岰东一里度中洼之宕从岭上二里盘北突之嘴其北峡底颇见田形于是东南下二里越一峡而东一里东上冈又里余逾岰南行东上冈始望见南壑中洼其南有危耸中立即笔架山之北峯也其在郡城东南三十里外西自郡城望之四顶分尖北自此山临之祗见北垂一如天柱从冈上东盘北峯三里降而下洼一里从西稍降始见东山渐豁山冈向东南下始闻水声复西南下坑其下有田塍当坑底焉已暮欲投之宿乃西南下一里及坑底渡小水复西南半里投宿村家暮雨适来
　　初三日不止饭而登途稍霁复南下坑底半里渡坑涧东南上坡一里得北来大路随之南行冈脊三里其冈在垂坞中遂随之下一里南行坞中又一里逾一小岰又一里稍下沿坞东行其坞始豁而南向去水从其西南濒笔架山之北冈亦随之南折一里逾一小冈而下即闪墓之虎砂也北望有茔当中坡之嘴乃渉壑而登之即闪太史夫人马氏之塜从墓东半里逾小水抵闪庄庄房当村庐之西时守者他出止防童在余待乆之遂从村东问所谓落水坑者其言或逺或近不可方物有指在东北隅者趋之逾冈脊而北二里得一中洼之潭有水嵌其底而四面皆高周廻大百亩而水无从出从洼上循其北而东上坡又里余其岭从北而亘南东南接天生桥者为闪庄东障之山余时不知其为天生桥但求落水坑而不得惟望闪庄正东其山屏起下陷如有深穴意此中必有竒胜然已从土人之指而逾其北矣遇二人询之无解语者遂从东岭西南下仍抵洼潭之东得南趋之道乃随之循东岭而南二里见有峡东自屏山下防防出峡中无水而闻水声甚沸乃下见有水西自壑底反东向腾跃而不见下流所出心竒之而不能解乃先溯旱峡遵北岭东入二里抵下防防则石崖骈列中夹平底半里峡分两岐一北向入者峡壁双骈而底甚平中无滴水如抉堑而入而竟无路影一南向入者东壁甚雄峡底稍隆起而水与路影亦俱絶路则直东蹑岭而上予意在穷崖不在陟岵乃先趋北向峡中底平若嵌中俱茅塞一里再转南向峡中披茅而入半里东崖突耸路輙縁西崖上俯瞰峡中其南忽平坠而下深嵌数丈东崖突耸之下有洞岈然西向而辟于坑底路从西崖陡下坑中遂莽而入洞洞门高数丈濶丈余水痕尚湿乃自外入洞中者时雨甫过坑源不长已涸而无流入洞二丈中忽闇然下坠其深不测以石块掷之乆而跫然若数十丈不止然有声如止洞底有深如投水中固知其下有水而洞不尽水也出洞南眺其坑亦南夹不知穷极然或高或洼底亦无有平凖乃从旧路北出半里复从大路行峡底半里复随北岭小径二里西抵闻水声处其坡在闪墓正东二里逾横峡而南有寨数家乃西通山窠南通落水寨总道大道自山窠走天生桥出枯柯顺宁即从此寨沿南岭而入者予时尚不知所入岭即天生桥也惟亟西下絶壑视西来腾跃之水一里抵壑之悬絶处则水忽透石穴下坠其石皆磊落倚伏故水从西来捣空投隙而赴之当亦东合天生桥之下者也其水即沈家庄西北岭岰诸水环闪墓闪冈之前又东盘嘴始北曲而东入于此此所谓小落水坑也即土人所谓近者余求之而不得不意过而遇之时已过午遂南越一冈又西下一里仍南渡其水曲复西逾坡一里再至闪庄令顾奴瀹水飱饭既毕其守者一人归询所谓天生桥落水洞之道乃知落水有二洞小者近即先所遇者为本坞之水大者逺在东南十里之外乃山窠南道所经为合郡近城诸流又知天生桥非桥也即大落水洞透穴潜行而路乃逾山陟之其山即在正东三里外余随其指先正东寻天生桥二里至横峡南岭之寨将由大路入再执土人问之始知前平底峡中东上之坡为天生桥逾之即为枯柯者余乃不复入将南趋落水寨一老人颇解事知予志在山水曰是将求落水洞非求落水寨者此洞非予不能指若至落水寨而后廻则迂折多矣遂引余从寨之后东逾岭莽苍无路姑随之行二里越岭东下即见一溪西南自落水寨后破石门东出盘曲北来至此岭东麓即捣入峡峡东即屏山下防之南与所逾之岭夹成南北峡水从南入峡悬溜数丈滙为潭东崖忽迸而为门高十余丈濶仅数尺西向峙潭上水从潭中东捣而入之崆峒不知作何也从西崖又縁崖石而北见峡中水虽东入而峡犹北通当即旱峡南或高或洼南出之峡由此亦可北趋西向旱洞固知两洞南北各峙而洞在一峡中第北无水入而南吸大川耳其中当无不通故前投石有水声而上以桥名也从西崖俯瞰乆之仍转南出土老翁欲止予宿余谓日尚早遂别之遵南路可以达郡惟此处犹不得道盖沿大溪而南抵西山峡门即落水寨西越坡溯小溪而西上岭盘笔架山之南即郡中通枯柯大道余乃西从之沿坡陟坞八里抵西坡下其山北盘为壑而南临下嵌之涧又西盘西峯南嘴而上三里其上甚峻又平行头二里予以为此笔架南峯矣而孰知尚东出之支也其西复下坠为坑与笔架犹隔一坞乃下渉其坑一里越坑西上始为笔架南垂有数十家倚南崖而居是为山窠当从投宿而路从树底行不辨居址扳树丛而上一里遂出村居之后意西路可折而转既抵西复无还岐竟遵大路西北驰二里余下渉一涧复西北上一坡二里越坡复下而渉涧共三里又上逾一坡西平向下二里出峡门已暮从昏黒中峻下二里西南渡一溪桥又西北从岐逾坡竟失路踯躅二里余乃得一寨于坡间是为小寨叩居人遂停行李于侧与牛圏为隣出槖中少米为粥以飱而卧
　　初四日其家挿秧忙甚竟不为炊余知之即空腹行以为去城当不及三十里也及西行复逾坡两重共八里有庐倚山西向而居始下见郡南川子随坡西向平下五里越一西下小峡又上一西突之冈始逼近西川下瞰川中之水从坡西南环波脚东南抱流而入峡坡之南有堰障之此即清水闗沙河诸水合流而东南至此将入峡东向而入落水寨者也于是东北一里余下至坡麓循嘴北转半里始舎山而西北行平陆间二里余西及大溪有巨木桥横其上西渡之西北复行川间屡过川中村落十六里而及城之东南隅度一小桥由城南西向行一里半入南门始索面及馒头扵市而饱飡焉下午返防真楼
　　初五初六日憩防真楼
　　初七日闪知愿来顾
　　初八日知愿餽猪羊肉并酒米甚腆
　　初九日闪太史招逰马园园在龙泉门外期余晨往予先从法明寺过新建太翁祠祠尚未落成倚山东向其南即方忠愍公祠【名政征麓川死于江上者】亦东向正室三楹俱守者栖止于其中两庑祀同难者俱倾倒像露坐焉出祠南出龙泉由池东堤上抵池南即折而西入峡半里园临峡西坡上与龙泉寺相并园之北即峡底也西自九龙山后环夹而来有小水从峡东出仅如线而园中则陂池层滙北一池其地更高水从其底泛珠上溢其池浅而水独澄映有光从此遂潺潺防外池外池中满芰荷东岸旧有菜根亭乃马玉麓所建者并中诸榭俱倾圯太史公新得而经始之建一亭于外池南岸北向临流隔池则龙泉寺之殿阁参差冈其上浮屠倒浸波中而陂池罨映泉源沸漾更竒也盖后峡环夹甚深其水本大及至峡口此园当之峡中之水遂不由溪而沁入地中故溪流如线而从地旁溢如此池与九龙池其滔滔不舎者即后峡溪中之流也余至太史已招其弟知愿相待先同观后池溢泉遂饭于池南新亭开宴亭中竟日洗盏更酌抵暮乃防
　　初十日马元中刘北有相继而来皆不遇余往玉工家也随答拜马元中并拜俞禹俞锡二君皆沈太翁之婿前于知愿席相防而未及拜禹锡原籍苏州其祖讳彦中辛丑进士【中时犹李时彦后复姓俞名彦】移居金陵大功坊后其祖父年俱壮闪太翁寓金陵时欲移家南来遂以季女字俞前年太翁没俞来就婚拟明春偕返云时禹锡不在遂返防真
　　十一日禹锡招宴马元中并其内叔闪孩识孩心同饮约同逰卧佛
　　十二日禹锡馈兼金下午元中移酌防真楼拉禹锡同至雷风大作既暮乃别
　　十三日禹锡以他事不及往卧佛予独行东循太保山麓半里出仁夀门门西北倚太保山北麓城随山西叠而上与龙泉同出城即有深涧从西山悬坑而下即太保山顶城后度脊所分之水也逾桥循西山直北半里有岐东北行平川中为纸房村间道其循山直北者乃逾岭而西向清蒿坝通干海子者予乃由间道二里北过纸房村又东一里出大道始为拱北门直向卧佛寺者又北一里越一东出小涧其北有庙踞冈头乃离城五里之舎也大道中川而行尚在板桥孔道之西又北五里再过一庙在路之西其西有巨庙倚西山村落倚之所谓红庙村也又北八里有一涧自西山东出逾之而北为郎义村村庐聨络夹道甚长二里村始尽縁村西转有水自北堰中来即龙王塘之下流也溯流沿波西北行三里有一卷门东向列路旁其北即深涧縁坡下乃由卷门西入縁南坡俯北涧西入半里闻壑北水声甚沸其中深木丛箐掩蔽上下而路乃縁壑北转不半里穿门北上则龙王祠巍然东向列其前与左皆盘壑防茸泉声沸鸣乃由殿左投箐而下不百歩而泉由穴中溢东向而坠坑其北坑中又有水防树根而出亦坠坑同去其下悬坠甚深而藤萝垂蔓予披蔓渉壑求之抵下峡则隔于上凌上峡则隔于下尽丛枝悬空密蔓叠幙咫尺不能窥惟沸声震耳而已乃从棘蔓中扳西北崖而上望双岩上倚山顶谓此有路可达宛转上下终不可得乃返殿前饭而仍在卷门遂北下度涧桥见桥北有岐縁涧西入而山顶双岩正峙其西余从之始縁涧北半里遂登坡西上直上者三里抵双岩之下路乃凌北岩之东逾岰而西北去余瞰支东北垂意卧佛当在其西北下遂西北逾支峯下坑盘峡遵北坡东行二里见有路自北坡东来复西北盘岰上疑以为此卧佛路当从下行不登山也欲东下其人言东下皆坑崖莫可行须仍转而南予从之二里随前东来之路下坡二里从坡麓得一村村之前即沿麓北行之大道也沿之北又五里稍西向入谷则卧佛寺环西谷中而谷前大路则西北上坡矣入谷即有池一围当寺前其大不及九龙池而廻合更池东有一亭绾谷口由池北沿池入池尽其西有官房三楹临其上北楹之下泉汩汩从砌石间溢入池中池甚清浅官房之西歴砌上即寺门也亦东向临之其内高甍倚岩门为三卷亦东向卷中不楹而砖亦横巩如桥卷外为檐以瓦覆石连属于洞门之上壁洞与巩连为一室巩高而洞低巩不掩洞则此中之竒也其洞高丈余而深入者二丈横濶三丈其上覆之石甚平西尽处北有门下嵌而入南有台高四尺其上剜而入台如胡床横列而剜有石像像曲肱卧台上长三丈头北而足南盖此洞横濶止三丈北一丈嵌为内洞之门南二丈犹不足以容之自漆以下则南穴洞壁而容其足其像昔乃天成者自镇守内官巩其前轩又加斧琢而贴之金今则宛然塑像失其真矣内洞门内西北隅透壁入门凹而下其内渐高以觅炬未入时巩殿有擕酒三四生挟妓呼僧团饮其中予姑出殿从北庑厢楼下觅睡处且买米而炊焉北庑之西亦有洞高深俱丈五尺亦卷其门而南向于正殿之北隅其中则像山神防法者是夜卧寺中月明而兴颇索
　　十四日早饭于僧舎觅火炬入内洞初由洞门西向直入其中高四五丈深数丈稍分岐輙穷仍出从门内南向觅旁窦而上入二丈亦穷而出笑此洞之易穷有童子语于门外曰曽入上洞乎余今早暗中入几坠危窦若穿洞而上须从南不可从北也予异其言乃益觅炬再入从南向旁窦得一小穴反东向上其穴圆如甑既上其穴竪而起亦圆如井从井中扳南崖则高而滑不可上乃出取板櫈为梯以升既上其口如井栏上隙横于井口之西复盘隙而北再透出一口则有峡东西横峙北向出峡则渊然下坠其深不可覩无级可梯故从其东透层穴而上南向下峡丈余有洞仍西向入其下甚平高三四丈濶约丈五西入亦五六丈稍分为岐而止如北洞之直入者焉此洞之竒在南穿甑穴层上井口而复得直入之洞盖一洞而分内外两重又分上下两重又分南北两重始觉其竒甚也既出仍从池左至谷口大路余时欲东访金鸡温泉当截大川东南向板桥姑随大路北瞰之半里稍西北上坡见其路愈西上乃折而东从旁岐下坡一里其麓有一村从此由田塍随小溪东南行二里度桥木平桥由溪东岸又东半里过一屯遂从田塍中小径南行半里稍折而西复南就一小水随之东下遂无路莽苍行草畦间东南一里半始得北来小路随之南又得西来大路循之又有溪自北而南有大木桥架其上度桥东遂南行二水俱西曲而合东折于板桥之南焉路南行塍中又二里半而出板桥街之中由街稍南过一小桥即沿小溪东上半里越溪上梗东南行二里渐逼东山过一村有小溪自东北流西南渉之从溪东岸东南二里直逼东山下复有村倚之从村南东向入有小舂踞冈上冈之东即有涧自古鼓山北峡来绕冈南西去有亭桥跨其上此大道也小径即由北脊入峡盘冈东下遂溯溪岸东行一里有小桥平跨溪上乃南度之东上坡一里至金鸡村其村居庐甚盛当木鼓山之东南麓村东有泉二池出石穴中一温一寒居人引温者滙于街中为池上覆以屋又有正屋三楹临池之南庭中紫薇二大树甚艳前有门若公馆然乃市酒飡饭于市而后浴于池池四旁石甃水止而不甚流亦不甚热不甚清尚在永平温泉之下而有馆有门则同也从村后东南循峡上岭数里有金鸡村从村后直东上木鼔西南峯二十里有新建寳顶寺予俱不及登从村西南下三里北折度亭桥北随溪西南行塍中五里西值大溪溪东有村傍之乃稍溯之北度大木桥而西行塍中又四里至见龙里其南有报功祠甚巨西向而祠楼则南面入其中祠空而楼亦空楼上止文昌一座当其中寺僧云昔有王靖逺诸公神位觅之不得也由此又十里入拱北门又二里而返防真令人往讯安仁已西往腾越矣
　　十五日憩防真楼
　　十六日憩防真楼往晤闪知愿还拜刘北有留饭即同往太保山麓书舘花木丛深颇觉幽闲乆之过适闪知愿送南园録并永昌志即留舘中刘北有留予迁寓其内余屡辞之至是见其幽雅许之以明日刘以钥匙付余刘将赴省闱乃别还防真
　　十七日闪知愿宴其兄太史及其族叔孩识在焉深夜乃别
　　十八日迁舘于山麓西南打索街即刘北有书舘也其舘外有赁居者以日用器进亦刘命也予独坐舘中为抄南园漫録既而马元中防觅续録至余因先抄续録且乗雨折庭中花上花挿木毬腰孔间輙活蕋亦吐花【花上花者叶与枝似吾地木槿而花正红一朶四瓣从心中抽出叠其上殷红而开甚乆自春至秋犹开】又以杜鹃鱼子兰【兰如真珠兰而无蔓茎短叶圆有光抽穂细黄子丛其上如鱼子不开而落幽韵同兰】小山茶分植其孔无不活者既午俞禹锡雨中来看且擕飡贳酒赠予诗有下乔之句【谓防真楼高爽可收一川隂晴也】予荅以幽栖解嘲五律【谓便扵抄书也】
　　二十日抄书麓舘
　　二十一日孩识来頋
　　二十二日抄书麓舘
　　二十三日晨大雨稍霁还拜孩识并谢刘北有下午赴孩识之招闪俞俱同宴深夜乃别
　　二十四日絶粮知刘北有将赴省闱欲设酌招余余乃作书告之窘状
　　二十五日新添乒术士挟一刘姓者至招逰九龙池遂泛池中亭子刘擕酌不至予返寓抄书北隣花红正熟枝压墙南红艳可爱摘而食之以当井李【此间花红结子甚生青熟红不似吾郷熟輙黄也余乡无红色者花红之名惟此地相称耳】下午刘以四品素肴馈刘北有以斗米牛肉馈
　　二十六日至二十九日俱抄书麓舘俱有雨时作时止无一日晴也










　　徐霞客逰记卷十一上
&lt;史部,地理类,游记之属,徐霞客游记&gt;
　　钦定四库全书
　　徐霞客游记卷十一下
　　明　徐宏祖　撰
　　西南逰日记二十【云南】
　　七月初一日至初三日抄书麓舘亦无竟日之晴先是俞禹锡有仆还乡请为予带家报予念浮沉之身恐家人已认为无定河边物若书至家中知身尚在又恐身反不在也乃作书辞之至是晩间不得眠仍作一书拟明日寄之
　　初四日送所寄家书至俞舘而俞往南城呉氏园余将返其童子予同往过南闗而西一里从南城北入其园有池有桥有亭在池中主人年甚少昆仲二人一见即留酌亭中薄暮与禹锡同别主人即呉麟徴之子新从四川父任归者【麟徴以乡荐初作教昆陵陞南部故与俞遇今任四川建昌道矣】初五日又絶粮余作书寄潘莲华复省中呉方生【潘父子以初八日赴公车】且向潘索粮不及待往拜呉氏昆仲不遇即乗便出龙泉门为干海子之逰由九龙池左循北坡西向上一里出寺后南瞰峡中马家园即前日闪太史宴余其中者昔为马业今售闪氏矣从此益西向上一里瞰其北峡乃太保新城所环其上者其西即寳盖山之顶今循其南冈而上也又迤上者三里始随南峡盘坡入二里路北之树森鬰而上路南之树森郁而下各有庄舎于其中北为薛庄南为马庄树皆梨柿诸果予夙闻马元中有兄居此元中嘱余往逰且云家兄已相乆矣至是问主人已归城时日甫上午遂从其后趋干海子道其处峯稍南曲其下峡中有深涧自西北环夹东出水声骤沸即马家园绾九龙南坞之上流也此处腾涌涧中外至坞口遂伏流不见南溢而下泛者为马园内池北溢而下泛者为九龙泉池皆此水之伏而再出者也循涧北崖盘坡入一里北折入峡二里稍下就涧行其处东西崖石夹峙水腾跃其中路随之而上盖已披寳盖山之西麓矣或渉水西或渉水东或渉水中而上北五里渐西其溪分两道来由其中蹑岭西北上始望见由此而北分峡东下者为寳盖山之脊又东下而为太保由此而南分峡东下者为九龙南山之脊又东下为九龙冈此其中垂之短支从之迤上五里始越其脊下瞰脊西有峡下绕甚深水流其中沸甚此即沙河之上流也其西又有山一重横夹之乃为南下牛角闗之脊而此脊犹东向之旁枝也循北崖西行三里余始西南坠壑下下三里始抵溪之东岸两崖夹溪之石甚突兀溪流逗石底而下层叠腾涌而防箐笼罩之如玉龙踊跃于青丝歩障中志所谓溜钟滩岂即此耶路縁东崖下北溯溪有小洞倚崖西瞰溪流入坐其间水乳滴沥如贯珠下出复北溯溪三里有木桥跨西度其西上岭遂与沙河上流别三里登南度之脊其脊中低南北皆高南即牛角闗之脉北高处为虎坡乃从西北度脉而来者路逆溯之循北岭东坡而上又二里从岭北西向穿岰是为虎坡此坡由北冲东蒲蛮寨岭度脊西南下绕为北冲南峯南向逶迤东坠沙河之源西环干海之坞南过此岭稍伏而南耸牛角闗又伏而度脉分支西北掉尾者为蒲缥西岭正支东峙松子山绕石甸东而南尽于姚闗者也过岰西即有坑西坠路循北坡西北行五里西下行峡中溯流蹑涧三里再逾岭又三里出岭西始见西南下壑稍开有西峡自北而南与南峡合而西去有茅数龛嵌峡底曰锣鼓寨于是盘东坡北向转溯西峡上行西峡有山自北岰分支南亘环于东界之西路由其中直披北坳而入三里渉北来小水遂西盘其坳脊二里出峡南其西南盘壑复下开而路乃北向蹑岭曲折西北盘之而升二里登岭头遥望数十家倚西亘横下即大寨也乃西南盘层壑之上二里越冈西下又二里西南下至坞间渉北来小峡又西上半里是为大寨所居皆茅但不架栏其俗皆勤苦垦山五更輙起昏黒乃归所垦皆硗瘠之地仅种燕麦蒿麦而已无稻田也予初买米装贮为入山之具而頋仆竟不之擕至是寨中俱不稻食煮大麦为饭余强啮之而卧
　　初六日天色隂沉饭麦由大寨后西渉一小峡即西上坡半里循西山北向而升二里坡东之峡骈束如门门以内水犹南流而坡峡俱平遂行峡中又北一里有岐逾西山之脊为玛瑙坡道予时欲穷干海子从峡中直北行径渐翳水渐缩一里峡中累累为环珠小阜即度脉而为南亘西山此其平脊也半里过北即有坑北下由坑东循大山西北行又一里见西壑下嵌中圆如围城而底甚平即干海子矣路从东山西向环海子之北一里乃趋峡下东山即虎坡大脊之脉有岐东向逾脊为新开青江埧道入郡为近南下半里抵海子之北即有泉一圆在北麓间水淙淙由此成流出其东西麓间俱有茅倚坡临海而居而西坡为盛又半里循麓而入西麓之茅其庐俱横重木于前出入皆逾之其人皆不解汉语见人輙去庐侧小溪之成流者南流海子中海子大千亩中皆芜草青青下乃草土浮结而成者亦有溪流贯其间第不可耕艺以其土不贮水行者足撼之数丈内俱动牛马之就水草者祗可在涯涘间当其中央驻久輙防不能起故居庐亦俱濒其四围祗垦坡种麦而竟无就水为稻畦者其东南有峡乃两山环凑而成水从此泄路亦从此达玛瑙山然不能径海中央而渡必由西南沿坡湾去于是倚西崖南行一里有澄池一圆在西崖下芜海中其大径丈余而圆如镜澄莹甚深亦谓之龙潭在平芜中而独不为芜翳又南一里过西南隅茅舎其庐亦多有路西北逾山云通后山去不知何所其南转腋间有水从石崖下出流为小溪东注予初狎之欲从芜间渉此水近水而芜土交防四旁揺动遂复迂陟西湾盘石崖之上乃倚南山东向行一里有岐自东峡上南逾山脊为新开道由此而出澜泥坝者余乃随坡而下东峡半里则峡中横木为桥其下水淙淙北自海子菰蒲中流出破壁南坠峡甚逼仄故一木航之此水口之最为潆结者度横木东复上坡半里陟其东冈由脊上东南行还頋海子之窝嵌其西北出峡之水坠其西南其下东南坞中平坠甚深中夹为箐丛木重翳而轰崖倒峡之声不絶其前则东西两界山又伸臂交舒闗峡南去海子峡桥之水屡悬崖防箐中南下西转而出罗明坝焉于是循东山瞰西峡东南行一里转而南下一里有路逾东岭来随西南下坡半里忽一庐踞坡西向而居其庐虽茅盖而檐高牖爽植木环之入而问其地则玛瑙山也一主人衣冠而出揖而肃客则马元康也余夙知有玛瑙山以为枝屐所经亦可一寓目而不知为马氏之居马元中曽为余言其兄之待余余以为即九隆后之马家庄而不知有玛瑙山之舎元康一见即谛视曰即徐先生耶问何以知之曰五弟言之余望之乆矣盖元中应试省中先以书嘱元康者乃玛瑙山非九隆后之马家庄也元康即为投辖杀鸡为黍见其二子深山杳霭之中疑无人迹而有此知已其遇仙耶其梦寐耶下午从庐西下坡峡中一里转北下临峡流上多危崕藤树倒罨凿崖迸石则玛瑙嵌其中焉色有白有红皆不甚大仅如拳此其蔓也随之深入间得结之处大如升圆如毬中悬其宕而不粘扵石宕中有水养之其精莹坚致异于常蔓此玛瑙之上品不可猝遇其常积而市扵人者皆凿蔓所得也【其拳大而坚者价每斤二钱更碎而次者每斤价一钱而已】是山从海子峡口桥东南环而下此其西掉而北向处即大寨西山之西坡也峡口下流悬级为三瀑布皆在深箐危崖间虽相距咫尺但闻其声而树石拥蔽不能见其形况可至其处耶坐玛瑙崖洞间有覆若堂皇有深若曲房其上皆垂干虬枝倒交横络但有氤氲之气已无斧凿之防不知其出自人工者元康命凿崖工人停槌而垂箐觅树蛾一筐【乃箘之生于木上者其色黄白较木耳则有茎枝较鸡葼则非土而木以是为异物也】且谓余曰箐中三瀑以最北者为胜为崖崩路絶俱不得行当令仆人停凿芟道异日乃可梯崖下瞰也因复上坡至其庐前乃指防四山审其形势元康瀹茗命醴偹极山家清供视隔宵饭粝口不谓之仙不可也
　　初七日雨与元康为橘中之乐棋子出云南以永昌者为上而乆未见敌手元康为此中巨擘能以双先让余遂对垒者竟日
　　初八日晨饭欲别而雨复至主人复投辖布枰下午雨霁同其次君从庐右瞰溪悬树下一里得古洞乃旧凿玛瑙而深入者髙四五尺濶三尺以巨木为桥圏支架于下若桥梁之巩间尺余輙支架之其入甚深有木朽而石压者上透为明洞余不入而下仍悬树一里坠涧底其奔涌之势甚急而挂瀑处俱在其上下峡中各不得达仍扳枝上所扳之枝皆结异形怪果苔衣雾须防茸于上仍二里还庐舎元康更命其仆执殳前驱令次君督率之从来路上二里抵峡口桥东冈坠崖斩箐凿级而下一里凴空及底则峡中之水倒侧下坠两崖束之其势甚壮黔中白水之倾防无此之深腾阳滴水之悬注无此之巨势既高逺峡复逼仄荡激怒狂非复常性散为碎沫倒喷满壑虽在数十丈之上犹霏霏珠卷霰集滇中之瀑当以此为第一惜悬之九天蔽之九渊千百年莫之一睹予非元马之力虽过此无以寓目也返元康庐挑灯夜酌复为余言此中幽胜其前峡下五里有峡底桥过之随峡南出有水帘洞溯峡北入即三瀑之下层而水帘尤竒但路閟难觅明晨须同往探之此近胜也渡上江而西有石城挿天倚雪山之东人迹莫到中夜闻鼓乐声土人谓之鬼城此逺胜也上江之东玛瑙之北山环谷迸中有悬崖峯峦倒防石洞防岈是曰松坡而家庄在焉叔父玉麓构阁青莲在石之阿今已云亡而季叔父大麓于此栖迟一日当聨骑而往此中道之胜也余闻之既喜此中之多竒又喜元康之能悉其竒而余之得闻此竒也地主山灵一时济美中夜喜而不寐
　　初九日晨起欲为上江之防元康有二骑一往西山未归欲俟明日同行余谓防不必骑亦不必同惟指示之功胜于追逐余之欲行者正恐其同其不欲同者正虑其骑也元康固留予曰俟返途过此当再为一日停乃饭而下山元康命其幼子为水帘洞于是西下者五里及峡底始与峡口桥下下流遇盖历三瀑而北迂四窠崖之下曲而至此乃平流也有桥跨其上度桥西北盘右岭之嘴为烂泥埧道从桥左登左坡之半其上平衍有水一塘滙岗头数十家倚南山而居为新安哨与右岭盘坡之道隔峡相对也水帘洞在桥西南峡底倚右岭之麓幽閟深阻絶无人行初随流览之傍右岭西南行荒棘中三里不可得其水渐且出峡当前坳尖山之隩矣乃复转廻环遍索得之絶壁下其去峡底桥不一里也但无路影深阻莫辨耳其崖南向前临溪流削壁层累而上髙数丈其上洞门防岈重覆叠级虽不甚深而中皆旁通侧透若飞甍复阁檐牖相仍有水散流于外垂檐而下自崖下望之若溜之分悬自洞中观之若帘之外幕水帘之名最为宛肖洞石皆楞柱绸缪缨幡垂飏虽浅而得玲珑之致但旁无侧道可上必由垂檐叠覆之级冐溜冲波以施扳跻若从其侧架梯连栈穿腋入洞以防帘之外垂祗中观其飞洒而不外受其淋漓胜更十倍也崖间有悬干虬枝为水所淋漓者其外皆结肤为石盖石膏日久凝胎而成即片叶丝柯皆随形逐影如雪之凝如氷之裹小大成象中边不嵌此又凝雪裹氷不能若是之匀且肖者予扵左腋洞外得一垂柯其大拱把其长丈余其中树干已腐而石肤之结于外者厚可五分中空如巨竹之筒而无节击之声甚清越余不能全曳断其三尺携之下并取枝叶之绸缪凝结者藏其中盖枝细叶薄易于损伤而筒厚可借以相防携之甚便也水帘西有一旱岩深亦止丈余而穹覆危崖之下结体垂象纷若赘旒细若刻丝攅冰镂玉千蕚并头万蕋攒頴有大仅如掌而笋乳紏纒不下千百者真刻楮雕棘所不能及余欲击取而无由适马郎擕斧至借而击之以衣下承得数枚取其不损者二枚并石树之筒托马郎携归玛瑙山俟还取之遂仍出桥右与马郎别乃循右坡西上里余隔溪瞰新安哨而行大雨忽来少憩树下又一里盘右坡之嘴转而北行盖右坡自四窠崖颉颃西来至此下坠而崖石遂出有若芙蓉簇萼空中有若綉屏叠锦崖畔不一其态北盘三里又随湾西转一里又北盘其萼于是北向下峡中二里余坞底有峡自东北来遂同盘为洼而西北出路乃挟西坡之麓随之西转其中沮洳踔防深泞岂烂泥坝之名以此耶西北出隘一里循东坡平行西瞰坠壑下环中有村庐一所为烂泥坝村路从其后分为二岐一西向下坞为上江道一北向盘坡为松坡道余取道松坡又直北一里挟东坡北嘴盘之东行半里越西峡而西北上一里盘其东突之崖又一里逾其北亘之脊由脊东北向随坡一里路又分岐为二一直北随脊平行者横松株阻絶以断人行一转东入腋者余姑随之一里其坡东垂为脊脊间路复两分一逾脊北去一随脊东南下予乃傍之南下二里径渐小而翳疑非通路下二里有三四人倚北坡而樵呼讯之知去松坡不逺乃西转就峡平行里余出峡口其西壑西开又西下里余有村庐当中窝而居村中巨庐杨氏在北马氏在南乃南趋之一翁方巾藜杖出迎为马太麓元康长郎先已经此为言及翁讶元康不同来予为道前意翁方钥茗而山雨大至俟其霁下午乃东蹑坡上青莲阁阁不大在石崖之下玉麓先生栖真处太麓招一僧止其中余甫至太麓即擕酒授餐遂不及览崖间诸胜太麓年髙有道气二子长读书郡城【真】次随侍山中为予言其处多岩洞亦有可深入者二三处但路未开辟当披荆入之地当山之翠微深崖坠壑尚在其下不觉其为幽閟乱小岫初环于上不觉其为孤髙盖崇山西北之支分为双臂中环此窝南夹为门水从中出而高黎贡山又外障之真栖遯胜地买山而隠无过于此惟峡中无田米从麓上尚数里也
　　初十日晨起霁色可挹遂由阁东竹坞绕石崖之左登其上其崖髙五六丈大四丈一石擎空四靣壁立而南突为岩其下嵌入厓顶平展如台冈脊以北来环其后断而复起其断处亦环为峡绕崖左右而流泉潆之种竹峡中岚翠掩映道从之登昔玉麓构殿三楹在顶塑像未竟止有空梁落燕泥也已复下青莲阁从阁侧南透崖下其岩忽绷云罨幙亭亭上覆而下临复跫然无地转其西岩亦如之第引水环流其前而断北通之隘致下岩与上台分为两截余谓不若通北隘断东路使青莲阁中道由前岩之下从西北转达于后峡仍自后峡上崖台庻渐入佳境不分两岐也既而太麓翁防杖擕晨飡至飡毕余以天色渐霁急于石城防太麓留探松坡石洞予以归途期之太麓曰今日抵江边已晩不必渡可觅土官早龙江家投宿彼自为登山指南不然其地皆夷寨无可通语者余识之遂行仍西南下至庐侧渡坞中南出之水共西一里上循西坡北向行一里转而披其西峡半里逾脊西下一里下至壑中其防忽盘窝夹谷自东北而透西南之门路循其南坡西行一里渉峡中小水同透门出乃西南随坡下三里复盘坡西转望见南坞中开下始有田有路从东南合即烂泥埧北来道也坡西南麓有数家倚坡南向是为某某仍下坡一里从村右度小桥是坡左右俱有小水从北峡来而村悬其中又西北开一峡其水较大亦东来合之防同南去由是望其西北而趋一里逾坡入之又渡一东北来小水即循北坡溯涧西北行二里西下渡坞中涧复西北上涧西之山又随其支峡入二里再上盘西突之坡坡西有壑中盘由壑之北崖半里环陟其西脊约三里由脊西南下半里平行枯峡中一里有枯峡自北而来横陟之循北岭之坡西行一里闻水声淙淙数家倚西坡是为打郎入询居人始知上江路在外峡西壑东北亦有路逾岭此亦通府之道独西北乃山之环脊无通途也乃随西山之半南向出二里盘西山南嘴而西其前有路自峡底来合则东来正道也于是倚北崖西行西峡之上峡南盘壑屡开而水仍西注峡北西垂渐下石骨迸出行二里时上午暑甚余择防卧石半晌乃西北下坡半里有涧自东来其水淙淙成流越之仍倚北坡西北行二里饭扵坡间又西北二里越西岗下其间坑堑旁午坡陀间错木树森罗二里路岐为两一西南一西北予未知所从从西北者已而后一人至曰西南为猛頼渡江径道此西北道乃曲而从猛淋者予欲转其人曰既来一里不必转即从猛淋往可也乃西北随峡稍下二里有聚落倚东坡临北壑是为猛淋此乃打郎西山南下西转掉尾而北环为此壑其壑北向颇豁遥望有巨山在北横亘西下此北冲后山夹溪西行而尽于猛頼溪北王尚书寨岭者也壑中水当北下北冲西溪其人指予从猛淋村后西南逾岭行一里陟岭头逾而南下遂失路下一里其路自西来合稍东下度一小桥乃转西南越坡二里则坡南大溪自东而西向注有路亦自溪北西来其路则沿波而上予所由路则坠崖而下于是合而西向半里沿崖半线路行其崖峭石凌空下临絶壑其下奔流破峡倒影无地而路縁其间嵌壁而行半里稍下离崖足廻眺北崖上挿犹层城叠障也又西二里从崖足盘西南突嘴半里始见上江南坞其峡大开中嵌为平畴祗见峡底而不见江流有溪自西山东南横界平畴中直抵东山之麓而余所循之溪亦西南注之峡口波光四围荡漾其防不审即峡溪所滙抑上江之曲予又疑东南横界之流即为上江然其势甚小不足以当之方疑而未定逾突嘴而西又半里转而北随北峡下一里从北峡西转始见上江北坞虽平畴较小于南坞而北来江流盘折其中东峡又有溪西向入之其南流虽大而江流随东山之麓为东山亏蔽惟当峡口仅露一斑不若此之全体俱现也又西向下者一里有十余家倚南山北向而居问上江渡何在在其西北问早土官何在在西南二里乃北渡其溪溪水颇大而其上无桥仅横一木平于水靣两接而渡之而木为水激撼揺不定水时涌跃其上虽跣足而渉足下不能自主危甚于是上西坡南向随流行塍间一里稍折而南又一里入早氏之庐已暮始在其外室甚陋既而延入中堂主人始出揖犹以红布纒手者讯予所从来予以马氏对曰元康与我厚何不以一柬相示予出元康诗示之主人乃去纒首易巾服而出再揖遂具晩飡而卧其堂中
　　十一日晨起龙江具饭言江外土人质野不驯见人輙避君欲逰石城其山在西北崇峡之上路由蛮边入蛮边亦予所辖当奉一檄令其火头供应除道拨寨夫引至其防不然一时无栖托之所也予谢之复引予出庐前旷处指防而言曰东北一峯特耸西临江左者为王尚书驻营之峯西北重峡之下一岗东突江右者是为蛮边昔麓川叛酋思踞为巢其后重崖上为石城酋思恃以为险与王尚书夹江相拒者也此地昔为战塲为贼窟今借天子威灵民安地静所产丰盛逾于他所他处方苦旱此地之雨不絶他处甫挿莳此中之新谷已登他处多盗贼此中夜不闭户敢谓穷边非乐土乎第无髙人至止而今得之岂非山川之幸予谢不敢当时新谷新花一时并出而晩稻香风盈川被陇真边境之休风而或指以为瘴亦此地之常耳既饭龙江欲俟余行予示之期返途再晤乃以其檄往出门溯江东岸北行二里时渡舟在西岸坐东涯树下待之半晌舟来乃受之溯流稍北乃受驼骑此自北冲西来者渡舟为龙江之弟龙川所管祗驼骑各畀之钱而罄身之渡无畀钱者时龙川居江岸西与蛮边之路隔一东下小溪渡夫余自蛮边回必向溪南一晤龙川余许之乃从小溪北岸登涯即西北行于是渉上江之西矣此十五喧之中也循西山北二日为崩戞南二日为八湾【崩戞北为红毛野人八湾南为潞江安抚司】昔时造桥西逾山心出壶瓶口至腾阳道尚在其南下流二十里其天生石崖可就为桥址者又在其下西北三里有溪自西峡出北渡之半里有聚落倚坡东向罗列是为蛮边觅火头不在其妻持檄觅一僧读之延予坐坐栏上而具飡焉其僧即石城下层中台寺僧各喧土人俱信服之今为取木延匠将开建大寺此僧甫下山与各喧火头议开建之事言庵中无人劝余姑停此俟其明日归然后由其庵方可觅石城也余从之坐栏上作纪下午浴于涧复登拦观火头家烹小豚祭先令一人从外望一人从内呼问可来曰来了如是者数十次以布曳路间渡入龛而酌之饭之劝亦如生人薄暮其子以酒肉来献乃火酒也酌扵栏上风雨忽来虽栏无所蔽而川中蕴热即就栏而卧不暇移就其室也
　　十二日火头具饭延一旧土官同飡其人九十七歳矣以年高后改于早龙江者喧中人皆言其人质直而不害人为土官最久曽不作一风波有餽之者千钱之外輙不受当道屡物色之终莫得其过迹喧人感念之共宰一牛卖为赡老之资既饭以一人引余往中台寺予欲其人觅引探石城不必由中台其人言喧中俱不识石城路惟中台僧识之且必由中台往无他道也余不信复还遍徴之喧中其言合遂与同向中台由村北溯溪西向入二里过上蛮边渐入峡又西一里渉一水沟遂临南涧倚北坡而行又一里北坡稍开有岐北去又西逾波过一水塘而北下峡中共二里一溪自北峡来架木为桥西度之桥之南又一溪自南峡西来与桥水合而出于蛮边南大溪者既度桥西即北向上坡其坡峻甚泞甚防淖不能举足因其中林木深閟牛畜蹂践遂成防土扳陟甚难二里就小径行丛木中三里复与大路合峻与泞愈甚又北上一里折而西南上峡中一里南逾其岗始见有茅庵当西崖之下其崖矗然壁立于后上叅霄汉乃入庵庵东向乃覆茅为之者其前积木甚巨一匠工斫之为殿材昨所晤老僧已返【沧海四川人】即为具饭余告以欲登石城僧曰必俟明日今无及矣此路惟僧能之即喧中人亦莫知也余始信喧人之言不谬遂停其茅中
　　十三日僧沧海具饭即执殳前驱余与頋仆亦曳杖从之从坪岗右腋仆树上度而入【其树长二十余丈大合抱横架崖壁下两旁皆丛箐紏藤不可着足其下坎柯防蔽无路可通不得不假道于树也】过树沿西崖石脚南向披丛棘头不戴天足不践地如蛇防伏莽狨过断枝惟随老僧僧扳亦扳僧挂亦挂僧匍匐亦匍匐二里过崇崖之下又南越一冈又东南下渉一箐共里余乃南上坡践积茅而横陟之其茅倒者厚尺余竪者高丈余亦仰不辨天俯不辨地又一里出南冈之上其路甚峻盖石城屏立遂从扳跻西向上者五里乃折而北上一里西北陟坎柯之石半里抵石城南垂之脚乃知此山非环转之城其山则从其后雪山之脊东度南折中兠一峡南嵌而下至此南垂之脚乃峡中之门也其崖则从南折之脊横列一屏特耸而上峡则围三缺一屏则界一为二皆不可谓之城也然峡之杳渺障于内屏之突兀临于外此南垂屏峡之交正如黄河华岳凑扼潼闗不可不谓险之极也从南垂脚盘其东脚而北为崖前壁正临台庵之上壁间有洞亦东向嵌髙深间登之缥缈云端凴临琼阁所少者少髓无停穴耳盘其西脚而北为崖后壁正环坠峡之东削垒上压渊堑下蟠万木森空藤藓交拥幽峭之甚循崖北行一里路分为二一东北上为蹑崖顶者一西北为盘峡坳者乃先从峡半里陟其底底亦甚平森木皆浮空结翠丝日不容下坠当其中有木龙焉乃一巨树也其下体形扁纵三尺横尺五自地而上髙二尺五寸即半摧半茂摧者在西北止存下莭茂者在东南耸干而起其干正圆围如下体之半而高不啻十余丈其所存下节并附之其圆亦如耸干得下体之半而其中皆空外肤之围抱而附于耸者其厚止寸余中环空腹如桶而水盈焉桶中之水深二尺余盖下将及于地而上低于外肤之边者一寸有五其水不甚清想即树之沥也中有蝌蚪跳跃杓水而干之则不见然底无旁穴不旋踵而水仍满亦不见所自来及满至肤边下寸五輙止不溢若有所限之者【其树一名溪母树又名水冬言其多水也土人言有心气痛者至此饮之輙愈老僧前以砍木相基至亦取此水为飱而食】树之北有平冈自西而东属于石崖之峯即度冈之北有洼滙水是为马鹿潭言马鹿所栖饮者洼之北则两崖对束如门潭水所从泄也循冈西上半里西大山之麓有坡一方巨木交枕云日披空即老僧昔来所砍而欲卜基者寄宿之茅尚在其侧由此西上可登上台而路愈蔽乃返由前岐东北蹑崖半里而凌其上南瞰下台之庵如井底寸人豆马蠕蠕下动此庵遂成一画幅其顶正如堵墙南北虽遥而濶皆丈余上下虽悬而址皆直立由其上东瞰上江如一线而东界极北之曹涧极南之牛角闗可一睫而尽惟西界之南北为本支所掩不能尽崩戞八湾之境也西眺雪山大脊可以平揖而问第深峡中嵌不能竟陟耳乃以老僧饭踞崖脊而飡之仍由旧径下趋台庵未至而雨为宻树所翳不觉也既至而大雨僧复具饭下午止别僧下山宿于蛮邉火头家以烧鱼供火酒而卧
　　十四日从蛮边饭而行仍旧路东南一里宜东下悮循大路倚西山南行二里望渡处已在东北乃转一里得东下之路遂陟坑从田塍东行一里至早龙川家时渡舟尚在江东岸龙川迎坐以待之其妻女即织絍于旁出火酒糟肉【生者】以供予但饮酒而已不能啖生也雨忽作忽止上午舟乃西过又舟人饭当午乃发雨大作同渡者言猛頼东溪水涨横木沉水底不能着足徒渉之水且及胸过之甚难余初以路资空乏拟仍宿扵早龙江来一日至松坡二日至玛瑙山皆可无烦杖头即取所寄水帘洞石树归今闻此溪难渉且由溪北岸溯流而入由北冲逾岭既免徒渉之险并得分流之脊于道虽稍逺然今日尚可逹歪瓦则両日可抵郡其行反速也遂从渡口东向截坞望峡入先由坞东行田塍间一里路为草拥草为雨偃几无从觅幸一同渡者见予从此亦来同行令之前驱半里遂及峡口循峡北突峯南麓东向入溪流沸于下甚汹涌五里峡自北来有村在东山下曰猛岗路挟西山北转上坡五里遂东盘崇峯之南椒又东十里有峡自东南来想即猛林所从来之小径也于是折而西北上山坳二里闻大声又一里山环谷合中得一坪四五家倚之南向而居曰歪瓦遂止宿
　　十五日昧爽而炊平明饭而行雨中南陟东坡一里稍北下三里不得路乃西向扳茅蹑坡二里登岭而后得南来路又稍北循崖西复东行八里有峡自东来而大
　　溪则　　　　　　【自】北峡来受其廻曲处藤木罩蔽惟见水势腾跃于下路仍北转之遂从深箐中行又二里稍下渐与溪逼又北五里峡复转东路乃东溯之屡降而与溪防一路皆从溪右深箐仄崖间东北溯流又十五里始有溪自北峡出其水虽小而下有田縁之渐出箐矣又东五里又有水自西北峡来溪源遂岐为两有桥度其北来者仍溯其东来者其下田愈辟路始无箐木之翳又五里北界之山中环为坪而土官居之南界之峡平拓为田而村落绕之此即所谓北冲也又东五里山箐复合是为箐口时才下午前无宿店遂止是夕为中元去嵗在石屏其俗犹知祭先而此寂然矣
　　十六日平明饭由箐口东稍下入峡二里有涧自东北来越之其大溪则自峡中东来犹在路之南从两涧中支东上已复北倚中支南临大溪且上且平七里稍下又一里下及溪溯水濒溪而行又一里有木桥跨溪遂渡其南岸倚南崖东向行又里余复渡桥行溪北岸由是两崖夹涧涧之上屡有桥左右跨或度桥南或度桥北俱潆涧倚坡且上且折又连度六桥共七里水分两来一东南一东北俱成悬流桥不复能施遂从中坡蹑峻盘垂磴而上曲折八里冈脊稍平有庐三楹横冈上曰茶庵土人又呼为蒲蛮寨而实无寨也一道流瀹茗于中余知前路无居庐乃出饭就之而啖又北上始临北坑复临南坑始披峡渉水后蹑磴盘脊十里乃东登岭坳至岭头势滂沱随流南下三里雨忽中止云霾遥涤又二里随西峡下坠峡穿箐路既防茸雨复连绵又五里从箐底踏波随流出又南五里稍东逾一东障西突之坡从其南坠波直下者三里复随峡倚东障之支南向行其西中壑稍开流渐成溪二里雨益大涂体沾足足滑不能定上崄渉流随起随仆如是者三四里头目既伤四肢受病一时无可如何雨少止又东南五里坞稍东曲乃截坞而度一桥桥下水虽汹涌浑浊其势犹未大仅横木而渡至是从溪西随西山行溪逼东障山去复逾坡坠箐向东南下五里又东南盘一坡下歴一箐又五里转坡南腋间得卧佛寺已暮急入其厨索火炙衣炊汤啖所存擕饭深夜而卧其北楼
　　十七日晨起絶粮计此去郡尚三十里不得已而空腹行仍再上岩殿再下池轩一凭眺之东南里许过一小室有二家当路为税司又南八里过龙王塘峡皆倚西山行又东南五里过郎义村村西有路逾岭为清水坝打郎道又南二十里至郡城北通华门外即随城北涧西上二里入仁夀门由新城街一里半过法明寺前西抵刘舘予初拟至干海子一宿即还至是又十三日矣舘前老妪以潘莲华所留折仪并防真陶道所馈防畀余且谓闪知愿使人以书仪数次来盖知愿往先茔恐余东返即留使相待也下午安仁来俞禹锡同闪来抵暮乃别
　　十八日余卧未起马元真同其从兄来余讶其早曰即在北邻而乆不知昨禹锡言始知之且知与老父约而不从松坡返能不使老父盼望耶余始知为太麓乃郎太麓虽言其长子读书城中而不知即与刘舘并也禹锡邀饭暮乃返闪知愿使以知愿书仪并所留柬札来且为予作书与杨云州
　　十九日闪太史手书叙既午乃赴之留欵西书舎小亭间出董太史一卷一册相示书画皆佳又出大理苍石屏置座间另觅鲜鸡葼瀹汤以佐饭深夜乃归舘知安仁所候闪序已得安仁将返命丽江矣
　　二十日作书并翠生杯托安仁师赍送丽江木公二十一日命頋仆往玛瑙山取石树且以失约谢马元康
　　二十二日禹锡同闪知愿来寓坐竟日贳酒移肴为聨句之饮
　　二十三日早马元真邀饭以頋仆往玛瑙山禹锡知予具飡无人故令元真邀余也先是自清水闗遇受寒受跌且受饥连日体甚不安欲以汗发之方赴市取药而禹锡知予仆未归再来邀予乃置药而赴之遂痛饮入夜元真軰先去予竟卧禹锡斋禹锡襆被连榻且以新绵被覆予被褥俱丽甚予以醉后觉蒸蒸有汗意引被防靣汗出如遂藿然信乎挟纩之胜于药石也二十四日还寓深夜而頋仆返以马元康见予不返亲往松坡询踪迹故留待三日而后归也
　　二十五日闪太史以所作长歌赠余更餽之以赆其歌甚畅而字画遒劲有法真可与石斋赠余七言歌并镌为合璧也已而俞禹锡又使人来邀移寓余乃令頋仆以石树往眎之相与抵掌为异已往谢太史之赐太史亦索观遂从禹锡处送往观之
　　二十六日禹锡晨至寓邀予移往其斋予感其意从之比至而知愿归即同往晤且与之别知此后以服阕事与太史俱有哭泣之哀不复见客也比出门太史复令人询静闻名号寺名盖为静闻作铭已完将欲书以畀余也更谓余石甚竒恐致逺不便欲留之斋头以挹清风予谓此石得天禄石渠之供甚幸但余石交不固何知愿曰此正所谓石交也遂置石而别仍还刘舘作纪竟日晩还宿于俞太史以静闻名来赐谓明日五更祭先不敢与外事也
　　二十七日还刘舘移所未尽移者并以银五钱畀禹锡买鸡葼六斤湿甚禹锡为再蒸之且缝袋以贮焉乃为余定往顺寕夫
　　二十九日晨时作时止久之乃别禹锡出南门从大道南二里至夹路村居之街遂分路由东岐当平坞中南行西与沙河之道相望五里过神济桥其南居庐连亘是为诸葛营诸葛之祠在焉又南有东岳庙亦东向又南五里为大树墩亦多居庐村之北有小溪东南流村之南有小溪东北流合于村之东而东去此两流即卧狮窝之水也又南三里有水自西沿南坡而东此乃坳子铺东注之水有小石桥跨其上越桥南上坡路分为三一西南向大山之麓一东南为石甸姚闗道一直东为养邑道于是直东行坡上三里有小溪自南而北其源当出于冷水箐于是下越一木桥复东上坡坡北有村倚之其地为三条沟由坡东东南下而复上三里越一冈有两三家当冈头为胡家坡越冈而东三里又下下盘为田有数家倚南岭是为阿今过阿今复东上三里其南坞水遂分东西下又东五里饭又三里为养邑南有坞盘而为田北正对笔架山之南垂有数家当坞遂宿
　　三十日店妇鸡鸣起炊平明饭出店东南行稍下渡南来小溪即上坡东逾南转即养邑东环之支也东逾坡而下又陟一小坡而东上坡遂行冈头共五里路分二岐一东南者为西邑道一西北者为山河埧道先是问道多言由西邑逾芭蕉岭达亦登有热水从石盘中溢出其处有大道通顺宁予欲从之而养邑店主言往西邑路近而山溪无桥今雨后水涨难渡当折而北由山河埧渡其下流仍由枯柯而达亦登为便至是见同行者俱不走西邑而走山河埧今亦从之遂西北西渉小坞二里升坡而东遂循永昌溪南崖行溪嵌崖底止见北崖削壁下嵌而不见水又东二里稍下有村倚北崖之东即落水寨也其南崖之夹溪为川者东突如踞狮水从其北出路从其南下半里遂由狮腋下降路甚逼仄半里抵狮麓又东半里有溪自南坞来有埧堰其上流有桥跨其下流度桥东行田塍间泞甚一里登坞东岗南行一里见坞西有瀑挂西崖歴西层而下注坞中南来之溪路隔对之东向入峡雨大至二里逾岭头有路西南来合又东三里度坑坳盘而东北行其下有流破石捜崖亦突而北注随之一里乃东下越其流又东北上半里见东坞又有小水自东而西向与南来之溪合扵北崖下北崖纯石耸起其上树木防郁而下则有穴伏而暗坠二水之所从入也又东向上岭半里逾其脊行岭头半里始见东壑有田下盘其东复有山夹之路从岭上转而南行一里余而下下半里其坞自南而北水亦经之度桥溯流而南二里南坞稍开是为五马其西南壑中居庐颇多东坡上亦有四五家居路左坡南有一坑自东峡出有小水从其中注西南壑下坑渉其水之南溯之东上一里随峡南转而坑中水遂穷有脊自东而西度脊南复坠坑而下从脊东行转坑东之崖其下亦嵌而成壑壑中亦有人家隠于深崖重箐之间但闻鸡鸣舂响而已东坑既尽从其上陟坞升冈见冈南一峯特耸而卓立白露偏笼其半乃东来脊上石峯之层起者由其北穿坳而东共二里而抵坳中之脊有巨石当脊而中踞其高及丈大亦如之其上有孔深亦如之中贮水及其半不涸不盈正如哀牢金井之孔相似踞大石而饭土人即名此岭为大石头从石东下坞中道分为二一由东向逾冈者为大道稍迂而达大猎夷一由东南下峡者为防道稍近而抵小猎夷乃由峡中下二里行冈南之上又二里盘冈嘴而南路又分为二一由崖下循崖根南转一由崖上蹑崖端南曲乃从崖端南逾石隙而下一里仍从南坡东转一里有四五家倚坡而居是为小猎夷余欲下坡问亦登道土人行人皆言下坡至江桥不可止宿亦无居停之家循江而南至亦登且五六十里时已不及而途无可宿必止于是时才过午遂偕止而止幸主人杨姓者知江流之源委道路之曲折询之无不歴歴可据且知溢盘温泉不在亦登而在鸡飞乃止而作纪抵暮而卧
  </div>
  <div class="pagination">
   <a href="徐霞客游记_page11.html">
    上一页
   </a>
   <span>
    ...
   </span>
   <a href="徐霞客游记_page7.html">
    7
   </a>
   <a href="徐霞客游记_page8.html">
    8
   </a>
   <a href="徐霞客游记_page9.html">
    9
   </a>
   <a href="徐霞客游记_page10.html">
    10
   </a>
   <a href="徐霞客游记_page11.html">
    11
   </a>
   <span class="current-page">
    12
   </span>
   <a href="徐霞客游记_page13.html">
    13
   </a>
   <a href="徐霞客游记_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
