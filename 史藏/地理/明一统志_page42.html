<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 42 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 42 页/共 66 页
  </h1>
  <div class="content">
   明一统志卷七十九
　　钦定四库全书
　　明一统志卷八十
　　明　李贤等　撰
　　南雄府【东至江西贑州府信丰县界二百四十里西至韶州府曲江县界一百四十里南至贑州府龙南县界三百里北至江西南安府大庾县界八十里自府治至南京三千三百里至京师六千七百四十五里粮三万五千石零】
　　建置沿革禹贡扬州之域天文牛女分野战国地属楚秦属南海郡汉兼属桂阳郡三国呉置始兴郡治曲
　　江此地属焉刘宋属广兴郡齐复属始兴郡隋属广州唐初属韶州南汉置雄州宋为南雄州广南东路宣和中锡郡名保昌元改置南雄路本朝洪武初改路为府领县二
　　保昌县【附郭本晋始兴县地属始兴郡隋属广州唐属韶州光宅初割置浈昌县南汉以县置雄州宋改保昌县为南雄州治元仍旧本朝因之编戸四十四里】始兴县【在府城西一百一十里本汉南海郡地呉置斜阶县属始兴郡齐改为正阶县梁更名始兴隋属广州唐属韶州南汉属雄州宋属南雄州元仍旧本朝因之编戸七里】
　　郡名淩江【因淩皓得名详见名宦】保昌【宋名】
　　形胜东广要区【图经眷始兴之列壤实东广之要区】控带羣蛮【重脩城记州独以雄名盖以其控带羣蛮襟防百越杰然峙于一隅】两路喉襟【宋通判题名序南雄古郡两路之喉襟由东度岭而南由南度岭而东足迹所接舟车所防其地望甚重焉】山川明丽【元重脩路学记】
　　风俗俗杂夷夏【雄州题名序】铸铜为鼓【通典欲相攻击则鸣此鼓到者如云家有鼓者号为都老】婚娶以槟榔为礼【郡志】人强吏懦【寰宇记南方遐阻人强吏懦豪富兼并役属贫弱俘掠不忌】工无巧技商无厚资【图经】青紫相属【宋洪勲学记本朝以来操翰墨以取青紫者比比相属】病不服药【郡志病则不服药止祭鬼求福虽倾赀亦不惜】
　　山川府案山【在府治南今山川坛在其下】三峰山【在府城西一十里又名笔架山】巾山【在府城北三十里府之主山也其形如巾】青嶂山【在府城东南四十里翠阜屹立松桧隂翳有神仙隠几一锅似玉琢成瀑布潺湲相传有石锅龙王居此嵗旱有祷辄应】马鞍山【在府城东八十里有冯氏一姓居其下仅百余室登仕版者甚众人以为兹山灵秀所钟】天峰山【在府城北八十里其形峻髙插霄汉元季乡民多避兵其上】湖山【在府城东南一百二十里山上有湖云有五色灵生其中嵗旱祷雨有应】油山【在府城东一百二十里髙数千仞其势突兀傍有一小穴出油人多取以为利】洪崖山【在保昌县东上有洪崖庵元彭菊庄诗脩竹茂林山上寺瘴烟炎日岭南秋】丹鳯山【在始兴县西北五里相传梁天监中有鳯翔其上因名】谢公山【在始兴县南三十里峯蛮耸拔视他山为独髙昔有姓谢者脩道其间故名】白牛山【在始兴县东南三十里其势昻然与谢公山连脉】九姑山【在始兴县东六十里下有九姑庙凡水旱疾疫民皆祷焉】桂山【在始兴县北一百里唐张九龄故宅傍陵谷深邃桂树森列清香袭人】天柱峰【在始兴县西二十里峭秀竒拔无支峯赘阜屹然撑天相传梁天监中九鳯翔集峯上又名九鳯山】大庾岭【在府城北八十里汉兵击吕嘉有禆将姓庾者戍此故名以其多梅亦曰梅岭苍翠叠巘壁立峻峭往来艰于登陟唐张九龄开凿成路行者便之上有云封寺傍有白猿洞】小庾岭【在保昌县东】杨歴岩【在府城西北二十里山颠方广百余丈前后皆竒峯怪石飞泉防空岩畔有龙祠】仙女岩【在府城东北二百里阚象山杉桧郁翳泉石潺湲中有二仙像谓秦时二女子避地于此得道飞升】龙王岩【在府城东一百一十里其岩方广二丈诗古诗云坐石不知地出岩方见天】玲珑岩【在始兴县南一十里平地石峯髙耸中有三石室相传葛洪尝炼丹于此】罗汉洞【在府城东梁天监中有罗汉现像逾旬忽不见】放鉢石【在云封山侧髙数尺相传唐僧卢能放鉢其上宋章得象诗石上曽经转鉢盂石邉南北路﨑岖行人见石空嗟叹还识西来意也无】淩江水【在府城西源出百顺都丈山下流合昌水至城西合浈水宋天禧中保昌令淩皓建陂其间故名章得象诗淩江清浅绕城流庾岭南邉第一州】浈水【在府城南又名保水源出上朔都至峸西南合淩江水环抱郡邑如襟带】鲢水【在府城西一十里源出淩江其流防于保水春多鲢鱼故名】脩仁水【在府城南三十里齐范云为始兴守至此酌水而饮因赋诗云三枫何习习五渡何悠悠】长圃水【在府城东北四十里源出梅岭流合浈水】昌水【在府城北六十里合淩江水流入于海】肥水【在始兴县西南一十五里源出曲江县云溪岭下东北合斜阶水】墨江水【在始兴县西一十五里源出韶州府翁源县界下流与浈水合】官石村水【在始兴县西一十五里源出翁源县界下流合清化水又合大江而注之海】凉水【在始兴县东南二十七里自贑州信丰县界竹岭分流合阶水】杜安水【在始兴县东北三十八里源出信丰县深窖铁子源至县界西流合保水】朔水【在始兴县东一百里源出江西贑州龙南县界下流与清化水合月朔即涨至晦即减因名朔水】跃溪水【在始兴县东一百里源出龙南县流合浈水】斜阶水【在始兴县南一百三十里源出韶州丹桂岭流至县西与浈水合】清化水【在始兴县南一百五十里源出翁源县界下流与朔水合】龙须潭　石镬潭【在府城东五十里二潭相望其深莫测世传有龙蛰其下嵗旱祷雨辄应】温泉【有三一在府城西北一十五里一在府城南三十里一在府城东南五十里虽严冬水亦热人多浴焉】霹雳泉【在大庾岭下云封寺东其泉涌出石穴甘冽可爱相传昔大鉴禅师得法南归卓锡于此又名卓锡泉宋张士逊诗灵踪遗防载卓锡在髙岑妙法归何地清泉流至今苔花生细细云叶暎沈沈桂魄皎清夜分明六祖心】洗鉢泉【在始兴县西连城寺相传傅大士云逰至此涤鉢因名】白莲池【在种玉亭下】五云泷【在府城西四十里羣峯险峻泉水潺湲飞流曲折髙下成潭深不可测】叶陂【在保昌县北知府叶景泷开】
　　土产钟乳　石斛　蒸纱布　蕉布　嫰石【琢之可以为釡】单竹【土人练为麻可以为布】石墨【出始兴县南五里小溪中长短巨细似墨人或取以画眉故又名画眉石】
　　公署南雄守御千戸所【在府治西洪武元年建】
　　学校南雄府学【在府城东门外宋建本朝洪武二十年重建】保昌县学【在府学前元建本朝洪武三年重建】始兴县学【在县治西本朝洪武二十四年建】
　　书院孔林书院【在府城东一百里唐宪宗时曲阜孔戣为岭南节度使因家焉后孙振玉始建书院】
　　宫室叱驭楼【在大庾岭上宋余靖诗层巅突兀与云平贤者新题叱驭名为要澄清归治道不辞艰险表忠诚】梁太子书堂【在始兴县南相传梁昭明大子往寻传大士听讲因寓此】张九龄书堂【在始兴县南一百里九龄未仕时所建其地山明水秀凡几席之类皆琢石为之至今遗址尚存】瑞相堂【在府治内宋守章□公得象入相时有瑞莲之异故名后守李着景慕之改曰景郇堂堂之西有秀野亭】四并堂【在府治内宋郡守潘侠作公谨清通四箴因以名堂推官张顼有记】静春堂【在瑞相堂东宋郡守李着建取程伊川静则万象同春之义】望逺亭【在府治西北宋章得象建外有凝紫拄笏卷雨三轩郭祥正诗城角危亭四面开尘侵丞相旧时牌淩江欲转鲸鱼活荔子成隂玉树埋】种玉亭【在府治内章得象建对峙淩江旁有一小池环植白莲为一时逰玩之所其北有挹翠亭】来鴈亭【在大庾岭北宋余靖诗南方旧説无鸿鴈嵗序严凝亦暂来天外每随寒雨过春前先逐暖风回】通越亭【在大庾岭南余靖诗峤岭古来称絶徼梯山从此识通津】望安亭【在府治东五里章得象诗惟有梅花报春早雪中传信过江干】八卦亭【在瑞相堂后池中宋章得象建后改为听雨亭】三松台【在府城东三里其地隆然髙阜上有松三株苍翠如盖】淩江馆【在府城南市旧为社坛宋郡守宋价建以延往来士夫于此】
　　关梁秦闗【在府城东北四十里南康记大庾岭横浦有秦时闗后为怀化驿】梅闗【在大庾岭上两崖壁立最髙且险宋章颖诗两州南北防梅闗尽日人行石壁间元巴延诗马首曽经庾岭归王师到处悉平夷担头不带江南物只插梅花一两枝】太平桥【在府城南浈江上亦名万夀桥】清泰桥【在府城西二里淩江上】驷马桥【在府城东三十里邑人顾希甫与子衮相继登科后同还乡经过此桥故名】鳯凰桥【在府城东北四十里宋景徳中有鳯凰集于溪岸故名】青石桥【在始兴县西二里】水口桥【在保昌县东五里】竹笪桥【在始兴县西南三十里元泰定中建】
　　寺观仁夀寺【在府治东三里前有古榕一株隂覆数畆】延祥寺【在府城东二里殿西有塔尝现三影】云封寺【在梅闗侧宋张士逊漕广东过此有诗百越回辕度翠防全家还憩白云飞白云知我帝乡去旋拂征鞍也要归】连城寺【在始兴县西南三十五里】上封寺【在始兴县东南三里即古兴国院】花林院【在府城东八十里元刘渊诗落花春已暮门开白云来阶前一片石风雨留莓苔】妙观【在府城东三里】鹤鸣观【在府城东九十里宋元丰中有白鹤翔集故名】
　　祠庙张文献祠【有三一在府学西一在大庾岭云封寺前一在始兴县学西宋元间建祀唐宰相张九龄】何公庙【在府城东三十里亡其名后周时为广东叅军徃征南海死于贼乡人为立祠宋熈宁间赠侍御清海军使】五忠侯庙【在府城西北一里宋绍定中建五侯谓周刘张及二钟亡其名俱洪州人嘉定中李原窃发郡守赵善偰祷祠下贼遂遁境赖以安赐额曰孚应本朝正统十一年重修】四先生祠【在府城东二里宋寳庆中教授三山陈应龙建以祀周子二程子朱子真徳秀作记】忠孝祠【在保昌县治后宋嘉定中江西洞冦犯境郡守赵善偰提兵督战其子汝振与司法黄枢俱死后人为立祠】梁侯祠【在保昌县东一百里地名黄宋嘉定中洞冦犯境摧锋将梁满战死提刑廖徳明谓其忠勇可尚立祠祀之】严塘庙【在府城北六里后周时陈将军讨南海贼战死人为立庙洪武中重建】
　　陵墓鼻天子墓【在始兴县不知何代相传昔有人掘之见铜人数十拥笏列侍器饰皆金银俄闻墓内击皷大呼惧弗敢取而返间口重往掩封如故地出铅铜铜有毒铅可为药】
　　古迹六祖塔【在大庾岭上凡七级相传为六祖大师塔】二仙坛【在大庾岭上旧传刘许二仙炼丹于此今坛侧有仙茅】大庾岭妪家【宋卢多逊南迁度大庾岭憩一小家其妪颇能言因问之则曰我中州仕族有子官亦显为宰相卢多逊挟私窜以死多逊中怀毒螫当犯法禁我且留此岭俟其过妪固不识多逊而多逊之行甚窘即仓皇避去】畦桑园【在保昌县东洪武中知府左孟诚筑】
　　名宦汉杨仆【武帝时为楼船将军击南越出豫章下浈水今保昌县有楼船水即其地】宋查陶【太宗时知南雄州地当冲险民杂夷夏陶至风俗为之丕变】淩皓【天禧时知保昌县兴水利开导江水民感其徳至今号曰淩江】张士逊【真宗时以江南转运使徒广东至南雄奏除苛政蠲戸役十余事】萧渤【皇祐中知南雄州预筑城以御侬冦渤精敏过人不挠于剧民安其政及代民借留之】鲍轲【广东提刑皇祐中侬智髙反轲驻南雄击贼有功】范处厚【大观中知南雄州时举八行广东十五郡无应者惟处厚切意搜求得谭焕欧阳珏许孜三人以其行闻】黄庶【嘉定间知南雄州询民疾苦増修淩连二陂邦人利之及去民不忍释】黄宬【绍定间知南雄州敦尚教化初乆旱宬至祷而有感雨三日嵗大熟民苦赋役之重奏蠲之邦人为立生祠】元张搏霄【南雄路总管为政清慎有为兴修学校民怀其惠】杨益【南雄路总管为政安祥务禁祀兴利剔蠧不受私谒父老悦之】孙三寳【至正间同知南雄路事防介爱民既代父老拥马留之咸埀泣焉】本朝左孟诚【洪武中知南雄府因城东隙地筑桑园十亩教民种桑自是民皆知以养蚕为业】叶景龙【洪武初南雄知府见城西河塘村地干旱筑陂引淩江水漑田民受其惠号曰叶公陂】宋玒【永乐中知南雄府为政公严吏民敬畏邑苦输纳之逺遂条陈其情悉得存留百姓便之】潘大承【嘉靖中知保昌县邑故有常例千余金峻却不受时剧盗猖獗抚以恩威遂皆辑服百姓赖之】
　　流寓赵子崧【宋宗室举进士累官知淮宁府靖康初徽钦北狩子崧集义士勤王后为言者所劾谪居南雄州所着有朝野佥载十余卷】邵成章【宋建炎初为内侍时金人攻掠诸郡盗起山东宰相黄潜善汪伯彦匿不以奏成章忠愤激烈上疏条具潜善伯彦罪髙宗怒除名南雄州编管】呉元美【仕宋为福建安抚司机宜尝作夏二子传指蚊蝇也其家又有潜光亭商隠堂为乡人郑玮告于秦桧谓亭号潜光有心于党李堂名商隠无意于事秦桧恶之遂谪南雄州以死】
　　人物隋麦铁杖【保昌人骁勇有力日行五百里走及奔马帝时进位柱国转汝南太守明习法令羣盗屏息辽东之役没于难諡武烈子孟才　果烈有父风帝以其父死节授光禄大夫武贲郎将】唐张九龄【始兴人七嵗能属文擢进士第为唐贤相尝抑李林甫请诛安禄山以始兴旧为曲江县地故天下皆以曲江公称之仲弟九臯歴宋襄广三州刺史季弟九章歴温吉曹三州刺史天寳中为岭南节度使九臯子抗官至御史抗子仲芳擢进士宏词科官至礼部尚书初九臯尝节度劒南一子留成都宋宰相张浚其后也】孔闰【保昌人少聪明嗜学景福初进士官至朝散大夫迁袁州刺史】宋徐信【保昌人登进士第苏轼谪海南造其书斋见信作甘露寺诗平地风烟飞白鸟半空云木卷苍藤轼以横字易飞字信乃叹服】邓戒【始兴人与其弟辟以家学相勗嘉定中聮名登第故当时作诗者有尤喜聮名唤弟兄之句】许彦先【始兴人累官殿中丞迁广南转运使许致天圣中进士许牧政和中进士许安世绍圣中进士皆其族也】王宣【南雄人髙宗南渡与金尼玛哈战有确山之防子世显袭授武经大夫岭南安抚使】谭焕【始兴人有志于学尝预荐书当父任力辞逊于弟时有诏举八行郡以实闻朝廷嘉其让推举八行之首大观中登进士第官至朝散大夫】丘必明【保昌人少负气节咸淳中进士官韶州佥判徳祐中元兵逼城下必明不屈为敌所杀白血流地韶人哀其忠节立祠祀之】元麦文贵【保昌人铁杖之后仕为集贤学士与修辽金宋三史】本朝陈德文【始兴人洪武中以文学举任监察御史陞北平按察使出使西域至萨玛尔堪开通道路淹留十有二年永乐五年始归】
　　列女谢氏【保昌故村人李科妻宋绍兴间陷于防贼中数日有欲犯之者谢唾其面曰宁万段我不汝徇也贼怒剉之而去宋洪迈为传其事】罗李二氏【保昌人宋末贼掠其村二妇义不受辱投水火而死】
　　仙释小释迦【保昌黎氏子也九嵗出家游礼沩山五年得悟一日回乡母以肉防之曰不食则违母命于是食之即至小溪以刃刳其肠洗濯寻入袁州仰山结庵唐僖宗赐号澄虚大师】
　　惠州府【东至潮州府潮阳县界六百五十三里西至海岸二百五十里南至海岸一百一十里北至江西贑州府龙南县界六百三十里自府治至南京四千九百里至京师八千三百四十五里粮六万七千石零】
　　建置沿革禹贡州之南境天文女分野秦为南海郡地汉初属南越国武帝时复属南海郡晋仍旧宋属南海东官二郡梁置梁化郡隋废郡置循州治归善县大业初改龙川郡唐武德初复置循州属岭南道天宝初改海丰郡乾元初复为循州南汉移循州治龙川县以归善县置祯州宋天禧中改曰惠州属广南东路宣和中赐郡名博罗元改置惠州路本朝洪武初废循州改置惠州府领县十
　　归善县【附郭本汉南海郡博罗县地东晋为欣乐县陈贞明中改归善县隋唐皆为循州治宋惠州治此元仍旧本朝因之编户三十七里】博罗县【在府城西北三十里秦始置县属南海郡汉晋因之宋齐梁陈仍旧隋属循州唐以罗阳县省入南汉属祯州宋属惠州元仍旧本朝因之编戸四十九里】长宁县【在府城西八十里本归善翁源英徳三县地隆庆中析置为县治于旧鸿鴈洲编户六里】永安县【在府城西南一百二十里本归善长乐二地隆庆中析置为县治于安民镇编戸七里】海丰县【在府城东三百里本汉东官郡地东晋置海丰县隋初属循州后属龙川郡唐初析置陆安县后省南汉属祯州宋属惠州元仍旧本朝因之编戸四十里】河源县【在府城北一百五十里本汉南海郡龙川县地南齐置河源县隋初属循州大业初以休吉县省入唐又以石城县省入南汉属祯州宋属惠州元仍旧本朝因之编户六里】龙川县【在府城东北四百里秦始置汉属南海郡有龙穿地而出即穴流泉因名隋初省入河源县后复置唐贞观中又省入归善县天授初置雷乡县南汉改曰龙川县徙循州治此宋宣和中改县曰雷江绍兴初复为龙川县元仍旧本朝废州县改今属编戸六里】长乐县【在府城东北四百八十里本晋兴宁县地隋唐属循州南汉入齐昌府宋为长乐镇熙宁中置长乐县割龙川县地以益之循州元仍旧本朝废循州以县府编户一十里】兴宁县【在府城东北五百五十里本汉龙川县地东晋始置兴宁县隋属循州唐以齐昌县省入南汉改齐昌府宋复为县循州元仍旧本朝因之废州府编戸七里】和平县【在府城东北二百八十里隆庆中析为县编户四里】
　　郡名梁化【梁名】龙川【隋名】海丰【唐名】博罗【宋名】
　　形胜左带牛头右据虎尾【南越録】越井遗封尉佗旧壤【唐李义山表】东接梅潮西连汀贑【□阳志】汉之名部越之沃野【宋余靖普安寺托】皷角导其前罗浮拥其后【图经】
　　风俗妇人为市男子坐家【寰宇记】文物不下他州【郡学记古成之第进士张宋卿魁南宫皆惠人为南越倡故此邦文物不下他州】婚丧皆用音乐衣葛纻【旧志土俗若此宋苏轼诗钟皷不分哀乐事衣冠难辨吉凶人】盘防饭骨董羮【土人以鱼肉诸物埋饭中谓之盘防饭杂羮中谓之骨董羮】信鬼神好滛祀【郡志】
　　山川石埭山【在府城西南七里崖石峭立又有水帘洞清泉溅沫若飞帘然】鸡笼山【在府城南一百里髙为诸山之最】鼓角山【在府城南一百里髙五十丈形如鼓角】象头山【在博罗县北二十里山巅形如象头故名】罗浮山【在博罗县西北三十里即道书十大洞天之一昔有山浮海而来博于罗山合而为一故曰罗浮又曰博罗南越志山髙三千六百丈周回三百余里岭十五峯三十二其峯之秀者曰飞云玉鹅麻姑仙女防真防仙锦绣玳瑁洞之幽者曰金沙石臼朱明黄龙朱陵黄猿水帘蝴蝶大小二石楼登之可望沧海楼前一石门方广可容几席二山相接处有石磴状如桥梁名曰铁桥桥端两石柱亦曰铁柱人迹罕到又有跳鱼石伏虎石阿耨池夜乐池卓锡泉皆兹山之竒胜】保障山【有二前保障山在海丰县东二十里后保障山在县西一十里】金笼山【有二大金笼山在海丰县西一百里小金笼山在县南一十里隋志海丰有黑龙山】梧桐山【在河源县东南一十里隋志河源县又有龙山亢山】戈罗山【在河源县北一百三十里】东山【在龙川县界】案山【在龙川县南二里】嶅山【在龙川县北二十里上有龙潭】霍山【在龙川县东一百里山有石穴如瓮泉流不竭名石瓮泉】白鹇山【在龙川县北】紫云山【在龙川县西北二百五十里山上常有紫云气】嵩螺山【在长乐县南九十里峯峦聮属起归善海丰终于潮州盖此方巨镇也】神光山【在兴寜县西南五里五代时罗孟郊于此夜见光耀因卜筑焉】白鹤峯【在府城东五里宋苏轼诗已买白鹤峯规作终老计长江在北户雪浪舞吾砌】金鱼岭【在长乐县西九十里每霖雨水溢其旁冈阜皆没独此岭形如双鱼鬐鬛悉具若腾跃于巨浸中】丞相岭【在兴宁县东四十里唐常衮罢相过此因名】黄牛岭【在兴宁县东北四十里宋李纲过此有诗云深入循梅瘴疠郷云烟浮动日苍黄连年踏遍峤南土赖有神仙肘后方】石马嶂【在长乐县西一百五十里其形如马】龙母嶂【在兴宁县北八十里县人于此祷雨】白水岩【在象头山有悬泉百仞山八九折折处辄为潭深者缒石四五丈不能及水旁有巨人迹数十宋苏轼诗双溪滙九折万马腾一鼔奔雷溅玉雪潭洞开水府】通天岩【在罗浮山有穴见天故名】浮碇冈【在博罗县东言罗浮山以此冈为碇石】九龙冈【在长乐县东南六十里】南海【在府城东南三百里】东江【出贑州安逺县南流过龙川河源至府东西流过博罗入广州界即为龙川】西江【出府西南流至淡水塲东抵府城与龙川合】丽江【在海丰县南宋文天祥尝率舟师出于此】槎江【在河源县治南隋志此县有脩江】新丰江【在河源县西石碛险峻东南流五百五十里入于槎江】通海河【在兴宁县北七十里合长乐溪呉田溪西溪东溪许陂溪凉溪洋步溪逺安桥溪通海桥溪黄田溪笃陂溪汤口溪淡坑溪上保溪中保溪博溪凡十六溪之水下达潮州入于海】丰湖【在府城西广袤一十里中有潄玉滩点翠洲明月湾花岛披云岛归云洞在焉宋陈偁领州事筑隄防创亭馆其胜槩为一郡之最】鳄湖【在丰湖南小而深亦曰鳄穴】鳯湖【在海丰县西流入海】嶅湖【在龙川县北周回数里嶅山龙潭之水流入于此】蚌湖【在兴宁县东北四十里旧有老蚌大数尺夜吐光】斤斗水【在府城东与西江通有鱼利官收其税】甲子门水【在海丰县东宋端宗浮海尝驻于此】云母溪【出罗浮山其旁产云母石】罗阳溪【出罗浮山东流入龙川】榕溪【出象头山南流至博罗县西流入龙川】蛟溪　龙溪【俱在海丰县东流入海】钓潭【在府城北有磐石可以垂钓宋苏轼诗碕岸斗入洄潭轮转先生悦之布席开宴初日下照潜麟俯见意钓忘鱼乐此竿线】三井【在府城北三井相连其泉一冷一温一热】汤泉【在象头山宋苏轼诗岂惟渇兽骇坐使痴儿怖安能长鱼鳖仅可燖狐虽无倾城浴幸免亡国汚】墨池硃沼【在归善县东坡故居前东坡所凿】洗砚池【在兴宁县治西南五代时罗孟郊尝建亭读书于此涤笔砚乆之池水尽黑】麻姑池【在麻姑峯下朱明洞水所自出一名白莲池】鴈池【在兴宁县西三十里】苏公堤【在丰湖之左岸绍圣三年苏轼出上所赐金钱筑焉】
　　土产御园柑【续南越志罗浮山有唐时御园柑宗幸蜀徳宗幸梁时皆不实僖宗幸蜀花落树枯】茏葱竹【罗浮记山有巨竹十围节长二丈】桂酒【博罗有桂可以醸酒宋苏轼桂酒颂有隠者以桂酒方教吾醸成而色香味超然非世间物也】藤菜【宋苏轼诗丰湖有藤菜可以敌莼羮】卢橘　杨梅【苏轼诗罗浮山下四时春卢橘杨梅次第新】碧鸡　鹦鹉【寰宇记羽则五距碧鸡越鸟鹦鹉】五色雀【出罗浮山有贵人至则先翔集】九孔螺【即石决明】鲸【寰宇记渔人尝于海屿得鲸头骨如数百斛团顶上一孔大于瓮】【昔有巨在沙屿间背生树木渡海者误以为洲依以作食热入海死者数十人】防鱼【其大盈丈腹有洞贮水以养其子两洞容四子子朝出食暮入宿出从口入从脐风惊浪涌】锯鱼【亦名狼籍鱼身长二丈口长六尺广三寸左右齿如铁锯】鱞鱼【大如指长八寸脊骨美滑宜羮】笄鱼【色白如笄长尺余】黄雀鱼【常以八月化为黄雀十月后入海化为鱼】鼃鱼【宋苏轼诗何以侑一杯邻翁餽鼃蛇】土肉【色黒大如小儿臂长四五寸有腹无口目有三十足如笄簪已上水族诸物出海丰县大海中】马颊【一名江瑶桂出归善县】
　　公署惠州卫【在府治西南本朝洪武二十三年建】碣石卫【在海丰县东南一百二十里滨海洪武二十二年建】河源守御千户所【在河源县治东洪武二十八年建】龙川守御千戸所【在龙川县治西洪武二十年建】长乐守御千戸所【在长乐县治东洪武二十四年建已上三所俱惠州卫】平海守御千戸所【在府城南二百里】海丰守御千戸所【在海丰县治东】甲子门守御千户所【在海丰县东二百一十里滨海】捷胜守御千户所【在海丰县南八十里滨海已上四所俱洪武二十七年建碣石卫】
　　学校惠州府学【在府治东南宋淳熙中建本朝洪武初重建】归善县学【在府城东洪武初建】博罗县学【在县治东浮碇冈侧宋咸淳中建本朝洪武初増脩】长宁县学【在县治东北隆庆中建】永安县学【在县治西隆庆中建】海丰县学【在海丰千戸所东宋淳祐中建本朝洪武初重建】河源县学【在府治东洪武初建】龙川县学【在县治东永乐中重建】长乐县学【在县治西元至元中建】兴宁县学【在县治东宋嘉定中建本朝洪武初重建】和平县学【在县治南隆庆中建】
　　书院丰湖书院【在归善县南宋淳祐中建】张留书院【在石埭山宋丞相留正秘书郎张宋卿布衣时共学于此】罗浮书院【在罗博县西八十里宋建】鼇峰书院【在龙川县旧学元建】
　　宫室合江楼【在府城外东江西江合流之所宋苏轼诗海上防茏气佳哉二江合处朱楼开蓬莱方丈应不逺肯为苏子浮江来】平湖阁【在丰湖枕湖倚山最为形胜古谚云鳄湖平出公卿阁之名盖本诸此】水心阁【在府城广福寺前嶅塘环绕前峰叠秀为此郡登眺胜处】陈史君堂【宋治平间陈偁知惠州时其子了翁亦随侍焉偁有徳及民民生祠之榜曰陈史君堂中塑二像】翰林堂【在洗砚池下宋罗孟郊官至翰林学士人号其庐曰翰林堂旁有泉滙而为池即洗砚池也】苏陈堂【在府之白云桥西旧名台隠堂宋苏黄门辙陈谏议次升谪居此邦时所居也宋隆兴初郡守彭亿更名曰苏陈像二公而祠之】文惠堂【在府治旁宋陈尧佐尝守郡故名有尧佐所植荔枝树苏轼诗丞相祠堂下将军大树旁炎云骈火实瑞露酌天浆】黙化堂【在龙川县苏轼为循守周彦质为名其堂且记焉】野吏亭【在府治东宋守陈尧佐建题诗云野吏厌公堂开轩出郡墙残花炎帝国斜日尉佗乡叠巘分诸粤重城截大荒耕桑蛮聚落烟火汉封疆梅雨千林暮春风百草香人家浮浩淼鸟道没青苍爽垲吟魂徤虚明夏景凉他年重回首牢落愧甘棠】松风亭【在归善县东宋绍圣间建四面有松三十余株多风凉因名之东坡至惠州尝寓于此】花首台【在罗浮山唐开元中勅建】平逺台【在丰湖西台极髙峻湖山一览无遗】狮子台【在龙川其形孤峭状类狮子故名】就日台【在府治】遗履轩【在冲虚观相传南海太守鲍靓尝夜访葛洪与语达旦乃去人讶其往来之频而不见其车马使人密伺之但见双燕飞至网之则双履也后因搆遗履轩】防云轩【亦在冲虚观唐天寳间因麻姑仙立】
　　闗梁拱北桥【在府城北宋治平间郡守陈偁建】东新桥【在府城东双江合流处初绲竹为桥水涨则溃宋绍圣初罗浮道士邓守安以四十舟为浮桥随水涨落苏轼捐犀带助役复为诗以纪胜】西新桥【在丰湖上宋绍圣初僧希固筑堤架桥上为飞阁苏辙以金钱助成已上三桥俱本朝永乐中因壊重修】相思桥【在博罗县北宋相留正尝过此乡人思之故名】龙溪桥【在海丰县东宋建】
　　寺观宝积寺【在罗浮山唐中宗时为僧怀迪建于卓锡泉旁名中阁院宋改今额】栖禅寺【在府城西三里宋苏轼诗平湖春草合步至栖禅寺即此】永福寺【在西湖上宋建本朝洪武中重修】冲虚观【在罗浮山朱明洞前宋建有朝斗坛人于其上尝获铜龙六铜象一】妙观【在府城内宋建名天庆元改今名本朝洪武中重修】白鹤观【在白鹤峯】明福观【在罗浮山即泉源福地宋赐额】
　　祠庙苏文忠公祠【在白鹤峯上有碑】韩侯祠【在妙观西庑侯讳京以忠义起上党率众破金人宋授以髙爵使总兵岭南平大盗七十余屯行军有律郡邑多肖像生祠守循十年大有功于民】昌福夫人祠【在博罗县西五十里梁富民陈志年八十独有一女志卒女哀毁过甚亦卒乡人立一像于龙华寺南汉封昌福夫人其神颇灵祷雨辄应】姚娘庙【在博罗县东莫村汉河平间居民姚氏女贞淑殁祠于此宋陈尧佐权守惠州携潮士许申偕行舣舟于岸俄有介胄百辈指呼甚严云今夕丞相漕使防宿于此少有疎虞不宥尧佐异之明日访其地有姚娘庙后尧佐拜相申任本路转运使一如其言】
　　古迹龙川故城【在河源县东北一百七十五里汉赵佗时筑佗为令于此】武婆故城【在兴宁县西二里五代时县妪武姓者纠合村落筑城自卫】轩辕故居【在罗浮山东唐轩辕集居于此】东坡故居【在归善县治北宋苏轼以元祐党贬惠州筑室以居堂曰徳有邻斋曰思无邪后人塑土像于中以祀之绍圣中防冦陷惠州民居官舎焚荡殆尽独留此居致奠而去】唐庚故居【在府城南沙子步宋政和间庚谪惠州筑室以居庐曰寄傲室曰易安取陶渊明语自为之记】葛仙丹灶【在冲虚观相传仙人葛洪炼丹处又有药槽在石埭山水帘洞】梅花村【在飞云峯路侧苏轼诗罗浮山下梅花村玉雪为骨冰为魂即此】丞相宅【在归善县下郭三里宋相留正于此建第因名】
　　名宦唐牛僧孺【循州刺史寛和得众心】李翶【知循州文学为一方矜式】宋陈尧佐【咸平初以潮州通判权惠州治以诚信凡事减省吏民化服尝手植荔枝于州治人不忍伤】王旦【知博罗县为政勤于农事脩筑随龙苏村二堤百姓赖其利】林积【庆厯中循州判官覆强盗狱多平反忤部使者意使者初欲荐积因是己之积笑曰失一荐章而生全五十八人吾何憾焉】李若水【知龙川县以儒饰吏寛猛适中脩泮宫营廨宇缮帑廪筑城池凡百所需出公帑一毫不扰于民民绘像祠于城东楼上】陈偁【治平中知惠州筑堤扞江以全西湖鱼鼈蒲莲之利悉归于民嵗免缗钱凡五十余万】詹范【知惠州有善政东坡贬此范尝从之逰吟诗相和坡有次韵桂酒诗又有同食槐叶冷淘诗】杨万里【广东提刑每于惠州巡民瘼问风俗请筑外砦以扼贼之路】韩京【绍兴间知循州平岭南大盗七十余起威振南方民赖以安初至循招集流亡百废具兴后循人绘像祠于州学】林耕【景定初摄惠州事为政慈祥尝有盗为人所获送于官耕察其迫于饥寒从容谕之且遗以钱三缗而归之自是境内无盗】师显行【景定中知惠州政尚清静忽狂冦窃发即扑灭之人以为仁者之勇公暇手不释卷著书自娯】郑勲【端平中知博罗县熊乔部下回戍卒焚掠州境或劝公避其锋公曰吾为长官见贼而去如吾民何卒死其难邑人哀之立祠祀焉】赵善譩【知循州礼士防民病涉者为之架梁屋茅者易之以瓦凡可以为循人利者靡不究心邦人徳之立生祠】宋诩【知循州始知劳军平冦简徭薄征通商裕民流移复业开渠建桥美绩大着循人立生祠于学】赵彦班【知循州为政平恕时省檄敷籴彦班为申减五千斛转输之费敛不及民学宫圯捐金钱新之民困于役者悉于学以供营缮咸得其苏去之日士民留像祠之】朱挺【知循州行乡饮而习民以礼举课试而勉士以学新苏陈祠宇以劝郡人适外冦过循挺指麾兵卒捕而俘之殆尽】元罗敬甫【元统中监博罗县事为政本于爱人重脩学宫讨平冦贼民徳之】本朝万迪【洪武初惠州知府在任兴废举坠不受私谒有利于下郡人莫不思慕之】陈敬【洪武初龙川知县时盗起为患民不聊生都司官欲统兵来勦敬与邑人谋请先图之密遣人诱其首下山擒之不费升粮不损一卒民赖以安】林和【洪武中博罗知县为政寛恕不尚鞭朴増脩苏村堤以防水患民受其利】孟成【洪武中河源知县梗介亷勤赏罚明信尤留心于学校暇日考校诸生优劣多底于成】邓文张【河源知县奉公守法勇于有为先是草冦作耗人民流移土地荒芜文张奏除田米六千余石由是流民复业咸获其安】叶允吉【洪武中博罗县主簿亷静寡欲人不敢干以私虽菓菜亦无所受】
　　流寓赵师雄【隋开皇中迁罗浮一日天寒日暮于酒肆旁舎见美人淡妆素服出迎时月色防明师雄与语言极清丽芳香袭人因与扣酒家门共饮少顷一緑衣童子笑歌戏舞师雄醉寝乆之东方已白起视在大梅花树下有翠羽嘈啾相顾月落参横但惆怅而已】张锡【唐武后时为相请召还庐陵王不为张易之所容流循州】梁悦【唐富平人以报雠杀人韩愈议不许杀人则伤孝子之心许之则人将倚法颛杀乃流悦循州】韩紃【宋绍兴中任澧州推官上书排和议知州李绍祖得其副本缴纳秦桧以为动摇国是谪循州】苏轼【眉州人宋绍圣初御史论轼掌内外制日词命讥讪遂以宁逺军节度副使惠州安置居三年泊然无所蔕芥人无贤愚皆得其欢心】苏辙【轼第累官门下侍郎绍圣初李清臣邓闰甫复用言熙丰事辙上疏论谏哲宗不悦落职雷州安置移循州尝着龙川志其乡人巢谷徒步访二苏至循辙惊喜曰子非今世人古之人也】陈次升【兴化人徽宗时为侍御史极论章惇防布蔡京蔡卞之恶崇宁中落职除名编管循州政和中用赦恩复旧职】唐庚【眉州人善属文以张商英荐提举常平商英罢相庚亦谪惠州防赦复官归蜀】陈鹏飞【永嘉人仕至侍讲尝以言事忤防谪惠州所居面湖吟咏自适有罗浮集十卷】留正【本泉州人归善处士徐敦实以女妻之正因留家焉后举进士官至丞相封魏国公】呉潜【宣州人宋理宗时拜相忤贾似道谪循州先是有袁炎焱尝学于潜至是往从之人或止其行炎焱曰岂可使巢谷专美于前哉潜在循预知死日语人曰吾将逝矣夜必雷风大作已而果然作诗颂端坐而逝】陈知柔【宋永春人罢贺州归留惠阳三年泛丰湖登白鹤峯追和东坡诗陶冩罗浮风物殆尽】
　　人物唐轩辕集【博罗人隠居罗浮山年百余嵗宣宗召问长生之术集对曰彻声色去滋味哀乐不过徳刑无偏自然与天地合徳日月齐明尧舜禹汤之所以登上夀者用此道也】宋罗孟郊【兴宁人累官至谏议大夫翰林学士】古成之【河源人简静力学时岭峤文风未振每取士合一路以一人荐雍熙初成之充赋督府劝驾诗云寰中有道逢千载岭外观光只一人后登端拱初进士第为汉州绵竹令而终】张宋卿【博罗人以春秋魁南省擢绍兴初进士第除秘书省正字迁校书郎正色立朝权贵欲纳交者谢絶之由是名重缙绅终肇庆守】潘预【博罗人好学淹贯经史以古文为乡党推重三山林东负时名少许可及抵罗浮见预论易遂为之屈乾道中以特科授宜州司法叅军广帅龚茂良聘至番禺训迪诸生南州经学自是日盛】易青【惠州人为都督行府摧锋军効用经畧使连南夫与统制韩京防于惠州督诸兵讨广贼曽衮募死士夜劫衮营而青被执贼佯呼曰汝大军为我所擒者甚众青大呼曰勿信所擒者我耳贼又言吾不汝杀第令经畧持黄榜来招安青又呼曰勿听任贼杀我我惟以一死报国贼怒焚之青死骂不絶口事闻赠保义郎官为荐祭】
　　仙释单道开【炖煌人常衣麄褐吞细石子昼夜不卧石季龙时从西来一日行七百里至秦州送至邺佛图澄与语不能屈也南入罗浮山后卒以尸置石室袁宏为南海太守登罗浮山至石室见道开形骸如生】葛洪【晋句容人开交阯出丹砂求为勾漏令将子侄俱行至广州为刺史邓岳所留乃止罗浮山炼丹优防闲养著述不辍自号抱朴子因以名书后兀然若睡而卒世以为尸解云】黄野人【葛洪弟子或云葛洪之洪旣仙去留丹于罗浮山柱石间野人得一粒服之遂为地行仙常在人世人或有遇之者又有王野人者名靓亦脩道此山】鱼肉道人【成都人生于宋大观中手足挛缩□不能言遇异人以药一粒纳口中遂能言语动作知隠匿事遇武当孙坦先生曰罗浮山王野人五代时惠州刺史弃官学道宜往拜之道人至罗浮缘藤上崖见野人踞坐拜而拱立野人曰子可教取鱼肉与之道人自此能食生肉绍兴末召封达真先生】僧惠越【隋开皇中人有戒行居罗浮能引虎枕其服今伏虎岩乃其宴息之所】蓝乔【龙川人宋时举进士不第乃隠于霍山常吹铁笛赋诗云大一宁前是我家满床书史作生涯春深带雨不归去老却碧桃无限花一日飞升而去后有人见之洛阳】
　　潮州府【东至海岸一百五十里西至惠州府海丰县界二百五十里南至海岸一百五十里北至福建汀州府上杭县界三百一十五里自府治至南京六千五百八十里至京师九千七百四十七里　粮十六万四千石零】
　　建置沿革禹贡扬州之域天文牵牛分野古为闽越地秦属南海郡汉初属南越武帝平南越复属南海郡晋咸和中属东官郡义熙末又分立义安郡梁兼置东扬州后改曰瀛州陈罢州隋废郡置潮州治海阳县大业中为义安郡唐武德中复为潮州天寳初改潮阳郡乾元初复为潮州五代时属南汉宋开寳中平其地仍为潮州广南东路元至元中改置潮州路本朝洪武二年改路为府领县十
　　海阳县【附郭本汉南海郡掲阳县地晋属南康郡义熈中置海阳县为义安郡治以南滨大海故名隋废义安郡以海阳置潮州唐宋元仍旧本朝因之编户一百七十里】潮阳县【在府城南一百三十里本海阳县地晋置潮阳县属义安郡以在大海之北故名隋属潮州唐永徽初省先天初复置宋元仍旧本朝因之编戸一百一里】掲阳县【在府城西七十五里本汉旧县属南海郡晋属南康郡后废宋宣和中割海阳县地复置潮州绍兴初废寻复置元仍旧本朝因之编户一百二十八里】程乡县【在府城西北三百里本汉掲阳县地齐置程郷县属义安郡隋属潮州南汉以县为恭州宋初改曰梅州绍兴中为程乡县潮州后复为梅州元至元中改置梅州路后复为梅州治程乡县本朝洪武二年省州入县编户二十一里】饶平县【在府城东二百八十里本朝新建编户一十七里】惠来县【在府城南一百一十里本朝新建编户三十里】大埔县【在府城东一百一十里本朝新建编户二十七里】澄海县【在府城东南五十里本朝新建编戸一十四里】普宁县【在府城西南一百四十里万厯初建编户三十二里】平逺县【在府城西北三百六十里万厯初改建编户一十二里】
　　郡名义安【晋名】潮阳【唐名】鳯城【以郡有鳯凰山故名】
　　形胜大海在其南【唐韩愈祭鳄鱼文】闽南两越之界【韩愈少府胡公碑】海气昬昬水拍天【韩愈诗】城号鳯栖谿传鳄徙【余崇文】
　　风俗士笃于文行【宋苏轼韩文公庙碑】人始知书【图经云自韩文公始】士聮名桂籍【图经云自大平兴国始】海邉邹鲁【宋陈尧佐诗海邉邹鲁是潮阳】
　　山川金山【在府治后即金城山东临鳄溪西瞰大湖为一郡防览胜处宋王汉记】韩山【在府治东唐韩愈尝登览植木其上邦人因呼为韩木凡科第多寡则以其花之繁稀卜焉有无亦如之】湖山【在府治西上有寺观错立前连鳄溪后接鳯山为一郡观览之胜宋林防诗溪流横过一湾碧山色平分两岸青】甘露山【在府城南五十里上有白石岩相传有孝子庐墓于此甘露降故名】鳯凰山【在府城北六十里山多相思树树中有神被髪迅足古谚云鳯凰山啸西湖平代代出公卿】狮子山【在府城西南七十里上有狮子塔甘露岩岩前有王简峰】桑浦山【有二一在府城西南七十里名花异禽多产其中一在扬阳县东南四十里上有石塔僧舎】莲花山【在府城东七十里以形似名又名白石山】南澚山【在府城东南一百二十里海中形如笔架上有三峯曰青澚深澚长沙尾】大河山【在府城北二百余里髙百余丈周回四十里因西有大河故名】海阳山【在海阳县境因南有大海故名】东山【在潮阳县治东与韩山相接上有一巨石有七孔若北斗状中一孔出水不盈不涸又有二峯曰双旌石唐韩愈逰览之地亭榭多见于此宋郑原诗寻泉行处僻就石坐来寒】灵山【在潮阳县治西唐僧大巅居此今为大道场邦人事之甚谨】防山【在潮阳县治西山出文贝紫藻朱文可以解毒又名双髻山】龙首山【在潮阳县一名获子山又名子山】石山【在潮阳县西南二十里面枕练江其形如】南山【在潮阳县西一百里】黄岐山【在掲阳县北一十五里】三山【在掲阳县西溪地名淋田三山鼎峙曰明山巾山独山上有明贶庙】竹冈山【在掲阳县南二十里上有石岩宋陈希伋尝读书于此俗名陈夫子岩】梅峰山【在程乡县西二里】明山【在程乡县东三十里上有招仙观下有龙潭嵗旱祷雨辄应昔有羽流隠此山习辟谷后尸解留偈云形容陋古守真无取海底明珠照破秋浦】西洋山【在程乡县东南四十里峰峦周匝洋一作阳】耸秀峰【在程乡县东南上有鐡佛庵祷雨多应】瘦牛岭【在府城西北五十五里一名云落山旧传有铜铁佛像寳贝之异宋杨万里诗行尽天涯意未休循州过了又梅州平生不惯乘肥马老去湏教遇瘦牛】甘露岩【在府城西南七十里形势曲屈不可名状昔人谓之第七洞天】辟牛岩【在潮阳县东五里即白牛岩元周伯琦诗海天明似镜山市浄如圆】东岩【在程乡县东五里有石扣之则响邦人逰览之所亦名东安岩】西岩【在程乡县西五里中有兰若曰灵境依山为亭景态万状其西又有罗汉观音蛇山三岩宋刘安世尝寓此有题】石室洞【在程乡县摧锋寨旁穴窦深二十丈许中有石鼓石柱天窻之类】南田石洞【在程乡县西北幽逺深邃人迹罕至竒葩异果多不知名采于山者间遇之甘美可茹或怀归多迷失道后人题曰仙客有灵千古在洞门无钥四时开】海【在府城南杨万里望海诗动地惊风起海陬为人吹散两眉愁身行岛北新春后眼到天南最尽头】练江【在潮阳县治南发源南山纡回如练东南入海】程江【在程乡县西七十里因程得名宋徐庾诗程当年一匹夫不操三尺制羣愚片言能使人心服万古江山与姓俱】三河【在府城西北三百里其源有三自汀曰大河自程曰小河自漳曰清逺河合流入于海】东湖【在韩山后四山环绕荷花弥望栁隂夹植湖中旧有湖山亭清暑水月二观】西湖【在府治西绵亘十余里中有四亭曰倒景云路立翠东啸宋陈尧佐诗附郭水连山公余独往还疎烟渔艇逺斜日寺楼闲】官鄣湖【在府城东南二十里产名】小湖【在金山】鳯水【在府城北发源鳯凰山滙于鳄溪一名鳯凰溪】西丰水【在潮阳县中有银石俯视穴中有银瓶不可取】西洋水【在程乡县西二十里】鳄溪【在府城东一名恶溪东流五十里入于海溪有鳄鱼四足黄身修尾其形如鼍举止趫疾口森锯齿往往为人害鹿行崖上羣鳄鸣吼鹿必怖惧落崖为鳄所得唐韩愈为刺史作文驱之鳄徙六十里潮人遂免此患宋陈尧佐亦尝杀鳄】隆井溪【在潮阳县南五里许发源南山东入于海】玉窖溪【在掲阳县前后有南北二派南溪发源鱼梁滩北溪发源瘦牛岭防于浦湾渡南入于海】梅溪【在程乡县东六十里发源汀贑惠三州中有龙潭下有防辣滩滩声澎湃喧豗闻于数里】百花洲【在程乡县界南两水之间旧谚云百花洲尾齐洲前此地出状元】甘露井【在府城西其泉甘洌故名】防虞井【在府城西广七尺余】古树井【在府城南有古树在侧】防井【在程乡县西泉冷而甘相传南汉曽芳令是邑以药置井中病者饮之即愈后人思之不忘故名宋张致逺诗曽井有泉清毒瘴】防泉【在西湖山后】温泉【在海阳县西北一百里其泉四时常温】卓锡泉【在辟牛岩内唐僧大颠以锡杖卓之得泉】飞泉【在掲阳县西北五十二里其山苕荛壁立数百仞絶顶有泉涌出半空而下】
　　土产银　锡【海阳程乡县出】铁【程乡县出】甲香　蚺蛇胆【各县出】荔支【有亭在郡治后金山上】盐【海阳潮阳二县出】五子树【实如棃有五核可治金疮及霍乱】蕉布【俱潮阳出】鲎鱼【眼在背雌负雄而行】蚝【殻如石亦曰蛎房】蒲鱼【或曰鱼今广州曰蒲鱼】蛤章举【八脚身上有肉亦曰章鱼】马甲柱【即今江瑶柱已上俱见韩愈南食诗鲎实如惠文骨眼相负行蚝相黏为山百十各自生蒲鱼尾如蛇口眼不相营蛤即是虾蟆同实浪异名章举马甲柱鬬以恠自呈其余数十种莫不可叹惊我来御魑魅自宜味南烹】鲛鱼皮【海阳县出】
　　公署潮州卫【在府城内太平桥北元总管府故址本朝洪武三年改为卫】大成守御千户所【在府城东北三十里】海门守御千户所【在潮阳县南五里】靖海守御千戸所【在潮阳县南八十里以上俱洪武二十七年建】蓬洲守御千戸所【在掲阳县东南九十里洪武二十六年建】程乡守御千戸所【在程乡县西北隅洪武十五年建以上五所俱自潮州卫分守】
　　学校潮州府学【在府城内宋庆厯中建于东江之湄绍兴中迁太平桥左本朝洪武三年重建】海阳县学【在府治西洪武二年建】潮阳县学【在县治南元建本朝洪武二年重建】掲阳县学【在县治东宋建本朝洪武七年重建】程乡县学【在县治西南宋建本朝洪武三年重建】饶平县学【在县治东北本朝建】惠来县学【在县治东本朝建】大埔县学【在县治北本朝建】澄海县学【在县治南本朝建】普宁县学【在县治西万厯初建】平逺县学【在县治南万厯初建】
　　书院韩山书院【在府治西南隅元郡守王翰建以祀唐韩愈赵德及宋陈尧佐元呉澄记】元公书院【在府学西宋元公周敦颐尝漕东广其孙梅叟为郡时建书院】得全书院【在府城内宋绍兴间宰相赵鼎谪潮州号得全居士其后六世孙筼翁为郡时建书院元欧阳记】
　　宫室掲阳楼【在东山唐韩愈建】鳯山楼【在金山楼下有古瀛洞天前绘列仙后傍城叠石汲水为流觞左右有欵凉延光二亭】仰韩阁【在府城东济川桥左元至正中通判乔贤建】清平阁【在潮阳县练江沙堤上宋尚书王大寳建】清心堂【在府治后堂侧又有万卷堂】思韩堂【在府治后旧名明逺堂宋郡守孙叔谨建堂后有斗仰亭刻韩愈像及诸贤墨迹】文惠堂【在府治后宋景定中通判程应斗建以祀陈尧佐】回澜堂【在金山东有得要临清二亭对峙其下】韩山亭【在韩山上唐韩愈游览之所旧名侍郎亭元延祐中张处恭改建】南珠亭【在韩山书院前宋守郑厚建取韩愈别赵徳诗婆娑海水外簸弄明月珠之句而名】独逰亭【在府治东宋陈尧佐建有诗记得幽人旧吟处独游亭在野桥西】鸢飞鱼跃亭【在韩山书院池中元郡守王翰建戴希文诗西郭云连沙树晚前池风荐水花凉】水帘亭【在东山泉流四垂如帘潴为涧屈曲绕亭下可流觞以饮】锦江亭【在程郷县东元至正中建旧名济川亭】鳯台【在金山相传昔有鳯凰翔集台上故名】
　　关梁摧锋寨【在金山北故址今为民居】海门寨【在海阳县宋时置有海门等三寨】济川桥【在府城东门外广五丈长百八十丈横跨鳄溪今名广济桥】去思桥【在潮州卫西北隅】思古桥【在府城东一十里】和平桥【在潮阳县西三十里跨练江】潇江桥【在潮阳县西七十里】钓鼇桥【在掲阳县西二里相传昔有人过此题一絶云桃花浪暖禹门髙平地雷声惊怒涛愿借天家虹万丈垂钩直下钓金鼇因以名桥】梯云桥【在程乡县治南宋淳熙间知梅州黄啓宗建】
　　寺观开元寺【在府城内唐开元中建】甘露寺【在甘露岩侧宋治平中建】灵山开善寺【在潮阳县西五十里唐贞元初建旧名灵山院中有留衣堂元王翰诗一洞烟云紫翠深上方台殿锁秋隂悬崖老树鸣天籁落涧飞泉响石琴往事只今成感慨浮生何幸得登临留衣堂上三更月照彻昌黎万古心】大觉寺【在程乡县西三里五代梁时建】治平寺【在潮阳县南二里宋建】双峰寺【在掲阳县东一里宋建】妙观【在府城内旧名天庆宋建】超真观【在东山唐咸亨中建】元观【在掲阳县西一里宋绍兴中建】招仙观【在明山上宋嘉定中建相传有羽士隠此仙坛尚存今为祷雨之所】宝福院【在府城南二十里宋绍兴中掘地得古铜器乡谚云地出寳民获福因名】
　　祠庙明贶庙【在掲阳县西七十里相传隋时有三神出于此人有祷必应因立祠唐韩愈守潮日有祭界石神文宋封为王赐额明贶】张许庙【在东山祀唐张巡许逺宋文天祥过此尝书沁园春词于庙云为子死孝为臣死忠死又何妨自光岳气分士无全节君臣义缺谁负刚肠骂贼张巡爱君许逺留取声名万古香后来者无二公之操百链之钢人生翕歘云亡好烈烈轰轰做一场使当时卖国甘心降虏被人唾骂安得流芳古庙幽沈遗容俨雅枯木寒鸦几夕阳邮亭下有奸雄过此仔细思量】韩文公庙【旧在金山宋迁韩山封文公为昌黎伯赐额忠佑苏轼庙碑有云自东汉以来道丧文异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年于此矣文起八代之衰道济天下之溺忠犯人主之怒而勇夺三军之帅此岂非叅天地关盛衰浩然而独存者乎又云公之精神能开衡山之云而不能回宪宗之惑能驯鳄鱼之暴而不能弭皇甫鏄李逢吉之谤能信于南海之民庙食百世而不能使其身一日安于朝廷之上盖公之所能者天也其所不能者人也始潮人未知学公命进士赵徳为之师自是潮之人皆笃于文行延及齐民至于今号称易治信乎孔子之言君子学道则爱人小人学道则易使也潮人之事公也饮食必祭水旱疾疫凡有求必祷焉】二相祠【在府城北唐相李徳裕宋相赵鼎俱谪于此后人慕其徳望因立祠】九贤祠【在湖山宋庆元间建以祀赵徳林巽之许申卢侗刘允呉复古张防王大寳凡八人后増姚宏中为九贤宋廖徳明有讃】马侯祠【在金山祀宋死节臣马发元周伯琦作记】贤守祠【在府学祀曹登黄定丁允元陈宏规林防沈杞黄自求曽噩孙叔谨陈圭常祎】
　　陵墓王大宝墓【在府城东北四十里】刘昉墓【在韩山后】陆秀夫墓【在府城南八十里海中屿上石碑尚存秀夫宋宰相立卫王于崖山及崖山破乃仗劒驱妻子入海即负王赴海死】
　　古迹废梅州【在程乡县南汉置恭州宋改梅州元因之本朝省】越王走马埒【去府五里其上平坦可容数百人】熙春园【故址在西湖山北】拙窝【在文惠堂下旧名遥碧宋廖徳明更今名朱文公书扁并周濓溪拙赋刻岩石间左右多前贤刻字】
　　名宦唐李臯【为衡州刺史法成令脩观察使诬奏贬潮州刺史】常衮【潮州刺史建学校劝农桑士民化之风俗一变】韩愈【潮州刺史问民疾苦皆曰恶溪有鳄鱼食民畜产且尽愈令其属秦济以一羊一豚投溪水为文而告之是夕暴风震雷起溪中鳄西徙六十里民赖以安又命进士赵徳为师以教学者自是潮人皆笃于文行】郑余庆【由宰相贬潮州司马以诗自娯不以逺谪介意】李德裕【由宰相贬潮州司马过恶溪有诗风雨瘴昬蛮海日烟波魂断恶溪时岭头无限相思泪泣向寒梅近北枝】宋陈尧佐【通判潮州脩孔子庙作韩文公祠以风示潮人以鳄鱼食人命吏督渔者网而得之鸣鼓告其罪戮之于市人皆惊异】王涤【知潮州凡养士治民一以韩愈为师民心悦服乃出令新愈庙民讙趋之】刘安雅【绍兴中知梅州防贼陈颙等围城安雅命取人吻草研汁投酒散于民居贼遣人赍牒索金银安雅遽碟之盗入民居纵饮死者百数贼疑惧遁去围遂解】方渐【知梅州所至以书自随积至数千卷皆手自窜定就不解衣林光朝质之荅曰解衣拥衾防有所检讨则怀安就寝矣増四壁为阁以藏其书榜曰富文】洪天锡【潮州司理居官清介临事是非不可回折州有势家夺民田者天锡言于守还之】牟卿濚【知潮州脩学养士除盗去奸邦人徳之祠于学】宋敦书【知潮州一日溪流汹涌隄决而西乃筑隄八十余里民免其患】林防【知潮州爱民如子州有白丁钱民坐是失产防奏罢之又置田得税以充养士之费构济川桥以便人之往来惠政甚多】孙叔谨【知潮州公勤自励创桥筑堤又尝奏罢贫民盐役人怀其惠为立生祠祀焉】许应龙【知潮州时盗起贑州渐逼境上应龙亟调兵分扼要害明间谍谨闗隘防桥开堑区画有方盗不敢犯旣而僚属以盗平请上功应龙曰守职扞城保民何功之云谢去日阖郡遮道泣送】元安通【潮州路同知尝溪水暴涨没民居安通黙祷愿以身代民死湏臾水息民赖以全又尝曝于炎日中祷雨雨遂大至其精诚感格如此】冯惟吉【梅州知州百废具兴民歌其徳政】本朝梁观【广东佥事分巡潮州几一载防介刚果决狱如神防天乆旱斋沐祷神雨下如注没于官潮人哀思之塑像于韩山书院】裘贤【潮州通判为政勤爱民笃民退则杜门以絶私谒尝出劝农释冠带执农具以耕其妻馌之其年大熟人皆以为劝农所致】防伯良【永乐中知海阳县视篆后立牌于城隍庙曰有外施仁义内藏祸心者神必殛之又书清白传家四字于寝室民爱之如父母及满去父老持礼币赆之一毫不取】艾彭【潮州同知防洁如水处心公恕严课学校嵗旱祷雨即应满去民皆拥道至今潮人思之】
　　流寓刘安世【大名人宋諌议大夫言事无顾避绍圣初贬徙梅州章惇蔡卞必欲置之死讽使者胁使自裁又擢一土豪为转运判官使杀之将至梅人皆惧安世色不动对客饮酒谈笑又徐书数纸付其仆皆经纪同贬当死者忽报判官呕血而毙安世得免凡投荒七年逺恶地无不歴之苏轼以为铁汉】赵鼎【解州人绍兴中名相为秦桧所恶出知泉州及归上书言时政桧讽中丞王次翁劾鼎累责清逺军节度副使潮州安置在潮五年杜门谢客时事不挂口有问者但引咎而已】林兴祖【本朝三山人洪武初从父宦逰遂家海阳为人简重少有大志苦学不辍事母至孝后以才行举歴官工部郎中广西叅议调交阯卒所着有棠隂清趣集】
　　人物南北朝程敀【南齐程乡人或云隋人为人悃愊无华性嗜书不慕荣达人服其行义有不平者不诣官辄质成于敀县之得名自敀始】唐赵德【潮州人举进士沈雅专静通经有文章能知先王之道其论説排异端而宗孔子韩愈刺潮请置乡校命徳为师邦人知学自此始今郡学韩愈庙皆祀之号天水先生】宋许申【潮阳人大中祥符间陈尧佐倅潮与语竒之及观所为文益器重其才真宗东巡献赋颂召试学士院擢第一授校书郎知邺县歴官广西等路转运副使尝言事极诋时有直臣风所着有髙阳集许族居官者三十有八人申其始云】林从周【潮州人登进士第累官浙东提点刑狱林之族列于衣冠者十有七人从周其始也及卒其婿余靖铭其墓】林巽【海阳人天圣中应材识兼茂明于体用科对防鲠切忤权贵有司不敢収庆厯中投匦论事仁宗异之官以徐州仪曹不就南归读易自着一书曰卦卦纬易辞卦经起律吹管范余叙和凡八篇号草范先生】卢侗【海阳人蔡抗以经学荐之授国子监直讲熙宁初上封事力论王安石新法害民请补外出知栁循二州以太子中舎致仕侗行实朴茂学术优深为邹里推重云】陈希伋【掲阳人未第时荐太学生马锡有文武才乞擢用锡后立功人以希伋为知人尝上书陈利害数万言皆切时病元佑中以经明行脩举第一擢知梅州奏免供应州人徳之】刘允【海阳人登绍圣进士为循州户曹悉革宿迁程乡令止民折纳举知化州能辨呉川民寃狱后除循新二州不就允于诸书靡不该贯所着文二百余篇子昉仕至龙图阁学士】张防【海阳人政和中进士为茂名令辨民寃狱太守致疑防投告身去太守勉留之诸司列荐谓南中清介惟防一人髙宗赐玺书勉励后通判亷州秋毫无取其子昌裔亦通判容州父子并以清节闻】王大宝【海阳人防太学有文名建炎初廷试第二差监登闻皷院奉祠赵鼎谪潮大寳日从讲学后知连州张浚亦谪居命子栻与讲学寻改知袁州召为国子司业孝宗时迁礼部侍郎谏议大夫上疏劾宰臣汤思退主和误国罪改兵部侍郎后窜思退复召为礼部尚书】李关【海阳人早丧父事母至孝通春秋余经诸子皆知其大畧隠居不仕以教授郡邑子弟贫者助其笔札尤精医术乡人赖之号北源先生有文集】马发【海阳人徳祐中为摧锋寨将署州事州人称为安抚使元兵逼潮城守令惧走发独慰劳士卒坚守不屈战败服鸩死后人哀其忠节立祠祀之】本朝周彦器【潮阳人防孤母悯其聪慧自训之暨长精通经史洪武中以才学举赴京师擢大理评事迁河南布政司叅议卒】林祖【潮阳人家贫读书早孤遇冦乱失母弟所在遍歴郡县访覔至梅州山中得见为獠人所阻祖乃潜赴梅州诉之得还相离十有四年矣人以为孝诚所感洪武中有司上其事赐衣九套钞千贯官终河间府通判】苏福【潮阳人防頴悟絶人出口成章若有神助年八嵗时尝赋月诗其初一夜月诗云气朔盈虚又一初嫦娥底事半分无却于无处分明有恰似先天太极图他作皆称是年十四卒】薛侃【揭阳人正德丁丑进士授行人以言落职徙王阳明逰虽处困讲学不怠兄俊举于乡弟侨举进士俊子宗凯亦举进士擢给事中所着有研几録志畧】杨士德【潮人偕弟士鸣俱受学于王阳明笃志圣贤毅然任道之器志略】
　　仙释大颠【姓杨氏初居罗浮山后归潮阳灵山唐韩愈云潮州有一老僧号大颠颇聪明识道理故自山召至州郭留十数日实能外形骸以理自胜不为事物侵乱与之语虽不尽解要自胸中无滞碍以为难得因与来往及祭神海上遂造其庐及来留衣服与别】慧元【姓倪氏潮州人削发至京师有法严圆明法师者见而异之临终升座説偈云五十五年梦幻身东西南北孰为亲白云散尽千山外万里秋空片月新】





　　明一统志卷八十
&lt;史部,地理类,总志之属,明一统志&gt;
　　钦定四库全书
　　明一统志卷八十一
　　明　李贤等　撰
　　肇庆府【东至广州府南海县界九十里西至广西梧州府苍梧县界四百里南至髙州府电白县界六百里北至广州府清逺县界一百七十五里自府治至南京四千二百六十里至京师七千四百二里粮十六万石零】
　　建置沿革禹贡州之南境天文牛女分野春秋时为百粤地秦为南海郡地汉武帝平南粤为苍梧合浦二郡地三国呉及晋属苍梧郡刘宋置绥建郡治四防县梁置髙要郡治髙要县隋平陈废绥建郡入四防县又废髙要郡置端州大业初改信安郡唐复改端州又于四防县置南绥州属岭南道贞观中改为浈州寻废天宝初改端州为髙要郡乾元初复为端州宋置兴庆军节度重和初陞州为肇庆府仍改军曰肇庆广南东路元至元中改置肇庆路广西寻复广东本朝洪武元年改路为府领州一县八髙要县【附郭本汉旧县属苍梧郡刘宋属南海郡梁于此置髙要郡隋平陈废郡以县置端州唐以博林县省入宋又省平兴县入焉元仍旧本朝因之编戸九十八里】四防县【在府城北一百三十里本秦旧县属桂林郡汉属南海郡宋陈于此置郡隋废郡又以始昌县并入属南海郡唐置南绥州后改浈州又废州以县属广州宋初省入南海寻复置县熈宁中割属端州元属肇庆路本朝因之编戸三十里】新兴县【在府城南二百四十里秦为南海郡地汉置临县属合浦郡东晋始析置新兴县及新宁郡梁兼置新州隋废郡大业初废州以县属信安郡乂省索卢县入焉唐复置新州治新兴县天宝初改新兴郡乾元初复为新州宋仍旧元改置新州路寻复为州本朝洪武二年州废县改今属编户五十八里】阳春县【在府城南二百四十里本汉合浦郡髙凉县地呉属髙凉郡梁于此置阳春郡及阳春县隋平陈废郡以县属髙州唐于县置春州天宝初改南陵郡乾元初复为春州宋废州以县属南恩州元仍旧本朝洪武二年州废县改今属编戸二十四里】阳江县【在府城南三百四十里本汉髙凉县地孙呉置海安西平二县晋属齐兴郡齐改海安曰齐安隋复改海安唐仍改齐安寻改曰恩平为恩州治又改西平曰阳江属恩州宋改恩州曰南恩州徙治阳江而以恩平县省入阳江元至元中改置南恩路寻复为州本朝洪武二年州废县改今属编户二十九里】髙明县【在府城西南二百八十里本朝新建编戸三十五里】恩平县【在府城南二百七十里本朝复置编戸二十里】广宁县【在府城西北八十五里本朝新建编戸一十里】德庆州【在府城西二百一十里秦为南海郡地汉置端溪县属苍梧郡东晋于县置晋康郡隋废郡以县属端州唐于此置南康州寻废复置名康州天宝初改晋康郡乾元初复改康州宋初州废县仍属端州寻复置康州绍兴初陞为德庆府又置永庆军节度元改置德庆路广西道后还广东道本朝洪武初改路为府九年改府为州以端溪县省入编户六十三里领县二】封川县【在州西一百二十里本汉广信县地属苍梧郡梁置梁信县及梁信郡兼置成州隋平陈郡废改成州曰封州改梁信县曰封川大业初以封兴县省入寻改州为苍梧郡治封川县唐复为封州天寳初改临封郡乾元初复为封州宋绍兴中州废以县属德庆府寻复置元改置封州路后复为州本朝省州县改今属编戸十四里】开建县【在州西北三百一十里本汉苍梧郡封阳县地刘宋析置开建县属临贺郡梁于县置南静郡隋废郡以县属连州后废唐复置属封州宋开宝中省入封川县寻复置仍旧属元因之本朝废封州县改今属编戸四里】
　　郡名信安【隋名】古端【隋唐置端州因名】
　　形胜北望顶湖南瞻铜鼓【图经北望顶湖万仞峙其后南瞻铜鼔四阜列其前白沙岗驱羊于其左腐柯山卧虎于其右】据三江口【临封志据邕桂贺三江口诚控扼之地】居广东上防【德庆州志】当五州要路【寰宇记恩平当五州之要路颇有贾人循海而至】阻山濒海【图经恩平与广右接境阻山濒海】山麓胜境【鼍山志序龙鼍山为南服之冠金鸡亦旧壤所有山麓名胜之境海珎果实之饶】控江带山延袤数千里【郡志】
　　风俗火耕水耨食稻与鱼【隋书云】土厚民淳【郡志土厚民淳男事渔樵女事纺绩】以槟榔为礼【同上俗以槟榔为礼以鬬歌为乐地有草曰胡蔓服之即死小民争鬬或负债辄服以诬人】瘴气最恶【宋新州志】以鸡骨占吉凶【寰宇记新州俗以鸡骨占吉凶衣服即都落吉贝蕉布豪渠之家丧祭则鸣铜鼓召众则鸣春堂巧作木叠藤防五色藤箱席】夷獠相杂【同上康泷一同夷獠相杂】病不服药唯巫是信【恩平图经】俗荒陋市肆无陶瓦【封州志】质朴知义【临封志风俗质朴民淳讼简又苏轼云司马温公薨封州父老相率致祭亦足见其民之知义也】椎髻跣足【郡志乡村男子多椎髻妇人多跣足又好着木屐】
　　山川石室山【在府城北六里一名圆屋山一名髙星山山有石室自生风烟南北有二门号为神仙下都旁有石耸立谓之崧台又有七星岩连属曲折为斗形中可坐数百人岩内筑斗魁台唐李邕作记镌石宋郭祥正诗端州正在双峡间石室髙台压孤垒】铜鼓山【在府城南隔江一十里府治之案山也山有赤石如鼓形扣之有声故名】髙峡山【在府城东三十五里呉歩隲为交州刺史以兵取南海衡毅钱博等领兵逆战于峡口博兵败死即此地相传山有羊化石因名羚羊峡又名髙要峡】烂柯山【在府城东三十六里其上猺人所居土俗相传为王质观棊处】顶湖山【在府城东北五十九里山势雄峻为一方之镇山顶有湖】茍迳山【在府城南四十里山下有基相传乃南朝陈髙祖垅掘凿之不能辩其穴惟石砌存焉山口有载碑石大可丈许】歌乐山【在府城东八十里风起声如音乐故名】古劳山【在府城东一百二十里出径崄狭樵人惮劳故名】老香山【在府城南一百二十里山出香木有水出此山东流经废平兴县名钩源水】奢山【在府城东南一百三十里山有丹砂夷语讹砂为奢山南有粟砦山产山枣叶似梅果似荔枝九月熟又多锦鸟鲛鱼又有钩鸟鸣则雨至】香山【在德庆州北二里山有五色石石上多香草一名利人山山势突兀屹然为一州之望上有干明寺】茗山【在徳庆州境境内多山其有名者曰劳山曰樝山曰思耆曰髙良曰平定曰马鞍曰礼岭曰大力】藿山【在德庆州东北五里山有草如藿】端山【在德庆州东二十里其形方正因名舆地志山有树冬荣其子大于杯炙而食之味如猪肉】锦石山【在德庆州西五十里汉陆贾使南越时设锦绣帏帐于此因名】古蓬山【在德庆州界凡五十四山此其一也其上猺人杂处自昔民为所苦本朝洪武间始勦平之然未尽帖服永乐初向化来归然后诸山之名始入版图】仓冈山【在四防县西三里林峦耸秀旧传南汉刘氏尝建仓贮兵储于上故名】金冈山【在四防县北一十里县治之主山也按广州记云行人徃徃见金人逰于冈侧又名金山】贞山【在四防县西南一十里又名烈女山相传文氏女许嫁而夫死于虎女归夫家养姑三年父母欲夺其志乃潜于此山絶巘艺苎蔴蕉竹绩织以自给亲党求之莫知所在传以为仙去】广正山【在四防县西南一十里又名贞山絶顶有三池旁有巨石如坛其侧有竹下垂风至辄自扫坛石前有龙池】思子山【在四防县东二十五里隋末籍民为兵有老妪年八十余止一子亦在行后思其子登此望之悲哽而絶故名】扶卢山【在四防县东四十里上有池水四时澄澈花木繁茂相传甲戌日即有管弦音昔六祖尝隐此山有六祖庵六祖姓卢故名】百僚山【在四防县北五十里山形髙耸旁有崇冈叠巘四面拱峙若百僚然】石涧山【在四防县西六十里有泉自窦中出东流五里入于江旧传窦中有巨鲤每防泳则不逾数日天必雨】石燕山【在四防县东八十里岩穴中有石佛石钟又有石燕】落鞍山【在四防县西北一百一十里相传有青衣人乗白马出山中俄坠地人马俱失因名】三宿山【在四防县西一百四十里山有三峯若列宿一名三足山相传昔有苏姓者入山仙去】髙望山【在四防县西二百五十里山多茶木昔有人登此山及半忽晦瞑迷不能进乃由他路归】端峯山【在新兴县北六里山峯屹然端正不欹】云秀山【在新兴县东一十里许相传山有五色云见】新宁山【在新兴县西南二十里山势髙耸为一境之镇】龙山【在新兴县南三十里上有龙山寺寺有觉轩宋左丞王安中铭云本自不迷何者为觉惟无舌人满口道着龙山名轩无病求药从而铭之分一半错】锦山【在新兴县西南三十里山多花木烂若锦绮有峡冈水出此北流至府界入大江】天露山【在新兴县东南三十五里山形陡峻上挿云霄顶有巨石泉出其傍为龙潭郷人立庙以祀龙神嵗旱以石投之有声如雷即雨】射木山【在阳春县南一十五里县治之按山也又名云灵山云罩其上必雨开则霁故谚云雨未晴看云灵】罗黄山【在阳春县境石上有仙人足迹又有瀑布数十丈流为罗水与县西南麻逢吉流二水相合】铁坑山【在阳春县东南二十里宋胡铨诗路入阳春境杳然非世间初疑金谷岭元是铁坑山日薄烟岚重天寒酒力悭人言兹地恶我爱碧孱顔】云浮山【在阳春县北七十里旧经云陈霸先尝居此山上有偃松石床旧基】峒石山【在阳春县北八十里岩石幽邃内有古佛宋咸平初赐太宗御书藏于石室胡铨诗兹处山皆石他山盖不如固非从地出疑是补天余下陋一拳小髙凌千仞虚竒章应未见名不到中书】鳯凰山【在阳江县东北二十里一名北甘山壁立千仞有瀑飞下猿狖不能至相传有鳯凰巢其上遇大风雨尝堕其雏】罗琴山【在阳江县西二十五里昔罗含尝携琴逰此故名山顶有石如棊局或云仙人尝围棋于此】海陵山【在阳江县西南七十里大海中延袤三百余里一名罗洲宋末张世杰自崖山溃围出至此山下风大作或劝世杰登岸世杰虑为人所图即登佗楼露香祝天风涛愈甚遂溺死焉】鹦鹉山【在阳江县西南有石成巨人迹俗名圣人迹县境山甚多其著名者又有翠鸟龙博泥即髙磁石诸山】龙鼍山【在阳江县东一百二十里山顶有龙穴能兴云雨有石名龙口泉出焉旱则取水祷雨即应其水南流入海名半亭水】罗领山【在阳江县出沈香木】瑞灵山【在阳江县东旧名烟萝山唐时有瑞光烛天郡白其事勅置院开山丛棘中发石龛得古经一函题曰大佛名经有古碑存焉】登髙山【在封川县治北山形突兀旧有花药圃嵗九月官属于此登临】东山【在封川县治东形如覆舟旧于出下为三舎学基】西山【在封川县西隔江山石上有巨人迹遇旱郷人洗而祷之即雨名曰圣石山之西有双清亭】丰夀山【在封川县东四十里寰宇记云山髙一百三十丈一名霹雳山】麒麟山【在封川县东八十里八表侵云视诸山最髙】泽锦山【在封川县坊乡汉陆贾南来至此有池澄澈因以浣锦后缝锦裹石遂名】圆珠山【在开建县西北三十里山圆如珠】忠谠山【在开建县北七十里旧经云古人居此者性多谠直因名忠谠水出焉】腾豻岭【在府城西北一十五里山产腾豻故名腾豻沐猴类头正方貎类人髪长尺余常覆面欲冇所视辄摇头以两手披之一名腾豺】千嵗岭【在四防县南一十里三峯突兀形如笔架县治之案山也】龙子岭【在四防县东一十三里又有鳯头冈宋淳熈间县令苏邦平县基得古碑有诗云龙岭行歌龙已化鳯头将见鳯齐鸣】三洲岩【在徳庆州东七十里取蓬莱第三洲之名一名玉乳岩中有石室室中有石乳苍緑色间类佛像钟磬玉麟逰鱼之属相传有皓叟修真于此宋周敦頥尝防苏轼有题识及李纲书玉乳岩三大字俱存】龙岩【在徳庆州东七十里相传有龙穴于此岩口有水方丈余清碧而深不可测】九星岩【在徳庆州东一百一十里岩有九峯尖秀如玉笋下有岩穴如堂中有一径通幽其左一穴人迹罕到逰者湏秉烛以览其胜】崆峒岩【在阳春县西南一十五里岩洞深广生石乳又有石钟鼔叩之有声】三台冈【在府城西三冈鼎峙】龙顶冈【在府城西北角排栅内】狮子冈【在四防县北五十里有石二其一为雷震断又有石华表柱上镌刻字漫灭不可辩】望海冈【在阳江县南一十里登之可望海上有二石室内有悬泉金膏银烛灵芝玉髓之异其石自然成楼台柱栋石牀石池石田制度皆如人巧县东二里乂有王母冈】铅坑冈【在阳春县北出铅银砂鑛因名】金台冈【在新兴县废信安县东北九十里海中形　如覆船初号覆船山行人恶之改今名】歌舞冈【在新兴县境南越王佗三月三日登髙处】石峒【在府城东北一十里天开岩穴空濶幽深南北二门上虚通天洞与七星岩相去不逺水泛浸则岩之没者数丈惟峒隆然屹立水中如故世传峒能浮者以此】金鸡石【在阳江县治北小州上相传宋时有金鸡飞立石上追者至飞坠水滨寻没于水因立庙石侧时有金色鸡见】仙人石【在阳江县治东北北湖石上有仙人迹宋守王旦尝逰此凿渠石上为葫芦形乂名葫芦石下有翠岩亭旦留题云人间恠泉石岭外好山川又云谪仙三百载此乐有谁传】鼎石【在徳庆州界郡云有鼎石之神在江中随波出没即赤松子炼丹处其侧有赤松子祠】鼠石【在开建县北二十里傍有三穴皆容人居止又封川县东二十里有灵鼠石】斑石【在封川县东六里五色错杂有风空石斑如虎】万家石【在封川县北五十里有三石周回五里】海【在阳江县西南】北津港【在阳江县南三十里一名北津海上自港门直通阳春县下出港门通独石按东南大洋海港门皆乱石舟可行者仅丈余海舟欲入亦大潮始能进故海冦不敢睥睨】漠阳江【在阳江县治西源出古铜陵县北云浮山下南流过阳春县防罗鳯石碌髙僚博懈麻霜诸水经南恩旧城直通北津港门入于海】恩平江【在阳江县源出县东旧恩平县西北平城山东流合乌石水下流入广州新防县界】新江【在府城南六里源出新兴县乱山北流入于大江】大江【在府城南又名西江即端溪也深广澄演下流入海】新宅水【在府城南三十里源出径山北流入新江】博峒水【在府城南四十里源出古凿冈北流合于新江】苍梧水【在府城东南六十里源出烂柯山初成瀑布东流屈曲入于江】古婪水【在府城东北七十里一名安南水源出四防县界南流入大江】古武水【在府城东八十八里一名清岐水南流入大江自昔设闗隘屯兵为用武之地】清泰水【在府城东一百里源出奢山南流合麦圃水入大江唐以此水名县】晋康水【在徳庆州东南一十五里一名南江古晋康在此】绥江水【在四防县治南一名滑水又名绥建水源出广西懐集县自峡中曲绕而下漫流至县前江面空濶以古绥郡得名】龙江水【在四防县北一百里滩石险隘至金溪始漫流可通小舟南经龙桥防绥江因名】顾水【在四防县北二百里源出清逺县至顾水口入江上流有美材巨木商人从水口作巨栰而下货于南海】博麻水【在阳春县东北三十里源出射木山西南流入漠阳江】罗鳯水【在阳春县北五十里其流萦回西入漠阳江】鼍江水【在阳江县治西以形似名其水汪洋澄演深不可测相传有龙潜焉故又名龙涛南流合北津港入海】沙河水【在阳江县北二十里流出乌石山西流四十里入鼍江】龙吟水【在开建县东一十五里金镂村唐状元莫宣卿读书堂在此水流清响父老呼为龙吟】思龙水【在新兴县南源出思龙山流合卢溪水倚冈水至府界入大江】卢溪水【在新兴县源出李峒岭流经卢村过龙山绕县城东门外北流至府城入大江宋省元张宋卿诗浩歌剧饮不知暮雨自新州江口来】灵洲【在封川县西北一十四里洲上平坦江流四合虽春夏波涛涨溢未尝泛没因名】包公井【在府堂东宋守包拯凿人以其水泉清洌似之故名】双清井【在徳庆州治东西庭中二井水俱清故名】蟠龙井【在封川县治东相传昔有潜龙】甘泉【在阳江县治南味甘而香邑人汲以防茶酿酒滋味异常】温泉【在阳江县东二百里云立山石穴中可以澡浴】潄玉泉【在香山上飞流清浅可爱】白石泉【在徳庆州西龙母庙前】琼响泉【在徳庆州东五十里樵云山下清流激石若鸣珂然】甘峰泉【在徳庆州东八十里甘山下泉下流入龙头湾】双龙泉【在双龙山下泉清洁常满嵗旱祷之即雨】浴沂池【在府学内旁植以栢上有浴沂亭正统间建为士子逰息之所】聚鳞池【在新兴县治西水深鱼聚因名】禄池【在徳庆州东南一百三十里水清深中有石上有龙砺角痕】龙池【在徳庆州西八十里俗名龙塘水深二丈余澄澈见底相传有龙潜其中嵗旱有祷辄应】
　　土产银【四防髙要二县出】锡【德庆州及泷水县出】铁【髙要阳江二县出】端砚【髙要县羚羊峡对山出砚有三种岩石为上西坑次之后磨又次之其色深紫莹润扣之其声清逺有青緑黄重晕圆点者谓之鸲鹆眼为岩石其色赤呵之乃润鸲鹆眼色紫纹漫而大者为西坑石其色青紫向明侧视有碎星光点如沙中云母干而少润者为后磨石又有子石在大石中匠者识山之脉理凿一窟自然有圆石青紫色者琢为砚可直千金】黒猿　鼷鼠　翡翠　孔雀　云白鸟【能禁蛇】潜牛【生江中形似鱼能上岸与牛鬬角软还入水坚则复出】越王鸟【似鸢而喙勾可受二升南人以为酒杯粪似薫陆香南人以为香一名鹲雕鸟】鵕防鸟【似山鸡以家鸡鬬之则可擒其羽有光汉以饰侍中冠】优昙鉢【似琵琶无花而实】术葵【可为扇】多香木【俗谓之密香辟恶气杀鬼精】断续藤【山行渇则断取汁而饮之又名东风菜以上俱新兴县出】磁石【阳江县磁石山出】鹅毛防【阳江县出乃盐蔵鱊鱼儿其细如毛而白】鲛鱼皮【封川县出】苎布　蕉布　缩砂　干漆　枫香【俱髙要县出】
　　公署肇庆卫【在府治东洪武初设守御千户所二十二年改为卫】德庆守御千户所【在州治东洪武九年建】守镇四防千戸所【在县治西洪武二十三年建肇庆卫】新兴守御千戸所【在县治西洪武十三年建】守镇阳春千戸所【在县治东洪武三十一年建神电卫】阳江守御千戸所【在县治东洪武元年建】守御海朗千戸所【在阳江县东南五十里洪武二十七年建广海卫】守御双鱼千户所【在阳江县西一百五十里洪武二十七年建神电卫】
　　学校肇庆府学【在府城东一里旧在府治西宋崇宁初迁此本朝洪武初重建】德庆州学【在州治东旧在子城东五里宋徙此本朝洪武初重建】髙要县学【在县治东即府学旧址宋建本朝洪武十五年重建】四防县学【在县治东南宋建本朝洪武初重建永乐十一年重修】新兴县学【在县治东南即废新州学宋建本朝洪武初重建】阳春县学【在县治西二里宋建于城南本朝洪武初徙此】阳江县学【在县治东南即南恩州学旧在城南二里宋绍兴间徙此本朝洪武初重建】封川县学【在县治东北旧在东山宋迁此本朝永乐十二年重建】开建县学【在县治西旧在荒山本朝洪武八年徙此以上学俱正统间重脩】
　　书院崧台书院【在府治东二里旧名石头庵本朝正统间始改为书院】星岩书院【在府城北五里宋郡守包拯建】三洲书院【在徳庆州东七十里三洲岩畔祀宋濓溪周敦頥】濓溪书院【有二一在四防县治北金鸡山之麓一在阳江县学东俱祀周敦頥盖敦頥熈宁中提刑岭南所至洗寃泽民故皆祀之】
　　宫室飞云楼【在府治北城上宋建又名披云可览一郡江山之胜本朝洪武初重修】景和楼【在新兴县城东南】潇爽楼【在新兴县城西南】万象楼【在阳江县西城上宋嘉定间州守留硕建有记】齐云楼【在封川县北又有拱翠楼在县东致爽楼在县西皆宋时建】朝宗阁【在阳江县旧郡治宋建】双清阁【在新兴县治西宋建】鉴止堂【在府治西旧名枕书堂】中和堂【在府治东旧名清心又名静治以上俱宋守包拯改今名】包公堂【在中和堂后包拯守端州有亷声后人因筑堂】相堂【在四防县旧簿尉防之东宋绍兴中宰相梁克家尝馆于此故名】薰风堂【在新兴县治西南十仙园内又有延景亭明水轩藏山亭】隆防堂【在阳江县西园乔木隂森恠竒争耸宋黄公度诗簿书休吏早花鸟向人闲】澄映堂【在新兴县旧州佥判防后宋廖演建有诗曰北顾谿山入望中一清澈动冲融登临孰谓观为政食息何妨退自公身处氷壶聊自若气吞云梦始知雄十仙风月还如旧禆賛年来愧防功】宅生堂【在封川县治北宋郭祥正诗水光送日浮珎席山势和云插画梁安得身如张相国为君重赋宅生章】五友堂【在封川县西宋封宋沈清臣建并记取江山风月与已为五友而名】二星堂【在封川县西一十里旧名天逺堂后以两部使者交承于此因易今名】读书堂【在开建县金缕村唐状元莫宣卿读书处】鹄奔亭【在府城南七里搜神记汉九江何敞为交阯刺史行部至髙要宿于此夜有女子呼曰妾本广信县苏氏女名娥嫁为同县施氏妻夫死有杂缯与婢致富鬻之旁县日暮俱为亭长龚夀刺死合埋楼下敞掘尸捕夀具伏初发尸时有双鹄奔其亭故名】桄榔亭【在府城西七里白沙冈唐李翶题云翶与监察御史韦君词皆自东京来岭南约偕行翺及西江韦君已前行矣上桄榔亭见韦纪姓名且有念我之言】锦阜亭【在新兴县腊冈上宋守黄义卿以其可登览因筑亭其上并改冈曰锦阜】相逰亭【在新兴县东秀罗寺宋蔡确尝逰此因名】揖翠亭【在阳江县宋胡铨诗青山如髙人可揖不可致】松闗亭【在香山下其旁多松树山前又有览秀亭】横翠亭【在徳庆州旧府门之南其双门内又有夀康亭皆宋时建】登云亭【在徳庆州东五里登云桥上每宾兴大比饮饯士人及迎送使者皆于此】浣花亭【在封川县城外西园宋封州守沈清臣建其在西园者又有桂岩知津二亭】金墉亭【与爱山吸江二亭俱在封川县旧封州治东】宝月台【在府治北土阜髙平望之若云】云秀台【在府城西北八里相传宋大中祥符间有五色云见其上郡守范雍建】望海台【在望海冈上宋胡铨诗君恩寛逐客万里听归来未上凌烟阁聊登望海台山为翠涛涌潮拓碧天开目断飞云处终身愧老莱】熈春台【在阳江县东北髙跨岭首平林恠石间见层出元琥璐珣诗乱山东去奋苍龙一水西流走玉虹向日熈春台上乐年来孤负几东风】望云台【在登髙山上宋封州守曹觐筑以冩思亲之意】瑞莲台【在新兴县北旧名雪花宋乾道五年濠生莲故名】
　　关梁西石桥【在府城西一里城壕上】太平桥【在四防县前】普济桥【在四防县东跨龙江上】三登桥【在四防县西北二里宋士人林师老薛弥老林帅老一时登科因名】青石桥【在阳春县南三十里跨青石小溪上】潮丽桥【在阳江县北九里水通海潮】得月桥【在徳庆州西二里上有楼亭可以延月】潄玉桥【在徳庆州北二里香山潄玉泉上】化龙桥【在徳庆州西五里龙母庙前白石谿上桥旧有石刻醉石二字】仁义桥【在新兴县东门外宋绍兴中建有记】
　　寺观天宁寺【在府城东一里宋建中有菩提树二枝叶紏结隂覆刹】开元寺【在徳庆州治东唐建】光孝寺【有二一在徳庆州治西一在封川县西五里】龙华寺【在四防县西二里以上俱宋建】龙兴寺【在新兴县东北唐建】万夀寺【在阳春县北元建】报恩光孝寺【在阳江县西南唐建】六真院【在新兴县东南宋蔡确贬新州尝寓此有侍儿名琵琶家所畜鹦鹉甚慧每为确呼琵琶名及琵琶死鹦鹉犹呼其名确诗云鹦鹉言犹在琵琶事已非伤心瘴江水同渡不同归未防确死】光福院【在开建县南二十里元建】妙观【有二一在府城西一里一在徳庆州治东俱宋建】白鹤观【在府城东南五里宋建有白鹤巢于庭树因名】
　　祠庙陆大夫庙【在锦石山下洪迈夷坚志汉陆贾使南越尉佗与之泛舟至此贾黙祷曰我若説越王肯称臣当以锦裹石为山灵报使还遂募人值花卉以代锦后人因立庙祀之宋乾道间梁竑入都舣舟石下夜梦一客自称陆大夫云我抑郁于此千余嵗矣君幸见临愿留一诗竑遂题诗于壁而去】昭惠公庙【在新兴县东南二十里罗陈村唐武徳初立庙旧在孤峯絶顶故老相传一夜风雨暴至庙亦移下】包公祠【在府治仪门左祀宋包拯】忠景庙【在徳庆州城东祀宋知康州赵师旦崇宁间赐庙额】忠穆庙【在封川县宋广南安抚田瑜建以祀知封州曹觐并奏赐庙额】孝通庙【在徳庆州东一百里祀程溪龙母之神祷雨屡应】射木神祠【在射木山南汉封储休侯昔江南李氏无子一夕梦神托生为嗣因名符后登第歴官知春州辞其母曰儿徃必不归矣逮抵宫谒祠下顾瞻门庑若旧所覩未防卒自符之生而庙食废及其卒而庙复灵】太尉庙【在府城东元髙要尹陈忠卫有徳政卒于官民祀之】
　　陵墓温媪墓【在徳庆州晋康志昔有温氏媪者端溪人于水浒得一卵大如斗持归置器中经数日忽有一物如守宫长尺余穿卵而出能入水捕鱼媪一日治鱼误断其尾遂去数年乃还始知其为龙也媪死瘗于江隂龙子尝为大波至墓侧萦浪转沙以成坟】刘王女冡【在阳江县王女名素馨死葬于此其冡上生那悉茗花因名素馨宋傅伯成诗昔日云鬟鎻翠屏只今烟冡伴荒城香魂断续无人问空有幽花独擅名】张世杰墓【在阳江县朝居里赤坎村宋亡于崖山世杰挟鬬舰十八溃围出将徃占城不果囘舣舟海陵山下谋入广择宗室子立之俄而风作溺死诸将求得其尸焚之函骨葬此】
　　古迹废南绥州【在府城西六十里唐初置领四防化防二县贞观初废】废崇州【在府城东南二十里宋元嘉中置寻废】废南恩州【在阳江县本梁阳春郡唐置春州后析置勤州又析置恩州治恩平县宋徙治阳江改曰南恩本朝省】废封州【在封川县梁置成州在县北六里隋故曰封州本朝省】废平兴县【在府城东南八十里刘宋置及置宋隆郡隋废郡以县属端州唐又分置清泰县寻省入平兴宋以平兴省入髙要今清废县在府东七十里】废化防县【本四防县地隋置属南海郡唐属广州宋省入四防】废杜陵县【在阳江县境梁置及置杜陵郡隋废郡改县曰杜原唐复曰杜陵宋省入阳江】废铜陵县【在阳春县境刘宋置隋属端州唐属勤州又析置富林县宋省寻又省铜陵入阳春】废罗水县【在阳春县西南九十里唐天宝末置又有唐流南县亦在县境宋初俱省】废永顺县【在新兴县北四十五里唐初析新兴置索卢新昌单牒永顺四县后惟存永顺余县皆废宋又省永顺】废新州【在新兴县梁置隋大业初废唐复置本朝省】废悦城县【在徳庆州东八十里刘宋置乐城县隋属端州以悦城县省入唐改乐城曰悦城属康州又有都城县亦在州境宋并省入端溪】废端溪县【在徳庆州汉置隋唐宋皆属端州元为徳庆路附郭本朝省】干闼婆城【在新兴县地出鵕防鸟】竻竹城【新兴县有石城狭隘宋绍兴中州守黄济植竻竹围绕之竹有刺芒棘森然羔豚不能入至今被其利】六祖故居【在新兴县曹溪第六祖卢能唐元和中諡曰大鉴禅师县之国恩禅寺即其故居也又县东南有夏院乃六祖禁足之地】金粟庵【在府西南五十里宋时僧祖泰归真防左丞王安中等尝逰其庵】葛仙园【在徳庆州东一百三十里社山絶顶有花园相传为葛洪链丹之所今产踯躅花】
　　名宦唐姜晦【开元中吏部侍郎处事精明其兄皎坐事流钦州晦亦贬春州司马】李绅【为翰林学士敬宗初立以李逢吉诬贬端州司马】李甘【为侍御史言郑注不可为相坐贬封州司马终于贬所】崔嘏【李徳裕之谪嘏适草制以徳裕忠贞不尽书其过坐贬端州刺史】杨收【贬为端州司马吏具大舟以湏收曰方谪去可乎以二小艇趋官】李渉【坐谪康州赋诗云惟将直道信苍苍可料无名抵宪章隂隲却应先有谓已交鸿鴈早随阳】宋冯拯【淳化中知端州旣至上言请遣使括诸路隐丁更制版籍及议盐法通啇凡十余事吏民俱便之】陈亚【真宗时知南恩州自谓地居烟瘴夷獠杂处务行寛政深得民心】王旦【与单倬相继知南恩力苏民瘼民到于今称之】张锡【知新州初建学于州自是人始知学】郑端义【仁宗时知端州务农重学尝筑石城有修城记】包拯【知端州州嵗贡砚前守率缘贡数十倍以遗权贵拯命制者才足贡数满归不持一砚】赵师旦【知康州侬智髙来薄城师旦开门迎战弑贼二骁将及十人明日贼大至遂战死先是师旦藏其妻于山谷生一子弃道上草中贼去后凡三日尚生人谓忠义之感】曹觐【皇祐中知封州侬贼入境或劝觐避去觐曰吾守臣有死而已敢言避者斩乃率兵御贼兵溃为所执遇害妻闻觐死亦自经其妹亦赴井死事闻谥忠肃】孔延世【嘉祐间知封州遗爱在民三子文仲武仲平仲同读书于郡斋后人榜曰桂堂】郑夷甫【嘉祐中封州判官有惠政预知死日至期沐浴更衣至官舎面溪亭亲督洒扫挥手指画间屹然立化僵如植木】田开【知封州爱民重士吟咏甚富】沈清臣【知封州风节凛然人称不愧其名云】梁立则【熈宁中知新州兴修水利于州西南十里得白鳝坑决其水漑田至今为利】郭祥正【知端州公余吟诗甚富士民乐其诗书之化】刘爚【知徳庆府大修学校奏便民五事又奏罢两县无名税钱及纠集武勇民兵】王治【绍兴初知南恩州仁厚勤敏值嵗荒发粟赈饥全活甚众盗贼窃发练兵以振之人赖以安暇则诣学课励诸生以厚风俗没后州人立祠祀之】冷应澂【知徳庆府前守政不立纵豪吏侵渔峒獠遂大为变应澂驰檄谕之獠感悟欲自归为谋主所惑不果应澂出其不意擒之属县租赋诿道阻乆不至郡应澂为立期日首输者与减分末至则偿所□民惟恐后不一月讫事】章元振【绍兴中知肇庆府改广东提举与秦桧同登第甘于逺宦未尝有私干桧】廖玖【绍兴中知新州清公有为月得供给钱悉付公帑或讶其太过曰吾惟有一子旣已登科吾复何求】黄济【绍兴中知新州种竻竹为外城环袤千二百余丈胡寅为记称其政迹甚详】留正【阳江尉奏罢丁田米折估之钱尝捕盗有功当改秩太守以闻正力辞乃止后其子硕来守郡民请立祠祀正】陈丰【知南恩州田野无秋毫之扰民歌曰君不见恩平陈守贤优防治郡如烹鲜】张格【知南恩州居官以清白自守仁闻然一日遣介还诸子各有所遗啓鍼惟镴酒器十他无一物】李纶【提举广东常平日适伯兄维守恩平酌别江滨兄弟相砺以清白纶临江矢言曰傥负君民有如此水遂投杯于江杯停不没者乆之观者惊叹民歌曰石门之水清且清晋吏一防千古荣争如李公投杯盟江流汹汹杯停停】黄公度【绍兴中判肇庆府治事之余以读书着文为乐及还询以岭外弊事公度曰广东小郡有十年不除守臣者权官茍且郡政废弛民受其弊髙宗曰若拨归吏部当无此弊遂以公度为考功员外郎】元韩元善【新州判官明达政体累擢江南行台监察御史】髙芝【知新州清节凛然一尘不染爱民好士修整学校流风善政乆而犹存】仓振【知新州时猺贼蠭起振深入贼所谕以福祸示以恩信郡猺帖然向化暇日诣学召诸生讲解经义又于驿路夹植榕松以便行者人歌曰髙松苍榕一道清风】白景亮【南恩知州有循良之政性亷介自奉甚薄妻尤俭约惟以脱粟对饭而已】王良【以万户镇徳庆路抚绥兵民时江水暴涨民多垫馁良恻然出廪赈之冦来袭郡发兵迎击虏其舟以归平居恂恂雅饬延礼宾儒威徳着闻有政迹碑】本朝何文质【永乐中肇庆府通判处心亷介莅事公勤严而不苛吏民悦之】顔宝【永乐中四防知县温厚公正寛猛得宜为民奏除鬼名田粮九百石尤笃意学校新其庙宇凡桥梁圩岸悉致坚完藩臬郡守交章论荐迁秩而去邑人慕之】黄景明【阳春知县律身亷行政寛与民约信人皆归服】
　　流寓刘幽求【冀州人唐临淄王入诛韦庶人幽求预叅大防先天中为相太平公主有逆谋幽求説明皇图之谋泄睿宗流之封州】郭震【魏州人仕唐为朔方大总管防宗讲武骊山怒其军容不整流新州】路岩【魏州人唐咸通中为宰相方正重厚坐累贬新州】刘挚【永静军人仕宋累官右仆射辨白邪正为羣小聼忌初贬光禄卿蕲州居住未几又贬鼎州团练副使新州安置至州月以疾卒】巢谷【眉山人绍圣初苏轼及弟辙贬岭海谷徒歩徃访时年已七十三矣见辙握手道平生将复见轼于海南辙止之不从又自循至儋至新遂病而死】邹浩【常州人仕宋为右正言时章惇用事已废孟后遂立刘后浩上疏乞追停册礼别选贤族坐除名新州羁管】王履【宋元符末坐上书谪贬新州后以修武郎副李若水使金相抗不屈与若水俱死临死畧无惧色且歌诗末章云矫首问天兮天卒无言忠臣效死兮死亦何愆人闻而悲之】胡铨【庐陵人仕为枢宻院编修官时秦桧主和金使以诏谕江南为名铨抗疏请斩桧等桧以铨狂妄除名编管新州新州守张隶讦铨与客唱酬谤讪怨望移谪吉阳军】胡寅【建宁人仕宋累官至徽猷阁直学士始其父安国颇重秦桧及桧擅国寅与之絶桧使章复劾其不忠不孝责授果州团练副使新州安置寅闻命即日就道在谪所无文字以所记忆着读史管见】周勣【张浚帅福建辟勣幕官时赵鼎贬潮州道遇福唐人莫敢相顾勣独沿檄徃明州为般家寓居福之外邑坐贬封州】郑刚中【婺州人仕宋为四川宣抚副使治有方畧秦桧怒其专擅刚中语人曰孤危之迹独頼上知之耳桧闻愈怒遂责桂阳军居住后徙封州】
　　人物南北朝陈佛智【其先鄢陵人父法念为梁新石二州刺史居泷水世袭永平郡公佛智为罗州刺史陈光大初授南靖太守以孝义训蛮俗大建中除西衡州刺史封安靖郡公】唐陈龙树【佛智子仕唐歴泷南扶建万普南施六州刺史所至镇俗戢奸盗贼屏息封鄱阳县开国男】陈集原【佛智孙累官至冠军大将军以勇智闻子仁谦仕至银青光禄大夫都知兵马使有能声】莫宣卿【开建县人大中间进士第一今县之金镂村有莫状元读书堂及片玉亭】刘隐【封州人祖仁安本上蔡人仕为潮州刺史父谦又为封州刺史因家焉谦卒隐代领其任唐末多故隠立功岭南遂据有南海梁封为南海王隐卒弟陟袭位遂称帝传至鋹为宋所取】宋李英【髙要人为钦州推官死侬冦之难一家殱于虏刅者十有三人赠北部郎中庙食髙要】梁顺孙【髙要人两贡辟雍第监邕州横山峒金坑先是侬冦虏掠平民入峒数十年无一人还者顺孙抚以恩信又以身请使归其人酋长畏服民之得归者如市顺孙死防送者连数百里事闻官其一子】李积中【四防人父士亷有隂徳积中登甲科官至御史翰林直学士以直言入元祐党籍始寓居豫章李氏自积中三世官于朝而父子兄弟相师友子大性少力学尤习当世典故累官兵部尚书后以端明殿学士知平江府卒谥文惠大性与弟大异大东并跻从列为名臣云】谭惟寅【髙要人绍兴中登进士第官至江西宪读书一览终身不忘尝夜入衢州祥符寺借烛阅碑不得遂以手摸之旣归毕録黎明对本不遗一字】本朝李质【徳庆人通诗经有大志以儒发身为东广枢宻院同佥值元末乱守有徳庆封州二郡地洪武初欵附授中书断事迁刑部侍郎寻陞尚书继授浙江行省知政事致仕还次子伯震任光禄寺丞】陈鼎【新兴人性端敏少防邑庠笃志于学登永乐乙未进士擢监察御史有正直之誉迁知建昌府励志刚断政治一新转佥都御史守正不阿风纪益振官至刑部侍郎卒赐葬祭】罗定州
　　建置沿革本汉端溪县地晋分置龙乡县寻改平原县置平原郡梁兼置泷州隋初郡废改平原曰泷水县大业初改州为永熈郡县焉唐初复置改为泷州天宝初改开阳郡乾元初复为泷州宋初州罢以泷水县属康州元属德庆路本朝洪武初属州万厯五年勦平罗旁叛冦陞县为州改名罗定直广东布政司领县二
　　东安县【在州城东八十里即东山西乡之地万厯五年新建编户一十五里】西宁县【在州城西一百二十里本西山大峒之地万厯五年新建为县编户一十里】
  </div>
  <div class="pagination">
   <a href="明一统志_page41.html">
    上一页
   </a>
   <span>
    ...
   </span>
   <a href="明一统志_page37.html">
    37
   </a>
   <a href="明一统志_page38.html">
    38
   </a>
   <a href="明一统志_page39.html">
    39
   </a>
   <a href="明一统志_page40.html">
    40
   </a>
   <a href="明一统志_page41.html">
    41
   </a>
   <span class="current-page">
    42
   </span>
   <a href="明一统志_page43.html">
    43
   </a>
   <a href="明一统志_page44.html">
    44
   </a>
   <a href="明一统志_page45.html">
    45
   </a>
   <a href="明一统志_page46.html">
    46
   </a>
   <a href="明一统志_page47.html">
    47
   </a>
   <span>
    ...
   </span>
   <a href="明一统志_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
