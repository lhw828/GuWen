<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 334 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 334 页/共 388 页
  </h1>
  <div class="content">
   黄　东　永福人。正统、景泰间，邑罹兵燹，民苦浮粮被征，东诉之当事，得免千四百余石。明年邑饥，逋税山积，复走京师，疏免千九百石，邑民至今赖之。《福建通志》
　　陈　鲁　福清人。性孝友，承顺祖父、母尤谨。父疾笃，鲁刲肝作粥以进，吁天求代，父病随愈。亲终，泣血庐墓。景泰间，乡人张福全等举其事于官。里闬无少长，皆称之为孝老云。正德《府志》
　　张　灿　字彦明，闽县人。少孤，事母朱以孝闻。朱尝病，灿割股和药进之。景泰丙子乡荐，终海宁教谕。灿历四县学，举其官。万历《府志》
　　黄　熙　字汝明，长乐人。初领乡荐，以父老不上春官。登天顺进士，复以母老乞终养。前后居丧，哀毁骨立。历官南吏部郎中。《福建通志》
　　廖　诚　字伯纯，怀安人。天顺壬午举人，授浙江温州府学训导。迁永嘉教谕，时教授李庆、训导杨仪卒于官，亲为殡殓，且厚赙之。永嘉尉某尝贷白金未偿，卒，悯其孤贫，焚券不计。改任禹城，年五十五，致仕。平生笃于孝义，治家甚严，子云腾、云翔。以云腾恩，累赠奉直大夫、刑部员外郎。正德《府志》
　　萨　琅　字用让，闽县人。家贫，勤劳养母。母病，祷北辰，愿以身代，母绝而复苏，曰：“神人告我，以子，益寿三十四矣。”三年乃卒，计三十四月也。尝得金珠一囊，乃里人为官捕逃急而遗者，琅悉归之。买地掘白金，还其故主，其人分半以谢，却不受。部使者欲荐之，辞不起。子琦，官侍郎。《闽大记》
　　马　骢　字良夫，怀安人。即侯官县。少年读书别馆，有邻妇奔之，闭户不纳。旧与罗源县令游，令得罪瘐死，寄橐千金，期岁还其家。年四十，育一子，仆抱持坠地而殒，骢徐曰：“命也。若亟遁，不则家人将甘心矣。”后举三子，森，官礼部尚书；楷，士行皆有文名。楷之生也，有斑在面，如前子坠伤之状云。《福建通志》
　　林元明　福清人。有孝行，母病，刲股疗之。及母丧，家贫未能葬，不御酒肉者盖数年。[HT6SS]万历《府志》
　　林　清　字自源，怀安人。每岁除，必袖金潜行里巷间，有愁叹怨泣者，即掷金门内，不使其知。年九十四，无疾而终。曾孙庭壆，都谏；庭彬，州学正。《闽大记》
　　张　懋　侯官人，领成化庚子乡荐。懋官河南藩寮，年老还乡里。正德间，江淮群盗纵横，懋以俸市药物数十箧载归，在途其子货之，多得数十金，懋惊曰：“药物有贵贱，此人必误矣。”时舟行已二百余里，懋敕子持往还之。居家，周恤宗人尤厚。孙廷器、世衡，俱登科。万历《府志》
　　杨　崇　连江人。自其高祖宗连至崇六世，子孙七十余人，同居共食，一钱尺帛，必籍贮之，婚姻、丧葬、祭祀、饮食，分给有常数，一门肃雍，共守家法。故隶戎籍，当编伍，崇再从弟铁及铜，争请行，适崇子孟外归，请曰：“孟长，当往，敢以累诸父哉？”成化间，有司以义行闻，诏旌表之。《福建通志》
　　施　纶　字克端，闽县人。性慷慨乐善，累赀巨万，辄施亲故之贫者。友人郑建负人金，除夜索逋急，纶过，谓“兹何夕，乃尔相逼？”为偿五十金。郡守唐珣每修举郡邑废典，或有工役，纶必输助，唐数称之。《福建通志》
　　林　坌　字世集，闽县人。弘治癸丑进士，知阳江县，升户部主事。尝推己田宅，以赡兄弟，囊无余赀。万历《府志》
　　陈良策　字伯献，处士岂页之孙也。家贫，教授自给，乐施不吝，有祖风。养寡姐三人，终身敬事之。二子俱登第，长元珂，官参政；次元琰，太守。正德《府志》
　　李　墉　古田人。居母丧，不御酒肉者三年。弟求分异，墉面壁不忍闻。后析产，弟悉取其膏腴之田，墉终身未尝有言，年八十二，卒。正德《府志》
　　何　铁　福清人。父客死连江，母他适。铁长，扶柩反葬，迎母归养。伯叔之子散四方者，招之聚居，婚娶丧葬，咸身任之。正德《府志》
　　黄文会　侯官人。有孝行，父病，嗜鲤鱼，严寒无垂钓者，乃躬操罟于江浒，累日夜，忽五鲤跃罟中。父卒，庐墓九梁山中，哭声震林谷，有双鸠巢庐旁，共饮食，又赤狐每乘夜伴宿。正德中，诏旌其门。万历《府志》
　　郑汝信　闽县人。事继母如所生，抚孤弟笃友。年九十余尚强健，人问颐养有术乎？曰：“铅汞龙虎，吾所不知，少思寡欲，庶几有之。”万历《府志》
　　袁宗耀　字世明，闽县人。正德癸酉举人，以母病不上春官，嘉靖初，授铜陵教谕。年四十余，未有子，妻为置妾，宗耀曰：“吾日暮矣，勿更累人。”即遣还。后妻举一子，喜曰：“吾多病，不慕荣进，而嗣续是忧。今有子，归老决矣。”迁开封教授，不赴，家居。敦尚行谊，父有庶子，分产让之。《福建通志》
　　郑　皞　字鸣鹤，连江人。幼孤，事兄鸣凤甚谨。正德十四年举于乡，为吴川谕，请移文福建，兑半俸养兄。在吴川，兴教事，筑学舍。迁宿松县，县有侍御杨春芳者请射圃地，皞曰：“守土而以学地与人，乃朝廷不肖臣子，某不敢。”杨憾之，以多病中皞，即拂衣归，见兄甚欢，作《凤鹤和鸣图》。卜兆同之，匾其乡曰“带经”，堂曰“师俭”。闭门不见邑大夫，惟公事必肃衣冠，从有司后行礼。邑有东湖，隋林峣舍田为之，七里仰其利，有金士俨者，通朝贵，请湖为田，曰：“此而可蚀，如民何？”白官，履亩复之。嘉靖末，倭至，县官戒严，塞平水门，民不得水，狂走，皞曰：“如此，民不死贼，且死渴矣。”请以钥见托，不敢辞罪，从之，遂开门，率民什伍出汲，日再汲，民不渴而寇以无患。孙芝疏复《孟子全书》，其后浸微，皞搜得稿，以传今人，知芝有功于孟子者，皞力为多。年九十余卒。
　　张万里　字广陵，福州人。有侠气，受知于督学江以达，以贡入京师。适以达因事下诏狱，万里倾身护之，卒脱其死。官终湖广都司经历。《福建通志》
　　郭万程　字子长，福清人。蚤孤，刻意自立，值岁荒，尝负米数十里外以奉母。母肺疾，苦寒无被，与妻卢抱母而温以背。夫妻绝粒，菽水无缺。博览书传，淹洽钩贯，夜傍纺灯读书，常至达旦。嘉靖乙未成进士，授刑部主事。有奏狱干权贵，同官不敢按，万程扶病往任其事，殚力辩折，不惕于威，竟输服之。寻卒。万程有仆游乙，忠于所事，万程少时，乙多方调护。族人与何氏閧杀，词连万程，乙挺身代系，死狱中。乙子仆生，能继乙志。万程妻卢氏，子造卿，遇卿俱幼，所居海口被劫，仓皇分避，仆生往来母子间，尽心竭力，送饷无虚日。尝身负二小主，扶卢氏奔走山谷得脱。后为贼所获，缚树间，丛矢射死，卢氏及二子恸哭，招魂葬之。《福建通志》参《马恭敏集》
　　林　燧　字世成，闽县人。幼失父，母许氏严督之。燧朝夕温凊，母命之去，乃去，年五十余，犹有孺慕。母或色不怡，跪问故，必色愉然后起。先世有美田宅，堂兄以硗瘠易之，燧曰：“吾鲜兄弟，同堂，犹同胞也。”慨然与之。里中民有争讼，或兄弟不协者，惟燧言是听。燧好诗，暮年犹濡毫不辍。卒年八十五，乡党皆流涕。《福建通志》参万历《府志》
　　孙　炳　侯官人。少孤，事母孝谨。母疾，不离侧。及卒，三年不入肉，日再蔬粥而已。刻木为像，庐墓终丧，虎五绕庐，蛇两护枕，神龟至，盆松花，里闬称为孝感。嘉靖中旌其门。[HT6SS]《福建通志》
　　林辰孙　罗源人。家贫，日营衣食养父。父病，号诉于天，刳肝为糜以进，父病遂愈。[HT6SS]《福建通志》
　　郑时泽　字商霖，罗源人。嘉靖中，倭寇入邑，母黄氏病笃，与兄时清窃负而逃，匿土穴中，母饥，取米煎粥。遇贼，以刃临之。大呼曰：“使吾得饷母，死无恨。”时清闻弟声，奔救，贼并杀之。《福建通志》
　　陈德宗　长乐人。甫九龄，有至性，侍母王疾，晨夕不离侧。母卒，奉继母无异所生。兄弟同爨五十余年。嘉靖间，以贡授始兴训导。《福建通志》
　　林　秋　字贞义，闽县人。嘉靖癸卯举人，性孝友好施。兄燨，宾州吏目，卒于官，秋万里归其丧，婚嫁其子女。晚鬻所居，穷约自守，历官有廉声，终靖江长史。万历《府志》
　　吴时昭　字以德，侯官人。嘉靖癸卯举人，知琼山县。性孝友，兄弟五人，一门食指数十，悉令同堂会食。宦橐薄，凡婚嫁、殡葬，咸取给焉。晚年与仲兄时钦怡怡相对，家庭雍睦，称为德门。后时钦子万全令旴日台，厚视同堂，不异时昭云。万历《府志》
　　叶广彬　字大宜，福清人。少聪慧，日记万言，精举子业。以亲老，治田园为菽水供，诵读不废，经史百家，下及阴阳术数，靡不深究。父母殁，构永望楼、终慕轩，自号月窗。晚年结社谈诗。以子朝荣赠知州，以孙向高，赠太子太保、尚书、大学士。《福建通志》
　　王应期　字懋启，侯官人。为诸生，家贫，舌耕以供二亲。二亲死，不克葬，殡于先垅旁舍，去城稍远。每遇节序、除夕，必往焚香伏柩，作小儿啼，达曙乃还。柩再迁，庐其侧，昼夜哭不绝声。及至葬，方谢蔬食，茹素二十余年。居常有志性学，自号未醒子。万历《府志》
　　陈文子　字子文，古田人。父没，事继母陈以孝闻，饮食必亲馈。侄卫，少孤，抚如所出，与其子均产业。万历《府志》
　　陈伯亮　闽县人，中允谨之父也。生平不食言，家积粟，有籴者误遗金而去，伯亮急追之，呼曰：“而更欲籴邪？何为多与吾金？”其人感而谢之。嘉靖间，倭掠郊野，伯亮自乡移入城，市屋者多售数百金。其故屋主讼之，巡抚阮某欲罪其人，而令减直以归中允。伯亮不可，敕谨曰：“汝慎无为此。向者吾避寇急于问舍，既成价矣，虽多得吾千金，不悔也。”中允乃辞诸阮。万历《府志》
　　陈　谟　字继显。有孝行，竭力养志。父侨，好施，谟皆先意而行。父殁，号恸哀毁，结庐墓侧，数有虎卧庐外，昧爽起拜，虎始逸去，如是者三年。嘉靖中，直指李元阳旌曰“孝行之门”。《福建通志》
　　赵　璧　字希和，侯官人。嘉靖戊午乡荐，天性孝友。抚弱弟奋，躬督教之。奋后登第，官督学，以病归，璧亲调汤药。奋卒，抚二孤过于所生，不上春官者十年。后于道中闻奋长孤殇，悲痛而卒，士林哀之。万历《府志》
　　杨一谟　字世文，闽县人。嘉靖乙未进士，历贵州参议，乞养归，晨昏问侍，孺慕不衰。亲卒，刻木以祀，哀毁卒。国朝雍正六年，祀忠孝祠。《福建通志》
　　郑静夫　闽县人，少孤。嘉靖间有倭寇，静夫弃二子，一手携布囊挈神主，一手负母避山中。遇贼索金，见空囊，欲杀其母，静夫泣告“母老且病，杀我足矣。”贼刃其右臂，臂断，神主坠地，犹以左肱卫母，贼舍而去。寻死，母坐守一夜亦死，族人收瘗之。万历《府志》
　　郑云镐　字周卿，闽邑诸生。为伯父坦后，嗣母邓氏，矢志抚云镐如己出，严迪之如父师。云镐事邓尤孝谨，不啻如母，凡可奉母欢者罔不备。殁，犹孺慕不衰。本生父卒，上书学使，请终丧，弗许。登隆庆庚午乡荐，守连、靖二州，有廉声，官终益府长史。万历《府志》
　　张天极　字于北，侯官人。父领课铁输京师死，郡人藁葬之。天极昼夜号泣，徒步至京，函父骨，贫不能归。适王应时擢江西佥事，捐金运柩还葬之。天极终身茹蔬，如持父服时，未婚卒。万历《府志》
　　黄　恭　怀安诸生，性至孝。父得风疾，恭每夕吁天。及卒，哀毁几于灭性，水浆不入口者旬日，不御酒肉者三年。后丧母，如居父之丧。提学副使周孟中闻而礼之。万历《府志》
　　郑天挺　闽县人。母丧在殡，倭至，天挺守柩不去。贼索金，天挺拜且哭，曰：“家贫，安得金？所不去者母柩耳！”贼杀之，并焚母柩。《福建通志》
　　郑时进　参议观子也。家饶于财，性慷慨乐施。嘉靖二十三年大饥，时进积粟一囷悉散其族。万历《府志》
　　林廷兴　福清人。传见《海防》
　　叶廷萃　字允升，侯官人。嘉靖癸卯乡荐，积官南京工部郎中。廷萃和易坦直，笃于伦行，兄弟五人，廷萃居叔，尝自言曰：“兄所不欲我者，不敢施诸弟；弟所不欲我者，不敢施诸兄。”为官所入俸，悉以分给兄弟，随手尽，兄弟犹不满也，时非意相加，廷萃不难假贷副之。晚岁贫约，处之泰然，卒之日几无以为殓。万历《府志》
　　谢介夫　福清人。传见《海防》
　　夏叔慎　福清人。传见《海防》
　　林大有　永福诸生。嘉靖间，倭陷县，大有偕县令周焕坚守南门，血战死。祖母王氏年八十二，父训，从父谏，弟大学，暨僮仆数人同日以殉。《福建通志》
　　薛伯康　福清人。父殁，庐于墓左。病创，匍匐入城购药，是夕风雨大作，曰：“空山火绝，如穴傍狐兔何？”其妇感夫意，冲泥至墓所，续膏以归，折墓木一枝以报。木系异植，非山中常产者。嘉靖间，邑令陆从大异之，为文以记。《福建通志》
　　陈继思　字一忠，侯官人。嘉靖间，倭寇至，乡人皆走匿，继思以二亲老，独侍不去，寇怜而舍之。家滨江，舟遇风覆，溺者百余人，继思悉为收瘗。甲午岁大祲，悉散所储赈给。尝路拾遗金，候三日无索者，乃捐施贫乏。卒年近百岁。子学麟，别有传；学伊，官御史，迁副使。《福建通志》参万历《府志》
　　林　惠　字仁泽，闽县人。父没，庐墓三年，凡祭必敬，将祭必斋。兄弟六人，同爨四十余年，虽妯娌亦无间言。督学江以达闻其贤，旌之。嘉靖间岁贡，官终增城教谕。万历《府志》
　　林向荣　字子灿，闽清人。父蚤世，母池守节。嘉靖末，倭掠闽清，荣与母逃匿，贼杀其母，荣伏尸且哭且誓，贼并杀之，时年二十，御史李邦珍旌之。万历《府志》
　　王梦麟　字维振，闽县人。父子聪，遗四弟，贫且稚。梦麟舌耕哺之，让宅诸弟，躬僦破屋以居。举隆庆顺天乡试，官桂林通判。《福建通志》
　　许希贤　字世昌，闽县人。孝性天至，两居亲丧，哀毁骨立。既葬，庐墓所凡二十八年，虎不为暴。子孙恳请，乃还家，以寿终，葬贵安山，有司刻“纯孝”字于墓门以表焉。[HT6SS]《许氏家传》
　　林贞胜　字益甫，闽县诸生。游南雍，授都城厢使。孝谨有大节，父疾，吁天请代，母病目，亲舐其翳。为伯父后，生事死葬，无异所生。溽暑设浆于门，岁祲设粥于道，凡津梁道路之倾圯者，靡不捐葺。博洽能诗文，所著有《益甫集》。《福建通志》
　　黄　让　长乐人。嘉靖时，父墓为山贼所发，质其骨责赎，让罄产赎而葬之。乃募壮士百余人，从督府讨贼，二子启愚、启鲁死之，让出奇计，斩首二百人，降者一千七百有奇。贼既灭，推其功于诸校，竟不受赏而去。《闽小记》
　　董世道　字克济，闽县人。少贫，节缩治生，久渐饶，与兄子中分田宅，凡族姓不能婚葬者周之。居濒海，屡毁于倭，世道捐赀筑城。立平粜法，春夏出粟以借，至冬收粟，率免其息。道拾遗金，候其人还之。贫而负债者，捐弗取。见流殍，辄为坎瘗。王参政应钟作传纪其事。《福建通志》
　　林宅贤　闽县庠生。事父母孝，家贫，教授里中。兄有狂疾，家人幽闭之，宅贤辄出兄与共饮食，兄食已乃去。生平无怒容，人有非理，宅贤见之，色微庄。乡人辄訾曰：“汝见怒于林君，足耻也。”万历《府志》
　　施作岐　字兴周，福清人。父客粤，母卒，家贫，作岐晨出拾穗给祖母餐，夜则映月读书。后祖母亦卒，家有五丧未葬，内无期功之亲，乃入粤寻父。父竟无归意，乃自归，则里宅已折入邻豪，旦夕负墙哭。躬荷畚锸，营葬数丧，行道见之，无不泪下。后父转死大澳中，大澳海外，风涛甚恶，属岛寇复警，作岐匍匐往，卒扶榇还。《福建通志》
　　陈名世　字五云，福清诸生。母林患脾痛，号呼不堪，名世啮指分痛，至老左手两甲犹脱。娶王氏，奁厚，名世承母志，分给兄弟之贫者。父母卒，哀毁几失明，终身孺慕不衰。所著有《杂记》二十四卷，《礼记汇》二百余卷，卒年七十四。《福建通志》
　　齐德成　字仲孚，闽县人。质实好义，事亲孝养。弟卒无嗣，抚孤女如所生，营葬治奁悉从厚。精岐黄术，贫者予良剂不望报，婴孺全活者甚众。年八十余卒，著有《全婴宝鉴》。[HT6SS]《福建通志》
　　林世勤　字天懋，尚书燫次子，博览群书。父卒，苫块三年，哀毁骨立，以奉母黄氏，不应南雍试者三。构娱萱亭，亭中灵芝生者三，枯篁复青，盆禾两岐，圃瓜双蒂。万历间，巡按上其事，诏以“孝征四瑞”旌之，赐坊表，郡人为刻于九仙山岩石。《明史》参《福建通志》
　　郑时化　字维雨，福清人。万历乡荐，性孝友。父卒于燕，奔数千里扶榇还。弟贾于楚，久无音耗，复重茧入楚，携与俱归。以广文校士贵阳，及令和平，备盗救荒，绩甚著，卒于官。旧《福建通志》
　　陈彦弼　字子卿，连江人。母病足且瞽，卧床二十年，彦弼承奉无懈。丁亥土寇谋攻县城，阴使人绐开门，弼率众力拒之，邑赖以全。后以明经任瓯宁训导，辞归。著有《韵草》、《樵史》诸集。旧《福建通志》
　　阮大英　罗源人，事母孝。母老多病，常叩神祗，割股为羹，母饮而愈。时古田有林星台，永福有王元柱者，俱以割肝奉亲闻。旧《福建通志》
　　赵　矫　字克俊，连江人。母病，焚香告天，愿以身代。及卒，朝夕号恸，坐卧柩侧。既葬，庐墓三年。兄弟三人，同居共爨，家庭雍睦无间言。《福建通志》
　　林一族乌　字汝周，闽县人。父道政，精《春秋》三传。一鷟从父授经，有特解。家中落，授徒供菽水，以德行化乡人，以诗书训子孙。修谱牒，举蒸尝，一门之内彬彬礼教。晚岁制行弥笃，乡称祭酒。直指周昌旌其门曰“义方仁寿”。以长子先春贵，封文林郎。先春别有传。次子鼎春，郡诸生，积学有懿行，亦以子贵，封奉直大夫。《福建通志》
　　王　荣　福清诸生。子姓七百余人，六世不析箸，中外无间言。士则勤业，商则共贾，片文尺縠不入私室。每食，男子共食于外，妇人联几于内，长幼循序，家庭笑语蔼如也。邑令周堪赓表其门，曰“孝弟人师。”《福建通志》
　　黄世颙　罗源人。母周氏，老病齿落，世颙年六十，含哺以膳，奉侍不离。每朔望，整衣拜谒。盥頮必躬，浣衣涤器，悉出己手。母寿八十六终。《福建通志》
　　朱应冬　闽县人。父患疮，应冬祷神割股，裹以药，疮为少间。每出必告，近则为父治一日粮，远必数日具备，归则与父同榻，抱父足而眠。后父疮再发，应冬泣曰：“必我行谊亏累父至此。”吮疮三日，疮愈。推官周之夔作《朱孝子传》。《福建通志》
　　曾士迪　字惠斋，侯官人，七岁而孤。为诸生时，窭甚，授徒城中。母病目，苦壁虱，士迪率五日一归，为母涤溺器。捕虱，已不胜除，乃手七虱，祝天吞之，自是虱绝，母病随愈。后以子熙丙贵受封，其敕词云：“堂垂寡珥，承欢罔间于浣牏；孝竭百方，急病几同于尝毒。”盖实录云。《福建通志》
　　何源汇　字聚九，福清人。崇祯末，从父师亮偕隐。父母殁，哀毁几不欲生，岁时祭祀，必涕泣。弟汉阳蚤卒，抚二侄若己子。播迁后，族众困苦，多方周恤，存活者不可胜计。著有《敬止集》、《草木子纂》、《太平广记钞》、《玉融人物志》。《福建通志》
　　陈希友　字孝兼，长乐诸生，能文有志节。明末，弃诸生，往来墟落兰若间。尝剌血写《孝经》一百余卷，以贫故，父母未葬，藉以报亲也。后瘐死粤东狱中，无子，其诗文多散亡。《福建通志》
　　陈有祐　字君吉，侯官人。颖异博洽，为武进毛协恭所知。居恒倜傥，负气节，性至孝。妻偶以语侵其母，即遣出之。母疾，刲肝者三。母卒，哀毁逾节。与闽县孙学稼、长乐陈希友，徜徉于武夷山中，著有《续骚》若干卷。《福建通志》
　　郑伯逵　长乐人。六世同居，以孝友训子孙，邑令夏允彝旌之。《福建通志》
　　赵　用　连江诸生，从董应举游，讲经授徒。尝捐赀修文庙祭器，当事旌之。又置义田以赡贫寒，造南阳闸以备潴泄，岁饥出廪煮粥以活饿者，乡人德之。《福建通志》
　　林　琦　字镜甫，福清人。崇祯丙子举人，三上公车不第，慨然曰：“是乌足当吾意，吾自有千古也。”乃闭户著《伦史鸿文》一书，自姚姒迄当代，凡有关名教者皆辑焉。丙戍，挈妻子栖海坛，结庐君山桃花坞。有巨猾陈某者，利岛民财，假内附，实欲图占岛中，以谋要琦。琦大怒，骂且殴之，遂遇害。时有窃其颅者，及妻子持丧归，柁棙不动，忽有岛民奔告琦埋颅处，掘得之，归葬焉。《福建通志》
　　林　泓　字澹若，初建阳人。轻财任侠，凡诗赋书画，六壬遁甲之学，罔不究心。癸酉举武闱，甲申入都，遇闯贼起，上请缨疏，时论壮之，部议格不行。未逾月明亡，归，浮沉诗酒，研穷岐黄术以济人。旧《福建通志》参《大事记》
　　　　国　朝
　　陈可征　字秉久，福清人。父学圣，邑诸生。顺治四年，海寇窃发，军糈屡匮，学圣尽弃其产，易银四千三百金赍军前，归为山贼李甲所执，拷掠无完肤。可征方弱冠，闻之，乃别母弟，往贼巢，绐甲曰：“归我父，则金可贷而有也，请留为质。”贼许之。父归，逾期不至，贼怒，杀可征。时天黑如墨，疾雷震山，翰林林云京言于镇将，兴师讨之，破其巢，收可征尸归。妻庄赛璋以节显，遗腹子光斌以孝称。《福建通志》
　　郑　江　字若庵，侯官人。有至性，母叶病革，江割股和羹以进，母霍然起。后父母殁，终身语及辄流涕，遇讳日或展墓，哀恸若初丧。家塾师刘庆开者妻殁，为抚其孤。又里中有周九者，重困夫甲，父子三人，一夕将饮毒，江排户捐金，为力救其死。其他义行类是。[HT6SS]旧《福建通志》
　　蒋　宣　字子禄，侯官人。顺治乙未进士，授凤阳令，以母老不赴。母卒，哀慕终身。先是宣父为武平教谕，卒于官，宣与兄间关扶丧归。俄兄卒，宣授徒以束修养母及嫂，士论韪之。性高尚，于世少所合，以寿终。旧《福建通志》
　　庄　燫　字引卿，福清人。八岁失父，事祖父母及母孝，授徒以供甘旨。后稍饶，慷慨好施，有以婚丧告者无不立应，周恤族人尤厚。康熙乙巳知府吴六一表其闾，曰“名儒长者”。[HT6SS]《福建通志》
　　吴国擎　福清人。父鼎臣，永定训导，病笃，国擎割左股和糜以进，未愈，复割右股，遂痊。越三载父殁，海寇逼城，国擎负母窜。母病，国擎割股如前，病亦痊。同时有林开登，字亮中，福清人，年十四，割肝救母，人称其孝。《福建通志》
　　陈从义　福清人。八岁失父，事寡母孝，以勤治产致富，族戚之贫无依者，居养之。顺治丁亥，值镇海二城之变，妇女婴儿多为寇掠，从义捐金以赎。乙丑岁饥，为粥于道以食饥者，乡邻德焉。《福建通志》
　　黄　美　永福庠生。耿逆勒饷授职，不从，遁去。逆党执得之，缢于雪峰寺。《福建通志》
　　李日爃　字尔弢，福清人。自奉俭素而乐于施予。福清文庙倾圯，日爃捐修，视旧制有加。又第一楼东有文昌阁久废，为居民所侵，日爃赎建雕栏峻宇，遂为会城壮观。子郁，字汝迪，事嫡母陈、生母刘，孝养备至，兄蚤世，抚孤侄如子，庭无间言。《福建通志》
　　张之材　闽县人。顺治戊子，土寇将围城，城内食尽，凡民出城市米，官给符以行。之材父母不得食，垂毙，乃出市米，贼要而夺之，之材呼曰：“是将以活我父母，忍见夺耶？”与贼格斗，折胁流血，米及衣服尽掠去，匍匐至南关，所给符未失，门者纳之。时围城中无医药，而创自平，父及母亦无恙，人谓孝感云。《福建通志》
　　何履钅禾　福清人，邑诸生。顺治丁酉，海氛告警，履钅禾父叔率乡勇，御卫被困，履钅禾冒死突救，父叔已被杀，履钅禾抱尸不去，遂遇害。同时有林弘裔，字守孕，福清人；蒋柽，字子材；郑河，字观澜，侯官人；石维茂，闽县人，或割股，或割肝，或母卒思慕三年至丧明，皆世所共称为孝行也。旧《福建通志》
　　王万年　字眉友，长乐人。康熙丁巳，以贡授上杭训导。事继母陈备极孝养。母病，二年衣不解带。尝以产让弟，乡闾有争财者，闻万年言，愧而止。《福建通志》
　　[HT5H]张　纶　字道羽，闽县贡生，能文章。执亲丧三年茹蔬，尝置田以供祭祀。又析产与出继弟，余悉以给族之孤寒。缊袍粗粝，怡然自甘，众皆钦其素履云。旧《福建通志》
　　胡守谦　字牧孟，康熙己酉武举人。十三年，耿精忠乱，抽兵各郡县，谦料逆必败，漏其语，为逻者所获，杀南关市。闽定后，闻其事于朝，予恤荫。旧《福建通志》
　　[HT5H]郑　钟　字含章，侯官人。少贫励行，每遇亲讳辰及展墓日，拜泣如同孺慕。与二仲白首无间言，课督子孙严而有法。不喜饮，对良辰嘉客辄尽欢。有研席交谢圣友困甚，以幼女托钟，视如己出，长为嫁之，人称为盛德君子云。旧《福建通志》
　　金　城　字用我，侯官人。家贫，尝拾小鬟所遗金珠于道，访其主归之，邻里重其义。少好学能文，著有《四书崇正注》及《麟旨新抄》。旧《福建通志》
　　陈敬求　字士简，福清人。康熙辛酉举人，知酃县，浑厚敦挚。执亲丧，苫块三年，与兄元琳爱敬终身，乡闾敬之。工诗文翰墨，老而弗倦，日与朋好以诗酒自娱。《福建通志》
　　陈国琦　字琢成，闽县人，补弟子员。值耿变初平，帅府稔其文行，题授教谕，历沙县、大田、瓯宁。戊午，海寇林信陷漳平，移兵大田。防将余虎素与令侯执纁不协，乘势恣横。夜半寇将攻城，执纁欲自经，国琦曰：“事急矣。”乃檄诸生范文景、田乃章等率练长乡兵，分陴守城，亲驰虎营中，以大义责之，虎为感愧，出师退贼，城赖以全。《福建通志》
　　林世发　字君奋，闽县人。父殁，哀痛几不欲生。母老病，日夜侍汤药不倦。母色少变，即跪问故，俟霁乃起。抚三弱弟极友爱，后相继殁，鞠诸侄无异己子，腴田大厦悉以让之，乡闾高其行。《福建通志》
　　江子璜　字朝雄，长乐人。母卒，值海界内迁，不如礼，子璜言及辄流涕。后乃与父合葬，躬负土成坟，庐于侧。性好施，里有患难，多方拯恤，贫不能自存及无力婚葬者悉周之。[HT6SS]《福建通志》
　　何履旭　字君章，福清人。父其达早世，奉节母叶氏，竭力色养。母疾笃，仓皇吁祷，一夕梦神授药，手按其股，乃焚香告天，刲股和药以进，母病寻愈。与弟龙光、龙见相友爱，同居共爨，至老无间言，年八十五卒。《福建通志》
　　林必达　字河子，侯官人。邑诸生，弃文就武，登顺治丁酉武举。任毕节守备，捐俸建义学以教邑之子弟。历官秦、晋，皆著劳绩。后从奋威将军王进宝讨平吴三桂，功迁孟寿游击。致仕归，以诗文自娱，著有《食粟斋集》。康熙丙子北库火，延及越山六贤祠，必达捐赀重建，乡人即祀于越山祠。《福建通志》
　　郑　起　闽县人。顺治戊子兵荒，父母及祖父母相继殁，起年十七，附身附棺，艰难备矣。抚二幼弟成立，旋俱早世，抚诸侄孙如抚其弟，百口共爨，庭无间言。晚年复捐金收骸施棺，乡人高其义行。《福建通志》
  </div>
  <div class="pagination">
   <a href="福州府志乾隆本_page333.html">
    上一页
   </a>
   <span>
    ...
   </span>
   <a href="福州府志乾隆本_page329.html">
    329
   </a>
   <a href="福州府志乾隆本_page330.html">
    330
   </a>
   <a href="福州府志乾隆本_page331.html">
    331
   </a>
   <a href="福州府志乾隆本_page332.html">
    332
   </a>
   <a href="福州府志乾隆本_page333.html">
    333
   </a>
   <span class="current-page">
    334
   </span>
   <a href="福州府志乾隆本_page335.html">
    335
   </a>
   <a href="福州府志乾隆本_page336.html">
    336
   </a>
   <a href="福州府志乾隆本_page337.html">
    337
   </a>
   <a href="福州府志乾隆本_page338.html">
    338
   </a>
   <a href="福州府志乾隆本_page339.html">
    339
   </a>
   <span>
    ...
   </span>
   <a href="福州府志乾隆本_page335.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
