<!DOCTYPE html>
<html>
<head>
    <meta charset="UTF-8">
    <title>江南通志 - 第 236 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 236 页/共 731 页</h1>
    <div class="content">　　年知县章之瑶教谕李嶫瑞重修
　　太仓州
　　太仓州儒学在州治西南明正统间廵抚侍郎周忱即水军都万户府第始建卫学治十年置州知州李端即卫学改州学筑道山嘉靖九年知州陈璜建尊经阁十年制増啓圣祠建敬一亭贮六箴碑各县如之万歴间知州丁永祚陈腾凤相继修葺
　　国朝顺治十七年知州吕时兴重建尊经阁康熙二十三年学正李煜修　正殿三十九年知州茹之増修两庑及防门五十年训导曹培源重修雍正四年太仓州分设镇洋县以学正专理太仓州学事
　　崇圣祠　名宦祠　乡贤祠【各县学同】
　　镇洋县儒学与太仓州共学以太仓州训导理镇洋学事
　　崇明县儒学在县治濠外东南隅宋嘉熙间尝立书堂元始建州学至正间改迁明洪武初改为县学正统成化间制度渐备嘉靖二十九年筑平沙土城乃卜迁学三十年兵备道熊桴改迁于东街营建如初万歴六年知县何懋官又改迁于东南小教塲十六年筑长沙砖城知县李大经又迁学于县治东南天啓二年知县唐世涵始迁今地
　　国朝顺治十五年知县陈慎修葺康熙三年总镇张大治知县龚榜増修雍正五年知县张文英重建文昌阁
　　嘉定县儒学在县治南宋嘉定十二年知县高衍孙建元元贞二年陞州学明洪武二年复为县学天顺四年知县龙晋大修殿庑筑土山于学南名曰应奎成化间知县洪冕白思明吴哲刘翔相继修治嘉靖十六年知县李资坤増修万歴十八年知县熊宻夷土山之十七濬为潭名曰汇龙
　　国朝顺治十二年知县刘徳教谕王彬修建祠阁堂
　　廨康熙六年知县金敏修
　　圣殿重建两庑二十二年知县闻在上増修雍正四年嘉定县分置寳山县以教谕专理嘉定学事寳山县儒学与嘉定共学以嘉定训导理寳山学事
　　海州
　　海州儒学在州治西唐贞观四年创建元皇庆二年知州魏荣重建元末燬明洪武二年知州陈徳辅重建治初知州赵廷珪大修后知州赵儒重修嘉靖十年制増啓圣祠建敬一亭贮六箴碑各县如之三十一年知州钟岳改建岁久渐圮
　　国朝康熙十四年学正武威逺重修
　　圣殿十八年训导倪田玉重修櫺星门二十一年学正吴植重修两庑
　　崇圣祠　名宦祠　乡贤祠【各县学同】
　　赣榆县儒学旧在县治东元燬于兵明洪武四年县丞莫从敬迁于县治东南正统三年知县郭文中重修成化十四年知县王举重修嘉靖二十五年扬州推官符允中海州知州钟岳捐赀修葺万歴间知县樊兆程徐应元相继増修明季燬于兵
　　国朝顺治八年知县穆尔谟教谕刘思问重建十三年邑人董宗鼎重建门庑康熙七年圮训导章宪捐募修建十一年知县俞廷瑞训导章宪捐募复修两庑
　　沐阳县儒学在县治南洪武三年知县冯益创建正徳间燬知县易瓒重作庙庑桥门庖库堂斋号舎皆备嘉靖四年知县蒋赐迁于县治东万歴三十三年教谕萧鸣盛复迁城南故址
　　国朝顺治十年知县王国泰増设奎星楼康熙三年知县梁文焕増修七年学圮十二年知县张竒抱重加修理【附】胡简敬重修儒学记【吾沐宻尔东省泗水峄山之间循车辙马迹而览其盛者往返祗旬日耳去圣人之居若此之近瞻其宫阙之巍峩礼乐之隆备车服俎豆之矞煌宜有所观感而兴起是以吾沐学制虽经迁改仍复故基考前者之经营其规橅结构亦差堪与邹鲁相望也自康熙七年地震学宫惟圣殿仅存其他堂庑羣祠以及数仞之墙皆荡为飞尘碎砾致殿阶之下杂园蔬而溷刍牧无复有籓篱之隔多士朔望揖父母师长之侧不过露立须防循故事而散春秋奉祀亦无所谓丽牲之石省濯之房寥寥笾爵数器以一篑出纳之及行乡饮酒礼主宾僎介草率拱揖于覆茆架木之下如此者已多歴年所三韩张侯以癸丑春莅任首谒先师庙乃慨然集师儒多士谋之谓是一邑首善地奈何听其荒落至此愿捐俸以为之先都人士其多方赞成之于是鸠工庀材经营伊始即为久逺之谋亦似有神马思车周廻于泗水峄山之间审其差等而着为心画者既成功爰集乡之博士弟子进而告之曰侯之为此岂特为崇庙貌侑神飨哉深望肄业有地以圣人所求乎已者求之多士尔侯且月给薪廪丰酒膳拟闱中题以校士躬为品题即士子之工制业取科名又未尝不于侯是赖侯作人之功其可忘诸侯三韩人名竒抱号藏锦由贡士初任沐阳县知县】
　　通州
　　通州儒学在州治东宋太平兴国五年知州曽环始建于城东一里许干兴元年知州王随迁学于东门内大观间燬于兵绍兴间判官方云翼复建于旧址淳熙间又燬咸淳中知州冯弼重建元至正间将军张纲建
　　大成殿明洪武三年知州熊春増修正统九年郡人佥事陈敏千户陈瑄重修成化治间歴加修葺嘉靖十年制増啓圣祠建敬一亭贮六箴碑各县如之三十二年廵盐御史黄国用命知州游天庭重建尊经阁
　　国朝顺治二年知州唐虞泰重修康熙二年知州毕际有重修泮宫坊九年知州王廷机増修雍正二年知州白映棠重修五年知州李世乔捐修明伦堂旧有海门县明嘉靖二十四年知县江执创建儒学于县治东今为海湖所齧城圮裁县归通州改为海门乡学省
　　崇圣祠　名宦祠　乡贤祠【各县学同】
　　泰兴县儒学在县治东宋绍兴间建元季燬于兵明洪武二年知县李秉直重建后渐増修正徳间知县郑浙鼎新之嘉靖后知县朱箎许希孟朱南雍高桂陈继畴相继修葺拓泮池増櫺星门石柱二曰江汉秋阳凿大池曰鲲化池甃以石崇祯间导河入泮前鲲化池
　　国朝康熙十二年邑人御史李振宜捐修二十五年教谕荆子迈濬池曰绀寒池筑台山上曰光霁台如臯县儒学旧在县治东北南唐保大十年建宋绍兴初迁于县治西南元末兵燬明洪武三年知县谢得珉创建嘉靖十九年知县黎尧勲移建县治东南万歴后圮于风潮知县郑人逵修造始筑宫墙易土以砖后知县陈焕张星李廷材熊奋渭李衷纯相继修葺
　　国朝顺治十四年知县崔凤宾重修康熙十年知县赵化重修贡生苏世威董其役雍正十年知县彭履仁教谕丁逺训导庆翽重修











　　江南通志卷八十八
<史部,地理类,都会郡县之属,江南通志>
　　钦定四库全书
　　江南通志卷八十九
　　学校志
　　学宫【三】
　　安庆府
　　安庆府儒学旧在正观门外元末燬于兵明洪武初知府赵好徳即山谷书院创建在府治之东正统中巡抚周忱知府王璜重建庙庑桥门堂斋号舍射圃咸备成化中知府陈云鹗撤学前药局为櫺星门知府王璠继作泮池石梁规制大备后知府徐杰陶煦张文锦相继修治嘉靖十年诏增启圣祠及敬一亭贮六箴碑各县如之明末城溃旧制仅存十之四
　　国朝顺治八年操抚李日芃知府王廷宾李自贞相继增修康熙十一年巡抚靳辅捐俸倡修知府姚琅敎授庄名弼各捐俸重建殿庑桥门泮宫昭代文明坊悉复旧规【附】靳辅记【自四代之学兴而辟雍之典盛尊三老五更则圜桥而观听者以亿万计増庠序学舍则云集而升臯比者至八千士猗欤盛哉然辟雍而外厥有泮宫其在诗曰思乐泮水薄采其芹葢储栋梁而育英才歴代莫与易焉越我】
　　【大清龙兴五十八年以来扩清海内雅意右文今皇上御极之八载化洽政治逺人来庭爰咨宗伯以举临雍之典征衍圣于阙里阐乾元于司成于是负笈担簦观光而戾止者薄海内外佥曰乃圣乃神乃武乃文将六五帝而四三王亦何有于汉唐以古作人之典诚莫有盛于斯者也予于辛亥秋恭承】
　　【简命来抚兹土下车之次循旧典以谒先师顾瞻庙貌有圮其容爰仰榱题亦陨其奥询之郡守与学博则曰兹学创于洪武之纪扩大于正统之年自兹以后年逺寖弛周文襄而后葢未能复临观之义云予曰人存政举宫墙之事曷可缓乎予因首倡其义而姚守则力肩其事于是庀材鸠工先以僚属之捐俸继以绅士之赴义经营于壬子之冬落成于癸丑之秋凡为殿为堂为防为门为阁为廨为墉者必坚必致莫不焕然一新继自今春秋养老饮射读法于其中者贤有司之事也考钟伐鼓横经论道于其中者严师长之职也歌诗习礼则古昔称先王周旋揖让于其中者羣弟子之业也夫道之在人犹水之在地无地而不有水则无人而不具道凡尔多士既入是礼门由是义路当念人既具道而身又在名教之中即当以天地万物为已任以君亲师友严立身大而敦伦明道致君泽民精而穷理尽性格致诚正高而立德立言立功以乘不朽圹而仰观俯察叅赞以隆守待则达而在上为龚黄为卓鲁为燕许事功亦本之道德微而在下或著书立説或绍先开后或辅经翼传文】
　　【藻亦本之性功古人云通三才曰儒敷五教在寛是所望于师儒者惟曰既勤垣墉惟其涂塈茨既勤朴斵惟其涂丹艧将学于斯诵于斯下学而上达亦于此泮宫而始基之矣若曰徒勤帖括以为羔鴈之助博一第以为身家之谋则攻其末而弃其本精之漓者物必窳诸士其当戒之哉姚郡守复进而请曰学宫成不可以无记也遂援笔而记其事以告来兹是役也赞其议者方伯徐国相观察使佟国贞董其成者郡守姚琅协其谋者郡丞胡靖懐令段鼎臣身其劳者学博庄名弼例得并书至洪武初知府赵好徳创建以后及顺治间知府李士桢重修以前其为修为建者官不一其人人不一其事咸有功于圣贤不可谖也则又令掌故者纪其人纪其事于碑阴】十二年改建启圣祠于明伦堂后二十一年巡抚徐国相率知府刘橒敎授郝毓防训导汪良相修治五十八年知府张楷重修启圣祠明伦堂六十年又重修
　　大成殿及两庑防门雍正七年知府徐士林敎授恽宗洵重修十一年巡抚徐本以旧　崇圣祠在明伦堂后规制未协改建　崇圣祠于前移明伦堂于后又重修
　　大成殿增建敬仪亭于防门外左侧添易笾豆铜钟石磬如式【附】徐本记【天下郡邑皆有学学必有庙以祀先圣先师并追崇其所自出礼莫大焉我皇上中和建极圣敬日跻缉熙光明昭格上下而尤加意黉序御极之初亲诣太学追封先师五代叙列配享诸贤以为天下万世矜式士之游于学门者自党庠术序而下琴瑟钟鼓之声登降揖让之礼耳濡目染贤才美质知学者足以开其心顽钝之民亦习闻礼义知伦秩所由序矣余于壬子秋承】
　　【命抚镇安徽诸郡县至之日谒文庙退坐明伦堂诸生升阶揖拜讲习如礼慨然以是为风化之所自起而循视廊庑风雨薄蚀崇圣一祠居明伦堂之后规制未协夫圣人之道莫大于定名分而别等威故尊卑上下有分宫室宗庙衣服车旗有制所以立隆为极而古今莫之能损益也罗防章曰吾圣人之道高明广大固非言语所能形容然而精粗初无二致为学者必明乎此然后谓之知学为政者必通乎此然后为之知政一门之建一屏之设形气之粗而至精之理焉往而不在乎又况闗乎规制之大者乎攷崇圣之建祠自宋大中祥符间以顔曾恩孟配享堂上顔路曽晳伯鱼从祀两庑以为抑父崇子欲别设一室祀启圣而以三子配迨明洪武中宋濓解缙始复起其説而后程谢诸臣相继阐明之至正统时裴侃条奏文庙位次谓启圣已创殿于大成殿西而顔曽思孟父皆追封公迁配启圣殿嘉靖九年大学士张璁请于大成殿后另立一堂是崇圣一祠始居殿西而改立殿后全彜伦而妥圣灵人道之极也明伦堂为师生请习之所宜列崇圣殿后余于癸丑春坞工庀材后者前之前者后之丹楹刻桷轮奂一新凡带楯负戺之所视履攸宜至夏之季五阅月而工始竣为率师生观其落成高明整饬仪矩森严岂直为观美而已哉诗曰蔼蔼王多吉士媚于天子蔼蔼王多吉人媢于庻人余愿吾士民之仰观为式者由是明诸心修诸身行于父子兄弟夫妇朋友之间而达于君臣上下人民事物之际各尽其分赞皇猷而襄至治以应重熙累洽之风于此葢有厚望焉乃镌石而为之记】
　　崇圣祠　名宦祠　乡贤祠【各县学同】
　　怀宁县儒学旧在正观门内依仁坊元末燬于兵明洪武初知县阎节徙建于忠节坊有学无庙正统间敎谕周子葛始建
　　文庙正德六年提学御史黄如金易天宁寺地改建即今址万厯间庙灾知县刘拱辰重建后学地为民居所侵天启间推官常自裕清还旧基大加创建明末燬
　　国朝顺治三年知县贾壮重建十三年知府李士贞知县周霖次第修治十八年敎谕成梁建大观阁于东偏康熙七年知县马刚敎谕王云龙重建
　　文庙及明伦堂二十年敎谕杨渭英捐建讲学堂提学田雯额曰经义堂问竒亭五十年巡抚李成龙知府张楷重修雍正七年敎谕谢有煇添设两庑从祀　先贤　先儒神位并首创祭器八年复同训导文楫知县詹宜伦谋办乐器九年知府徐士林知县李元祥捐置如制并置经书律例立印册存学
　　桐城县儒学旧在桐溪桥东宋元祐初知县温子谦武子春相继建立后燬于兵明洪武初知县翟那海迁于县治东南佑文坊后知县孔希善严颐陈勉相继修葺
　　国朝顺治十二年知县石朗敎谕沙衍中训导解诜重修康熙八年仪门櫺星门圮知县胡必选捐俸建造二十二年知县王凝命敎谕王立极训导邱五典重修明伦堂建存存堂雍正七年知县倪大成率邑绅士捐修
　　正殿及堂庑
　　潜山县儒学在县治东明洪武初知县张仁创建成化间知县袁庆祥修之嘉靖后知县高廷绅邹守王玉汝先后修葺明季燬于兵
　　国朝顺治十年知县郑遹元敎谕潘煜如李思伯重修十六年训导萧汝荣建造啓圣祠康熙九年知县周克友建明伦堂十五年重修　正殿十六年敎谕程式琦训导王仁灏捐修仪门櫺星门十九年知县刘芳辉建义学于明伦堂后五十八年知府张楷知县段舒捐修
　　圣殿濬泮池建德侔天地道冠古今二坊左建奎星楼右建文明楼雍正八年重修
　　太湖县儒学在县治西明洪武初知县章通建治后知县李承勋同知林有禄知府李逊知县罗汝芳相继修治明末燬于兵
　　国朝顺治六年知县李世洽建明伦堂知县王廷举邹应锡相继加修康熙十一年知县王崇曾训导叶惺心建奎星楼十六年知县方人龙改建两庑及櫺星门四十五年敎谕钱源肇重修五十年建尊经阁讲堂雍正八年知县李蕡敎谕程有则重修
　　崇圣祠
　　宿松县儒学在县治东南元县尹戴昌建明正统间知县谢骥重建嗣后知县孙衍顔敏施溥推官王孙昌知县杨之屏相继修葺
　　国朝顺治三年知县孟瑄重修十一年知县孙继文重修康熙二年后知县王民皥朱维高朱卷先后加修雍正八年知县刘泰重修
　　望江县儒学在县治北宋季学随县迁江口元至正间复故址【附】陈天民讲堂记【王化自北而南修文学以风天下崇儒雅以倡士气复徭役置学官帝王之道光演于明时声敎之塈流闻于四海由是郡邑敎化之宫与昔比隆矣雷川县故有学烬于兵火假宫芗江元天开辟诸贤纲维斯道前尹张公鲁瞻以先圣遗像岿然独存于烈焰之余深叹其异遂载以归后元公荣爰即旧址起立黉舍行释奠礼至元辛巳正室成大德丙午始建东西庑及门众士经营垒葺寖还旧观百尔器具以次咸兴独讲堂则有所未暇焉皇庆二年春天民承乏来兹使图撤旧而新之爰咨爰度鸠材徴工卜日鼎构土木之费浩繁学租之入用度不足尽供前序方开宗赞议以补其不逮协力以助其不给用防厥成羣儒之功为多学介县治北大江横其南雷江直其东昔传沙塞雷江口状元从此有县佳识语也至是一夕沙洲忽生兴贤之明诏正颁开先之符肇见文明之运适当为多士贺也先是田租嵗入名存实亡于是始理疆亩覈欺弊邑贤大夫压福达势刘荣祖薄正索罗崇风化正公议奸欺负之徒莫逃于明鉴工既讫则学宫之制备学田之疆域复邑贤大夫俾记其事且刻田之疆域于碑阴庶几来者有稽贤宰之美亦借以传遂为铭曰孔圣之道百王所宗国都郡邑孰非王宫圣道弥光大成益封春日李化雨文风雷江之旁翼翼宫墙有相之道岿然灵光藏修有地讲读有堂多士游歌济济洋洋栋宇恢恢逺矣成规谁欤来者尚其葺之】元末燬于兵明洪武间知县徐焕重建宣德治间敎谕陈遴张夔先后増扩嘉靖初同知魏文象知县余綋更造堂斋后知县朱轼孙琦杨廷荐等复葺之
　　国朝顺治六年知县王世寅重建明伦堂及两庑櫺星门十四年知县王泽隆敎谕姚见龙更建堂祠康熙元年敎谕谈志建观德亭修文昌阁九年训导方至朴复加修葺二十一年知县伊巘重修明伦堂雍正四年敎谕陆焕重修　正殿
　　徽州府
　　徽州府儒学唐及宋初皆在城东北隅太平兴国三年知州事苏德祥迁罗城东门内乌聊山上嘉祐四年迁于南门内熙宁中复迁乌聊山绍圣二年复迁于故址绍兴间知州汪藻増建左庙右学德祐间兵废元至元十五年复建后燬明洪武初重建堂斋庙庑桥门射圃悉备正统八年御史徐郁命同知徐亨増新之知府孙遇毕其役成化间提学御史陈选娄谦先后檄府修建【附】庄防记【徽州府学故不治莲塘娄先生以御史奉命提学南畿至则叹曰此吾朱夫子之乡也而是学乃不治哉于是郡之守贰莫不鼓无振作庀材鸠工以后为戒而奔走执役之人亦皆晨夜展力不以倦告不数月而徽学大治且为南畿诸学之冠定山庄防谂于众曰莲塘之所以汲汲是学者岂止于徽哉将以汲汲于天下之学也夫以朱子之乡止于徽则天下之学所当治者皆古圣贤之地而必孔子之鲁孟子之邹濂溪之舂陵二程之河南以及夫是徽而已天下无古圣贤者其学皆不治也而可哉葢曰有孔子则尧舜禹汤文武之道益大有朱子则濓溪二程之道益明是孔子朱子者天下斯文之主古今学者之师而曰朱子之乡则乡之人学圣贤者庻几可以不出其乡而不至以为东家某矣夫乡之人去其国千里见故乡之人则必谈笑而喜其不然者必非故乡之人也居稠人广坐之中有谈圣贤人者其乡之人必曰此岂尔所知哉吾知其详吾里相近而居相接也至于学也独无然乎此徽人所以必学朱子吾莲塘之意也虽然朱子亦岂可以防学哉朱子一也有古之朱子吾之朱子莲塘之所以告徽人者古之朱子乎抑吾之朱子乎古之朱子圣贤之影响纸上之成迹而吾之朱子无他吾心之本体吾之朱子也吾心之神明吾之朱子也居吾敬以立其本穷吾理以致其知精以察之一以守之则吾之所以叅天地者此吾之所以继往圣而立人极者亦此所谓朱子者在我而不在古朱子之后又一朱子矣莲塘不弃予每与论学况夫徽之豪杰出圣贤之乡者哉或曰学朱子而不学孔子何也曰以徽人言故谓之朱子朱子学孔子者学朱子乃所以学孔子也孔子者自然之朱子朱子者勉然之孔子学朱子者将止于朱子哉】治间知府彭泽增创号舎嘉靖十年制増启圣祠并建敬一亭贮六箴碑各县如之
　　国朝康熙三年知府蔺一元敎谕张霖重修并建尊经阁师儒等舎九年知府曹鼎望修防门十二年知府张登举徽宁道王绪祖重修
　　圣殿五十四年邑人项宪捐赀重建明伦堂两庑及仪门子项絪毕其役雍正三年学宫前东南邹鲁石坊燬于暴风絪子道晖又捐赀重建十年敎授储郁文重修　崇圣祠乡贤祠及櫺星门各处栅阑邑人徐景京徐璟庆重建名宦祠十一年项道晖又重修　正殿尊经阁文公祠及内外墙垣甬道
　　崇圣祠　名宦祠　乡贤祠【各县学同】
　　歙县儒学在县治东宋淳祐间知府谢堂始建元初戍兵撤燬敎谕吕泰初等相继兴复至大三年县尹宋节葺之明初知县张齐因故址重建正统间知县高年又撤新之规制已具而前逼民居景泰间敎谕罗镃复购地而广之成化间知府周正复加修建嘉靖末知县谢廷杰戴东旻叶高标踵修
　　国朝顺治四年知县宋希肃重修康熙三年署县事府同知聂炜知县吕应瑞重建明伦堂十一年
　　圣殿圮徽宁道吕正音知府曹鼎望知县孙继佳敎谕吉天助重建雍正十年敎谕钱澂募修邑人徐景京徐璟庆捐修
　　文庙及两庑明伦堂
　　休宁县儒学在县治南宋初在县东绍兴六年县尉陈之茂迁于南门外之左即今地元至元大德间增修至正间燬明洪武间重建庙学成化六年同知黄用宣扩普满寺地起明伦堂将大兴学舍而巡按费臻仍以地归寺后提学戴珊又以寺地归学治十一年都御史彭礼命知县李华复购寺地以扩其基歴正嘉　规制大备
　　国朝顺治八年知县翁人龙康熙二年知县傅维楧修十七年敎谕张问达训导孙应嗣加葺后知县廖腾煃张韬重修雍正九年邑人黄治安捐修
　　正殿
　　婺源县儒学宋庆厯间创建于县东【附】洪迈记【江南俗本嚚于讼歙浪受其名婺源人重不幸至席鼎汤最沸之目县人翰林汪公藻吏部朱公松文章行谊表表独立不忍视乡曲防恶声顾而之他乡纷闵闵焉诸生时相与言学宫在西边九十五年寖入于壊地势黯昩青衿不能羣居阴阳家流杂指山乡背为不韪当徙而趋新士大夫滋益多謡谤宜革是时乾道嵗戊子今彭君烜曰嘻吾责也将安所易置乎曰吉莫如城东驿君曰是在部使者非吾实颛盍请诸请之而俞且致五十万钱侑费倾城大喜儒生王允恭李知已并捐其旁便近地倡出钱粟诸公喜趋之即其冬庙殿及藏书阁成就矣会郡守好恶异疑县特以计科敛民书掲邀愬章至换他健吏耳日钩讦亡一词始搏颊愧悔听绪成之然首议者倦矣谢工遣徒仆木撤瓦丞尉亦惩艾噤不敢复发口独殿阁栖棘篱中不敢毁望之愀然又三年后令洪君邦直至瞿然悼前故曰二千石惟不兴学县令揽众谋而自办之靳尼其成安敢此即出郡钱六十万使讫役既萎而苏既偻而伸民又益喜勇劝视曩时加倍有顷百室之宫成靓深广盱不啬于素过者心开目明无间处者于是隽秀士滕生恪以降百有一人介令为容遣信千八百里走赣川合词告鄱阳洪迈曰愿有以记予乡壤与斯邑接令君又宗盟长其何辞今之学非古之垫也庠序之制既以糟粕仅存至于主敬以直内立义以方外致知格物之本穷理尽性之要正心诚意之传绵绵延延如线不絶曽子且死不忍一箦之姑息举扶而易之季路临大难正冠结缨之暇如在洙泗工尹商阳手弓而杀人掩目止御不忘有礼死生之变争战之急亦大矣而归趣如此况乎从容进退洒埽寝食之间哉少成若天性习惯如自然古之人欤其天资高明后世虽不可跂及向非辅之以学问士必不能不敎民而驱使战是谓弃民不素养士而空其必然斯谓弃士宜国家拳拳致力立学徧海内临之官师而不容释也呜呼事难兴而易败今夫是役有邑子开先部使者畀其地县大夫憗为之而职敎化者顾歴四年阅两令始克溃于成故予诘曲登载验其至难后之君子朝夕游于斯尚思先王之所以敎古人所以行朝廷所以留意祭酒之所以急刋其春华以既秋实穷高极深暴白成就使逺近称颂曰婺源又有人若是乃答令君本意科第余事尔】熙宁中知县刘定迁县西即今地后屡迁屡复【附】朱子藏书阁记【道之在天下其实原于天命之性而行于君臣父子兄弟夫妇朋友之间其文则出于圣人之手而在于易诗书礼乐春秋孔孟氏之籍本末相须人言相发皆不可以一旦而废焉者也葢天理民自然之物则其大伦大法之所在固有不依文字而立者然古之圣人欲明是道于天下而垂之万世则其精防曲折之理非托于文字亦不能以自传也故自伏羲神农列圣继作至于孔子之身然后所以世立敎之具灿然大备天下后世之人自非生知之圣则必由是以穷其理然后知有所至而力行以终之固未有饱食安坐无所猷为而忽然知之兀然得之者也故傅説之告高宗曰学于古训乃有获而孔子之敎人亦曰好古敏以求之是则君子所以为学致道之方其亦可知也已然自秦汉以来士之所求乎书者类以记诵剽掠为功而不及乎穷理修身之要其过之者则遂絶学捐书相与驰骛乎荒虚浮诞之域葢二者之域不同而于古人之意则胥失之矣呜呼道之所以不明不行其不以此与婺源学宫讲堂之上有屋焉榜曰藏书而未有以藏莆田林侯虙知县事始出其所寳太常神笔石经若干卷以填之而又益广市书凡千四百余卷列庋其上俾肄业者得以讲敎而诵习马熹故邑人而客于闽兹以事归而拜于其学则林侯已去而仕于朝矣学者犹指其书以相语感叹久之一旦遂相率而踵门谓熹盍记其事且曰比年以来乡人子弟愿学者众而病未知所以学也子诚未忘先人之国独不能因是而一言以晓之哉熹起对曰必欲记贤大夫之绩以诏后学垂方来则有邑之先生君子在熹无所辱命顾父兄子弟之言又熹之所不忍辞者其敢不敬而诺诸于是窃记所闻如此以告乡人之愿学者使知读书求道之不可已而尽心焉以善其身齐其家而及于乡达之天下传之后世且以信林侯之德于无穷也是为记云】元末兵燬明洪武初知州白谦因故址重建天顺成化间知县张瑄韩俨相继修缮治间凡再修而火知县乔恕聂瑄先后建造嘉靖初又燬知县曹忭拓地重建万厯间知县赵昌期建尊经阁
　　国朝顺治九年知县马元训导金注修葺十一年知县张美敎谕翟皓重修十五年府训导吴焕然增修康熙二十六年知县张廷元重修　正殿三十一年署县事蒋灿重修明伦堂五十七年知县窦祖禹重修　大成殿
　　祁门县儒学旧在县治南宋端拱中知县张式始建元移治西南即今地至正时燬于兵明洪武初知县钟友谅因故址重建永乐七年大水圮宫垣知县路逵修葺成化治间再燬再修正德中巡按邝约拓地而大之嘉靖至天启歴有修举
　　国朝顺治十五年知县陈法敎谕张季琪重修康熙十二年知县何缙训导周祚光重修十九年敎谕吴人龙加葺
　　黟县儒学在县治后宋初在县南元因之后燬于兵明屡加修建以地形洿下辄壊正德九年巡按御史吴钺度县西北高爽地属知府熊桂徙建之歴年増葺
　　国朝康熙九年知县杜重修十年知县蔺佳选重修三十年知县曹贞吉修　正殿及明伦堂雍正八年敎谕林焘训导丁煃修两庑
　　绩溪县儒学宋在县治东元初废为军营乃迁于县治西即今地明洪武五年知县蔡美增建明伦堂两庑櫺星门射圃悉备正统十三年知府孙遇以学基狭隘购地增修成化间同知黄用宣改建明伦堂正德间知府熊桂敎谕敖越更新之嘉靖三十九年知县林应雷重构浴沂亭
　　国朝顺治八年知县郭世维修十五年知县李之韡重修康熙十年知县刘滋加葺雍正八年敎谕汤显忠重修　大成殿及明伦堂
　　宁国府
　　宁国府儒学在府治东南旧在府治东宋崇宁间知府李彦卿移于城内建炎三年仍复旧址绍兴十年知府汪伯彦更徙而东面文脊峯淳熙嘉定间歴加修葺元总管陈大中改建后燬于兵明洪武初知府黄荣祖徙建今地正统中知府袁旭撤而新之明伦堂东西分列四斋庙庑桥门诸制悉备复造学门于庙东御书楼于堂北嘉靖十年制増启圣祠并建敬一亭贮六箴碑各县如之万厯后知府陈俊李国观萧良誉金励相继修葺崇祯时知府黄梦松重建明伦堂知府周光夏重建
　　大成殿
　　国朝顺治六年知府管起鳯重修康熙九年知府庄泰大加修葺十九年知府王国柱又捐俸修理敎授徐冯训导姚士重董其事
　　崇圣祠　名宦祠　乡贤祠【各县学同】
　　宣城县儒学在府治西南旧在城东南明洪武间知县王文质徙建泰和门内后知县邢知逺又改建县治西宣德间知县萧吉重修正统七年知府袁旭迁建今地嘉靖二十六年知县萧纶重建
　　国朝顺治间知县陈正中王同春相继修葺康熙十二年庙圮十六年知府庄泰知县李文敏敎谕徐化民募修　正殿其工未竟二十一年知县袁朝选敎谕陆志遇训导钱邦达各捐俸助成之南陵县儒学在县治东即崇敎寺旧址初在县治南宋绍兴间迁县东南元季燬明洪武四年知县甘润敎谕刘子潜重建嘉靖四十年改移县东未及修葺四十四年知府罗汝芳知县郜永春终其事万厯四年知县林鸣盛复加修葺增建尊经阁及号舍十一年知县沈尧中移
</div>
    <div class="pagination">
<a href="江南通志_page235.html">上一页</a><span>...</span><a href="江南通志_page231.html">231</a><a href="江南通志_page232.html">232</a><a href="江南通志_page233.html">233</a><a href="江南通志_page234.html">234</a><a href="江南通志_page235.html">235</a><span class="current-page">236</span><a href="江南通志_page237.html">237</a><a href="江南通志_page238.html">238</a><a href="江南通志_page239.html">239</a><a href="江南通志_page240.html">240</a><a href="江南通志_page241.html">241</a><span>...</span><a href="江南通志_page237.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
