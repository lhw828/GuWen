<!DOCTYPE html>
<html>
 <head>
  <meta charset="utf-8"/>
  <title>
   宁国府志 - 第 456 页/共 477 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宁国府志 - 第 456 页/共 477 页
  </h1>
  <div class="content">
   孙经字阿麟，与弟纬生同乳，并补诸生。经近狷，纬近狂。同师陈履祥，交砥学问。纬得鬲疾，经昼夜调护，至不忍食。纬卒，益感愤自力，见人辄慷慨劝勉，至流涕。纬字季昭，母病股疗救，吁天请代。母卒，庐墓三载，服除就讲四方。自悔簿学，目夜皇皇，久之豁然以解。时多言“无善之善是为至善”，纬力辨之，以为此告子之学，与孔孟相径庭。经有《语录》四卷，纬《庐中言》三卷。子于王，见《文苑》。《乾隆府志》
王念祖字台文，水阳人。性方正，人无少长见之必敛容。从陈履祥问学，多所讲明。家贫授徒，啸歌自得，学者皆有矩。以布衣终，年八十，手注《周易》不辍。同上按：《康熙志》作王念祖，《乾隆志》作孙念祖，附《孙经传》。今据水阳河西《王氏宗谱》仍作王念祖，以订其误。
沈寿民字眉生，宣城人，宠曾孙。博通经史，善古文。崇祯末，巡抚张国维以贤良方正荐征，赴阙下即抗疏劾大司马杨嗣昌夺情误国，总督熊文灿不能制敌。不报，拂衣归，讲学麻姑山麓，从游者数百人。后党祸作，避地兰溪、溧阳。相国陈名夏以书招之，不应。足迹不履城市者三十年。已而属疾，谕门人刘尧枝、施闰章等曰：“以此心还天地，以此身还父母，以此学还孔孟。”语毕而卒。《江南通志》《大清一统志》、《乾隆府志》同按：沈徵君《明史》有传，《省志》、《府志》俱载入国朝。今从《大清一统志》仍列前明，庶与正史相合。

〔国朝〕梅文鼎字定九，宣城人，岁贡生。以孙成贵，累赠光禄大夫，都察院左都御史。博雅善属文，尤耽精历算，兼通中西之学。自制揆日测算诸器，皆独出新意。所著历算八十八种，皆发前人所未发。李文贞光地以文鼎所著《历学疑问》三卷进呈圣祖，奖许召见德州，舟次者三。因年老放归田里，赐御书“绩学参微”四大字。诏光地曰：“此学鲜知者，当世仅见也。”文鼎生平留心经济，不为无用之学，孜孜好善，老而弥笃。卒年八十九。《大清一统志》《乾隆府志》同
施闰章字尚白，号愚山，生九龄而孤，字于叔父誉。弱善病，然好学日孜孜。博览经史诸子百家书，强记殆遍。受业沈徵君寿民，为其高弟。顺治丙戌举于乡，己丑成进士，授刑部主事，历员外郎。生平工诗赋古文词，公余退食，同曹唱和，每一诗脱稿，辄传播都门，时有“南施北宋”之目，施即闰章，宋谓琬也。督学山左，率诸生论道讲学，邹鲁之风蔚然振起。转湖西道参议，适袁袁，指江西袁州。临岁，凶瘠多盗，前政治以猛击，盗转剧。闰章至，拊循有方，境内帖然，称之为施佛子。寻以缺奉裁归，筑双溪草堂，与朋好吟咏为乐。时讲学于同仁会馆，四方知名士咸来问业，学者称愚山先生。康熙己未，以博学宏词征入翰林，官侍讲，纂修《明史》。辛酉主试河南，转侍读。癸亥卒于官。闰章性孝友，绍述理学，矜尚礼义。居恒事叔父如父，凡亲故贫乏，解推不倦。赴人难如己创，拯恤备至。尤好扶掖后进，虽寸长片技，不惜齿芬奖成。卒之日，士大夫闻者莫不垂涕。所著《双溪诗文全集》，织造栋亭曹公为剞劂行于世。子彦、彦恪，彦恪字孝虔，号逊岩，恩贡生。家居孝友，性慷慨仗义，工书能诗，著《粤游草》、《见闻录》、《家风述略续编》，藏于家。孙琛，字献可，庠生，亦能诗。《大清一统志》《乾隆府志》同
吴肃公字雨若，号晴岩，宗周裔也。从叔氏、徵君沈寿民学。谢去举子业，肃公亦深村键户，力穷圣学，以崇实用。凡异端邪说堪舆禄命之术，举不能惑。时姚江《传习录》充斥宇内，肃公辞而辟之，以明道为格物，即集义以为仁。著《正王论》，其大旨曰，传注者圣人之教之所寓以明也。阳明悉悟而异之，自谓得性，天之妙于语言声臭之表，契、虚无之，悟为易简直捷之宗，卒之言天愈渺，而见性益微，比释氏而弗惜也。洒洒千言，渑淄立判。从游者日众，立明诚会，约详全集。远近知者，率称晴岩先生。当事请见，谢弗纳。裒衣博带，望而知为有道之儒。治古文直逼《左》、《史》，诗不屑三唐以下。所著有《街南文集》。寿民避迹湖北抱疾，肃公侍汤药两月，易箦时，为师栉纵治发簪，群称义弟子云。同上
吴士品字孟修。少从东乡艾南英游，受《朱子全书》，遂悉其奥旨。性至孝，居父丧，服制仪节悉从家礼，苫块于地，朝夕哭奠。日一诣中庭，省母。母旋卒，亦如之，六年如一日。时学者方溺于静坐冥悟之说，士品作《阳明辨惑》以辟之，议论一本朱子。其荟萃经传，勾考异同，所撰述不下数十卷，皆州次部居。缕分纶合，每稿数易而后成。并手缮端详，不假副墨。寒冰酷，穷年。尤谨于礼教，凡吊于人，是日却酒肉，为挽章极劬劳，罔极之恩，俾人习之。以革僧忏，情词哀切，声调凄惋，里党化之。及卒，街南吴肃公志其墓。其书目详载籍中。同上
姜安节字勉中。父，莱阳人，明给事中。以直谏拜杖谪戍宣州，卒于吴。安节奉遗命扶榇葬敬亭，移家庐墓。又函父落齿还瘗莱阳。先垅仍自莱阳，迁母榇葬敬亭，人称纯孝。少颖异，颠沛中不废学，长益工诗古文。顾以累代忠贞，体父志不求仕进，杜门学道。初有契于姚江《传习录》，谓良知之说直截简易。既而闻袁公白得新安《程子上之传》，往见之，质辨天泉四语爽然若失，乃精思有悟，遂弃姚江之学，独以孟子为宗。以性善为主，仁义为要，深造自得，见诸躬行，凡所论撰一以圣贤为归。其有不合，虽世所诵法，悉抉摘详辨，不肯苟同。尤力排二氏，父执熊开元欲援之学佛，与辨析累日，开元亟叹服，目为孔孟嫡传，学者称兹山先生。著述甚富，见载籍志。同上

南陵县

〔明〕汪景字希道。少好读书，已而叹曰：“日记万言，徒增耳目障耳。”于是一意于文行交致之功，从湛若水游，邹守益、钱德洪咸以畏友目之。由孝廉司理嘉兴汝宁，执法不避豪右。甫考绩，即乞归。见一时学者多宗虚无之教，每言圣门之学，以实践为功，真知为贵，作《良知辨》，《读陆子集辨》等书，皆有功斯道云。《江南通志》《乾隆府志》同
何燮字赞元，都谏之从兄。笃学，工文章，年甫，偕父侨补诸生。父知燮能继志，遂专意属燮，燮益自励。负笈从归震川太仆之门，学成始归。已而，闻邹东廓、钱绪山两先生讲姚江良知之学于泾邑水西，率其徒往师之。学务实践，不作沦虚蹈空之习，生平耻事浮名。岁辛亥，学使黄公拔士贡京师，燮与焉，辞不受。丁巳，燮又当贡，燮曰：“有许檀者，吾勿让，许将终焉。”至己未燮始贡。自京师归，未数月卒。邑旧志称燮崇尚正学，殆不诬云。《乾隆府志》

泾县

〔元〕左继樗字芳远。年十三能赋诗，既长，博学明经。任安庆路教授，性朴茂而接物和平。读康节《击壤集》，叹曰：“人不见此书，则心不通大”。升钱塘令，固辞不获，赴官旬日，竟移疾归。筑精舍曰“隐斋”，终日危坐，手《大易性理》诸编，与友推究性命之学，焰然自下。尝语其子曰：“颜子乐圣人之道，何道?孟子养浩然之气，何气也?”学者多称述之。《乾隆府志》

〔明〕左辅字弼之。弘治丙辰进士，授浮梁知县。时景德镇窑厂中使大扰，镇民相构为乱。辅开谕祸福，始解散。又请撤厂使，忤中贵，调景陵，迁瑞州府同知。又忤瑾党，谪南安教授，再谪南城训导，日与诸生讲论不辍。瑾诛，起知宁州。谢病归寓沙园，以著述有得。辅恬淡端悫，读书探究性理。著《周易本义附说》、《太极后图》、《南庠日讲》等集。同上
张字士仪，号本静。幼颖异，五岁口授诸书义，即了了。常闻鸡声，亟呼母起，曰：“《小学》云，‘事父母，鸡初鸣，咸盥漱’，今鸡声鸣矣。”母笑曰：“汝才读书，便晓此耶!”八岁能属文，十岁遍治诸经，十三居父丧，哀痛执礼如成人。十七廪诸生，究心时务，慨然有经济志。观书独得大旨，不屑为章句之学，尤长于《易》，论辨精微，即田何无以过也。欧阳文庄公为南祭酒，讲学往从之，言下领悟。继从邹东廓、钱绪山、王龙溪诸公游，锐意研求。归筑室聚徒讲论，若悬河，动中肯綮，学者多兴起。事母董氏至孝，病则亲尝汤药，夜吁天请代。比卒，恸几绝。筑永思山房，守墓三载。敦睦宗党，著家规，账困乏，诱进中才。与朋友处必以名节道义相切。倡建水西精舍，多延名儒，岁主讲会，由是水西之学名天下。年三十二卒。祀乡贤。同上
查铎字子警。善属文，尤笃志于正学。嘉靖己酉乡举，报至，犹偕同志聚讲，抵暮而罢。乙丑成进士，授德安推官，清介不苛，能体民隐。诸生叶润为仇所中，亟直之。所部令有私图自润者，讽谕使省改，不以摘发自矜也。鞫狱明允，民就谳恐后。巡按御史论荐，以卓异征。道经新郑，铎故新郑相所举也，时家居将致书执政，铎坚却之。入为刑科右给事中，屡疏劝经筵，核边功、定营议、举人才，言皆切中。休暇，辄从海内名硕论学以为常。新郑起兼铨部，不相协，左迁山西参议，抚臣希新郑旨论致仕，意殊不屑也。新郑罢，补旧官，升广西兵备副使兼领驿传。三月移疾归，缮水西书院，倡明理学，折节引后进，不干郡邑。均田救荒，则力言于当事。台使者屡疏交荐，坚卧不起。其学独信文成致良知之说。年七十四疾作，兄秀往视，问曰：“心得毋动乎?”曰：“病吾身耳，吾心何病?”旦起索衣冠端坐，逾时遂暝。同上
翟台字思平。颖异博览，登嘉靖己未进士，授长沙推官。务先教化、明正学、行乡约、除强暴，革各属宿弊，理冤狱数千。升南驾部主事，编黄船、清芦课。未几，挂冠归，筑室考溪，率同志兴复水西书院，集四方学者，发明姚江之学。年七十余卒于家。著有《考溪集》、《水西答问》诸书。祀乡贤。同上
萧良干字以宁。甫入塾，闻范希文义田故事，即欲仿行，书片纸藏笥中。弱冠，慕王文成良知之学，时会同志讲究，多所自得。母病，衣不解带者累月。初授户部主事，榷税崇文河西，斥羡金，无所取。迁绍兴知府，修三江闸，筑海塘。复稽山书院，与士大夫讲学课业，士皆尸祝之。升贵州副使，历河南右参政，陕西左布政使，裁抑矿税，二不少假借，所部赖以安。历中外三十年，归里。周给子姓，割腴田二百余亩为义田，以竟初志。年七十余卒。同上
萧雍号慕渠，都御史彦之弟也。幼志圣学，每从诸先儒语录殚精寻绎，视荣利若委尘。登万历癸未进士，官工部主事，升员外郎中。虽壮岁升华，常有归田之志。出参议江西，转浙江副使提学，精心品鉴，不爽锱铢。尤敦文行，抑浮靡，士林称祭酒焉。致政归，久之荐起，再迁广东按察使，累疏乞休，盖所称素无宦情者矣。同上
徐榜号荐所，性刚行朴。万历壬午选贡，廷试第一。神宗御批：“天下文章当以徐榜为式。”午未联第，除工部主事，入迁至浙江右布政。宣猷布德，多著劳绩。平生志在濂洛，厌华丽，寡笑言。礼法所在，虽亲旧不假颜色。时聚集水西书院讲学，谓门弟子曰：“吾辈历宦，居乡微，独营私肥家之念不可有。即顾惜人情，阿徇上官亦不得入我胸次。”脱粟布衾，终身儒素。卒之日，廪无余积，橐无余资。乡人咸颂其以清白贻子孙。同上
赵仲全字文质。少补诸生，博综群籍，动遵矩。读宋儒诸书叹曰：“道在是矣，安事雕虫为?”遂引疾罢诸生业，隐居教授，乡邻严事之。伯子健，成进士。仲子伸，举于乡。以健仕封中奉大夫，布衣蔬食，治家内外肃然。年八十八卒。尝著《道学宗师录》五卷，由上古而下，若董贾濂洛诸儒及老庄申韩诸子，靡不考述其言行，为之折衷。又《语录》二卷，《诗铭文集》五卷，《易学洪范会极》十卷，《古本大学》、《朱陆辨》、《赵氏家乘》诸书，粹然一出于正学者，称为梅峰先生。同上
郑岱字维宗。年十四补邑诸生，闻会讲水西精舍，咸得发挥文成之旨，慕而学之。二十年无所入，偶有述许鲁斋言，虽处千百人场中，常知有己，欣然会心。久之忽自悟曰：“今而后知圣人之学心学也，四书六经一一皆有头绪矣。”由是又加精研，随得力于诸书。所著有《自言草》。岁贡入京卒，年五十三。知府西华金励雅重之，为请祀乡贤。同上

宁国县

〔明〕杨逊字子顺。质性高敏。同邑有余珊碧溪，尝从学于钱绪山、邹东廓，逊闻其言，慕之。初以习静操持为功，积苦二十年，后师事陈九龙。陈令其自识其心，逊一意内守，浃旬忻然自喜。见孔颜乐处受所著《九经翼》，久之觉性体自然，神智开畅，著就《正言》二卷。九龙见而序之，叹以为如凭足发也。九龙殁，逊倡教宁川，积诚以感人，士多蒸变，称怀凤先生。今六邑讲会，惟宁川独盛，皆推其功，尸祝不衰。同上

旌德县

〔明〕吕坚字定夫。隆庆选贡，判广信府，迁桂林府同知，七登荐牍。忤朝贵，左迁河南周藩长史。王严重之，中州贤士多从游其门。引疾归，年九十卒。坚历官循谨廉俭，私居必整衣冠严坐。师事李见罗，讲学与宣城施宏猷同志，至老不懈。郡守金励延至甚欢，数岁言不及私，金益叹重。详焦所撰《行状》。同上

太平县

〔明〕杜质字惟诚。少补诸生，从钱绪山、王龙溪游，多所指授。家贫，浩歌自如。邹颖泉视学东鲁，聘主讲席。时张江陵禁道学，质闻之曰：“彼禁者伪耳，吾自真也。”但易其名，为申明乡约讲勿辍，一以至诚相感发，满座改容。著《明儒经翼》行世。卒祀乡贤。同上
周可宗字子善。质性纯笃，总角时即谨守礼法，从伯父恭节奇之。随父赴任唐藩，风仪秀整，王欲尚以郡主，以有室坚辞。长入邑庠生，师王一贯授王心斋学，转授可宗，体认亲切，砥行甚力，门人日进。比卒，里中相率祠祀，并祀乡贤。同上
邵汝行字季躬。少孤，事母孝，侍疾不解衣。伯兄病疫，家人避之，汝行力为调护不离。生平以理学自任，五松、陵阳诸会，出资佐之，四方学者麇集。焦主新安会讲坛，汝行针芥投合。及归，道经仙源，复请开讲于周恭节祠，决疑送难，连数朝夕。次年，遂子朴元从学，朴元举戊午乡荐，以学行世其家。同上
周志乾字酿元。励志力行，尝言入圣贤学，须静悟为要。居恒默坐有所得，则欣然汲引来学，每遇人善，殷殷乐道，一切世味皆屏谢。尝倚授徒自赡，然辞多就，约取给供朝夕而止。晚年构数椽，题曰“止园”。理学自周子善，后邑中共推酿元云。同上
汪有源字惟清。少酷贫，废学。年十三，受业杜朱川，讲孝弟章辄喜，谓孝弟吾分内事。杜惊曰：“孺子便作身心语，真可讲学。”携赴五松书院，师祁门陈九龙，受《罗江集》有得，与宣城施宏猷联集，同人会有陈门曾、颜之目。居母丧，哀毁骨立。寻居维扬，起十州县大会，在金陵数主阳明祠。与焦澹园、周海门、邹南皋、杨复所、高景逸往复会讲其学，以复还本体为则，词色冲然，平易近人。来学者无贤愚皆嘉与之，人人以为坐春风中。晚岁于邑中纠归源会，力诱后进。又常居宣之云山，盖九龙传经台在焉，学者称昆一先生，年八十卒，葬九龙墓侧。同上
周万年字世德，恭节曾孙。补邑诸生，以绍先业明古学为务。居家孝友，事异母无闲言。请修学宫，建乡约，表节烈，有可裨教化者，悉振兴之。滇南陶水部珙应诏举贤良方正，万年辞勿就。后疾剧，凡闻疾者，与之言学自若，无一语他及。徵君沈寿民为之传，并祀乡贤。同上
胡泉字曰水。幼而失怙，事孀母以孝，处昆季以友恭，生平品行刚方，学问淹洽一时。邑之英俊咸出其门，即三吴诸名流，莫不想其丰采。所编刊如《松严集》，宏词伟论，卓卓不群。所纂《县志》，核而详；所修家乘，详而信。至《四书辨订》诸书，辟异说而阐正学，羽翼程朱，信有功于孔孟。同上
汪尚谦号敬斋。明廪膳生，裕经济，尚节义，以伊志颜学自期。尝手订《易经秘旨》一书，为四方名流所珍。崇祯辛巳，刑部主事项如皋以贤良方正荐，巡按御史刘熙祚又疏荐之，征辟者再。值寇氛盈路，不果行，因作歌曰：“悲生辰兮我躬不谷，悼时会兮忧心蹙蹙。赋流水以逃虚兮迹涧之迈轴，登高山以遗荣兮羡薇蕨之芳馥。”国初独居小楼，惟与宣城沈徵君寿民讲论心性之学。谦卒，寿民为作墓志铭。同上按：古今人物，儒林最难，故仍旧志不复增减。卷二十八·人物志孝行孝行
按：旧志《孝义》一门，特书六邑孝子旌表祠祀若干人，义则牵连得书耳。今易其标目统曰《孝行》，盖孝为百行之源，言孝可以该义。且大孝、中孝、小孝，道本无尽，量亦不同。苟其一行可称，亦可附名不朽。故于旧载原文绝不进退一人，亦不增减一字，新增姓氏，则详孝而略义云。

宣城县

〔宋〕许遂字伯通。早孤，事母尽孝。乡人励其子，辄曰：“汝独不惭许伯通乎?”补将作监主簿。遂子俞，字尧言，少失恃，父所嗜味远迩必致。随计侍都下，与其妇茹粗粝而奉馔颇珍，公卿多推俸佐之。登大中乙卯进士，授涔阳从事。父疾笃，躬任浣濯。居丧以礼闻。尝旅游琅山僧院，忽泣下。问之，曰：“念昔大人客此耳。”仕终大冶令。并祀孝子祠。
俞极字伯高。聚族千指，家法肃然，同居者累世。乾道中，郡以状闻，诏表门，并复其家。所居冈下，古木森蔚，亭馆雅丽，好礼喜宾客，士大夫多过之，有俞园之称。
汪政累世聚居数百口，诏加旌表，蠲其课调。

〔明〕凌余庆洪武癸酉，以匠役京师。闻母病剧，夜焚香吁天，股求疗。时禁严，不得辄归。白于官以闻，敕以所股付余庆妻兄杨添一持归，妻和糜进其母，寻愈。诏复役，旌其门，祀孝子祠。
梅应魁郡诸生，性至孝。父疾笃，应魁祷于神，愿捐己算益父。比卒，哀毁如礼。既葬，庐墓所，蔬食水饮，终三年始归。祀孝子祠。
贡珊字廷甫。家贫力学，博闻性孝友。母疾，和药尝粪。兄病疽，吮之。举正德辛未进士，知唐山县。抑豪强，核清河官地以还民，时以佛称之。入觐，卒于京。无以为殓，同年友怜而周之。唐山民奔走哭奠，争出车钱护丧归里，立祠祀焉，又祀孝子祠。
吴大经父宗周，弘治间以孝旌，传详《儒林》。宗周宦临江，继母金氏，从大经在家，忽心动，犯江涛以行，适及母永诀。父病痈，吮脓尝粪，居丧骨立。郡邑屡旌，祀孝子祠。
陈希良字克忠，邑庠生。母病，衣不解带者经月。及殡，庐于墓，朝夕哭奠，事如生。父没亦如之。宋中丞耿督学亚遣人就庐问劳，馈以粟帛，祀孝子祠。
俞珑字汝霖。幼失怙，母疾笃，吁天求代，股和粥以进，获苏。十余年居恒手织草屦，雨雪则置衢侧，听人自取。母终，庐墓三年。郡守以闻，诏给冠带旌之，祀孝子祠。
孙显道兄弟四人，已析箸，以季负粮系官，显道破产赎之，家遂落，既兄弟皆不振。复合食，友爱益笃，历三世，人逾二百，终无敢言析者。邑令黄谦给额旌之。
刘秉常字克守，郡庠生。先是高祖从外家徙居宣，为卫官舍。阅数传，父祖求隶籍于民不果，以为恨。秉常承先志，破产力白诸当道。抚孤侄若己子，人多其义。年八十二，预卜期，沐浴而逝。崇祯间祀乡贤。
朱时俊父梦桂病死数日，俊痛不忍棺。迫切求神，愿以身代，父果苏，己患痿。俊股和丸进之，复起。初桂刊族谱成，倏邻火及屋，桂惧板焚，冒火入，俊抱父足以头触地吁，大风遂反，火灭。祀孝子祠。
孙国训母刘卒，葬麻姑山，庐墓三年。虎张口目踞其前，略不为动。祀孝子祠。
贡汝悌性至孝，父疾尝秽。及卒，庐墓三年。郡邑表其门，给孝于地，祀孝子祠。
刘仲光字元。事二人能色养，课两弟若严师。未几季卒，孤方痘，危甚，吁天以己子代。孤苏抚之成立。从弟仲阳举进士，不禄，家故萧然，抚其子十余年不倦。弟仲辉同敦孝友，自邑痒入成均，严事仲光。奉母六十余年如一日，母强之析，让肥取瘠，人称其式好云。祀孝子祠。
费有时字子雨，邑诸生。孩年母姚病，辄泣不食。事父汉卿，色不豫，即长跪。父多病好客而贫，多方召客为父欢。弟性流荡，以母命终身不析箸。母卒，庐墓所。祀孝子祠。
徐棠字友之。性笃孝，父病股吁天，果得异人药，服之而愈。居丧，庐墓未尝见齿。历任婺源尉氏学博，尝为贫生赎妻，捐资赈荒，廪禄悉散。宗亲守令重之，九举乡饮宾。祀孝子祠。
陆可宗字省我，弱冠为诸生。父叙疾笃，股药之，获苏。有粥田数亩，析产日，悉让其兄，藉脯为养。郡守金励上其事于提学，御史旌其门。祀孝子祠。
梅士学字伯典。万历举人，肆力群籍。性端醇，事父孝谨，奉嫡母得其欢心。乡居不入城市，人以为不愧孝廉。
刘芳显字孔昭。父大成，以孝友著显。幼孤贫甚，挟游京师。母张曰：“才而困，命也，慎勿妄干人。”显唯唯。久之，以文见知于大学士刘一，名藉京师，问奇者如市。罄所贽归葬祖父母，完诸弟婚，且婚从弟，以延叔祀。自显出游三十年，妻田氏操作当户，克成其志，尤称贤德。
沈寿隆字方平，郡丞有严庶子。生而孝友，析箸唯嫡母命，田宅与伯兄，便者悉听之。家遭暴客，隆卫母受伤，仆地几殆，母得无恙。领天启丁卯乡荐，崇祯丙子，偕从弟寿民举贤良方正，不仕。明末携友避寇乱，遇害。祀孝子祠。
黄石字圯公，邑庠生。家徒壁立，母病数年，石亲扶卧起，汤药皆手调，躬为拭秽。其大母亦病数年，石事之如所以事母者。详施闰章墓碑。祀孝子祠。
吴日通力敦友爱，与弟日遇同居六十年，不忍析。日通没，又十年日遇终不忍析，人称为二难。
吴士琮庠生，伯祚子。父死，琮方幼，欲图像祀之，命工不能肖。哭之恸，遂自绘之，数日尽得其状已。母又病痿，琮贫未婚，亲执爨，母嗜肉脍，百方求得之以进。昼夜扶掖，衣不解带者三年。祀孝子祠。
潘宁海字太乙。家贫，甫六岁，父客外，绝音问者三十二年。宁海图父像，号泣中野。后获父墓于淮邳，千里裹骨归。母患膈于杭，股以救，亦单身扶枢还。族弟定海，岁饥卖妻。宁海假贷留之，生二子，衍其嗣。祀孝子祠。
刘茂字时亨。弱冠补诸生，复入北雍，任闽中都司经历。性笃孝，甫六岁，母李病，祷天愿代，母病立起。及长，轻财好施。嘉靖甲辰岁，倾储以赡族里，全活尤多。尝读书城南，有少妇夜奔，不纳询之，妇以夫逋系狱，茂即捐资贷赎之。
梅有振字复予。母病痿，负而卧起者十余年。兄殁，抚遗孤逾己出。尝鬻麻，甫定议而价踊贵，或劝增其值，有振不应。平生赎鬻焚券事不胜纪。
姚汝弼郡诸生，同郭忠信讲学修行。母汤氏以节旌。庭有杏，汤所手植，汝弼伏腊攀号，颜其堂曰“存杏”。耿督学定向从诸生请，祀弼于乡贤，又祀孝子祠。子嘉藻，字国华，性至孝。母老而目眚，日夜扶卧起。伯兄病痢，奉溲器者四旬。兄没，抚其子如子。与季弟嘉谷约曰：“兄不可忘，父不可贰，酹庭杏以盟，必无析也。”后谷以甲子乡荐知武冈州，有廉誉，化瑶洞以礼，升真定同知。归建义田义仓以济贫乏。
王朝诤字国学。性笃孝好义，少失恃，继母仲病剧，朝诤股吁天请减己算，母病寻愈。年三十妻亡，朝诤感其善事舅姑，遂终身不更娶。祀孝子祠。
戚学傅父早卒，痛母孤孀，依依膝下，怡颜顺志。母病，祝天愿代，尝秽求医，母绝复生。郡守萧从诸生请，白巡按柴疏于朝，给冠带，旌其门，祀孝子祠。
钱大用家贫至孝，奉孀母姚四十余年，负米承欢如一日。万历时，郡守金励表其门，祀孝子祠。
杨慧字良智。淳朴有至性，里人余庆童与慧父云为中表。洪武初，庆童以罪当籍，亡命抵云。云匿之，事觉连坐，慧挺身请代父行，父犹豫不忍决，慧号泣固请，乃召亲，故置酒与之诀，哭而送之。中途为逻卒所苦，天忽震电，卒惧不敢动。比入都，系诏狱，怡然无怨色，寻赦归。

〔国朝〕杨茂渐字于逵。家贫，父楚南授书。母邹更课以家人产，茂渐入，挟册咿唔，出则苦身力作。丧父致哀，奉母养甚孝。母每有所欲，不自言，茂渐必求得之乃已。母卒，庐墓哀号，感动行路。寻以疾终，祀孝子祠。
刘一干字枝森。二岁失恃，长力田。父鸣镛八十终，庐墓侧，大水浸庐，抱树而栖连昼夜，所亲拉归不听，众怜之。顺治间，御史卫元贞按部，特加旌礼，祀孝子祠。
方达字嘉徵。笃恺砥行，以孝闻。母王卒，绝迹私阃，侍父云峰寝十余年。有先业曰杨令山，术者绐孙氏买为圹，达心知其非，曰：“奈何以窳壤委他人父魄而得金，吾勿为也。”他义行尤多，沈徵君寿民屡以诗赠。祀孝子祠。按：同时有姜安节以孝闻，亦入祠祀，传详《儒林》。
沈吉生家贫业农。父兄早卒。母张患瘫痹，吉生不忍远离，佣于比邻，起居饮食朝夕躬亲，三十年如一日。母一饭不食，己辄不食，每号泣，田间人问之，曰：“我胡贫窭至此，无以为母养，是以悲耳。”终身未娶而卒，祀孝子祠。
王孟心顺治初，父汝芝为贼所劫，孟心亦被创几死。贼掠其家所有，挟与俱去，中途留质其父，纵孟心归，约输金为赎。孟心至家鬻田宅驰往，时官兵购贼急，贼遁他所。孟心号觅不得，引佩刀将自杀。一老僧劝之行乞，不令贼疑，当得所在，从之逾月，乃得父处，赎之归家。由是贫，自甘粗粝，而奉父母极丰腆。其父曰：“不死贼足矣，何必尔?且尔家岂复如曩耶!”孟心对曰：“某所业尚存，幸无虑。父母安之，其实无有也。”及父没，母年八十余，衰甚。孟心时亦老，朝夕起居必躬亲扶持。年七十六卒，祀孝子祠。
梅琢成字武修，康熙丙子举人。父庚，游学西方。琢成善事大母，以慰父心。躬操舂汲，不惮勤劬。庚辰随父公车，舟泊山东夹马营，盗劫邻艘，兼入庚舟。持刃相向，琢成以身翼父，几受刃落水而死，盗惊其孝，乃散去。琢成兼工诗画，有《默轩集》、《秋蛩吟》。祀孝子祠。
施誉字次仲，宏猷次子。生而孝友，事长兄推甘让少，友爱甚笃，兄殁恸绝复苏。居母丧，水浆不入口三日，每忌日祭必哭，上食必跪。兄子闰章，九岁失恃，教育成名。誉文思敏瞻，用七艺补诸生，尤工五七言诗，有《芳远亭稿》行世。岁饥，减膳以赈族人，助婚丧，置瘗。修同仁馆，置云山书院田，以供学者。宏猷理学之传，赖以不坠。
李荫七岁丧父，事母至孝。母病，股和药进之愈。每遇严寒极暑，勤温清，不退私寝。
金守兴字起甫。性慷慨，有勇力。幼事二人以孝闻，父遘疾，股愈之，又遇母疾，医祷不愈，乃引刀佛前，剜股肉入药内，母疾亦愈。邑令王畿旌之。
蔡容字载之，方伯逢时曾孙。幼丧母，哀毁成疾。事父起居饮食必躬亲，随父入山遇虎，容左右翼蔽，以身撄虎，虎摇尾去。父没，泣血三年。既葬，庐墓哀号，闻者动容。
许鸿龄字延年。力耕奉亲，甘旨必备。父侗伯衰老善病，支离床蓐中，裙厕，悉手为浣涤。沈寿民尝以方诸万石君云。
刘良侠字武功。儿时即知承顺父母，稍长亦谨。弟良伟，掠于贼，父母忆甚。良侠挺身问道，迹至钱塘，及之呼与语。贼觉，缚良侠置江中，沉浮波浪间竟日。值渔舟救之，卒以计携弟归。父母没，庐于墓侧，地近峄山多虎，良侠晨夕哀号三年，虎屏迹。先是良侠尝股和药疗母疾，及母年九十余，病中梦神语曰：“汝得起沉疴、享高年者，汝子股药力也。”母呼良侠，诘之，视其臂刀痕宛然。
梅字成叔，绵竹令，国祚孙。幼好博览，七岁生母亡，未冠父没，日夜孺子泣。奉嫡母杨，承颜伺色，不藉形声。妻张宦家女，奁节饶裕，尽鬻以佐甘旨。母意微不怿，辄率妻子长跪，委婉将顺，色霁乃已。及没，哀毁尽礼。事其兄麒，极谨肃，不问不敢对。于乡党恂恂自下，或以缓急告罔弗应。年七十五卒。
刘汝凤字景威。邑廪生，少从叔父振学，博搜强记。家贫，每借人书读，辄手抄之，为文敏给而多渊湛之思。与从弟尧熙皆以经学名。天性孝友，先人窀穸经营独任，事孀母甘旨罔缺。每岁馆谷悉委其弟主之，弟死从子仍依以居，衣食婚娶皆仰给焉。姊寡而瞽，迎养终身，族党无后及贫不能葬者，皆竭蹶佐之。与人和易，未尝见其怒色。而持正无阿，义所在不以势夺。屡与修郡邑志，皆矜慎不苟。岁荐，及期而殁。所著诗文颇富，藏于家。
杨必遂幼失怙，事母张甚谨。家贫，藉佣值以奉养饔飧，怡然色养，晨昏定省，虽在外，不以风雨稍愆晷刻。所得资或不给，质衣减食。尝自忍饥寒而菽水无缺。娶妇刘甫及门，母忽得痰疾，亲扶卧起，侍汤药历五年，足未尝入妇室。母以寝疾久，遍体生虮虱，百计驱除不能尽，口吞之，仰天号吁，三日后遂绝，病亦寻愈。及母亡，居丧尽礼，哀动行路。
  </div>
  <div class="pagination">
   <a href="宁国府志_page455.html">
    上一页
   </a>
   <span>
    ...
   </span>
   <a href="宁国府志_page451.html">
    451
   </a>
   <a href="宁国府志_page452.html">
    452
   </a>
   <a href="宁国府志_page453.html">
    453
   </a>
   <a href="宁国府志_page454.html">
    454
   </a>
   <a href="宁国府志_page455.html">
    455
   </a>
   <span class="current-page">
    456
   </span>
   <a href="宁国府志_page457.html">
    457
   </a>
   <a href="宁国府志_page458.html">
    458
   </a>
   <a href="宁国府志_page459.html">
    459
   </a>
   <a href="宁国府志_page460.html">
    460
   </a>
   <a href="宁国府志_page461.html">
    461
   </a>
   <span>
    ...
   </span>
   <a href="宁国府志_page457.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
