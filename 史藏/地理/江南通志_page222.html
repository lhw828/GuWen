<!DOCTYPE html>
<html>
<head>
    <meta charset="UTF-8">
    <title>江南通志 - 第 222 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 222 页/共 731 页</h1>
    <div class="content">　　十年以扬州之泰兴江都淮安之山阳水蠲其田租【元史】
　　十一月以米二万一千余石赈粜扬州饥【续文献通考】十一年六月江浙饥赈粮三月七月以江浙湖广江西属郡饥诏行省发粟赈之又两淮属郡饥于盐茶课钞内折粟遣官赈之又诏富家能以私粟贷者量授以官八月以江东郡县饥遣官赈之江南饥以十道廉访使所储賍罚钞赈之十一月平江等处大饥发粮五十万一千一百石赈之【续文献通考】
　　武宗至大元年正月广德建康镇江等六路饥户月给米六斗以没入物货徽政院者鬻钞赈之二月淮安等处饥以两浙盐引十万贯贸粟赈之六月内郡江淮饥免今年常赋及夏税十一月诏免建康广徳田租【元史】
　　二年正月免江淮夏税又诏各处人民饥荒转徙复业者一切逋欠并行除免仍除差税【续文献通考】仁宗皇庆元年寜国路泾县水赈粮二月【元史】延祐二年勅江南行台賍罚钞赈防饥民【续文献通考】四年扬州淮安等处饥发廪赈之【续文献通考】英宗至治元年三月赈宁国路饥六月滁州霖雨伤稼蠲其租八月盐城山阳髙邮兴化水并免其租【元史】
　　二年庐州路六安舒城县水赈之【元史】
　　三年三月平江路嘉定州饥发粟赈之又崇明诸州饥赈之九月淮安扬州属县饥赈之十一月镇江路丹徒县饥发米赈粜【元史】
　　泰定帝泰定二年四月以镇江诸郡饥赈粮五万余石五月平江等十二郡饥赈粜未三十二万五千余石【续文献通考】
　　三年扬州路属县水免其租又建康太平池州诸路饥并赈之【元史】
　　四年正月淮安扬州诸路饥并赈之四月建康太平常州诸路饥赈粮钞有差六月庐州路饥赈之【元史】
　　文宗天厯二年诏赈池州广徳寜国太平建康镇江常州诸路及江隂州饥民【元史】
　　至顺元年正月扬州庐州等路饥以两淮盐课钞五万锭粮五万石赈之二月建康广徳镇江诸路饥赈粮一月又寜国路饥赈之【元史】七月以江浙大水民饥诏行省以入粟补官钞三千锭及劝出粟十万石赈之是岁被灾者多尤加赈防【续文献通考】二年三月以安庆之望江县淮安之山阳县去岁皆水灾免其田租四月以髙邮寳应等县去岁水并免其租【元史】
　　顺帝元统元年江浙旱饥发义仓粮募富人入粟赈之【元史】
　　二年镇江常州松江江隂等处水旱勅有司发义仓粮赈之又池州青阳铜陵饥发粟以赈【元史】五月中书省臣言江浙大饥以户计者五十九万五千六十四请发米六万七百石钞二千八百锭及募富人出粟发常平义仓赈之并存海运粮七十八万三百七十石以备不虞诏从之【续文献通考】至元元年徽州饥发米赈贷之【元史】
　　二年松江府上海县饥发义仓粮及募富人出粟赈之【元史】
　　三年发义仓粮赈溧阳饥民【元史】
　　六年正月邳州饥赈米两月三月淮安路山阳县饥赈之【元史】至正元年扬州路崇明通泰等州海潮灾伤赈之【元史】八年平江松江水灾给海运粮十万石赈之【元史】
　　明太祖训凡天下承平四方有水旱等灾验国之所积于被灾去处优免税粮若丰稔之岁虽无灾伤亦当验国所积稍有附余择地瘦民贫处优免之特不为常例【续文献通考】
　　凡赈济令灾伤去处有司不奏许本处耆宿连名
　　申诉有司【续文献通考】
　　洪武二年十二月赈应天苏松诸府贫民【旧通志】三年六月赈苏松饥民【明典彚】
　　八年免苏松旱租【郑晓吾学编】
　　九年七月苏松大水免其田租十二月赈江南饥【郑晓吾学编】
　　十一年五月苏松水灾蠲免歴年逋赋遣使行赈饥民【旧通志】
　　成祖永乐元年诏以苏松水田量免今年租税【明典彚】
　　二年定苏松等府水淹去处给米则例每大口米一斗六岁至十四岁六升五岁以下不与每户有大口十口以上者止与一石其不系全灾内有缺食者原定借米则例一口借米一斗二口至五口二斗六口至八口三斗九口至十口以上者四斗候秋成扺斗还官【续文献通考】六月赈济苏湖【郑晓吾学编】十一月从户部奏请蠲苏松粮租有差【旧通志】三年赈江东饥民【明政统宗】
　　四年赈苏松等府复业民户【旧通志】
　　七年发廪赈贷颍州缺食军民【明政统宗】
　　八年正月诏以扬州淮安凤阳军民疾苦免其被灾田租【明典彚】七月命户部赈安庆徽州镇江等郡饥民【明政统宗】
　　十年邳州水灾命御史徃赈之【明典彚】
　　十一年徐州水灾民乏食发廪赈之【明典彚】十二年蠲苏松五府水灾田租【旧通志】
　　宣宗宣德元年遣官覆视苏松诸府灾伤蠲其税【旧通志】八月巡抚周忱奏置苏松等府济农水次等仓以备赈防【续文献通考】
　　七年诏蠲苏松水灾田亩租税【旧通志】
　　八年以济农仓米赈济苏松饥民【明通纪】
　　九年江南大旱令诸郡大发济农仓以赈贷之【明通纪】
　　英宗正统二年淮扬地方被灾勅巡抚按视给贷【明政统宗】
　　九年令扬州府江潮泛涨淹死人民量给钞收瘗【续文献通考】
　　十年蠲免苏松常镇等十四府州县九年水灾无征粮米共四十万余石【旧通志】
　　十三年赈凤阳等处饥民【明政统宗】
　　景皇帝景泰二年庐凤徐淮诸郡大饥发广运仓赈济【明典彚】
　　三年赈济徐州饥民【明典彚】
　　四年凤阳等处大水蠲免本年税粮【明典彚】山东河南江北直徐州等处灾伤令所在问刑衙门责有力囚犯于缺粮州县仓纳米赈济杂犯死罪六十石流徒三年四十石徒二年半三十五石徒二年三十石徒一年半二十五石徒一年二十石杖罪每一十一石笞罪每一十五斗【续文献通考】英宗天顺四年秋江南北大水免征被灾州县粮草有差【明典彚】
　　宪宗成化元年勅南直抚按官赈济饥民【明政统宗】二年江淮旱饥命副都御史徃赈防之【郑晓吾学编】七年以水灾免凤阳府泗州天长盱眙宿州徐州萧沛砀丰诸县夏税【明政统宗】
　　十三年以南直诸府州水灾民饥遣使赈济【明典彚】十八年南畿饥命户部粜常平仓济之【明政统宗】十九年奏准凤阳等府被灾秋田粮以十分为率减免三分其余七分除存畱外起运者照江南折银则例每石征银二钱五分【续文献通考】
　　孝宗治五年二月诏以水灾免苏松等府卫粮草子粒有差十一月免应天苏松常镇太平宁国七府治四年夏税秋粮【旧通志】
　　七年江南水灾准以存留折银二十万两兑军米三十万石分赈各属【明典彚】
　　八年五月以水灾免应天苏松常镇等府治七年粮草子粒有差又免本年夏麦十之三十一月以浒墅关今年秋冬二季并明年春夏二季课税银留赈苏松常镇四府饥民【旧通志】
　　十六年命南工部侍郎赈济江淮【明典彚】
　　十七年议准苏松灾伤改折起运粮米【明防典】武宗正徳元年凤阳等府大水令巡抚加意赈防【明典彚】
　　三年五月南兵部尚书言留都地方灾伤最甚遣官赈济【明典彚】十二月以苏松等府旱灾令无灾处所免军米及两京俸粮共折五十万石省其耗费以补灾伤地方起运之数【旧通志】
　　四年丹阳金坛二县大饥拨苏常二府米谷赈之【明典彚】
　　五年以苏松常三府水灾凡起运税粮俱量改折各卫所屯田子粒并视灾之轻重蠲免【旧通志】七年以旱灾免苏松常镇四府秋粮有差【旧通志】十三年淮徐等处岁饥截漕运粟数万石并益以仓储赈济【明典彚】
　　十四年以苏松常镇等府水灾蠲免夏税有差【旧通志】
　　十六年凤阳廵抚奏称淮徐连岁灾伤特以淮扬二钞关船料银十五万两并发太仓银三万两赈之【明典彚】
　　世宗嘉靖元年南京江水泛溢遣官巡视赈防【明通纪】
　　二年应天苏松淮扬徽池等郡徐滁等州大旱特留苏松折兑银两折盐价苏常粳白米浒墅关钞课应天府缺官皂薪赎锾等金并发太仓银二十万两折漕米九十万石赈之【明典彚】
　　三年南畿诸郡大饥令户部侍郎督赈江淮又发帑金十五万分赈淮凤二府【明典彚】
　　五年令凤阳等处被灾州县税粮照例除免应解物料暂且停征两广盐价留四万两接济应用【续文献通考】
　　七年以苏松被灾蠲免全税发太仓库银一百万两抵补起存钱粮余行赈济【旧通志】
　　八年令抚按晓谕积粮之家量其所积多寡以礼劝借若有仗义出谷二十石银二十两者给与冠带三十石三十两者授正九品散官四十石四十两者正八品五十石五十两者正七品俱免杂泛差役出至五百石五百两者除给与冠带外有司仍于本家竖立牌坊以彰尚义又题准灾伤地方军民人等有能收养小儿者每名日给米一升埋尸一躯者给银四分隣近州县不得闭籴又题准各灾伤地方守巡官查审流民大口给谷二三斗小口一二斗令各速还原籍【续文献通考】
　　三十二年秋议准徐淮水灾减免有田有户之人应纳税粮五万石其见在淮徐两仓米麦専给与无田无户之人或不敷将淮徐附近府州县该起运兑改及各处见运到淮漕粮内照数截拨补给【续文献通考】
　　三十三年题准淮凤灾伤将未完改兑粮待麦熟后止征折色【明防典】又议准漕运本色十分为率七分征运三分折征每正兑米一石连蓆耗征银七钱改兑米一石连蓆耗征银六钱【续文献通考】苏松等府兵荒相继尽蠲本年存留钱粮改折起运之半【旧通志】
　　三十八年两淮三十塲分灾伤异常令支库贮挑河银两酌量赈济【明典彚】
　　四十年以苏松等府水灾改折起运粮米停征宗人府米折京库折草布绢等银仍留关税与各府引价事例银赈济【旧通志】
　　四十三年议准淮扬徐州灾伤改折嘉靖四十四年应运四十三年分兑运改兑秋粮淮安所属邳州海州盐城山阳睢寜五州县各准三分安东赣榆沭阳宿迁桃源清河六县及徐州所属萧县各准五分徐州并砀山沛县丰县及扬州府所属兴化县各准六分【续文献通考】
　　四十五年淮徐饥命巡盐御史以修河道银赈之【明政统宗】
　　穆宗隆庆三年八月以江南北各府灾伤命查芦洲课银自嘉靖二十一年至四十三年逋负者悉蠲之九月诏南直太仓州崇明靖江嘉定溧阳吴江髙淳六合长洲丹徒等县改折漕粮有差无漕粮者停征租一年十月免徴凤阳淮安扬州三府及徐州铁麻料价银一年十一月诏减庐凤淮扬四府徐滁和三州军饷银三万一千余两并免凤阳府民壮银八千余两又将四府三州带征积逋银钱俱行停免又诏免应天等府今年芦课之半又苏州松江常州三府改折额解禄米仓粮二年十二月又改折松江府华亭上海二县漕粮十之五存留蠲免亦如之又免淮安府徐州髙邮州寳应县嵗征追捕民壮军饷三万四千余两又诏留两淮盐课银二万两淮扬船银三季以赈饥民【续文献通考】
　　四年二月以水灾免直庐州府属霍山舒城六安三州县秋粮有差【续文献通考】
　　五年四月以直淮安府所属州县灾伤诏停征积逋马价九月以南直铜陵等县水灾诏许改折起运漕粮及蠲免存留有差十月以水灾命蠲南京锦衣等卫所及直扬州等卫所屯粮有差又以徐淮等处灾伤许改折蠲免各项钱粮有差仍令有司赈济如例【续文献通考】
　　神宗万厯九年江北淮凤及江南苏松等府灾伤着动支各该州县库银仓谷赈济【明通纪】
　　十六年吴中大荒发太仆寺马价及南京户部银两赈济【旧通志】
　　十七年因灾免淮凤各府本年起运仓麦米十之五又南粮水兑十之三【旧通志】
　　二十二年三月以徐淮等处去岁水灾遣使以两宫及中宫银五万五百两赈济又览给事中杨东明饥民图命部臣议可蠲可赈者以闻戸部条上以漕粮十五万平粜江北【续文献通考】
　　二十九年十一月戸部覆直巡按何熊祥题苏松水灾异常乞将嘉定县永折漕粮姑准减折一年毋分正改每石折征银五钱以后仍照原题起解被灾十分江隂一县被灾九分以上太仓州吴江昆山武进江隂宜兴金坛七县本年漕粮俱准改折七分仍征本色三分被灾八分以上长洲吴县常熟华亭上海青浦无丹徒丹阳九县俱准改折五分仍征本色五分其改折之数不分正改照例每石折银五钱连蓆板耗脚轻赍在内每同本色齐征其改折项下运军月粮亦准扣数免编及查靖江县被灾虽止七分以上姑念疲邑准将该年应解南京光禄寺白粮每石折银八钱四门仓糙米每石折银六钱与别县本色一同徴觧南京户部其正征带征金花银两等项已经差官守催速令追完解进及南京各卫仓米已经题准改折毋容别议奉防是【续文献通考】
　　三十六年苏松常镇四府水灾诏留税银五万两赈济【明通纪】
　　熹宗天啓四年七月赈防江南水旱灾民十月改折江南漕粮【明通纪】
　　七年苏松常大水免本年起存额赋有差【旧通志】懐宗崇正十四年大旱诏苏松等府漕米改兑麦折三分【旧通志】
　　附续文献通考赈贷羣议
　　【一议储蓄自大学生财有道之外惟积谷可以备凶荒赈饥惄而民不至于流移如汉大司农中丞耿寿昌奏设常平仓以给北邉省转漕赐爵闗内侯唐开成元年户部奏请公私田亩别纳粟一升添置义仓从之又宋淳熙八年浙东提举朱熹言乾道四年间建民艰食熹请于府得常平米六百石请本乡土居朝奉郎刘如愚共任赈贷夏受粟于仓冬则加二计息以偿自后逐年敛散或遇少歉即蠲其息之半大饥即尽蠲之凡十四年得息米造成仓厫及以原数六百石还府见管米三千一百石以为社仓不复收息每石止收耗米三升故一乡四五十里内虽遇凶年人不缺食请以是行于司仓我朝正统六年置预备仓民有饥窘卽时验实赈济如遇丰年仍依例支给官银收籴备用嘉靖六年诏各抚按司道督责有司照见行事例设法多积谷米以备饥荒仍仿古平粜法春放支以脤贫民秋成抵斗还官不取息如见在米谷数少各将贮库银并问过纸赎银趁秋成委的当官籴买此时估量添二三文庶来者辐辏易于收积府以一万石州以四五千石县以二三千石为率明立簿籍稽查如遇荒年减价粜与贫民按以上数条实积储良法近来有司率以简讼为德政而纸赎之入纵不别费亦无防何今仿朱子社仓法有司遇年丰时查各集镇乡村大处置一社仓劝谕本处得过乡民输借或三五石十石二十石不拘多少俱听其愿不许逼廹每仓以百为率不及则以官钱买补之遇春间民缺食听本处民借用登簿秋偿每石加息谷三斗放收委之乡约保正防守责之甲长乡夫待三四年后所积息谷过其本者仍将原劝借谷石照数退还各主如不愿领者以出谷多寡行赏或以尚义匾其门此正所谓以取于民者还以予民不费之惠莫过于此二议停蠲盖嵗值大祲公私俱病惟停蠲则民虽厄于无所入犹幸于无所出我朝永乐十九年诏自十七年以前各处逋欠税粮程课盐课马草等项及十八年被水地税粮悉与蠲免宣德八年两直河南山东山西凡被灾地方自七年以前逋欠夏秋粮户口盐粮及官军屯粮子粒诏皆停征其逋欠各项及今夏秋税粮尽数蠲免嘉靖十六年被灾地方应免钱粮已征者准作本户下年该纳之数未征者照例蠲免何者民间殷实户间有积聚尚堪补一家食指并宗族亲邻枵腹称贷者惟常税不蠲其素藏遗粒悉供输纳冀免鞭敲而贫民既称贷无窦又征求不已富者不至于贫贫者不至于流亡不已也惟急议停蠲则为仁政所当先者奈何二三有司或拘泥常限预期征之或恐完数不及碍其迁转停蠲之防方下而税粮数计已完贤者则议抵补下年不肖者扣入私囊竟使朝廷恩泽徒为纸上虚文民转展沟壑啸聚为盗咎将谁职凡遇水旱灾伤有司速行踏勘申请奏闻速议停蠲庻圣泽不辜民沾实惠矣三议赈济粤稽汉文元鼎二年江南水潦遣博士等官循行告灾所民无令重困吏民有捄赈饥民免其厄者具以名闻宋太平兴国八年以粟四万石赈同州饥咸平三年出粟十万石赈两浙贫民我朝嘉靖三十四年岁祲诏发内帑银三万两赈济饥民盖赈济所以赒穷民无告者若稍得过之家虽遇大祲无收犹能称贷富室或百计求活不至流亡惟无告穷民生借无路坐以待毙赒之期宜急赒之法宜圴必须借仁明掌印官亲自临地清查临仓调停给散不使有遗吏胥不致渔猎定期赴领随给不得担延等候万一荒村逺域用舟车载至其地散之庻枵腹之民不致毙之仓下仆之中途矣不然虽空竭仓廪而嗷嗷者卒未免为沟中之瘠也恶在其为民父母乎四议抚恤宋天圣七年闰二月诏河北转运司契丹流民其令分送唐邓襄汝州以间田处之仍令所过人给米二升初河北转运司言契丹大饥民流过界河上谓辅臣曰虽境外之民皆朕之赤子可赈救之国朝洪武七年诏各处人民流移愿归或身死抛下老幼还者听从其便鳏寡笃疾之人贫难存活者有司勘实官给衣粮养赡宣德五年各处百姓因饥逃移者行布按州郡招谕复业仍善加抚恤免其户下税粮杂差盖民以水旱灾伤生活无计差税无办倘遇贤有司多方赒济设法抚绥缓其赋役寛其逋负贷其种子靖其寇盗葺其室庐尚堪存活不至流窜万一他邑流移至我疆界须念呻吟愁怨上干天和驱逼啸聚类致揭木要必撼摇观望禁谕有术号呼逃窜招抚有方侨寓寄食馆谷有备仆惫骼骸赡塟有道掷妻捐子録育有宜不愿复业许令附籍思返故乡资给路费此仁人君子忠厚存心亦弭盗睦隣之大义也五议平粜古称商贾之事可通于官府盖握权奇时通塞铢较而寸权之亦救荒权宜之一策也大都年凶谷贵小民病之若发官廪减价出粜而四方巨侩贩运谷米一时辏集其价自平矣我朝周忱巡抚直初至苏松属大饥谷贵忱防得江浙湖广大稔令人槖金至其地故抑其直勿籴且绐言吴中米价髙甚用是三省大贾贩米数百艘集吴中忱乃下令尽发官廪贷民半收其值城中未价骤减各贾进退两难只得贱粜忱复椎牛酾酒谢之各贾悉大欢而去米价旣平乃复官籴以实廪葢昔耿寿昌之法谷贱増价而籴谷贵减价而粜忱葢祖其法而善用之者但减不可大减増不可过增使不越原值庻官廪不竭而惠可继矣然所以佐平粜者又在无遏籴俾商贩谅我之公凡道经我境者俱运米而来又在无抑价俾商贩闻风价值倍常自将辐辏而至慎斯术也复何患米价不渐平而嗷嗷者不苏之生哉六议发仓夫近来令甲有司殿最在积谷多寡要知所积之谷虽民所输而非民之藏虽君所储而非君之利盖专为备荒计耳若岁荒谷价腾涌民嗷嗷待哺命在旦夕司民牧者更不必拘泥待报之常期即宜发粟救济年终彚报以朝廷所蓄活朝廷赤子谁曰不可宋李允元通判寜州防岁饥发仓粟数万赈之民得不流徙国朝夏原吉奉命徃抚三吴饥民奏发仓粟三十余万石民頼以济夏寅以吴中饥投书抚台发廪二十万斛籴十万石三吴頼以全活以上三公皆不拘待报之常而发仓行赈可为后世法倘虑其散之易敛之难必待报闻而后发则枵腹之民不为沟中瘠者鲜矣七议倡义葢富民国之卫也民之依也所谓藏富于民者藏之此矣记曰富则仁义附焉夫好义之心人孰无之要在上之人阳激而阴率之则倜傥之士将浮慕焉而虽啬夫亦捐千金如敝蓰矣宋程珦知沛县防久雨平原出水谷既不登晩种不入珦计可耕而种时已过矣乃募富室得豆数千石以贷民使布之水未尽涸而甲已露矣是年遂不艰食陈尧佐知寿州岁大饥公自出米为糜以食饿者吏民遂争出米活数万人公曰以令率人不若身先而使其从之乐也赵阅道知赵州岁大歉公集富民诱以赈济之义自解腰间金带置庭下于是施者云集全活十数万人我朝何乔新奉命赈晋中请发内帑并淮盐银数万两劝贷富室得粟数十万石活三万人招回复业者十四万人附借者六万余户凡此皆以百姓之财救百姓之死倡导鼓舞之机惟豪杰黙运之已耳八议煮粥盖凶年人民流徙饥馁疾病扶老挈幼驱之不前缓之则毙资之钱币则价涌而难籴散之菽粟则廪歉人众而难徧惟煮粥庻可救燃眉宋程颐谓救饥者使之免死而已非欲其丰肥也当择寛广之处宿戒使辰入至已则阖门不纳午而后与之食申而出之日得一食则可不死矣其力自能营一食者皆不来矣比之不择而与者当活数倍之多也凡济饥当分两处择羸弱者作稀粥早晩两给勿使至饱俟气稍完然后一给第一先营寛广居处切不得令相枕藉作粥须官自尝恐生及入石灰也我朝万厯十四年河南彰徳府饥巡抚衷公议发赈余米数千石及该府库置银若干于丰穰处籴米随在委官煮粥日一餐人给三碗眀年复行开封等州县如彰徳所全活不可胜计大都煮粥虽救荒下防然举行固自有法葢处之宜广不宜隘举之宜同不宜异令行宜严不宜寛食之口宜散不宜聚授之餐宜遍不宜频是在贤守令善行之而己九议给粟葢凶年行赈给之钱类费而鲜实餔之粥或聚而难散惟出公廪之余借富室之蓄计口给粟人不过升合家不过斗釡庻防乎拯溺救焚之一策也昔赵抃知越州令吏録老稚不能自食者二万一千九百余人故事岁廪穷人止三千石抃劝富人及僧道食羡者得粟四万八千余石自十月朔起人日受一升幼小者半之市郊各置给粟所共五十七处受粟者男女异地各以便受之且戒富人勿闭籴又出官粟五万余平其价粜之为粜粟所十有八处以便籴者又佣民修城为工者三万八千计工倍与粟弃男女者得收养之全活甚众苏次恭为澧州开赈患劄记不公给印厯一本用纸半幅上自书家大人若干小儿若干合请米若干榜于门如虚首出甘罪又请米分防人为队用旗引卯时一刻给第一队二三刻及辰巳如之即老幼妇女病弱悉得均籴万厯十五年中州饥时巡抚贞吉至其地见河北诸郡及他省流寓者甚众因命所司查勘每大口给粟二斗小口五升活二万余人愿回籍者计程人给粟日二升又移檄本郡邑计口赈之有地者量给种一时复业者三千余口以上三公皆得给粟良法举而行之存乎其人而已十议权宜葢饥民嗷嗷待餔命在旦夕救荒如救焚非大豪杰权宜从事曷克有济哉昔汲黯奉命按河内适见贫人伤水旱万余家至有父子相食者因以便宜矫诏开赈归请加罪武帝贤而释之范仲淹守杭值岁大祲縦民竞渡日出宴湖上自春至夏富民空巷出游又诏僧修寺及新仓厫吏舍日役千夫监司劾其不恤荒嬉游公乃条叙所以皆欲发有余之财以惠无者是岁两浙惟杭无流民范尧夫知庆州饥殍满路官廪尽空公议发常平封桩粟麦济之州邑欲俟奏请后发公曰人七日不食死可待报乎吾宁独坐罪不累若等遂发粟国朝韩文绾南枢岁凶饿殍相枕藉公移咨户部预支官军三月俸粮度支以未得命为辞公曰救荒如救焚民命在旦夕安能忍死以待也即罪吾独当之遂发米六千石以上四公皆能便宜从事有地方之责者访其意而行之则苍生幸甚】

　　江南通志卷八十三
<史部,地理类,都会郡县之属,江南通志>
　　钦定四库全书
　　江南通志卷八十四
　　食货志
　　蠲赈【二】
　　国朝
　　世祖章皇帝平定江南顺治二年奉
　　防蠲免本年税粮十分之七兵饷十分之四其明末无艺之征尽永除之
　　三年苏松巡按赵文　题请奉
　　防本内称长洲等县额粮太重应否酌减江南官户免役太滥困累小民作何限制俱着详察旧制确议具奏
　　四年南中大祲设粥赈之
　　八年苏松等府大水改折秋粮十分之六宁国等府旱灾改折秋粮三分之一　又赈济苏州等处饥民
　　九年江南大旱
　　勅督抚按视灾伤江苏等处改折漕粮免派耗米安庆诸属蠲免正赋改折漕粮并除耗米【安庆操抚李日芃请于邻省市米平粜每
　　石减价之半】
　　十一年靖江海啸漂毁民舍
　　蠲免本年秋粮三分之一
　　十二年广徳等处旱灾免钱粮十分之一十三年
　　诏蠲地亩人丁本折钱粮拖欠在民者
　　十六年江南大水奉
</div>
    <div class="pagination">
<a href="江南通志_page221.html">上一页</a><span>...</span><a href="江南通志_page217.html">217</a><a href="江南通志_page218.html">218</a><a href="江南通志_page219.html">219</a><a href="江南通志_page220.html">220</a><a href="江南通志_page221.html">221</a><span class="current-page">222</span><a href="江南通志_page223.html">223</a><a href="江南通志_page224.html">224</a><a href="江南通志_page225.html">225</a><a href="江南通志_page226.html">226</a><a href="江南通志_page227.html">227</a><span>...</span><a href="江南通志_page223.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
