<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 17 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 17 页/共 29 页
  </h1>
  <div class="content">
   沂水南迳中丘城西春秋隠公七年夏城中丘左传曰书不时也沂水又南迳临沂县故城东【城在今沂州北】郡国志曰琅邪有临沂县故属东海郡有治水【徳清胡渭曰旧本作洛水当从汉志改作治水下同按汉志泰山郡南武阳冠石山治水所出南至下邳入泗】注之外出太山南武阳县之冠石山地理志曰冠石山治水所出应劭地理风俗志曰武水出焉盖水异名也东流迳防山下有祠治水又东南迳颛防城北郡国志曰县有颛防城【在费县西北九十里】季氏将伐之孔子曰昔者先王以为东防主社稷之臣也何以伐为冉有曰今夫颛防固而便近于费者也治水又东南流迳费县故城南【今属兖州府故城在县西北二十里】地理志东海之属县也为鲁季孙之邑子路将隳之公山弗扰率师袭鲁弗克后季氏为阳虎所执弗扰以费畔即是邑也汉髙帝六年封陈贺为侯国王莽更名之曰顺从也许慎说文云沂水出东海费县东西入泗【东西字疑有讹误字典引此作西南入泗】从水斤声吕忱字林亦言是矣斯水东南所注者沂水在西不得言东南趣也皆为谬矣故世俗谓水为小沂水【宋庆歴间沂州修城碑云大小二沂环流外转而小沂尢湍于西北平日波如箪纹清浅可爱及山雨水至如百万阵马摩垒而来谓此水也】治水又东南迳祊城南春秋公八年郑伯请释太山之祀而祀周公使宛归泰山之祊而易许田杜预释地曰祊郑祀泰山之邑也在琅邪费县东南治水又东南流注于沂沂水又南迳开阳县故城东【在今沂州北】县故鄅国也春秋左传昭公十八年邾人袭鄅尽俘以归鄅子曰余无归矣从孥于邾是也后更名开阳矣春秋哀公三年经书季孙斯叔州仇帅师城启阳者是矣县故琅邪郡治也
　　又东过襄贲县东【今沂州东南有襄贲故城贲音肥】屈从县南西流又屈南过郯县西
　　鲁连子称陆子谓齐湣王曰鲁费之众臣甲舍于襄贲者也王莽更名章信也郯故国也少昊之后春秋昭公十七年郯子朝鲁公与之宴昭子叔孙婼问曰少昊鸟名官何也郯子曰吾祖也我知之黄帝炎帝以云火纪官太皥以龙纪少皥瑞凤鸟统歴鸟官之司议政斯在孔子从而学焉既而告人曰天子失官学在四夷者也【此与左传稍异】竹书纪年晋烈公四年越子末句灭郯以郯子鸪归【竹书纪年作烈公六年于越子朱句灭郯以郯子鹄归】县故旧鲁也东海郡治秦始皇以为郯郡汉髙帝二年更从今名即王莽之沂平者也
　　又南过良城县西【今邳州北有良城县故城】又南过下邳县西【今邳州东三十里有下邳故城】南入于泗
　　春秋左传曰昭公十三年秋晋侯防呉子于良呉子辞水道不可以行晋乃还是也地理志曰良城王莽更名承翰矣沂水于下邳县北西流分为二水一水于城北西南入泗一水迳城东屈从县南亦注泗谓之小沂水水上有桥徐泗间以为圯昔张子房遇黄石公于圯上即此处也【邳州志曰沂河旧在州西一里今其道为黄流淤塞水自郯城入运河】建安二年曹操围吕布于此引沂泗灌城而擒之【禹贡锥指曰以今舆地言之沂水出沂水县歴沂州郯城至邳州合泗水又东南至清河县入淮】
　　洙水出泰山盖县临乐山
　　地理志曰临乐山洙水所出西北至盖入泗水或作池字盖字误也洙水自山西北迳盖县汉景帝中元五年封后兄信为侯国又西迳太山东平阳县春秋宣公八年冬城平阳杜预曰今太山平阳县是也河东有平阳故此加东矣晋武帝元康九年改为新泰县也
　　西南至卞县入于泗
　　洙水西南流盗泉水注之泉出卞城东北卞山之阴尸子曰孔子至于暮矣【按尸子作孔子至于胜母暮矣而不宿胜母县名此漏胜母二字不宿下漏至字】而不宿于盗泉渇矣而不饮恶其名也故论撰考谶曰水名盗泉仲尼不潄即斯泉矣西北流注于洙水洙水又西南流于卞城西泗水乱流西南至鲁县东北又分为二水水侧有故城两水之分防也洙水西北流迳孔里此是谓洙泗之间矣春秋之浚洙非谓始导矣盖深广之耳洙水又西南枝津出焉又南迳瑕丘城东而南入石门门右结石为水门跨于水上也西南流世谓之杜武沟洙水又西南迳南平阳县之显闾亭西邾邑也春秋襄公二十一年经书邾庶其以漆闾丘来奔者杜预曰平阳北有显闾亭十三州记曰山阳南平阳县又有闾丘乡从征记曰杜谓显闾丘也今按漆乡在县东北十里见有闾丘乡显闾非也然则显闾自是别亭未知孰是又南洸水注之吕忱曰洸水出东平上承汶水于岗县西阐亭东尔雅曰汶别为阐其曰洛之波矣洸水西南流迳盛乡城西京相璠曰岗县西南有盛乡城者也又南迳太山宁阳县【今属兖州府】故城西汉武帝元朔三年封鲁恭王子刘恬【按史表当作刘恢】为侯国王莽改之曰宁顺也又南洙水枝津注之水首受洙西南流迳瑕丘城北又西迳宁阳城南又西南入于洸水洸水又西南迳太山郡乗丘县故城东赵肃侯二十年韩将举与齐魏战于桑丘即此县也【史记赵世家肃侯二十三年韩举与齐魏战死于桑丘注曰地理志云泰山有桑丘县正义曰括地志云桑丘城在易州遂城县界或云在泰山非也此时齐伐燕桑丘三晋皆来救之不得在泰山有桑丘县此说甚误云云炳巽按泰山郡有乗丘县恐是史误乗作桑耳】汉武帝元朔五年封中山靖王子刘将夜侯国也洸水又东南流注于洙水【又上当有洙水字】又南至髙平南入于泗水西有茅乡城东去髙平三十里京相璠曰今髙平县西三十里有故茅乡城者也








　　水经注集释订讹卷二十五
　　钦定四库全书
　　水经注集释订讹卷二十六
　　归安沈炳巽撰
　　沭水　　巨洋水　淄水
　　汶水　　潍水　　胶水
　　沭水出琅耶东莞县西北山【汉志作术水琅邪郡东莞县术水南至下邳入泗过郡三行七百一十里青州寖师古曰术水即沭水也明一统志沭水源出沂山流经沂水县东北达莒州界入沂州】
　　大弃山【当作大弁山明一统志大弁山在沂水县西北一百九十里】与小太山连麓而异名也引控众流积以成川东南流迳邳乡南南去县八十许里城有三靣而不周于南故俗谓之半城沭水又东南流左右【疑作合】岘水水出大岘山【在临朐县东南一百五里刘宋武帝伐南燕渡大岘即此】东南流迳邳乡东东南流注【原本譌汪】于沭水也
　　东南过其县东
　　沭水左与箕山之水合水出东【疑衍】诸县【今为诸城县属青州】西箕山刘澄之以为许由之所隐也更为巨谬矣其水西南流注于沭水也
　　又东南过莒县东【今为莒州属青州府】
　　地理志曰莒子之国盈姓也少昊后列女传曰齐人杞梁殖袭莒战死其妻将赴之道逢齐庄公公将吊之杞梁妻曰如殖有罪君何辱命焉如殖无罪有先人之弊庐在下妾不敢与郊吊公旋车吊诸室妻乃哭于城下七日而城崩【列女传云齐庄公袭莒杞梁殖战而死庄公归遇其妻使吊于路杞梁妻曰有先人之敝庐在庄公乃还车诣其室成礼然后去】故琴操云殖死妻援琴作歌曰乐莫乐兮新相知悲莫悲兮生别离哀感皇天城为之坠即是城也其城三重并悉崇峻唯南开一门内城方十二里郭周四十许里尸子曰莒君好巫而国亡无知之难小白奔焉乐毅攻齐守崄全国秦始皇县之汉兴以为城阳国封朱虚侯章治莒王莽之莒陵也光武合城阳国为琅耶国以封皇子京雅好宫室穷极伎巧壁带饬以金银明帝时京不安莒移治闾阳矣【后汉书作章帝时又云移治开阳】沭水又南表公水【朱本云当作袁公水】东出清山寻坤维而注沭沭水又南浔水注之水出于巨公之山西南流旧堨以漑渚田东西二十里南北十五里浔水又西南流入沭沭水【原本漏】又南与葛陂水会水发三注【何氏云注疑作柱】山西南流迳辟城南世谓之辟阳城史记建元以来王子侯者年表曰汉武帝元符二年【汉无元符当作元朔汉表元朔二年封城阳共王子壮为壁侯谥曰节】封城阳共王子节侯刘壮为侯国也其水于邑积以为陂谓之辟阳湖西南流注于沭水也
　　又南过阳都县东入于沂【沂水县西南有阳都故城齐乘曰水出沂山东麓傅履重水利论曰沇水泛滥奔溃淤沙弥望竭力修筑随复淤塞】
　　沭水自阳都县又南会武阳沟水水东出仓山山上有故城世谓之监官城非也即古有利城矣汉武帝元朔四年封城阳共王子刘钉为侯国也其城因山为基水山下西北流谓之武阳沟又西至即丘县注于沭沭水又南迳东海郡即丘县故春秋之祝丘也桓公五年经书齐侯郑伯如纪城祝丘左传曰齐郑朝纪欲袭之汉立为县王莽更之就信也郡国志曰自东海分属琅邪阚骃曰即祝鲁之音葢字承读变矣沭水又南迳东海厚丘县【今为淮南府沐阳县故城在县北六十里】王莽更之祝其亭也分为二渎【齐乘曰沭水自厚邱县分为二今名南涟北涟也】西南出今无水世谓之枯沭一渎南迳建陵县故城东【故城在沭阳县西北一百五里建陵山下】汉景帝八年封石绾为侯国【按汉表景帝六年封衞绾为建陵侯此云八年及石绾皆误】王莽更之曰付亭也沐水又南迳陵山西魏正元中齐王之镇徐州也立大堰遏水西流两渎之会置城防之曰曲沭戍流三十里西注沭水旧渎谓之新渠自厚邱西南出左会新渠南入淮阳宿预县【今宿迁县】注泗水地理志所谓至下邳注泗者也【下邳故城在今邳州东三十里有直河入泗即古沭水也】经言于阳都入沂非矣沭水左渎自大堰水断故渎东南出桑堰水注之水出襄贲县泉流东注沭渎又南左合横沟水水发渎右东入沭之故渎又南暨于堰其水西南流迳司吾山东又迳司吾县故城西【今宿迁北有司吾故城】春秋左传楚执钟吾子【汉志应劭曰吴执钟吾子】以为司吾县王莽更之息吾也又西南至宿预注泗水也沭水故渎自下堰东南迳司吾城东又东南厯柤口城中柤水出于楚之柤地春秋襄公十年经书公与晋及诸侯防呉于柤【杜预曰楚地音庄加反】京相璠曰宋地今彭城偪阳县西北有柤水沟去偪阳八十里东南流迳偪阳县故城东北地理志曰故偪阳国也春秋左传襄公十年夏四月戊午会于柤晋荀偃士丐请伐偪阳而封宋向戍焉荀防曰城小而固胜之不武弗胜为笑固请丙寅围之弗克孟氏之臣秦堇父辇重如役偪阳人啓门诸侯之士门焉悬门发聊人纥抉之以出门者狄虒弥建大车之轮而防之以甲以为橹左执之右防防以成一队孟献子曰诗所谓有力如虎者也主人悬布堇父登之及堞而絶之坠则又悬之蘓而复上者三主人辞焉乃退带其断以徇于军三日诸侯之师久于偪阳请归智伯怒曰七日不克尔乎取之以谢罪也偃士攻之亲受矢石遂灭之以偪阳子归献于武宫谓之夷俘偪阳妘姓也汉以为县汉武帝元朔三年封齐孝王子刘就为侯国王莽更之辅阳也【按史表刘就封博阳侯索隐曰志属汝南汉志汝南郡博阳侯国莽曰乐家此云封偪阳未详按偪阳即汉志博阳属楚国莽曰辅阳郡国志属彭城国有柤水左传襄公十年灭偪阳杜预曰即此县也据此则博阳与傅阳自是两县而郦注乃以博阳属之传阳何耶】郡国志曰偪阳有柤水柤水而【疑作西】南乱于沂而注于沭谓之柤口城得其名矣东南至朐县入游注海也【禹贡锥指曰以今舆地言之沭水出沂水县厯莒州沂州郯城至沭阳县西北分为二水其一南至邳州入泗即齐乘所谓南涟水也其一为左渎北至海州与安东之游水合自下游沭通称又北至贑榆入海即齐乘所谓北涟水也】
　　巨洋水出朱虚县泰山北过其县西
　　泰山即东小泰山也巨洋水即国语所谓具水矣袁宏谓之巨昧王韶之以为巨□【何氏从通鉴注改蔑】亦或曰胊弥皆一水也而广其目焉其水北流迳朱虚县故城西【朱虚故城在今青州府临胊县境汉县属琅邪郡后汉属北海国隋省入郚城唐省郚城入安邱】汉惠帝二年封齐悼惠王子刘章为侯国地理风俗记曰丹山在西南丹水所出东入海丹水由朱虚邱阜矣故言朱虚城西有长坂逺峻名为破车岘城东北二十里有丹山世谓之几山【在今潍县西南八十里山形如几西丹水发源于此】县在西南非山也丹几字相类音从字变也【汉志朱虚县几山丹水所出东北至寿光入海】山丹水有二源各一山世谓之东丹西丹水也西丹自穴山北流迳剧县故城东东丹水注之出方山【在今昌乐县东二十里东丹水发源于此】山有三水一水即东丹水也北迳县合西丹水而乱流又东北出迳渏薄涧北渏水亦出方山流入平寿县积而为渚水盛则北【朱云当作注】东南流屈而东北流迳平寿县故城西【平寿故城在今登州府潍县西南三十里汉县属北海郡隋废】而北入丹谓之鱼合口丹水又东北迳望【望下疑漏海字今莱州府有望海台疑即此也详见后又东北入于海】台东东北注海葢亦县所氏者也
　　又北过临朐县东
　　巨洋水自朱虚北入临胊县熏冶泉水注之【熏冶泉在临朐县西南二十五里昔欧冶子铸剑之地】水出西溪飞泉侧濑于穷坎之下泉溪之上源麓之侧有一祀目之为冶泉祀按广雅金神谓之清明斯地葢古冶官所在故水取称焉水色澄明而清泠特异渊无潜石浅镂沙文中有古坛参差相对后人微加功饬以为嬉游之处南北防岸凌空踈木交合先公以太和中作镇海岱余总角之年持节东州至若炎夏火流闲居倦想提琴命友嬉娱永日桂笋寻汳【朱云当作桂棹寻波】轻林委浪琴歌旣洽懽情亦畅是焉栖寄实可慿衿小东有一湖佳饶鲜笋匪直芳齐勺药实亦洁并飞鳞其水东北流入巨洋谓之熏冶泉又迳临朐县故城东城古伯氏骈邑也汉武帝元朔二年封菑川懿王子刘奴为侯国应劭曰临胊山名也故县氏之朐亦水名其城侧川临朐是以王莽用表厥称焉其城上下防水悉是刘武皇北伐广固营垒所在矣【明一统志广固城在今青州府城西尧山之阳晋永嘉后前赵于此筑城有大涧甚广因之为固故名后为宋武帝所夷】巨洋又东北迳委粟山东【在今临朐县东北三里】孤阜秀立形若委粟又东北洋水注之水西出石膏山西北石涧口东南迳逢山下祠【在今临朐县西二十五里山麓有殷诸侯逢伯陵祠故名】西洋水又南东厯逢山下即石膏山也【在今青州府城西南二十五里石色润泽如膏故名】麓【麓上疑有脱文】三成壁立直上山上有石鼓鸣则年防郭縁生续述征记曰逢山在广固南三十里有祠并石鼓齐地将乱石人輙打石鼓闻数十里洋水厯其隂而东北流世谓之石沟水东北流出于委粟山北而东注于巨洋谓之石沟曰【疑作口】然是水下流亦有时通塞及其春夏水泛川澜无辍亦或谓之为龙泉水地理志石膏山洋水是出也今于此县唯是渎当之似符羣证矣巨洋又东北得邳泉口泉源西出平地东流注于巨洋巨洋又北会建德水水西发逢山阜而东流入巨洋水也
　　又北过剧县西【明一统志寿光县西南三十里有纪城春秋纪国城中有台俗曰纪台城旁有剧城汉之剧县也】
　　巨洋水又东北合康浪水【明一统志源出临淄县西一十里平地北流与系水合】水发县西南山无事树木而员峭孤峙防岏分立左思齐都赋曰岭其左是也康浪水北流注于巨洋巨洋又东北迳剧县故城西古纪国也春秋庄公四年纪侯不能下齐以与弟季大去其国违齐难也后改曰剧故鲁连子曰朐剧之人辨者也汉文帝十八年别为菑川国后并北海汉武帝元朔二年封菑川懿王子刘错为侯国王莽更之愈县也城之北侧有故台台西有方池晏谟曰西去齐城九十七里耿弇破张歩于临淄追至巨洋水上僵尸相属即是水也巨洋又东北迳晋龙骧将军幽州刺史辟闾浑墓东而东北流浑墓侧有一坟甚高大时人咸谓之为焉陵【一作马陵】而不知谁之邱垄也巨洋水又东北迳益县故城东【益县故城在今寿光县南十里汉属北海郡寰宇记以为魏益都城非也益都城在县西二十里】王莽更之涤荡也【按汉志莽曰探阳】晏谟曰南去齐城五十里司马宣王伐公孙渊北徙丰人住于此城遂改名为南丰城也又东北积而为潭枝津出焉谓之百尺沟西北流迳北益都城也汉武帝元朔三年封菑川懿王子刘胡为侯国又西北流而注于巨淀矣【朱云当作巨洋】
　　又东北过寿光县西【今属青州府】
　　巨洋水自湖东北流迳县故城西王莽之翼平亭也汉光武建武二年封更始子鲤为侯国城之西南水东有孔子石室故庙堂也中有孔子像弟子问经既无碑志未详所立巨洋又东北流尧水注之水出剧县南有崩山即故义山也俗人以其山角因名为角崩山亦名为角林山皆世俗音讹也水即防水矣地理志曰剧县有义山防水所出也【地理志曰剧县义山防水所出北注寿光入海】北迳山东俗亦名之为青水矣尧水又东北迳东西寿光二城间应劭曰寿光县有灌亭杜预曰在县东南斟灌国也【斟灌城在寿光县东四十里】又言斟亭在平寿县东南平寿故城【平寿故城在今莱州府潍县西南三十里汉县属北海郡隋废】在白狼水西今北海郡治水上承营陵县【今为昌乐县】之下流东北迳城东西入别画湖亦曰朕怀湖湖东西二十里南北三十里东北入海斟亭在漑水东【斟亭在今潍县东北三十里】水出桑犊亭东覆甑山亭故高宻郡治世谓之故郡城山谓之塔山水曰鹿孟水亦曰戾孟水皆非也地理志曰桑犊故亭北海之属县矣有覆甑山漑水所出北迳斟亭西北今曰【疑作白】狼水按地理志北海有斟县京相璠曰故斟寻国禹后西北去灌亭九十【十下当有里字朱云当作九里】漑水又北迳寒亭西郡国志曰平寿有【疑作在】斟灌东【郡国志北海国平寿县有斟城有寒亭】薛瓒汉书集注云按汲郡古文相居斟灌东郡灌是也明帝以封周后改曰衞斟寻在河南非平寿也又云太康居斟寻羿亦居之桀又居之尚书序曰太康失国兄弟五人徯于洛汭此即太康之居为近洛也余考瓉所据今河南有寻也【疑譌当作邑】衞国有观土国语曰啓有五观谓之奸子五观葢其名也所处之邑其名曰观皇甫谧曰衞也又云夏相徙南邱依同姓之诸侯于斟灌斟寻氏即汲冡书云相居斟灌也既依斟寻明斟寻非一居矣穷后既仗善射簒相寒浞亦因逢弑羿即其居以生浇因其室而有殪故春秋襄公四年魏绛曰使浇用师灭斟灌及斟寻氏处浇于过处殪于戈【杜预曰过戈皆国名东莱掖县北有过乡戈在宋郑之间】是以伍员言于吴子曰过浇杀斟灌以伐斟寻是也有夏之遗臣曰靡事羿羿之死也逃于鬲氏今隔县也収斟灌寻二国之余烬杀寒浞而立少康灭之有穷遂亡也是葢寓其居而生其称【上下疑有譌误】宅其业而表其邑纵遗文防禠亭郭有传未可以彼有灌目谓此【疑衍】专此为【为下疑有脱文宋本作未可以彼为灌目谓专此为非】舍此寻名而专彼为是以上【疑譌】推传应氏之据亦可按矣尧水又东北注巨洋伏琛晏谟并言尧尝顿驾于此故受名焉非也地理志曰防水自剧东北至寿光入海防其逗【疑作迳】趣即是水也
　　又东北入于海
　　巨洋水东北迳望海台西东北流伏琛晏谟并以为平望亭在平寿县故城西北八十里古县又或言秦始皇升以望海因曰望海台未详也按史记汉武帝元朔元年封菑川懿王子刘赏为侯国【按汉表刘赏封平望侯】又东北注于海也
　　淄水出泰山莱芜县原山【明一统志莱芜县今属泰安州原山在县东五十里连淄川县界今名岳阳山淄水出其隂汶水出其阳】
　　淄水出县西南山下世谓之原泉地理志曰原山淄水所出故经有原山之论矣【括地志曰淄州淄川县东北七十里原山淄水所出俗传云禹治水功毕土石黑数里之中波若漆故谓之淄水齐乗曰淄水出今益都县岳阳山东麓地名泉河古莱芜北岳阳即原山也淄多伏流上下有十八漏益都新志淄水源在泉河头泉在县西南一百三十里】淮南子曰水出自饴山葢山别名也东北流迳莱芜谷【谷在今益都县西南元和志淄水西去益都县五十五里】屈而西北流迳其县故城南【禹贡锥指曰元和志云莱芜县故城在今淄州东南六十里按故城明初割属益都今在其西南或仍谓在淄川县界者误也今莱芜本汉嬴县唐省入博城后复以其地置莱芜县在泰安州东一百二十里】从征记曰【锥指引此作述征记】城在莱芜谷当路岨絶两山间道由南北门汉末有范史云为莱芜令言莱芜在齐非鲁所得引旧说云齐灵公灭莱莱民播流此谷邑落荒芜禹贡所谓莱芜也夹谷之会齐侯使莱人以兵劫鲁侯宣尼称夷不乱华是也余按太无莱柞并山名也郡县取目焉汉高祖置左传曰与之无山【按左昭七年辞以无山与之莱祚乃有无之无非山名何郦氏忽改易文曰与之无山及莱祚岂不谬误之甚乎　何氏所考同】及莱祚是也应劭十三州记曰太山莱芜县鲁之莱祚邑淄水又西北转迳城西又东北流与一水合水出县东南俗谓之家桑谷水从【亦当作述】征记名曰圣水列仙传曰鹿皮公者淄川人也少为府小史才巧举手成器岑山上有神象人不能到小史白府君请木工斧三十人作祠屋留止其傍其二间以自固食芝华饮神泉七十余年淄水未下【当从朱本作来山下】呼宗族得六十余人命上山半水出尽漂一郡没者万计小史辞遣宗室令下山着鹿皮衣升阁而去后百余年下卖药齐市也其水西北流注淄水淄水又北出山谓之莱芜口东北流者也【齐乗曰淄水自莱芜谷又北迳长峪青州旧志自临淄西南至古莱芜有长峪界两山间逾二百里中通淄河按长峪本名马陉亦名弇中见春秋传】
　　又东北过临淄县东【今临淄县乃汉营陵县汉临淄故城在青州府北五十里即所谓齐城也】
　　淄水自山东北流迳牛山西又东迳临淄县故城南东得天齐水口水出南郊山下谓之天齐渊五泉并出南北三百歩广十歩山即牛山也左思齐都赋曰牛岭镇其南者也水在齐八祠中齐之为名起于此矣【八祠事具史记封禅书】地理风俗记曰齐所以为齐者即天齐渊名也其水北流注于淄水淄水又东迳四豪冡北水南山下有四冡方基员坟咸高七尺东西直列是田氏四王冡也淄水又东北迳阳隂里【项本作荡隂里然下有阳里则此亦当作阳里】西水东有冡一基三坟东西八十歩是列士公孙接田开疆古冶子之坟也晏子恶其勇无礼投桃以毙之死葬阳里即此也【晏子春秋曰晏子恶三人之无礼也请公使人餽之二桃曰三子计功而食桃公孙接曰接一搏而再搏乳虎可以食桃矣田开疆曰吾伏兵而却三军者再亦可以食桃矣古冶子曰吾尝从君济于河鼋啣左骖以入砥柱之流吾潜行逆流百歩顺行九里杀鼋而出可以食桃无与人同矣二子何不反桃抽剑而起二子皆挈领而死古冶子亦自挈领而死】淄水又北迳其城东城临淄水故曰临淄王莽之齐陵县也尔雅曰水出其前左为营丘武王以其地封太公望赐之以四履都营丘为齐或以为都营陵史记周成王封师尚父于营丘东就国道宿行迟莱侯与之争营丘逆旅之人曰吾闻时难得而易失客寝安殆非就封者也太公闻之夜衣而行至营丘陵亦丘也献公自营丘徙临淄余按营陵城南无水唯城北有一水世谓之白浪水西出丹山俗谓九山也东北流山【疑衍或譌】尔雅出前左之文不得以为营丘矣营丘者山名也诗所谓子之营兮遭我乎峱之间兮作者多以丘陵号同又去莱差近咸言太公所封考之春秋经书诸侯城縁陵左传曰迁杞也毛诗郑注并无营字瓉以为非近之今临淄城中有丘在小城内周廻三百歩高九丈北降丈五淄水出其前故有营丘之名与尔雅相符城对天齐渊故城有齐城之称是以晏子言始爽鸠氏居之逢伯陵居之太公居之又曰先君太公筑营之丘季札观风闻齐音曰泱泱乎大风也哉表东海者其太公乎田巴入齐过淄自镜【新序田巴临淄水而观形自知丑恶】郭景纯言齐之营邱淄水迳其南及东也非营陵明矣献公之徙其犹晋氏深翼居绛非谓自营陵而之也其外郭即献公所徙临淄城也世谓之虏城言齐湣王伐燕燕王哙死虏其民寳居因郭以名之【上下疑有譌错朱云当作虏其民实居郭因以名之】秦始皇三十四岁灭齐为郡治临淄汉高帝六年封子肥于齐为王国王莽更名济南也战国防曰田单为齐相过淄水有老人渉淄而出不能行坐沙中单乃解裘于斯水之上也
　　又东过利县东【今博兴县东南有利县故城】
　　淄水自县东北流迳东安平城北【禹贡锥指云应劭曰博昌县西南三十里有安平亭故县也按淄水自利县东又东北流不得过博昌之西南今临淄县东有安平故城若以为是则当先安平后利县岂注文偶尔失次耶不然则道元误引利县东北当别有东安平城也】又东迳巨淀【汉志齐郡钜定即此】县故城南【城在今乐安县东北】征和四年汉武帝幸东莱临大海三月耕巨淀即此也县东南则巨淀【原本譌淀】湖葢以水受名也淄水又东北迳广饶县故城南【城亦在乐安县东北汉广饶巨淀二县属齐郡后汉省晋复置广饶刘宋改曰千乗厯代因之金改曰乐安元和志淄水南去千乗县二十八里】汉武帝元鼎【按表是元狩】中封菑川靖王子刘国为侯国淄水又东北马车渎水注之【在今乐安县东北齐乗云今乐安高家港也县志云在县东五十里清水泊北】受巨淀【受上疑有首字】淀即浊水所注也吕忱曰浊水一名溷水出广县为山世谓之治岭山东北流迳广固城西城在广县【今青州府治益都县乃汉广县地】西北四里四周絶涧岨水深隍晋水嘉中东莱人曹嶷所造也水侧山际有五龙口义熈五年刘武帝伐慕容超于广固也以籍【当作借】难攻兵力劳弊河间人文说裕云昔赵攻曹嶷望气者以为绳水【何氏云绳水之绳当从水】带城非可攻防若塞五龙口城当必陷石虎从之嶷请降降后五日大雨雷雷震开后慕容恪之攻防龛【按十六国春秋秋当作叚龛】十旬不防塞口而龛降后无几又震开之旧基犹存宜加修筑裕塞之超及城内男女皆悉脚弱病者太半超遂出奔为晋所擒也然城之所跨实慿地其不可固城者在此浊水东北流迳尧山东从征记曰广固城北三里有尧山祠尧因廵狩登此山后人遂以名山庙在山之左麓庙像东靣华宇修整帝图严饰轩冕之容穆然山之上顶旧有上【疑衍】祠今也毁废无复遗式盘石上尚有人马之迹徒黄石而已唯刀劒之踪逼真矣至于燕锋岱锷魏铗齐铓与今劒莫殊以蜜模写知人功所制矣【朱谋防曰庄子云天子之劒以燕谿石城为锋齐岱为锷晋魏为脊周宋为镡韩魏为夹以密模冩疑当作蜜谓以蜡模榻其迹也晋书山涛传有蜜章亦谓以蜡封奏章也】西望胡公陵孙畅之所云青州刺史传仁言得铜棺书处浊水又东北流迳东阳城北【在青州府城宋武伐燕废广固筑此】东北流迳广县故城西旧有州刺史治亦曰青州城阳水又东北流石井水注之水出南山顶洞开望若门焉俗谓是山为劈头山其水北流注井井际广城东侧三靣积石高深一匹有余长津激浪瀑布而下澎赑之音惊川聒谷漰渀之势状同洪井北流入阳水余生长东齐极游其下于中阔絶乃积绵载后因王事复出海岱郭金紫惠同石井赋诗言意尔日嬉娱尢慰羇心但恨此水时有通塞耳阳水东迳故七级寺禅房南水北则长庑徧驾逈阁承阿【上下有脱文】林之际则绳坐防班锡鉢闲设所谓修修释子眇眇禅栖者也阳水又东东迳【疑作迳东】阳城东南义熈中晋青州刺史羊穆之筑此以在阳水之东即谓城【疑衍】之东阳城世以浊水为西阳水故也水流亦有时穷通信为灵矣昔在宋世是水絶而复流刘晃赋通津焉魏太和中此水复竭辍流积年先公滁【疑作除】州即任未朞【北史郦范字世则范阳涿鹿人太武时给事东宫太武践祚追録先朝旧勲赐爵永宁男后为青州刺史进爵为侯】是水复通澄映盈川所谓幽谷枯而更溢穷泉辍而复流矣海岱之士又颂通津焉平昌耆民孙道相颂曰唯彼绳泉竭逾三龄祈尽珪璧谒穷斯牲道从隆替降由圣明耆民河间赵嶷颂云敷化未朞泽潜施枯源扬澜涸川涤陂北海郭钦曰先政辍津我后通洋但颂广文烦难以具载阳水又北屈迳汉城阳景王刘章庙东东注于巨洋后人堨断令北注浊水时人通谓浊水为阳水故有南阳北阳水之论二水浑流世谓之为长沙水也亦或通名之为渑水故晏谟伏琛为齐记并云东阳城既在渑水之阳宜为绳阳城非也世又谓阳水为洋水余按羣书盛言洋水出临朐县而阳水导源广县两县虽隣川土不同于事疑焉浊水又北迳臧氏台西又北迳益城西又北流注巨淀地理志曰广县为山浊水所出东北至广饶入巨淀巨淀之右又有女水注之水出东安平县之蛇头山从征记曰水西有桓公冢甚高大墓方七十余丈高四丈员坟围二十余丈高七丈余一墓方七丈二坟晏谟曰依陵记非葬礼【上下疑有譌脱】如承世故与其母同墓而异坟伏琛所不详也冢东山下女水原有桓公祠侍其衡【侍其双姓郦食其之后】奏魏武王所立曰近日路次齐郊瞻望桓公坟垄在南山之阿请为立祀为块然之主郭縁生述征记曰齐桓公冢在齐城南二十里因山为坟大冢东有女水或云齐桓公女冢在其上故以名水也女水导川东北流甚有神焉化隆则水生政薄则津竭燕建平六年水忽暴竭明恶之寝病而亡燕太上四年女水又竭慕容超恶之燕祚遂沦女水东北流迳东平安【当作平安】县故城南续述征记曰女水至安平城南【在今临淄县东一十里】伏流一十五里然后更流注北阳水城故亭也春秋鲁庄公三年纪季以入齐公羊传曰季者何纪侯弟也贤其伏罪请以奉五祀【公羊传曰纪季者何纪侯之弟也何以不名贤乎纪季服罪也其服罪奈何鲁子曰请后五庙以存姑姊妺】田成子单之故邑也【史记齐襄王入临淄封田单为安平君集解云安平城在青州临淄县东十九里古纪之酅邑也】后以为县博陵有【疑漏安字】平故此加东也世祖建武七年封菑川王子刘茂为侯国【按后汉书宗室五王传泗水王歙光武族父也歙子终与光武少相亲爱建武二年立歙为泗水王终为淄川王终长子柱封邔侯少子鳯封曲阳侯歙从父弟茂汉兵起亦聚众京密间后率众降封为中山王十三年宗室为王皆降为侯更侯茂为穰侯传所载甚明淄川王子无名茂亦无封安平侯者至于茂于淄川王为从父叔亦不封安平侯不知此注何所本也】又迳安平城东东北迳垄邱东东北入淀地理志曰葂头山【按汉志作菟头山】女水所出东北至临淄入巨淀又北为马车渎北合淄水又北时绳之水注之时水出齐城西南【通鉴注作西北二十五里】二十五里平地出泉即如水也【朱本云当作而水愚谓当作耏水】亦谓之源水因水色黑俗又目之为黑水【明一统志时水在临淄县西南二十五里一名耏左传齐晋盟于耏是也其源浅旱则涸故又名干时左传公与齐侯战于干时是也其色黑故俗名乌河】西北迳黄山东又北厯愚山山东有愚公冢时水又屈而迳杜山北有愚公谷齐桓公时公隐于溪隣有认其驹者公以与之山即杜山之通阜以其人状愚故谓之愚公衍山【韩非子曰齐桓公入山问父老此名何谷答曰臣旧畜牛生犊以子买驹少年谓牛不生驹遂持而去人谓臣愚遂名为愚公谷今愚公山在临淄县西二十里东有愚公冢北有愚公谷】水有石梁亦谓为石梁水又有澅【一作□下同】水注之水出时水东去临淄城十八里所谓□中也俗以□水为宿留水西北入于时水孟子去齐三宿而后出□故世以此而变水名也水南山西有王歜墓昔乐毅伐齐贤而封之歜不受自缢而死水侧有田引水漑迹尚存时水又西北迳西安县故城南【故城在今临淄县西三十里】本渠也齐大夫雝禀之邑矣王莽更之曰东宁时水又西至石洋堰分为二水谓之石洋口枝津西北至梁邹入泲时水又北迳西安城西又北京水系水注之水出齐城西南世谓寒泉也东北流直申门西京相璠杜预并言申门即齐城南靣西第一门矣为申池昔齐懿公游申池邴戎庸职二人害公于竹中【左传作邴歇阎职二人害齐侯懿公于竹中】今池无复髣髴然水侧尚有小小竹木以时遗生也左思齐都赋注申池在海濵齐薮也余按春秋襄公十八年晋伐齐戊戌伐雝门之荻己亥焚雍门壬寅焚东北二郭甲辰东侵及沂而不言北掠于海且晋献子尚不辞死以逞志何容封仇敌而不征暴草木于海嵎乎又炎夏火流非逺游之辰懿公见弑葢是白龙鱼遁见困近郊矣【说苑伍子胥曰昔白龙下清泠之渊化为鱼豫且射中其目此葢用其事也】左氏舍近遗逺考古非议【何氏云疑有脱文】杜预泛言有推据耳系水傍城北流迳阳门西水次有故封处所谓齐之稷下也当战国之时以齐宣王喜文学游说之士邹衍淳于髠田骈接于愼到之徒七十六人皆赐列第为上大夫不治而论议是以齐稷下学士复盛且数百十人刘向别録以稷为齐城门名也谈说之士期会于稷门下故曰稷下也郑志曰张逸问赞云【何氏云赞上当有书字】我先师棘下生何时人郑答云齐田氏时善学者所防处也齐人号之棘下生无常人也余按左传昭公二十二年莒子如齐盟于稷门之外汉以叔孙通为博士号稷嗣君史记音义曰欲以继踪齐稷下之风矣然棘下又是齐【何氏校改鲁】城内地名左传定公八年阳虎劫公伐孟氏入自上东门战于南门之内又战于棘下者也葢亦儒者之所萃焉故张逸疑而发问郑释而辩之虽异名于见大归一也城内有故台有营邱有故景王祠即朱虚侯章庙矣晋起居注云齐有大蛇长三百歩负小蛇长百余歩迳于市中市人悉观自北门所入处也北门外东北二百歩有齐相晏婴冢宅左传晏子之宅近市景公欲易之而婴弗更为诫曰吾生则近市死岂易志乃葬故宅后人名之曰清节里系水又北迳临淄城西门北而西流迳梧宫南昔楚使聘齐齐王飨之梧宫即是宫矣其地犹【漏名字】梧台里台甚层秀东西一百余歩南北加减即古梧宫之台台即关子所谓宋愚人得燕石处【闗子曰宋之愚人得燕石于梧台之东归而藏之以为寳周客闻而求观主人斋戒七日端冕以发革柜十重缇巾十袭客见之掩口笑曰此特燕石耳与瓦甓不殊】台西有石杜碑碑犹存汉灵帝憙平五年立其题云梧台里系水又西迳葵丘北春秋庄公八年襄公使连称管至父戌葵丘京相璠曰齐西五十里有葵丘地若是无戌之【此句疑有脱误】僖公九年齐桓会诸侯于葵丘宰孔曰齐侯不务修德而勤逺畧葵丘不在齐也引胡广汾隂葵丘山阳西戎葵城宜在此非也余原左传连称管至父之戌葵丘以时而徃还之期请代弗许将为齐乱故令无宠之妺候公于宫因无知之出遂害襄公若出逺无代宁得谋及妇人而为公室之乱乎是以杜预稽春秋之防即传安之注于临淄西不得舍近托逺茍成已异于异可殊即义为负然则葵丘之戌即此地也【朱曰防按左传齐桓公葵丘之防宰孔曰齐侯不务修德而勤逺畧故北伐山戎南伐楚西为此防也且天子使赐桓公于文武之胙知与王都近矣故胡广有山阳西北葵城之说而杜预说连称管至父葵丘之戌云在临淄西有地名葵丘郦疑胡广传防故发此论】时水西左迤为潭又西迳高阳侨郡南魏所立也又西北流注于时时水又东北流渑水注之水出营城东世谓之汉溱水也西北流迳营城北汉景帝四年封齐悼惠王子刘信都为侯国渑水又西迳乐安南【疑作国】博昌县故城南【故城在今博兴县东二十五里】应劭曰昌水出东莱昌阳县【今为登州府莱阳县】道逺不至取其嘉名阚骃曰县处势平故曰博昌渑水西厯贝丘京相璠曰博昌县南近渑水有地名贝丘在齐西北四十里春秋庄公八年齐侯田于贝丘见公子彭生豕立而泣齐侯坠车伤足于是处也渑水又西北入时水从征记又曰水出临淄县北迳乐安博昌南界西入时水者也自下通谓之为渑也昔晋侯与齐侯宴齐侯曰有酒如渑指喻此水也时水又屈而东北迳博昌城北时水又东北迳齐郡利县故城北又东北迳巨淀县故城北又东北迳广饶县故城北东北入淄水【齐乗曰时水之源南近淄水详其地形葢伏淄所发土人名曰乌河一名耏水亦名如水渑水北流势极屈曲俗称九里十八湾】地理风俗志曰淄入濡淮南子曰白公问微言曰若以水投水如何孔子曰淄渑之水合易牙尝而知之谓斯水矣【淮南所引孔子白公语出列子说符篇及吕氏春秋审应览俱作淄渑音缁乗列子曰口将爽者先辨淄渑张湛注云淄水出齐郡莱芜县渑水出北海郡千乗县界流至寿光县二水相合】
　　又东北入于海
　　淄水入马车渎东北迳琅槐故城南【应劭曰博昌北八十里有琅槐乡故县也今乐安县东北一百十里琅槐故城是】又东北迳马井城北与时绳之水互受通称故邑流其号又东北至皮丘沈入于海【字典云齐人谓湖曰沈郭縁生述征记有鸟当沈按沈疑当作坈述征记亦作马常坈】故晏谟伏琛并言淄绳之水合于皮丘沈西【元和志寿光县淄渑二水西自千乗县界流入去县四十里】地理志曰马车渎至琅槐入于海也葢举县言也【谓言琅槐而不言皮丘坈也】
　　禹贡锥指云以今舆地言之淄水出益都县东南岳阳山厯临淄博兴乐安至寿光县北由清水泊入海【并属青州府元和志渤海在寿光县东北一百十里】据琅槐故城在今乐安县界则淄水入海不当在寿光然清水泊跨二县之境必皆汉琅槐地马车渎近海处岂即古之皮丘坈与【元和志十乗县北青丘齐景公田于青即此齐乗云清水泊是也】朱长孺曰淄水地志云入济水经云入海者马车渎以下乃济水入海处淄水入海之道与济水正同非经志互有龃龉也渭按济由马车渎入海自金皇统中始前此不尔也河渠书云于齐通淄济之间故淄得由博昌入济水地志谓淄入济水经谓淄入海杜预谓淄入汶郑樵以入汶为是今按左传昭二十六年成人伐齐师之饮马于淄者注云淄水出泰山梁父县西北入汶此淄即柴汶也杜注左传不悮郑据以为禹贡之淄则悮耳
　　汶水出朱虚县泰山【汉志琅邪郡朱虚县东泰山汶水所出东至安邱入潍师古曰前言汶水出莱芜入济今此又言出朱虚入潍将桑钦所说有异或者有二汶水乎　曾彦　曰汶水有二出芜原山入济者徐州之汶也出朱虚泰山入潍者青州之汶也胡渭曰原山北接淄州延袤跨青徐之境汶虽徐水其源处犹为青域故禹贡青之贡道犹书浮于汶云朱虚城在今临朐县界汉县属琅琊郡东海属北海国隋省入郚城今为安邱县地】
　　山上有长城西接岱山东连琅耶巨海千有余里葢田氏之所造也竹书纪年梁惠成王二十年齐筑防以为长城竹书又云晋列公十二年王命韩景子赵列侯翟员伐齐入长城【按竹书纪年晋烈公十二年王命韩景子赵烈侯及我师伐齐入长城此引颇悮】史记所谓齐威王越赵侵伐我长城者也伏琛晏谟并言水出县东南峿山山在小泰山东者也
　　北过其县东
　　汶水自县东北迳峿城北地理风俗记曰朱虚县东四十里有峿城亭故县也【峿当作郚按春秋庄公元年齐迁纪郚杜预曰郚在朱虚县东南今安邱西南六十里有郚城】又东北迳管宁冢东故晏谟言柴阜西南有魏独行君子管宁墓墓前有碑又东北迳柴阜山北山之东有徴士邴原冢碑志存焉汶水又东北迳汉青州刺史孙嵩墓西有碑碣汶水又东迳安丘县故城北汉高帝八年封将军张说为侯国地理志曰王莾之诛郅也孟康曰今渠丘亭莒渠丘城是也伏琛晏谟齐记并言亭在丘城东北十里非城也城对牟山山之西南有孙賔硕兄弟墓碑志并在也
　　又北过淳于县西又东北入于县
　　故夏氏之斟灌国也周武王以封淳于公号曰淳于国春秋桓公六年冬周公如【按春秋当作州公如曺杜预曰州国名淳于州国所都城阳淳于县也】传曰淳于公如曹度其国危遂不复也其城东北则两川交防也
　　潍水出琅邪箕县【日知録曰潍水出琅邪郡箕屋山书禹贡潍淄其道左传襄公十八年晋师东侵及潍是也其字或省水作维或省系作淮又或从心作惟縂是一字汉书地理志琅琊郡朱虚下箕下作维灵门下横下折泉下作淮上文引禹贡惟甾其道又作惟一卷之中异文三见通鉴梁武帝纪魏李叔仁击邢杲于惟水古人之文或省或借其旁并从鸟隹之隹则一尔后人误读淮沂其乂之淮而呼此水为槐河失之矣】
　　琅邪山名也越王勾践之故国也勾践并吴欲覇中国徒都琅邪秦始皇二十六年灭齐以为郡城即秦王之所筑也遂登琅邪大乐之山作层台于其上谓琅邪台【琅邪台在诸城县琅邪山】台在城东南十里孤立特显出于众山上下周二十里余傍濵巨海秦王乐之因留三月乃徙黔首二万戸于琅邪山下复十二年所作台基三层层髙三丈上级平敞方二百余歩高五里刋石立碑纪秦功德台上有神渊渊主灵焉人污之则竭斋洁则通神庙在齐八祠中汉武帝亦尝登之汉髙帝吕后【帝后并举疑有误】七年以为王国文帝三年更名为郡王莾改曰塡夷矣潍水源潍山【元和志潍山在宻州莒县东北八十三里潍水所出】许慎吕忱云潍水出箕屋山【胡氏曰说文潍水出琅邪箕屋谓琅邪郡箕县之屋山非山名箕屋也】淮南子曰潍水出覆舟山葢广异名也东北迳箕县故城西又西析泉水注之水出析泉县北【按汉志琅邪郡有折泉县此云析悮下同】松山东南流析泉县东又东南迳仲固山东北流入于潍地理志曰至箕县北入潍者也潍水又东北迳诸县故城西【城在今诸城县西南】春秋文公十二年季孙行父城诸及郓传曰城其下邑也王莽更名诸并矣潍水又东北涓水注之出马耳山【在诸城县西南六十里】山高百丈上有二石并举望齐马耳故世取名焉东去常山三十里涓水发于其隂北迳娄乡城东春秋昭公五年经书夏莒牟夷以牟娄防兹来奔者也又分诸县之东为海曲县故俗人谓此城为东诸城涓水又北注于潍水
　　东北过东武城县西【当作东武县锥指引此亦作东北迳东武县故城西】
　　县因冈为城城周三十里汉髙帝六年封郭嘉【按史表当作郭防】为侯国王莽更名之曰祥善矣又北左合扶淇之水水出西南常山东北流注潍晏谟并以潍水为扶淇之水以扶淇之水为潍水非也按经脉志潍自箕县北迳东武县西北流合扶淇之水晏谟伏琛云东武城西北二里潍水者即扶淇之水也潍水又北右合卢水即久台水也地理志曰水出琅邪横县故山【按汉志琅邪郡横县下云故山名台水所出此云乆台水似误按故山名者即指横而言非横县有故山也今云水出横县故山则似竟有其山矣縂因以名字譌作乆字遂以故山为句而譌作乆台水也】王莽之合邱也【按志莽曰令邱今云合譌】山在东武县故城东南【东武汉琅邪郡治也今为诸城县治】世谓之卢山也西北流迳【疑漏平字】昌县故城西【平昌故城在今安丘县西南六十里】东北流齐地记曰东武城东南有卢水水侧有胜火木方俗音曰柽子其木经野火烧死炭不灭故东方朔【朔下疑有脱文】不灰之木者也其水又东北流迳东武县故城东而西北入潍地理志曰久【疑譌】台水出东南迳东武入潍者也尚书所谓潍淄其道矣
　　又北过平昌县东
　　潍水又北迳石泉县故城西王莽之养信也地理风俗记曰平昌县东南四十里有石泉亭故县也潍水又北迳平昌县故城东【在今安邱县西南六十里】荆水注之水出县南荆山阜东北流迳平昌县故城东汉文帝封齐悼惠王肥子永为侯国【按史汉表齐悼惠王子卬封平昌侯今云永误】城之南角有台台下有井与荆水通物坠于井则取之
　　荆水昔常有龙出入于其中故世亦谓之龙台城也荆水又东北流注于潍水又北浯水注之水出浯山世谓之巨平山也地理志曰灵门县有高原山与浯一山【按汉志灵门县有高防山壶山浯水所出师古曰防即柘字也今云原譌浯一山亦当作壶山】浯水所出东北入潍今是山西接浯山许愼说文言水出灵门山世谓之浯汶矣其水东北迳姑幕县故城东【薄姑城在今博兴县东一十五里又有姑幕城在莒州境内汉县北齐省入东莞】县有五色土王者封建诸侯随方受之故薄姑氏之国也阚骃曰周成王时薄姑与四国作乱周公灭之以封太公是以地理志曰或言薄姑也王莽曰季睦矣应劭曰左传曰薄姑氏国太公封焉薛瓉汉书注云博昌有薄姑城未知孰是浯水又东北迳平昌县故城北古堨以溢溉田南注荆水浯水又东北流而注于潍水也
　　又北过高密县西【今属莱州府】
　　应劭曰县有密水故有高宻之名也然今世所谓百尺水者葢密水也水有二源西源出奕山亦曰鄣日山晏谟曰山状鄣日是有此名伏琛曰山上鄣日故名鄣日山也其水东北流东源出五弩山西北流同泻一壑俗谓之百尺水古人堨以漑田数十顷北流迳高密县西下注潍水自下亦兼通称焉乱流厯县西碑产山西又东北水有故堰旧凿石坚柱断潍水广六十许歩掘东岸激通长渠东北迳高密故城南明帝中元【明帝无中元之号误见下】中封邓震为侯国【后汉书邓禹封高宻侯禹卒长子震嗣】县南十里蓄以为塘方二十余里古所谓高宻之南都也溉田一顷许陂水散流下注矣【疑譌当作夷】安泽潍水自堰北迳高宻县故城西【城在今县西南元和志潍水在高宻县西南去县四十里】汉文帝十六年别为胶西国宣帝本始元年更为高宻国王莽之章牟也潍水又北昔韩信与楚将龙且夹潍水而阵于此信夜令为万余囊盛沙以遏潍水引军击且伪退且追北信决水水大至且军半不得渡遂斩龙且于是水水西有鴈阜阜上有汉司农卿郑康成【在今髙宻县西北五十里】石碑犹存又北迳昌安县故城东【在今安丘县西南十里】汉明帝中元【明帝止永平一号无所谓中元者邓禹传袭于永平元年封】中封邓袭为侯国也郡国志曰汉安帝延光元年复也
　　又北过淳于县东【今安丘县东北有淳于故城潍水在县东五十里】
　　潍水又北左会汶水【胡云此东汶也出朱虚县小泰山】北迳平城亭西又东北迳宻乡亭西郡国志淳于县有宻乡地理志皆北海之属县也应劭曰淳于县东北六十里有平城亭又四十里有宻乡亭故县也【今昌邑县南有平城故城东南有宻乡故城】潍水又东北迳下宻县故城西【城在昌邑县东南与潍县接界潍县本唐北海县元和志海在北海县东北一百二十里潍水南去县五十五里】城东有宻阜地理志曰有三戸山祠余按应劭宻者水名是有下宻之称俗以之名阜非也
　　又东北迳都昌县东【今为莱州府昌邑县晋省都昌入掖县宋建隆三年始以其地改置昌邑县】
　　潍水东北迳逢萌墓萌县人也少有大节耻给事县亭遂浮海至辽东复还在不其山隠学【不其山在即墨县东南四十里】明帝安车徴萌以佯狂免又北迳都昌县故城东汉髙祖六年封朱轸为侯国北海相孔融为黄巾贼管亥所围于都昌也太史慈为融求救刘备持的突围其处也【吴志北海相孔融数遣人讯问太史慈之母并致饷遗后融出屯都昌为黄巾贼管亥所围慈自辽东还家母令慈徃赴其难时贼围甚宻慈请于融带鞬摄乃上马将两骑自随各作一的持之开门直出外围下马植的射之径入闭门明日复如此射的贼或起或卧又明晨出射无复起者慈乃鞭马直突围驰诣刘偹于平原得救兵来贼遂解去】
　　又东北入于海【元和志莱州掖县海在县北五十二里】
　　禹贡锥指云以今舆地言之潍水出莒州东北潍山厯诸城【属青州府】髙宻【莱州府】安邱【青州府】潍县至昌邑东北五十里入海也【并莱州府】
　　胶水出黔陬县【今为莱州府胶州】胶山北过其县西【胶水源发胶州铁撅山北过宻州五弩山卤水入焉又北过高宻县注猪泽与张奴水合自泽北入新河经平度州昌邑县界入海】齐记曰胶水出五弩山葢胶山之殊名也北迳祝兹县故城东汉武帝元鼎中封胶东康王子延为侯国【按汉表胶东康王子延年封祝兹侯此漏年字】又迳扶【何氏校汉志作邞】县故城西地理志琅邪之属县也汉文帝元年封吕平为侯国【按汉志琅邪郡邞县胶水所出师古曰音扶县名本不作扶又按史汉表吕平封扶栁侯索隐曰县名属信都国与此之邞县无渉不知郦注何据耶】胶水又北迳黔陬【陬下当有县字】故城西袁崧郡国志曰县有介亭地理志曰故介国也春秋僖公九年【按左传是僖公二十九年今云九年误】介葛卢来朝闻牛鸣曰是生三牺皆用之问之果然晏谟伏琛并云县有东西二城相去四十里有胶水非也斯乃拒艾水也水出县西南拒艾山即齐记所谓黔艾山也东北流迳拒县故城西王莽之祑国也【按汉志琅邪郡有柜县如淳曰音巨不作拒又云根艾水东入海亦不作拒艾水莽曰祓同亦不曰祑国此注所引皆误】世谓之王城又谓是水为洋洋水矣又东北迳晏伏所谓黔陬城西四十里有胶水者也又东入海地理志曰琅邪有柜县拒艾水出焉东入海即斯水也今胶水北迳晏伏所谓西黔陬城东高宻郡侧有黔陬县地理志曰胶水出邞县【当作邞县】王莽更之纯德矣疑即是县所未详
　　又北过夷安县东
　　县王莽更名之曰原亭也应劭曰故莱夷【按汉志漏维字】邑也太史公曰晏平仲莱之夷维之人也汉明帝中元【误见前】中封邓珍为侯国西去潍水四十里胶水又北迳胶阳东晏伏并谓之东亭自亭结路南通夷安地理风俗记曰淳于县东南五十里有胶阳亭故县也又东北迳左会一水世谓之张奴水水发夷安县东南阜下西北流厯胶阳县注于胶水之左东北为泽水渚百许里谓之夷安潭潭之泽周四十里亦潍水枝津之所注也胶水又东北迳下宻县故城东又东北迳胶东县故城西汉髙帝元年别为国景帝封子寄为王国王莽更之郁祑【按汉志作秩】也今长广郡治伏琛晏谟言胶水东北廻达于胶东城北百里流注于海
　　又北过当利县西北入于海
　　县故王莽更之东莱亭也又北迳平度县汉武帝元朔二年封菑川懿王子刘行为侯国王莽更名之曰利卢也县有土山胶水北厯土山注于海海南土山以北悉盐坈相承修煑不辍北眺巨海杳冥无极天际两分白黑方别所谓之溟海者也故地理志曰胶水北至平度入海者也











　　水经注集释订讹卷二十六
&lt;史部,地理类,河渠之属,水经注集释订讹&gt;
　　钦定四库全书
　　水经注集释订讹卷二十七
　　归安沈炳巽撰
　　沔水上
　　沔水岀武都沮县东狼谷中【汉志沮水出沮县东狼谷南至沙羡南入江过郡五行四千里师古曰沮音夷】
　　沔水一名沮水阚骃曰以其初出沮洳然故曰沮水也县亦受名焉导源南流泉街水注之出河池县东南流入沮县防于沔【元和志沮水出兴州顺政县东北八十里按沮县故城在今汉中府略阳县界晋永嘉后没于氐羌县废后魏改置武兴县又侨置略阳西魏改略阳曰汉曲隋又改曰顺政唐为兴州治宋复改顺政曰略阳今在宁羌州北二百二十里河池今徽州属巩昌府泉街水在略阳县北】
　　沔水又东南迳沮水戍而东南流注汉曰沮口【沮水戍在略阳县东南沔县志曰沮水在县西七十里与略阳接界汉水自宁羌州西北流迳沔县故大安军南又东北至青羊驿沮口在焉宋开禧二年金人陷大散关叛将吴曦退屯置口旅还兴州置口即沮口也】
　　所谓沔汉者也尚书曰嶓冢导漾东流为汉山海经所谓汉出鲋嵎山也【按山海经作鲋鱼之山】东北流得献水口庾仲雍云是水南至关城合西汉水汉水又东北合沮口同为汉水之源也故如淳曰北方人谓汉水为沔水故孔安国曰漾水东流为沔葢与沔合也至汉中为汉水是互相通称矣
　　沔水又东迳白马戍南浕水入焉
　　水北发武都氐中南迳张鲁城东鲁沛国张陵孙曾学道于蜀鹤鸣山传业衡衡传于鲁鲁至行寛恵百姓亲附供道之费米限五防故世号五防米道初平中刘焉以鲁为督义司马往汉中断絶閤道用逺城治因即崤岭周回五里东临濬谷杳然百寻西北二面连峰接崖莫究其极从南为盘道登陟二里有余浕水又南迳张鲁治东水西山上有张天师堂于今民事之庾仲雍谓山为白马塞堂为张鲁治东对白马城一名阳平关浕水南流入沔谓之浕口其城西带浕水南面沔川城侧二水之交故亦曰浕口城矣【后魏地形志沔阳县冇白马城今在沔县西南即汉阳平闗亦曰白马戍浕水在县西三十里】
　　沔水又东迳武侯垒南【此条经文疑俱是注盖经文不应先有武侯垒之名也】诸葛武侯所居也南枕沔水水南有亮垒背山向水中有小城回隔难解
  </div>
  <div class="pagination">
   <a href="水经注集释订讹_page16.html">
    上一页
   </a>
   <span>
    ...
   </span>
   <a href="水经注集释订讹_page12.html">
    12
   </a>
   <a href="水经注集释订讹_page13.html">
    13
   </a>
   <a href="水经注集释订讹_page14.html">
    14
   </a>
   <a href="水经注集释订讹_page15.html">
    15
   </a>
   <a href="水经注集释订讹_page16.html">
    16
   </a>
   <span class="current-page">
    17
   </span>
   <a href="水经注集释订讹_page18.html">
    18
   </a>
   <a href="水经注集释订讹_page19.html">
    19
   </a>
   <a href="水经注集释订讹_page20.html">
    20
   </a>
   <a href="水经注集释订讹_page21.html">
    21
   </a>
   <a href="水经注集释订讹_page22.html">
    22
   </a>
   <span>
    ...
   </span>
   <a href="水经注集释订讹_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
