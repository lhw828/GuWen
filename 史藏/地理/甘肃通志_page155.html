<!DOCTYPE html>
<html>
<head>
    <meta charset="UTF-8">
    <title>甘肃通志 - 第 155 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 155 页/共 159 页</h1>
    <div class="content">　　黄谏帝王纪年纂要序　予家西陲防时闻老于从征者道使西域时出玉关数千里其地广漠皆平沙一望无有涯际又无山阜林木城郭民居墩堠为之表识惟信马徐行昼则视日之出入为东西夜则望北斗而西走曁抵其国则所行不少差比来京师防东南之士语及泛舟海中亦与是若吁使沙漠烟海之中茍不仰望日月星辰则趋向无方不惟迂其道里劳其心力而又未始不以终莫能至为怖也暑夏朝回日长无事因阅旧书得先子寿栢翁所藏歴代纂要乃元平章白云翁察罕所编葢取皇极经世书为凖一开巻而古今成败国家兴衰运祚长短皆了然可见眞若茫茫万里沙漠烟海中而获举目于日月星辰以得指归也呜呼自书春秋诸史以来简籍浩繁虽易纪传为编年其间数千年之事欲自首至尾观之信有若司马公所谓读未半巻即已倦睡也然史学不可不知奈以赋禀所拘有朝读暮忘者是编则摭羣籍之要撮万事之统损繁就简约编年而为之葢免搜索之劳使人不怖其烦因年以求运祚修短则古今国家成败兴衰具见于此遂为订正自延祐戊午至洪武戊申凡若干年以便考阅宗友用和见而喜之请锓诸梓以传既不容拒倂序诸篇首以畀之予闻先軰谓观史有要然则是编其亦观史之要乎能熟观此以知其大要则如日月星辰之在人目睫故云海沙漠之无涯际亦自得之矣又奚以怖
　　李梦阳徳集自序　李子曰曹县葢有王叔武云其言曰夫诗者天地自然之音也今途咢而巷讴劳呻而康吟一唱而羣和者其真也斯之谓风也孔子曰礼失而求之野今眞诗乃在民间而文人学子顾往往为韵言谓之诗夫孟子谓诗亡然后春秋作者雅也而风者亦遂弃而不采不列之乐官悲夫李子曰嗟异哉有是乎予尝聆民间音矣其曲边其思滛其声哀其调靡靡是金元之乐也奚其真王子曰眞者音之发而情之原也古者国异风即其俗成风今之俗既歴边乃其曲乌得而不边也故真者音之发而情之原也非雅俗之辨也且子之聆之也亦其谱而声者也不有率然而謡勃然而讹者乎莫知所从来而长短疾徐无弗谐焉斯谁使之也李子闻之矍然而兴曰大哉汉以来不复闻此矣王子曰诗有六义比兴要焉夫文人学子比兴寡而直率多何也出于情寡而工于词多也夫途巷蠢蠢之夫固无文也乃其讴也咢也呻也吟也行呫而坐歌食咄而寤嗟此唱而彼和无不有比焉兴焉无非其情也斯足以观义矣故曰诗者天地自然之音也李子曰虽然子之论者风耳夫雅颂不出文人学子手乎王子曰是音也不见于世乆矣虽有作者微矣李子于是怃然失已洒然省也于是废唐近体诸篇而为李杜歌行王子曰斯驰骋之技也李子于是为六朝诗王子曰斯绮丽之余也于是诗为晋魏曰比辞而属义斯谓有意于是为赋骚曰异其意而袭其言斯谓有蹊于是为琴操古歌诗曰似矣然糟粕也于是为四言入风出雅曰近之矣然无所用之矣子其休矣李子闻之闇然无以难也自录其诗藏箧笥中今二十年矣乃有刻而布者李子闻之惧且慙曰予之诗非真也王子所谓文人学子韵言耳出之情寡而工之词多者也然又治正德间诗耳故自题曰德集毎自欲改之以求其真然今老矣曽子曰时有所弗及学之谓哉
　　传
　　隋皇甫谧酒泉烈女厐娥亲传　酒泉烈女厐娥亲者表氏厐子夏之妻禄福赵君安之女也君安为同县李寿所杀娥亲有男弟三人皆欲报讐寿深以为备会遭灾疫三人皆死寿闻大喜请防宗族共相庆贺云赵氏强壮已尽惟有女弱何足复忧防备懈弛娥亲子淯出行闻寿此言还以啓娥亲娥亲既素有报讐之心及闻寿言感激愈深怆然陨涕曰李寿汝莫喜也终不活汝戴履天地为吾门戸吾三弟之羞也焉知娥亲不手刅杀汝而自徼幸耶隂市名刀挟长持短昼夜哀酸志在杀寿寿为人凶豪闻娥亲之言更乘马带刀郷人皆畏惮之比隣有徐氏妇忧娥亲不能制恐反见中害毎谏止之曰李寿男子也凶恶有素如今备衞在身尔虽有猛烈之志而强弱不敌邂逅不制则为重受祸于寿絶灭门戸痛辱不轻也愿详举动为门戸之计娥亲曰父母之讐不同天地共日月者也李寿不死娥亲视息世间活复何求今虽三弟早死门戸冺絶而娥亲犹在岂可假手于人哉若以卿心况我则李寿不可得杀论我之心寿必为我所杀明矣夜数磨砺所持刀讫扼腕切齿悲啼长叹家人及隣里咸共笑之娥亲谓左右曰卿等笑我直以我女弱不能杀寿故也要当以寿颈血汚此刀刅令汝軰见之遂弃家事乘鹿车伺夀至光和二年二月上旬以白日清时于都亭之前与寿相遇便下车扣寿马叱之寿惊愕廻马欲走娥亲奋刀砍之并伤其马马惊寿挤道边沟中娥亲寻复就地砍之深中树阑折所持刀寿被创未死娥亲因前欲取寿所佩刀杀寿寿防刀瞠目大呼跳梁而起娥亲乃挺身奋手左抵其额右摏其喉反复盘旋应手而倒遂防其刀以截寿头持诣都亭归罪有司徐歩诣狱辞顔不变时禄福长汉阳尹嘉不忍论娥亲即解印绶去官弛法纵之娥亲曰讐塞身死妾之明分也治狱制刑君之常典也何敢贪生以枉官法乡人闻之倾城奔往观者如堵焉莫不为之悲喜慷慨嗟叹也守尉不敢公纵隂语使去以便宜自匿娥亲抗声大言曰枉法逃死非妾本心今讐人已雪死则妾分乞得归法以全国体虽复万死于娥亲已足不敢贪生为明廷负也尉固不聼所执娥亲复言曰匹妇虽微犹知宪制杀人之罪法所不纵今既犯之义无可逃乞就刑戮陨身朝市肃明王法娥亲之愿也辞气愈厉面无惧色尉知其难夺强载还家凉州刺史周洪酒泉太守刘班等共表上称其节义刋石立碑显其门闾大昌农张奂贵尚所履以束帛二十端礼之海内闻之者莫不改容赞善髙大其义故黄门侍郎安定梁寛追述娥亲为其作传元晏先生曰父母之讐不与共天地盖男子之所为也而娥亲以女弱之微念父辱之酷痛感讐党之凶言奋剑讐颈人马俱摧塞亡父之怨防雪三弟之永恨近古以来未之有也诗曰修我戈矛与子同仇娥亲之谓也
　　唐李商隠李长吉小传　京兆杜牧为李长吉集序状长吉之竒甚尽世传之长吉姊嫁王氏者语长吉之事尤备长吉细瘦通眉长指爪能苦吟疾书最先为昌黎韩愈所知所与游者王参元杨敬之权璩崔植为宻毎旦日出与诸公游未尝得题然后为诗如他人思量牵合以及程限为意从小奚奴骑距驴背一古破锦囊遇有所得即书投囊中及暮归太夫人使婢探囊出之见所书多辄曰是儿要当呕出心肝始已耳上灯与食长吉从婢取书研墨叠纸足成之投他囊中非大醉及吊防日率如此过亦不复省王杨軰时复来探取写去长吉往往独骑往来京洛所至或时有着随弃之故沈子明家所余四巻而已长吉将死时忽昼见一绯衣人驾赤蚪持一版书若太古篆或霹石文者云当召长吉长吉了不能读歘下榻叩头言阿防【长吉学语时呼太夫人云】老且病贺不愿去绯衣人笑曰帝成白玉楼立诏君为记天上差乐不苦长吉独立榻邉人尽见之长吉气絶常所居牕中勃勃有烟气闻行车嘒管之声太夫人急止人哭待之如炊五斗黍许时长吉竟死王氏子非能造作谓长吉者实所见如此呜呼天苍苍而髙也上果有帝耶帝果有苑囿宫室观阁之玩耶茍信然则天之髙邈帝之尊严亦宜有人物文采愈此世者何独眷眷于长吉而使其不寿耶噫又岂所谓才而竒者不独地上少耶天上亦不多耶长吉生二十七年位不过奉礼太常当时人亦多排摈毁斥之又岂才而竒者帝独重之人反不重耶又岂人见防胜帝耶
　　明李梦阳邵道人传　邵道人者蜀人也至庆阳年七十余矣道人不欲言凡事颐指色授馆于钟楼街筑土被衲无昼夜露坐郡中子弟争事道人凡所指授诸弟子善承之道人能治病令病者张目嘘气即可活目诸弟子置饭病者前出防中銕尺横饭上诵大悲呪已起尺摩病者曰瘥矣脱不可活道人则趋出病家以死日请出指示日如其数道人不取钱毎岁自正月始活一人取布尺里衲里完弗取也饭道人无问多少美恶道人善饮水冬月氷道人齿间瀺瀺声顷之肩踊面红汗簌簌下予世父患胫痬乆不愈以问道人道人曰此祟也若往聘某氏谓其女陋将更聘之女惭而缢死此其祟也世父大惊伏地顿首曰奈何道人曰今遇我三日解矣三日痬果瘥居十余年忽谓诸弟子将归诸弟子曰先生福庆之人庆之人无敢慢先生者何遽言归邪道人不应一日道人令设几三层坐其上诸弟子始悟环守之夜有登几伺其息者夜半霹雳隂隂起屋脊若戈士甲马战鬬之声诸弟子震慑伏地天明起眎则道人死矣赞曰子不语怪则道人者为何如人哉老氏惑人乱政而道人口悛悛不欲道辞急人之难毙而后已呜呼是所谓逃于墨者非邪
　　书
　　皇清王全臣上巡抚言渠务书　唐汉两渠寜夏民命攸关康熙四十八年正月内防饬水利都司王应龙尽力春工而令职全赞理其事幸覩成效兹防以各渠情形及修濬利下询谨详陈之寜夏古朔方也黄河绕于东贺兰峙于西相距或四五十里远者亦不过百余里南至唐坝堡之分守岭北至威镇堡之边墙仅二百七十五里延袤不甚寛广而所属寜夏卫并左右二衞及平罗所共辖五十二堡约计田地九千八百二十九顷有余其正供除麦馔等项纳银二千六百五十两有零外田土之赋计纳粮九万八千三百八十余石纳七斤谷草并年例秋青草共三十八万三百余束零纳坝草六十一万零纳地畆银八百六十余两其湖滩又纳潮鹻银一千五百九十两赋亦綦重矣况地大半尽属沙鹻必得河水乃润必得浊泥乃沃古人于黄河西岸开濬唐汉两渠诚万
　　世利也四十七年春职全莅任之时值春工方兴随本道鞠宸咨亲诣各渠细勘窃查黄河自南而北其入宁夏之处两岸俱系石山名曰硖口河初向东北流入硖微折注于西北不一二里即仍向东北出硖硖之尽处有一观音堂古人于此傍石山之麓开唐渠一道渠口寛十八丈深七尺至明代宁夏道汪文辉于右衞之唐坝堡距渠口二十里建石正闸一座闸之外建石退水闸四座正闸下入渠之水以五寸为一分止以十分为率水小则闭塞退水各闸使水入渠水大则开退水以泄其势其正闸系六空西四空为唐渠东两空为贴渠毎空各寛一丈唐渠自闸以下西北至玉泉桥名曰上上段寛八丈深三五尺长五十里自玉泉桥向东北流复微转西至良田渠口名曰上段寛七丈深五六尺长七十里自良田渠口西北至西门桥名曰上中段寛六丈深七尺长四十里自西门桥西北至站马桥名曰下中段寛六丈深七尺长六十里自站马桥北至威镇堡稍止名曰下段寛三丈深三四尺长一百三里合计共长三百二十三里其贴渠一道寛三丈五尺深六尺至郭家寺地方分为两稍一至汉坝堡稍止长四十里名曰旧贴渠一至蒋鼎堡稍止长五十里名曰新贴渠此因唐渠正闸之东岸地土甚高故引此渠虽闸分两而实与唐渠同口盖唐渠之附庸也渠两岸之堤及堵水之坝俱名曰湃沿湃居民挖小渠以引水入田名曰枝渠大者或百余里小者或数十里及七八里不一各于湃上建小木闸以便蓄泄名曰陡口唐渠东西两岸共陡口四百三十六道旧例百姓有田一分者岁出夫一名计力役三十日又纳草一分计四十八束毎束重十六斤又纳桞桩十五根毎根长三尺此输将定额也其或需用红柳白茨席萁则于草内折收毎草一分折红柳四十八束或折白茨或折席萁亦各四十八束毎束重七斤总名曰顔料或石灰亦于草内折银烧造毎草一束折银一分其草曰坝草以备于险要处和土筑湃及啓闭各闸堵叠渠口也桩曰沙桩或钉闸底或钉湃岸使土坚固也渠内水冲之处必用土草筑一墩以逼水而外用红柳白茨防之更钉以沙桩名曰马头席萁则绳防之具也或修理闸底亦必用红桞白茨铺垫而以沙桩钉之乃盖以石条使无冲动之患也毎岁河冻之时将渠口用草闭塞名曰卷扫至清明日拨夫役赴渠挑濬各官分段督催以一月为期名曰春工至立夏日掣去所卷之埽放水入渠名曰开水开水之后田地浇灌其法先委官闭塞上流各口以逼水至稍其名曰封封之之际各口仍酌量留水一二分其名曰俵【俗作□】迨水已至稍乃开上流各口任其浇灌既足又逼令至稍封与俵周而复始上流下稍皆浇灌及时也唐渠贴渠原灌宁左右三衞及平罗所共三十四堡田地六千二顷有余衞所各官分段封俵一岁须轮灌数次乃获丰收至于汉渠在唐渠之下左衞陈俊堡四道河口地方距唐渠口三十里地形低洼直迎河流水势易入其渠口寛三十一丈深七尺五寸明汪文辉于汉坝堡距渠口十二里建石正闸一座计四空毎空寛一丈闸外建石退水闸三座自正闸北至唐铎桥名曰上段寛五丈深六七尺长六十五里自唐铎桥西北至张政桥名曰中段寛四丈五尺深六七尺长七十五里自张政桥北至殷家夹道稍止名曰下段寛三丈深五六尺稍末寛一丈长九十八里共长二百三十八里渠之东西两岸共口三百六十九道原灌溉宁左右三衞所属十八堡田地共三千八百二十七顷有余后因开导西河水势变迁何忠堡竟隔在河中各自开引小渠灌田三十余顷今汉渠止灌溉十七堡田地共三千七百九十七顷有余其挑挖封俵与唐渠一例此渠得水甚易而又稍短田少所以通利如故比年以来唯唐渠淤塞过甚滨于废弃居民虽纷纷借助于汉渠不过稍分余地之高者竟屡年荒芜而汉渠亦因以受困职全细按唐渠之大病有三一苦于渠口之不能受水也相传先年唐渠口下河中有一石子沙滩障水之势以入渠厥后滩渐消没河流偏注于东而渠口竟与河相背其入渠者不过旁溢之水耳水之入渠也无力遂往往有澄淤之患一苦于地渠之不能通水也唐坝以下自杜家嘴至玊泉营尽系淤沙毎大风起辄行堆积唐渠经由于此实为咽喉向者以风沙不时旋去旋积遂相与名曰地渠盖因两岸无湃与平地等故名之也此处自来不在挑濬之列因循既乆竟致渠底与两岸田地齐平甚有渠底高于两岸田地者较唐坝闸底约高三四尺河水泛涨时入渠之水非不有余乃自入闸以来至此阻梗由是旁灌月牙倒沙两湖迨两湖既满然后溢于渠内徐徐前行不知费防许水力经几许时日乃得过玉泉桥也况有此阻梗水势纡廻水未前行而挟入之浊泥已淤积闸底数尺矣一苦于渠身之过逺也水之入口者原自无多而又苦于咽喉之不利以有限之水流三百余里供数百口之分泄其势自难以遍给若遇河水减落则束手无防矣唐渠有此三大病而又加以年年挑濬之法积多端如渠夫渠草除绅衿优免外豪衿地棍及奸胥猾吏肆意侵蚀毎将百姓应纳草束沙桩折收银钱代为买备输纳名曰包纳草则多系朽烂桩则尽属短小又巧立名色隠射规避若桥梁若口倘有损壊俱属官修乃借称须人看守毎处免夫草一二分名曰看丁又曰坐免甚至徒杠亦有坐免有力尽为防丁即曰口须人啓闭未闻天下桥梁俱须人看守也是渠夫渠草祗为奸积之利窟而渠工已受病实多矣毎年兴工之时并不查明某处淤塞某处阻梗量度工程之轻重酌用夫役之多寡唐渠自口至稍止分三工五段汉渠自口至稍止分两工三段如某工旧例用夫五百名年年拨给五百某段旧例用夫三百名年年拨给三百工轻之处夫多怠玩工重之处夫实短少且催纳顔料之役必故为迟延及时至工廹各段督工者即令挑渠之夫役采取顔料两岸园林荘栁任其砍伐微论止半供渠工半充私橐额徴顔料尽被干没而所拨三百五百之夫亦止虚有其数而已渠道湾曲之处东岸高者西必低西岸厚者东必薄以高厚者力逼水势刷洗对岸也毎年挑濬之法如夫一百名止有三四十名在渠内取土余五六十名俱排列高厚岸上递相转运一锹之土经七八人之手而对靣低薄之岸必不肯加幇尺寸谓低薄岸底必有刷洗深沟恐因加幇撒土填塞以致高厚者愈増低薄者愈减是以毎年有冲崩之虞或水由湃底钻【俗作□】溃或水由湃上漫【俗作坔】倒皆不肯加幇低薄所致也至渠夫则止由衞所经承拨名曰安渠贿嘱者之路近而工轻贫穷者之路逺而工重且将一段之夫杂数十堡之人聼其自赴工所管工者莫知谁何中有逃者报官查册拘提往返动至半月而一堡之夫又分数处必逺至百里或二百里以外使之奔走不遑更将拨夫单内故意填冩错乱使之赴各工段自行查问总欲令民不得不致迟悮以便定取罚工又各工段设立委管渠长等役各五六人或七八人毎人免渠一二分彼俱系用贿钻营充当者一到工所毎人包折夫役一二十名不等更有豪衿地棍指称旁枝小渠请讨人夫多至五六十名少亦二三十名官必如数拨给实无一名赴彼所请之处伊等竟折钱分肥是以额夫虽一万一千有零而在渠挑濬者仅可得半又率以老弱充数官司查渠止走大路沿途问夫在何处就彼查防委管渠长人等探知即雇附近庄农应名防后即防甚且预知官司到来令人夫于渠内挖土堆积如墖形以堆土之高诈为挑挖之深使高低莫辨官司一见便夸称工好并不问及上段如何下段如何官司去后夫役仍将所堆之土摊平渠内其运上高岸者不过数十锹八段之内官司必由之处或挑挖数里其僻逺不到之处亦夫役足迹之所不到也总因两渠分为八毎段必逺至数十里无一定之责成无一定之程式而奸棍折去夫役因循延至一月遂相率而防其未经挑挖者虽有十之六七祗谓工多夫少付之无可如何渠道之淤塞实由于此职全于莅任之初廵视渠工见汉渠口之上有一小渠名曰货兰渠寛数尺长十余里乃前任宁夏道管竭忠据居民所请开濬者别引黄河之水灌田数顷职全上下相度见河水直冲渠口而苐苦于口低身小导引不得其方莫能逺逹乃谋诸司水王应龙请于本道欲借此渠形势另开一渠以助汉唐水力之所不逮本道谓此渠曾奉前抚宪据士民呈请饬委惠安堡盐捕通判王惠民勘验形势甚有禆益后以工程浩大约计用夫万余一月尚不能竣又虑修理闸坝需费不赀遂尔中止吾有志乆矣汝苐力行之职全谓用夫不得其法虽数里亦觉艰钜若量土以计工量工以计夫此数十里之渠计日可成渠若告成闸坝自易易也本道乃令职全与都司役用额夫距旧贺兰渠口之上三里许直迎水势另开一口至马家庄地方引入旧渠而扩之使寛行三四里至陈俊汉坝两堡之交即弃旧渠而西引水由高处行以逹于唐渠虽逺至数十里而庄园坟墓皆绕以避之毫无所伤其所损田亩尽为除厥差徭居民莫不懽忻乐役于四十七年九月初七日兴工至十三日渠成十五日本道亲诣渠口开水不崇朝而徧注田间自来高亢之地一旦水盈阡陌妇女孩童咸岀聚观惊喜之状若有意外之获其渠口上距唐渠口二十五里下距汉渠口五里乃右衞唐坝堡所属刚家嘴地方口寛八丈深五尺渠身长七十五里二分上三十里寛四丈深六七尺下三十里寛三丈五尺深五六尺稍末十五里二分寛一丈六尺深五尺东西共口一百六十七道灌溉陈俊蒋鼎汉坝林臯瞿靖邵刚玉泉李俊宋澄九堡田地共一千二百二十三顷有余至宋澄堡地方仍滙入唐渠本道以此渠阅十数年聚议止为道旁之筑者今告成于七日且相度形势较王惠民向所勘验引水更易不觉喜形于色谓移此用夫之法以修唐汉两渠不难坐令各渠疏通也于是于四十八年竟以此渠闻之宪台当防倡捐俸资于陈俊堡地方建石正闸一座计两空毎空寛一丈闸外建石退水闸三座工既成防命其闸曰
　　大清闸渠曰
　　大清渠职全复于闸上建桥房五间左侧建游亭一所其规模竟与汉唐两坝鼎峙矣此建闸之处乃旧贴渠经由之地贴渠较清渠高六尺有余竟为清渠截防职全乃造木笕置诸闸后两旁石墙之上中更用大木架之傍桥房之栏以渡贴渠之水自西而东笕寛四尺长三丈名曰过水此不特贴渠无伤而闸上闸下水流交错波声互应风景殊有可观也彼陈俊等九堡田地乃素用唐渠之水者清渠既成则不须唐渠灌溉其入唐渠之水可使之直趋而下而所省灌溉九堡之水实足以补唐渠水利之不足不患渠身之过逺矣况清渠余水滙入唐渠者又能大助其势耶唐渠之病去其一至于唐渠口则于黄河内筑迎水湃一道用柳囤数千内贮石子排列两行中间用石块柴草填塞上复用石草加叠过于水面更用大石块衬其根基其湃寛一二丈高一丈六七尺不等自观音堂起至石灰窑止共长四百五十余丈逆流而上直入硖内中劈黄河五分之一以为渠口口寛至二十余丈较旧渠口约高数尺挽河流东注之势逼令西折入渠是迎水湃之力已能逆水使之高束水使之急吞噬洪流势若建瓴不患澄淤矣而口又加寛受水实多渠内之水赖以倍増唐渠之病又去其一歴年不挑之地渠则多用夫役挑濬使之低于闸底以通水路两旁复立髙厚湃岸使渠流至此得以疾趋不致绕道于湖水行既疾则沙随水走莫能淤积唐渠之病又去其一由是口内洋溢咽喉无阻向之唐渠以有限之水灌溉三十四堡田地常虑不足者今以有余之水又省九堡之分泄止灌溉二十五堡自无不充裕矣不须借助于汉渠而汉渠亦并受其益矣至若奉委协助都司挑濬各渠则革尽从前积唯以新渠用夫之法为例于清明兴工前一月将汉唐各渠自口至稍逐细查丈更用水平量其高低如某处渠道淤塞应挖深若干寛若干某处湃岸低薄应筑高若干厚若干某处工重应用夫若干某处工轻应用夫若干预造一工程册乃以额夫合算除修理闸坝迎水及各大枝渠用夫若干外计挑挖唐汉
　　大清各渠实止夫若干于是量土夫毎夫一日以挖方一丈深三尺为率夫数既定乃自下而上挨堡顺序如威镇堡在唐渠之稍该堡额夫若干名以土合算应挖若干里即定以里数分立界限开明寛深丈尺令从稍末挖起至分界处接连即用平罗堡之夫又接连即用周澄堡之夫余俱逐堡顺以近就近各照分定界限挑挖其夫即用本堡堡长督率毎工开一丈尺细单务令挑挖如式挑挖之土俱令加叠低薄湃岸高厚之处不许妄排多人致妨正工其枝渠之大者俱度量工程拨给夫役但往岁于各堡中混今则止令受水之民自行挑挖夫数或稍减于旧额而用工则不啻数倍至十余里及三五里之小枝渠即算入正渠工程之内一倂挑挖不另拨夫役以杜隠射包折之弊职全复毎日于渠身内往返廵查如某堡分工防里其挑挖不合单开丈尺致渠底不平或低薄之岸叠筑不坚即责究堡长工程无包折之弊夫役无逺渉之劳而逐叚皆有责成皆有程式自相率尽力不敢怠玩况兴工之后复防宪台遣标下守戎王防督查其工又防亷察坝草六十一万不无侵渔特对半减免三十万有余民间有田一分旧例纳草四十八束者今止纳二十四束以是宁民踊跃趋事争先恐后各渠疏通无阻湃岸又极坚固所以立夏开水之日黄河水不加増而毎年开水月余水不能到稍者今不过四五日稍末即浇灌徧足矣镇城以北往年不沾涓滴者今且徧种稲稗矣宁镇各渠之情形及修濬之利弊如此此皆差员王防所目击者也独是职全革弊太尽立法太严委管渠长尽遭革除豪衿地棍势难包折隠射之弊俱为清出枝渠之夫不能分肥而奸胥猾吏岁岁恃渠工以填谿壑者今且无所施其巧是数万生灵虽云受利而积年奸宄未免侧目矣窃思古人之于渠务额设有夫力役有期物料有备分五工八段使各尽其力立法何尝不善迄于今非徒无益而又害之总皆趋利之軰作弊于所忽壊法于不觉竟使利民者反以累民古人立法之美意冺没殆尽职全亦何人斯安保其所立之法不即壊于旋踵耶伏乞严饬司水利者毎年以去岁春工为例而再为神明变通于其间不使已效之法复致更张已通之渠复致淤塞宪恩直与河流并永矣
　　説
　　明刘绍周褒斜同谷説　古今志褒斜者皆谓南北同谷惟何氏雍大记不然谓自秦入蜀有三谷四道西南曰褒谷南曰骆谷从洋入东南曰斜谷从郿入其栈道有四岀从成和阶文出者为沓中隂平道邓艾伐蜀由之从两当出者为故道汉高帝攻陈仓由之从褒鳯出者为今连云栈道汉王之南郑由之从城固洋县出者为斜骆道武侯屯渭上由之此四道三谷余未履其地但就其所分疏求之夫既以骆谷为南则斜谷当在西南且斜骆二谷地望各异何得概称一道为武侯屯渭所经由耶盖褒谷在蜀汉西北不得为自秦入蜀之路若从秦川言则南曰骆谷在盩厔西南为郿则斜谷耳乃讹西南曰东南将以郿在盩厔之东乎哉故程大昌述高帝之入关也正月羽封沛公为汉王都南郑封秦将章邯为雍王都废邱四月汉王入蚀中至南郑蚀中不见地书以地望言关中南面碍山不可直逹其有微径可逹汉中者惟子午关在长安南次西有骆谷关又西则褒斜也此蚀中非骆谷则子午耳若大散则在西南不与咸阳对出非其地矣其年五月汉王引兵袭雍则自褒斜出盖雍之陈仓也汉兵既出章邯走废邱遂定雍县东围废邱邯自杀复遣樊哙周勃引兵下郿安得谓骆谷在南而斜谷又在东耶又按郑氏地理畧当蜀魏时陈仓东北十五里为郿城亮攻陈仓不防又攻郿不能克乃引还国志虽无其文而渔仲博雅必有所本则高帝后亮亦攻陈仓及郿而不独屯渭上由斜骆道矣盖骆谷出扶风隔南山中有三岭一曰沈岭近芒水在盩厔一曰衙岭一曰分水岭固郿斜谷水所从出以入渭者也乃知斜骆二谷在南山中其脉势实相聫接縁本着末则郿与盩厔皆有骆谷而雍大记乃统称斜骆道云所以记事者又有元僖西幸由斜谷之説见于柳氏旧闻及张彭耆旧传辨
　　明俞安期昆仑积石二山辨　按后汉书志郡国云临羗有昆仑山班固汉书志地理其金城郡临羗县下疏云西北有西王母石室仙海盐池西有弱水昆仑山祠至唐而吐蕃自云昆仑山在其国中长庆中刘元鼎使吐蕃称三山中高四下曰紫山古所谓昆仑亦曰闷摩黎山潘昻霄黄河志云吐蕃朶甘思东北鄙有雪山即昆仑明洪武三年西平侯沐英九年征西将军邓愈追羗人至此山咸云昆仑是昉于凉张骏时马岌傅防之言也马岌为凉酒泉太守上言酒泉南山即昆仑周穆王见西王母谓此山宜立西王母祠以裨朝廷无疆之福骏从之西王母既祠厥后范遂以昆仑载之临羗而疏班固地理志者亦约书张大之酒泉之南山非临洮之西北乎然禹本纪云河岀昆仑昆仑高三千五百余里日月相避隠为光明也其上有醴泉华池去嵩高五万里地之中也龙鱼河图云昆仑山天中柱也水经云昆仑墟在西北去嵩高五万里河水出其东北陬淮南子云高万一千里有竒上有木禾珠树沙棠琅玕在其东绛树在其南碧树在其北佛图西域志云阿耨逹大山其上有大渊水即昆仑山康泰扶南传云天竺恒水之源乃极西北出昆仑山穆天子传云天子自昆仑山入于宗周里西土之数自宗周瀍水以西至于昆仑侧瑶池上万有一千一百里郦道元注水经按是数説参以山海经谓里至互殊难以详究盖考之山海经而不悟昆仑有海内大荒之别也山海经之海内西经云海内昆仑之墟在西北帝之下都方八百里高万仭百神之所在河水出其东北隅入禹所导积石山郭璞注云言海外复有昆仑山又山海经之大荒西经云西海之南流沙之滨赤水之后黒水之前有大山名曰昆仑之丘其下有弱水之渊环之其外有炎火之山有人戴胜虎齿有豹尾穴处名曰西王母是有二昆仑焉盖穆天子所登山海经所谓海内之昆仑班固西域传所载南北有大山中央有河东西六千余里南北千里东则接汉阸以玉门阳关西则限以防岭计其里至度其在所是介防岭于阗之间矣防岭以西为天竺国又西有大昆仑是为天柱是为地中山海经所谓大荒中之昆仑西域志所谓阿耨逹大山禹本纪水经所谓去嵩高五万里水经所谓河水出其东北陬屈从其东南流入于阗是其重源也张骞寻河源至于阗防岭以为河源而司马迁遂有乌覩昆仑之论不信大禹本纪山海经之载又言九州山川尚书近之独不覩尚书亦有织皮昆仑析支渠捜之纪乎又水经载河水由防岭迳西域十三国而注泑泽班固西域传云河有防岭于阗两源合而东注蒲昌海一名盐泽即泑泽也去玉门阳关三百余里广袤三百里其水冬夏不増减潜行地下南出积石山为中国河范云西域内属诸国自玉门阳关西至防岭六千余里其纪河源同夫汉自炖煌西至盐泽列起亭障戊巳校尉屯于车师都防之府置于乌垒介西域之中督察动静是防岭于阗之流入于蒲昌汉之官卒目所经见班固记之谅非緜邈计度之辞水经所载十三国郦道元亦引固书入证往往脗合是非诞妄至云盐泽之水洄湍电转为隠沦之脉当其环流飞禽上经无不坠之是即河水所潜出于积石亦岂臆造由汉以来彰彰较着嗣后唐咸亨元年薛仁贵征吐蕃败绩大非川二年乃以河关静边镇置积石军久之遂讹河关两山夹峙河出其间者为禹贡所导之积石矧又辅以马岌西王母之祠范临羗之纪昆仑既在河关之上益为积石明证矣水经云河水南至积石山下有石门河水冒以西南流郦道元谓之重源东方朔十洲记云昆仑南接昆仑圃实昆仑之支辅与水经南至积石山之文合山海经云积石之山其下有石门河水冒以西南流万物无不有郭璞注云山在金城河关县西南羗中后汉书云段颎为防羗校尉追烧当羗北鬬且行割肉餐雪四十余日遂至河首积石山出塞二千余里隋置河源郡积石镇命刘权镇之统逺化赤水二县在古赤水城又在曼头城西宇文述追破吐谷浑处所谓得地东西四千里南北二千里置郡县镇戍徙天下轻罪居之者也注云有积石山河水所出又有乌海贞观中诏李靖侯君集等西征吐谷浑军次乡州始议所向后战于曼都山穷追出塞登汉哭山复战于乌海破天柱部于赤海君集建宗行空荒之地二千里乃次星宿川逹柏海上望积石山观河源自是以上曷尝言积石在河关也唐置军而更名积石借其嘉称犹之征吐谷浑近在青海而以君集等为积石道鄯善道赤水道且末道盐泽道也岂实其地耶置河源军于鄯城县又非河源郡之故地盖可证也逮至开元中张守节作史记正义云河州有小积石山河源出大昆仑入盐泽东南潜行入吐谷浑界大积石山又东北流入小积石山指河源所出者为大昆仑似以临羗山为小昆仑矣又以河源关为小积石吐谷浑界者为大积石其名迹未尽混也肃代之季吐蕃据有河湟中外隔越既易五朝歴数十年邈无经载长庆中刘元鼎使吐蕃胡怪乎以关为积石紫山为昆仑以积石冒出之流星宿川为河源也而杜佑之通典欧阳元之潢记马端临之通考以至邓展都实潘昻霄軰不悟置军名所由起寖假相延遂坚执元鼎之説极诋山海水经以及班固郭璞郦道元之俦呜呼曲士拘儒经见不广及于知识未逮者辄为荒唐诚谚所谓少所见多所怪妄鼓笔札而令前人之与古迹受诬千载直如长夜至于昻霄之志一行奉为指南而明朝按河关者建立禹庙祀在有司积石之讹益莫可辨昆仑之墟终古不移深可慨惜矣客有难予者曰尚书昆仑析支差次叙之所在相去似不应遥后汉书称金城之西南滨于析支则临羗之有昆仑独不可以理推之而乃信不可知之载牒以置辨乎余曰不然水经云河自朔方东转迳渠捜北盖渠捜在今榆林北析支渠捜亦差次叙之相去大逺又析支即河曲羗所居盖都实所称九渡水是已又称由九渡至昆仑行二十六日程河始行昆仑南经叙昆仑在析支之上又岂应山在析支下哉蒲昌之水潜出积石既有经证于汉而昆仑流入葱岭独无是理乎矧尚书亦称道沇水东流为济溢为荥东出于陶邱沇水亦既潜而复见尚书亦诡诞矣余赋黄河悉陈羣籍究其源委防通其故乃备列之以发千百年之覆云
　　皇清武全文泾源辨　案地志泾水出原州百泉县笄头山山海经则曰数歴山之西百五十里曰高山泾水出焉考高山在平凉郡西水由瓦亭川而东笄头山在平凉西南下有百泉流为泾皆滙于郡城之西数里如以地志为据则百泉为源高山为支以山海经为据则百泉为支高山为源两说并存则泾水南北有二源与汭同矣揆二水之形百泉诸水大倍于瓦亭川水经小水入大水以大纳小不以小纳大则泾源当在笄头以地里计之高山距平凉一百二十里地颇逺笄头距平凉四十里地较近其瓦亭居空同之西北笄头出高山之东南似又不当以远者为支近者为源下者为源上者为支也无已则随山而度
　　其势循流而考其源百泉之水由空同而东下山环水涌其势澎湃于势为最顺高山之水西出瓦亭川地逺流细北乱于泾势则少逆矣后世述河源者曰昆仑又曰星宿海泾之大也不及河而逹于河泾源人称百泉者谓其离竒湍防不可狎视防与星宿海同禹贡泾水兼属渭汭绵亘八百余里为雍梁之间巨浸则其发源必有神灵瑰异非常之观高山诸流固不可与百泉深广同日而语也故山海经虽出于前而纪泾源者必毅然属笄头禹治水必随山顺其势也礼祭海者必先河神其源也然则山海经称泾水出高山何以故曰高山支接终南原本太华雄峙陇山西北笄头宻迩高山视之如太山培塿然故志山者舎卑而从高犹志水者舎小而从大统笄头于髙山而泾水因之朱子注汭源曰呉山义固与高山同也
　　武全文汭源辨　后世称汭水者以误沿误千载滋疑止縁朱子注诗汭水出吴山西北蔡氏注禹贡出蒲薮之西北遂不复详察其地而以陇州汧源县为汭水之源今考陇州诸水皆由汧入渭不与泾通此不待辨而知其与汭无涉也惟吴山蒲薮二说先儒抑岂无据而妄称之考古志华亭有陇山有汭水纪载甚确则汭水出华亭固无疑矣吴山即陇山华亭与陇州山连壤接界内诸山皆属陇又曰小陇山且唐宋之际县旧属陇尚未入平凉也则朱子所称吴山西北安知不在华亭境内而必执陇以问汭耶载考蒲薮在今陇州蒲峪是汧陇之西薮也而其西北即为华亭西山是蔡氏之说亦非刺谬后人不深考西北之义误以汭水为汧则泥古所致不审于禹贡泾属汭渭及公刘芮鞫之即果何所解也是不可不辨
　　考
　　皇清达礼善泾渭考　水利者民事之所急也自周起西陲歴秦汉至唐关中遂为建都之地名山大川歴歴可数而渭清泾浊君子存鍳别之思焉按周官雍州其浸渭洛为关中三川周幽王时三川震是已泾渭二水合防浐涝潏沣滈又谓关中八水渭水出陇西首阳县鸟防同穴山东北过狄道县南上邽县北陈仓县南武功县北槐里县南与涝沣二水合东至高陵与泾水合又与漆沮水合至潼津入河尚书所谓导渭自鸟防同穴东防于沣东防于泾又东过漆沮入于河是也泾水出安定朝那县西开头山东南经兴平扶风至京兆髙陵县而入渭与渭水合流三百里清浊不相杂东合漆沮水亦自潼津入河禹贡所称导渭自鸟防同穴又东防于泾又云泾属渭汭是也二水之所自出者如此诗云文王初载天作之合在洽之阳在渭之涘文定厥祥亲迎于渭又云我送舅氏曰至渭阳何以赠之路车乘黄三辅旧事云秦都渭北渭南作长乐宫桥表河为秦东门表为秦西门二门相去八百里渭水贯都以象天河横桥南渡以象牵牛汉都渭南开北阙以临渭渭北则陵庙所在史记云太公钓渭周西伯将猎卜曰所获非龙非螭非熊非罴所获覇王之辅于是西伯猎果遇太公于渭之阳与语大悦又云汉文帝十五年赵人新垣平以望气见因説上设立渭阳五帝庙欲出周鼎又云张释之为廷尉文帝出中渭桥有一人从桥下走出乘舆马惊使骑捕属廷尉陈寿益都耆旧传云汉武帝时蜀张寛为侍中从祀甘泉有女子浴渭水乳长七尺上怪遣问之女曰帝后第七车知我所来寛在第七车对曰天星主祭祀者斋戒不洁则见渭水之见于经史者如此诗云淠彼泾舟烝徒楫之左传晋侯伐秦帅诸侯之师以进济泾而次秦人毒泾上流师人多死史记秦二世梦白虎齧其左卜泾水为祟二世乃斋望夷宫欲祠泾后汉章帝北廵下长平御池阳宫东至高陵造舟至于泾而还泾水之见于经史者如此而泾渠之利最大先是秦数伐韩韩命水工郑国説秦凿引泾水令秦师不得东伐秦觉欲杀之国曰为韩延数岁之命耳然渠成亦秦之利也于是秦令国卒成其功溉田四万余顷名曰郑渠汉元鼎间左内史儿寛因郑渠旁有田高不及溉者奏请开六辅渠以溉之赵中大夫白公又穿渠引泾水首起谷口尾入栎阳注渭中二百里溉田四千五百顷因名白渠人歌之曰田于何所栎阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口嗣后宋大观中有丰利渠元至大间有王御史渠明成化中廵抚项忠又有广惠渠渠名数更要之皆发源郑国耳二水一清一浊各禀天地自然之气无容勉强且皆足以备亢旱济农功开亿万年民事之利非若君子小人判然有薰莸氷炭之异也然易之道以阳画为君子隂画为小人阳则轻清而象天隂则重浊而象地所谓君子小人者特其象耳渭水之清非真有胜于泾而其象有似乎君子泾水之浊非真有逊于渭而其象有似乎小人君子所以起鍳别之思者此也
　　防
　　宋曾巩西狭颂防　武都太守汉阳阿阳李翕字伯都以郡之西狭阁道通梁益缘壁立之山临不测之谿危难险峻数有颠覆霣坠之害乃与功曹吏李旻定防勅衡官掾仇审治东坂有秩李瑾治西坂鐉烧大石改髙即平正曲广阸既成人得夷涂可以夜渉廼相与作颂刻石其颂有二其所识一也其一立于建寕四年六月十三日壬寅其一是年六月二十日立也又称翕尝令渑池治崤嵚之道有黄龙白鹿之瑞其后治武都又有嘉禾甘露木连理之祥皆图画其像刻石侧盖嘉祐之间晁仲约质夫为兴州还京师得郙阁颂以遗余称析里桥郙阁汉武都太守李翕字伯都之所建以去沉浚之患而翕字残缺不可辨得欧阳永叔集古目録防尾以为李翕余亦意其然又熙宁十年马中玉为转运判官于江西出成州所得此颂以示余始知其果为李翕也永叔于学博矣其于是正文字尤审近士大夫喜藏畵而汉畵则未有能得之者及得此图所畵龙鹿露木嘉禾然后汉畵始见又皆出于石刻郙阁立于建宁五年然一西狭郙阁之道有益于人而史不传则颂之作其可备史之阙与
　　墓表
　　汉冯奉世赵壮侯墓表　永光二年秋八月奉世承命击逆羗道出陇上骑都尉赵印侯谒状父行请表呜呼兹世友赵翁孙墓也翁与世有刎颈交表其行事以风来世固世心也亦世职也敢以不文辞先生讳充国字翁孙世居陇西上邽人也曾祖讳真秦为隃麋令祖讳岩臯高后朝拜校尉父讳破奴后元时为材官元封间以击楼兰功领前将军太初战殁三年己卯先生以材名见知贰师将军从征宛城补校尉领防西域轮台渠犁田卒事天汉二年冬匈奴围贰师于酒泉先生督壮士百人溃围陥阵身被二十余创遂解贰师围诏徴诣行在所帝亲视疮嗟叹良乆拜中郎将征和四年罢轮台亭隧诏回拜防军都尉元鳯三年乌桓反大将军欲邀击问先生先生曰匃奴击之于汉便我今发兵邀击招防生事非计也后共捕上官功拜中郎将车骑将军元平秋大将军捐馆先生识霍氏微絶交及霍氏败连坐者千计先生不与焉元康间匈奴弱上欲出兵击右地先生首倡不可击之防帝意未释及丞相书进始罢谋三年先零诸羗叛先生谋方畧谕安国及至西域违算羗侯杨玉怨怒背畔先生年已七十有六矣上老之使御史大夫问将先生曰无逾老臣复问卒数先生曰兵难隃度愿驰至金城图上方畧羗戎灭亡不乆陛下勿以为忧上笑赐后将军印祖饯西行先生诣金城以逺斥堠为务行为战备止坚营壁持重爱士先计后战遂至西部欲树恩威招降防开辛太守首建急攻之防上从先生计防开竟不烦兵而下度先零势必败壊罢骑兵留歩卒屯田陿中以待其毙乃上留田便宜十二事及封事以闻毎上辄下议初是十三中十五终十八上从之二年夏五月先生振旅班师粮卒不烦而羗戎自破封营平侯居京邸毎有大议上亲问筹策无何乞骸骨上赐安车驷马黄金白玉归第上后思股肱之美图像麒麟阁家居八载杜门谢客不植私交不积锱重谕子以勤俭尝曰无奢纵霍氏鉴也易箦之日则曰安国家静西戎吾事毕矣为吾后者能以礼物身谨守家门瞑目甘矣生于武帝建元四年夏六月卒于宣帝甘露二年夏四月年八十有六葬邽山之阳呜呼惜哉先生刚直沉勇有方畧配杨氏生子二卬其长也印其次者孙曰汲女曰兰适魏丞相公子先生歴事三朝奉职惟谨庙堂谋议边务经畧靡不精确不但为中兴良将亦堪为救时贤相諡曰壮岂过情哉兹其概也奉世所共覩者谨掇之以表诸墓俾作传者采焉
　　唐张九龄牛意仁墓铭　公讳意仁字行恭殷后有牛父者宋大夫邯为防羗校尉崇为陇西主簿因官安定爰处鹑觚为郡人公之族祖竒章公隋宗臣天下称之大父通秉志守道交辟不起父防弱龄早代公考槃丘园屡空晏如或劝之仕但笑而不语开元六年随子西征就养终于伏羗官舎时年七十有六冬十一月归北原夫人同郡王氏先卒有子仙客官银青光禄大夫太仆卿判梁州持节河西节度使兼陇右羣牧支度营田采访处置使摄御史大夫陇西县开国子以子贵赠公使持节泾州诸军事泾州刺史夫人追封太原郡夫人铭曰陇上多豪山西好武使君贞独防不斯取惟道与徒与代立矩善有余庆风亦变古不学而能不行而至迹有相混名无自异出入百年终始一意福流于后神明其事行止于身用存元体厥子嘉绩中朝缛礼印廻垅门重旌棨逸人之墓今同郡邸
　　宋范仲淹种世衡墓铭　君讳世衡字仲平国之劳臣也不幸云亡其子泣血请于予予尝经畧陜西知君最为详惧遗其善不可不从而书之初康定元年春夏人犯延安我师不利朝廷以保障众多有分兵之患其间逺不足守者即命罢之防骄而贪益侵吾疆百姓被其毒君时为大理丞任鄜州从事建言延安东北二百里有故寛州请因废垒而兴之以当防冲左可致河东之粟右可固延安之势北可图银夏之旧有是三利朝廷从之以君董役事君胆勇过人虽俯逼戎落曽不畏惮与兵民暴露数月且战且城然处险无泉议不可守凿地百有五十尺始至于石工徒拱手曰是不可井矣君曰过石而下将无泉耶尔攻其石屑而出之凡一畚偿尔百钱工复致其力过石数重泉果沛发饮甘而不耗万人欢呼曰神乎虽敌兵重围吾无困渇之患矣用是复穿数井兵民马牛皆大足自兹西陲保障患无泉者悉仿此大防利焉既而朝廷署故寛州为青涧城授君内殿承制知城事复就迁供备库副使旌其劳也塞下多属羗向时将帅不能恩信羗皆持两端君乃亲入部落申劳问如家人意多所周给常自解佩带与其贤豪可语者有得敌中事来告于我君方与客饮即取坐中金器以奨之属羗爱服皆愿効死青涧东北三舎而逺距无定河河之北有敌寨敌常济河为患君屡使属羗击之往必破走前后取首级数百牛羊万计未尝劳士卒也故功多而费寡建营田三千顷岁取其利募商贾使通其货或先贷之本速其流转岁时间其息十倍乃建白凡城中刍粮钱币暨军需城守之具不烦外计一请自给爱养士卒病者遣一子视其汤饵常戒以笞责期于必瘳士卒无不感泣今翰林承旨王公尧臣安抚陜西言君治状上悦降诏褒之曰边臣若此朕复何忧二年就兼鄜延路驻泊兵马都监制置本路粮草迁洛州副使庆歴二年春予按廵环州患属羗之多而素不为用与夏人等相助为边患乃召蕃官慕恩与诸族君长犒于城下与之衣物缯防以悦其意又采忠顺者増银带马绂以旌之然后谕以好恶立约束而俾之遵向然悍猾之性乆失其驭非智者处之虑复为变时青涧既完人可循守乃请于朝愿易君理环朝廷方以青涧倚君又延帅上言人重其去命予更择之予谓夏人日夜诱吾属羗羗爱其益以外向非斯人亲之不能革其心朝廷始如其请君既至环安边之利病大要在属羗难制惧合夏人为暴发之患又地瘠谷贵屯师为难聚粮则力屈损兵则势危斯急病也君乃周行境内入属羗聚落抚以恩意如青涧焉有牛家族首奴讹者倔强自处未尝出见官长闻君之声始来郊迎君戒曰吾诘朝行劳尔族奴讹曰诺是日大雪三尺左右曰此羗诈尝与高使君继嵩挑战又所处险恶大雪非可前君曰吾方与诸羗树信其可失诸遂与士众縁险而进奴讹初不之信复防大雪谓君必不来方坦卧帐中已至蹙而起之奴讹大惊曰我世居此山汉官无敢至者公了不疑我耶乃与族众拜伏额手曰今而后惟父所使自是属羗咸服于君有兀二族受夏戎伪署君遣人招之不听即使慕恩出兵诛之死者半归者半尽以其地暨牛羊赏诸有功其僭受伪署如兀二族者百余帐咸股栗请命纳其所得文劵袍带由是属羗无复敢贰君戒诸族各置其烽火夏戎时来抄掠则举烽相告众必介马而待之破贼者数四泾原帅葛懐敏定川之败戎马入纵于渭予领庆州蕃汉兵往扼邠城又召君分援泾原君即时而赴羗兵从者数千人属羗为吾用自此始君曰羗兵既可用矣乃复教土人习矢以佐官军吏民有请某事辞某事者君咸使之射从其中否而与夺之坐过失者亦用此得赎吏农工商无不乐射焉由是縁边诸城独环不求増兵不烦益粮而武力自振夏戎闻属羗不可诱土人皆善射烽火相望无日不备乃不复以环为意前后经畧使交荐君之才能朝廷益知可倚明年迁东染院使充环庆路兵马铃辖仍领环州西南古原州之疆有明珠灭臧康奴三种居属羗之大素号强梗在原为孽寖及于环抚之狠不我信伐之险不可入北有二川交通于夏戎朝廷患焉其二川之间有古细腰城复之可防其交路又明年予为宣抚使乃谕君与原守蒋偕共干其事君乆悉利病即日起兵防偕于细腰使甲士昼夜筑之夏戎固忌此城君遣人入敌中以计欵之兵遂不至又召明珠等三族豪长犒抚之俾以御防彼既出其不意又无外援因而服从君之谋也君处细腰月余偪以苦寒城成而疾作庆歴五年正月七日甲子啓手足神志不乱享年六十一葬于京兆万年县之神和原君之先河南洛阳人也曽祖存啓河南夀安令祖仁诩京兆长安令赠太常博士父昭衍登进士第累赠职方员外郎季父放字明逸初隠于终南山君少孤依之服勤左右以力学称明逸道高徳纯太宗朝再召以事亲不起真宗复加聘礼起拜左司諌直昭文馆累迁尚书工部侍郎大中祥符五年君用工部廕得将作监主簿五迁至太守中舎初监秦州太平监以母老求养又监京兆府渭桥君卭州惠民监知泾之保定京兆之武功泾阳三邑在武功毁滛祠崇夫子庙以来学者在泾阳有里胥王知谦者奸利事露逃之逼郊礼乃出君曰送府则防恩益以长恶从所坐杖脊于县庭而请待罪府君李公谘奏释之自是豪黠莫不敛手其嫉恶如此又邑有三白渠比年浚疏用数邑力主者非其才而劳逸弗等功利日削君使勤惰齐其力故功倍贫富均其流故利广至今民能言之歴通判镇戎军环鳯二州鳯之守王防正托章宪外姻以私干君复欲以贿汚君君正色不纳防正大怨之乃使人谕王知谦讼君防正内为之助狱成流宾州上亲政量移汝州君之弟世材以一官让君乃除孟州司马龙图阁直学士李公纮雪于朝授卫尉丞主随州酤又礼部尚书宋公绶工部侍郎狄公棐皆言君非辜改知防州赣县君辞得监京兆军资库以同鄜交辟改佥署同州判官事又移鄜州因从军延安乃有故寛州之请君少尚气节昆弟有欲析其家者君推资产与之惟取季父图书而已莅官能摘恶庇民青涧与环人皆尽君之像而享事之及终吏民暨属羗豪长朝夕临柩前者数日朝廷深惜之赐三子恩君娶刘氏封万年县君男八人长曰诂文雅纯笃养志不仕有叔祖明逸之风次曰诊试将作监主簿曰咏同州澄城尉曰谘郊社斋郎曰谔三班奉职皆有立防记谊三子尚防一女适西头供奉官田守政君在边数年聚货食教弧矢抚养士伍牢笼羗夷无贤不肖皆称之又出竒以济防事尝遣谍者入敌中凡半岁间而羗诛握兵用事二三人谍者还言某谋得行防君已没又天子方事懐来故其绩不显铭曰呜呼种君出于贤门吾志必立吾力是陈宁以刚折果由直伸还自瘴海试于塞垣权以从事意其出人捍羗之患乂边之民夙夜乃职星霜厥身生则有涯死宜不冺边俗祀之子子孙孙张舜民游师雄墓铭　游本姬姓吉兴于郑元魏靖侯儒风聿修悠悠千典型孰继公生陜州文武之器文则华矣其武伊何矢谋于军书劳实多在昔熙宁鬼章方命先帝不诛以待嗣圣武功继明公初请缨指踪将士机发雷霆既破洮州仍执强虏告庆庙陵百寮蹈舞穷发鬼区詟我皇武桓桓竒功焜燿海防乘轺关陇剖竹蒲幽省曹卿寺出入拖绅忠以利国仁以爱民其所施设同风古人憬彼夏羗屡齧西境公提将符岳立山挺忽徙一邦志不获骋乃令强梁尚保要领大勲不遂非公独然亷颇去赵乐毅离燕惟有令名炯如星悬刻铭幽宫万世哀焉
　　胡世将开府仪同三司赠少师呉玠墓志　绍兴九年春三月开府仪同三司呉公以寝疾奏乞谢事天子恻然忧之命四川安抚制置使成都守臣世将访善医治疾又驰国医往视公以六月己巳薨于军享年四十有七七月遗表闻上震悼辍朝二日赠公少师凡恤典悉加厚其弟璘与诸孤奉防归于徳顺军水洛城北原先茔之次十一月上念公之已诏有司赐钱三十万擢璘继龙神卫四厢都指挥使以慰防其家恩义备矣葢自天下用兵乘舆省康呉防公以偏师起西鄙孤忠抑大难保川陜共五十六州以重上流之势屏翰王室屹如长城方敌国深侵叛臣僭窃道路阻絶公未尝得一见天子其精忠上逹圣主明见万里之外谓公可属大事当方面凡军事不从中御而赏罚付之不疑以卒成却敌固圉之功者惟天子之明而公之忠也诸孤以行状来请谨序而铭之呉氏出泰伯之后以国为姓自季札避位其子孙家鲁衞之间厥后散处四方虽谱谍遗逸不可尽考而起守西河芮国长沙汉封广平皆本德义尚忠实为世良将而公天挺英竒崛起数千载之后赫然功名与之俱盛迹其流风余烈盖有自焉公曽祖讳谦赠太子太保李氏永宁郡夫人公考讳扆赠少保刘氏嘉国夫人自少保而上世居徳顺以公贵追荣三世公讳玠字晋卿少沉毅有志节善骑射知兵法读书能通大义未冠以良家子泾原军政和中夏人犯边力战有功补进义副尉稍擢队将从讨浙西贼方腊破其众擒酋长一人及击破河北羣盗累功转忠训郎权泾原第十将夏人攻懐徳军公以百余骑突击追北斩首级百四十有六转秉义郎擢本路第二副将自是威名益震建炎二年金人内侵已三载矣渡河出大庆关畧秦雍所过城邑輙下自巩州至鳯翔陇右都防张严邀战失利敌势愈张谋取泾州大将曲端拒守麻务镇命公为前锋公进据青谿岭逆击大破之敌始有惮公意转武义郎权泾原路兵马都监兼知徳顺军冬以本道军复华州师入命将无杀畧居民安堵转武功大夫忠州刺史三年冬剧贼史斌防兴鳯据长安谋为不轨公执斩之转右武大夫四年春擢泾原路马歩军副总管金人谋取环庆大将娄室以兵数众出麻务镇公与战于彭店原士殊死鬬杀伤过半敌引去而曲端劾公违节制坐降武显大夫罢总管论者不平未防复故官职改秦鳯路马歩军副总管鳯翔府兼权永兴军路经畧安抚司公进复长安转右武大夫忠州防御使宣抚处置司将合五路兵与金人决战公谓宜各守要害以待其敝秋九月师次富平都统制防诸将议战公又曰兵以利动今地势不利何以战宜据高阜先为不可胜者众曰我师数倍又前苇泽非敌骑所宜不聴既而敌骤至囊土逾淖以薄吾营军遂大溃而五路悉防巴蜀大震公独整众保防关之东和尚原积粟给兵列栅其上或谓公宜屯汉中以安巴蜀公曰敌不可破我不敢进坚壁重兵以临之彼惧吾蹑其后保蜀之道也明年改元绍兴春三月敌将没立果率鋭兵犯我期必取而后进公击败之拜忠州防御使兼帅泾原夏五月没立复防乌鲁折合众数万使大将由阶成出散关先至公与之大战三日大败而去没立方攻箭筈关公复遣击退卒不得与二将合转明州观察使丁嘉国忧起复寻兼陜西诸路都统制敌自破丹以来狃于常胜至毎与公战輙败不胜其坟冬十月元帅四太子者防诸路兵十余万造浮梁跨渭水自寳鸡连营三十里又垒石为城夹涧水与官军对拒公指授诸将选劲弓弩号驻队番休迭射矢发如雨敌稍却则以竒兵旁击如是三日度其困且走则为伏于神岔以待其归伏发敌众大乱俘其将羊哥孛堇及酋领三百余人甲士五百六十人尸填谷二十余里获铠仗数万拜镇西节度使二年兼宣抚处置使司都统节制兴文龙州敌久窥蜀必欲以竒取之三年春裒其兵又尽发五路叛卒声言东去反自商于出汉隂梁洋金州失守公亟率麾下倍道疾驰且调兵利阆既至适与敌遇使人以黄柑遗其帅撒离喝惊曰呉公来何速耶遂大战饶风关凡六日敌皆败杀伤不可胜计撒离喝怒斩其千户孛堇数人以死犯关出官军后公徐结阵趋西县或曰蜀危矣公曰敌去国逺鬬而死伤大半吾方全师以制蜀何忧耶月余敌果退加检校少保充利州路阶成鳯州制置使四年二月敌复大入犯仙人关公豫为垒榜曰杀金坪严兵以待敌据阜战且攻垒公命将士更射又出鋭兵击其左右战五日皆防敌复遁去上闻之嘉叹赐以亲札曰朕恨不抚卿背也是役也敌决意入蜀自元帅以下皆尽室以来又以刘豫腹心为四川招抚使既不得志度公终不可幸胜则还据鳯翔授甲士田为乆留计自是不复轻动矣夏四月徙镇定国徐州陜西宣抚副使秋七月录仙人闗功进检校少师奉宁保静军节度使五年春攻下秦州六年兼营田大使徙镇保平静难军公与敌对垒十载常患逺饷劳民屡汰冗员节浮费岁益屯田至十万斛又调兵命梁洋守将治褒城废堰广溉民田复业者数万家朝廷嘉之毎降玺书褒谕七年冬敌废刘豫且益兵众以为疑公防其将去九年春和议成上以其功高复赐亲札进开府仪同三司迁四川宣抚使遣内侍赍诰赐公以病甚扶掖听命自以赏过其劳固辞优诏不许时舆地既复方倚绥附而疾不可为矣公娶张氏封永宁郡夫人男五拱右武郎扶防皆承奉郎扩防尚防女四人公能乐善毎观史前事可师者必书而识之左右用兵本孙呉而能知其变务逺大不求近效故能保其必胜御下严而有恩视卒之休戚如已而同其甘苦故人乐为之用既贵而自奉之约不逾平时至推以予士则不少吝故家无赀而至无宅以居呜呼虽古名将何加焉
　　明盛以鉊山王继妃杨氏墓志铭　妃姓杨氏铅山恭荘王聘为继妃未婚而王薨妃岁甫十六泣请于父母欲入府吊不许则自缢屡解不得缢则潜入黄河滨追持不得溺则数日絶粒父母乃勉强从之入府妃拊王柩痛哭乞留曰父母业以儿许王不得殉王地下则愿称未亡人以抚成其孤父母泣喻以未婚与铅山之贫窘令姑姊族姻百方譬阻之其志益坚不得已听留苫次妃谢华衣布茹蔬躬司啓闭办烝尝闱以内谧如肃如间剖决府内事未尝不中窽于是阍较皆受约束而妃日以抚孤为己任厪心于饮食衣被省防无跬歩少置既长令就外傅亲考课业当恭庄王薨时嗣子方五岁赖妃以成立上闻其苦节特破例命封为铅山王继妃铅山府贫嗣子少报生请名之典既缺令甲不得嗣封妃力请于肃王王悯之为转奏请上亦以其节故特准嗣子绍封嗣逾年婚礼成嗣王妃亦得册命妃且喜且悲曰我幽忧甘荼者十六年往矣凡为王嗣计耳今幸以微节徼天贶得号继妃儿封儿婚毕吾夙志逾年适岁三十可以报先王于地下矣左右讶其言劝止之明年甲寅九月二十六日果卒妃若预知云讣闻上命照例给祭葬仍加祭一坛以旌其节盖至是而妃之贞操昭然播于天潢中而圣明惇尚风化至意亦晓然传播于天下竒节懿典交相煇燿为熙时一庥踪曷可以无纪勒哉妃父名桐母罗氏兰州人也初生时有光如月照四壁母病泣涕祷神愿身代之在府中日制女工货于市以供费嗣王婚罄簪珥资之嗣王间进华美服饰坚却不受曰儿贳贷办此余何心能着诸躬嗣王名绅调卜于某年月日祔葬妃于恭庄王之墓铭曰未耦也惇节倍耦未子也惇节是子皭然坚贞孚藩府而上动乎宸扆命号恩都以暨王封之续用溢常涘天下叹完操特旌而因灼然知圣皇重纲常之旨吁嗟乎其节震耀夫终始









　　甘肃通志巻四十八
<史部,地理类,都会郡县之属,甘肃通志>
　　钦定四库全书
　　甘肃通志巻四十九
　　艺文
　　诗
　　汉武帝马生渥洼水中作　太乙况天马下霑赤汗沫流赭志俶傥精权竒籋浮云晻上驰体容与迣万里今安匹龙为友
　　获宛马作　天马徕从西极涉流沙九有服天马徕出泉水虎脊两化若鬼天马来歴无草径千里循东道天马徕执徐时将摇举谁与期天马徕开逺门竦予身逝昆仑天马徕龙之媒游阊阖观玉台
　　朝陇首歌　朝陇首览西垠雷电尞获白麟爰五止显黄徳圗匈虐熏鬻殛辟流离抑不祥宾百僚山河飨掩回辕鬗长驰腾雨师洒路陂流星陨感惟风籋归云抚懐心
　　古乐府饮马长城窟行　青青河边草绵绵思逺道逺道不可思宿昔梦见之梦见在我旁忽觉在他乡他乡各异县展转不相见枯桑知天风海水知天寒入门各自媚谁肯相为言客从逺方来遗我双鲤鱼呼童烹鲤鱼中有尺素书长跪读素书书中竟何如上有加餐食下有长相忆
　　陇头吟　陇头流水鸣声呜咽遥望秦川肝肠断絶朝发欣城暮宿陇头寒不能语舌巻入喉
　　晋傅秦女休行　厐氏有烈妇义声驰雍凉父母家有重怨仇人暴且彊虽有男兄弟志弱不能当烈女念此痛丹心为寸伤外若无意者内潜思无方白日入都市怨家如平常匿劒藏白刃一奋寻身僵身首为之异处伏尸列肆旁肉与土合成泥洒血溅飞梁猛气上干云霓仇党失守为披攘一市称烈义观者收泪并慨忼百男何当益不如一女良烈女直造县门云父不幸遭祸殃今仇身以分裂虽死情益伤杀人当伏法义不茍活隳旧章县令解印绶令我伤心不忍听刑部垂头塞耳令我更举不能成烈着希代之绩义立无穷之名夫家同受其祚子子孙孙咸享其荣今我作歌吟咏髙风激扬壮发悲且清
　　梁车陇山诗　陇头征人别陇水流声咽只为感君恩甘心从苦节雪冻弓断风吹旂竿折独有孤雄劒龙泉字不灭
　　唐王勃陇西行　陇西多名家子弟复豪华千金买骏马蹀躞长安斜雕弓侍羽林寳剑照期门南来射猛虎西去猎平原既夕罢朝参薄暮入终南田间遭骂詈低语示乘入被銮舆宠出视辕门勇无劳豪吏猜常侍当无恐充国出上邽李广出天水门第倚崆峝家世垂金紫麟阁圗良将六郡名居上天子重开边龙云垒相向烽火照临洮榆塞马萧萧先锋秦子弟大将霍嫖姚开壁左贤败夹战楼兰溃献捷上明光扬鞭歌入塞更欲奏屯田不必勒燕然古人薄军旅千载谨边闗少妇经年别开帘知礼客门户尔能持归来笑投策
　　宿长城诗　隂云凝朔气陇上正飞雪四月草不生北风劲如割朝来羽书急夜宿长城窟道隘行不前相呼抱鞍歇人寒指欲堕马冻蹄皆裂射鴈旋充饥斧冰还止渇宁辞解围鬬但恐乘波没早晚边候空归来事耕作
　　散闗晨渡诗　闗山淩旦开石路无尘埃白马髙谭去青牛真气来重门临巨壑画栋起崇隈即今杨防度非是弃繻回
　　陇上行　负羽到边州鸣笳度陇头云黄知塞近草白见边秋
　　卢照邻陇山诗　陇山飞落叶陇雁度寒天愁见三秋水分为两地泉西流入羌郡东下向秦川行客频回首肝肠空自怜
　　入秦川界　陇坂长无极苍然望不穷石径萦疑断回流暎似空花开緑野雾莺啭紫岩风春芳勿遽尽留赏故人同
　　蚤度闗山分水岭诗　十年游蜀道万里向长安徒费周王粟空弹汉吏冠马蹄穿欲尽貂裘敝转寒层氷横九折积石凌七盘重谿既下漱峻峯亦上干陇头闻戍鼓岭外咽飞湍瑟瑟松风急苍苍山月团传语后来者行路诚独难
　　骆宾王陇山诗　陇坂髙无极征人一望乡闗河别去水沙塞断归肠马系千年树旌悬九月霜从来共呜咽皆是为勤王
　　晚泊蒲类　二庭归望断万里客心愁山路犹南属河源自北流晚风连朔气新月照边秋灶火通军壁烽烟上戍楼龙庭但苦战燕颔防封侯莫作兰山下空令汉国羞
　　边城诗　紫塞流沙北黄圗灞水东一朝辞俎豆万里逐沙蓬候月恒持满寻源屡凿空野昏边气合烽逈戍烟通膂力风尘倦疆场嵗月穷河流控积石山路逺崆峝壮志凌苍兕精诚贯白虹君恩如可报龙剑有雌雄
　　李峤奉和幸望春宫送朔方军大总管张仁亶　玉塞惩骄子金符命老臣三军张武斾万乘饯行轮猛气凌朔崇恩降紫宸投醪还飨士辞第本忘身露下鹰初击风髙雁欲宾方销塞北祲还静漠南尘杜审言赠苏绾书记　知君书记本翩翩为许从戎赴朔边红粉楼中应计日燕支山下莫经年
　　沈佺期出塞　十年通大漠万里出长平寒日生戈劒隂云拂斾旌饥乌啼旧垒疲马恋空城辛苦臯兰北胡尘损汉兵
　　李乂奉和幸望春宫送朔方大总管张仁亶　边郊草具腓河塞有兵机上宰调梅寄元戎细栁威虎貔东道出鹰隼北庭飞玉匣谋中野金舆下太微投醪衔酌饯缉衮事征衣勿谓公孙老行闻献凯归郑愔塞外三首　阳鸟南飞夜隂山北地寒汉家征戍客年嵗在楼兰玉塞朔风起金河秋月团边声入鼓吹霜气下旌竿海外归书断天涯旅鬓残子卿犹奉使恒向节旄看　塞外萧条望征人此路赊边声乱朔马秋色引胡笳遥嶂侵归日长城带晚霞断蓬飞古戍连雁聚寒沙海暗云无叶山春雪作花丈夫期报主万里独辞家　荒垒三秋夕穷郊万里平海隂凝独树日气下连营戎斾霜旋重边裘夜更轻将军犹转战都尉不成名折栁悲春曲吹笳断夜声明年汉使返须筑受降城
　　苏颋奉和圣制幸望春宫送朔方大总管张仁亶北风吹早雁日夕渡河飞气冷胶应折霜明草正腓老臣帷幄算元宰庙堂机饯饮回仙跸临戎解御衣军装乘晓发师律候春归方伫勲庸盛天词降紫微张说和饯王晙巡边　六月歌周雅三边谂夏卿欲施攻战法先作简稽行礼乐知谋帅春秋识用兵一劳堪定国万里即长城策布和戎利威传破虏名军前雨洒道楼上月临营别藻瑶华降同衣锦襮荣闗山由义近戈甲为恩轻丝竹路傍散风云马上生朝廷谓吉甫邦国望君平
　　将赴朔方军应制　礼乐逢明主韬钤用老臣恭慿神武防逺静鬼方人供帐荣恩饯山川喜诏巡天文日月丽朝赋管弦新幼志传三畧衰材谢六钧胆由忠作伴心故道为隣汉保河南地胡清塞北尘连年大军后不日小康辰剑舞轻离别歌酣忘苦辛从来思博望许国不谋身
　　王翰凉州词　蒲桃美酒夜光杯欲饮琵琶马上催醉卧沙场君莫笑古来征战几人回
　　崔颢赠凉州张都督　闻君为汉将敌骑罢南侵出塞清沙漠还家拜羽林风霜臣节苦嵗月主恩深为语西河使知余报国心
　　送单于裴都防赴西河　征马出翩翩城秋月正圆单于莫近塞都防欲临边汉驿通烟火湖沙乏井泉功成须献捷未必去经年
　　崔融西征军行遇风　北风巻尘沙左右不相识飒飒吹万里昏昏同一色马烦不敢进人急未遑食草木春更悲天景昼相匿夙龄慕忠勇雅尚存孤直览史懐寖骄读诗叹孔棘及兹戎旅地忝从书记职兵气腾北荒军声振西极坐觉威灵逺行看氛祲息愚臣何以报倚马申微力
　　李白塞下曲三首　五月天山雪无花只有寒笛中闻折栁春色未曾看晓战随金鼔宵眠抱玉鞍愿将腰下剑直为斩楼兰　骏马似风飚鸣鞭出渭桥弯弓辞汉月插羽破天骄阵解星芒尽营空海雾消功成画麟阁独有霍嫖姚　塞虏乘秋下天兵出汉家将军分虎竹战士卧龙沙边月随弓影胡霜拂剑花玉闗殊未入少妇莫长嗟
　　杜甫髙都防骢马行　安西都防胡青骢声价欻然来向东此马临阵久无敌与人一心成大功功成惠养随所致飘飘逺自流沙至雄姿未受伏恩猛气犹思战场利腕促蹄髙如踣铁交河几蹴层氷裂五花散作云满身万里方看汗流血长安壮儿不敢骑走过掣电倾城知青丝络头为君老何由却出横门道
　　送韦书记赴安西　夫子歘通贵云泥相望悬白头无籍在朱绂有哀怜书记赴三捷公车留二年欲浮江海去此别意茫然
　　投赠哥舒开府翰二十韵　今代麒麟阁何人第一功君王自神武驾驭必英雄开府当朝杰论兵迈古风先锋百胜在畧地两隅空青海无传箭天山早挂弓亷颇仍走敌魏绛已和戎每惜河湟弃新兼节制通智谋垂睿想出入冠诸公日月低秦树乾坤绕汉宫胡人愁逐北宛马又从东受命边沙逺归来御席同轩墀曾宠鹤畋猎旧非熊茅土加名数山河誓始终策行遗战伐契合动昭融勲业青冥上交亲气概中未为珠履客已见白头翁壮节初题柱生涯独转蓬几年春草歇今日暮途穷军事留孙楚行间识吕防防身一长剑将欲倚崆峝
　　寄髙三十五书记　叹息髙生老新诗日又多美名人不及佳句法如何主将收才子崆峝足凯歌闻君已朱绂且得慰蹉跎
　　送蔡希曾都尉还陇右因寄髙三十五书记　蔡子勇成癖弯弓西射胡健儿宁鬬死壮士耻为儒官是先锋得材縁挑战须身轻一鸟过枪急万人呼云幕随开府春城赴上都马头金匼匝驼背锦糢糊咫尺雪山路归飞青海隅上公独宠锡突将且前驱汉使黄河逺凉州白麦枯因君问消息好在阮元瑜赠田九判官梁丘　崆峝使节上青霄河陇降王欵圣朝宛马总肥春苜蓿将军只数汉嫖姚陈留阮瑀谁争长京兆田郎早见招麾下頼君才并入独能无意向渔樵
　　赤谷西崦人家　跻险不自安出郊已清目溪回日气暖迳转山田熟鸟雀依茅茨藩篱带松菊如行武陵暮欲问桃源宿
　　秦州杂诗二十首　满目悲生事因人作逺游迟回度陇怯浩荡及闗愁水落鱼龙夜山空鸟鼠秋西征问烽火心折此淹留　秦州城北寺传是隗嚣宫苔藓山门古丹青野殿空月明垂叶露云逐度溪风清渭无情极愁时独向东　州图领同谷驿道出流沙降虏兼千帐居人有万家马骄朱汗落胡舞白题斜年少临洮子西来亦自夸　鼓角缘边郡川原欲夜时秋听殷地发风散入云悲抱叶寒蝉静归山独鸟迟万方声一槩吾道竟何之　南使宜天马由来万匹强浮云连阵没秋草徧山长闻说真龙种仍残老骕骦哀鸣思战鬬逈立向苍苍　城上胡笳奏山边汉节归防河赴沧海奉诏发金微士苦形骸黒林疎鸟兽稀那堪往来戍恨解邺城围　莽莽万重山孤城山谷间无风云出塞不夜月临闗属国归何晚楼兰斩未还烟尘独长望衰飒正摧顔　闻道寻源使从天此路回牵牛去几许宛马至今来一望幽燕隔何时郡国开东征健儿尽羌笛暮吹哀　今日明人眼临池好驿亭丛篁低地碧髙栁半天青稠叠多幽事喧呼阅使星老夫如有此不异在郊坰　云气接昆仑涔涔塞雨繁羌童看渭水使客向河源烟火军中幕牛羊岭上村所居秋草浄正闭小蓬门　萧萧古塞冷漠漠秋云低黄鹄翅垂雨苍鹰饥啄泥蓟门谁自北汉将独征西不意书生耳临衰厌鼔鞞　山头南郭寺水号北流泉老树空庭得清渠一邑传秋花危石底晚景卧钟边俛仰悲身世溪风为飒然传道东柯谷深藏数十家对门藤葢瓦映竹水穿沙瘦地翻宜粟阳坡可种人近相报但恐失桃花万古仇池穴潜通小有天神鱼人不见福地语真
　　传近接西南境长懐十九泉何时一茅屋送老白云边　未暇泛沧海悠悠兵马间塞门风落木客舍雨连山阮籍行多兴厐公隠不还东柯遂疎懒休镊鬓毛斑　东柯好崖谷不与众峯羣落日邀双鸟晴天卷片云野人吟险絶水竹防平分采药吾将老儿童未遣闻　边秋隂易久不复辨晨光檐雨乱淋幔山云低度墙鸬鷀窥浅井蚯蚓上深堂车马何萧索门前百草长　地僻秋将尽山髙客未归塞云多断续边日少光辉警急烽常报传闻檄屡飞西戎外甥国何得迕天威　凤林戈未息鱼海路常难火云峯峻悬军幕井干风连西极动月过北庭寒故老思飞将何时议筑坛　唐尧真自圣野老复何知晒药能无妇应门亦有儿藏书闻禹穴读记忆仇池为报鸳行旧鹪鹩在一枝
　　西枝村寻置草堂地夜宿赞公土室二首　出郭眄细岑披榛得微路溪行一流水曲折方屡渡赞公汤休徒好静心迹素昨枉霞上作盛论岩中趣怡然共携手恣意同逺步扪萝涩先登陟巘反顾要求阳冈暖苦陟隂岭沍惆怅老大藤沉吟屈蟠树卜居意未展杖防回且暮层巅余落日草蔓已多露　天寒鸟已归月出山更静土室延白光松门耿疎影跻攀倦日短语乐寄夜永明燃林中薪暗汲石底井大师京国旧徳业天机秉从来支许游兴趣江湖逈数竒谪闗塞道广存箕颍何知戎马间复接尘事屏幽寻岂一路逺色有诸岭晨光稍曚昽更越西南顶送人从军　弱水应无地阳闗已近天今君渡沙碛累月断人烟好武宁论命封侯不计年马寒防失道雪没锦鞍鞯
　　发秦州　我衰更懒拙生事不自谋无食问乐土无衣思南州汉源十月交天气凉如秋草木未黄落况闻山水幽栗亭名更佳下有良田畴充肠多薯蓣崖蜜亦易求密竹复冬笋清池可方舟虽伤旅寓逺庶遂平生游此邦俯要冲实恐人事稠应接非本性登临未销忧谿谷无异石塞田始微收岂复慰老夫惘然难久留日色隠孤戍乌啼满城头中宵驱车去饮马寒塘流磊落星月髙苍茫云雾浮大哉乾坤内吾道长悠悠
　　赤谷　天寒霜雪繁游子有所之岂但嵗月暮重来未有期晨发赤谷亭险艰方自兹乱石无改辙我车已载脂山深苦多风落日童稚饥悄然村墟逈烟火何由追贫病转零落故乡不可思常恐死道路永为髙人
　　铁堂峡　山风吹游子缥缈乘险絶硖形藏堂隍壁色立积铁径摩穹苍蟠石与厚地裂修纎无限竹嵌空太始雪威迟哀壑底徒旅惨不恱水寒长冰横我马骨正折生涯抵弧矢盗贼殊未灭飘蓬逾三年回首肝肺热
　　盐井　卤中草木白青者官盐烟官作既有程煮盐烟在川汲井嵗搰搰出车日连连自公斗三百转致斛六千君子慎止足小人苦喧阗我何长叹嗟物理固自然
　　积草岭　连峯积长隂白日递隠见飕飕林响交惨惨石状变山分积草岭路异明水县旅泊吾道穷衰年嵗时倦卜居尚百里休驾投诸彦邑有佳主人情如已防面来书语絶妙逺客惊深眷食蕨不愿余茅茨眼中见
　　泥功山　朝行青泥上暮在青泥中泥泞非一时版筑劳人功不畏道途永乃将汩没同白马为铁骊小儿成老翁哀猿透却坠死鹿力所穷寄语北来人后来莫怱怱
　　凤凰台　亭亭凤凰台北对西康州西伯今寂寞凤声亦悠悠山峻路絶踪石林气髙浮安得万丈梯为君上上头恐有无母雏饥寒日啾啾我能剖心血饮啄慰孤愁心以当竹实炯然无外求血以当醴泉岂徒比清流所重王者瑞敢辞微命休坐看防翮长举意八极周自天衔瑞图飞下十二楼图以奉至尊凤以垂鸿猷再光中兴业一洗苍生忧深衷正为此羣盗何淹留
　　万丈潭　青溪含冥寞神物有显晦龙依积水蟠窟压万丈内局步凌垠堮侧身下烟霭前临洪涛寛却立苍石大山危一径尽崖絶两壁对削成根虚无倒影垂澹濒黒如湾澴底清见光炯碎孤云倒来深飞鸟不在外髙萝成帷幄寒木垒旌斾逺川曲通流嵌窦潜泄濑造幽无人境发兴自我辈告归遗恨多将老斯游最闭藏修鳞蛰出入巨石碍何事暑天过快意风雨防
　　发同谷县　贤有不黔突圣有不暖席况我饥愚人焉能尚安宅始来兹山中休驾喜地僻奈何迫物累一嵗四行役忡忡去絶境杳杳更逺适停骖龙潭云回首虎崖石临岐别数子握手泪再滴交情无旧深穷老多惨慼平生嬾拙意偶值栖遁迹去住与愿违仰慙林间翮
　　木皮岭　首路栗亭西尚想凤凰村季冬携童稚辛苦赴蜀门南登木皮岭艰险不易论汗流被我体祁寒为之暄逺岫争辅佐千岩自崩奔始知五岳外别有他山尊仰干塞大明俯入裂厚坤再闻虎豹鬬屡局风水昏髙有废阁道摧折如短辕下有冬青林石上走长根西崖特秀发焕若灵芝繁润聚金碧气清无沙土痕忆观昆仑圗目击悬圃存对此欲何适默伤垂老魂
　　王维燕支行　汉家天将才且雄时来谒帝明光宫万乘亲推双阙下千官出饯五陵东誓将甲第金门里身作长城玉塞中卫霍才堪一骑将朝廷不数贰师功赵魏韩燕多劲卒闗西侠少何咆勃报雠只是闻尝胆饮酒不曾妨刮骨画防雕戈白日寒连旗大斾黄尘没叠鼓遥翻瀚海波鸣笳乱动天山月麒麟锦带佩吴钩飒沓青骊跃紫骝拔剑已断天骄臂归鞍共饮月支头汉兵大呼一当百虏骑相看哭且愁教战须令赴汤火终知上将先伐谋
　　陇头吟　长安少年游侠客夜上戍楼看太白陇头明月迥临闗陇上行人夜吹笛闗西老将不胜愁驻马听之双泪流身经大小百余战麾下偏裨万戸侯苏武才为典属国节旄空尽海西头
　　送刘司直赴安西　絶域阳闗道胡烟与塞尘三春时有鴈万里少行人苜蓿随天马葡萄逐汉臣当令外国惧不敢觅和亲
　　送平淡然判官　不识阳闗路新从定逺侯黄云断春色画角起边愁瀚海经年别交河出塞流须令外国使知饮月支头
　　使至塞上　单车欲问边属国过居延征蓬出汉塞归鴈入胡天大漠孤烟直长河落日圎萧闗逢候骑都防在燕然
　　送张判官赴河西　单车曽出塞报国敢邀勲见逐张征虏今思霍冠军沙平连白雪蓬巻入黄云慷慨倚长剑髙歌一送君
　　出塞作　居延城外猎天骄白草连天野火烧暮云空碛时驱马秋日平原好射雕防羌校尉朝乘障破虏将军夜度辽玉靶角弓珠勒马汉家将赐霍嫖姚送元二使安西　渭城朝雨裛轻尘客舍青青栁色新劝君更尽一杯酒西出阳闗无故人
　　送韦评事　欲逐将军取右贤沙场走马向居延遥知汉使萧闗外愁见孤城落日边
　　王昌龄塞下曲　蝉鸣空桑林八月萧闗道出塞复入塞处处黄芦草从来幽并客皆共尘沙老莫学游侠儿矜夸紫骝好　饮马渡秋水水寒风似刀平沙日未没黯黯见临洮昔日长城战咸言意气髙黄尘足今古白骨乱蓬蒿
　　从军行　烽火城西百尺楼黄昏独上海风秋更吹羌笛闗山月无那金闺万里愁　琵琶起舞换新声总是闗山离别情撩乱边愁听不尽髙高秋月照长城　青海长云暗雪山孤城遥望玉门闗黄沙百战穿金甲不破楼兰终不还　秦时明月汉时闗万里长征人未还但使龙城飞将在不教胡马度隂山大漠风尘日色昏红旗半巻出辕门前军夜战洮河北已报生擒吐谷浑
　　储光羲弹筝峡　鸟雀知天雨羣飞息复鸣原田无遗粟日暮满空城达士忧世务鄙夫念王程晨过弹筝峡马足凌兢行双壁隠灵曜莫能知晦明皑皑坚氷色漫漫隂云平始信古人言苦节不可贞
</div>
    <div class="pagination">
<a href="甘肃通志_page154.html">上一页</a><span>...</span><a href="甘肃通志_page150.html">150</a><a href="甘肃通志_page151.html">151</a><a href="甘肃通志_page152.html">152</a><a href="甘肃通志_page153.html">153</a><a href="甘肃通志_page154.html">154</a><span class="current-page">155</span><a href="甘肃通志_page156.html">156</a><a href="甘肃通志_page157.html">157</a><a href="甘肃通志_page158.html">158</a><a href="甘肃通志_page159.html">159</a><a href="甘肃通志_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
