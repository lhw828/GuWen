<!DOCTYPE html>
<html>
<head>
    <meta charset="UTF-8">
    <title>浙江通志 - 第 545 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 545 页/共 787 页</h1>
    <div class="content">　　朱成远【括苍彚纪宜春人洪武间知缙云操持干济夐出人表善词翰接礼贤士以询民瘼罢官后侨寓邑城好植花木人以潘安仁拟之】
　　周颢【庆元县志字仲昭山西泽州人永乐十八年由太学授庆元县丞厯九载清勤慈惠秩满不乐仕进侨居邑城葬竹溪之原其子公荣因家焉】
　　阮廷贵【庆元县志四川永川人正统间由太学来丞庆元多惠政士民悦之遂家焉】雪溪渔父【青田县志不知何许人独担囊至青田就村中沽酒囊出玉杯自饮问姓名不答但云雪溪渔父邑人陈中川邀至斋一饮数斗或终日不食见诗文辄为改窜又题所悬畵竹词翰并妙后不知所往】









　　浙江通志卷一百九十五
<史部,地理类,都会郡县之属,浙江通志>
　　钦定四库全书
　　浙江通志卷一百九十六
　　方技【上】
　　龙门以龟防名篇蔚宗为方术列传葢体极艺能可以补时事亦史乘所不遗也在昔五絶八技皆属浙产殊才异术驰誉寰区继此专门名家后先叠迹多能虽曰鄙事而小道亦必有可观志方技
　　杭州府
　　晋
　　徐熙【南史张融传熙濮阳太守好黄老隐秦望山有道士过求饮留一瓠与之曰君子孙宜以道术救世当得二千石熙开之乃扁鹊镜经一卷因精心学之遂名振海内生子秋夫弥工其术仕至射阳令常夜有鬼呻声甚凄怆秋夫问何须荅言姓某家在东阳患腰痛死虽为鬼痛犹难忍请疗之秋夫曰云何厝法鬼请为刍人按孔穴针之秋夫如言为灸四处又针肩井三处设祭埋之明日见一人谢恩忽然不见当世服其通灵秋夫生道度叔向皆能精其业道度生文伯叔向生嗣伯亦精其业】
　　【谨按南史叙熙于文伯传内为道度之祖道度系宋文帝时人则其祖必非宋时人明矣故列熙于晋而以秋夫附焉】
　　南北朝
　　徐道度【南史张融传道度有脚疾不能行宋文帝令乘小舆入殿为诸皇子疗疾无不验位兰陵太守宋文帝云天下有五絶而皆出钱塘谓杜道鞠弹棊范悦诗褚欣远摸书褚引围棋徐道度疗疾也】
　　徐文伯【南史张融传字德秀有学行倜傥不屈意于公卿不以医自业为効与嗣伯相埒宋孝武路太后病众医不识文伯诊之曰此石博小肠耳乃为水剂消石汤病即愈除鄱阳王常侍遗以千金旬日恩意隆重宋明帝宫人患腰痛牵心每至輙气欲絶众医以为肉症文伯曰此发症以油投之即吐得物如髪稍引之长三尺头已成蛇能动挂门上适尽一发而已病都差子雄亦传家业尤工诊察位奉朝请】
　　徐嗣伯【南史张融传字叔绍位正员郎诸府佐为临川王映所重时直閤将军房伯玉服五石散十余剂无益更患冷夏日常复衣嗣伯为诊之曰卿伏热应须以水发之非冬月不可至十一月氷雪大盛令二人夹捉伯玉解衣坐石取冷水从头浇之尽二十斛伯玉口噤气絶家人啼哭请止嗣伯遣人执杖防閤敢有諌者挝之又尽水百斛伯玉始能动而见背上彭彭有气俄而起坐曰热不可忍乞冷饮嗣伯以水与之一饮一升病都差自尔恒发热冬月犹单裈衫体更肥壮】
　　徐子才【旧浙江通志雄之子幼儁发有机辨解天文图防之学善医有人患脚跟肿痛诸医不识子才曰蛤精疾也由乘船入海埀脚水中所致为剖得蛤子二大如榆荚和士开以为兖州刺史】
　　五代
　　罗塞翁【图畵见闻志钱塘令隐之子善畵羊世罕有其迹惟余姚陆家曽收一卷精妙卓絶】喻皓【梦溪笔谈营舍之法谓之木经皓所譔也钱氏据两浙时于杭州梵天寺建一木塔方两三级帅登之患其塔动匠师云未瓦上轻故如此乃以瓦布之动如初密使其妻见皓之妻赂以金钗问塔动之由皓笑曰此易耳但逐层布板讫便实钉之则不动矣匠师如其言塔遂定】
　　【谨按沈括笔谈不详皓为何地人攷十国春秋附皓吴越列传后且其妻在杭似为杭人无疑也】
　　胡某【十国春秋目医胡某者世疗内外障眼针法独神武肃王末年患目疾召使治之医曰目易治耳然大王非常人殆天所以为大王患者若疗之是违天也恐损王寿王曰吾起身行伍跨有方靣富贵极矣但得两眼见物为鬼不亦快乎既而应手豁然王喜赐物以万计悉不受明年其言果验】
　　宋
　　程奕【东坡志林近世笔工不经师匠妄生新意择毫虽精形制诡异不与人手相谋独钱塘程奕所制有三十年前意味使人作字不知有笔亦是一快予不久行当致数百枚而去北方无此笔也】
　　孙景璠【书畵谱杭州水军篆千字文为五十余体太平兴国年以献太宗善之诏取去黥文隶御书院宰相宋琪请授以官秩太宗曰爵禄非所惜也顾此人靣痕尚在岂称冠带乎琪固言之乃授国子书学博士】
　　张介【中山诗话以命术游公卿间居钱塘西湖上常自京师南归士大夫率为诗赠之】吴説【杭州府志字傅朋钱塘人师礼子善楷书虞伯生称其深稳端润非近世怒张筋脉之态九里松字其所书也思陵尝欲易之御书十数卒莫能及乃命以金饰之】
　　郭昭干【钱塘志钞字汝端汾阳王裔孙祖远授宋建隆二年节干昭干自祥符初由汴徙杭州多隐德施子未常倦有异人乞斋郭膳之潜遗牡丹花三朶覆几上而去追询之曰若累世隐德故来相报花上书妇人症十三方若子孙世世用之无穷如法试之无不竒验遂为妇人医郭氏之以医名自昭干始三传至曽孙时义高祖建炎元年孟太后疾召医时义以母冯氏应召依牡丹方治之脱然愈封安国夫人赐田赐葬赐药碾如铁舟然又赐第海昌赐国姓至今称赵郭里谨按郭医名显自宋眞宗至孝宗朝益着絶无授方壻郭之説旧志以为萧氏误矣郭世称六八节干乃意断为明初人此又误之误也】
　　戴厚甫【辍耕录钱塘人精遁甲其母寝处楼上一夕忽见红光贯室开帏视之乃一美女立榻前自防金钗遗母既而无所见母以语戴荅曰适祭遁神遂致此耳遁神见某必不久矣逾数月而卒】
　　嵇清【两浙名贤录字仁伯世传秘术善疗金疮骨损初父自汴扈跸南渡时方戎马蹂躏全活甚众清年未冠早谙先业宫中有患折肱者他医莫措清为整治完好如昔禁掖诧曰小小嵇清能接骨耶寿皇躬亲骑射时有悮损应期而瘳中外益重之】
　　沈上牢【游宦纪闻胡伯量记度史君所藏坡仙涵星砚云砚外周以二髹匣葢阴各有朱字纪岁月及工人姓名外者己亥洋州造大方志内者辛未杭州后洋沈上牢】
　　马和之【西湖游览志钱塘人绍兴中登第官至工部侍郎善人物山水笔法飘逸纎悉粉藻自成一家高孝两朝最重其畵尝书毛诗三百篇命和之篇畵一图会成巨帙至今杭人尝有存其散逸者其后有顾兴裔者专师和之但设色不逮耳】
　　耿听声【两浙名贤录亡其名钱塘人以声音占故称听声癸辛杂识家候潮门内兼能嗅衣物以知吉凶贵贱德寿闻其名取宫人扇百柄杂以上及中宫所御令小黄门持扣之耿嗅至后扇云此圣人也然有阴气至上扇乃呼万岁上奇之】
　　严防御【养疴漫笔孝宗常患痢众医不效德寿忧之过宫偶见小药肆遣中使询之曰汝能治痢否对曰专科遂宣至问得病之由语以食湖蟹多故诊脉曰此冷痢也其法用新采藕节细研以热酒调服如其法杵细酒调数服即愈德寿大喜就以杵药金杵臼赐之至今呼为金杵臼严防御家】
　　孙守荣【宋史方技传富阳人幼病瞽遇异人授风角鸟占之术其法以音律推五数播五行以知休咎复授以铁笛守荣因号富春子吹笛市中人初不异也宝庆间游吴兴闻谯楼鼓角声惊曰旦夕且有变士人当有典郡者越两月潘丙作乱王元春以告变功典郡由是名大显瓯江逸志周怛未第时坐于观桥市肆厉声诟仆富春子闻其声往揖之曰状元何来周以绐已不答后果擢进士第一】
　　李信【杭州府志汴人小儿医也从宋高宗南渡遂家于杭之羲和坊高宗诏信入侍因年耄赐安车至禁中时号李车儿】
　　刘松年【畵法年纪钱塘人畵髓元铨居清波门淳熙畵院学士绍熙年待诏师张敦礼工畵人物山水神气精妙名过于师宁宗朝进耕织图称防赐金带院人中絶品也】
　　陈沂【两浙名贤录其先汴人唐干宁时有仕良者以医名于时奉勅修圣惠方仕至尚药局奉御子孙遂世其业建炎中扈跸而南遂为钱瑭人万厯钱塘县志沂尝起康王妃危疾赐御前罗扇使出入禁中仕至翰林金紫良医子孙标木扇象之至今称陈木扇而陈谏者无精先业决男女生死多奇中所着有荩斋医要】
　　林椿【畵史防要钱瑭人工畵花鸟翎毛果师赵昌傅色轻淡深得造化之妙淳熙年畵院待诏赐金带】
　　韩慥【癸辛杂识绍兴末卖卜于临安之三桥多奇中庚辰春曾侍郎仲躬吕太史伯恭至其肆则先一人在焉问其姓宗子也次第推命首言赵可至郡守却多贵子不达者亦卿郎次及曽则曰命甚佳有家世有文学有政事亦有官职只欠一事终身无科第次至吕问何干至此吕曰赴试曰去年不合发解今安得省试曰赴词科曰却是词科人但不在今年今年词科则有人矣后三年两试皆得之且不失甲科复叩其何所至沉吟久之曰名满天下可惜无福已而其言皆验】
　　靳儫【杭州府志其先三晋人高宗南渡儫扈跸至武林世为太医数传至从谦为御直翰林医官赐勅特晋三阶出内府百子图赐之命以所居巷为百子图巷】
　　马远【西湖游览志号钦山其先河中人世以畵名后居钱塘光寜朝待诏畵师李唐布景齐整工山水人物花鸟种种臻妙独步畵院其树多斜科偃蹇至今园丁结法犹称马远云兄逵亦善畵子麟能世家学然不逮父远爱其子多于已畵上题麟字葢欲其章也其时有苏显祖叶肖岩亦师马远苏笔法稍弱俗呼为没兴马远叶小景酷似而大幅不如也】
　　夏珪【格古要论字禹玉钱塘人宁宗待诏赐金带山水布置皴法与马远同但其意尚苍古而简澹喜用秃笔树叶间夹笔楼阁不用尺界畵信手畵成突兀竒怪气韵尤高】
　　王辉【西湖游览志钱塘人理度朝畵院只候工人物山水释道与李嵩同家间用左手描写人称为左手王其时有白良玉何青年方椿年亦工释道椿年又喜着色山水其后有鼎臣者亦师辉】
　　罗知悌【戴良沧洲翁传字子敬钱塘人世称太无先生宋理宗朝寺人精于医得金刘完素之眞传而旁通张从正李杲二家之説成化杭州府志子敬以医侍穆陵甚见宠厚宋末隐居少与人接丹溪朱彦修慕其术候门下三载始得见知悌念其诚尽以其术授之知悌能词章善挥翰贫病无告予之药无不愈者仍赡以调理之资】
　　邢氏【万厯杭州府志失名绍熙间以医名于杭术业甚奇时韩胄知閤门事将出使俾之诊脉曰和平无可言所可忧者夫人耳知閤回轺日恐未必相见也韩妻本无疾怪其妄诞然私忧之洎出疆甫数月而其妻果报卒矣又朱胜非子妇偶小疾命视之邢曰小疾耳不药亦愈然不宜孕孕必死其家以为狂言后一岁朱妇得男其家方有抱孙之喜未弥月而妇疾作急遣召之坚不肯来曰去岁已尝言之势无可疗之理越宿妇果卒】
　　李立之【两浙名贤录临安人以小儿医擅名一时有婴儿忽患瘖求治立之令以衾裹儿乘高投之地儿不觉大惊遂发声能言问之曰此乳搐心也非药石所能疗】
　　李嵩【西湖游览志钱塘人李从训养子工人物山水道释又长于界畵光宁理三朝待诏其徒有马永忠丰兴祖顾师颜皆传其法嵩老倦作多令永忠代笔其孙李章者亦善畵】
　　朱怀瑾【畵史防要钱塘人宝祐间畵院待诏工山水人物树木窠石作雪景用墨全师夏珪】夏巨源【夷坚志精于卜筮居临安每来卜者一卦率五百钱绍熙三年洪禹之自赣倅受代造朝其子价侍行既至检勅造文书遗其一遣仆还家访寻终不能自释乃自诣夏肆夏书纸上曰事在千里外继书一食字一尧字合之则饶字也曰文书见在系一多口人收得而鸳鸯为看守无足忧也既而仆从饶州至持所遗返葢向者打并行李时忘在外小妾福安见之收寘鸳箧内既悟鸳鸯看守之语而福字有口田字又四口所谓多口人也】
　　楼观【畵髓元铨钱塘人工花鸟人物山水学马远笔法咸淳年畵院祗候】
　　元
　　王绎【辍耕录字思善自号痴絶生其先睦人居杭之新门笃志好学雅有才思年十二三已能丹青亦解写眞李五峯俾作一圆光小像面部仅大如钱而宛然无毫髪异后得吴中顾周道绪言益造精微是故于小像特妙非惟貌人之形似且得人之神气】
　　宋会之【嘉靖浙江通志杭州人元时名医其治水蛊法以干丝一枚去皮剪碎入巴豆十四粒同炒以巴豆黄为度去巴豆用丝炒陈仓米如丝之多少米黄色去丝研之为末和清水为九桐子大每服百九皆愈其言曰巴豆逐水者也丝象人脉络也去而不用借其气以引之也米投胃气也鲜于枢所记如此】
　　李和【山居新语钱塘人精于碑刻凡博古之家或有赝本求一印识虽邀之酒食惠以钱物终毅然却之其印文李和鉴定石刻印】
　　韩文【清赏录钱塘人善补砚虽百碎者但不失原屑补之若无损者亦能修吉铜器居蒲桥夜宿一石柜中与人言无尊卑皆尔汝得钱即付酒家一举而尽】
　　陆华之【西湖游覧志钱塘人以卖卜驰名且通文学缙绅多与之友】
　　沈复东【贝琼东斋志钱塘人幼颖悟好读书既长受医术于海昌慧力寺之忠上人取黄帝岐伯所论及张仲景刘守眞李东垣诸家书穷日夜读之遂造其阃奥忠亦无以过之于是无贵贱贫富凡有疾者輙造请焉起人于阽危者数矣然一以利天下为心其施甚博而取于人者甚廉】
　　王渊【辍耕录字若水钱塘人善山水人物尤长于花竹翎毛幼时获侍赵魏公故多得公指教瑚网若水之畵天机溢发肖古而不泥吉西湖游览志若水畵法兼综古人无一笔院体山水师郭熙花鸟师黄荃人物师唐人而水墨花鸟竹石无絶品】
　　范思贤【徐一夔东臯隐者传姓范氏名某以字行其先在宋时有为防御使用医小儿名思贤去防御五世传其业益精居旁近人无贫与富有小儿疾輙趋思贤求医其为医务利人不务利于人名愈益显所居钱塘城东其地平衍有竹木禽鱼之乐因称曰东臯隐者】
　　【谨按万厯杭州府志及聂心汤县志皆言思贤姓吴名观善其业传自外家范氏但一夔去思贤较近谓为范姓应无可疑者故录之】
　　沈麟【成化杭州府志字秋涧杭人西湖游览志麟畵山水师郭熙兼能写貌树梢鹰爪松叶攒针山多盘耸石作云皴颇得郭家风度】
　　明
　　陶华【名山藏字尚文余杭人治病有奇效一人患病因食羊肉澁水结臆不可下又不能吐华曰可食砒一钱人骇不用曰杀人者砒也华曰试之一服而吐人请所以华曰羊血能解砒毒羊肉得砒而吐而砒得羊肉则不能杀人是以可愈华于治伤寒尤精论者谓仲景以后一人两湖麈谈华深切脉理旁察病源随症制方不拘古法每遇竒疾应手而痊一女子大冬昏闷不食欲狂咸莫测其症陶与之香薷饮一服而愈询之此女因取三伏中所曝衣遂得疾葢中暑也】
　　吴恕【成化杭州府志字如心仁和人号防斋精于医常谓张仲景伤寒论防意幽深学者未易得其要乃约为律赋以发其纂指掌图开示学者世之医学宗之】
　　陈岊山【武林纪事仁和人居竹竿巷以星命为业得异人授以天文之术言事厯厯有验一日与隣老游郊外欲回陈强之弗得云尔去必遭官杖其人不信偶冲郡守节级果遭杖又常见郭顔色门首竪旛欲为醮事陈曰此日不宜作醮道士云文奏已定不可改矣竟于是日行之后果遭官事岊山足跛性傲虽富贵人亦慢薄之终无求于人以贫死】
　　祝海鹤【琴牋治间钱塘有祝海鹤惠祥高腾等造琴擅名一时人多珍之】
　　张翺【西湖游览志仁和人精推步占候宣德间潘中丞将往南粤视师翺感知已强与行一日坐帐中见片云隐隐起离震间谓潘曰事济矣有顷烈风南来此防音也已而果然曾潘欲疏荐翺逃去易名晦迹以终其身尝赋诗云有意欲尝千日酒无心去傍五侯烟葢其志也】
　　邹观【嘉靖临安县志临安人精于医术常有鳯亭贫民患疔毒请疗之即愈其人以牛为谢辞勿受越二年道经鳯亭夜遇虎人马皆惊忽有牛自灌莽中逸出抵虎遂得免难后牧者至询之即前所疗人所却之牛也士夫闻而异之】
　　葛林【名山藏字茂林钱塘人善小儿医成化中充太医院官武庙在褓一夕癎作夜分召林一匕而安明日赐白金防币使与上公之宴汪比部有子患痘汪故知医谓无害也林视其足底有泡结瘢肤内曰吁百日哉百日果暴卒汪问故林曰夫痘搆形之余秽也纎芒未尽亦无生理是疾初发自肾而我知其不能畅是以必死既而流于足底以故发之缓而至百日也少师杨公子当暑而惊气绝且移木矣林趋入曰无伤也亟出之杨曰儿已噤奈何剂也林曰无剂所恃者天上云耳云生而凄凄欲雨阴气舒而阳郁消吾以清利物煮水而蒸于下其可诊乎如法而愈及暮儿复戏于庭矣累官太医院判寿八十八所着有杏坞秘诀】
　　叶文龄【嘉靖仁和县志字德征仁和人以医受知何陈二侍御起送礼部屡试优等例授冠带供职于圣济殿除太医院吏目召诊保和有功陞御医忽赐召对被温防御书忠爱额于堂再召对陞院判后因母老乞终养继患风疾致仕所着有医学统旨行世】
　　叶折手【七修类稿杭天顺间褚堂有叶姓者左臂病风善奕棋高者下者俱可与之对局而局终则必胜也四方能棋之士过杭寻与之奕终无一人能过者世称叶折手】
　　吴绶【两浙名贤录钱塘人着伤寒蕴要全书发明五运六气畵图立説究极微以名医征至京师仕至太医院院判比归时湖墅有冯英者病伤寒一时诸医议用承气汤邀绶入视之曰将战汗矣非下症也当俟之顷刻果战汗而解】
　　钱益【献征录字孟谦其先汴人后徙杭之钱塘世业颅顖常悬一金钱于门以故凡求治小儿者必曰金钱钱氏云益性警敏早事举子业遭家中落乃复习医而颅顖术益臻其妙成化乙巳被召入太医院陞御医致仕归钱塘常奉诏校正袖珍等方考据精当凡经其指授者率为良医】
　　张仑【万厯杭州府志字景嵩仁和人五岁防明十三受易凡卜筮星厯诸书入耳蕴心能了大义每论人禄命夀夭穷达利钝厯厯有奇验远近异之名山藏武宗南巡浙中备供帐甚亟布政使徐蕃命仑筮得同人之离蕃曰同人亲也离应南靣驾其来矣仑曰不然卦体属干西北其位兹应返也主上至尊人安得同之爻曰先号咷而后笑兆之矣其在纯干之日乎悉如其言】
　　俞桥【宁志备考海宁人少业儒究心理学兼精岐黄术嘉靖间以名医被征累官太医院判桥于方书无所不晰更博询诸名家得河间洁古东垣未刻诸稿及古今诸家授受秘方斟酌损益之以治病无不奇验居京师耻事权贵而贫家延之必尽心疗治以故名愈盛而家日窘士大夫雅重之所着医学大原一书搜辑枢素以下诸家有关病症药脉者次以赋括令业医之士诊脉制方皆有所攷证焉】
　　王赐爵【余杭县志字丹宇先世为宋御医传至爵世以医显爵为人治疾惟望色听声或以病状相语闻病之阳论得其阴闻病之阴论得其阳药至病痊】
　　范叔明【畵髓元诠号元白钱塘人善绘事以右肱病废专事左笔畵多宗董北苑黄大痴墨法纎细更工花鸟兰竹偶一濡毫便成名笔】
　　吴东升【两浙名贤录杭州前卫百戸善楷书杭城十门并各公署皆其题额净慈寺壁书南屏二大字结构尤佳宪宗时负重名属纩前一日有诗戒子薄葬时人赏其达】
　　诸余龄【万厯钱塘县志字云泉善书奕通医家言而多新得四方争迎致之晚隐灵鹫山每语客曰我巾车驰城中起死人何得身为死人驰丧车出城乎当终于此与徐镗辈诸名医为天医社】
　　陆疉山【西湖游览志杭城假山称江北陈家第一许银家第二今皆废矣独洪静夫家者最盛皆工人陆氏所疉也堆垜峯峦拗折涧壑絶有天巧号陆疉山张靖之尝赠陆疉山诗云出屋泉声入户山绝尘风致巧机关三峯景出虚无里九仞功成指顾间灵鹫峯来羣玉垜峨眉截断落星间方洲岁晚平沙路今日溪山送客还】
　　戴进【图绘宝鉴字文进号静庵又称玉泉山人钱塘人山水得诸家之妙神像人物走兽花果翎毛极其精致喜作葡萄配以钩勒竹蟹爪草奇甚眞畵流第一也两浙名贤录宣宗善畵一时待诏有谢廷循倪端石瑞李在皆海内名手及进入京众工妬之一日仁智殿呈畵进以得意之笔首幅为秋江独钓图一红衣人垂钓水次畵家惟傅红色最难而进独得古法入妙宣宗阅之廷循从旁奏曰此畵佳甚但恨野鄙耳红品官服色也衣以钓鱼殊失大体宣宗以为然遂挥去余幅不复阅子泉字泉渊山水得家传有气韵武林纪事进之父梦畵师沈明远入门是夕生进畵品絶世名冠天下】
　　卢复【杭州府志字不远习岐黄兼通大乘子之颐善疗奇疾凡尸蹷回风投剂无不中脏结一症之颐自以为发前人所未及旧浙江通志之颐着有仲景论本草乘雅金匮要畧论疏诸书行世】
　　张文贵【笔牋杭人畵笔以文贵为首称而文贵亦不妄传人】
　　严元【两浙名贤录字宗仁余杭人少业儒不售从父耔谒选京师属有诏选医士元就试礼部授太医院吏目世宗命纂修袖珍诸方录成赐银币甚渥世宗幸承天命元扈从居常宣诏诊视及两宫疾治輙效輙拜金绮赐至彻御前酒馔以优宠之九载考绩授御医为人所忌竟中蜚语落职】
　　朱玩泉【武林纪事居太平门外善课命正德六年有花市朱氏子得疾甚剧父闻玩泉名往问子病时三月半后也算其子难过八九月其父又以已命与之推托言亲戚之命朱推云此人立夏日死矣时去立夏止十数日耳父未之信归以告其妻妻曰此妄言也已而皆如其言】
　　俞恩【两浙名贤录字天锡钱塘人号江村居士善畵人物花鸟性质直疎野不喜治生描染移时輙复中止故其畵虽佳而所传不多子舜臣字治甫喜观长流疉巘号海峯子工山水人物着色翎毛花卉尤为精絶】
　　蓝瑛【旧浙江通志宇田叔钱塘人少颖异八岁尝从人防事蘸灰畵地作山川云物林麓峯峦咫尺有万里之势及治经生家言指河图洛书曰古人未有书先有图图何必不名家遂留意绘事皴染皆合古法其细描宫様则界畵衣褶色色飞动突过宋畵苑诸人】
　　姜师周【图绘宝鉴字周臣钱塘人善畵山水学宋石门下笔老健阴晴浓淡烟云缥缈又善牡丹钩勒设色俱佳钱塘县志周臣尝游京师时关仲通以畵名师事焉与同郡蓝瑛各拈疋练数丈相戒止写独树高柯勿用竹石映带尝写梧桐落笔数叶得秋风晨露之致见者以为神品为人深沉知大体魏忠贤枋国时师周与大金吾邢某善魏以鎭抚授邢将受旨起鍜錬狱师周醉拍邢肩曰君不畏天道乎而轻为若是邢乃谢不受魏私人崔某欲得师周屏障为称觞以他友名代求师周怒掷之地后以子图南贵赠侍御自号花酒头陀】
　　何有【富阳县志坊郭里人少读书知文义为人迂古质直因读易留心数学见康节梅花数玩月余忽有悟一日鸦鸣占之云夜主夫妻相争见血已而更尽时仆夫与其妻鬬于室急往禁之已扑妇额流血因名曰老鸦数所占无不立应四明周茂桂馆于周美家督学使者业行檄试宁波矣桂书去字令占之曰字虽云去而畵直下笔钩搭勿去也桂不之信又书壬字曰督学去任矣三日内即有征必丁艰也至三日果然叩其故曰士上一撇是撇却士子去也督学任甫一年不可云陞政声甚美未可云罢故知丁艰此断以理也】
　　国朝
　　潘楫【仁和县志字硕甫号邓林少以孝弟闻乐道不仕卖药都市中人以韩伯休目之受业数百辈治疾皆有奇效所着有医灯续焰行世】
　　刘度【钱塘县志字叔宪钱塘人蓝瑛弟子也深得瑛笔意后更变其法师大小李将军界畵楼台约缩人物细入毛发而形像宛然然亦间及他家没后遗墨虽寸缣片楮人皆奉以为宝】
</div>
    <div class="pagination">
<a href="浙江通志_page544.html">上一页</a><span>...</span><a href="浙江通志_page540.html">540</a><a href="浙江通志_page541.html">541</a><a href="浙江通志_page542.html">542</a><a href="浙江通志_page543.html">543</a><a href="浙江通志_page544.html">544</a><span class="current-page">545</span><a href="浙江通志_page546.html">546</a><a href="浙江通志_page547.html">547</a><a href="浙江通志_page548.html">548</a><a href="浙江通志_page549.html">549</a><a href="浙江通志_page550.html">550</a><span>...</span><a href="浙江通志_page546.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
