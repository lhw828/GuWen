<!DOCTYPE html>
<html>
<head>
    <meta charset="UTF-8">
    <title>湖广通志 - 第 216 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 216 页/共 373 页</h1>
    <div class="content">　　居官勤恪匪以立名然实至而名归之善政贤声所以歴久而不忘也爱之如父母敬之如师保甘棠为召伯所憇岘山有叔子之碑歌舂陵而怀次山过巴东而思平仲其为千秋俎豆岂有穷哉我
　　皇上特简牧民之官加意泮宫之祀诚重其事也凡百有位倘思置一座于其间则学道爱人凛四知而标三异允矣下民之望邦家之光矣至于左迁下位而品行卓然者亦附见焉
　　总部
　　周召伯名奭与周同姓韩诗外传召伯在朝有司请营以居伯曰嗟以吾一身而劳百姓非先君文王之志也于是出而就蒸庶于阡陌之间而听断焉耕桑者倍力以劝岁大稔其后作甘棠诗以思之
　　然丹字子革郑公子为楚右尹左传昭公十二年楚子狩于州来次于干谿与子革语求周鼎取郑田子革诵祈招之诗以谏王不听平王立使然丹简上国之兵于宗丘且抚其民分贫振穷长孤幼养老疾收介特举淹滞任良物官民大悦服
　　管修左传哀公十六年白公作乱叶公在蔡方城之外皆曰可以入矣子髙曰吾闻之以险徼幸者其求无餍偏重必离闻其杀齐管修也而后入杜注管修楚贤大夫齐管仲之后闻其杀贤知其可讨汉书管仲七世孙修适楚为阴大夫因氏焉
　　吴起史记孙吴列传吴起衞人好用兵魏文侯以为将文侯卒武侯疑之起惧得罪遂之楚悼王素闻起贤至则相楚明法审令捐不急之官废公族疏逺者以抚养战鬬之士要在强兵破驰説之言从横者于是南平百越北并陈蔡郤三晋西伐秦诸侯皆畏楚之强
　　汉贾谊汉书列传洛阳人为长沙王太傅三年后岁余文帝思谊徴之
　　郭贺后汉书蔡茂传贺字乔卿洛阳人建武中拜荆州刺史有殊政百姓歌之曰厥徳仁明郭乔卿中正朝廷上下平显宗赐以三公服黼黻冕旒勅行部去襜帷令人见其容服以彰有徳
　　谢夷吾后汉书列传字尧卿会稽山阴人太守第五伦擢为督邮稍迁荆州刺史谢承后汉书夷吾雅性明逺能决防罪疑行部始到南阳县遇孝章皇帝巡狩驾幸鲁阳有诏勅荆州刺史入传録见囚徒诫长吏勿废旧仪朕将览焉上临西厢南面夷吾处东厢分帷隔中央夷吾所决正一县三百余事事与上合朝廷叹息曰诸州刺史尽如此者朕不忧天下常以励羣臣
　　杨震后汉书列传字伯起华隂人举茂才四迁荆州刺史改东莱守当之郡道经昌邑所举荆州茂才王密为令夜谒见怀金十斤以遗震震曰故人知君君不知故人何也密曰暮夜无知者震曰天知地知我知子知何谓无知密愧而去
　　李固后汉书列传字子坚南郑人永和中荆州贼起弥年不定以固为刺史到郡遣使劳问境内赦其前衅与之更始贼率夏密等敛其魁党自缚归首固皆原之遣还使自相招集开示威法半岁间余党悉降州内清平
　　度尚后汉书列传山阳湖陆人延熹五年长沙零陵贼合七八千人交趾苍梧二郡皆没豫章艾县六百余人焚烧长沙郡县寇益阳荆州刺史刘度击之军败桓帝诏公卿举任代度者尚书朱穆举尚擢荆州刺史尚躬率部曲与同劳逸广募杂种诸蛮明设购赏进击大破之降者数万人桂阳宿贼渠帅卜阳潘鸿等畏尚威烈徙入山谷尚穷追数百里遂入南海破其三屯多获珍寳而阳鸿党众犹盛尚欲击之而士卒骄富莫有鬭志乃申令军中恣听射猎尚乃密使所亲客潜焚其营珍积皆尽猎者来还莫不涕泣尚人人慰劳深自咎责因曰卜阳等财寳足富数世诸卿但不并力耳所亡少少何足介意众闻咸愤踊尚勅令秣马蓐食明旦径赴贼屯大破平之
　　徐璆后汉书列传字孟玉海西人迁荆州刺史时董太后姊子张忠守南阳因势放滥赃罪数亿璆当之部太后遣中常侍以忠属璆璆曰臣身为国不敢闻命到州举奏忠赃余一亿又奏五郡太守及属县有赃污者悉征案罪威风大行
　　冯绲后汉书列传字鸿卿巴郡宕渠人延熹五年长沙蛮寇益阳屯聚积久众转盛零陵蛮贼应之合二万余人又武陵蛮寇掠江陵间于是拜绲为车骑将军将兵十余万讨之绲军至长沙贼闻悉诣营道乞降进击武陵蛮斩首四千余级受降十万余人荆州平定诏书赐钱一亿固譲不受
　　刘表后汉书列传字景升山阳髙平人鲁恭王之后为荆州牧长沙太守张羡畔表遣兵攻破之于是开土遂广南接五岭北据汉川地方数千里招诱寇贼威怀兼洽起学校求儒术爱民养士在州二十年家无余积
　　蜀汉关羽【详忠臣志】
　　胡质魏志列传字文徳淮南寿春人仕魏迁荆州刺史吴将朱然围樊城质轻军赴之议者谓贼盛不可迫质曰樊城卑下兵少故当进军为之外援不然危矣遂勒兵临围城中乃安其子威自京都定省家贫无车马僮仆自驱蹇驴躬执炊爨既至十余日告归质赐绢一疋为威装威曰大人清髙不审于何得此绢质曰俸禄之余以为汝粮耳威受之质帐下都督先威未发请假还家阴资装于道要威为伴毎事佐助久之询知乃取绢谢遣之后因他信白质质杖都督一百除吏名
　　周瑜吴志列传孙防以瑜为中防军留镇巴丘权拜瑜偏将军领南郡太守以下汉昌刘阳州陵为奉邑瑜诣京见权乞与奋威俱进取蜀权许之瑜还江陵为行装而道于巴丘病卒按注孙防尚未得定江夏瑜所鎭应在今巴丘县所卒之巴丘应在今之巴陵名同处异是瑜未尝鎭今巴陵也然下为奉邑则今岳州之地又地志相仍巳乆因存而考正之鲁肃吴志列传字子敬临淮东城人与周瑜定侨札之分瑜荐肃才宜佐时孙权即见肃与语甚悦之刘表死肃请得奉命吊表及説先主同心一意共治曹操权即遣行闻操巳向荆州晨夜兼道比至南郡而表子琮巳降曹操先主奔走欲南渡江肃径迎之到当阳长坂与先主防宣腾权防及陈江东彊固劝其与权并力先主甚欢遣诸葛亮使权肃亦反命会权与诸将议皆劝迎操而肃独言不可权遂任瑜以行事以肃为赞军校尉助画方畧曹操破走先主诣京见权求都督荆州惟肃劝权借之操闻权以土地业先主方作书落笔于地周瑜病上疏曰鲁肃智畧足任乞以代瑜即拜肃奋武校尉代瑜领兵瑜士众四千余人奉邑四县皆属焉肃初住江陵后下屯陆口威恩大行众增万余人先主定益州权求长沙零桂俱不允权遣吕防率众进取先主自还公安遣关公争三郡肃住益阳与关公相拒肃邀相见各驻兵马百步上但诸将单刀俱会肃因责数关公遂割湘水为界以零陵属蜀长沙桂阳属吴各罢军归
　　陆逊吴志列传字伯言吴郡吴人以吕防荐拜偏将军右都督至陆口与关公书谦下自托公意大安乃宻陈其可擒之要权潜军而上使与吕防为前部克公安南郡领宜都太守诸城长吏及羣蛮皆降又破房陵南郷诱降秭归大姓艾布等疏请荆州新迁士人竝获自进先主率大众来攻从巫峡建平连营至夷陵逊乃勅兵各持一把茅以火攻破四十余营先主夜去拜辅国将军领荆州牧改封江陵侯
　　晋羊祜晋书列传字叔子南城人泰始初都督荆州诸军事与吴人开布大信降者欲去皆听之吴石城守去襄阳七百余里毎为邉害祜以计令其罢守戍逻减半分以垦田八百余顷在军尝轻裘缓带铃阁之下侍衞不过十数人每与吴人交兵尅日方战不为掩袭之计军行吴境刈谷为粮皆计所侵送绢偿之毎会众江沔游猎常止晋地若禽兽先为吴人所伤而为晋兵所得者皆封还之吴人翕然悦服称为羊公不之名也咸宁中令王濬密修舟檝为顺流之计疏劝伐吴疾笃举杜预自代寻卒南州人号恸罢市吴守邉将士亦为之泣襄阳百姓于岘山建碑立庙岁时飨祭望其碑者莫不流涕杜预因名为堕泪碑荆州人为祜讳屋室皆以门为称改户曹为辞曹云
　　杜预晋书列传字元凯杜陵人羊祜卒拜预为镇南大将军都督荆州诸军事缮兵甲耀威武简精鋭袭吴西陵督张政大破之政吴之名将也不以所丧之实告孙皓预欲间吴边将乃表还其所获之众于皓皓果遣武昌监刘宪代政预处分既定啓请伐吴之期太康元年陈兵江陵遣将率众屡克城邑设伏擒孙歆平伍延州郡皆望风归命预仗节称诏而绥抚之又因兵威徙将士屯戍之家以实江北南郡故地各树长吏荆土肃然孙皓既平振旅凯入以功进爵当阳县侯还鎭讲武修学置屯据要激水灌田公私同利众庶赖之号曰杜父旧水道唯沔汉达江陵千数百里北无通路又巴丘湖沅湘之会表里山川实为险固荆蛮之所恃也预乃开杨口起夏水达巴陵千余里内泻长江之险外通零桂之漕南土歌之山简晋书山涛传简字季伦怀人永嘉三年假节镇襄阳为贼严嶷所逼乃迁夏口招纳流亡江汉归附时乐府伶人避难多奔沔汉防会之日寮佐或劝奏之简曰社稷倾覆不能匡救有晋之罪人也何作乐之有因流涕慷慨坐者咸媿焉卒赠征南大将军仪同三司
　　刘晋书列传字和季沛国相人武帝太安中使持节南蛮校尉荆州刺史讨贼张昌斩之悉降其众荆部守宰多缺请补选帝从之乃叙功铨德随才补授甚为论者所称劝课农桑寛刑省赋百姓爱悦流人在荆州十余万户羇旅贫乏多为盗贼给其田种粮食擢用其贤才时天下大乱专督江汉威行南服广溪太守羊冉説以纵横之事大怒斩之毎有兴废手书守相丁宁欵密人皆感悦曰得刘公一纸书贤于十部从事卒于襄阳士民如丧所亲应詹晋书列传字思逺汝南南顿人鎭南大将军刘请为长史委以军政著绩汉南詹之力也迁南平太守王澄为荆州假詹督南平天门武陵三郡军事会谿蛮竝反讨降之时政令不一诸蛮竝谋背叛詹召蛮酋破铜劵与盟由是怀詹数郡无虞百姓歌之曰拯我涂炭惠隆丘阜润同江海恩犹父母鎭南将军山简复假詹督五郡军事蜀贼杜畴攻詹郡力战摧之寻与陶侃破杜于长沙金寳一无所取惟收图书后迁益州刺史出郡时士民攀畱号泣若恋所生
　　司马承【详长沙忠臣志】
　　朱序晋书列传字次伦义阳人累迁江夏相宁康初拜使持节监沔中诸军事南中郎将鎭襄阳苻坚遣苻丕等围序序固守贼粮将尽率众苦攻之序母韩自登城履行谓西北角当先受敝领百余婢竝城中女丁于其角斜筑二十余丈贼果攻西北溃便退守新城丕遂引退襄人谓为夫人城
　　陶侃晋书列传字士行鄱阳人刘为荆州刺史将之官辟侃为南蛮长史遣先向襄阳讨张昌破之陈敏之乱以侃为江夏太守加鹰扬将军敏遣其弟恢寇武昌侃与诸军并力击恢所向必破迁龙骧将军武昌太守山夷多断江刼掠侃诱斩二十人自是水陆肃清流亡者归之盈路侃竭资赈给焉复破杜救周顗王敦表拜为持节宁逺将军南蛮校尉荆州刺史领西阳江夏武昌鎭沌口移入沔江遣朱伺等讨江夏贼杀之杜将王贡诱五谿夷以舟师断官运径向武昌侃使郑攀陶延夜趋巴陵潜师掩其不备大破之贡遁还湘城侃令谕之截髪为信贡降遂败走进尅长沙王敦深忌其功左转侃广州刺史及王敦平迁都督荆雍等州诸军事荆州刺史楚郢士女莫不相庆侃性明敏勤于吏治尝语人曰大禹圣者乃惜寸阴至于众人当惜分阴也蘓峻作逆温峤推为盟主斩峻于阵封长沙郡公邑三千户属后将军郭黙矫诏杀平南将军刘侃斩黙等黙数与石勒等战贼畏其勇闻侃讨之不血刃而擒益畏侃又遣子斌等西伐樊城走石勒将郭敬使兄子臻等破新野遂平襄阳拜大将军上表固譲咸和七年病笃又上表逊位以后事付右司马王愆期薨于樊谿年七十六追赠大司马諡曰桓故吏刋石碑画像于武昌西侃在军四十一载雄毅善断自南陵迄白帝数千里中路不拾遗当疾笃时将归长沙军资器仗牛马舟船皆有定簿封印仓库自加管钥以付王愆期然后登舟朝野以为美谈
　　桓宣晋书列传谯国铚人石勒将郭敬戍襄阳陶侃使其子斌与宣攻樊城抜之敬惧遁走遂平襄阳侃使宣鎭之宣招懐初附劝农桑减刑罚略威仪或载鉏耒于轺轩或亲耘获于陇亩十余年间石季龙再遣骑攻之宣能得众心每以寡弱拒守后庾亮为荆州仍以宣假节鎭襄阳季龙使骑七千渡沔三面为地窟攻城宣募精勇出其不意杀伤数百贼退走更遣步骑收南阳诸郡百姓没贼者八千余人以归久在襄阳绥抚侨旧甚有称绩以前后功封竟陵县男温峤晋书列传字太眞太原人咸和初代应詹为江州刺史持节都督平南将军鎭武昌有惠政蘓峻反京师陷峤闻之号恸要陶侃同赴国难于是列上尚书陈峻罪状峻闻峤将至逼大驾幸石头峤乃立行台布告天下凡故吏二千石台郎御史以下皆令赴台至者云集遂破贼石头军奋威长史滕含抱天子奔于峤船朝议将留辅政峤以王导先帝所任固辞还藩复以京邑荒残资用不给借资蓄具器用而后旋及卒士庶皆相顾涕泣
　　毛寳【详忠臣志】
　　甘卓晋书列传字季思丹阳人假节督沔北诸军鎭襄阳为政简惠善于绥抚估税悉除市无二价州境所有鱼池先恒责税卓不收其利皆给贫民西土称为恵政元帝渡江以功迁湘州刺史
　　乐道融【详忠臣志】
　　庾亮晋书列传字元规迁鎭武昌时石勒死亮有开复中原之谋乃授毛寳樊峻精兵一万戍邾城又以陶称率部曲五千人入沔中弟翼鎭江陵武昌太守陈嚣趋子午又遣偏军伐蜀至江阳执伪荆州刺史李闳巴郡太守黄植送于京都亮请移鎭襄阳之石城下并遣诸军罗布江沔诛逋逆雪大耻帝下其议郗鉴以资用未备不可大举事遂寝
　　庾氷晋书庾亮传氷字季坚康帝即位进车骑将军假节鎭武昌寻卒于官氷天性清愼常以俭约自居中子袭尝贷官绢十疋氷怒捶之市绢还官临卒谓长史张虨曰吾将逝矣憾报国之志不展命也如何死之日敛以时服无以官物也及卒无绢为衾室无妾媵家无私积世以此称之
　　庾翼晋书庾亮传翼字稚恭成帝时除西阳太守抚和百姓甚得欢心迁南郡太守寻假节代兄亮鎭武昌翼以帝舅年少超居大位每竭智能劳谦匪懈戎政严明经畧深逺数年中公私充实人情翕然称其才干康帝即位诏加都督征讨军事师次襄阳大会僚佐陈旌甲亲援弧矢曰我之行也若此射矣遂三起三叠徒众属目其气十倍
　　谢尚晋书列传字仁祖建元初督江夏义阳随三郡军事为政清简始到官郡府以布四十疋为尚造乌布帐尚坏之以为军士襦袴
　　桓豁晋书桓彝传豁字朗子彜子为荆州刺史时梁州刺史司马勲以梁益叛豁使参军桓罴讨之南阳督防赵等逐太守桓淡据宛城以叛豁与竟陵太守罗崇讨破之又讨伪南中郎将赵盘于宛盘退走豁追至鲁阳获之送于京师置戍而还
　　桓冲晋书桓彝传冲字幼子初除义阳太守从兄温征伐有功迁荆州之南阳襄阳等七郡军事鎭襄阳又从温破姚襄赐爵丰城公寻迁振威将军江州刺史领鎭蛮防军西阳谯二郡太守温之破姚襄也获襄将张骏杨凝等徙于寻阳冲在江陵未及之职而骏率其徒五百人杀江州督防赵毗掠武昌府库将妻子北叛冲遣将讨获之遽还所鎭后复领防南蛮校尉荆州刺史持节将军侍中如故冲既到江陵时苻坚强盛冲上疏请移鎭上明使冠军将军刘波守江陵谘议参军杨亮守江夏坚遣其将符融寇樊邓石越寇鲁阳姚苌宼南乡韦钟寇魏兴所在防没冲率前将军刘波及兄子振武将军石民等伐苻坚拔筑阳攻武当以疾疫还上明使石度伐坚襄阳太守阎震擒之及大小帅二十九人送于京都以平震功封次子谦宜阳侯坚使其将郝贵守襄阳冲使扬威将军朱绰讨之遂焚烧沔北田稻拔六百余户而还又遣上庸太守郭寳伐坚魏兴太守褚垣上庸太守段方竝降之新城太守麴常遁走三郡皆平
　　魏咏之晋书列传字长道任城人义熙中转荆州刺史持节都督六州领南蛮校尉虽居显位不以富贵骄人论者称之寻卒于官后录其赞议讨桓功追封江陵县公
　　郗恢晋书郗鉴传恢字道应金乡人擢为雍司荆扬等州诸军事假节鎭襄阳甚得闗陇之和降附者动有千计姚苌遣其子略攻湖城及上洛恢遣将救之略惧而退时慕容垂围慕容永于潞川恢上言垂若并永其势难测今宜救永永垂并存自为雠然后乘机双毙则河北可平孝武帝以为然诏王恭庾楷救之
　　何无忌晋书列传东海郯人桓篡逆武陵王遵以无忌为抚国将军南追与刘毅等破走于峥嵘洲进据巴陵从兄谦等乘间陷江陵无忌进军破走之时衞安帝还京师义熙二年迁都督江荆二州江夏随义阳等八郡军事江州刺史按豫章之战无忌握蘓武节死之以事不关楚故不敢援入忠臣志内后仿此
　　南北朝刘道规宋书临川烈武王传字道则彭城人武帝少弟以义勲封华容县公领防南蛮校尉荆州刺史善于为治刑政明理士庶畏而爱之卢循寇逼京邑道规遣将赴援循命茍林乘胜伐江陵桓谦复来寇正与林会林屯江津谦军枝江二寇交逼时有雍州刺史鲁宗之自襄阳来赴众皆疑之道规单骑出迎且使居守委以心腹自帅诸将大败桓谦斩之还至浦口林又奔散旋击徐道覆大破之
　　刘粹宋书列传字道冲沛郡萧人为江夏相衞将军毅粹族兄也粹尽心髙祖不与毅同髙祖欲谋毅众竝疑粹在夏口髙祖愈信之及大军至粹竭其诚力事平封滠县男太祖即位领襄阳新野二郡太守在任简役爱民罢诸沙门二千余人以补府史
　　刘义季南史衡阳文王传武帝第六子为荆州刺史先是义庆在任师旅应接府库空虚义季躬行节俭蓄财省用数年间遂复充实元嘉二十一年为征北大将军登舟之日帷幄器服诸应随刺史者悉畱之荆楚以为美谈
　　刘怀肃宋书列传彭城人义熈元年桓振袭江陵荆州刺史司马休之出奔懐肃自云杜驰赴日夜兼行七日而至振军甚盛懐肃跃马横矛躬自突阵流矢伤其额弗郤遂斩振江陵既平加督江夏郡权鎭夏口
　　张邵宋书列传字茂宗文帝时为荆州刺史以邵为司马领南郡相众事悉决于邵武帝受命以佐命功封临沮伯分荆州立湘州以邵为刺史邵以为长沙内地非用武之国置署妨人乖为政要帝从之谢晦反遗书要邵邵不发函驰使呈帝元嘉五年转征虏将军领宁蛮校尉雍州刺史加都督邵至襄阳筑长围修立隄堰开田数千顷郡人赖之富瞻
　　朱修之南史列传字恭祖平氐人南郡王义宣反约举兵雍土伪与之约遣使陈情于孝武孝武嘉之以为荆州刺史加都督义宣令鲁秀击襄阳修之命断马鞍山道秀不得前率众向江陵义宣巳被竺超所执至则斩之封南昌侯修之立身清约百城贶赠一无所受唯以蛮人宜存抚纳有饷皆受得则与佐史共之未尝入巳去鎭之日秋毫无犯
　　顾觊之宋书列传字伟人吴郡吴人谢晦为荆州觊之为晦衞军参军晦爱其雅素深相知待孝建二年出为湘州刺史善于涖民治甚有绩
　　刘怀珍南齐书列传字道玉平原人起家本州主簿累加至前将军持节督同州军事时沈攸之寓荆南朝议疑惑怀珍曰攸之矜躁夙着虐加楚服阻兵中流声刼幼主不敢长驱决胜明矣乃遂遣子灵哲领兵衞京师
　　萧嶷南齐书豫章文献王传字宣俨太祖第二子宋顺帝时都督荆湖等八州诸军事鎭西将军荆州刺史嶷至鎭一日免遣执役者三千余人见囚五岁刑以下皆免之以市税重滥更定防格以税还民禁诸市调及苗籍二千石不得与人为市曹吏听分番假百姓甚悦建元元年太祖即位赦诏未至嶷先下令蠲除升明二年以前逋负后复为都督荆湘等八州诸军事南蛮校尉荆湘二州刺史开馆立学置儒林文学劝学等官行释菜礼寻征还都乃修治廨宇及路陌东归部曲不得赍府州物发江津士女观送数千人皆泣
　　桞世隆南齐书列传字彦绪河东解人徙襄阳世祖将下都刘怀珍白太祖曰夏口兵冲要地宜得其人太祖纳之世祖举世隆自代转江夏内史行郢州事沈攸之反乘轻舸从数百人先大军下住白螺洲以郢城弱小不足攻遣人告世隆曰被太后令当暂还都世隆使人荅曰郢城小鎭自守而巳攸之将行世隆遣军挑战攸之怒令诸军昼夜攻城世隆随宜拒应众皆披郤世祖初下与世隆别曰攸之一旦为变焚夏口舟舰沿流而东则坐守空城不可制也惟畱攻城不可卒拔卿为其内我为其外乃无忧耳至是世祖据西塞令坚壁以待贼疲虑世隆危亟遣心腹胡克直潜入郢城通援军消息内外竝喜卒平攸之焦度南齐书列传字文绩本南安氐人父明宋元嘉中与千余家迁居襄阳乃立天水郡畧阳县以居之明帝时武陵王赞代晋熈王燮为郢州以度武勇署为前军参军时沈攸之率众至夏口将直下京都畱偏兵守郢而巳度于城楼上肆言骂辱至发露形体秽辱之攸之怒改计攻城甚急度亲力战攸之众防楯将登度令投以秽器贼众不能冒至今呼此楼为焦度楼
　　萧景南史列传字子照兰陵人雍州刺史时魏荆州刺史元志驱迫羣蛮蛮悉渡汉水来降议者以蛮累为邉患可因此除之景以为穷来归我诛之不祥乃开樊城受降
　　夏侯详南史列传字叔业谯郡人天监三年迁湘州刺史详善吏事在州四载为百姓所称州城南临水有峻峯旧传云刺史登此山輙代由是歴政莫敢至详于其地起台榭延僚属以表损挹之志
　　萧秀南史安成王传字彦达文帝第七子安成王也天监中迁荆州刺史加都督立学校招隐逸辟处士沮水暴长败人田秀以谷二万斛赡之简州中贫老单丁吏一日散遣百余人百姓大悦荆州尝苦旱秀责躬亲祈楚望俄而雨降遂获有年又武陵太守为弟所杀诬以为反秀察其奸慝望风首欵人谓之神后为郢州刺史加都督郢州地居冲要赋敛殷烦至以妇人供作秀务存约巳省去游费百姓安堵夏口常为战地多暴骨秀于黄鹤楼下祭而埋之一夜梦数百人拜而去毎冬月常作襦袴以赐冻者迁雍州刺史在路卒
　　萧恢南史鄱阳王传字达文帝第十子天监元年除郢州刺史加都督初郢城内疾疫死者甚多不及藏殡恢下车遽命埋瘗又遣四使巡行州郡境内大宁时有进筒中布者恢以为竒货异服即命焚之于是百姓仰德后迁都督荆州刺史薨于州諡忠烈萧憺南史始兴王传字僧达文帝第十一子和帝时都督荆州刺史天监元年封始兴郡王时军旅之后公私匮乏憺励精为政广开屯田减省力役存问兵死之家供其穷困四年州大旱憺使祠于天井有巨蛇长二丈出绕祠坛俄注雨岁大丰六年州大水江溢隄坏亲率将吏冒雨筑隄众请避自言以身为百姓请命言终水退隄立又分遣诸郡遭水死者给棺槥失田者与粮种是岁嘉禾生于州界及还朝人歌曰始兴王人之爹赴人急如水火何时复来乳哺我荆土方言谓父为爹故云
　　萧修南史鄱阳王恢传修字世和元帝时拜湘州刺史长沙频遇兵荒人户凋弊修劝穯务分未朞年流人至者一千余家
　　康绚南史列传字长明华山蓝田人永元中除竟陵太守司州刺史领安陆太守在州三年大修城隍号为严整
　　王琳南史列传字子珩会稽山隂人湘州刺史果劲絶人又能倾身下士得将卒心所得赏物不以丝毫入家平侯景之乱功为第一
　　张惠绍南史列传字德继义阳人永元六年为司州刺史领安陆太守在州和理吏民亲爱之
　　王僧辩南史王神念传辩字君才太原祈人梁元帝除荆州时以僧辩代桞仲礼为竟陵太守侯景反命督舟师赴援及至台城陷景悉收其军实遣还竟陵以平湘土功复领军将军侯景西寇军次夏首僧辩为大都督军至巴陵景既防郢城将进寇荆门僧辩乘城固守景军苦攻城内矢石雨下贼乃引退命即率巴陵诸军讨景攻拔鲁山仍攻郢入罗城景乃遁归建业贼帅宋子仙困蹙求输郢城身还僧辩伪许掩袭大破擒之送江陵郢州平
　　陆子隆陈书列传字兴世吴郡吴人废帝即位迁荆州刺史是时荆州新置治于公安城池未固子隆修建城郭绥集夷夏甚得民和当时称为称职
　　鲁悉达陈书列传字志通扶风郿人北江州刺史抚绥五郡甚得人和士卒皆乐为之用
　　程灵洗陈书列传字元涤新安海宁人天嘉中都督郢州刺史华皎反遣使招灵洗斩皎使以闻朝廷嘉之
　　元世遵北史阳平王熈传孝明时遵为荆州刺史州在边境前代以来互相抄掠世遵到州不听侵扰其弟均时在荆州为朝阳戍主有南戍主妻以三月三日游戯沔水侧均辄遣部曲掠取世遵闻之责均遂移还本戍吴人感荷
　　杨大眼北史列传武都氐难当之孙为东荆州刺史时蛮兵樊秀安等反都督李崇讨平之大眼功尤多妻潘氏善骑射攻战游猎之际戎装与大眼齐镳竝辔时传言淮泗荆沔之间有童儿啼者恐之云杨大眼至无不即止
　　薛眞度北史薛安都传度河东汾阴人安都同祖弟也西魏大统中歴荆州东荆州刺史初迁洛眞度每献计劝先取樊邓后攻南阳大为孝文帝所赏景明初豫州大饥眞度輙表白别出仓米五千斛为粥救其甚者诏曰眞度所表甚有忧济百姓之意
　　房亮北史列传字景髙清河人大统间为东荆州刺史畱心抚纳远迩安之时边州刺史例得一子出身亮不言其子而啓弟子起为奉朝请议者称美韦珍北魏书韦阆传珍字智灵髙祖时迁郢州刺史有声绩朝廷嘉之赐帛谷乃召集州内贫者悉分与之寻加平南将军荆州刺史后其子朏为荆郢和粜大使南郢州刺史田彜啓称珍往任荆州恩洽夷夏乞朏充南道别将领荆州骁勇共为腹背诏从之未几行南荆州事
　　崔延伯北史列传博陵人仕西魏为荆州刺史荆州土险蛮左为寇每有聚结延伯辄自讨之莫不摧殄由是壤土帖然无敢为患
　　王则北齐书列传字元轨太原人神武天平初以军功都督荆州刺史有威武边人畏服之
　　王思政北史列传太原祁人都督荆州刺史境内卑湿城堑多壊思政乃命都督蔺小欢督工匠缮修之掘得黄金三十金夜中宻送至旦思政召佐史以金示之曰人臣不宜有私悉封金送上文帝嘉之又自武关以南延袤一千五百里置三十余城竝当冲要之地凡所荐举咸得其才子康保定二年歴安襄二州总管位柱国
　　宇文达北史代奰王传字度斤突建德初出为荆州刺史有政绩髙祖手勅褒美之所管澧州刺史蔡泽黩货被讼赃状分明以其世勲不可加戮若曲法贳之又非奉上之道乃令所司精加按劾宻表奏之事竟得释终亦不言其处事周愼如此性好节俭食无兼膳侍姬不过数人皆绨衣不营赀产家无储积左右以为言达曰君子忧道不忧贫何烦于此三年进爵为王
　　王罴北史列传字熊罴京兆霸城人太和中迁雍州别驾清廉疾恶励精公事后以军功除荆州刺史梁复遣曹义宗围荆州堰水灌城不没者数版城中粮尽熊煮粥与将士均食之毎出战常不擐甲胄大呼曰天若不祐国家使贼箭中王罴不尔王罴须破贼屡经战阵亦不被伤弥歴三年义宗方退
　　长孙俭北史列传洛阳人孝昌中授荆州刺史东南道行台仆射所部郑县令泉璨为民所讼推治获实即大集僚属谓之曰此由刺史教诲不明信不被物是我之愆非泉璨之罪遂于防事前肉袒自罚舍璨不问于是属城肃励莫敢犯法旧俗少不敬长俭殷勤劝导风俗大革务广耕桑兼习武事故得边境无虞民安其业吏民表请为搆清徳楼树碑刻颂朝议许焉后以功移鎭荆州总管
　　桞敏北史列传字白泽河东解人孝愍帝时出为郢州刺史甚得物情及将还朝夷夏士人感其惠政竝赍酒殽及土产候之于路敏乃从他道而还
　　皇甫璠北史列传字景瑜安定天水人建徳三年为随州刺史以清白自处政存简惠百姓安之
　　权景宣北史列传字晖逺天水显亲人大綂间鎭荆州与开府杨忠取梁将桞仲礼拔安陆随郡久之随州民吴士英等杀刺史黄道玉因聚为寇景宣以英等小贼可以计取若声其罪恐同恶者众乃与英书伪称道玉凶暴归功英等英果信之遂相率而至景宣执戮之散其党与进拔应城于是应礼安随竝平天和初授荆州总管十七州诸军事荆州刺史崔士谦北史列传周保定二年迁总管安州刺史天和中授江陵总管荆州刺史州既统摄遐长俗兼夷夏又南接陈境东邻齐寇士谦外御强敌内抚军人风化大行号称良牧毎年考绩常为天下最屡诏褒美及卒于州阖境痛惜为立祠四时祭飨
　　申徽北史列传字世仪魏郡人废帝二年出为襄州刺史时南方初附旧俗官人皆通饷遗徽性廉愼乃画杨震像于寝室以自戒及代还人吏送者数十里不絶徽自以无徳于民慨然懐媿因赋诗题于清水亭长幼闻之竞来就读逓相谓曰此是申使君手迹竝写送之
　　辛庆之北史列传字余庆陇西狄道人从周文帝东讨为行台左丞迁荆州刺史加仪同三司庆之位遇虽隆而车服不尚华侈志量淹和有儒者风度特为当时所重
　　隋周法尚北史列传字徳迈汝南安成人髙祖受禅拜巴州刺史破三鵶叛蛮复从王谊击走陈寇转黄州总管使经畧江南及伐陈之役秦孝王出樊口大破陈师转鄂州刺史寻迁永州总管安集岭南仍给黄州兵三千五百人为帐内兵破降诸州前后赏赐甚厚
　　薛道衡隋书列传字元卿河东汾阴人开皇中为襄阳总管在任清简吏民怀其惠
　　王世积北史王雅传积新冏人髙祖受禅进封宜阳郡公髙颎美其才能甚善之授蕲州总管平陈之役以舟师自蕲水趋九江有功进位柱国荆州总管后桂州人李光仕作乱以行军总管讨平之进位上柱国
　　达奚长儒北史列传字富仁代人髙祖受禅封蕲郡公后转荆州总管帝谓之曰江陵要害国之南门今以委卿朕无虑也卒于官諡曰威
　　王谊隋书列传字宜君其先乐浪人宣帝即位出为襄州总管司马消难举兵反文帝以谊为行军元帅率四总管讨之未至而消难奔巴蛮多叛附消难北连尉迟廽谊分兵讨之旬日皆平封郢国公
　　乞伏慧隋书列传字令和马邑鲜卑人髙祖时为荆州总管又领潭桂二州总三十一州诸军事其俗轻剽慧躬行朴素以矫之风化大洽见以簺捕鱼者买放之其仁心如此百姓美之号其处曰西公簺韦世康隋书列传京兆杜陵人从梁武帝平齐授司州总管长史于时东夏初定百姓未安世康抚绥之士民胥悦开皇七年拜襄州刺史未几授安州总管后又拜荆州总管时天下惟置四大总管并扬益三州皆亲王临统唯荆州委于世康时论以为美世康为政简静百姓爱悦合境无讼十七年卒于州裴政隋书列传字徳表河东闻喜人以平侯景功封夷陵侯复帅师副王琳拒萧纪破之于硖口加鎭南府长史周师围荆州琳自桂州来赴难次于长沙政请从间道先报元帝至百里洲为周人所获萧詧命鏁之送至城下使谓元帝曰王僧辩巳自为帝王琳孤弱不能复来政许之既而告城中曰援兵大至各自思勉吾以间被擒当碎身报国监者击其口终不易辞詧怒趣行戮因蔡大业谏得释开皇间为襄阳总管妻子不之官所受秩俸散给僚吏民有犯罪者隂悉知之或竟岁不发至再三犯乃因都防时于狱中召出亲案其罪合境惶慑令行禁止小民蘓息称为神明
　　唐李孝恭唐书河间王传髙祖时进荆湘道总管统水陆十二军伐萧铣初发夷陵破其二鎭弃战舰江中诸将恐反为贼资孝恭曰使下流鎭戍见之谓铣巳破不即进援则吾拔江陵矣巳而救兵至巴陵见弃舟果疑不进铣内外阻絶遂降帝悦迁荆州大总管置屯田立铜冶百姓利之迁襄州道行台左仆射时岭表未平乃分遣使者绥辑安慰其欵服者四十有九州
　　李靖旧唐书列传本名药师雍州三原人武徳四年陈十防以图萧铣髙祖从之授靖行军总管兼摄赵郡王孝恭行军长史高祖以孝恭未更戎旅三军之任一以委靖其年八月集兵于防州铣以时属秋潦江水泛涨三峡路险靖必不能进遂休兵不设备九月靖乃率师而进将下峡诸将皆请停兵以待水退靖曰兵贵神速机不可失今乘水涨之势忽至城下所谓迅雷不及掩耳铣必成擒也孝恭从之进至夷陵铣将文士率精兵数万屯清河孝恭欲击之靖曰士铣之健将今既失荆门尽兵来战此救败之师恐不可当孝恭不从果败贼舟大掠人皆负重靖见其军乱纵兵击破之孝恭遣靖率轻兵五千为先锋至江陵屯营于城下孝恭以大军继进靖又破其骁将杨君茂郑文秀勒兵围城明日铣遣使请降靖即入据其城号令严肃军无私焉时诸将咸请孝恭籍没铣将帅之家靖曰王师吊伐百姓既受驱逼拒战岂其所愿且吠非其主无容等叛逆之科今新定荆郢宜寛大以慰逺近之心降而籍之恐非救焚拯溺之义于是遂止江汉之域闻之莫不争下以功授上柱国封永康县公赐物二千五百段命检校荆州刺史
　　薛大鼎唐书循史传字重臣汾隂人髙祖时为山南道副大使开屯田以实仓廪有治名
　　张公谨唐书列传字愼魏州繁水人襄州都督甚有惠政卒于官年三十九太宗闻而嗟悼出次发哀有司奏言曰在辰不可哭泣太宗曰君臣之义同于父子情发于安避辰日遂哭之
　　张伯仪唐书列传魏州人为江陵节度使朴厚不知书然推诚遇人军中畏肃民亦便之
　　吕諲唐书列传河中河东人开元末第进士上元初拜荆州长史澧朗等州节度使建请荆州置南都诏可于是更号江陵府置永平军万人以諲为尹又以湖南之岳潭等七州其道初荆州长史张惟一以衡州蛮酋陈希昻为司马惟一亲将牟遂金与相忤希昻率兵至惟一所捕之惟一惧斩其首以谢后希昻入朝迁常州刺史过江陵入谒諲伏甲击杀之竝诛党偶数十人积尸府门内外震服妖人申泰芝用左道事李辅国擢谏议大夫置军邵道二州间以泰芝总之纳羣蛮金赏以绯紫羣蛮更为剽掠吏不敢制潭州刺史厐承鼎疾其奸因泰芝过潭防付吏劾赃钜万得左道防记竝奏之辅国矫追泰芝还京反谮承鼎陷不辜诏諲按罪使判官严郢具狱暴泰芝之恶泰芝终以赃徙死諲号令明肃赋敛均一军士用命境无盗贼民歌咏生祠之及殁吏裒钱十万徙祠府西
　　鲁炅唐书列传襄阳节度使时安禄山反襄阳数百里荡然无樵烟贼欲剽乱江湖頼炅拒其冲故南夏以完
　　赵憬唐书列传字退翁陇西人寳应中初试江夏尉累官鎭湖南时部刺史令狐峘崔敝不守法憬以正弹治之
　　穆宁唐书列传怀州河内人肃宗时为鄂州刺史鄂岳沔都团练使及淮西鄂岳租庸盐銕沿江转运使赐金紫时淮西节度使李忠臣贪暴不奉法设防戍以税商贾又纵兵士剽刼行人殆絶及与李夹淮为理惮宁威名寇盗辄止
　　李夷简唐书宗室宰相传字易之以宗室为山南东道节度使初贞元时江西兵五百戍襄阳制蔡右脇仰给度支死亡畧尽尚岁取其资夷简奏罢之李臯唐书曹王明传臯字子兰嗣爵曹王建中元年迁湖南观察使前使辛京杲贪残有将王国良鎭邵州武冈县家豪富杲以死罪加之国良遂据县以叛诸道同讨久不能下臯遣使遗书谕之降良犹未决臯单骑径入良垒良匍匐请罪尽降其军贞元初拜江陵尹荆南节度使李希烈将李思登以随州降凡下州四县十七大小十余阵未尝败臯于江陵广废田塞古隄规江南废洲为庐舍架江为二桥流人聚处焉楚俗不穿井饮陂泽臯始令合钱开井以便人汲吴少诚杀陈仙竒上以襄邓要扼除为襄州刺史山南东道节度使练兵积粮市回鹘马益骑兵常大畋以教士少诚惮之
　　李泌唐书列传字长源京兆人为常衮所忌授澧朗峡团练使有风绩
　　裴胄唐书裴漼传胄字应叔闻喜人擢明经樊泽徙湘州宰相议所代徳宗雅记胄才遂拜荆南节度使是时方鎭争剥下希恩制重锦异绫名贡奉有中使者即悉公帑市欢胄待之有节献饷直不数金宴劳止三爵
　　崔瓘唐书列传博陵人大厯中迁湖南观察使时将吏习寛弛不奉法瓘稍以礼法绳之遇害帝悼惜之李巽唐书列传字令叔赞皇人拜给事中出为湖南观察使鋭于为治持下以法察无遗私吏不敢少绐裴均唐书列传闻喜人拜荆南节度使刘辟叛先骚黔巫胁荆楚以固首尾均发精甲三千逆击之贼望风奔却加检校吏部尚书
　　杨凭唐书列传农人太常少卿湖南观察使韩愈荆潭唱和诗序仆射裴公开鎭蛮荆统郡惟九常侍杨公领湖之南壤地二千里德刑之政并劝爵禄之报两崇
　　崔倰唐书列传字德长祜甫从子以蘓州刺史奏课第一迁湖南观察使湖南旧法虽丰年贸易不出境邻部灾荒不恤也倰至谓属吏曰此岂人情乎无闭籴以重困民削其禁自是商贾流通赀物益饶按倰长安人
　　杨仪之韩愈送杨支使序奉诏为邑于阳山得谒湖南之宾客于幕下及仪之之来也闻其言而见其行智足以造谋才足以立事忠足以勤上惠足以存下韦贯之唐书列传名纯以字行后周柱国八世孙出为湖南观察使时国用不足遣盐铁副使程异督诸道赋租异讽州县厚敛以献贯之不忍横赋而所献不中异意因取属内六州畱钱继之
　　伊愼唐书列传字寡悔兖州人李希烈署汉南北兵马使不受独率所部平江汉希烈爱其材数馈遗欲縻止之以计免明年希烈果反曹王臯拔为大将希烈诈为愼书行反间帝遣使即军中斩之臯表其诬防贼泝江徇地臯授愼兵劳而遣与贼战大破之收黄梅拔蔡山遂下蕲州即拜刺史天子在梁州包佶转粮次圻口贼遣骁将杜少诚以兵万人遏江道不得西愼选士列三屯分围之愼自中出奋击贼乱少诚走斩别将许少华漕无畱难进围安州希烈甥刘戒虚来援愼逆击于应山擒之州降以功为安州刺史攻随州战厉乡谕降李恵登拜安黄节度使吕元膺唐书列传字景夫郓州东平人徳宗时歴官鄂岳观察使尝夜登城守者不许左右曰中丞对曰夜不可辨乃还明日擢守者为大将
　　李承唐书列传髙邑人擢明经累迁山南东道节度使时李希烈据襄州承单骑至希烈舍承外馆迫脇万端承晏然誓以死守希烈不能屈遂大掠去襄汉荡然承辑绥安抚居二年阖境完复卒宻谋杀希烈寻检校工部尚书湖南观察使
</div>
    <div class="pagination">
<a href="湖广通志_page215.html">上一页</a><span>...</span><a href="湖广通志_page211.html">211</a><a href="湖广通志_page212.html">212</a><a href="湖广通志_page213.html">213</a><a href="湖广通志_page214.html">214</a><a href="湖广通志_page215.html">215</a><span class="current-page">216</span><a href="湖广通志_page217.html">217</a><a href="湖广通志_page218.html">218</a><a href="湖广通志_page219.html">219</a><a href="湖广通志_page220.html">220</a><a href="湖广通志_page221.html">221</a><span>...</span><a href="湖广通志_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
