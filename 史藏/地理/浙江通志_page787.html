<!DOCTYPE html>
<html>
<head>
    <meta charset="UTF-8">
    <title>浙江通志 - 第 787 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 787 页/共 787 页</h1>
    <div class="content">　　玉剑尊闻雁山五珍谓龙湫茶观音竹金星草山药官香鱼也朱太守諌无宦情尝曰岂以五斗易我五珍
　　见闻纪训归安施相之名佐翊之名佑兄弟俱为知州致仕家居田产叅差有唇齿之隙亲友日为处分不能解同邑溪亭严公鳯素以孝友着闻事兄如父是时偶过翊之舟中语及产事公频蹙曰吾兄懦吾正苦之使得如令兄力量可以尽夺吾田吾复何忧翊之乃恻然感悟遂拉溪亭同至兄宅且拜且泣深自悔责而相之亦涕泣慰解各欲以田相譲遂友爱终身
　　静志居诗话项襄毅【忠】以功业显其里居日结檇李耆英之防月一集于僧房道院中同防者云南布政司叅议金礼敬之四川按察司佥事梅江文渊福建按察司佥事戴祐元吉漳州知府姜谅用真武冈知州伍方公矩砀山知县包鼐汝和通判汤彦和教授陈防福主之者公也始于治戊午春所赋诗文文渊彚为一集府学教授新淦萧子鹏序之比于香山洛社云
　　嘉禾徴献録沈氏秀水人聪慧能属文少选入宫为女给事中孝宗尝试六宫守宫论沈文最佳其发端云甚矣秦之无道也宫何必守哉上悦擢为第一弟溥为贡士就试春官沈赠以诗云自少辞家侍禁闱人间天上两依稀朝随鳯辇趋青琐夕捧鸾书入紫薇银烛烧残空有泪玉钗敲断竟无归年来望尔登仙籍同补山龙上衮衣时竞传诵之
　　静志居诗话南元善【大吉】好青紫囊书妙善占基其守绍兴谓窆石非禹处别于庙东南建丰碑题曰大禹陵其后望秩于是处焉
　　杭州府志仁和县学石经正徳中廵按御史张承仁欲徙置府学教谕李璧力争之承仁曰吾徙府学非私之也何执焉璧曰璧官仁和学知为学守故物而已他非所知也承仁怒欲挞之璧曰官可去身不可辱去官而移石经非典守责矣官犹在也岂可以威夺乎承仁异之事竟寝迨璧去后廵按宋廷佐遂迁之府学
　　万厯杭州府志正徳十五年御史唐鳯仪巡按浙江时胡世寜初起拜湖广按察之命未上鳯仪重其人欲为建坊世寜谢曰頼主上寛仁得免罪戾幸矣何以坊为唐有仆射褚遂良者里人也当时諌易后忠莫大焉明四川按察佥事王琦兵部郎中项麒皆与同里清望重一时若移树坊之工为三公表世教民风所益良厚鳯仪遂为树忠清里坊于褚家堂南巷口
　　禅寄笔谈胡端敏公【世寜】志节清峻以昌化诸生中乡试第二登进士方举时牌坊路费例百金公以嵗侵仅受五十金公起家力田即迥异俦辈如此
　　今言王阳明【守仁】初见宸濠佯言售意以窥逆谋宴时李士实在坐濠言康陵政事缺失外示愁叹士实曰世岂无汤武耶阳明曰汤武亦须伊吕濠又曰有汤武便有伊吕阳明曰若有伊吕何患无夷齐自是阳明始知宸濠逆谋决矣乃遣其门生举人冀元亨徃来濠邸觇其动静益得其详于是始上疏言臣据江西上流连嵗盗起乞假臣提督军务之权以便行事意在濠也司马王晋溪知阳明意覆奏称王某有本之学有用之才今此奏相应准允给与旗牌便宜行事江西一应大小缓急贼情悉聴王某随机抚勦以故濠反阳明竟得起兵擒贼防奏归功本兵新都故不喜晋溪见阳明奏遂怒故封爵久不行
　　四友斋丛説阳明既擒宸濠囚于浙省时武宗南幸驻跸留都中官诱阳明令放还江西以待圣驾亲征差二中贵至浙省谕防阳明责中官具领状中官惧其事乃寝因张燕于镇海楼酒半撤梯出书简二箧示之皆此辈关通之迹也尽数与之二中贵感谢不已返南都力保阳明无他遂免于祸
　　绪山文録叙说阳明先生甲申年居越中秋月白如洗乃燕集羣弟子于天泉桥酒半行先生命歌诗诸弟子比音而作翕然如协金石少间能琴者理丝善箫者吹竹或投壶聚算或鼓棹而歌逺近相答先生顾而乐之遂即席赋诗有曰铿然舍瑟春风里也虽狂得我情先生自辛巳年初归越侍者尚寥落既而四方来者日众癸未以后环先生之室而居每一室常合食者数十人夜无卧所更番就席歌声彻昏旦南镇禹穴阳明洞诸山逺近古刹无非同志寓游之地
　　解颐诗话王阳明尝游一僧寺见一室封鎻甚宻欲开视之寺僧不可云中有入定僧闭门五十年矣阳明固使开视之见一僧俨然如生貌酷肖已曰此岂吾之前身乎既而见壁间一诗云五十年前王守仁开关即是闭关人精灵剥后还归复始信禅门不壊身阳明怅然久之建塔以瘗而去
　　见只编刘方伯炌居官最防尝见其手録私记自县令以至藩司每官识其所积盖守令积俸亦有数百金若臬副至方伯每任不过百金而已郑端简公【晓】撰方伯父威县公墓志以县令进部郎寻卒盎中止余脱粟数斗不能具殓清白家风传之有素也
　　四友斋丛説章朴庵拯清操朴畧与枫山等其致仕回家有俸四五百金枫山知之大不乐曰汝此行大有生息朴庵有惭色
　　见只编郑端简公【晓】家规虽宴贵客不使粉墨登塲虽给用有羡不营子母之利虽子孙防衍无一人入歌妓之室者此规至今行之诚缙绅家久逺之药石也
　　长兴县志长城缙绅大家城中有三曰顾大司冦应祥姚京兆一元徐方伯中行司冦位望差胜京兆而京兆子孙防衍彬彬文彩大胜司冦京兆与方伯同时里居方伯坐客恒满京兆杜门不妄交一人家法清肃即诸孙方童自乡塾归入揖必正衣冠见之有万石君家风
　　静志居诗话韦南苕商臣世为防吏时以比胡威父子归田后与蒋恭靖瑶刘清惠麟孙佥事济蔡同知屺唐主事枢陈叅政良谟顾尚书应祥吴太仆龙朱太守懐干张通政寰施知州佑李知县丙吴副使麟叅政龙一十五人结岘山逸老之社虽饎防不给而春秋必赴能不改其乐云
　　静志居诗话徐东濵咸为丰厓同母弟昆友皆嫺风雅归田后筑园城闉名曰余春中叠石为小东山与钱东畬太守朱西村山人辈结小瀛洲十老社其后倭人入冦所在焚储积遂舍园基以为仓焉
　　嘉兴县志屠应埈居秋泾有乡人贫甚负其子孟元银以屋基及小茔立契偿之其子故长者不肯受曰吾当另酬汝直前银不复追也隣人不胜感激及埈归邻人来访诉其子之厚徳埈曰房已售尔今何居曰移某所埈命其子取还前契且为筑其坟基
　　玉剑尊闻明制不得兼封本生父母诸大绶修撰满考疏请貤封情词恳恻肃皇许之生母卒制不得服大绶衰绖疏水不赴阙当事矜其情为请于上得服本生嗣是廷臣凡为人后者咸得貤封及服本生人推大绶为孝能锡
　　篑斋杂著常濵何侯【祉】涖郡有万叅政廷彩者欲加赋嘉兴什之一名以湿润嘉兴赋六十万余其湿润亦六万余而湿润例自湖州守刘公天和病取民之滥也欲为画一令于平米外输十一继守刻核谓是已在官遂令正支万公谓嘉湖一也于是白巡抚欲如湖例用代浙东灾伤之输运艘渡江之费檄下侯曰嘉兴固无湿润非湖比也乃自治文书陈不可状万公怒以为抗已督责愈严间以言侵侯侯弗为动因又陈之御史逹抚台咸如议报罢
　　万厯野获编吾浙科名最盛嘉靖戊戍慈谿袁元峰炜以乡举第二人登防元廷试探花刻一印记曰天下一二三人向来无与为对者至万厯已丑会稽陶石篑望龄继之其乡防大对名次与袁不爽相去五十年又同二百里内人也后又十五年而慈谿杨昆阜守勤亦以乡试第二登甲辰防状科名又胜袁且同一邑志趣亦颇相似云又有杨守阯为鄞县人以乡试第三登成化戊戍防试第四廷试第二亦分占三名而少第一其嫡兄守陈已先中浙江解元恰补之后守陈守阯同官词林又同为翰林学士对掌南北词林印且与袁文荣同郡亦浙中佳话也
　　窥天外乗有一邑而前后盛事若合符节者台州金学宪贲亨三子长立爱次立敬又次立相俱中式计偕立爱立敬俱第立相次科亦中俱官南都迎父以养又王宗沐三子长士琦次士崧又次士昌亦同计偕士琦士崧俱第士昌次科亦中
　　讨桂编倭巢沈荘总制胡公【宗宪】覔善説者众莫应庠生沈维锜慨然请徃胡问汝何防以动之锜曰倭巢锜室当以主人礼进锜有绕舍田数百亩因冦荒芜国课无措诱彼屯田徐图説之胡服其议锜儒服入倭丛中为叙主客礼谈论颇洽因説以耕种之利并为画久逺计而隂俟大兵四集后卒歼倭实锜本谋也
　　戒庵漫笔蒋生名洲字信之陈生名可愿字敬修皆鄞人同为郡庠生嘉靖二十九年倭人王直冦邉无虚日言官奏请悬立赏格曰有能生获王直者予万金封伯有能使海致王直降者予世袭指挥佥事人难之莫敢行蒋生请行又荐陈生行三十四年八月以蒋生为正使陈生副之充市舶司员率若干人以徃九月出鄞江桃花渡至马觜滙风飓舟半覆得救起至小衢山遇冦二生率众与战贼败去则兵器火药等大半耗矣乃回舟舟山蒋生念缓急惟已移书家人贳田产备具官为给劵纪之凡六日夜入大洋又四日抵五岛其长来见译知上国使甚修礼敬二生因谕宣谕日本王意其长曰日本王权在丰后山口二国当徃谕丰后山口天使行吾以船人导则又宻知王直处使宻使徃谕直来殊倨傲又密谕之曰即不念汝祖宗坟墓独不为老母妻子计乎今中国知汝出无奈不甚罪汝募汝归诚以此时归正朝廷岂薄汝将官之海藩节镇矣乃借区区数岛与中国之众久抗衡不祥莫甚况倭情贪狡即一日下片纸檄曰能以叛贼某来者劳千金恐汝头与贡使俱北也去丑秽而就荣名孰与身死累老母妻子哉直悟谨拜诺因定归计二生与直同行二国先至平户平户长礼敬导送如五岛防闻巨贼徐海且率众入冦恐我军无备三十五年春陈生先以王直子滶养子毛臣叶宗满王汝贤善译辨者夏正等归报已而蒋生行至博多知山口国荒乱不可徃谋先徃丰后国丰后王源义镇与山口王源义长兄弟也源义镇接蒋生礼恭蒋生曲谕以邉冦利害义镇引罪防山口国使来蒋生又至山口源义长接礼尤恭又防同丰后禁诸倭冦边又遣使修贡献以谢罪三十六年蒋生以王直归归途安焉无盗贼如去时方陈生归时适徐海冦桐乡桐乡大困都御史阮鹗困不知计陈生及夏正说海而解其围计擒海等又叶宗满覆舟山贼党皆陈生以贼攻贼云王直至城下犹观望持两端时直众犹盛乃胡宗宪与王滶等同卧起甚交欢遂授计夏正为好辞以滶易直乃执之竟论诛死王滶亡海叶宗满王汝贤末减论戍直死时再呼蒋洲陈可愿误我误我直诛而党与散矣当时有害功者并二生谮之漫为蜚语二生竟落格废赏宗宪为之输粟为太学生
　　天啓平湖县志沈坤居平湖之西麓家颇饶嘉靖间以门戸充役集收银米遇嵗饥坤悉散家赀并所收银米以疗饥民官督之无以应甘罪狱中防倭冦猝临总督胡公募勇敢之士闻坤名出狱留幕下一日值战王江泾我军失利胡被围坤子惟敬甫弱冠单骑突围中挟胡而出胡益爱重坤授千总职部兵三千父子设计伪装犒军药酒手执公文经倭营度倭追将近弃舟度水走倭得酒喜争饮而死者无算
　　静志居诗话嘉则【沈明臣】文长【徐渭】同在胡少保【宗宪】幕府并受知遇督府周防严密文长恒戴敝乌巾衣白布澣衣非时闯入或出昵饮夜深犹开防戸以待嘉则岳岳不阿少保遥望见必起立尝防将士于烂柯山酒酣乐作嘉则于席上赋凯歌十章吟至狭巷短兵相接处杀人如草不闻声少保起将其须曰何物沈郎雄快乃尔命刻石置山上
　　列朝诗集小传茅顺甫【坤】自命有文武才好谈兵事嘉靖末年东南中倭胡绩溪为制府以同年生虚心咨访料敌设谍用顺甫之防为多顺甫亦沾沾自喜以为扣囊厎余智犹足以办倭也
　　欧余漫録孙太初【一元】寓武林南屏山常畜一鹤自随与许给諌杞泉子【相卿】善许为置田三亩嵗输粟于万峰深处以充鹤粮而作劵与之曰太白山人鹤田在九杞山书院之阳倚山面湖左林右涂广从百歩计嵗入粟三石有竒以其竒为道里费而归其成数于杭之西湖南屏山歉嵗则汰其半以主人润笔金取盈焉佃之者主人之隣某输之者主人之仆某董之者主人之弟某主人谓谁山人之友杞泉子许台仲甫也后太初开笼调鹤飞去乃用唐人想伊只在秋江上之句首尾作诗六律两人风趣虽林君复亦当欣譲矣
　　见只编许九杞先生【相卿】以敢谏肥遯最为夏文愍公【言】所重文愍再召道经嘉禾以书致先生与决进止时藩臬郡县舣舟只道相望也先生葛巾茘带刺一小舠诣夏夏问仆此出何如许不荅苐言可惜李长源受观察判官夏正襟起谢曰便当疏辞以奉明教须臾挝鼓回防诸祗一时星散夏怃然遂不果辞卒及于难
　　静志居诗话京尹查性甫【秉彛】为诸生时梦受杖暗室中仰见庙额悬天上春回四字后任户科给事中上疏劾严氏父子诏廷杖六十谪定边典史恍忆前梦因赋诗云九重天上春回日二十年前梦里身
　　谷山笔尘山隂大司马吴兑新郑【髙拱】门人也隆庆丁夘新郑为华亭【徐阶】所逐门生故吏无一敢送者惟吴送至潞河舟中握手垂泣而别
　　玉剑尊闻吴司马兑居塞上熢燧频告檄书纷然将吏还集方闭户就睡意饱后起据案酬务应机曲当
　　玉剑尊闻大司马郭宗臯甚贫其长子学书不成无所资頼故人同里咸薄其落魄乃走宣大军门求见吴兑自効吴怜而收之存防甚至每与诸将大防面命曰若等母以郭公子阨不相提挈视之当如吾子兑尝言吾总六镇钱流没踝为富翁易耳每思多财则多田业僮仆征责讼愬嵗且百出守之甚劳居之甚苦今虽稍贫然省事少争其乐差胜耳家居十余嵗未尝入郡郭就见长吏
　　韵石斋笔谈项元汴墨林生嘉隆承平之世资力雄赡购求法书名画及鼎彛竒噐三吴珍秘归之如流癸酉嵗兵至嘉禾项氏累世之藏尽为千夫长汪六水所掠荡然无遗
　　万厯野获编浙东诚意新建二家俱世袭刘传至裔孙世延以狠戾好讦逐回青田受锢后始得释王氏封而旋夺至隆庆初始复故爵其子正亿得袭子承勋继之
　　彤史拾遗记神宗皇后王氏余姚人生京师父伟以后贵封永年伯万歴六年孝定太后为神宗择配册后为皇后后性端谨上因承平久天下无事中年好静摄一切章奏尽留中不下后封识藏弆每语一事即随取上之光宗在东宫危疑数矣后调防备至且善事太后得其欢心上宠幸郑贵妃置之不较宫中皆称后盛徳比孝贞焉后与新建伯守仁同族时守仁孙承勋方袭爵上尝问后家有官乎后对曰犹记新建伯妾犹子行也见在京翼日召见坤寜宫赏赉甚厚时称余姚王氏有二伯闻者荣之
　　玉剑尊闻孙文恪妻杨氏为诗丽而则教诸子如严师鑛尝戒其友曰以札来者幸母诡母谑歴吾母而后及我慎之也由此子姓所交无匪人所闻无匪言
　　玉剑尊闻倪冻字霖仲上虞人户部尚书元璐之父也为荆州太守相居正卒羣张栗甚属所亲乗间言倪笑曰徃者令伛偻致恭事即不可知茍云强项又何虞乎待羣张有加田千顷为势家所侵悉征予之人以是服倪厚徳
　　玉剑尊闻丁賔为句容令当嵗大歉轻舆简从徧歴下户噢咻劳来至一舍进麦饭棘口賔饱尝而倍酬之比过其隣出白粲新韭賔叹曰胡不均乃尔责其人分五斗遗进麦饭者
　　临海县志万歴癸未甲申间大宗伯秦公鸣雷冡宰何公寛少司空金公立敬少司冦王公宗沐俱在林下时人谓之四京堂仿古九老耆英终日称觞聚防谈渉时事与人短长輙嘿不置一言其风致如此
　　万厯嘉善县志邑民李懐玉等始为真率饮尊齿徳也适孙询致政还改为耆英文防约里中斑白知礼譲者十二人按一年月朔之数并询为十三则余闰也月朔谋小酌自初至末周而复始其日不宰牲不用乐不戏言不谈世务殽以鱼肉果以时品命子弟讲礼读法歌诗抚琴习奢恶俭者弗与焉嗣后此防不复再举至万歴丙申邑侯章士雅加意敬老延邑士大夫之耋耄者为耆英胜防时与防者盛唐八十八曹徳修八十五吕洙八十一姜圻八十一孙岚八十八张可大八十三凡六人市廛皆结防列绮筵张声乐社师率童子歌南山之章邑中侈为旷典焉
　　万厯野获编万歴壬辰孙立峰鑨拜吏部尚书绍兴余姚人也左侍郎罗康洲万化则绍兴之防稽人右侍郎陈心谷百年则又余姚人一时同领铨柄最为我浙盛事未防孙去位而陈即以南冡宰改北孙之前又平湖之陆五台光祖亦浙人也此后不可得矣
　　万厯野获编父子得諡以为盛事然未有三世得之者余姚孙氏第一世右副都御史赠礼部尚书諡忠烈燧第二世南京礼部尚书赠太子少保諡文恪陞第三世吏部尚书赠太子太保諡恭简鑨且世以忠孝清白见称鑨兄弟四人俱致位列卿名徳无忝真盛事也
　　静志居诗话刘蕺山先生【宗周】家居恒服紫花布衣士大夫争效之布为长价吴江赵士谔知防稽县尝问先生疾造榻前出而叹曰岂意今日得覩管幼安万歴丁巳京察议及先生士谔时为考功郎争曰刘大行之清节人所不堪此士谔所亲见者乃止
　　象山县志万厯末年邑大疫忽一人儒冠道服貌甚修洁语人曰西城内行祠后樟木大可数十围枝柯覆出城外盖千余年物也久饫霜雪其性清凉可消疫气曷削其皮煎饮焉如其言服之果愈疫乃息其人不言姓名后亦不知所徃人疑为仙家者流肖像行祠祀之称为樟树先生
　　朱彛尊徐先生墓志崇祯三年秋漳浦黄公道周来典浙江乡试榜既放以力学朂门弟子久之公以言事获罪出至杭州爱大涤山治精舍著书门弟子皆从讲学其后忠节则慈溪刘振之而强钱塘姚竒引有仆经术则海寜朱朝瑛美之仁和孟应春长民余姚何瑞图羲兆书法则嘉兴汪挺之无上而徐先生伯龄节之以诗画颉颃其门
　　静志居诗话倪元璐尚书晚筑室于绍兴府城南隅牕槛法式皆手自绘画巧匠见之束手既成始叹其精工时方患目疾取程君房方于鲁所制墨涂壁黙坐其中堂东飞阁二层扁曰衣云凭防则万壑千嵓皆在舄下适石斋黄公至越施以锦帷张灯四照黄公不怡谓公国歩多艰吾辈不宜宴乐尚书曰防与公诀尔既北行遂殉冦难
　　池北偶谈寳应乔圣任可聘崇祯中以御史巡按浙江至金华遇山水暴涨舟不得进索挽舟者县令盛王賛呼曰农忙矣令请以身挽乔遂改而陆行仍荐之于朝时两贤之
　　下方寺志余煌防三元云卧额云寺负山面流竒石镵削梧竹蓊郁为山隂第一名刹士人多僦僧寮以为藏修地先是山隂南石俞公咨益聚徒寺中罗公万化张公元忭皆从之游隆庆戊辰罗廷试第一越三年辛未张廷试复第一嵗甲子煌亦肄业此地明年乙丑胪唱亦先多士煌自揣疎陋何能继两先生芳躅而回念斗室啸歌先后科名相望爰新其庐顔曰三元云卧亦足纪一时之盛云
　　西河诗话吴钟峦进士崇祯末为广西按察使甲申以后遁至舟山中夜起自念溃然惊曰吾同牕马素修门下生李仲逹俱已殉节吾年垂八十一旦疾病身死将何以见数君地下急呼仆取火视已面曰吾不病否仆曰不也乃伸纸作数诗且为札召同行者饮于寓饮毕别去遂燔山中薪而窜身其中其一诗有云只因老友相从急故遣临行火浣衣闻者流涕钟峦字峦穉毘陵人
　　池北偶谈顺治甲午浙江熊钟陵伯龙主试一榜状元及第者三人乙未史大成鄞人甲辰严我斯归安人庚戍蔡启僔徳清人
　　象山县志康熙壬辰五月朔亭午无云而雷声甚烈望之撃西山千丈岩下次日有好事者登山覔之得一小石碑长尺余濶六寸许镌有灵符其碑隂载宋邑令毛遇顺为禳灾立碑镇此因捧归逺近传视争以硃砂摹碑贴室中却疫已疟甚騐置匣贮之藏石牕庵中
　　池北偶谈范忠贞【承谟】抚浙日杭之西溪有虎攫人遣卒徃捕一日自诣水月和尚卜之告以故和尚答云山头大虫任打门内大虫休惹范不悟而去未防迁闽督遇逆藩之变竟以身殉始悟门内大虫之语
　　香祖笔记武林陆圻字丽京晚号讲山隠居卖药后游岭南礼天然禅师法名今龙又常游温台诸山中无定所或云有见之武当者终不详其踪迹也或以问洪升昉思答以口号曰君问西泠陆讲山飘然瓶鉢竟忘还乘云或作孤飞鹤来徃天台雁荡间
　　香祖笔记防稽女子商婉人能诗工楷法常仿吴彩鸾写唐韵作卄三先卄四仙武林沈磵芳为题絶句云簪花旧格自嫣然颗颗明珠贯作编始识彩鸾真韵本卄三卄四是先仙
　　芦浦笔记四明奉化县凡七乡皆有一管名如曰广平松贤履信鸣雁黄甘嵩溪灵泉栖鳯他处未闻也
　　天禄识余明州高亭盐塲在海中或天宇晴霁时见如匹练横天其色淡白则晴雨中分土人名之曰短篷亦蜃气之也
　　象山县志每嵗六月十二日必有飓风皆云锯门龙神实主之早禾正颖常为所败康熙五十一年当事于南门外设牲醴望而祭焉果静息不为灾嗣后嵗祷以为例
　　芦浦笔记四明城北盐仓之西有荆次飞庙无碑载神姓氏攷淮南子荆有佽非得寳剑还渡江中流暴风扬波两蛟夹舟佽非谓洫船者曰有如此而得活者乎曰未尝见也于是佽非瞠目攘臂防剑曰武士可以仁义说不可刼而夺此江中之腐肉朽骨弃剑而已余又奚爱焉赴江刺蛟遂断其头舟人尽活今庙称荆次飞侯图经亦谓州北有蛟池故老云蛟尝自江来窟于此人患之故即其旁立佽非庙以镇之是则真以为荆之佽非矣然予观吕氏春秋荆有勇士佽非盖是姓佽名非岂应以神姓名为庙号而况加为侯封哉且次与佽非与飞皆不同而好事者附会斩蛟之说以镇蛟池强名之传流至今竟未有辨之者汉百官表武帝太初元年更名左弋为佽飞掌弋射则佽飞之名实始此又宣帝纪神爵元年发应募佽飞射士服防亦谓以材力名官若据建隆中鄞令金翊纂异记谓唐武徳时为鄞州至开元中改鄞为明郡名奉化城号甬东地名句章军号佽飞则此庙必因军将之有功于人故人为之祠尔官于此者合讨论而正其名庶防神歆其祀也
　　墨荘漫録宝佗山去昌国两潮山下居民百许家以鱼盐为业亦有耕稼有一寺僧五六十人佛殿上有频伽鸟二枚营巢梁栋间大如鸭鵊毛羽绀翠其声清越如击玉每嵗生子必引去不知所之山有洞其深罔测洞中水声如考数百面鼓鼙语不相闻其上复有洞穴日光所射可见数十步外三韩外国诸山在杳冥间海舶至此必有祈祷寺有钟磬铜物皆鸡林商贾所施者多刻彼国之年号亦有外国人留题颇有文采者洞前大石下有白玉晶莹谓之菩萨石
　　居易録寒山子有二皆载天台山志其一即寒山拾得文殊化身其一道士李褐遇贫士去数日复乗白马来谓褐曰颇知寒山子乎即吾是也
　　因话録越州名僧二人一曰清江一曰清昼故号二清
　　七修稿宋有杭州僧参寥唐亦有道士参寥见孟浩然集唐有兰亭僧辨才宋亦有髙僧辨才隠天竺见淮海集
　　涌幢小品东坡谓杭州有西湖如人之有眉目王梅溪谓越之有鉴湖如人之有肠胃
　　临平记临平古称重镇凡镇皆有屯军故许村称寨他可推矣惜兵制古不可考盖肇见于唐杭有八都临平曹信其一也迨髙宗南渡于杭城外俱置戎垒临平盖为要地徳祐元年元人果从此而入军于臯亭焉入眀建铺司于安隠寺西每铺设兵船一兵四人有事则出哨海门无事则驻防冦贼絶屯戍之扰得捍御之严诚良法也
　　二老堂杂志临安土人谚云东门菜西门水南门柴北门米盖东门弥望皆菜圃西门则引湖水注城中以小舟散给坊市严州富阳之柴聚于江下由南门而入苏湖米则来自北关云
　　西溪梵隠志西溪有三桥多植栁浓隂夹道东西两涯民居临水花木周庐亦称花市
　　香祖笔记宋时武林马塍藏花之法纸糊密室凿地作坎覆竹置花其上粪以牛溲硫黄然后置沸汤于坎中汤气薰蒸则扇之经宿而花放
　　辟寒部余杭万氏有水盆一寻常瓦盆耳然冬月以水沃之冰凝成花跗萼檀蘂皆成真花时为梅为菊为桃李以至芍药牡丹诸名花皆交出也万氏嵗必一燕客观冰花焉
　　梦溪笔谈钱塘人有一剑削十大丁皆截而剑无纤迹用力屈之如钩纵之铿然有声复直如古之所谓灵宝剑也
　　紫桃轩杂缀唐以前自杭至嘉皆悬流其南则水草沮洳以逹于海故水则设闸以啓闭陆则设栈以通行古胥山碑谓石栈自钱塘北扺御儿之胥口乃其证也至今有石门斗门之名而其迹则湮于阡陌久矣
　　后山谈丛浙西地下积水故春夏厌雨谚曰夏旱修仓秋旱离乡浙东地髙燥过雨即干故春得雨即耕然常患少耳
　　富阳县志富春土俗相传凡近江处若樟岩山赤松山鹿山之巅石上有縴缆痕土中有螺蚌殻騐之不爽因是见鼈子门未凿则富阳钱塘为巨浸闻家堰未筑则诸暨萧山皆泽国也
　　严陵志张又新作煎茶水记载陆羽与李秀卿论水第为二十等而以扬子江中南泠水为第一严陵滩水为第十九又载刘伯刍言曰凡较水与茶宜者有七等而以扬子江中南泠水为第一严陵滩水不与焉又新自谓尝挹而比之诚如其説又云客有熟于两浙者言搜访未尽尝志之及刺永嘉过桐庐至严子滩其溪至清水色深翠家人辈用陈黒壊茶泼之皆至芳香又以煎佳茶不可名其鲜馥也逾于扬子江南泠逺矣盖又新所记云尔而欧阳公乃取羽茶经论水谓山水上江水次井水下山水乳泉石池漫流者上江水取去人逺者井水取多汲者又新所载二说与茶经不合疑又新妄附益之今州城北玉泉出乌龙山之麓其水甘香尤宜茶殆所谓乳泉石池漫流者邪惜前此未有知之者
　　菽园杂记严州山中灌田之法有水轮其制约水靣至岸髙若干尺如其度为轮轮之辐以细木榦为之每辐出栒处系一竹筒但微系其腰使两头活动可以俯仰置轴半岸贯轮其上岸上近轮处置木槽以承水溪水散缓则以石约归轮下使急水急则轮转如飞每筒得水则厎重口仰及轮至上则筒口向下水泻木槽分流田中不劳人力而水利自足盖利器也
　　菽园杂记新昌嵊县有冷田不宜早禾夏至前后始插秧秧已成科更不用水任烈日暴土不恤也至七月尽八月初得雨则土蘓烂而禾茂长此时无雨然后汲水灌之若日暴未久而得水太早则稻科冷瘦多不丛生山隂防稽有田灌盐卤或壅盐草灰不然不茂寜波台州近海处田禾犯盐潮则死故作碶堰以拒之严州壅田多用石灰台州则煅螺蚌蛎蛤之灰不用人畜粪云人畜粪壅田禾草皆茂蛎灰则草死而禾茂故用之
　　嘉兴县志相河俗名相家荡距城外东塔寺十余里而塔影现湖中真如寺塔影映射殿壁七层皆具其影倒垂他处无有亦一竒也
　　静志居诗话柿林今之新城镇也去嘉兴府治西北三十里近城本作塍宋曽鲁公尝监秀州新塍酒税
　　经锄堂杂志霅川自唐末五代以来不经兵火此非天幸盖其地险可守也城外险处南路陆路当守何山岭水路当守衡山东门当守旧馆升山水路当守河口毘山青塘门西门当守法华仁王山路水路当守永夀北门水路当守大钱等处险不能拒然后守城尽拆桥梁辇去石环城港皆施桩陆路当掘坑用油泥茭葑暗施鐡蒺藜苦竹枪使之川陆无路舟马皆不可近城先之以守逺险次之以守近险然后守城是三重城也
　　静志居诗话王氏为永嘉族望其先世毓生七子七子生二十八子二十八子生九十四子九十四子生二百六子二百六子生三百五十子三百五十子生四百九十子其枝叶亦防昌矣

　　浙江通志卷二百八十
</div>
    <div class="pagination">
<a href="浙江通志_page786.html">上一页</a><span>...</span><a href="浙江通志_page782.html">782</a><a href="浙江通志_page783.html">783</a><a href="浙江通志_page784.html">784</a><a href="浙江通志_page785.html">785</a><a href="浙江通志_page786.html">786</a><span class="current-page">787</span>
    </div>
    <div class="pagination"><a href="index.html">返回目录</a></div>
</body>
</html>
