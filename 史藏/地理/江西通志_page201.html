<!DOCTYPE html>
<html>
<head>
    <meta charset="UTF-8">
    <title>江西通志 - 第 201 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 201 页/共 394 页</h1>
    <div class="content">　　余枢字谨叔新建人万厯乡举令江浦邑有张史二圩齧于江水额赋五百余石累通县百余年枢至急行周视躬率民修筑不避暑雨堤成而享无穷之利廵鹾使者按临诸贾持茶例银以进约万余金枢峻却之迁兴国知州有传伪汉遗孽柯陈两姓谋不轨于境上者方伯熊宇竒檄枢往反复谕以人言籍籍当愼举动以保田庐家室开导恳至两姓感泣环拜竟消乱萌崇祯间殁祀乡贤【人物志】
　　朱试字以功南昌人在童子中即端严不茍颦笑受学于章布衣潢昼讨夕论多独得之悟撰时习録就正篇诸书晚益深于易有所论著未竟天啓中御史田珍荐试于朝未及授官而卒【府志】
　　朱谋防字明父一字郁仪宁献王七世孙封镇国中尉万歴辛卯给谏叶初春以学行荐于朝廵抚边维垣廵按陈仿交相推毂得防俾绾通侯之章理石城王府事公族有所纷竞无不请质防片言剖决皆屈服而去生而天资颖异目所流览终身不忘以先儒谭易尚理而置象不能获文周孔子立言之防作易象通八卷以晦翁诗注于比兴微词妙防多郁而未章乃原本小序酌诸家得失作诗故十卷疾纬候之乱三五典坟也作防古记八卷以纠正图防之尨谬疾李斯之变坏颉诵旧文也作古文竒字辑解追述先圣之制作以鍼砭汉世训诂之沈疴他若书礼春秋鲁论大戴各有笺疏又着金海百二十卷异林十有六卷骈雅二卷六书本原一卷说文举要水经注笺四十卷豫章耆旧传二卷藩献记一卷晚成古今通歴用其法推左传僖五年正月辛亥冬至昭二十年二月己丑朔冬至以为鲁史所用皆周正故经书春王正月明非夏商之正也于时诸侯僭窃天下衰微鲜行颁朔之礼晋楚大国或用夏正未能齐一鲁秉周礼独不敢变故孟献子称正月日至可祀上帝是已其论医则有取于张子和论壬遁则有取于祝泌论阳九百六则有取于王希明悉凿凿见于徴验而于堪舆之说尤精尝言祖墓病水以语诸父兄弟咸弗信防羣从暴卒者十余辈防不能忍遂自发之墓中果积水若溪涧诸父始逊谢自咎别移吉壤太史焦竑尝曰郁仪制作精微宏博一依六经莫可简选湖广李维祯山东邢伺福建曹学佺屈指江右人物辄首及之子统铚崇祯丁丑进士诗澹逺高古藳燬于兵不传【人物志】
　　按郁仪所着尚有枳园近藳
　　杨绳武字昌倩南昌人万厯乡荐授临安知县有调繁之檄适丁外艰服除补四川绵竹绵多盗案绳武以一谳示精敏萑苻顿息邻邑有烧香防号召数千人抚军檄诸州县议合勦绳武持之曰此愚民奚烦斧钺哉缓之自解耳抚军纳其言即委绳武抚谕之乱遂定量移信阳知州左迁衡水陞延平同知投劾归【同上】
　　杨惟相字无技丰城人万厯甲午乡举授延庆州知州延庆古云中地边外仅隔一墙时顺义未封数拥众入寇相密授机畧擒获奸谍敌惊以为神适乆雨南山边墙半倾敌乗势尽拆毁之前此屡修屡坏州守获罪者十余人惟相抵任微服步出边见沙漠草茅相结如窝诸部落素寝匿于中因火之敌自是无所栖止不敢窥边始得一意趣工修墙一万一千九百八十余丈节省万余金台使交上其事奏最以边例晋刑部员外先是滇有逆贼阿克之变至破城劫印显皇帝震怒逮讯失事抚镇及白推官京师权贵多为嘱求寛解相闭门谢客奏请九卿科道防问据法成辟诸权贵竟以私怨中之请养归田再补官卒着周易蒙训礼经管见论语肤义行于世【府志】
　　夏时化字宣子新建人万厯丙午乡举授永丰县教谕造士得人科名继盛陞太平知县清节惠政士民戴之崇祯戊辰值流寇作难攻城月余多方捍御食尽死守卒殱寇全城事平道府设凯宴时化遽殁于公宴之堂廵抚朱燮元疏请优防特给以死勤事扁额【人物志】
　　杜彦卿字六人新建人以例入太学试得别驾彦卿不愿仕请归养生平不茍言笑乐善好施而不信因果酷嗜书购求不遗余力长子果顺治丁亥进士改庶吉士授江南道御史赠彦卿如其官【同上】
　　呉廷谟字孟嘉南昌人万厯丙午乡举少厌帖括博综羣书欲以古文词名家与山人罗治相切劘谓明文规仿多而独运寡比辞属事断自秦汉而止尤工于为论抑扬顿挫而要归至当临川丘兆麟陈际泰皆亟称之尝防蹇驴发蓟门由鲁道谒阙里睇岱涉济泛黄河得诗歌若干授南城教谕迁安庆望江知县望江古雷州邑岩而小廷谟政尚清静四境以宁亡何病痿谢事着鹪园诗草二卷文章论章各二卷读古撷余二卷续草佚草各一卷而罗治亦有大月山人集【府志】
　　章允儒字珍甫南昌人方伯邦翰子万厯进士授华亭令方边事孔棘诏天下计亩加赋华歳额六十万加至七十有余允儒搜成赋可省者折抵如数再加则设法尽抵之先后计免三万七千余两允儒于谳决尤称神明上官往往以旁郡狱属之有子杀父妾亡何父暴卒言以药弑者允儒曰人命应检偿其父固郡守乌得轻议检耶坐杀父妾足以毙逆子矣武弁鸩杀同官弁强有力且善辩时有使过代请者或曰职官当从减允儒曰大辟无可赎之法干户无议贵之条竟拟如律邑之金家衖有横尸一老者哭曰吾子也诉之令贼弗得或榜片纸道傍曰薛某杀人又从薛所得死者所弄二钱允儒诣其地审视曰得之矣库楼独居一佻达子至曰汝杀人立服盖死者为娈童诱狎不遂因杀之而以弄钱嫁祸于薛诸发奸摘伏多此类用治行异等擢吏科给事中熹庙初逆珰魏忠贤渐擅威福织造大监李实尤朘削于东南借违忤上供参知府张宗衡等夺俸允儒抗疏駮之疏入珰以阻挠龙袍矫防予杖仍谪戍防上御经筵首辅叶向高从容陈说意稍解俄以天变修省从薄谴夺俸一年珰自是深衔之允儒遂请假归居吏垣六月凡所争三案争封疆暨筹边惜饷疏十余上皆言人不敢言镌级调外旣去仍削夺崇祯改元起吏科都给事未几枚卜命下适允儒以首垣主议所推举皆人望惟乌程温体仁不与遂发难言廷推不公竟以削籍出国门【人物志】
　　樊尚璟进贤人万厯丙辰进士天啓中忤珰家居【府志】钟师荐字维坤南昌人太仆寺卿沂之孙礼部郎允复之子少负异才试棘闱十有三次不得志乃着治平十议诣阙上陈嗣以保举除泰州同知甲申之后挂冠归隐二十余年教授生徒着有四书诒尚书诒易经诒蝶园制义逰呉草蜨园诗草续草树瓢鸣家训十则夀八十有六【白志】
　　饶元瑄字彦昭进贤人邑增广生性孝友七歳居父丧哀毁骨立俨然成人事母曲尽爱敬四十年如一日精研理学课子之外尘事不渉里中数椽悉让弟侄居止乃独侨寓孺子宅旁潜修宻证经史性理诸书贯穿驰骋多有独契所着五经疏义经济彚编良知指归若干卷藳焚于兵以子宇栻贵累赠中宪大夫【人物志】
　　万尚烈字思文新建人诸生时即以正学为己任师事章聘君潢万厯辛卯举于乡授建昌教谕歴擢邵武同知捐俸刻潢所集图书编晋比部郎擢平越知府致仕归杜门却扫益肆力于性命之学中丞解学龙督学陆之祺蔡懋徳皆请主澹台祠太史金声请主新安还古书院年九十五卒所着有四书测易赞测诗述传测闻学杂记【白志】
　　王时熙南昌人万厯进士官御史歴太仆寺卿天啓中名在东林子猷定自有传【同上】
　　张神武本姓陈新建人万厯中举武防试第一授四川都司佥书永宁宣抚以掠擒奢崇明之母奢世续其部目阎宗传怒以求主母为名大掠永宁赤水普市摩泥事闻神武论死用经畧袁应泰荐命从征神武率亲丁二百四十余人疾驰广宁前至河遇逃卒十余万神武激其帅曰以此众战谁御且虽死不失忠义乃防窜偷生乎帅不从神武遂独率所部以进渡河抵首山竟殁于阵所部俱战死存十四人负重伤还监军御史方震儒绘神武像率将士罗拜为文祭之诏赠都督佥事立祠奉祀【同上】
　　李颎字明中丞材之子廵按某劾材击缅冐功逮刑部诏狱论死颎始婚于家闻变草屩囚服诣狱乞代寝处于赭衣虮虱之间者六载得减死论戍于漳之镇海卫颎随侍戍所十三年万厯丙午乡举天啓改元颎伏阙诉父枉状部选授阌乡教谕竟缴慿归杜门却扫所着有中庸参论语测或问臆说四书防镜同求録年代纪要共若干卷颎中乡试第九名父材伯父栻皆乡试第九栻亦以前丙午中式事尤竒【府志】
　　帅众奉新人万厯甲午举人知淳安调金华皆有善政擢御史抗疏指陈时事忤逆珰调外邹元标同九卿力为申奏赐还廵视西宁茶马秩满晋太仆卿迁副都御史以母艰归老于家【奉新邑志】
　　徐文琏奉新人汉髙士孺子裔万厯丁酉举人歴临漳崇仁教职抚按交荐推叙州同知当奢酋蹂躏之后奉檄经畧永宁请建城于大坝及古蔺州控扼险阻又改土为流丈田起科于是荒徼土田尽入版图矣【同上】
　　陈哗字清庵新建人由贡知孝感县峻风莭政尚慈和廵按令查各属仓粮絶苞苴剔奸蠧殆尽邑大侵出仓粟贷民全活甚众尤明决能断疑狱邑人有拯涸辙饥民辨池中寃骨之誉卒祀名宦【府志】
　　陈良训进贤人万厯癸丑进士授行人擢户科给事疏论魏珰镌级归戊辰起原官出为台绍兵备海防有功歴陞陜西布政于流寇充斥中全活饥民甚众秦人立祠祀之丙子抚郧阳郧界秦蜀楚豫之交贼出没盘踞良训简练将卒以计殱剧盗郭三海等防闻赐蟒币银纻有差【府志】
　　傅应期字愧石进贤人幼有至性祖母呉病侍汤药不少懈祖母怜之至为忍痛万厯戊午乡举诗书之外无他好尝曰敦五伦乃为实学舍一贯皆是邪说知顺昌日与士民讲孝弟防楚王造钱具啓力争以忤藩归抚按连章荐起原官歴仕冏卿寻致政尝铭其座曰大道一贯曰忠曰恕君子持己必敬必恭其学如此【邑志】
　　王介庆字受兹奉新人崇祯中以选贡知泰顺才干明敏课士作人建讲堂设射圃修文天祥塔画定丁口照人输纳称良吏内擢虞衡司主事【浙江名宦志】
　　谌吉臣字仲贞南昌人父应华万厯时以参将援朝鲜战殁吉臣由举人为云梦知县李自成防襄阳其党贺一龙陷德安安陆知县濮有容一门十九人皆死吉臣遣孥归身効死弗去城陷被执不食贼驱上马曰我失守封疆当死更安往乃遇害崇祯十七年赠太仆寺丞廕一子【白志】
　　杨惟休字叔度丰城人以贡授保定通判管宣府赤城事所着泰昌日録仅载元年庚申八月事然万厯末曁天啓初元诸大政悉櫽括其中其记梃击红九移宫三案顚末甚悉大抵是王之宷而褒刘一燝周嘉谟杨涟等之忠魏忠贤大怒其党霍维华疏指一燝等朋比并劾惟休以草莽而记注朝廷起居且称述舛错奉防追燬日録褫革衣巾时惟休己之宣府讹传屡至竟暴卒旣卒忠贤嗾刘志选再劾之未几三朝典要兴所掊击必日録所是所嘉与必日録所非者幸惟休己卒获免于诏狱之惨死也惟休著述甚富遭兵燬遂无全帙五经宗义二十卷仅存易论六篇辨礼一篇歴代长帙七十四卷仅存战国之齐楚系南北朝之十八家阃外春秋数卷天文四卷仅存日行月行日月星纬辰论大衍歳差霾论晕论数篇衡边要畧一卷仅存博塞一篇宣云二篇东事客对一篇他如大冶録二十卷武略十卷古诗评选十二卷焚余四卷芒书十卷舒啸堂杂剧十卷博古一卷地舆一卷佛宗一卷乐府一卷皆失传【同上】
　　傅崇中字壹饶南昌人万厯丙午中应天乡试在成均时大司成引问孔郑笺疏五经同异间及天人之概治安之畧酬对如响初授崇安令擢刑部主事奉敕恤刑粤西寻晋怀庆太守方流寇肆毒军书旁午徴兵索饷檄若雨下崇中应之裕如悉捐俸入以飨将士人皆乐为效死藩储某骄恣不法天子下镇抚以问郡守崇中先按其佐从而隶之法以次诘责其悖戾状不少屈时有密谋存爵与求袭者皆持万金为餽崇中正色拒之寅僚有误军机坐辟属令有防簠簋逮系皆以片言获免各致千金为报力却之九载报绩竟以藩案被谤解组归年至九十卒【同上】
　　万时华字茂先南昌人父民命马湖太守时华生而颖异诸经子史无不歴览成诵冡宰李长庚任江西布政时合十三郡能文者为豫章社于南昌首时华与万曰桂喻全防时华尤为所推服工诗曁古文词自万厯间古近体率竞声响亡性情公安袁宏道力矫之一变为长吉而蹇涩无余味竟陵谭元春又力矫之一变而刘长卿为寒胸俭腹借口时华曰诗岂可如是耶乃益取陶谢李杜诸家而寝食之不袭前人不循近派格惟其高语惟其淡远古文权衡于桞子厚而杂以永叔曰子厚能竒峭不能叙事永叔能叙事也一时以碑版志铭传记序録请者无虚日负海内重名几四十年卒艰于一第崇祯中保举守令诏下布政使朱之臣列其品行闻于朝应徴北上抵维扬辄病竟不起生平事父孝友于弟与人无疾言遽色廉让节俭退然若不胜衣于古今得失国家是非时政利害识始虑终议论之所及节槩之所操持虽贲育庆忌不能夺也学使侯峒曾称之曰真儒举而祀之学宫所着漑园初集漑园二集园居田居东湖集又有诗经偶笺习毛郑者宗之【人物志】
　　万一之字不二南昌人读书务解大意喜酒好客酒后耳热抵掌论前人兴废事凿凿有据人有善必诩之有过靣诤不挠不侫佛不媚权豪事父母至孝天啓乙丑子元吉登第逢熹庙皇嗣庆成许进士荣其所生寓书貤封于祖然按防典款例不合意郁郁是秋疾革谆谆以父殁未葬母老失养为憾又遗命勿厚葬当视大父其死不忘亲如此【同上】
　　朱健字子强进贤人天啓辛酉乡举博闻强记与弟给事徽晨夕淬励期以著作名当世钟陵二朱一时比之机云轼辙着苍崖子又着古今治平畧凡礼乐兵农赋役河漕诸大政错综数千载间累累如贯珠识者以为郑渔仲马贵与堪称鼎足授邵武推官靖九都贼以申太守呉文祎弃城奔逃事反为所中寃死【府志】
　　防允达字兼之丰城人天啓乡举授获鹿令歳大饥称贷赈济存活无算各邑输纳恒苦火耗允达令里甲自封投柜吏胥不得经手邑当山右要冲往来供亿浩繁锱铢不扰民间捐赀创建礮台度贼所必经处棊布之孤城屹若金汤屡登荐剡覩国事可忧力以病请台使为具题允以病痊起用盖郡邑之异数也离任士民立去思碑【人物志】
　　万元吉字吉人南昌人天啓进士授潮州推官补归德崇祯初以大计谪官用曾樱荐以永州检校署推官事居二年督师杨嗣昌荐其才改大理右评事军前监纪嗣昌倚若左右手诸将亦恱服嗣昌卒元吉丁内艰归起南京职方主事进郎中时高杰与黄得功刘泽清方争杨州奉诏宣谕元吉与得功书令共奬王室得功报书如元吉指乃録其藳示泽清杰嫌渐解廷议以元吉能辑诸镇擢太仆少卿监视河北军务奏请修建文实録复其尊称并还懿文追尊故号而速褒靖难死事诸臣及近日北都四方殉难者以作忠义之气从之后以兵部右侍郎兼右副都御史总督江西湖广诸军兼廵抚代杨廷麟守吉安旋入贑城破赴水死年四十有四【白志】
　　按同时职官死节者龚芬杨廷麟郭维经杨文荐于斯昌袁从谔彭期生周湖王明汲万发祥林琦王其宖王其窿黎遂球桞昴霄鲁嗣宗钱益亨刘孟鞫刘应泗呉国球郭宁登胡缜林逢春二十三人绅士死者卢象观月世光谢赞杨万言孙经世徐余庆郭其昌聂邦晟董缵谢明登冯复京阳丽天余孝义金之怸十余人【原跋】
　　万敬宗南昌人崇祯中知光化县时张献忠破襄阳敬宗到官以死自誓贼薄城遂自尽贼义之引去城获全【府志】
　　朱谋防字公退初字康侯献王七世孙也少英敏读书修辞结庐蛟溪在龙沙之北躬畊赋诗郊居耕钓之作词指婉约才名蔚起后寓居金陵【列朝诗传】
　　按谋防所着有羔雁淹留芜城巾车四集
　　朱统鐼南昌人系出瑞昌郡王孙某为镇国将军当宸濠反时将军不从后濠败诛而将军封世不絶五传至谋圭统鐼父也统鐼始弃爵为诸生崇祯十年成进士选知江夏县在任四年以守御为急江夏城广周三十余里鐼为增修盖计贼窥城必先窥江而沿江数百里可窃渡者兴国则富池黄颡口大冶则西塞山武昌则道士洑马桥三江口樊口江夏则白浒镇八吉堡青山砦县东则刘家嘴东北土桥铺东南卓刀泉县南李家桥新舘皆与城犄角地也大江上游则石嘴又上则金口镇宜练土著立水哨船其大江西岸属汉阳东冈白人矶沌口宜各就对岸设防令相呼应若汉口以上宗三庙涢口则宜拒守下水路则黄花淖油湖滠口五潼口阳罗当立声援陆设保栅水列竹排上施拒马机器伏弩禁贼舟不得顺流近岸其城内则分为十二营城西北外近江分五营东北城倚山立濠东门外建立大关兵一营南二大营建石关于汉阳门外曰北关保安门外曰南关包罗临江五门招致武士亲教技击习水师间语其子议霶曰流贼徘徊谷城志且在武昌吾欲因守御练成一旅可以制江之上下则大江以南安枕亡虑矣未几卒诸务渐废后二年流贼果入武昌【邱邦士集】
　　舒孟华字去华靖安人邑贵显招之合谱孟华与父庐峥毅然谢去踵苏明允例独修支谱以传前后七试乡闱不遇崇祯初贡成均授青田丞孟华曰此固郁离子著作之地也郁离不髙安丞乎日手一编吚唔不置丞专司盐兼督粮盐苦积盗粮苦蠧役暗加孟华设方畧捕获渠魁且痛革猾胥之渔猎者士民手额以诵秩满迁楚卫参军卒青邑举祀名宦所着有念梅舘集二十四卷【人物志】
　　朱统□字时卿以王孙封奉国中尉僻处城东宾客罕至倾禄入以购秘册得辄读读辄歴歴不忘每举子试二三塲毕持试目问所出□必备注其语出某书某卷某叶事则出某代某年取而质之无片言只字之抵牾也由黄帝尧舜迄三代若苏辙之古史刘恕之外纪金履祥之通鉴前编并称该洽着古史记四十卷志居其半余寅有同姓名録仅三卷□推而广之得十六卷又有六书微诗解颐録牡丹志宁献王事实皆赡博可观【同上】
　　汪思湛字元渊新建人崇祯癸酉乡举值天下方乱流寇长驱所至攻城陷邑士大夫多持禄养交鲜有慷慨任事者思湛心窃痛之防诏廷臣举堪任守令各一人都谏李汝璨荐思湛累诏趣诣京师以母春秋高辞不赴防丙子歳饥奸人挟宗室无頼子弟望屋而掠诸大家皆拒户自保思湛亟谒阃帅沈夀崇曰乱国用重典今乱矣尚得忌器耶夀崇悟密请于廵抚解学龙擒斩首乱者数人徐发赈劝施以活饥民境中遂定丁丑下第归卒于维扬客舍思湛年二十九丧偶即不娶平居无邪视无戏言虽燕处威仪肃然着四书解诗解山房语録史类等书及古文词数十卷子懋勲康熙庚戍科进士【同上】
　　朱谋敖字用庄明宗室授封镇国中尉重封奉直大夫善诗文书画兼工篆隶着有闲闲阁藳城南草并注六书正譌周史籀文诸书行世敖赋性孝义制行端谨第三子统鉟中丙子经魁庚辰进士【同上】
　　龚尚升字公起南昌人崇祯间以经明行修举任广西南平知县清贞律已不名一钱有富民因讼属库吏进千金重惩库吏麾去之为政崇奬名节务以移风易俗为先士庶为建醮祈嗣百里内有屠宰者众羣殴之其得人心如此卒于任建祠以祀【同上】
　　李汝璨字用章南昌人崇祯进士知蕲水县以廉卓称先是蕲士三脱科汝璨为建文峯塔立兴贤庄置田以供课给赏已而周夀明轮元同榜得隽者七人擢刑科给事中谏疏数十上忤上意又以小犊破犂纠时相遂下刑部狱及赦归田里闻国变衰绖向北哀恸稽首作祈死文遂絶粒卒所着有四书周易讲义诒塾小笺幼仪歌掖垣谏草【同上】
　　史垂誉字望之丰城人崇祯进士改庶吉士是年以闯贼警胪传后期迨舘选则距甲申无几矣城破时垂誉为贼所得受酷拷滨死者数絶而复苏逸出城外伏水沟中五昼夜南归负创跣行遂终跛履絶意仕进家居以夀终【榆墩外集】
　　陈美字在中新建人崇祯时由乡举为常山知县母忧归服阕起官宜城兵燹之余民生雕瘵及张献忠据谷城人情益惧美安辑备至献忠陷襄阳遣兵来犯美偕守备刘相国迎击贼中伏败去廵按御史上其功抚治都御史王永祚以六等课所部有司美居上上荐于朝未及擢用十五年冬李自成连陷洛阳南阳汝宁长驱犯襄阳左良玉先奔永祚及知府以下俱遁贼入城乡官罗平知州蔡思绳福州通判宋大勋殉节贼分兵寇宜城枣阳谷城光化均州美守宜城固拒八昼夜城陷抗骂不已竟为贼支解【白志】按人物志时有督师标下官徐凖具题癸未奉防褒防赠光禄少卿宜城民立忠烈祠祀之云
　　熊洪字开先新建人年十九督学拔冠通郡文名蔚起家贫屡困塲屋崇祯庚午仲子文举举于乡洪时年方五十余遂弃去诸生专工吟咏明年文举成进士由合肥令陟铨曹每持议论颇不惬于柄人适同乡某通书政地杂以隐语波及洪柄人遂借以相中洪间关对簿事得白归里着足庵诗藳【人物志】
　　魏时光南昌人善舞防刀崇祯九年夏为广济典史邑遭残破长史设排兵三百人委之教练其冬贼据蕲州河口惮时光不敢渡时光募死士夜袭其营手杀数贼俄贼大至部卒皆防时光单骑据髙坡又杀数人贼还绕之靷断被执不屈死其兄陈于上官却不奏兄愤发病死友人収殓之哭尽哀曰弟为国死兄为弟死吾独不能表暴之乎具牍力陈乃奏闻赠广济主簿予防典【白志】
　　唐良懿字我来新建人崇祯进士知宜宾县时滇蜀争界当事者阁笔数年良懿按行其地争立解考选工曹陞营缮郎纂修本部实録陞徽宁道副使解组归絶迹城市以不缁名其轩衣大布食脱粟萧然自得也卒年八十有三【人物志】
　　傅冠字元甫进贤人祖炯南京刑部尚书天啓二年冠举进士第二授翰林编修崇祯中累官礼部尚书兼东阁大学士误判章奏引罪放归唐王时以原官督师廵视江西江西失守冠寓居泰宁被门人汪亨龙所执死于汀州血渍地乆而犹鲜汀人叹其忠所着有宝纶楼集【白志】
　　饶元珙字仲璨进贤人崇祯癸酉举人授工部主事歴官郎中缮营房饬守备勤慎罔懈司厰临清相沿陋规革除畧尽解组归戊子七月避兵鹤仙峯元珙被执子宇柟从匿所急出请以身代父子并死【同上】
　　罗仪则字鹤在南昌人性朴重崇祯时以歳贡廷对特赐进士知三水县辛巳水灾田庐尽没请于制府力行赈防亲督筑堤郊居连月是秋遂大有又开文明门筑青云路建文昌阁自是邑士文学日兴后竟以朴率去官邑民立祠祀之一在河旁庙右一在青云庵迄今尸祝焉【广东名宦志】
　　王锡字子美新建人崇祯进士授四川巴县令甲申正月摇黄贼巨万薄巴城锡整锐力战贼大溃追斩剧贼黑虎马超等摇黄以平夏五月献贼深入重庆破垫江锡毅然率兵往复之贼恨甚遂集巨万以六月十六日攻重庆锡逆战铜锣峡用火炮击沈贼舰数百艘贼乃首蒙巨版来穴城锡今浇以井油多烂死寻城角楼火发贼伏入遂蜂拥而前同时被执者七人瑞藩以避乱至与焉锡顾而谓曰时至此死耳膝不可屈贼问尔即巴县王知县乎是曾杀我官损我将士坚壁不降者今何说锡挺然曰弗克殱尔以报朝廷我之恨也尚何说厉声骂不已贼怒令拔其舌仍含糊摇首作詈骂状贼益怒棰其股按令屈膝不屈砍之且刲左臂明日舁至武场缚树上射之又脔而烙之不令遽絶又火其骨不令裹尸还葬盖其部民逃者述其所见如此闻者莫不哀之【何一泗传】
　　周定仍南昌人崇祯进士与万文英胡竒伟举兵保广信城破皆死之【白志】
　　朱统鉓字章华瑞昌王之孙中天啓辛酉乡试崇祯戊辰防试选庶吉士授简讨充展书官召对记注编纂六曹章奏陞右谕德经筵日讲纂修玉牒大明防典五经注书乙亥册封襄藩庚辰分礼闱壬午典试江南陞南国子监祭酒以父老疏辞奉防南雍亟资造士不得以私情陈请遵防赴任而殁生平清介自守居家以孝友称每休沐惟闭户读书恂恂如书生贯穿经史习国典熟朝报能成诵在宫詹日极承宸眷凡奏疏几盈尺两试所拔多名儁着有我法居集【人物志】
　　按明宗室在江西者多好学兹所采外尚有石城王孙谋堢字藩甫工诗有集今不传
　　刘大猷字克敬南昌诸生少孤事母至孝感神刲股以愈母疾力学工古文词明季避兵新呉卒所着诗文燬于兵燹人多惜之以子良玉贵赠承德郎兵部主事【白志】
　　按列朝诗传有熊梦祥字自得号松云道人余诠字士平万白字孟素俱豫章人皆有诗名无事实可采附此
　　刘斯陛字士云给谏一爌子弱冠为诸生有文名时海内坛坫蔚兴斯陛与里中万美叔陈士业徐巨源甘禹符邓左之余小星李平叔并主文社四方英俊莫不望走其门学使者至江右必与之上下议论交若等夷体素羸病消渴卒年三十六子顺治辛卯举人【白志】
　　罗大任字小逊丰城人崇祯进士改庶吉士授检讨陞国子司业晋右中允管理诰敕典顺天试得士为多癸未册封益藩便归里门生平坦易无城府和而有介节优防林壑屡聘不起年八十余以夀终【同上】
　　衷崇寅南昌人崇祯举人司李梧州公明敬慎案无留牍遇事必洗心涤虑究悉周详故大谳多所平反旧例府僚歳理厰务一季寅辞以为明刑不关钱谷其清介持风纪如此【广西名宦志】
　　叶二兰字馨季新建人幼失怙年十六即馆江南月附米商舟归以奉母主人怜其贫赠百金辞不受后以歳荐歴新城万年教谕时歳歉督课急诸生请寛于郡邑不得乃罄槖中得百四十金代输之秩满授邑令以母老辞职归养【县志】
　　刘浚字恒南南昌人崇祯拔贡生博极羣书以母老絶意仕进教授生徒一时节义文章之士皆出其门母卒奉父柩合葬庐墓三载时年已七十余所着有大易琐言严轩集夀八十卒学者私諡孝德先生崇祀乡贤【白志】
　　熊培元字大初丰城人崇祯乡荐庚辰特用授朝城令时歳大饥盗贼蠭起培元尽法赈防抚字多方修筑城池峙备戎具盗贼无所得逞以劳瘁卒官【县志】
　　龚仲泰进贤人天啓甲子举于乡任崇仁教谕崇祯七年廵按两荐边才擢知归州时全楚已被李贼蹂躏仲泰仓皇赴任劳来招集百务维艰未几荆襄失守渡江掠归州土豪内讧执仲泰献贼囚于襄阳不食而死【忠録纪畧】
　　周必显字宗人宁州人贼攻城父母年老不能行必显曰仲弟无嗣季弟有子而稚宜急去我有二子当防二亲贼至索金燔其背其母泣救受刃必显执刄泣曰茍全我亲我命奚恤贼弗为动竟杀之同城诸生陈嘉容遇贼贼持刃向其母嘉容绐以金母得脱贼怒杀之又州人温竒梧以寻母为贼所杀【白志】
　　朱统鐩字司烜南昌举人崇祯十二年以临安府别驾署石屏州事防民疾苦异龙湖有水坝鱼梁壅塞水道鐩改筑坚堤数百丈以砥之湖水东流淤田复垦捐给佣值絶不扰民合州永食其利建祠祀之【云南名宦志】
　　国朝
　　李明睿字太虚南昌人明天啓进士选庶吉士歴坊馆罢闲六七年廷臣交荐用宫允起田间时闯贼覆秦京师震动总宪李邦华密疏请太子监国南都备不测上疑不决而明睿特请面对太子幼必上自出乃可有为不用其防及寇逼范景文等重理前说不及事矣顺治初为礼部侍郎未几以事去官卒年八十有七所着有四部藳【白志】
　　甘文奎丰城人明天啓间以选贡授南陵令改昭平陞刑部主事顺治初累官荆襄道以计擒贼首王魁等解京其党深衔之乗署政涖任防少懈即破城擒文奎极刑逼之降厉声骂不屈死之事闻
　　赠光禄卿廕其子【丰城县志】
　　黎元寛字博庵南昌人明崇祯进士授工部主事榷浙南关歴兵部郎中浙江提学副使明亡絶意仕进构草草庐于谷鹿洲日与及门讲磨周秦以来古文之学顺治初有荐之者以母老固辞年八十以夀终着有进贤堂稿【白志】
　　罗宪汶字植于南昌人明崇祯癸未进士选庶吉士遭闯变被拷掠顺治中为袐书院检讨陞司业转翰林院侍读学士歴晋詹事以母老致仕归养所着有汉柏居集【安志】
　　朱徽字子美进贤人明崇祯进士歴官刑科给事顺治元年以原官陞都给事乙酉请告南归壬辰以年例外转固原兵备副使致仕归所着有测蠡草及耕道集【白志】
　　刘祚南昌人举人知连平州顺治四年内管营兵与城守把总贺炳为乱祚力御不克投南门方井死【广东新志】
　　谌名臣字令舆南昌人顺治丙戌举人司铎旴郡陞国学由户部郎擢刑科给事中歴礼工二科请终养归以恸母卒【白志】
　　朱绂字五任进贤人顺治己丑进士选庶吉士改御史廵视七省漕务又视河东盐课惠商革陋一如视漕之洁陞太仆少卿累迁都察院左佥都御史致政归里【白志】
　　辜正□字敏生南昌人明崇祯举人性孝友让产诸弟顺治初任河南济源知县清滞狱辟荒芜以劳瘁卒官贫不能殓士民赙助乃得持丧归子光旦癸巳举人【同上】
　　朱师圣字尧民进贤人都谏徽子事亲尽孝戊子金声桓叛兵至师圣解所着衣劝父暂避父避而师圣遂被执抗不屈膝受刃眼光突出数尺照人闻者哀而壮之【安志】
　　按安志孝义传尚有南昌喻以正李九渼秦文琰新建熊登华程宗曾进贤宋天宁附録姓名于此
　　欧阳斌元字宪万新建人幼竒慧读书目十行下终身不忘为诸生受知蔡懋德侯峒曾两学使以国士礼之同邑姜曰广清江杨廷麟尢相推重廷麟称斌元竒才博学景畧流亚与乐平王纲南昌彭士望为兄弟交勉砺德业规切过失讲求经济尝为南左司马吕大器草疏特纠马士英二十四大罪又尝佐督师史可法幕府可法特荐推官赞画士英知吕疏出斌元手衔之不用归隐顺治己丑卒年四十四【彭士望书十交赞后】
　　王猷定字于一南昌人时熙子以诗古文词自负对客讲论每举一事原原本本听者心折兼有笔札喉舌之妙书法亦擅名一时所着有四照堂集【人物志】
　　陈绪字士业新建人道亨子性警敏好学家集书万卷兄弟友朋日夜讲习以任子荐授晋州守时真定属邑多残破阁臣刘宇亮出督师欲移师入晋州坐拒不听被叅缇骑逮问士民哭阙下颂其保城功得释谪湖州经歴署长兴孝丰二县事有惠政寻为廵按劾罢后屡荐不起移居章江辑宋遗民録以见志所着有石庄集恒山存藳寒夜集周易备考诗经尚书义若干卷【白志】
　　徐世溥字巨源新建人良彦季子幼随父任学殖日富年十六补博士弟子员时东乡艾南英以时文奔走一世闻世溥名与约为兄弟江南若陈子龙姚希孟里中若万时华康小范軰无不以杓斗归之世溥才雄气盛一往自遂兼工书法户外屦常满继而屡困锁闱旋值沧桑之变匿景杜门絶意进取顺治辛卯壬辰溧阳柄政欲修徴辟故事直指使者亲式其闾又作手书遣司理持礼币往山中致之坚拒不纳司理去后盗乗夜入室索其礼币不知初未尝受也盗不之信以火炙之至死乃去所着有榆溪集外集及诗若干卷【采卢宜所撰徐徴君传】
　　林时益字确斋南昌人本明宗室名议霶与彭士望为友国初江洪间数被兵两人谋卜居士望亟言金精诸山可为岭北耕种处乃变姓名携家以往康熙七年
　　诏明故宗室子孙众　　　　　　　　　　　　【多】窜伏山林者归还田庐姓氏皆复其旧而时益寄籍宁都乆弗乐归宁都人亦习呼之曰林确斋先是父统鐼以崇祯丁丑进士令江夏卒官尝修城支币数万金防吏匿其籍时益覼缕追忆条写而目算之无所爽摄印者叹以为神然自是得呕血疾比迁宁都已尽破其产结庐冠石佣田而耕非其力不食子楫孙门人呉正名任安世任瑞辈皆带经负鉏冠石宜茶时益以意制之香味拟阳羡所谓林岕者也工书喜为诗晚又好禅以疾故未尝一他适頽然耆厐见者目为老农老僧如是三十年卒着冠石诗集五卷【贑州府志】
　　熊鼎华字梅卿新建人顺治甲申年仅二十父文举逺在京师祖洪居里门为地方官拘禁几毙鼎华挺身赴县愿代卒于逮所祖得无恙廵按张嘉以顺孙具题旌表【府志】
　　彭士望字躬葊南昌人少有隽才好经济有用之学崇祯己卯父晳病且革阅邸抄见漳浦黄道周平台召对语拊枕叹曰鐡汉也顾谓士望当以为师士望经理丧事毕即裹粮行谒道周道周则已为解中丞学龙荐重触帝怒系狱士望倾身营防防太学生凃仲吉上疏下诏狱杖辞连士望祸几不测后道周论戍事乃解寻参扬州幕未乆辞归与林时益徙家宁都时江右学者星子曰髻山南丰曰程山宁都曰易堂所讲习皆以名节诗文相砥砺士望尤敦乡谊人咸颂其徳化声名借甚乡人有死节者其子幼被掠士望倾槖赎之为娶妇其急风义笃故旧至老不衰云夀七十四【贑州府志】
　　朱天宁字文静进贤人以五经中式顺治丁亥进士授长山令戊子盗杀其母驰归哭防于县为发徒擒盗首枭示天宁取其心肝祭母复单骑缚盗十余人盗蜂聚遂遇害【安志】
　　杜果新建人顺治丁亥进士授翰林院庶吉士改御史廵按浙江多政绩累官济宁兵备道致仕家居二十余年甘贫乐道既殁以故衣敝衾敛闻者伤之【崇祀録】
　　杨西狩字华觐进贤籍南昌人顺治壬辰进士初任工部主事陞员外转兵部郎中擢陜西提学道居官丰度端谨以清廉名卒于任所着有存笥藁【白志】
　　郭曰燧字遂人顺治乙未进士由郎中出守台州时海寇陆梁曰燧身先士卒捍城缉贼多方招抚民得安堵郡旧有方正学祠乆废清址捐修搜刻逊志斋文集在任七年两摄道篆善政不可枚举念母年髙海氛既熄力请终飬归里三十余年杜门不履城市以课训后学为乐孙文正康熙甲子乡荐任福建沙县知县【洪若臯政绩録序】
　　贾国璵字非珉顺治丁酉举人授陜西华亭知县请豁积逋五千两秦民感恱未几致仕归卒年八十【白志】
　　邹度洪字谦受新建人顺治戊戍进士改庶吉士授检讨为文自出机杼庚子典试楚闱防元金德嘉侍讲郑之谌太仆杨佐国皆其所取士也生平不乐仕进急流勇退晚节益髙日以觞咏自娯所着诗文多防轶【同上】
　　罗士毅号恕斋新建人顺治戊戌进士知广东信宜县多善政鬻产捐赔民欠二千余两审豁寃狱死罪十余人髙州移镇兵马有携民妻子去者蠲俸赎回信宜民立同春祠祀之报最称粤东第一陞河南陜州旋致仕归率僮仆耕作飦粥不供怡然不以介意所着有适园诗文等集【安志】
　　刘昆字隐之南昌人顺治己亥进士知束鹿县擢云南同知呉三桂反不屈被杖遣戍腾冲卫滇南平以原衔补登州同知陞常德知府致仕归卒年七十九【白志】
　　陆履敬丰城人顺治己亥进士例授县令自以体弱不胜簿书不赴凡令于丰者有兴革必造庐商榷滇黔告警城中人惊窜入山令禁止之履敬曰愚民慑于虚声耳寛其出入则迁者返矣请出示听民自便令悬三日民果复归家食数十年着有丰邑志前后药余草小云间集碧莲园课若干卷【同上】
　　呉志灏字方程南昌人顺治己亥进士授零陵知县癸丑滇逆叛永镇兵闻风亦变志灏不屈于贼奉百歳老母入山避焉逆平出谒例得彚题补以母丧辞归林下二十余年着有素素山房藳立诚集【同上】
　　张焜字大啓南昌人顺治乡举知永夀县县七被寇躏城乆湮焜至僦居麻亭寨筑城结茅民始宁宇俗质朴诸生百四十余年不一隽焜为之建学月课己酉壬子登贤书者三人邑故无井涧饮病渴焜披榛歩寻得泉山巅疏通入城父老相传此宋吕公大防恵民泉涸废数百年一旦复之是歳境内谷多双穗至有六穗八穗者逆桂反滇陇蜀动摇莫洛经畧汉中檄焜参赞军务以劳成疾卒【同上】
　　傅烈字竹君进贤人少负大畧明季父应期令粤西烈随任遂官滇黔寻自投归照品调府同知陞庆阳知府首发呉三桂逆谋谪戍广西甲寅之乱复陷于贼烈密通欵于
　　朝备陈贼可灭状悉用其谋贼平即军中授广西廵抚时梧桞诸郡犹未下加抚蛮灭寇将军使规取象林以讨贼烈感激知遇拜表即行辛酉兵次桞州投诚人复叛挟烈如贼营贼本欲得而甘心烈骂不絶口遂遇害
　　赠兵部尚书諡忠毅【安志】
　　李永昌字鳯山奉新人以把总守南丰闽贼犯城永昌同子名芳奋勇出战斩贼四百余级追至沙洲贼众数千猝出冲击名芳马陷泥中遇害永昌战益力絶矢尽犹手刄数十人而刎事闻永昌赠叅将名芳赠都司佥书
</div>
    <div class="pagination">
<a href="江西通志_page200.html">上一页</a><span>...</span><a href="江西通志_page196.html">196</a><a href="江西通志_page197.html">197</a><a href="江西通志_page198.html">198</a><a href="江西通志_page199.html">199</a><a href="江西通志_page200.html">200</a><span class="current-page">201</span><a href="江西通志_page202.html">202</a><a href="江西通志_page203.html">203</a><a href="江西通志_page204.html">204</a><a href="江西通志_page205.html">205</a><a href="江西通志_page206.html">206</a><span>...</span><a href="江西通志_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
