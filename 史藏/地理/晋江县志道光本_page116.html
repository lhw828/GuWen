<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 116 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 116 页/共 196 页</h1>
    <div class="content">　　叶谨　金华人。元贞间任晋江主簿。明达，恬进取，卓然有立，知交皆四方名士，所至以教养为务。《闽书》。

　　明
　　主簿
　　史孟常　正统中任晋江县主簿。从知府熊尚初御贼，死难。今从祀熊尚初于卫民祠，及五陵熊太守庙。《闽书》。
　　谢济　字惟霖，高安人。天顺间任晋江县主簿。仁以存心，公以莅事。经管税粮，禁胥役刁蹬留难，税足粮供。赞襄邑令，政兴务举，民心悦服，上官亦器重之。节《愿学稿》。
　　邓季绶　南昌人。正德中任晋江主簿。前簿何瀼大肆虐民，季绶至，一以慈易为治。岁饥，承檄阅视。季绶报云：“当免全征。”寻以失实坐罪。退，悒悒不乐，语其子曰：“二月卖丝，自忍心头之痛；宫中飞雪，谁知外边之寒。吾为民役受其直，而不得事其事，事之不如人意如此，始信高士不肯为是官也。姑黽勉数月，俟来岁秩满，决去就。”陈琛为文赠之。《闽书》，参《陈紫峯文集》。

　　宋
　　县尉
　　史居方　雍熙中为晋江尉。朞月，政成。转运使以闻，朝命即知县事。《闽书》。
　　黄愿　龙溪人，南安令彦臣子，靖国间任晋江县尉。补葺六里陂各处残缺，仍增开诸淮以通水利。民祠祀之。《水利功德录》。
　　林天书　名诏，以字行，福宁州人。咸淳四年进士，授晋江尉。励行安贫，克勤其职。思孔圣危邦不入之训，以疾乞归。后八年宋亡，元初屡荐不起。《闽书》。
　　石井镇监
　　朱松　字乔年，婺源人。监石井镇。抱负经济，耻于自售。后胡世将抚谕东南，见松奇之，荐于朝，调试馆职。旧志。

　　元
　　县尉
　　刘益　字有谅，晋江人。由良家子弟率义兵从帅府讨山寇，以军功补官。至正二十一年，授晋江尉会。大饥，幽蓟尤甚。益首率仗义馈饷，至于大都。时西域那兀纳等据泉州，炮烙邦民，以取货财。益设法赎之，所活甚众。后所活者相率于西峰院为益祝寿，年八十四无病而逝。旧志。

　　明
　　巡检
　　汪芳山　成都人。嘉靖间任深沪巡检。戊午年，倭贼由海登岸，度势难敌，密令民从小路逸走，以身由大路逆之，故为迟缓，使民得以尽脱。遂死之。所全活万余命。时五月二十六日也。民为葬于本都，勒石纪事，即上帝殿旁为位，以其死难之日祀之，至今不衰。采本乡碑记。

　　明
　　教谕
　　王敬　襄阳人。洪武初为晋江教谕。有学行，厘正学宫，作新士习。《闽书》。
　　朱文简　字元可，号墨溪，乐清人。为诸生时，郡太守称为当世人物。正德六年，由举人授晋江教谕。学行醇美，克称师道。待士子有恩，当道及泉大夫无不爱且敬者。紫峰陈琛赠之序曰：“廉洁可以激贪，仁厚可以敦薄，真素可以入诚，恬退可以止竞。而又躭书若炙，好贤若渴。达有深识，洒无俗韵。”未满秩升增城知县。名廉吏，以不能狥时好，致仕去。旧志，参《闽书》。
　　李衡　吉水人。万历中以举人任晋江教谕。温雅有文，式诲多士，士翕然从之。终大理寺评事。《闽书》。
　　林腾鹄　永安人。万历二十二年任晋江教谕。诸生贽馈，一概峻却，曰：“官以教为名，岂以货取？”集俊秀讲业，循循不倦，言动具有矩矱。升王官去，诸生思之，立碑学宫，祀名宦。旧志。

　　国朝
　　教谕
　　林润芝　延平人。由举人初授德化教谕，有善教声。丁艰，服阕，补晋江教谕。时当兵火，文庙明伦堂悉为堆草收粮之处。润芝至，即通详各宪，力请移于别地，庙学乃得肃清。又捐俸于堂后起盖衙署及捐置棹灯家私，留交来者。镌石记于庙侧，秉铎体统，规画有绪。秩满升河津知县。

　　明
　　训导
　　黄衮　字德章，番禺人。正德四年任晋江训导。与教谕朱文简寅恭共济，接诸生以礼，课文甲乙之，靡不帖服。补廪推贡，按次报上，靡所沾染。李竹坡源称其刮垢人才，不落俗格。节《再征堂集》。
　　霍球　字廷献，号觉山，南海人。正德六年由举人署晋江训导。性度夷坦，行如其学。每月按期课诸生，以身率之，经年不倦。学美而文充，道修而教成，与士大夫相过从，讲学之外无他及。尝谓天下之士学博者不欠也，识精者不欠也，才敏者不欠也，惟夫器量宏远，千百中不一二焉。人以为自道其实云。代巡督学，屡核旌之。未满秩，升湖广武陵知县。旧志，参《筍江集》。
　　李一檝　程乡人。万历末以贡士任晋江训导。慷慨高明，学问淹贯，卓然有志于圣贤之道。《闽书》。

　　〔校注〕
　　〔一〕原文作“櫩廓”

　　●卷之三十六　政绩志【武秩】

　　唐
　　团练副使
　　许天正
　　宋
　　统制
　　刘宝　　　韩俊
　　胡斌　　　传阙
　　统领
　　陈敏
　　兵马都监
　　朱文明　传见人物志武宦绩。　　姜特立
　　左翼上千户
　　金吉
　　明
　　参将
　　王麟　传见人物志武宦绩。
　　泉州卫指挥使司指挥使
　　王监　传阙　　杨铎　传阙。
　　杨海　　王恺
　　张奇峯　传见人物志武宦绩。
　　指挥同知
　　马闰　传阙。
　　指挥佥事
　　周渊　　唐海　传阙
　　李清　传阙。　　武成
　　唐济澄　传见人物志武宦绩。　　　　丁远
　　李瀚　　唐钰　传见人物志武宦绩。
　　童乾震　传见人物志忠节。　　孙廷槐　传见人物志忠节。
　　欧阳深　传见人物志忠节。　　欧阳枢　传见人物志武宦绩。
　　徐麒
　　经历司经历
　　孙文质
　　泉州卫百户
　　郭瑄
　　右百户
　　张养正
　　前千户所正千户
　　秦升　　秦良牧　传见人物志武宦绩。
　　永宁卫指挥同知
　　钱辂
　　知事
　　陈用之
　　国朝
　　福建陆路提督军门
　　马得功　　段应举
　　张云翼　　王万祥
　　穆廷栻　　张起云
　　海禄
　　中军参将
　　朱起龙
　　后营游击
　　刘国兴
　　水师将调防泉州
　　李尚文
</div>
    <div class="pagination">
<a href="晋江县志道光本_page115.html">上一页</a><span>...</span><a href="晋江县志道光本_page111.html">111</a><a href="晋江县志道光本_page112.html">112</a><a href="晋江县志道光本_page113.html">113</a><a href="晋江县志道光本_page114.html">114</a><a href="晋江县志道光本_page115.html">115</a><span class="current-page">116</span><a href="晋江县志道光本_page117.html">117</a><a href="晋江县志道光本_page118.html">118</a><a href="晋江县志道光本_page119.html">119</a><a href="晋江县志道光本_page120.html">120</a><a href="晋江县志道光本_page121.html">121</a><span>...</span><a href="晋江县志道光本_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
