<!DOCTYPE html>
<html>
<head>
    <meta charset="UTF-8">
    <title>厦门志 - 第 43 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厦门志 - 第 43 页/共 58 页</h1>
    <div class="content">　　陈国栋，龙溪人；侨居厦门。以军伍，洊擢浙江乍浦参将。奉檄领浙江兵船在洋缉捕，屡获盗犯。嘉庆三年八月十七日，在普陀洋攻安南夷艇，首先带兵过船，杀死红衣盗首三名，搜获安南印照三纸，沉其船。乘胜回船，与别艇战；深入贼■〈舟宗〉，中炮死。奏入，予祭葬，入祀昭忠祠，世袭云骑尉。子廷俊袭（凌翰、林焜熿采）。

　　陈凤高，广东潮州人；居厦门。补水师提标左营外委。嘉庆七年，守小担汛。五月朔，洋盗蔡牵乘潮猝至，凤高飞棹告急，守备某叱其妄，笞之；忿甚，回汛思为螂臂之拒。甫至小担，为贼所围；锋镝交集，力屈死。妻控大府，治大担汛弁罪；给银牌。初，大、小担无守御所，至是大担始筑石砦二、小担筑石砦一，添设汛兵二百余名（采陈氏家乘）。

　　胡振声，字子容，号成庵；怀德社人。父贵，任广东提督，谥「勤悫」。振声入伍十四年，补澎湖把总。乾隆五十年纯庙南巡，随澎湖副将带兵赴杭水操，拔千总，署水师提标守备。从征台湾林爽文，获著名贼目陈来等；叙功，补海坛守备。嘉庆二年，升玉环营参将。玉环为父贵旧治，尝建义仓；日久蚀耗，振声剔弊补阙，复其旧。四年，授广东龙门副将；巡抚阮元奏请留浙。初，振声获剧盗刘脚、张彩翁等数十名；得贼书，按名搜捕尽获。由是，海上闻振声名，畏之如虎。

　　蔡牵每遇振声，辄窜去。一日被围，急易小舟遁，获其□舟，即温帮改名左锋船也。檄署温州镇，在狗洞洋获贼江文五等一百七十余名、级三、船十二，实授本镇总兵官。先后奏捷七，终以牵未获引媿。会牵扰台湾，调入闽堵截。九年六月朔，谍知牵北窜，会海坛镇孙大刚、闽安协蔡安国、澎湖协张世熊齐追至西洋，望盗船七十余艘皆艨艟巨舰，且占上风，诸军迟留不敢进；振声挥船独发，把总冯光升跪请曰：『少须，合诸军齐进』。振声曰：『我以身先，众船其肯后乎』？有顷，复跪请曰：『公不念太夫人耶』？振声潸然出涕曰：『毋多言』。已再鼓曰：『是何地也！敢再言者斩』。连发巨炮，断贼船桅，贼死伤甚多。诸军率制下风，但叫呼助军声，卒莫肯前；牵见我军援绝，乃率新附梁山帮小船二十余艇合围之。振声舟舵工忽中伤，风帆欹侧；振声遂被槊而仆。牵念振声同乡，不欲伤其命，以鸡皮裹药贴伤处；振声揭去，大骂不绝口，遂遇害。同日被难者，把总冯光升、兵丁葛锦高等八十二人。

　　事闻，加提督衔，赐祭葬，谥「武壮」，入祀昭忠祠，世袭骑都尉。子廷，恩袭（凌翰采）。

　　陈廷梅，字佐盐，号香岩；海澄人，移居厦门。岁贡应清子。嘉庆十年，任台湾北路淡水营都司。十一月，海贼蔡牵泊淡水，廷梅方募义勇为御敌计；而山贼内应，遂遣家人去，决计以身殉。十六日，贼从沪尾登岸，率所部拒战死。事闻，世袭云骑尉，入祀昭忠祠（林焜熿采）。

　　陈绍芳，后崎尾人；千总天鳞子。嘉庆十二年，以水师提标后营外委，从李长庚击艇贼于广东甲子洋；乘风搏斗，右腿中炮死。子承，恩袭云骑尉（林焜熿采）。

　　许廷桂，字伟臣，号鼎斋。先世自吴徙楚；祖大猷，任广东副将。父德，任浙江黄岩总兵官，卒于澎湖，返葬厦门，因寄籍焉。

　　乾隆五十二年，廷桂随提督黄仕简征台逆林爽文三十四战。以功署金门守备，擢游击，护海坛镇；罣误，降调。

　　嘉庆五年，授香山都司；擒洋匪一百八十余名，优叙。三年（？），随左翼镇黄彪缉获土盗二百余名，复在洋烧杀贼船，屡有擒获。八年，调赴惠州，随提督〔孙〕全谋剿捕山贼有功，赐服物优奖。时永安会匪滋扰，廷桂进剿，贼首投诚；余党藏匿铁笼嶂，廷桂率师衔枚由嶂背直抵巢穴，剿杀之。擢香山协副将，先后获洋盗八百余名，生擒著名贼首，夺其舟舰、器械无算；奉旨褒嘉，护理左翼总镇官。十四年六月，率舟师巡桅夹门，击海贼总兵宝，沉其舟三，乘势冲击，贼败走。军中方报总兵宝炮毙，余党仓皇逃命；而张保仔，粤之巨盗也，统船三百余艘来援。廷桂督师迎战，会东风陡作，波浪掀腾，贼据上风，抛掷火器；舵断，贼登廷桂船，廷桂与千总毛国斌持短兵接战，手刃数贼，伤重为贼支解。年五十八。子成福，并遇害；同时员弁死者二十四人。后数日，罾船获廷桂尸，归葬。

　　事闻，祭葬如总兵例，入祀昭忠祠；成福及阵亡弁兵，一体优恤。世袭骑都尉、恩骑尉罔替。墓在紫云岩。按廷桂遇害时，相从殉难者：署守备陈大德、署千总叶高、外委陈联魁、陈见扬、万国平、何新其、都司严高、未入流施鸣皋等俱阵亡，未获其尸；又署千总卢大升等十六员，未知死所（凌翰采）。

　　陈建勋，厦门人。海澄武生，效力戎伍。林爽文之乱，奉调从征，大小三十六战；授水师提标中营把总。嘉庆元年春，土盗吴亮等在逃，大吏索之急，以属建勋。五月，吴亮夜纠党，将由青屿出海；建勋侦得，驾轻舸袭获之。洋盗林洪密入青浦为奸，亦为所获。尝与蔡牵负创力战，李壮烈伯称之。十四年十一月，押运渡台，船遭巨风击碎，死于海；优典恤袭。孙淮涛，袭云骑尉（林焜熿采）。

　　张高生，前园保人。少习贾，非其志，弃去；投水提标入伍，理帆缭事，拔中营把总。

　　初获盗于石美树兜南园，后屡有擒献。欧水结会滋事玉洲，即日擒缚之。新来舵劫石浦米船逃入闽；乾隆六十年七月，从金门镇李芳园战于南日，获所劫米；督、抚赏给银币。游击陈名魁以为能，署为选锋；令扮贾舶，梭驶铜山、南澳间。十有四日，遇贼畬洲，佯北，军士伏不动；既迫，乃大发炮矢，贼惊遁。名魁从上风掩至夹击，擒贼张天参。明日，追及宫仔前埯，获接载贼魏港，覆其舟。当是时，有林潭者，呼为海鸟先锋；蔡牵横于海，最趫捷难捕者。嘉庆元年二月，潭泊石圳，随名魁击歼之；复在将军澳，获赵元贼。四月哨湄洲，遇柯佛船，曾在浙劫鎗炮；名魁麾兵急击，高生首先跃过船，右股被鋛伤，裹疮搏斗，累佛等二十五人。粤艇罗阿义剽海上，当事檄捕急，令分扼竿塘。七月三日，战青水洋，贼飞炮伤其右腮，透入唇，屹不动；名魁乘风冲犁，擒其首。总督魁伦赏银币及奖武牌，仍纪大功二次，先予千总顶戴。其冬，又获艇贼于獭窟，擒吴兴信等三十九名。嘉庆三年正月，围侯焕于斧头澳，获五舟，铅药、炮械无算，叙功超等。五月，从游击蔡安国追贼。船甫交，左手虎口被鋛伤，额中石击；高生不顾，先跃贼船斫杀，众从之，贼下海死，俘二十七人。擢前营左哨千总，调南澳左营守备。

　　嗣送金洲船至浙江，遭风覆没北麂。予恤袭（林焜熿采）。

　　列传四孝友

　　元

　　沈祥，同安人。元至正甲午盗起，祥负母挟子章逃嘉禾岛。父子为贼所掠，与母相失。祥以计脱，走冲贼锋求母，昼夜号于路三日，始获母岩穴中，母子抱持泣。以赀罄，质其子章获钱数缗，复负母归里。章遂为厦门人，仕明洪武间；请宋学士濂铭祥墓焉（「闽书」）。

　　明

　　王德，字俊明。嘉禾里外清人，唐忠懿王之后。其先居晋江有应鳌者，宋度宗时以户部郎为郡（？）。会恭帝北狩，携四子隐居嘉禾屿之五通仑后。其仲子曰士周，与伯士稷、叔士邹遂徙外清；德即士周八世孙也。或云从帝昺航海，归隐于此（家乘）。从蔡虚斋游，传其学，人称曰诚斋先生（本传。按察副使杨逢春撰）。

　　子高立，名贤继，以字行；为诸生，有学行。门环溪流，水甘以清，学者因所居地称曰清溪先生；遂号清溪也。尝出金，代族人输赋；县令表其堂曰「义方」。有夜行，闻水滨私语者曰：『即不罹于法，倘令清溪先生知之，亦应媿死；盖盗也。人比之王彦方。年八十六，卒。有「毛诗小传」十六卷、「义方堂文集」二十五卷（本传。工部尚书陈道基撰）。

　　高立次子觐，字正朝，号荩吾；判宁海州。山东故多蝗，岁饥民相食；觐曰：『此长吏无救荒法耳』。自斥千金，建义仓；荒则贷于民，民感其德。迁福州府审理，辞不就。于其归也，输二千金，请置田宅留与相保；笑曰：『岂有去父母之邦，而客此乎』？不受；乃立祠肖像祀之。觐内行修，抚孤侄惟忠成立，后官县丞。以同居训子孙，着为家训。每食，必祭祝曰：『留不尽，予子孙』。后嗣遵训，同居五世不衰；岛上称义门焉。与父并祀乡贤（本传。侍郎何乔远撰）。

　　觐子民毓，字惟贞，号含淳。事兄抚弟妹，曲尽其道。遵父训，义居罔不恭命。避祸粤西，卒年四十六。生子三：曰起槐、赞槐、肖槐（本传。侄侍郎与经撰）。

　　赞槐名命管，字熙性。益修其业，内外无间言（「县志」）。肖槐名弼管，字熙辅。主家政，义门之名益着。将卒，呼子孙戒之曰：『务积德，毋务积财；财有聚散、修德可长有令名也（「鹭江志」）。

　　赞槐子家奖，字可劝，号掖仲。自高立至家奖，同居于是五世矣。一门六十余口，男女各治其事，中馈五日一轮，治一物之微，必长幼分尝。国朝迁界时，人苦播越；而王氏一门保聚如初。家有蜂房，既分复聚；人以为义居之感。家奖充康熙四年癸未岁贡生（「县志」）。

　　论曰：义门之罕见于世者，治家不得其平，妇女得从而萋菲之也。闻王氏非素封，子孙能五世相守；义方之训，有自哉！当郑氏肆虐海上，富室无完户；而王氏独全，亦淳谨之风有以致之也。或曰民毓避祸，即避郑氏云。

　　林大时，字以为，号碧溪；塔头人。父应，训导彭泽；卒于官。大时匍匐扶榇数千里归葬，日向墓门鞠跽絮泣；奉母百计承欢。孀妹贫不能自给，迎归，割田以为养膳。倾囊佐族子奇石读，奇石遂发解。其居里中，未尝分毫忤物；无贤愚，曲诱迪之。斗室萧然，客至蔬醪酬对，逍遥杖履，有桑苎翁之目。万历间，县令徐待举为乡饮宾。年八十，以孙宗载官，赠中议大夫（节「止嵓存稿」）。

　　陈迈质，号同泰。先世自漳南山，徙同安嘉禾店前乡。坐族解户株累，迁长泰；继复还同安，故有「同泰」之号。六岁而孤，依祖姑适吴者。久之，吴意怠，即自僦居，负佣、樵采、贸易以供母；仰取俯给，家稍起。及娶妻虞氏，与约曰：『吾出营甘毳资，汝谨事姑，俾行无后忧、居无阙事』。于是近走闽清、远走广湖，率移月始归；归而洗腆奉母极欢。母殁，尽哀礼，葬之长泰。比阕后，居同邑学宫旁。嘉禾宗人以事赴邑者，馆之；来就试者，加厚。有贷者，不取息；贫者焚其券。复置田若干亩，以充先祀；族有祭田自迈质始。邑令赵学仕予冠带宾之；曰：『老农安能从大夫游』？辞不赴。与妻虞氏皆年近九十，犹及见其子孙登科。子台衡、孙一经，俱万历间举人（节录「遯庵全集」）。

　　国朝

　　陈祈猷，嘉禾里人。事继母，能得其欢心。海警时，索饷亟，弟病被虏；祈猷奔代，备受拷楚，卒俱免。行贾所赢余，悉牵父母、分给弟，不入己藏。诸侄之孤者，为之聘娶。其于伦叙，几能无遗憾可风也（「府、县志」）。

　　林起凤，烈屿人。监生，考职州同。八岁，父死台湾。寻遭海氛，与母相失。稍长，竭力行求母，得之于澳头乡许云家；遂居厦岛，偕妻石氏尽孝养。己复东渡台湾，遍求父坟不得；获一香炉，有父款识，携归祀焉。笃爱同母弟起鹏，买田宅给之；延师教督，后为诸生食饩。捐金修葺学宫，独建祖祠。里人李姓负官帑数十锾，质女以偿；如数与之，而却其女。贫佃逋租数百斛，破券免之。康熙三十八年，于七洲洋遇■〈风贝〉风；闻空中有声云：『林孝子在此，得无恙同行者』云。卒年七十二。子孙多籍学为生。

　　曾孙曜华，贡生。事继母以孝闻，兼善医。董玉屏、紫阳书院事，先后劝增膏火若干。不愧为孝子裔也，附之（「府、县志」并家乘）。

　　杨秉忠，字敦诲；竹坑人。值海氛，负亲逃漳十三载。家贫而亲足甘旨，几欲忘其贫也。卒年九十五。孙国文，乾隆三年举人（「鹭江志」）。

　　林德谦，厦门人。性和易质朴。自台湾移亲柩归遇风，舟几覆；德谦抱亲柩号呼，竟反风得无恙。其地建祠施槥，孳孳为之。又捐金赎难民孙全子，乡里尤高其义焉（「鹭江志」）。

　　陈迪元，乡饮宾；店前乡人。少时，即能佐父母事祖母。母病久，得奇疾，发生虱虱不可爬搔；迪元以己发引出之。居父母丧，克尽哀礼。季妹孀而贫，收养之以长其子。弟死，抚其孀孤如之。又建祖庙，修远代祖坟，置祭田；周族戚之不足者。其笃于内可纪者如此。乾隆十五年，后塘桥倒塌；迪元捐资重建。又修筑茂后桥，铺平沿海险径，乡人亦赖焉（「县志」）。

　　池皋声，西边社人；候迁郎中。事孀母杨氏，以孝闻。乾隆间，以特用道衔，效力河工六载。大吏荐其才，当补；会母讣至，或劝暂匿，俟得缺发丧。皋声垂泣曰：『负亲不孝、欺国不忠，忠孝俱亏，焉用富贵』？即日促装倍道南下，冲犯霜露已病疲；抵家，抚棺一恸，几绝。不一月，竟卒于苫寝。今崎岭有「母节子孝」碑；过其亭者，犹能言皋声也（林焜熿采）。

　　刘承芳，岐西保人；举人志贤、进士承业兄也。少从父航海，父绊船缆堕水，承芳号救无术，遽赴水觅尸；舟人力持阻，不听，曰：『身随父出，父殁身归，尚得为人子乎』？竟蹈海死。翼日，舟人见其父尸倚舟侧，相讶为神，收殡之；而承芳尸不知飘何所矣。家人招魂附葬父墓侧，进士郭迈志其墓（刘氏家乘。凌翰采）。

　　余辰枢，字荆斋；厦门张厝前保人，海澄籍。居亲丧三年，不入内。余氏五世同居，而辰枢主家政，能无闲言。乾隆四十二年旌表，建坊入祠（林焜熿采）。

　　杨天香，字子飘；厦门人，原籍龙溪。事继母林氏，以孝闻。林患眼，清晨必含冷水，以舌舐之，寻愈。迨林年老得疾，不可起；则吁天请以身代。林病果瘳，而天香殁矣。里人称其笃孝。

　　子春条，亦以孝闻。嫡母陈年九十三、生母黄年八十三，春条已六旬，哀慕如婴儿。

　　孙树功，邑庠生。尝代父系狱，当道感而释之；亦孝子也（凌翰采）。

　　论曰：方林病瘳，已得请于帝矣；而必死天香，岂鬼亦有额，非代不可？呜呼！人谁不死？为亲而死，得死所矣。是乃天所以彰孝子，代与非代可置之不论也。

　　陈元珩，字崇懿。先世居浯洲，后迁厦门吴厝保。父云客，邑诸生；母郑氏，皆性严毅。或怒元珩，令长跪，而已执业不顾。良久，令起煮粥，元珩随奉热粥进，父母怪所从来；则元珩审知父母饥，窃起煮粥而还跪也。家贫业贾，朝夕必归省；归必市猪腰以供膳，父所嗜也。密置金钱于床头，不令二亲知。后贾台湾，恐廑倚闾望，约五、六日一寄书；又惧为风所阻，先封数函托知交以次献。及归，海上舟忽不前者三、四日；而他舟日连樯西去，舟人窃怪之。及至厦门，则前两日■〈风贝〉风大作，港内先至艘尽碎，多溺死者。同舟人梦神谓曰：『尔曹获生，陈孝子之庇也』。由是，里人始藉藉传为陈孝子云。

　　元珩有子五人、孙曾四十余人。子廷振，字敦远；国学生。六岁方在垫，闻大父殁，擗踊而归，哀毁如成人。父母昆弟间，未尝有拂意。邻妪戒其子，辄曰：『若曹不见陈永郎耶』（永郎，廷振小字也）？乾隆五十二年浯洲饥，载米恤其族人。明年疫，施槥五百具。

　　孙荣瑞，号雪航；以廪生，为龙溪训导。道光元年举孝廉方正，用知县；念母老，不奉檄。山东巡抚武隆阿罗致幕中，适东征，欲与俱；以母辞。陈光求镇崇明，有旧，再三要之；固辞归。养母十余年，以画竹自娱。年五十二，先母卒；人咸惜之（凌、林、孙同采）。

　　赖滋身，黄厝保人。幼颕异，十二岁能诗。乾隆五十七年，年十九。父疾，割左股和羊肉以进；不效，复割右股，竟不瘳。滋身寻死，无子，母依婿家以居，婿以一子嗣焉（凌翰采）。

　　论曰：割股，古人谓之愚孝。如滋身以救父丧生，而遗其母老婿家，至于不祀；其能无遗憾聊？然当其割时，祗知救父，岂料身亦随丧以贻母忧而斩祀哉！其心可悯，其事亦良可悲矣！

　　林陶光，字为章；关仔内人。乾隆四十年乙未岁贡生。有杨哲者，盗陶光祖坟，匿其骨；陶光流离控告，卒得直，置杨哲于法。负骨以归，朝夕号泣，与同卧起者累月。晚年危坐正室，族中有争来诉者，虽至亲不袒讳。年九十三。子荣元，邑诸生（林焜熿、凌翰采林氏家乘）。

　　陈应清，字仰苏，号冰壶。世居海澄，从父迁居厦城。海澄有陈氏大宗祠，仅存基址；应清承父志倡新之，置祀田。父病，医言粪苦当愈；应清尝粪甘，痛绝，祷天祈代。及父卒百日，须发尽白。丁母忧，哀毁如之。丧祭，式遵文公家礼；卜葬后，朔望诣墓奉茶果，三十余年无间。又画「二瞻图」，以寄孺慕。友爱诸弟。终其身，事师林为章如父；皓首庞眉，追随杖履。时称盛事。家无余资，而亲友急难，必极力为之经理。时时以济人利物为心，物论比之陈太邱云。子廷梅，淡水都司；殉海贼蔡牵难。自有传（凌翰、林焜熿采）。

　　李图章，字献文；吴厝保溪仔墘人。一岁而孤，母曾氏鞠之。及长，虽家贫，必谋甘旨以进。年五十余，有七子，读书服贾，能各任其业；而图章日以养亲为事。母八旬双瞽，起居饮食，必躬亲不假手妻子；夜就母寝。母殁，图章年已七十一矣；痛哭如婴孩。及葬，朔望步行至墓所，跪进食果。卒年八十有三。子跨鳌，嘉庆二年岁贡生（李氏家乘）。

</div>
    <div class="pagination">
<a href="厦门志_page42.html">上一页</a><span>...</span><a href="厦门志_page38.html">38</a><a href="厦门志_page39.html">39</a><a href="厦门志_page40.html">40</a><a href="厦门志_page41.html">41</a><a href="厦门志_page42.html">42</a><span class="current-page">43</span><a href="厦门志_page44.html">44</a><a href="厦门志_page45.html">45</a><a href="厦门志_page46.html">46</a><a href="厦门志_page47.html">47</a><a href="厦门志_page48.html">48</a><span>...</span><a href="厦门志_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
