<!DOCTYPE html>
<html>
 <head>
  <meta charset="utf-8"/>
  <title>
   太平寰宇记 - 第 118 页/共 120 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平寰宇记 - 第 118 页/共 120 页
  </h1>
  <div class="content">
   宋　乐史　撰
　　四夷二十一
　　北狄四
　　南匈奴
　　南匈奴醯落尸逐鞮单于比【注】乌珠留之子名比○初季父呼都而尸单于时以爲右薁鞬日逐五部领南边及乌桓【注】薁于六切鞬九言切○后汉建武初彭笼反叛于渔阳【注】今郡也○单于与共连兵因复权立虑芳使入居五原【注】榆林九原郡即汉之五原郡也○光武方内平诸夏未遑外事而匈奴数与卢芳共侵边九年遣呉汉等击之经岁无功而匈奴转盛钞暴日增十三年遂寇河东州郡不能禁于是渐徙幽并边人于常山闗居庸闗以东【注】汉常山闗属代郡即汉居庸闗在今爲川郡怀戎县○匈奴在部遂复转居塞内朝廷患之增縁边兵郡数千人大筑停候修烽火匈奴入寇尤深二十年遂至上党【注】今上党乐平髙平平阳城郡地也○扶风【注】扶风沂阳亲平也○天水二十一年复寇上谷中山【注】今博陵郡也○杀掠甚众北边无复宁岁二十二年比从父弟蒲奴立爲单于而匈奴中连年旱蝗赤地数千里草木尽枯人畜饥疫死耗太半单于畏汉乗其乃遣使求和亲比密遣汉人郭衡奉匈奴地图诣西河太守【注】今银川新秦昌化西河之西境地也○求内附二十四年八部大人共议立比爲呼韩耶单于以其大父常依汉得安故袭其号于是欵五原塞【注】今九原郡○愿永爲藩蔽扞御北边帝用五官中郎将耿国议乃许之【注】东观记曰十二月癸丑匈奴始分爲南北单于○二十五年春遣弟左贤王莫击破北单于震怖却地千里南单于复遣使诣阙奉藩称臣求使者监护愿遣侍子修旧约二十六年汉遣中郎将段郴使南单于立其庭去五原西部塞八十里单于伏拜郴反命诏乃听南单于入居云中岁尽辄遣送侍子入朝中郎将从事一人将领诣阙汉遣谒者送前侍子还单于庭交会道路元正朝贺拜祠陵庙毕汉乃遣单于使还岁以爲常北单于使骑击南单于败之于是复诏单于徙居西河美稷使中郎将段郴拥护之仍悉复縁边八郡南单于既居西河亦列置诸部王助爲扞戍屯北地朔方五原云中定襄鴈门代郡皆领部众爲郡县侦逻耳目北单于惶恐颇还所掠汉民以示善意钞兵每到南下还过亭候辄谢曰自击亡虏薁鞬日逐耳非敢犯汉民也二十七年北单于遂遣使求和亲天子召公卿廷议皇太子【注】明帝也○言曰南单于新附北单于惧见伐故倾耳而听争欲归义耳今未能出兵而反交通于彼恐南单于将有二心北单于降者且不复来矣上乃告武威太守勿受其使朗陵侯臧宫杨虚侯马武上言曰今匈奴民畜疫死旱蝗赤地疲困之力不当中国一郡万里死命悬在陛下福不再来时或易失岂宜困守文德而隳武事哉今将临塞厚悬购赏谕告髙力士乌桓畀攻其左发河西四郡天水陇西羌胡击其右如此北单于之灭不过数年诏报曰黄石有曰柔能制刚弱能制强柔者德也刚者贼也弱者仁之助也强者怨之归也且北狄尚强而屯田警备传闻之事常多失诚能举天下之半以灭大寇岂非至愿茍无其时不如息民自是诸将莫敢复言兵事二十八年北匈奴复遣使贡马及裘更乞和亲帝下三府议酬答之宜司徒掾班彪奏曰臣闻孝宣皇帝勅边守尉曰匈奴大国多诈变交接得其情则却敌折冲应对入其数则反为轻欺今北匈奴见南单于未附惧谋其国故数乞和亲臣见其献益重知其国益虚归亲愈数爲惧愈多然今既未获助南则亦不宜絶北覊縻之义礼无不答谓可颇加赏赐畧与所献相当明加晓告以前代呼韩耶郅支行事帝从之明帝永平中胡邪尸逐侯鞮单于立【注】醯落之子名长○时北匈奴尤盛数寇边朝廷以爲忧北单于欲合市遣使求和亲帝冀其交通不复爲寇乃许之八年遣使报命而南郡须卜骨都侯等知汉与北单于交使懐怨欲叛密因北使令遣兵迎之汉知之乃更置大将以防二境交通秋北单于果遣二千骑觇候朔方作马革船渡迎南部叛者以汉有备乃引去复数寇钞边郡焚烧城邑杀掠甚众河西城门昼闭帝患之十六年大发縁边兵遣诸将四道出塞北征匈奴匈奴闻之遂渡汉去时北单于弱党众离叛南郡攻其前丁零寇其后鲜卑击其左西域侵其右不复自立乃逺引而去章帝元和中鲜卑入左地击北匈奴大破之斩优留单于取其匈奴皮而还北庭大乱屈兰储卑胡都须等五十八部口二十万诣云中五原朔方北地降时北庭大乱加以饥蝗降者前后而至南匈奴休兰尸逐鞮单于【注】湖野之子名屯屠何○将讨并北庭会帝崩窦太后临朝单于上言今乌桓鲜卑讨北庭斩单于首臣与骨都侯及新降渠帅议方畧皆曰宜及北庭分争出兵讨伐破北成南并爲一国令汉家长无北念又请汉兵并力以屯要害从之和帝永元初乃以耿秉爲征西将军与车骑将军窦宪率骑八千与度辽兵及南单于众三万骑出朔方击北庭大破之北单于奔走斩首虏二十余万人二年春南单于复大破之北单于轻骑数十遁走是时南部连克获纳降党众最盛领戸三万四千口二十三万七千三百胜兵五万一百七十人三年北单于复爲右校尉耿防所破逃亡不知所在其弟右谷蠡王于除鞬自立爲单于将数千人止蒲海【注】今北廷府界○遣使欵师大将军窦宪以塞北地空欲结恩北方乃上书请立于除鞬爲北单于置中郎将领护如南单于故事下公卿议司徒安司空任隗以爲光武招怀单于非谓可永安内地正以权时之算可得扞御北狄故也今朔汉既定宜令南单于反其北庭并领降众无縁复立于除鞬以增国费上封事曰光武皇帝本所以立南单于者欲安南定北之策也恩德甚备故匈奴遂分边境无患昔考明帝奉承先意不敢失坠赫然命将爰及塞北章和之初降者十余万议者欲置之濵塞东至辽东太尉宋尤光禄勲耿秉皆以爲失南单于心不可先帝从之陛下承奉王业【注】即和帝也○大开疆宇大将军逺师讨伐席卷北庭此诚宜明祖宗崇立洪勲者也宜审其终以成厥功伏念单于屯先父举众归德自蒙恩以来四十余年三帝积累以遗陛下深宜遵述先志成就其业况屯首唱大谋空尽北塞辄置而不图更立新降以一朝之计遗三世之规失信于所养建立于无功论语曰言忠信行笃敬虽蛮貊之邦行焉今若失信于一屯则百蛮不敢复保誓矣且汉故事供给南单于费直岁一亿九十余万西域岁七千四百八十万今北庭弥逺其费过倍是乃空尽天下而非道策之要也朝廷不从四年遣耿防即授玺绶赐玉剑羽葢使中郎将任尚持节衞护屯伊吾如南单于故事方欲辅归北庭会窦宪被诛五年于除鞬自叛还北帝遂遣任尚追斩之破灭其众至十六年北单于遣使诣阙贡献愿和亲【注】北之国众自立单于○修呼韩耶故约帝以其旧礼不备不许后微至灭无闻安帝延光三年乌稽侯尸逐鞬单于立【注】胡邪之子名拔○先是朔方以西障塞多不复修鲜卑因此数寇南部单于忧愁上言求复障塞帝从之乃遣黎阳营屯兵【注】黎阳郡今汲郡黎阳县也○出屯中山北界增置縁边诸郡兵列屯塞下顺帝永建中去将若尸逐就单于立【注】乌稽侯之子名休利○左部勾龙王吾斯车纽等背叛寇西河围美稷单于本不豫谋中郎将陈龟以单于不能制下逼迫之单于自杀大将军梁商以羌胡新反党众初合难以兵服宜用招降乃上表曰匈奴叛寇败自知罪极种繁炽不可殚尽今转运日增三军疲苦虚内给外非国之利窃见度辽将军马续素有谋谟且典边日久深晓兵要宜令深沟髙壁以恩信招降宣示购赏明爲期约如此则逺人可服国家无事矣帝从之商又遗书续等曰中国安宁忘战日久良骑野合交锋接矢决胜当时外国之所长而中国之所短也强弩乗城坚营固守以待其衰中国之所长外国之所短也宜务先所长以观其变设购开赏宣示反悔勿贪小功以乱大谋续及诸郡并可遵行于是右贤王部耶鞮等以万三千口诣续请降秋勾龙吾斯等立勾龙王车纽爲单于东引乌桓西收羌戎及诸胡等数万人寇掠幽【注】今范阳上谷渔阳郡○并【注】今太原西河榆林朔方郡之地○凉【注】今灵武安平原今城郡之地○冀等州【注】冀今常山博陵钜鹿赵郡之地○呼兰若尸逐就单于兠楼储先在京师汉安二年立之遣中郎将护送归南度建康初中郎将马实募刺杀勾龙吾斯送首洛阳进击余党乌桓七十万余口皆诣实降桓帝建和初伊陵初逐就单于立【注】名居车儿○至延熹九年诸郡并叛寇縁边九郡以张夏爲北中郎将讨之悉降灵帝中平五年右部醯落与休屠各胡白马铜等十余万人反攻杀单人羌渠初单于呼征爲中郎将张修所杀立右贤王于扶逻立爲持至尸逐侯单于国人杀其父者遂叛共立须卜骨都侯爲单于而于扶逻诣阙自讼会帝崩天下大乱单于将数千骑与白波贼合兵寇河内诸郡【注】今河内及邺诸郡也○时人保聚钞掠无利而兵遂挫伤复欲归国国人不受及止河东须卜骨都侯爲单于一年而死南庭遂虚其位以老王行国事献帝兴平二年单于于扶逻死其弟呼厨泉立爲单于以兄被逐不得归国故爲鲜卑所钞帝自长安东归右贤王去卑与白波贼帅韩暹等侍衞天子拒击李傕郭汜及帝还洛阳又徙迁许然后归国建安二十一年单于来朝魏武因留于邺而遣去卑归监其国焉以其既在内地人众猥多惧必爲寇始分其众爲五部立其中贵者爲帅选汉人爲司马监督之魏末复改帅爲都尉其左部居于太原故慈民县【注】今西河县湿城县也○右部居祁县【注】今县○中部居太陵县【注】今文水县○多者一万落少犹四五千落晋武帝初塞外匈奴大水塞泥黑难等一万余落归化帝复纳之使居西河故宜阳城下后复与晋人杂居由是平阳【注】今平阳郡○西河【注】今西河昌化郡○太原【注】今府地也○新兴【注】今定襄云中郡○上党【注】今郡○乐平诸郡今乐平郡太原府之间○靡不有焉泰始七年单于刘猛背叛帝遣娄侯何桢讨平之其后稍因忿恨渐爲边患侍御史西河郭钦上书曰边人强悍歴古爲患魏初人寡西北诸郡皆爲戎居今虽服从若后有风尘之警胡骑自平阳上党不三日而至孟津北地【注】今彭原郡之地○西河太原冯翊安定上郡【注】并今郡也○尽爲所有矣宜及平呉之威谋臣猛将之畧出北地西河安定复上郡实冯翊于平阳以比诸县募取死罪徙三河三魏见士四万家以充之卒备边渐徙平阳农魏郡京兆上党所以峻四夷出入之防明先王荒服之制万世之长策也帝不纳太康五年复有匈奴胡太阿厚率其部落二万九千三百人归化七年又有匈奴胡都太博及蒌莎胡等各率种大小凡十万余口匈奴都督大豆得一育鞠等复率其种落大小万一千五百口来降并抚纳之【注】按晋史云北狄以部落爲其入居塞者有屠各种鲜支种寇头种乌谭种赤勒种捍蛵种黒狠种赤沙种郁鞞种萎莎种秃重种勃蔑种羌渠种贺赖种踵跋种大楼种雍屈种真树种力羯种凡十九种皆有部落不相杂错屠各最豪贵故得爲单于统领诸种其国号有左贤王右贤王左奕蠡王右奕蠡王左于陆王右于陆王左渐尚王右渐尚王左朔方王右朔方王左独鹿王右独鹿王左显禄王右显禄王左安乐王右安乐王凡十六等皆用单于亲子弟也其左贤王最贵惟太子得居之其四姓有呼延氏卜氏兰氏乔氏而呼延氏最贵则有左日逐右日逐代爲辅相卜氏则有左沮渠右沮渠兰氏则有左当戸右当戸乔氏则有左都侯右都侯又有沮渠车阳余地皆杂号犹中国百官也其国人有綦母氏勒氏皆勇健好反叛蛵呼丁切○惠帝元康末魏武所分左部都尉左贤王刘元海【注】汉初髙帝以宗女妻冒顿约爲兄弟故子孙遂冒姓刘氏焉○爲首叛乱窃大号据神器自是边疆时见侵扰矣【注】元海父豹即单于于扶逻之子左贤王也○范晔论曰自汉兴匈奴强炽爲患穷力殚财寇虽颇折而汉之疲耗畧相当矣宣帝值两境分争呼韩耶来臣乃权纳怀柔因爲边衞【注】单于保塞称藩故曰边衞○罢闗檄之警息四民之劳六十余年矣后王莽陵篡扰动戎夷续以更始之乱方夏幅裂自是匈奴得志内暴滋深光武以用事诸华未遑沙塞之外因徙幽并之民增边屯之卒而已其后匈奴争立日遂来奔愿修呼韩之好以御北狄之冲奉藩称臣永爲外扞天子乃诏有司开北鄙择肥美之地量水草以处之于是匈奴分破始有南北二庭焉虽仇衅既深互伺便隙至于陷溺创伤者靡岁或宁而汉之塞地晏然矣后亦颇爲出师令窦宪耿防之徒前后掩其窟穴蹑北追奔三十余里单于震慑遁走于乌桓之地而汉北空矣若因其时势及其虚旷还薁鞬于隂山归河西于内地上申光武权宜之畧下防边陲侵畧之虞使耿防之算不谬于当世袁安之议见从于后王平易正直若此其也而窦宪矜三防之効忽经世之规狼戾不端罔行威惠遂复更立除鞬反其故庭益建两护以私已福弃蔑天公坐树大鲠永言前载何恨忿之深乎自后经纶失方叛服不一其爲疢毒胡可殚言降及后世翫爲常俗终于边境靡寜干戈攘扰【注】谓刘元海等及托跋臣并都中国○呜呼千里之差兴自毫端得失之源百世不磨矣
　　南单于汉光武二十四年始欵于五原塞寻立其庭于五原西部塞还诏入居云中西河美稷之地以处之当魏初以单于朝觐留于邺以其既在内地人众猥多始分其众爲五部立其中贵者爲师以汉人爲司马监之其左部居于太原【注】今汾州隰城县○右部居祁【注】亦今县○中部居太陵【注】今文水县○多者一万落少者犹四五千落晋武帝初塞外匈奴大水塞泥黒难等二万落归化帝纳之始居河西故宜阳城下后复与晋人杂居由是平阳【注】晋州○西河【注】汾州○太原【注】并州○新兴云州上党【注】潞州○乐平诸郡靡不有焉晋书云惠帝元康末有刘元海首爲叛乱窃大号据神器即魏武帝所立左部都尉左贤王也
　　土俗物产
　　羊马槖駞氊毯毳褐酥骆姓有綦母氏勒氏二种皆勇健而好叛乱
　　乌桓
　　乌桓本东胡也汉初匈奴冒顿灭其国余保乌桓山因爲号其有勇健能理决鬬讼者推爲大人无世业相继邑落各有小帅数百千落自爲一部大人有所呼召则刻木爲信氏姓无常以大人健者名字爲姓乌桓自爲冒顿所破众遂孤弱常臣服匈奴武帝遣霍去病击匈奴左地因徙乌桓于上谷渔阳右北平辽西辽东五郡塞外【注】今嬀川范阳以东至安东是汉五郡也○爲汉侦察匈奴动静【注】侦觇也○其大人岁一朝见于是始置护乌桓校尉监领之使不得与匈奴交通后渐强盛至后汉建武中钞击匈奴转北徙数千里漠南地空帝乃以币帛赂遗之二十五年大人郝旦等九百余人诣阙朝贡于是封其渠帅爲侯王君长者八十一人皆居塞内布于縁边诸郡时司徒掾班彪上言乌桓天性轻黠好爲寇贼若少放纵而无总领者必复侵掠居人臣愚以爲宜复置乌桓校尉诚有益于附集省家国之边虑帝从之于是始复置校尉于上国甯城【注】在今嬀川郡怀戎县西北俗名西吐谷城○至桓帝末或降或叛灵帝时乌桓有难楼者众有九千余落皆自称王又辽东苏仆延众千余落自称峭王【注】峭七笑切○于右北平【注】今北平郡○乌延众八百余落自称汉鲁王并勇健而多计策中平四年前中山太守张纯【注】中山郡今博陵郡○叛入丘力居众中自称弥天安定王遂爲诸郡乌桓元帅寇掠青【注】今北海济南平原乐安郡○幽冀四州五年刘虞爲幽州牧虞购募斩纯首北州乃定自匈奴衰弱而乌桓强盛献帝初平中丘居力死从此蹋顿有武畧代立总摄三郡众皆从其号令边长老皆比之冒顿以雄北方建安初冀州牧袁绍与前将军公孙瓒相持不决蹋顿遣使诣绍求和亲遂遣兵助击瓒破之绍矫旨赐蹋顿难楼苏仆延乌桓呼延等皆以单于印绶建安十二年曹操自征乌桓大破蹋顿于柳城【注】今郡也○斩之首虏二十余万人其众万余落悉徙居其国爲齐人【注】西晋王濬爲幽州牧有乌桓单于审登前燕慕容隽时有乌桓单于薛云后燕慕容盛时有乌桓渠帅莫贺出科勃其并别种然而微弱不足云矣
　　四至
　　始保乌桓山武帝破之徙置今嬀州已东至安东府界以处之置建武之后或处汉南塞内附则散居縁边诸郡焉
　　土俗物产
　　俗与匈奴同其异者怒则杀父兄而终不害其母以母有族父兄无相仇报也【注】以已爲种无复报者故也○其嫁娶先私通掠将女或半岁百日然后遣媒人送马牛羊以爲币聘其婿随妻至家无尊卑朝朝拜之而不拜其父母爲妻家仆役一二年间妻家乃更厚聘送女居处财物一皆爲办计谋从用妇人惟战鬭之事乃自决之父子男女相对踞蹲髠头爲轻便妇人至嫁时乃养发分爲髻着勾决饰以金碧犹中国有金歩摇也【注】国或爲帼妇人首饰释名云皇后首饰上有垂珠则歩摇也○妇人能刺章作文绣织氀毼【注】氀毼罽也○男子能作弓矢鞍勒【注】勒马革也○锻金铁爲兵器其土地宜穄及东墙似蓬草实如穄子至十月而熟能作白酒而不知作麯米常仰中国有病知以艾灸或烧石自熨烧地卧上或随痛病处以力决脉出血及祝天地山川之神而无鍼药俗贵于兵死敛尸以棺有哭泣之哀至则歌舞相送养一肥犬以防绳缨牵并取死者所乗马衣服皆烧而送之言以属累犬【注】属累犹付寄也○使护死者神灵归赤山赤山在辽东西北数千里如中国人死者魂归太山也【注】博物志曰太山天帝孙也主召人魂东方万物始故知人生命也○敬鬼神祀天地日月星辰山川及先大人有健名者祠用牛羊毕皆烧之饮食必先祭若相贼杀者令部落自相报不止诣大人告之听出马牛羊以续命乃止





　　太平寰宇记卷一百九十二
　　钦定四库全书
　　太平寰宇记卷一百九十三
　　宋　乐史　撰
　　四夷二十二
　　北狄五
　　鲜卑
　　鲜卑亦东胡之支也别依鲜卑山故因号焉今在栁城郡界也汉初亦为冒顿所破逺窜辽东塞外与乌桓相接未尝通中国焉至后汉光武建武二十一年鲜卑与匈奴入辽东太守蔡彤撃破之斩获殆尽三十年鲜卑大于仇贲满头等率种人朝贺帝封于仇贲为王满头为侯于是鲜卑自炖煌酒泉以东邑落大人皆诣辽东受赏赐青徐二州给钱嵗二亿七千万为常和帝永元中大将军窦宪右校尉耿防击破匈奴北单于遁走留者尚有十余万落鲜卑因此徙据其地而有其人由此渐盛安帝永初中鲜卑大人燕茘阳朝贺邓太后令止乌桓校尉所居甯城下通胡市因筑南北两部质馆【注】筑馆以受降质也○鲜卑邑落百二十部各遣入质是后或降或叛边人嵗苦其害汉虽时有尅拔而不补所费桓帝时鲜卑檀石槐者部落畏服遂推以为大人檀槐乃立庭于弹汗山啜仇水上兵马甚盛东西部大人皆归焉因南抄縁邉北拒丁零东却夫余西击乌孙尽据匈奴故地灵帝初幽并凉三州縁邉诸郡无嵗不被冦掠熹平六年鲜卑防三邉乌桓校尉夏育上言鲜卑防边自春以来三十余请征幽州诸郡兵出塞击之一冬二春必能擒灭召百官议中郎蔡邕议曰自匈奴遁逃鲜卑强盛据其故地称兵十万加以闗塞不严禁网多漏积金良铁皆为所有汉人逋逃为之谋主夫边陲之患手足之蚧搔中国之困胸背之瘭疽也【注】蚧音介搔新到切杜预注左传曰疽恶疮也○方今郡县盗贼尚不能禁况此强敌而可服乎昔髙祖忍平城之耻吕后弃慢书之诟方之于今何者为甚天设山河秦筑长城汉起塞垣所以别内外异殊俗也茍无蹙国内附之患则可矣岂与外国边方计争往来哉虽或破之岂可尽殄而方今本朝为之旰食乎夫防人救急虽成郡列县尚犹弃之况鄣塞之外未尝为民居者乎备边之术李牧善其畧保塞之论严尤申其要遗弃旧章尚存循二子之防守先帝之规臣曰可矣帝不従遂遣育等各将万骑三道并出塞二十余里檀石槐命两部大人各率众逆战育等大败奔还死者十有七八后种众日多田育射猎不足给日檀石槐乃自徇行见秦水广従数百里停不流其中有鱼不能得之闻倭人善网捕于是东击倭国得千余家徙置秦水上令捕鱼以助粮食至晋犹有数百户光和中魁头与従父弟骞防【注】俱檀石槐之孙○争国众遂离散自檀石槐之诸大人逐世相传袭魁头死步度根代立中国扶罗韩亦别拥众数万人魏文帝初步度根遣使献马帝拜为王后数与轲比能更相攻击步度根众稍弱将其众万余落保太原鴈门郡一心守边不为冦害而轲比能众遂强盛至眀帝务欲绥和戎狄以息征伐覊縻两部而已其后步度根竟为比能所杀
　　四至
　　始居鲜卑山后汉永元中又徙居单于故地有檀石槐立庭于弹汗山仇歠水上去髙栁北三百里今为邑郡界兵马甚盛东西部大人皆归焉因南抄縁边北拒丁零东却扶余西击乌孙尽据匈奴故地东西万四千余里南北七千余里罗网山川水泽盐池分其地为三部从右北平以至东辽东接扶余濊貉二十余邑为东部従右北平以西至上谷十余邑为中部従上谷以西至炖煌乌孙二十余邑为西部各置大人主领之
　　土俗物产
　　其言语习俗与乌桓同唯婚婣必亲迎以季春月大防饶乐水上在今栁邑城界然后防合其兽异于中国有野马原羊犀角端牛以角为弓世所谓角端弓者也郭璞注尔雅曰原羊似胡羊而角大出西方汉书音义曰角端似牛角可为弓又有貂豽鼲子皮毛柔软【注】豽音女滑切鼲音胡昆切貂鼲并鼠属豽猴属也
　　拓跋氏
　　拓跋氏亦东胡之后别部鲜卑也后魏史云出自黄帝之子昌意之少子受封此土国人有大鲜卑山因以为号宋齐二史又云汉降将李陵之后或云黄帝之苗裔以黄帝土徳谓土为拓后为跋故以为氏其裔始均仕尧时逐女魃于弱水北人赖其勲舜时为田祖厯三代至秦汉不交南夏是以载籍无闻积六十七代裔孙屯国统国三十六大姓九十九其后至诘汾尝田于山泽歘见辎軿自天而下既至见美妇人自称天女曰天命相偶且曰请还期年复防于此及期至先田处果见天女所生男授诘汾曰此是君子之子即力防也力微至诸部大人悉服控之士二十余万迁于定襄之盛乐其后晋封为大王置官属始出并州迁胡人北徙云中五原朔方又西渡河击匈奴乌桓诸部自杏城以北八十里今中部郡之西迄长城原夹道立碣与晋分界【注】长城原今在洛交郡三川县○侄孙什翼犍始建年号分置百官至其孙涉珪即后魏道武帝也宋交帝元嘉中每嵗为后魏侵境勅朝廷博议何承天论曰臣以安边之计在史防李牧言其端严尤申其要大略举矣曹孙之霸才均智侔江淮之间不居者有数百里魏舎合肥退保新城【注】合肥今庐江郡县新城在县西三十里○吴城江陵移入南岸濡须之戍家停羡溪【注】濡须在今厯阳郡西八十里羡溪在其东三十里○及襄阳之屯人居星散晋宣王谓宜徙沔南以实水北曹爽不用果亡沮中【注】沮即今襄阳郡南沮水左右地也○此皆前代之鉴也何者斥堠之郊非畜牧之所转战之地非耕桑之邑故坚壁清野以御其来整甲缮兵以乗其虽时有古今势有强弱保民全境不出此途约而言之大归有四一曰移逺就近二曰浚复城隍三曰纂偶车牛四曰计丁课仗拓跋之性食肉衣皮以骑骋为仪容以逰猎为南亩非有车舆之安宫室之卫栉风沐雨不以为劳露宿草寝实惟其性飚骑蚁聚轻兵乌集践蹂禾稼焚烧闾井虽边将多畧未审何以御之若盛师连屯废农必众奔骑起役赴机必违防金行赏费损必大换土客戍怨旷必繁若因人所居并修农战无动众之劳有扞卫之术其为利害优劣相悬也一曰移逺就近以实内地今青兖旧民及冀州新附左界首者三万家此寇之资也今悉可内徙青州民【注】宋青州治在今北海郡益都县○移东莱平昌北海诸郡【注】东莱即郡也平昌今髙宻郡也北海亦今东莱郡也○兖州冀州人【注】宋兖州治在今鲁郡瑕丘冀州治在今济南府厯城县也○移太山以南至下邳【注】下邳今临淮郡也○左洙右沂田良野沃西阻兰陵【注】兰陵在今琅琊郡县界○北扼大岘【注】大岘在琅琊郡沂水县北○四塞之内地其号险固民性重迁闇于图始无事之时喜生咨怨今新被抄掠余惧未息若晓示安危居以乐土歌忭就路视迁如归二曰浚复城隍以増阻防古之城池处处皆有今虽頽毁犹可修理粗计户数量其所容新徙之家悉着城内假其经用为之闾舎纳稼筑墙还在一处妇子守家长吏为师丁夫匹妇春夏佃牧冦至之时一城千里堪战之士不下二千其羸弱犹能登陴鼔噪十则围之兵家旧说战士二千足抗敌众二万矣三曰纂偶车牛以饬戎械计千家之资不下五百耦牛为车五百辆合钩连以卫其众设使城不可固平行险彼所不能干既以族居易可检御号令先眀乆知夙戒有急徴召信宿可聚四曰计丁课仗勿使有阙千家之邑战士二千随其便能各自有仗素所服习铭刻自由还保输之于库出行请以自卫弓簳利铁民不办得者官以给之数年之内兵农尽修在于疆场之表攻守之宜皆因其习俗任其勇怯山陵川陆之形寒暑温凉之气各由本性易则害生是故戍申作刺怨起时今若以荆吴锐师逺屯清济功费既重嗟苦亦深以臣料之未若即因彼众之易也管子治齐寄令于民商君为秦设以耕战终能申威定霸行其志业非苟任强实由有数今课仗雕镌别造程式若有遗镞亡刃及私为窃盗者皆可立騐于事为长亦御敌之要也文帝不能行
　　四至
　　按拓跋碌官分为三部一居上谷北濡源东西接宇文部自统之一居代郡之合陂北在今马邑郡使猗防弟猗卢统之
　　蠕蠕
　　蠕蠕姓郁乆闾氏始拓跋力微末掠骑有得一奴发始齐眉忘本姓名其主字之曰木骨闾木骨闾者首秃也木骨闾与郁乆闾声相近故其后子孙因以为氏焉木骨闾既壮免奴为骑卒伐王猗卢时坐后期当斩亡匿广汉溪谷之间收合逋逃得百余人依纯突邻部至其子车鹿防雄健始有部众自号柔然后魏文帝以其无知状于虫故号其众为蠕蠕宋齐谓之芮芮隋使亦曰芮芮又六代孙社仑凶狡甚有权变度漠北侵髙车深入其地遂并诸部凶势益振北徙弱落水始立军法千人为一军军置将一人百人为幢憧置帅一人其西北有匈奴余种国尤富强尽为社仑所并号为强盛其西则焉耆之地东则朝鲜之地北则度沙漠穷汉海南则临大碛其常所防庭则炖煌张掖之北小国皆苦其冦掠覊縻附之于是自号丘豆伐可汗可汗之号始于此也丘豆伐犹言驾驭开张也可汗犹言皇帝也蠕蠕之俗君及大臣因其行能为称号若中国立諡既死之后不复追称后又频扰北边后魏神防二年夏四月太武率兵十余万袭之其主大檀【注】社仑従父之弟○震怖将其族党焚烧庐舎絶迹西走于是国落四散窜伏山谷畜产野布无人收视太武帝縁栗水西行过汉窦宪故垒六月次于兎园水去平城三千三百余里分军搜讨东至浣海西接张掖水北度燕然山东西五千余里南北三千里高车都部又杀大檀种前后归降三千余万俘获首虏及戎马百有万余至孙吐贺贞太武又征破尽収其人户畜产百余万自是边疆息警矣献文帝皇兴中其主矛成吐贺真子也犯塞征南军力雄上表曰臣闻蠕蠕悍愚同于蠢动所长者野战所短者攻城若以所短夺其所长则虽众不能成患虽来不能内逼又狄散居野泽随逐水草战则与家产并至奔则与畜牧俱逃不赍赀粮而饮食足是以古人伐北方攘其侵掠而已厯代为边患者良倐忽无常也不镇势分倍众不鬬互相围逼难以制之昔周命南仲城彼朔方赵灵秦始长城自筑汉之孝武又踵其事此四代之君皆帝王之雄杰所以皆同此役非智术之不长兵众之不足乃防敌之要事其理必然故也易称天险不可升地险山川邱陵也王公设险以守其国长城之谓欤今宜依故于六镇之北筑长城以筑北狄虽有暂劳之勤乃有永逸之益即今要害徃徃开造小城于其侧因地却敌多置弓弩敌来有城可守有兵可捍既不攻城野掠无获草尽则走终必惩艾宜发近州武勇四万人及京师二万人共合六万人为武士于苑内立征北大将军府选忠勇有志干者以充其选下置官属分为三军二万人専习刀楯二万人専习骑矟修立战塲十日一习采诸葛亮八阵之法为平地御冦之方使其解兵家宜识旌旗之节器械精坚堪御冦敌使将有定兵兵有常主上下相信昼夜如一七月发六部万人各备戎作之具勅台北诸屯镇随近作米供送六镇至八月征北部率所镇与六镇之兵直至碛南扬威漠北狄若来拒与之决战若其不来然后分散其地以筑长城计镇六东西不过千里【注】六镇并在今马邑云中单于界后魏宣帝正始中尚书源思礼抚巡北番以跋野置镇居南与六镇不齐亦在马邑等邑界○若一夫一月之功当三步之地三百人三里三千人三十里三万人三百里千里之地强弱相兼计十万人一月必就运粮一月不足为劳人懐永逸劳而无怨计筑长城其利有五罢游防之苦其利一也北部放牧无掠之患其利二也登城观敌以逸待劳其利三也省境防之虞息无时之备其利四也嵗常游运永得不匮其利五也帝从之边境获其利后帝又北讨大败之斩首五万级降者万余戒马器械不可胜计追奔逐北旬有九日徃返六千余里改女水曰武川孝明帝熈平初其主丑奴矛成弟之子也善用兵西征高车大破之擒其主弥俄杀之尽并叛者国遂强盛丑奴死阿那环立经十日其族兄俟力示发率众伐之阿那环轻骑南走归后魏封朔方郡公蠕蠕王帝给骑二千援出塞初阿那环来奔之本其从父兄俟力发婆罗门率众讨示发破之众推婆罗门为主防婆罗门为高车所逐率部落诣凉州降今武威郡于是蠕蠕数万相率迎阿那环録尚书事高阳王雍尚书令李崇奏曰蠕蠕代跨絶汉感化来归阿那环委质于前婆罗门归诚于后何一呼韩得同今美窃闻汉立南北单于晋有东西之称皆所以相维而御难为国籓篱今臣等防议以为懐朔镇北土名无结山吐若酒泉炖煌北四海郡即汉旧鄣二处寛平原野弥沃阿那环宜置吐若酒泉婆罗门宜置四海郡各令总率部落収离聚散彼臣下之官任其旧俗时朝廷问安置之宜于凉州州刺史袁翻上表曰高车蠕蠕迭相吞噬始则蠕蠕衰防高车强盛及蠕蠕复振反破高车主丧人离不絶如綖而今高车能终雪其耻复摧蠕蠕者正由种繁多不可顿灭故也然鬭此两敌即卞荘之算得使境土无尘今蠕蠕内为高车所讨灭外慿大国之威灵两主投身一间而至若弃而不受则亏我大徳若纳而擡待则损我赀储来者既多全徙内地非直蕃情不愿转近艰难秦汉之事前鉴不逺覆车在于刘石毁辄固不可寻且蠕蠕尚存则高车犹有内顾之忧末暇窥窬上因蠕蠕全灭则高车跋扈之计岂易可知今蠕蠕虽主奔于上人散于下而余党实繁部落犹众处处碁歩以系今主耳高车亦未能一时并议尽令归附又高车士马虽众主甚懦弱惟以掠盗为资凌夺为业而可西捍御强敌惟凉州炖煌而已凉州土广人稀粮使素阙炖煌酒泉空虚尤甚蠕蠕无复竖立今高车独擅北强则四顾之忧匪朝伊夕愚谓蠕蠕二主宜并存之居阿那环于东偏处婆罗门于西裔其婆罗门请西海故城以安处西海郡本属凉州今在酒泉直北张掖西北千二百里去高车所住今山千余里正是北兵徃来之要冲地汉家行军之旧道土地沃衍大宜耕殖非但今处婆罗门于事为便即可永为重戍镇防西北宜遣一良将监防婆罗门虽外为署蠕蠕之声内实防高车之防一二年后足食足兵斯固安边保塞之长防也若婆罗门能自克励使余党归心収离聚散复兴其国者乃渐令北徙武卒其邦日削齐用技击众亦离心汉魏以来兹制渐弛搜田虽复先王之礼治兵徒逞耳目之欲有急之日人不知战至乃广延宾幕奉以厚秩遽发奔救天下骚然方伯刺史拱手坐聴自无经畧惟冀朝廷遣军此皆忘战之害不救之失也今移入实内浚理城隍族居众防村里以次课其骑射通其风俗长吏简试差品能否甲科上第渐就优等则明其勲才表言州郡如此则屯部有常不迁其业内防老弱外通官涂明素定同忧等乐情由习亲艺因事着昼战见貎足以相识夜战闻声足以相救斯教战之一隅先哲之遗术也论者必以古城荒毁难可修复今不谓须便加功整丽如旧但欲先定人居营其闾术墉壑存者因即増之其有毁缺权时栅断足以御彼轻兵防遏游骑假以旬时渐次完立车牛之赋课役之宜攻守所资军国之要今因人所利道而卒之耕农之器为府库之宝田蚕之氓兼捍城之用千室之宰总倍旅之兵万户之都具全军之众兵强而敌不戒国富而人不劳比于优优队伍坐食廪粮者不可同年而校矣今承平未久边令弛纵弓簳利铁既不多断徃嵗弃甲垂二十年课其所在理应消壊谓宜明申旧科严加禁塞诸商贾徃来敢挟藏者皆以军法治之又界上严立闗杜废间蹊城保之境诸所课伏并转渡流沙即是我之外蕃高车掠敌西北之境可无过虑如其捍回反覆孤恩背徳此不过逋逃之冦于我何损今不早图夷心一启脱或先据西海夺其险要则酒泉张掖自然孤危长河已西终非国有且西海北陲即是大碛野兽所聚千百为羣正是蠕蠕射猎之处殖田以自供籍兽以自给彼此相资足以自固今之料度似如小损终成大计其利实多高车豺狼之心何可専信假令臣服可加优纳布须内备弥固也朝议是之诏安西将军廷尉卿元洪超诣炖煌安置婆罗门寻与部众谋叛投嚈哒嚈哒三妻皆婆罗门姐妹也仍为州军讨平之五年婆罗门死于洛阳南之馆阿那环部落既和士马稍盛乃号可汗遗为长子请尚魏公主出帝又自纳阿那环女为后阿那环请以其孙女妻齐献武王子长广公湛阿那环有爱女又请配齐献武王自此塞外无尘矣始阿那环初复其国尽礼朝廷明帝之后中原丧乱阿那环统率北方颇为强盛不复称臣魏初汝阳王暹之为泰州遣其典籖齐人淳于覃使于阿那环阿那环又尝因到洛阳心慕中国乃立官号拟于王者遂有侍中黄门郎之属以覃为秘书监黄门侍郎掌其文墨覃教阿那环转自骄大每与魏书隣敌抗礼及齐受东魏禅后阿那环为突厥攻破自杀太子庵罗辰奔齐文宣帝乃北讨突厥而立奄罗辰为主置之马邑川后背叛文宣帝亲征大破之国人立阿那环叔父邓叔子为主是时又累为突厥所破以西魏防帝二年率部落千余家奔闗中突厥既恃兵强又借西魏和好忌其遗依慿大国使驿相系请尽杀以甘心周文帝遂収缚蠕蠕以下三十余人付突厥使于青门外斩之中男免死配公主家为奴
　　四至
　　其西则焉耆之地东则朝鲜故地北则渡沙漠穷浣海南则临大碛其常所防之庭则炖煌张之北











　　太平寰宇记卷一百九十三
　　钦定四库全书
　　太平寰宇记卷一百九十四
　　宋　乐史　撰
　　四夷二十三
　　北狄六
　　轲比能
　　轲比能一本小种鲜卑以勇健防法平端不贪财物众推以为大人部落近塞自袁绍据河北中国人多亡叛归之教作兵器铠□颇学文字故其勒御部众御则中国出入弋猎建旂麾以鼓节为进退比能遂强盛控十万余骑余部大人皆敬惮之然犹未能及檀石槐也至青龙元年比能诱説歩度根使叛并州其后幽州刺史王雄遣勇士韩龙刺杀比能更立其弟素利弥加厥机皆为大人在辽西右北平渔阳塞外道逺初不为边患然其种众多于比能也其后诸子孙争立国众离散诸部大人慕容托跋更盛焉
　　四至
　　在辽西右北平渔阳塞中以道逺不知里数
　　土俗物产
　　与鲜卑同
　　宇文莫槐
　　宇文莫槐出于辽东塞外也为东部大人【注】晋史谓之鲜卑魏书云其先匈奴南单于之逺属又按后周书云出自元帝所灭子孙逃漠北鲜卑奉以为主今者所説其鲜卑之别部耳○后妷孙莫瘣立部众强盛自称单于塞外诸部咸畏惮之先得玉玺三纽自言为天所相俗谓天曰宇故自号宇文至孙乞得龟为慕容瘣所败别人逸豆归杀乞得龟而自立又为慕容皝所败皝徙其部五千余落于昌黎自是灭散矣后周宇文氏源出于此
　　土俗
　　人皆剪髪而留其顶上以为首饰长过数寸则截之令短妇人披长褐及足而无裳言语并与鲜卑同徒阿段
　　徒阿段一名日陆眷出于辽西因乱被卖为渔阳乌丸大库辱官家奴诸大人集防幽州皆持唾壶惟库辱官独无乃吐日陆眷口中日陆眷因咽之西向拜曰愿更主之智慧禄相尽移入我腹中后渔阳大饥库辱官以日陆眷为建使将人众诣辽西逐食诏诱亡叛遂至强盛日陆眷死至侄务勿尘据有辽西之地而臣于晋其所据三万余家控四五万骑封勿尘为辽西公假大单于印绶就陆眷立务勿尘之子与弟匹殚徒弟末波等率骑围石勒于防国为勒所破擒末波而舍之就陆眷遂摄军而逺归矣辽西就陆眷死末波自称幽州刺史末波死国人立日陆眷弟防辽为主后为慕容皝所杀其弟鬰兰奔石季龙以所徙鲜卑五千人配之使皝令之【注】今北平郡卢龙县即其地也○及冉闵之乱叚龛【注】鬰兰之子○率众南移遂据齐地慕容隽使弟恪率众伐龛于广固【注】今北海郡城○执龛杀之坑其徒三年余人遂灭
　　慕容氏
　　慕容氏亦胡末之后别郡鲜卑也晋史云有熊氏之苖裔因山为号魏初渠帅有慕防跋率诸郡人居边西后从司马宣王讨公孙渊有功拜率义王始建国棘城之北即桞郡之土时燕代多冠歩揺冠防跋见而好之乃敛缓袭冠诸部因呼之为歩揺其后因讹遂为慕容焉或云慕二仪之徳继三光之容遂以慕容为氏至孙渉归魏封为鲜卑单于迁居辽东于是渐慕华夏之风矣渉归有子二人长曰吐谷浑西迁湟河之间今安乡郡西平县也次曰瘣有命世才畧晋太康十年又迁于徒河之青山今桞城郡界瘣以大棘城即帝颛顼之墟元康四年乃移居之教以农桑法制同于中国永嘉初瘣自称鲜卑大单于晋乱招抚华夷刑政修明流亡归之其众乃置郡綂之冀州人为冀阳郡荆河州人为成州郡青州人为营立郡并州人为唐国郡徴辟儒生以为防佐而奉晋室朝贡臣礼不阙至皝【注】瘣之子○推毅多勇略日以强盛遂自称燕王遣使于东晋请受朝命许之后迁都于桞城隽暐即其子孙也后国号燕具晋史载记
　　高车
　　高车葢古赤狄之种也初号为狄厯北方以为勅勒诸夏以为高车零丁焉其语畧与匈奴同而时有小异或因其先匈奴之甥也其种有狄氏表纥氏斛律氏解批防骨氏异其斤氏其俗氏匈奴单于生二女其姿容甚美单于曰此女安可配人将以与天乃于国北无人之地筑高台置二女于其上曰乃天自迎之乃有一老狼昼夜守台嗥呼因穿台下为穴经时不去其小女曰吾父以我与天而今狼来或是神物将下就之其姊大惊曰此是畜无乃辱父母妹不从乃下为狼妻而产子后遂滋繁成国故其人好引耸长歌有似狼嗥本无都统大帅党种各有君长为性粗猛党同心至于冦难翕然相依鬬无依阵头别冲突乍出乍入不能坚战后徙之鹿浑海西北百余里部落强大常与蠕蠕为敌亦每侵盗于魏后魏道武帝度弱水西行至鹿浑海袭破之后讨余种于狼山又大破之又于駮髯水西北徇畧其部破其杂种三十余种虏服男女五万口马牛羊百余万高车二十余万乗而还其后大武帝征蠕蠕还至漠南闻高车东部在己尼陂相去千余里遣骑袭破之降者数十万皆徙置漠南千里之地后又相率北叛高车之族又有十二姓一曰泣伏利氏二曰吐卢氏三曰乙旃氏四曰大连氏五曰窋贺氏六曰达薄干氏七曰阿仑氏八曰莫允氏九曰俟分氏十曰副伏罗氏十一曰乞袁氏十二曰又叔沛氏先是副伏罗部为蠕蠕所役属魏孝明帝太和十一年蠕蠕立杜仑犯塞其酋阿伏至罗固諌不从怒率所部之众西叛阿伏至罗死于弟弥突立遣使朝贡宣武诏之曰蠕蠕嚈哒与吞谷浑所以交通者皆路由高昌国【注】交河郡○犄角相接今高昌内务遣使迎引蠕蠕既与吞谷浑路絶奸势亦危于乡披蕃便有所益行途经由宜得供俟不得令羣小壅塞王人弥俄突又被蠕蠕主伏国战于蒲海北大败明帝初弥俄突又被蠕蠕主丑奴大败杀之弟越居静帝时为兄子北适所杀越居子去宾自蠕蠕奔后魏封为高车王拜肆州刺史死于邺至隋有突厥失国即后魏之高车国焉
　　土俗物产
　　其俗蹲居防渎无所避忌婚婣用牛马纳聘以多为荣俗无谷稻不作酒迎妇之日男女相将持马骆热肉节觧主人延宾亦行无位穹庐前丛坐饮宴终日复留其宿明日将妇归既而夫党还入其家马羣极多良马俗不洁净喜致震霆每震则呌呼射天而弃之移去及嵗秋马肥复相率集于震所埋羖羊然火拔刀女巫祝説似乎中国祓除而羣队徐马旋绕百匝乃止人持一束桞桋回竖之以乳酪灌焉妇人以皮裹羊骸戴之首上萦屈髪须而缀之有似轩冕其死亡送掘地作坎坐尸于中张臂引弓佩刀挟矟无异于生而露坎不掩走马逺旋多者数百匝男女无大小皆集防之其迁徙随水草衣皮食肉牛羊畜产尽与蠕蠕同惟车轮高大辐数至多
　　稽胡
　　稽胡一曰歩落稽葢晋时匈奴别种刘元海五部之苖裔也或云山戎赤狄之后自离石以西【注】离石今昌化郡○安定以东【注】今安定郡是也○方七八百里居山谷间种落繁炽虽分统郡县列于编户然轻其徭赋有异齐人山谷阻深者未尽役属而凶悍恃险数为冦乱后魏明帝孝昌中有刘蠡升者居云阳谷【注】今县界○自称天子立年号署百官后为齐神武所灭后周明帝武成初延州稽胡郝阿保郝狼皮【注】今延州延安郡○率其种人附以齐氏并与其别部刘素徳为影响周柱国豆卢寜督诸军与延州刺史高琳击破之建徳五年武帝败齐师于晋州【注】今平阳郡○乗胜逐北齐人所弃甲仗末服収敛稽胡乗间窃出并盗而为之乃立蠡升孙没铎为主号圣武皇帝后齐王宪为行军元帅讨破之自是盗防颇息矣
　　四至
　　离石以西安定以东始为所居约地方七八百里山谷之间种落繁炽其后渐散漫处于邠晋鄜延地每为边患周齐之代迭攻而灭
　　土俗物产
　　其俗土著亦知种田地少桑蚕多衣麻布其丈夫服及死殡与中夏畧同妇人多贯珠贝以为耳颈饰又与华人错居其渠帅颇识文字然语不能晓因译乃通蹲踞无礼贪而忍害俗好淫秽
　　突厥上
　　突厥之先平凉【注】今平凉郡○杂胡也葢匈奴之别种姓阿史那后魏太武灭祖渠氏祖渠处都姑藏谓之北京为魏所灭阿史那以五百家奔蠕蠕代居金山工于铁作金山状如兠鍪鍪为突厥因以为号或云其先国于西海之上为隣国所灭男女无少长尽杀之有一儿年且十嵗以其小不忍杀之乃刖足断背弃于大泽中有牝狼每啣肉至其所此儿因食之得以不死其后遂与狼交狼有孕焉因负置于西海之东止于山上其山在高昌西北【注】高昌今西河郡○下有洞穴狼入其中遇得平壌茂草地方三百余里后狼生十男长大外托妻孕其后各为一姓阿史那其一也子孙蕃育渐至数百家经世相与出穴臣于蠕蠕又云先出于索国在匈奴之北其部落大人曰阿谤歩兄弟十七人其一曰伊质尼师都狼所生也谤歩等性并愚痴国遂破灭尼师都既别感异气能徴召风雨娶二妻云是夏神夏神之女一孕而生四男其大儿讷都六设众奉为主号为突厥讷都六所生子皆以母族为姓阿史那其一也号阿贤设此説虽殊然终狼种也后魏末其酋帅土门部落稍盛始至塞上通中国至西魏大统十二年乃求婚于蠕蠕主阿那大怒辱骂之曰尔是我鍜奴何敢发是言也土门发兵击蠕蠕大破之于懐荒北阿那环自杀土门遂自号伊利可汗后魏太武帝时蠕蠕主杜仑已自号可汗突厥因之犹古之单于也号其妻为可贺敦亦犹之阏氏也其子弟谓之特勒别部领兵者谓之设其大官屈律啜次阿波次颉利发次吐屯次俟斤其国初贵官号凡有十等或以形体或以老少或以顔色须髪或以酒肉或以兽名其勇健者谓之始婆波罗亦服之为英贤服肥粗者谓之大罗大罗便酒器也似角而貎短体□似之故以为号此官特贵唯其子弟为之又谓老为哥利故有哥利达官谓马为贺兰苏尼阙苏尼掌兵之官也谓黒色者为阿罗使故有阿罗啜官甚高耆年者谓之为髪为索葛土屯如州郡官也谓酒为匐你热汗热汗掌监察非违厘整班次谓肉为安禅具泥掌家事如国官也有时置附隣可汗隣狼名也取其贪杀为称亦有可汗位在叶防下者可有居家大姓大呼为遗可汗者突厥呼屋为遗言屋可汗也木扞可汗【注】土门之子名俟斤一名燕都是○状貎竒异面广尺余其色甚赤眼若琉璃性刚暴而多智西破蠕蠕嚈哒东走契丹威服塞外诸国俟斤既盛使于西魏请诛蠕蠕之主【注】事具蠕蠕篇○后周武帝纳其女为后至他鉢可汗【注】木扞之弟○以聂图为尔伏可汗乙息记可汗之子乙息记将死舍其子聂国而立俟斤即木扞可汗也统其东南又以其弟但耨可汗子为歩离可汗居西方【注】尔伏与歩离皆小可汗名耨勺天切也○控数十万中国惮之周齐争结婚姻倾所藏事之仍嵗给缯防十万叚突厥在京师者待以优礼衣帛食肉者常以千数他鉢益骄曰使我在南两个儿孝顺何患贫也后摄图立为大可汗号伊利俱卢设莫阿始波罗可汗一号沙鉢畧理都斤山以他鉢之子庵罗降居独落水称第二可汗木扞之子大逻乃谓钞鉢略曰我与尔俱可汗子各承父后尔今极尊我独无位何也沙鉢畧患之以为阿波可汗还领所部沙鉢畧勇而得众北狄皆归附之周武帝之婚于本扞也突厥锦衣食肉在长安者且以万数至隋初并遣之突厥大怨俟斤贺敦周赵王招之女千金公主闻周灭故悉众为防控四十万威天水安定使金城上郡【注】并今郡也○六畜咸尽文帝以河间王高颎虞尘则出塞击之沙鉢畧败走时皆饥甚不得食于是粉骨为粉又多疫死者而沙鉢畧袭击阿波大破之阿波西奔达头可汗达头者多玷厥沙鉢畧之从父也旧为西面可汗达头郡西突厥歩迦可汗既而大怒遣阿波率兵而东与沙鉢畧相攻于是分为东西部自北分为二国迭相侵掠沙鉢畧因击阿波为阿拔国部落乗虚掠其妻子遣隋军为击阿波败之所防悉与沙鉢畧沙鉢畧大喜乃立约以碛为界因上奏曰大突厥伊利俱卢设莫阿始波罗可汗臣摄言突厥自天置以来五十余载地过万里士马亿数恒力兼诸国抗礼华夏在于北狄莫之与大今被霑徳义仁礼所及礼让之风自朝满野窃以天无二日民无二王岂敢阻兵偷窃名号今便归心有道永为藩附谨遣男臣窋舍真奉表以闻后卒帝为废朝三日后叶防可汗沙鉢畧之弟也西征阿波生擒之既而尚书请阿波死生之命高颎进曰骨肉相残教之蠧也宜存养以示寛大帝曰善颉伽施多那都蓝可汗沙鉢之子多雍卢其间后与西面泥利可汗连结阿波可汗既为处罗可汗所擒其国乃立鞅素特勒之子时突利可汗居北方沙鉢畧可汗罗侯之子名染汗遣使求婚开皇中帝妻以宗女安义公主帝欲离间北狄故特厚礼遣牛苏威斛律孝卿相继为使突厥前后遣使入朝三百七十辈突利本居北方以尚主之故南徙度斤旧镇锡优厚雍虞闾怒曰我大可汗也反不如染汗朝贡遂絶数为边患雍虞闾与玷厥奉兵攻染汗尽杀其兄弟子侄遂入尉州今安边郡染汗夜以五骑与隋使长孙晟归朝拜为意利殄豆启民可汗华言意智健也上于朔州今马邑郡筑大利城以居之安义公主死之又以宗女义成公主妻之部落归之甚众雍虞闾又击之帝复令入塞逐迁于河南在夏胜二州之间今朔方榆林郡发役掘堑数百里东西拒河尽为启民畜牧之地诏杨素史万嵗等击雍虞闾颎破之旋为部下所杀仁夀元年泥利可汗及叶防俱被铁勒所败并奚霫五部内徙霫元立功启民遂有其众炀帝大业三年幸榆林启民来朝帝大悦诏賛拜不名位在诸侯王上享其部落酋长三千五百人赐物二十万段帝亲巡云中沂水自今榆林郡东北而行而东北幸启民所居在今马邑郡启民奉觞上夀跪伏甚恭明年朝于东都礼赐益厚始毕可汗染汗之子名出吉甚十一年来朝于东都其年炀帝避暑汾阳宫八月始毕率其种落入防围帝于雁门今郡是也诏诸部发兵赴援始毕引去此后隋乱中国人归之者甚众又更强盛势凌中夏迎萧皇后置于定防今定防县薛举窦建徳王世充刘武周梁师都李轨高开道之徒虽僭尊号皆北面称臣并受可汗之号东自契丹窒韦西尽吐谷浑高昌诸国皆臣之控百万边塞之盛近代未之有唐起义太原遣刘文静聘其国引以为援始毕遣其特勒康稍利等献马千匹防于绛都又遣二千驰助军从平京城及高祖受隋禅以后赏赐不可胜计武徳元年始毕使骨咄禄特来朝赐宴于太极殿奏九部落锡赉甚厚二年春始毕帅兵渡河至夏州贼帅梁师都出兵防之谋入掠抄四月援马邑贼帅刘武周兵五百余骑遣人句注又追兵大集欲侵太原是月始毕卒其子什鉢苾【注】毗质切○以年防不堪嗣位立为泥歩设使居东伪直幽州之北立其弟侯利弗説是为处罗可汗始毕之弟又以隋义成公主为妻遣使入朝告丧高祖为之举哀废朝三日诏百官就馆吊其死者遣内使舍人郑徳挺徃吊处罗赙物三万段先是隋炀帝萧后及齐王冻之子政道防于窦建徳三年春处罗迎之至牙所立政道为隋主隋末中国人在北庭者悉之行隋正朔置百官居于定襄城有徒万余












　　太平寰宇记卷一百九十四
&lt;史部,地理类,总志之属,太平寰宇记&gt;
　　钦定四库全书
　　太平寰宇记卷一百九十五
　　宋　乐史　撰
　　四夷二十四
　　北狄七
  </div>
  <div class="pagination">
   <a href="太平寰宇记_page117.html">
    上一页
   </a>
   <span>
    ...
   </span>
   <a href="太平寰宇记_page113.html">
    113
   </a>
   <a href="太平寰宇记_page114.html">
    114
   </a>
   <a href="太平寰宇记_page115.html">
    115
   </a>
   <a href="太平寰宇记_page116.html">
    116
   </a>
   <a href="太平寰宇记_page117.html">
    117
   </a>
   <span class="current-page">
    118
   </span>
   <a href="太平寰宇记_page119.html">
    119
   </a>
   <a href="太平寰宇记_page120.html">
    120
   </a>
   <a href="太平寰宇记_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
