<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 131 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 131 页/共 479 页</h1>
    <div class="content">　　沾化县州西北六十里。西南至阳信县五十里。本渤海县之招安镇。宋庆历三年，升为招安县。熙宁六年，复省为镇。元丰二年，复为县，属滨州。金明昌六年，改为沾化县。今城周五里，编户二十四里。

　　○久山在县东北七十里。世传秦始皇筑此山以镇海口。今有久山镇巡司。

　　○海县东北六十里。滨海有利国、富国、永利、丰民、宁海、永阜等场，皆煮盐之所也。《志》云：利国场在县东九十里。富国场，在县东六十里。永利场，在县东北七十里。丰民场，在县东七十五里。

　　流河在县东南三十里。其水自大清河分流，东北入海。

　　蒲台县州南三十里。东南至青州府高苑县四十里。汉湿沃县地。隋开皇十六年，置蒲台县，属棣州。唐武德八年，改属淄州。贞观十七年，还属棣州。五代周属滨州。宋省。金复置。元初，属滨棣路，寻属淄莱路。明初，属般阳府，寻改今属。今城周三里有奇，编户五十九里。

　　○湿沃城在县东南。汉县，属千乘郡，后汉省。曹魏复置，属乐陵国。晋及后魏因之。后齐省。《地理风俗记》：千乘西北五十里有大河，河北有湿沃城。即此。

　　○大河故渎在县西南七十里，旧时大河经此入海。

　　大清河在县北一里。自州境东北流经此，又东北入利津县界。

　　海县东百四十里。海畔有沙阜，高一丈，周回二里，俗呼关口淀。旧为济水入海之处，海潮与济相触，故名淀。上有井可食，海潮虽大，淀终不没，居民于其下煮盐。

　　○三姑台在县东一里。相传古贞女蒲氏所筑。有三台并峙，遗址仅存。或以为即秦蒲萦台云。又东十四里曰龙居店，亦曰龙混镇，相传宋太祖微时尝潜寓于此。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十二 

卷三十二
　　◎山东三

　　◇兖州府东至江南海州五百六十里，南至江南徐州三百六十里，西南至河南归德府四百十七里，西北至东昌府三百八十里，东北至济南府三百三十四里。自府治至布政司见上，至江南江宁府千二百三十里，至京师千二百三十五里。

　　《禹贡》徐、兖二州之域，春秋时属鲁。战国初属鲁，后属楚，亦为齐、宋之疆。秦置薛郡。汉为鲁国及泰山、山阳等郡地。后汉为鲁国、任城国及山阳等郡。晋为鲁郡。宋为高平、东平、鲁郡等郡地元嘉三十年，移置兖州，治瑕丘。沈约《志》：兖州刺史后汉治山阳昌邑，魏晋治廪丘。武帝平河南，治滑台。文帝元嘉十三年，治邹山，又寄治彭城。二十年，兖州省入徐、冀二州。三十年复置。杜佑曰：《禹贡》兖州在济、河之间，因济水发源为名。周置兖州，始兼及今郡之境。其在《禹贡》，则宅徐之方，而受兖之名也。然自刘宋以前，兖州徙治不一，其以兖州专治瑕丘，则自宋元嘉末始也。后魏亦为鲁郡等郡。北齐曰任城郡。隋初，置兖州。大业初，又改为鲁郡。唐初，徐圆朗据其地。武德五年，复置兖州。天宝初，亦为鲁郡。乾元初，复故寻置兖、郓等州节度于此。乾符三年，赐号泰宁军。五代因之周广顺二年，罢泰宁军，以慕容彦超拒命也。宋仍曰兖州亦曰鲁郡泰宁军节度。政和八年，升为袭庆府。金亦曰兖州大定十九年，更军号曰泰定军。元因之，隶济宁路。明初，亦隶济宁府。洪武十八年，升为兖州府，领州四、县二十三。今亦曰兖州府。

　　府据河、济之会，控淮、泗之交，北阻泰岱，东带琅邪，地大物繁，民殷土沃，用以根柢三楚，囊括三齐，直走宋、卫，长驱陈、许，足以方行于中夏矣。然自春秋以来，不能抗衡于齐、楚，而纷纭之际，豪杰竞起，未见能以兖州集事者。何欤？盖必悬权而动，所向无前，然后可以拊敌之项背，绝敌之噤喉。若坐拥数城，欲以俟敌之衰敝，未有得免于覆亡者也。是故徐圆朗颠于前，朱瑾窜亡于后，岂真形胜之不可为哉？用之者非其道耳。夫聚天下之转输，尽出于百里之内，亚夫昌邑之谋，燕师亭之举，岂非千古之大计乎？策兖州者，未可无曲突徙薪之虑也。

　　嵫阳县附郭。本鲁之负瑕县。汉为瑕丘县，属山阳郡，武帝封鲁恭王子政为侯邑。后汉亦为瑕丘县。晋省入南平阳县，属高平国。宋元嘉末，置兖州，治瑕丘故城。后魏因之。隋开皇三年，始复置瑕丘县，仍为兖州治。唐因之。宋大观四年，避宣圣讳，改曰瑕县，寻又改曰嵫阳，以山为名。明初，省入兖州。洪武十八年，复置。编户二十二里。

　　○瑕丘城府西二十五里。鲁负瑕邑也。《春秋》：哀七年，季康子入邾，以邾子益来，囚诸负瑕。即此。汉置瑕丘县。晋废。刘宋元嘉三十年，始移兖州治瑕丘。泰始二年，没于魏，曰东兖州，寻亦曰兖州。齐建武二年，魏主宏自瑕丘如鲁城。梁大通二年，魏泰山太守羊侃袭兖州刺史羊敦，弗克，筑十余城守之，遣使来降，魏将于晖等因击侃于瑕丘。侃溃围南走。东魏天平初，兖州刺史樊子鹄据瑕丘以拒东魏，明年，高欢使娄昭攻之，堰泗水灌城，城遂下。隋亦曰兖州。唐中和四年，感化将李师悦等追败黄巢于瑕丘。是也。宋为嵫阳县治。洪武十八年，改筑府城，因移县于今治。今郡城以砖石，有门四，外有带郭，郭有门五。正德以后，屡经修筑，周十四里有奇。

　　昌平城府东南八十里。《春秋》：僖二十九年，介葛卢来朝，舍于昌衍之上。杜预曰：鲁县东南有昌平城。是也。今府城西有昌平驿，盖袭其名。又乘丘城，《括地志》云：在瑕丘西北三十五里，汉县，属泰山郡。武帝封中山靖王子将夜为侯邑，后汉省。

　　檀城在府东北。《地理志》：瑕丘有檀城，古灌檀也，亦曰檀乡。东汉初，刁子都为其部曲所杀，余党与诸贼会檀乡，号檀乡贼。亦曰檀丘，东晋大兴三年，徐州刺史蔡豹败叛将徐龛于檀丘，时龛以泰山太守叛降石勒也。又《地记》云：卞县东南有檀丘。

　　○嵫阳山府西三十里。宋以此名县。又甑山，在府东北七十里，逶迤绵亘，接泗水、宁阳二县界。

　　○泗水在府城东。源出泗水县东陪尾山，四泉并发，故曰泗水。西径县北，始合为一。又西经曲阜县北，至府东五里，转而南，经横河，与曲阜县之沂水合。入金口闸，贯城而西出。又西南经邹县，入济宁州之运河。《左传》：襄十九年，晋帅诸侯伐齐，次于泗上，疆我田。盖正邾、鲁之界也。东魏天平二年，高欢使娄昭攻兖州，堰泗水灌瑕丘。隋开皇中，薛胄为兖州刺史时，泗、沂南流，泛滥大泽，淹没为甚。胄乃于城东二水交流之处，积石堰之，决令西注，陂泽尽为良田，又通转运，利尽淮海。百姓赖之，号曰薛公丰兖渠。后废不治。五代周广顺二年，慕容彦超据州叛，引泗水注濠中，为战守备，故渠益废。元至元二十年，开会通河，乃修胄旧渠，为滚水石坝，引泗入运。延四年，都水监阔阔始疏为三洞以泄水，谓之金口闸，每夏秋水潦，则开闸泄水南流，会于沂水，由港里河入济宁州南四十六里之师家庄闸。冬春水微，则闭闸遏水，令西入府城，经城西昌平驿前，又西三十里，历土娄、枣林二闸，西南至济宁州城东共六十里，屈从南门，合于水，由天井闸，入于运河。明时成化七年，工部主事张盛复作石坝，固之以铁，以时启闭，为漕河之利，谓之金口闸河。

　　沂水府东五里。源出曲阜县尼山之麓，西流经此，合于泗水。又雩水亦自曲阜县流入，至府东五里，与沂水并注于泗水。○洙水，在府东北二十里，旧自曲阜县流入境，合于泗水。《水经注》：泗水经瑕丘城，东南入石门，向来结石为门，跨于水上也。又西南流，世谓之杜武沟，今堙。

　　负瑕泉府北六里。其东有阙里等泉，西有蒋诩诸泉，凡八泉，俱南流入于泗河。

　　○新嘉驿府西北四十五里。又府南七十里有沙河驿，其相近者，又有沙河递运所。

　　高吴桥府西北三十里。《志》云：泗水经杏林闸，稍北为高吴桥河，即水也。汶水经宁阳县之罡城坝，分流为水，西南流入界，至高吴桥。又西南历济宁州城东，合泗水，入天井闸。桥为南北津途，宋元符初建。○金口闸，府东五里，元至元中所建。稍南曰金口堰，成化中所修滚水石坝也。又府西十里曰土娄闸，又西二十里曰杏林闸，皆元至元中建，与济宁州接界。

　　曲阜县府东三十里。南至邹县四十五里。古少之墟，周公封于此，鲁所都也。秦为薛郡治。汉置鲁县，高帝封功臣奚涓为侯邑。高后初，改为鲁国治。晋为鲁郡治。宋及后魏因之。后齐改属任城郡。隋开皇三年，废郡，改县曰汶阳，属兖州。十六年，又改曰曲阜县。唐武德中省。贞观八年复置，仍属兖州。宋大中祥符五年，改曰仙源县。金复为曲阜县。旧无城，明正德七年迁县于此筑。今城周八里，编户十六里。

　　○鲁城今县治。《图经》：神农氏自陈徙居鲁。其后周公封于此，为鲁国都。其城凡十二门：正南曰稷门，南之左曰章门，右曰雩门。正北曰圭门，北之左曰齐门，右曰龙门。正东曰建春门，东之左曰始明门，右曰鹿门。正西曰史门，西之左曰归德门，右曰麦门。自春秋至战国，鲁世世都之，后并于楚。秦为薛郡治，义帝尝封项羽为鲁公。后汉建武五年，幸鲁。永平十五年，至鲁，幸孔子宅。元和二年，幸鲁，祀孔子于阙里。延光二年，亦幸鲁。隋曰曲阜县。唐乾封元年，至曲阜祀孔子。开元十三年，亦幸曲阜，至孔子宅致祭。五代周广顺二年，如曲阜，谒孔子祠。宋大中祥符初，亦幸曲阜，谒孔子庙，遂幸孔林。是也。历宋至元，迁县治于鲁城东十里，谓故城为阙里，而城址为平陆。明正德七年，流贼入兖，陷曲阜，复犯阙里，乃徙县于鲁城故址，筑城周八里，而旧县遂废。《志》云：今县城及郭外之东南，皆鲁城故址也。杜预曰：鲁有东城、南城，有上东等门。《左传》：定八年，公敛处父帅成人自上东门入，与阳虎战于南门之外。上东门，盖鲁城东之北门。又《国语》：臧文仲祭爰居于鲁东门之外。即此门矣。或以为始明门也。其鹿门则南城东门也。襄二十三年，臧纥斩鹿门之关，出奔邾。白褒《鲁记》：鹿门有两井：一为臧武仲井，一为季桓子井。《国语》：桓子穿井，得土缶，中有羊，以问仲尼者也。其雩门则南城西门也，面临雩水，因名。庄十年公子偃自雩门窃出，蒙皋比而犯宋师。又哀十一年，冉有帅左师次于雩门之外。即此。其稷门则南城正门也，庄三十二年，圉人荦能投盖于稷门。定五年，阳虎盟季桓子于稷门之内。又哀八年，吴伐鲁，微虎欲以私属徒宵攻吴，及稷门之内而止。亦谓之高门。僖二十年春，新作南门。《传》曰：书不时也，本名稷门，僖公更高而大之，故名高门。定十年，齐人陈女乐文驷于鲁城南高门外，即稷门矣。门内有斗鸡台二所，昭二十五年，季后阝之鸡斗。《括地志》：斗鸡台二，相距十五步。是也。城外又有郭门，西郭门则曰子驹门。文十一年，获长狄侨如，埋其首于子驹之门。又莱门，则东北郭门也。哀六年，齐人召公子阳生，阳生请与南郭且于乘，出莱门而告之故。八年，吴伐我，将盟，景伯负载，造于莱门。或曰：莱门即阳关邑门也。又有争门、吏门、石门等门。《公羊传》：齐桓公使高子将南阳之甲，立僖公而城鲁。或曰自鹿门至于争门，或曰自争门至于吏门。是也。争门，一云当作净门。净，鲁北门池也。吏门，或以为史门矣。《吕氏春秋》：归父居石门。石门盖亦郭门名也。又有雉门，有两观。定二年五月，雉门及两观灾，冬十月，新作雉门及两观。雉门盖公宫之南门，两观，阙也。孔子为鲁司寇，诛少正卯于两观之下。又雉门之左有亳社，右有周社，成季之繇曰：间于两社，为公室辅。两社之间，朝廷议政事之所也。

　　奄城在城东二里。古奄国也。《书序》：成王东伐淮夷，遂践奄，因以封周公。《志》云：曲阜旧城，即古奄地，亦曰商奄里。○邾城，在县西南二十里，《志》以为邾国地。或曰：夫子父叔梁纥为鄹邑大夫，此盖鄹邑矣。《孔丛子》：孔子将适晋，临河而返，还辕息鄹。即此。《志》云：今邹县西北有东邹村、西邹集，盖地与邹县接界。杜预曰：鲁县东南有城，即此城矣。

　　汶阳城县东北四十里。本鲁邑。《左传》：公赐季友汶阳之田。汉置县，属鲁国，晋属鲁郡，宋及后魏因之，北齐省。隋因改鲁县曰汶阳。杜预曰：汶阳县北有曲水亭。《春秋》：桓十二年，公会杞侯、莒子，盟于曲池。即此。《水经注》：汉章帝东巡泰山，立行宫于汶阳，世谓之阙陵城。杜佑曰：汉汶阳故城，在泗水县东南。误。

　　○尼山县东南五十里，连泗水、邹县界。一名尼丘山。孔子应祷而生之地。其山五峰连峙，中峰之麓，有宣圣庙。其东麓有坤灵洞。山东南相对者，曰颜母山，上有圣井及颜母庙，或谓之女陵山。《志》云：尼山南有鲁源村，为叔梁纥所生之地。○防山，在县东二十里，《礼记》：孔子父母合葬于防，今其墓在山北二十里。

　　九峰山县西北五十里，峰峦相接，参差有九，与宁阳县接界。《志》云：山在宁阳东南五十里。○寿丘，在县东北。《帝王世纪》：黄帝生于寿丘。在鲁东门北，长六里，高三丈。《史记》：舜作什器于寿丘。《一统志》：轩辕氏葬于此。在县东北二里，金时改为寿陵。又曲阜，应劭曰：在鲁城中，委曲长七八里，县以此名。

　　○泗水县北八里。自泗水县流入界，又西入嵫阳县界。《左传》：哀八年，齐伐鲁，舍于庚宗，次于泗上。十一年，师及齐师战于郊，右师奔，齐人从之，陈、陈庄涉泗。《国语》：宣公夏滥于泗渊，里革断其罟而弃之。《志》以为皆鲁城北之泗水也。《从征记》：洙泗二水，交于鲁城东北十七里。

　　洙水县北二里。《春秋》：庄九年，浚洙。盖以备齐也。《水经注》：洙水出泰山。盖县临乐山北。西南流，至汴县西南，入泗水。又乱流，西南至鲁县东北，分为二流：北为洙渎，南即泗水。孔子设教于洙、泗之间阙里。是也。洙水又南经瑕丘城，下流复入泗。《通志》：洙水故道，自县东北经孔林西而入泗。今洙与泗水不通，上流在孔林东，止一沟渎，过夫子墓前，西南流入于沂，其故道不可考矣。

　　沂河县南二里。出自尼山，西流经此。《论语》所云浴乎沂者也。《左传》：昭二十五年，季平子请待于沂上以察罪。杜预谓鲁城南之沂水。是矣。又西入嵫阳县境，合于泗水。○雩水，亦在县南二里，源出县治西南马跑泉，亦曰泮水。《鲁颂》：思乐泮水。即此。水侧有雩坛，亦名舞雩台，即樊迟从游处，曾点所云风乎舞雩者。卫宏《汉旧仪》：鲁雩坛，在城东南，引龟山水为池，至坛西，曰雩水。雩水亦入嵫阳县，注于泗水。又水，在县北二十里，源发县东北五十里石门山，南流入泗水，以溪涧险隘而名。

　　逵泉县南五里。《左传》：庄三十三年，季友以公命叔牙，饮之归，及逵泉而卒。旁有荼泉等五泉。又南二里有温泉，旁有连珠等泉。又蜈蚣泉，在县西南三十里，西南流经邹县界，入漕河。《志》云：县境之泉，凡二十二，其五入泗，其十六入沂，其一入。又有新跑泉，万历中所新导之泉也。○泽，在县东九里，即鲁僖公牧马处，俗名连泉泽。

　　○阙里在今城内，即夫子故宅也。《从征记》：阙里背洙面泗，四门各有石阃，北门去洙水百步余，今无复旧规。即其地为先圣庙，庙亘南北二门，至为巍焕，古帝王多祀于此。《阙里记》：汉高祖祀孔子宅。后武帝至后汉光武、明、章诸帝，皆幸焉。唐高宗至玄宗，亦幸此。五代周世宗谒孔子祠，又拜孔子墓，命葺孔子祠，禁孔林樵采。宋真宗亦幸焉。今汉、唐以来碑碣，多有存者。阙里东南为汉鲁恭王灵光殿址。其西南为矍相圃，圃周二里。《礼记》：孔子射于矍相之圃。是也。今为学址。○孔林，在城北二里。《史记》：孔子葬鲁城北泗水上，弟子及鲁人从冢而家者，百有余室，因曰孔里。今曰孔林，林广十余里，中有亭一所，相传宋真宗驻跸处。其南有洙水桥。又颜子墓，在防山东南二十里，亦曰颜林。孟子墓在县南四十里四基山阳，本属邹县，唐贞观中，割入县境，今山与邹县接界。

　　少陵在县东八里。《传》云：鲁少之虚也。《世记》：少昊邑于穷桑，以登帝位。徙于曲阜，颛顼始都穷桑，徙帝丘。或曰：穷桑在县北。《左传》：命伯禽封于少昊之虚。又云：世不失职，遂济穷桑。是也。又大庭氏库，在县治东。大庭，神农氏也。或曰古国名。《左传》：昭十八年，梓慎登大庭氏之库以望氛，曰：宋、卫、陈、郑火。《志》云：曲阜有大庭氏之墟，鲁于其上作库。晋谯周曰：曲阜城东有大庭坡，炎帝所居。

　　书云台在城内东南故泮宫中，亦曰泮宫台。《诗》所谓既作泮宫，淮夷攸服者。《左传》：僖五年，日南至，公登台，以望云物。后人因谓之书云台。又季武子台，在今城东北二里。旧《志》云：在鲁东门内。定十二年，公山不狃率费人袭鲁，公与三子入于季氏之宫，登武子之台。是也。其东南曰襄仲台。又有周公台。《水经注》云：在季武子台西北二里。○庄公台，《志》云：在县东北八里。《左传》：庄二十三年，筑台临党氏，见孟任。是也。稍西南又有昭公台。《述异记》：县南十里有孔子春秋台。

　　五父衢在鲁东门外二里。杜预曰：鲁县东南道名也。襄十一年，季武子将作三军，盟诸僖闳，诅诸五父之衢。又定六年，阳虎盟公及三桓，诅于五父之衢。八年，阳虎取宝玉大弓以出，舍于五父之衢。《礼记》：孔子少孤，不知其墓，母死，殡于五父之衢。是也。《括地志》：五父衢，在曲阜县西南二里，鲁城内衢道。似误。○蒲圃，旧《志》亦在鲁东门外。《左传》：襄四年，季孙为己树六贾于蒲圃东门之外。又十九年，享晋六卿于蒲圃。定八年，将享季氏于蒲圃而杀之。即其地矣。又城中旧有棘下里。定八年，阳虎劫公伐孟氏，入自上东门，战于南门之内，又战于棘下。是也。又有屯乡，在县南。《史记》：定十年，孔子去鲁，宿于屯。谓此。

　　宁阳县府北五十里。西北至济南府肥城县九十里，东北至泰安州一百有五里。汉置宁阳县，属泰山郡，武帝封鲁恭王子恬为侯邑。后汉属东平国。晋省。刘宋大明中，侨置平原县。后魏因之。隋属兖州。开皇十六年，改县曰龚丘。唐因之。宋大观四年，又改曰龚县，仍属兖州。金大定二十九年，复曰宁阳县。元至元二年，省入嵫阳。大德初，复置。今城周四里有奇，编户二十六里。

　　○宁阳故城县东北十九里。《志》云：汉县治此。又县北十七里有平原乡，相传为齐平原县治。县东南二十里有龚丘城，即隋龚丘县治也。金人移县治此。

　　巨平城县东北九十里。春秋时，鲁之成邑。桓六年，公会纪侯于成。庄三十年，次于成，备齐也。又襄十五年，齐人围成，公救成。于是城成郛。十六年，齐复围成，后为孟氏邑。昭七年，晋人来治杞田，季孙以成与之，后复归鲁。二十六年，齐师围成，弗克。定十二年，仲由为季氏宰，将堕成，公敛处父谓孟孙堕成，齐人必至于北门。且成，孟氏之保障也，无成，是无孟氏也。子伪不知，我将不堕。于是公围成，弗克。哀十五年，成叛入于齐，孟武伯伐成，不克，遂城输以成，既而齐归成。《礼记·檀弓》：子羔为成宰。《史记》：齐宣公四十八年，田和取鲁之成邑。是也。汉置巨平县，属泰山郡，晋宋及后魏因之。后齐废。《括地志》：巨平城，今为故城社，汶水经其东，上有文姜台，其东南即鲁之故成邑。

　　刚城县东北三十五里。战国时，齐之刚邑。秦昭王三十六年，取齐刚寿，此即刚邑也。汉置刚县，属泰山郡。后汉属济北国。晋曰刚平县，属东平国，后省。《水经注》：汶水西南径冈县北。是也。后讹冈为罡，今有罡城坝。○阐城，在故刚城北。《春秋》：哀八年，齐人取ん及阐。杜预曰：刚县北有阐乡。

　　阳关城在县东北。亦鲁邑。《左传》：襄十七年，齐高厚围臧纥于防，师自阳关逆臧孙，至于旅松。定七年，齐人归郓阳关，先是为齐所取也。八年，阳虎入ん阳关以叛。九年，伐阳关，阳虎使焚莱门，师惊，犯之而出。《齐世家》：威王六年，鲁伐我，入阳关。杜预曰：阳关在巨平县东，防在今平阴县，旅松近防地也。《括地志》：阳关在博城西南二十九里，西临汶水。是也。今入县界。

　　蛇丘城在县西北。《志》云：即鲁之蛇渊囿。定十二年，筑蛇渊囿。汉置蛇丘县，属泰山郡。蛇读移。后汉及晋俱属济北国。刘宋因之。后魏属东济北郡，北齐废。杜预曰：蛇丘县有下ん亭。《春秋》：桓三年，公子如齐逆女，齐侯送姜氏于ん。定八年，阳虎入ん阳关以叛。哀八年，齐人取ん及阐，既而复归于我。此即ん邑也。亦作阝。○铸城，亦在县西北，春秋时小国也。《礼记》：周武王未及下车，封尧后于铸。《春秋》：襄二十三年，传臧宣叔娶于铸。谓此。杜预曰：铸即蛇丘县治。《水经注》：蛇水经铸城西，《春秋》所谓蛇渊囿也。又有棘乡。《左传》：成三年，叔孙侨如围棘，取汶阳田。是也。杜预曰：蛇丘有棘乡。

　　遂城在蛇丘废县东北。故遂国。《左传》：庄十三年，齐人灭遂而戍之。十七年，齐人歼于遂。《史记·齐世家》：桓公五年，伐鲁，鲁庄公请献遂邑以和。《汉志》：蛇丘县有遂乡，故遂国。○谢城，在县东。孔氏曰：定十年，齐侯以夹谷之会，归所侵鲁之郓、ん、龟阴田以谢过，其地皆在汶北，所谓汶阳田也。鲁因筑城于此，以旌孔子之功，名曰谢城。《河渠志》：谢过城有泉，流入汶河城，盖与泰安州接界。
</div>
    <div class="pagination">
<a href="读史方舆纪要_page130.html">上一页</a><span>...</span><a href="读史方舆纪要_page126.html">126</a><a href="读史方舆纪要_page127.html">127</a><a href="读史方舆纪要_page128.html">128</a><a href="读史方舆纪要_page129.html">129</a><a href="读史方舆纪要_page130.html">130</a><span class="current-page">131</span><a href="读史方舆纪要_page132.html">132</a><a href="读史方舆纪要_page133.html">133</a><a href="读史方舆纪要_page134.html">134</a><a href="读史方舆纪要_page135.html">135</a><a href="读史方舆纪要_page136.html">136</a><span>...</span><a href="读史方舆纪要_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
