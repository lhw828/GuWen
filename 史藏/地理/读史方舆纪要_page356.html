<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 356 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 356 页/共 479 页</h1>
    <div class="content">　　○吴村县东十里。旧置巡司，今废。又招一作“昭”延驿，在县东五十里。柳山驿，在县西四十里。俱宋置。今废。

　　附见：

　　严州守御千户所在府治东南。洪武二十年建，直隶都司。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷九十一 

卷九十一
　　◎浙江三

　　◇嘉兴府东至南直松江府百一十里，南至海八十三里，西至湖州府百八十里，北至南直苏州府百三十里。自府治至布政司百九十五里，至南京九百三十八里，至京师三千一百里。

　　《禹贡》扬州之域。春秋时为吴越之疆，后为越地。战国时，又为楚地。秦为会稽郡地。汉因之。后汉永建中，分属吴郡。三国吴以后因之。隋为苏州地。唐初属苏州。五代初，属杭州。石晋天福三年，钱氏始奏置秀州治嘉兴县。《郡志》：后唐同光二年，钱Α置开元府，治嘉兴，兼领华亭、海盐二县。长兴三年，府罢。按唐制：非京尹不得称府，Α不敢置府于杭州，何由置府于嘉兴乎？开元盖军府之名，《志》误。宋因之。政和七年，赐名嘉禾郡。庆元初，升为嘉兴府以孝宗诞于此也。嘉定初，又升为嘉兴军节度。元曰嘉兴路。明朝曰嘉兴府，领县七。今仍曰嘉兴府。

　　府负海控江，川原沃衍。自春秋时已为吴、越争衡之地。岂非以三江五湖，相为襟带《图志》：吴越多山，而湖泽渐其下。崇德居山泽之介，孔道四出。崇德，今石门县，且滨于海ㄛ，可以出奇制敌哉？拊钱唐之肩背，扌制吴越之肘腋《海防说》：府逼近海口，与杭州同患。海宁一卫，尤为要害，鱼盐饶给，商旅四通，亦江东之雄郡也。

　　嘉兴县附郭。在府城东偏。春秋时，地名李。秦由拳县地，属会稽郡。汉因之。后汉属吴郡。三国吴黄龙四年，嘉禾生，改置禾兴县。孙皓以父名和，改今名。晋宋以后因之，皆属吴郡。隋省入吴县。唐武德七年，复置，明年，又废。贞观八年，复置，属苏州。五代初，属杭州，寻为秀州治。今编户三百八十一里。

　　秀水县附郭。本嘉兴县地。明朝宣德四年，于府城内西北隅置今县。编户二百三十二里。

　　○李城旧《志》云：在府西南四十五里夹谷中。《左传》定十四年，吴伐越，越御吴于李，阖闾伤还，卒于陉，去李七里。秦始皇三十五年，于李置长水县。三十七年，东游过长水。望气者言有天子气，因发囚十万凿之，改县曰囚拳。干宝曰：始皇以江东有天子气，令囚徒掘污其地，表以恶名，讹曰由拳也。汉因之。孙权改置禾兴县，而由拳之名隐。阚る曰：由拳故城，在嘉兴县南，今谓之柴辟。辟读曰壁，即古李也。东晋咸和中，苏峻作乱，顾众监吴郡军讨之，为峻将张健所败，退屯柴壁。或劝众渡浙江，众曰：保固柴壁，可得全钱唐以南五县。若越他境，便为寓军，控引无所，非长计也。临平人范明亦谓众曰：此地险要，可以制寇，不可委也。众因与明合军复进，健败走。或作紫壁，误矣。自唐乾宁三年，镇将曹信改城嘉兴，而故迹益堙。五代晋天福四年，钱传拓秀州罗城，周十二里。宋宣和七年及德元年，皆尝修缮。元至元十三年，堕其城。至正十六年，张士诚复营筑。久之未就，明初始竟其役。嘉靖三十九年增修。城周九里，有水陆门各四，运河经城西北二面。

　　新城府西北二十七里。《志》云：唐会昌初，尝垒土为城，谓之新城。今曰新市。有新城税课局，其北为新城塘。○射襄城，在府东北三十里。《志》云：古战争地。又府境有东顾、西新、南於、北主四城，旧《志》云：吴越战争时筑。

　　○胥山府东二十七里。高十五丈，周不过二里，本名张山。相传吴使子胥伐越，经营于此，因改今名。又有殳山，在府西南五十七里。高二十余丈，周三里。山之西麓为桐乡县境。

　　○运河在城西。由杭州府达崇德、桐乡县界，东流经府西南二十七里之李亭。又东流十八里，经学绣塔。又东五里，经白龙潭。又转而北，绕府城下，为月河。与秀水合，乃出杉青闸，受穆溪水，为北漕渠。又北二十五里为王江泾。又东三里为闻家湖。又东北十里接苏州府吴江县界。秀水在城北，即南湖，彪湖之下流也。《志》云：府西南四里有白龙潭。相传有白龙穴此，风涛间作，居人因作三塔以镇之，运河经此，曰三塔湾。

　　鸳鸯湖城南一里。一名南湖，长水塘诸水所汇也。宋闻人滋云：李，泽国也。东南皆陂湖，而南湖尤大，计百有二十顷，以两湖相丽而名。鸳湖之水，与其支流至城东南二里，会于彪湖，亦名马肠河。又循城而北，与秀水合，会于运河。天星湖，在府治东北。一名天心湖，相传即秦始皇发囚所掘处。又有湘湖，俗名相家湖，在府东北九里。幽湖在府西南四十里。参差汇流，皆达运河。

　　闻家湖府东北三十三里。湖周千顷。《志》云：鸳湖以北诸水，汇流于府东北一十里间，有天荒、许家、毛头、菜花及祥符诸荡。回环连绕，闻家湖又其委流处也。合于运河，注于吴江。○祥符荡在府东北二十四里。周二十余里，与嘉善县接境。又和尚荡，在府西北二十八里，水通太湖。

　　长水塘府南六里。长五十余里，县旧名长水以此。《志》云：长水塘之水，源自杭州海宁诸山，出峡口东北流，入嘉兴县境。东通练塘，东南通横塘。其支流注于幽湖，正流三十里，至城南潴为鸳鸯湖。○横塘，在府东南五里，其流汇为彪湖。旧《志》：自彪湖转马塘堰而上，南至海盐县，通谓之横塘。又练浦塘，在府南二十五里。与横塘、长水塘相通，相传春秋时吴王练兵处也。其西北十里许有藁壤，围环八里，广万亩，相传为吴越战场。

　　穆溪府东北四里。水接海盐县之上谷湖，西北出吴江县界，入于莺ㄕ湖。又茜溪在府北十二里。自鸳湖分流东北出，曰茜溪。又北十二里曰斜塘，又北二十里入吴江县界。○双溪，在府东十里。松江漕舟由嘉善县达于双溪，又西北合于运河，《志》云：府城东有凤凰洲，中流突起。洲南之水，曰汉塘，入平湖界。北曰华亭塘，入嘉善界。又韭溪，在城内。旧引南湖支流入城中，而北达运河。府西北三十里又有麻溪，北入吴江县界，亦注于运河。

　　王江泾府北三十里。相传以王江二姓居此而名。今为运河所经，曰王江泾。市有巡司。嘉靖三十三年，倭由松江府柘林突犯王江泾，转略平望乌镇诸处。又三十四年，按臣胡宗宪大败倭贼于此。

　　杉青堰府东北五里。旧有杉青闸官舍。宋熙宁元年，提举河渠胡淮请修秀州杉青堰。建炎元年，孝宗生于此。《寰宇记》：朱买臣妻改嫁杉青闸吏。今城西四里有死亭湾，即买臣妻自溺处。堰为运河所经，旁有闸，置巡司。闸后有嘉禾墩，相传即孙吴时产嘉禾处。○马塘堰，在府南七里。相传秦始皇东游至此，遏水为堰，堰成，斩马以祭，因名。又孟宗堰，或云在府东南。嘉靖三十三年，倭贼来犯，官军败之于此。

　　○嘉禾屯在府界。《唐志》：广德中，浙西有三屯，而嘉禾为大。李瀚《嘉兴屯田纪绩颂》有云：全吴在扬州之域最大，嘉兴在全吴之壤最腴。嘉禾穰，江淮为之康；嘉禾歉，江淮为之俭。○杉青闸镇，在府北杉青堰。又王江镇，在府北王江泾。俱明初置。见上。又西水驿，在县城西，元置，前朝因之。

　　驿亭埭在府西。唐乾宁四年，杨行密将田κ攻嘉兴，屯于此，为吴越将顾全武所败，自湖州奔还宣州。○王店，在府南七十里。嘉靖三十四年，倭贼将犯杭州，不果。还至王店，分兵一出海盐塘，一出嘉兴长水塘，即此。亦谓之王市。

　　嘉善县府东三十六里。东至南直松江府七十二里，东南至平湖县三十六里，西北至苏州府吴江县七十六里。本嘉兴县之魏塘镇。宣德五年，析置今县。嘉靖三十二年，以倭变，始议筑城。三十四年，城就，外环以濠。万历二十年增修。城周八里有奇，编户一百八十六里。

　　○东顾城县北三十八里。相传春秋时，阖闾使伍员筑以备越，即李四城之一也。《志》云：城在芦墟东北二里。

　　○西山县南十二里，即府东之西山也。为接境处。

　　○魏塘河县东十二里。自县西华亭塘分流，东北出，绕县治后。又东合太平河，又南仍入华亭塘。《志》云：华亭塘自府城东北行三十余里经县治南，至县南十二里合白水塘诸水，又东八里合大云塘，又东二十四里入华亭县界，俗谓之官塘。

　　东郭湖县西十五里。来自府城东，有长堤横亘三十里，俗谓之下塘。绕城北而东南会于华亭塘。又鹤湖，在县西北三十里。又西北六里即分湖也，亦曰汾湖。汾湖之水，上承平望、莺ㄕ湖诸流，汇为巨浸。分而北，入吴江县界；分而南，入县境；东入华亭县之淀山湖。俗讹分曰汾。

　　清风泾县东北二十四里。其上流曰菖蒲泾。《志》云：菖浦泾在县东北三里，北经口塍塘、叶塘，又东经县东十二里之张泾汇，又东六里之莲花泾，又北会于清风泾，亦曰白牛塘，又东为秀州塘，折而北，达于华亭之泖桥。

　　查家荡县东北三十六里。《志》云：府东境之水，汇流入县界，至县西十三里为运泾港口，分流东北出，皆北会于分湖。分湖之南，有芦墟塘，长约三十里。由分湖东出，即查家荡也。又北而东，入章练塘。《志》云：芦墟塘在县北三十六里。又许家荡，在县西北三十六里。旁多良田，遇旱，民资以灌溉。其下流皆会于章练塘。○三白荡，在县西北五十里，入吴江县界。三荡相接，广十二里。又西北六十里而达苏州之盘门。

　　章练塘县东北四十五里。《寰宇记》：吴主权造战舰于此，张纛练水军。后讹张为章也。县北出之水，由查家荡经此，东流十里入南直青浦、长洲二县界，入于泖湖。又长春塘，亦自县西受东郭湖之水，引流北出，与县西北十余里之江泾塘及芦墟塘之水，交流互注，下流出白牛塘，入于泖湖。袁氏曰：县境之水，参错不一。大抵上流南受嘉兴，西受秀水，北受吴江，下流入于三泖也。

　　○魏塘镇县西二里。以宋里人魏武居此，商民成市而名。寻置巡司，元因之，明朝仍旧。又有魏塘税课局，元为魏塘务，前朝洪武三年改局。今移东关外。○风泾镇，在县东北十八里。旧名白牛村市。元改为镇，置巡司，并设白牛务。洪武初，罢巡司，改务为税课局。万历中废。又斜塘镇，在县北二十里。一名西塘，又名平川。县西北诸川皆汇流于此。正统十二年，徙陶庄税课局于斜塘，寻废。

　　陶庄镇县西北二十里，西南去府城五十四里。本名柳溪，宋绍兴中易今名，因陶姓者居此也。元置巡司，并置陶庄务。洪武初，罢司，改务为局。正统二年废。十二年，改置于斜塘，仍因旧名。万历初废。又千家窑镇，在县西北十二里，民皆业陶。县东南十里又有玉带镇，元时亦为商旅辏集处，后兵废。

　　崇德县府西南九十里。西南至杭州府百十里，西至湖州府德清县一百有八里。本嘉兴县地。五代晋天福三年，吴越析嘉兴县之义和市及崇德七乡为县，属秀州。宋熙宁十年，又割桐乡县五乡益之。元元贞初，升崇德州。前朝洪武二年，复为县。县无城，嘉靖三十四年，创筑砖城，周六里有奇。编户二百七里。今改为石门县。

　　○何城县西三里。又县东北二十里有晏城，东南三十里有萱城。县南境又有管城，接杭州府海宁县界。四城相传皆春秋时吴所筑，以御越者。又县东北十二里有纪目坡，断碑云：吴王夫差募兵教养于此。曰纪目者，立纲纪而有条目也。坡高十寻，周三百步，今置堠亭于其上。其相接者又有千乘乡，断碑云：夫差阅兵于此，车凡千乘。又东有千步路，西北七里曰游长径，俱春秋时吴屯兵处云。

　　○涵山县西北三十六里。为嘉湖两府分界处，县境之水绕其下，顶有浮图。《志》云：县西北三十里有陈山，高十有三丈。○走马冈，在县东北四十九里。《志》云：此为吴越分疆处，下有洗马池。

　　○运河在县城西北。由湖州府德清县界流入境，穿县濠北出，受左右诸泾之水，经石门塘，与桐乡县分界。

　　语溪在县治东南一里。孔氏曰：嘉兴南七十里有语儿乡，临官道，越北鄙也。语，本作御。《国语》：勾践之地，北至御儿。又文种曰：吾用御儿临之。孟康曰：今吴南亭是也。汉元封初，平东越，封辕终古为御儿侯。溪名盖本于此。《一统志》：今名语儿中泾，一名沙渚塘，运河由此流入桐乡境内。○车溪，在县东北三十六里。南北相距二十余里，接于桐乡之烂溪。

　　石门塘县东北二十里。亦曰石门泾，水折而东，湾环如带，曰玉带湾。其西北去桐乡二十五里，为接界处。春秋时，吴拒越，垒石为门，即此处也。或谓之石夷门。唐有石门驿。上元二年，刘展作乱，据江淮诸州。遣其将张景超攻杭州，败李藏用将李强于石夷门。宋绍兴中，车驾往还，即驿基建行幄殿，又置榷酒库务于此。今运河所经，亦曰石塘湾。嘉靖三十四年，官军败倭于此。由石门而北三十里，达湖州之乌镇，路出吴江之径道也。

　　○洲钱市县西北二十七里。地形如钱，周遭皆水，因名。又石门镇，在县东北石门塘。元置巡司。明初分镇之东半属桐乡县。《志》云：县有皂林驿，旧属桐乡县。嘉靖十五年，徙于县南。又县东北有横浦场盐课司。○三里桥，在县南三里。嘉靖三十五年，倭贼自湖州乌镇南犯杭州，至此，官军击之，败绩。

　　桐乡县府西六十里。西北至湖州府百二十里。本崇德县地。宣德五年，割崇德之梧桐八乡置县，治凤鸣市。嘉靖三十四年，筑城，周四里有奇。编户百七十八里。

　　○殳山县东南三十五里，与嘉兴县接界。昔有殳基隐此而名。山有两峰，其东峰一名史山。又县北十七里有甑山，山形如甑，烂溪绕其下。

　　○运河县北八里。由崇德县石门塘。西北流二十里而经皂林铺，渐折而东二十里，为斗门，又北二十里而至嘉兴府。《志》云：县东南三里有横湖，旧为陂，引流入运河，今仅存一线矣。

　　烂溪县北二十里。崇德县车溪之水，合县境康泾、永新溪诸水，绕流于甑山下，又引而北，自青镇以东，横亘十余里，东达于秀水，北达莺ㄕ湖，而出吴江之平望镇。其西自青镇下湖州之浔溪，以达于震泽者，则谓之西溪。

　　○皂林镇县北八里。亦曰皂林市，有元将路成营垒。《志》云：镇本在崇德市南，有寨，宋建炎中徙于此。元毁。明初攻湖州，张士诚遣兵趣救，常遇春击之于皂林，俘其兵六万。嘉靖三十五年，倭贼徐海围抚臣阮鹗于此，官兵力战，始却。旧设皂林巡司及皂林驿，今移驿于崇德县，而巡司如故。○石门镇，在县西北二十五里，与崇德县接界。洪武六年，置税课局于此。本属崇德县，宣德五年改今属。

　　青墩镇县北二十八里。古有青墩，唐置镇遏使于此。与湖州之乌镇止隔一水，梁昭明太子读书台在焉。○南长营，在县东南二十五里。其旁有千人坡、范蠡坞。《志》云：即越之北境，时盖屯营于此以备吴。

　　平湖县府东五十四里。西南至海盐县三十六里，东北至南直松江府八十里。本海盐县之东北境。宣德五年，析海盐之武原等乡置今县。嘉靖三十三年，始筑砖城，周五里有奇。编户百二十一里。
</div>
    <div class="pagination">
<a href="读史方舆纪要_page355.html">上一页</a><span>...</span><a href="读史方舆纪要_page351.html">351</a><a href="读史方舆纪要_page352.html">352</a><a href="读史方舆纪要_page353.html">353</a><a href="读史方舆纪要_page354.html">354</a><a href="读史方舆纪要_page355.html">355</a><span class="current-page">356</span><a href="读史方舆纪要_page357.html">357</a><a href="读史方舆纪要_page358.html">358</a><a href="读史方舆纪要_page359.html">359</a><a href="读史方舆纪要_page360.html">360</a><a href="读史方舆纪要_page361.html">361</a><span>...</span><a href="读史方舆纪要_page357.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
