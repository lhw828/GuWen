<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 21 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 21 页/共 77 页
  </h1>
  <div class="content">
   淇阳城，守敬按：《隋志》灵泉下，开皇初，分置淇阳县，大业初废，盖即因此城为名。《彰德府志》，淇阳城在林县南七十二里，俗呼郎子城。在西北三十里。会贞按：上言淇水径垒南，则此当作在北，西字衍。
淇水又东出山，分为二水，水会立石堰，遏水以沃白沟，左为菀水，朱菀作宛，《笺》曰：旧本作菀。戴、赵改。守敬按：《大典》本、明抄本并作菀。水详后。右则淇水。自元甫城守敬按：城当在今淇县北。东南，径朝歌县北。守敬按：两汉、魏县属河内郡，晋、后魏属汲郡，即下文朝歌城。《一统志》在淇县东北。《竹书纪年》，晋定公二十八年，沈炳巽曰：是晋定公十八年。赵、戴删二字。守敬按：今本《竹书》系周敬王三十六年。晋定公立于敬王九年，则定公二十八年，恰当敬王三十六年，不知沈氏见何误本《竹书》，致赵、戴皆为所惑。淇绝于旧卫，即此也。淇水又东，朱又东下有屈而西转径顿邱北至故其名亦曰五军也八十七字，戴移后淇水又北下。右合泉源水。各本作太和泉源水，戴改太和作右合。守敬按：此下黄本、吴本，误以《 水》篇石也殿之东北至盖天止二版，九百一十二字加载，又以此篇自水有二源至更相通注河清止，亦二版九百一十二字，误入《 水》篇，乃工人之误，并非传抄者有出入也。朱氏据宋本改正，而太和二字仍无着，戴氏又悟顿邱一条为错简，改太和二字为右合，使上下文恰相接，焕若神明，顿还旧观，惜赵氏不悟有错
简，但因太和二字，牵引《地形志》，顿邱有太和之文，凿空迂曲，无从补缀，此赵氏学识不及戴氏处。水有二源，一水出朝歌城西北，东南流。朱脱流字，戴增，全、赵则于东上增一出二字。会贞按：非也。此东南流者，即出朝歌西北之水，为右源，至后东与左水合，方叙左源，全、赵未将前后参观明了，遂于此凭臆增作一出东南，试思既出东南，何以下云南流东屈径朝歌南？即与近文亦不合矣。老人晨将渡水，而沈吟难济。纣问其故，左右曰：老者髓不实，故畏寒也。朱畏作暑，《笺》曰：谢云，宋本作晨。 按，當作畏。戴作晨，全、赵作畏。纣乃于此斮胫而视髓也。守敬按：此说无考，当是注疏旧说，与孔《传》适相反。孔《传》则言受冬月见朝涉水，谓其胫耐寒斮而视之。《春秋繁露》，斮朝涉之足察其拇。《元和志》，阳河水出卫县西北平地，即纣斮朝涉之胫处。《卫辉府志》，斮胫河在淇县西北五里，东南流入卫河。其水南流东屈，径朝歌城南。守敬按：《地形志》，汲郡朝歌有朝歌城。《通典》，在卫县西二十五里有古朝歌城。[三八]《晋书地道记》曰：本沬邑也。《诗》《墉风 桑中》篇云：爰采唐矣，沬之乡矣。殷王武丁，始迁居之，为殷都也。赵云：按《禹贡锥指》曰，《殷本纪》曰，武乙复去亳，徙河北。此即纣都朝歌也，武丁自邺南复迁于亳，至武乙则又自毫迁于朝歌。《淇水注》引《晋书地道记》，谓武丁迁居沬邑，盖误以武乙为武丁耳。守敬按：此本《帝王世纪》，见下。《禹贡》，纣都在冀州大陆之
野，赵云：按此句甚费寻思，盖抄变《汉书 地理志》而误者。班固于巨鹿郡巨鹿县下云，《禹贡》大陆泽在北，纣所作沙邱台在东北七十里。郦氏率笔书之，今《尚书》具在，乌有是耶？《史记 殷本纪》，武乙立，殷复去亳，徙河北，盖四世至纣，不复再迁，河北即朝歌也。戴移《禹贡》二字于冀州之上。守敬按：朱本诚不可解，戴但就原文乙转，未思大陆不在朝歌。赵亦但辨词误，未能定一是。考《御览》一百五十五引《帝王世纪》曰，武丁徙朝歌，于周为卫，今河内县是也。纣自朝歌北筑沙邱台。《地理志》，沙邱在巨鹿东北七十里，邯郸国属赵，于《禹贡》在冀州大陆之野。是在冀州大陆之野句，指沙邱，与朝歌不相涉。此《注》殷王武丁二语，本《世纪》，第言殷都朝歌，不得赘在大陆之野句。观下文详叙纣都朝歌之事，此但当作纣都即此矣，盖校者见上二句为《世纪》文，率录《世纪》大陆句于旁，后遂混入正文也。即此矣。有糟邱酒池之事焉。会贞按：《史记 殷本纪》，纣以酒为池。《正义》引太公《六韬》云，纣为酒池，回船糟邱而牛饮者，三千余人为辈。《续汉志》，朝歌《注》引《帝王世纪》云，纣糟邱、酒池、肉林在城西。《寰宇记》，糟邱、酒池，《冀州图》云，在朝歌南一里，土人依约识之。有新声靡乐，号邑朝歌。孙星衍云：《山海经》有朝歌之山，当是以此得名，非纣乐也。守敬按：《史记》朝歌实纣乐，不得以《山海经》为解，且《山海经》引见《潕水注》，朝歌山即潕水所出之扶予山，亦非此地。晋灼曰：《史记 乐书》，纣为戴改作。《朝歌》之音，朝歌者，歌不时也。守敬按：《汉书 邹阳传 集解》晋灼曰，朝歌者，不时也。故墨子闻之，恶而回车，不径其邑。守敬按：《史记 
邹阳传》，邑号朝歌，墨子回车。《淮南子 说山训》，墨子非乐，不入朝歌之邑。此盖兼采之。《论语撰考谶》曰：朱无语字，赵增云：《论语撰考谶》是纬书，落语字，全、戴增同。戴改撰作比。守敬按：《隋志》只云《论语谶》八卷，而古书引有《论语撰考谶》，又有《论语比考谶》，此条《古微书》入《比考谶》，而《御览》一百五十七引《论语撰考谶》曰，里名胜母，曾子敛襟。此条当同。又《续博物志》八引作《撰考谶》，则比撰错出，无以定之。又见《洙水注》。邑名朝歌，颜渊不舍，七十弟子揜目，宰予独顾，由蹙堕车。朱蹙作 。全、赵亦作 ，下同，戴改。宋均宋均有《纬书 注》。曰：子路患宰予顾视凶地，故以足蹙之，使堕车也。今城内有殷鹿台，守敬按：《新序》曰，纣为鹿台，十年[《寰宇记》作七年。]乃成，大三里，高千尺。《汉书 张良传 注》，臣瓒曰，鹿台，台名，今在朝歌城中。《一统志》鹿台即今淇县治。纣昔自投于火处也。守敬按：《史记 殷本纪》，武王伐纣，纣兵败，走入，登鹿台，衣其宝玉衣，赴火而死。《竹书纪年》曰：武王亲禽帝受辛朱作卒，《笺》曰：当作辛，旧本无此字。 按，《書 泰誓》稱商王受，則呼其名也。《史记》曰名辛，是为帝辛，天下谓之纣。《竹书》亦名受，而沈约《注》，一曰受辛。《吕氏春秋》云，纣名受德。《孟子》、《墨子》、《尸子》皆称纣。《谥法》，残义损善曰纣，盖死后人谥之也。守敬按：今本《竹书》在武王十二年，无帝字、辛字。《初学记》六引同，黄省曾本无辛字，是也。于南单之台，《竹书》：帝辛五年，筑南单之台。遂分天之
明。南单之台，盖鹿台之异名也。武王以殷之遗《史记》作余。民，封纣子武庚于兹邑，分其地为三，曰邶、墉、卫，使管叔、蔡叔、霍叔辅之，为三监。三监叛，朱无三监二字，今增。周讨平，以封康叔为卫。守敬按：自武王以下，见《史记 周本纪》及《卫世家》，而三监兼采他说。陈奂《毛诗传 疏》，三监者，管、蔡及武庚也，见于《国语》，《左传》，《诗 序》、《诗 传》、《汉书 地理志》皆同，惟《逸周书 作雒》篇有霍叔监殷之说，郑氏《诗谱》亦以管、蔡、霍为三监。郦氏盖据《逸周书》、郑《诗 谱》为说。箕子佯狂自悲，故《琴操》有《箕子操》，守敬按：今本《琴操》无《箕子操》，但《思归》引下小《注》，或云《离物操》，箕子所作也。径其墟，父母之邦也，不胜悲，作麦秀歌。守敬按：自箕子佯狂至此，约《史记 宋世家》文。歌辞亦见《宋世家》。地居河、淇之闲，后乃属晋，朱此句讹在有纣之遗风下。全云：当移在战国句之上。不然，三家分晋，赵乃在后，若云造父之国，则又不得云战国时也。赵依移。守敬按：《汉志》，齐桓公封卫于河南，而河内殷虚更属于晋，此战国前属晋之证。戴又移地居河、淇之闲上。战国时皆属于赵。男女淫纵，有纣之余风。朱余作遗，赵同，全、戴改。守敬按：《汉志》叙邶、墉、卫于魏分，邶曰，亦流于淇，河水洋洋。庸曰，送我淇上，在彼中河。卫曰，瞻波淇奥，河水洋洋。是河、淇之间，于战国时属魏，不属赵。然考《御览》一百五十五引《帝王世纪》曰，至今民俗歌谣，男女淫纵，犹有纣之余风，世称赵女之美，是也。又以为赵事，此
《注》所本，郦氏盖杂采以示博。土崄多寇，朱《笺》曰：宋本作土崄，不成文理，或是山字乃通，因改山。赵云：土险谓地土险阻耳。《地理志》，土陿而险，文理未尝不成也，《后魏书 崔延伯传》云，荆州土险，蛮左为寇，正与此文土险多寇相证。汉以虞诩为长，[三九]朋友以难治致吊。诩曰：不遇盘根错节，何以别利器乎？守敬按：见《汉书 虞诩传》。又东与左水合，谓之马沟水。水出朝歌城北，东流，南屈至其城东，赵改至作径，云：至当作径。全、戴改同。会贞按：至字自通。又东流与美沟水合。水出朝歌西北大岭下，戴云：按此即二源之一，守敬按：《注》以马沟为二源之一，而以美沟为入马沟之水。《一统志》，小石河在淇县北，即古美沟水。《淇县志》，源出县西北三十里。东流径骆驼谷，朱东流作更出。全、赵、戴改更作东，戴并改出作流。于中逶迤九十曲，故俗有美沟之目矣。会贞按：《类聚》九引《广志》曰，有美泉出，溉种，出谷香美，在汲郡。盖即此美沟矣。历十二崿，崿流相承，泉响不断，会贞按：《寰宇记》，锡盆水出卫县西北四十里石坎下，湾曲似盆。其水流可百余步。北岸有盘石，架空南枕，盆水历盘石之下东流。其盘北连高阜，虽亢阳石常润激，每时雨开霁，轻津散垂，滴盆水泠泠可听。俗呼此石为漏天桶。与《注》所叙相似，疑锡盆即美沟之殊目。返水捍注，卷复深隍，[四〇]朱作倦后深隍，《笺》曰：倦后二字讹误，未详。赵改卷浚，云：按《广韵》， ，水回旋貌。《经典释文 春秋左氏传音义》曰，浚，深也。倦后当作
倦浚，戴改卷复。会贞按：《大典》本作复。隍闲积石千通，水穴万变，朱千作下，万作为，《笺》曰：古本作积石千通，宋本作水穴万变。全、赵、戴依改。观者若思不周赏，朱《笺》曰：疑作苦思。赵云：若字不误。情乏图状矣。朱乏作之，《笺》曰：疑作乏。全、赵、戴改。其水东径朝歌城北，又东南流，注马沟水，又东南注淇水，为肥泉也。故《卫诗》《邶风 泉水》篇曰：我思肥泉，兹之永叹。《毛注》云：同出异归为肥泉。《尔雅》《释水》曰：归异出同曰肥。[四一]《释名》《释水》曰：本同出时，所浸润少，戴少上增水字。守敬按：《释名》无水字。所归各枝散而多，戴删各字。守敬按：《释名》有各字。似肥者也。犍为舍人曰：水异出，流行合同曰肥。今是水异出同归矣。[四二]《博物志》谓之澳水。守敬按：今本《博物志》脱此文。《续汉志》共县，《注》引《博物记》有澳水流入淇水，或以《郡国志 注》引《博物记》，与《博物志》非一书，据此则实一书也。《诗》《卫风 淇澳》篇云：瞻彼淇澳，菉竹猗猗。毛云：菉，王刍也：竹，编竹也。朱《笺》曰：《毛传》作篇竹，《尔雅》作萹蓄。全、赵改萹竹。汉武帝塞决河，斩淇园之竹木以为用。守敬按：见《史记 河渠书》。寇恂为河内，伐竹淇川，治矢百余万，以输军资。朱输作溢，《笺》曰：溢当作益。《御览》[按见六十四。]引此作输，《寇恂传》作以给军士，全、赵改益，戴改输。今通望淇川，无复此物。守敬按：左太冲《魏都赋》云，淇、洹之笋
则西晋时，淇川尚有竹。惟王刍编草，赵云：编当作萹。《郡国志》云，共县，淇水出。刘昭《补注》云，有绿竹草。《唐韵》，篇竹，草名。不异毛兴。朱《笺》曰：谢云，宋本作不异《毛注》，赵云：按《诗地考》引此是兴字。会贞按：《大典》本、明抄本并作兴。又言：澳，隈也。守敬按：此句承上毛云。《毛传》澳作奥。[四三]郑亦不以为津源，守敬按：《淇澳》篇首章，郑氏无笺，故道元以意定郑说。而张司空专以为水流入于淇，非所究也。会贞按：《诗 疏》引陆玑《毛诗 疏》亦以淇、澳为二水名。然斯水即《诗》所谓泉源之水也。朱讹作源泉，赵改云：《诗》作泉源，全、戴改同。故《卫诗》《卫风 竹竿》篇云：泉源在左，淇水左右。卫女思归，指以为喻，淇水左右，盖举水所入为左右也。赵云：按泉源水入淇，即今卫辉府辉县之卫河也。道元详其水而逸其名。
淇水又南，历枋堰，旧淇水东南流，[四四]朱讹作南东流，全、赵、戴改南作口，属上断句。会贞按：非也。下叙淇水入河，方引《沟洫志》淇水口以证之，此不得先言淇水口，盖南东为东南之倒错，今订。径黎阳县界南入河。《地理志》[四五]曰：淇水出共，东至黎阳入河。河内郡共县下。《沟洫志》曰：遮害亭朱遮上有在字，全、赵同，戴删。西一十八里至淇水口是也。会贞按：《河水注》已引《沟洫志》文。《志》又云，黎阳南七十余里至淇水口。《通典》，淇水至卫县界中入河，谓之淇水口。汉建安九年，魏武王于水口，下大枋木以成堰，遏淇水东入白沟，以通
漕运，会贞按：《魏志 武帝纪》，建安九年，征袁尚，遏淇水入白沟，以通粮道。故时人号其处为枋头。会贞按：《晋书 载记》，石勒自葛陂行达东燕汲郡，向冰率众壁于枋头。后苻坚自邺如枋头，改枋头为永昌县，《通典》，晋桓温为慕容垂所败于枋头，皆即此。是以卢谌《征艰赋》曰：后背洪枋巨堰，深渠高堤者也。考《征艰赋》全篇今不传，郦氏屡引之。自后遂废，魏熙平中复通之。故渠历枋城北，《地形志》，汲郡治枋头，即枋头城。《元和志》，枋头故城在卫县东一里。《寰宇记》引《冀州图》云，在卫县南，去河八里，对酸枣、棘津。《一统志》，在浚县西南八十里，即今之淇门渡。东出，今渎破故堨。朱作堰，赵同，戴改堨。会贞按：《大典》本、明抄本并作堨。其堰悉铁柱，木石参用。其故渎南径枋城西。守敬按：此故渎与上故渠为二。上故渠东出径枋城北，乃曹操所开。此故渎南流径枋城西，则淇水旧道。盖自东出之渎破，而淇水仍全循此渎南下矣。又南分为二水：一水南注清水，水流上下，更相通注，河清水盛，戴云：按水有二源至此句清字止，旧刻讹在《 水注》内，八风谷之缁石也缁字下，原本不误。北入故渠，自此始矣。守敬按：此申言淇水口淇水，本合清水南流入河，有时河清水盛，水反北入。其更相通注，亦如《济水注》称，荥播河济往复径通也。一水东流，径枋城南，东与菀口合。朱菀作宛，全同。赵改云：《寰宇记》作菀口，下菀水、菀城并同。全氏曰：即《博物志》之澳
水，澳菀声相近。守敬按：《书钞》一百五十八引此作菀水。[四六]《一统志》，菀水在浚县西南。菀水上承淇水于元甫城西北，自石堰东注菀城西，全、赵、戴删注字。会贞按：非也。当作东流径菀城西，此讹流为注，又脱径字耳。《地形志》，朝歌有菀城。《寰宇记》，宛城在卫县北四十里。《一统志》，城在浚县西。屈径其城南，又东南流历土军东北，朱土军作五军，下同。全、赵同。戴改云：考土军，《汉书 地理志》属西河郡，北魏立吐京郡，吐京即土军音声之转。魏讨九原、西河、吐京诸叛部，出配郡县，置吐京民于此。但《魏书》作吐京，道元犹用土军字耳。守敬按：《书钞》一百五十八、《寰宇记》引此并作五军，误。得旧石浢，朱浢作沮，赵改云：当作浢，与逗同。《谷水注》枝流入石逗是也，义与石窦通。全改同，戴改逗。守敬按：《书钞》引作窦，《寰宇记》引作浢。故五水分流，世号五穴口，今惟通并为二水。朱脱水字，赵同，全、戴增。守敬按：《书钞》引此有水字。一水西注淇水，谓之天井沟。守敬按：《地形志》，朝歌有天井沟。一水径土军东，分为蓼沟，东入白祀陂。朱《笺》曰：宋本作白 ，旧本作白祀。戴改祀。赵云：按《方舆纪要》，同山在浚县西南四十五里，其麓绵 四十余里，形若游龙，高处如龙脊，曰龙脊冈。龙脊之左有山曰白祀，淇水所径，多溢为陂。祀字是也。守敬按：《大典》本、明抄本并作祀，陂在今浚县西二十里。又南分，东入同山陂，守敬按：《隋志》，卫县有同山，一曰童山。《通鉴》唐武德元年，宇文化及
与李密战于童山下，是也。《一统志》，同山陂在白祀陂东南。溉田七十余顷。二陂所结，即台阴野矣。菀水东南入淇水。
淇水右合宿胥故渎，守敬按：宿胥口，旧河水北入处，见《河水注》。渎受河于顿邱县县详后。遮害亭东，黎山西北。遮害亭、黎山并详《河水注》。会淇水处，立石堰遏水，令更东北注。魏武开白沟，因宿胥故渎而加其功也。故苏代曰：决宿胥之口，魏无虚、顿丘。朱《笺》曰：苏代语见《燕策》。即指是渎也。
淇水又东北流，谓之白沟，会贞按：《地形志》，朝歌有白沟水，而《水经》言，淇水东过内黄县南为白沟。观魏武遏淇水东入白沟，则白沟正起朝歌之东，内黄之南也。径雍榆城南。会贞按：《春秋》杜《注》，雍榆，晋地，汲郡朝歌东有雍城。《释例》作雍榆城，在今浚县西南，俗呼为瓮城。《春秋 襄公二十三年》，叔孙豹救晋，次于雍榆者也。会贞按：见《左氏 经》，《公》、《谷》作雍渝。淇水又北径其城东，朱无又北二字，赵同，全、戴增。东北径同山东，又东北径帝喾冢西，朱又字下有北径其城东五字，赵同，全、戴删。世谓之顿邱台，非也。《皇览》曰：帝喾冢在东郡濮阳、顿丘城南台阴野中者也。守敬按：《史记 五帝本纪 集解》引《皇览》、《白虎通》，已云，帝喾冢在顿丘城[当有南字。]台阴野。《地形志》，顿丘郡顿丘有帝
喾冢。《元和志》，帝喾陵在顿丘县北三十里。《一统志》，在滑县东北。又北径白祀山东，历广阳里，径颛顼冢西，俗谓之殷王陵，非也。《帝王世纪》曰：颛顼葬东郡顿丘城南，广阳里大冢者是也。守敬按：《类聚》十一引《帝王世纪》，颛顼葬东郡顿丘广阳里。《御览》七十九亦引。考《史记 五帝本纪 集解》引《皇览》，颛顼冢在东郡濮阳顿丘城门外广阳里中。此《注》于帝喾引《皇览》，而于颛顼引《世纪》，盖故以示博。《地形志》，顿丘县有帝颛顼冢。《通典》，顿丘鲋 山，颛顼葬其阳，今名广阳山。《元和志》，颛顼陵在顿丘县西北三十五里，《一统志》，在滑县东北。
淇水又东屈而西转，径顿丘北。故阚骃云：顿丘在淇水南。朱此下有又屈径顿邱西六字，戴删云：系讹舛衍文。《尔雅》《释丘》曰：山一成谓之顿丘。守敬按：今《尔雅》作丘一成为敦丘，郭《注》，敦音顿。《释名》谓一顿而成丘，无高下小大之杀也。《诗》《卫风 氓》篇所谓送子涉淇，至于顿丘者也。魏徙九原、西河、土军诸胡，朱土军讹作出军。赵云：当作土军。《汉书 地理志》西河郡有土军县，《地形志》有吐京郡，即土军也。会贞按：《地形志》有西河及吐京郡，而无九原郡之目，惟肆州下云，治九原城，则谓故九原县城也。此九原疑太原之误。置土军于丘侧，朱土军作五军，下同，戴改。故其名亦曰土军也。朱土军也上八十一字，讹在前淇水又东之下，右合泉源水之上。戴移此。赵云，按《地形志》有南、北吐京郡，后徙其民于此，故
有吐京之名。土军、五军，盖吐京之变音。又屈径顿丘县故城西，朱又屈二字讹在上顿邱在淇水南下，戴移。《古文尚书》以为观地矣，盖太康弟五君之号曰五观者也。守敬按：此事见于周、秦、两汉、魏、晋等书。可考者，《书 序》，太康失邦，昆弟五人须于洛汭，作《五子之歌》。《伪孔传》，太康，启子也，盘于游田，不恤民事，为羿所逐，不得反国，太康五弟与母，待太康于洛水之北，怨其不反，故作歌。《逸周书 尝麦解》曰，其在启之五子，忘伯禹之命，假国无正，用胥兴作乱，遂凶厥国。皇天哀禹，赐以彭寿，思正夏略。昭元年《传》，夏有观扈，商有姺邳，周有徐奄。杜《注》，观国，今顿邱卫县。《楚语》：士亹曰，尧有丹朱，舜有商均，启有五观，汤有太甲，文王有管、蔡，是五王者，皆元德也，而有奸子。韦昭《注》，五观，启子，太康昆弟也。观，洛汭之地。《韩非子 说疑》篇与《国语》略同。《墨子 非乐》篇云，于武观曰，启子 溢康乐，野于饮食，将将铭苋磬以力，湛浊于酒，渝食于野，万舞奕奕，章闻于天。《离骚》，启九辨与九歌兮，夏康娱以自纵，不顾难以图后兮，五子用失乎家巷。王逸《注》，言太康不遵禹、启之乐，更作 声，放纵情欲，以自娱乐，不顾患难，不谋后世，卒以失国。兄弟五人，家居闾巷，失尊位也。《史记 夏本纪》，太康失国，昆弟五人，须于洛汭，作《五子之歌》。《索隐》皇甫谧云，五人号五观也。《汉书 古今人表》，启子兄弟五人，号五观，列下中。王符《潜夫论 五德志》篇云，夏后启子，太康、仲康更立，兄弟五人，皆有昏德，不堪帝事，降须洛汭，是谓五观。蔡邕《述行赋》，悼太康之失位兮，愍五子之歌声。《竹书纪年》云，帝启十一年，放王季子武观于西河。十五年，五观以西河叛。彭伯寿帅师征西河，武观来归。原《注》，武观即五观也。观国，今顿邱卫县。后人或以五子即五观，或以洛汭
即观地，或以五子为仁人，或以五子为奸子，众说纠纷，莫衷一是。郦氏荟萃羣籍而沟通之。但郦氏所见《古文尚书》，有洛汭而无观地。余按：《竹书纪年》原《注》有武观即五观之说，此古文尚书四字，当为汲郡古文之误。《竹书纪年》晋定公三十一年，守敬按：今本《竹书》周敬王三十九年。城顿丘。《皇览》曰：顿丘者，城门名顿丘道。守敬按：《史记 五帝本纪 集解》引同。世谓之殷，皆非也，守敬按：《帝王世纪》，帝相徙帝丘，依斟灌、斟寻，世人因误以斟灌为五观，又误以帝丘为商丘。殷者，商之号也，又误谓之殷，故郦氏驳之。盖因丘而为名，故曰顿丘矣。淇水东北，径枉人山东，朱枉讹作柱，《笺》曰：当作枉。《隋图经》曰，枉人，山谷名，山阳三山。或云，纣杀比干于此山，因得名。古凡伯国地也。《隋书 地理志》云，汲郡黎阳有枉人山。全、赵、戴改枉。会贞按：《元和志》，枉人山在黎阳县西北四十二里。《一统志》，在汤阴县东南二十五里，与浚县接界。牵城西。《春秋 定公十四年》，公会齐侯于牵[四七]者也。朱四作三，沈曰：《春秋》是十四年。全、赵、戴改。杜预曰：黎阳东北有牵城，黎阳见《河水五》。即此城矣。会贞按：《寰宇记》，牵城在内黄县西南十二里。《路史》，内黄西南三十里有故牵城。在今浚县北十八里。淇水又东北，径石柱冈，东北注矣。会贞按：《寰宇记》，博望冈在汲县东北五十里，接内黄西界，上有石坟，云是张骞冢，非也。有二石柱，俗云，故原武典农高府君之神道，呼为石柱冈。
东过内黄县南为白沟。朱东上衍又字，全、赵同，戴删。会贞按：白沟为魏武所开，有明征，据此，以《经》文为桑钦作者，真瞽说也。
淇水又东北，径并阳城西，世谓之辟阳城，非也。会贞按：《寰宇记》内黄县下，辟阳城，汉审食其封此。故城在今县东北五里。考食其所封之辟阳，郦氏载于《浊漳注》，故以此为非。《寰宇记》盖因俗传名同而误。即《郡国志》所谓内黄县有并阳聚者也。会贞按：《郡国志》，内黄有羛阳聚。郦氏引作并阳，羛、并形近，盖所见本异，详下。白沟又北，左合荡水，朱荡讹作阳，全、赵、戴改。守敬按：别有《荡水》篇，见后。又东北流，径内黄县故城南。守敬按：两汉、魏、晋县属魏郡。《地形志》，天平初，并入临漳，则郦氏时仍有内黄，属魏郡。钱坫云，在内黄县西北二十里。县右对黄泽，《郡国志》内黄县下。曰：县有黄泽者也。守敬按：《汉志》内黄，黄泽在县西，则泽在县之右矣。《沟洫志》，内黄界中有泽，方四十里。《元和志》，黄泽在内黄县西北五里。《方舆纪要》，旧时泽广数里，有堤环之，曰黄泽堤，今堙废。内黄城西北二十里有孟家潭，或以为即故黄泽也。《地理风俗记》曰：陈留有外黄，故加内。守敬按：《汉志》内黄《注》引应说。《史记》曰：赵廉颇伐魏，取黄。即此县。守敬按：《齐策》，苏秦说齐闵王曰，袭魏之河北，烧棘蒲，队黄城。顾祖禹谓黄城当是内黄县，是也。《史记 赵世家》，肃侯十七年，围魏黄不克。即指内黄而言。《集解》引
阚骃曰，山阳有黄县。山阳之黄县，去内黄甚远，盖误。而《赵世家》云，孝成王时，廉颇将，攻繁阳，取之。《廉颇传》亦言，颇伐魏之繁阳拔之，别无取黄之文，然繁阳与黄接壤，古本《史记》当是攻繁阳，黄取之，盖因肃侯时围黄不克，厥后，颇复攻而取之。故郦氏引《史记》曰，廉颇伐魏，取黄。不并言繁阳者，《注》为黄取证，不为繁阳取证也。今本《史记》脱黄字，遂与郦氏所引不相应。
屈从县东北与洹水合。
白沟自县北径戏阳城东，世谓之羛阳聚。朱作义阳郭，全、赵同，戴改。赵云：按《后汉书 光武帝纪》，幸内黄，大破五校于羛阳，降之。章怀《注》云，羛阳，聚名，属魏郡。《左传》云，晋荀盈如齐逆女，还，卒于戏阳。杜预《注》云，内黄县北有戏阳城。戏与羛同。义阳郭当作羛阳聚。《说文》羛字下云，《墨翟书》，义从弗，魏郡有羛阳乡，读若锜。则羛与义字可通用也。会贞按：羛阳即戏阳，章怀说不可易，故杜佑、乐史皆从之。余更准以地望，而知其无疑义。杜预曰，内黄北有戏阳城。《说文》云，羛阳乡，今属邺，本内黄北二十里，是并谓在内黄北为一地，即此《注》上文内黄故城之北也。至北魏末，省内黄，隋于故城东南十九里复置，[见《寰宇记。》]即今县治。而羛阳聚别属尧城，故章怀谓羛阳聚故城在尧城东。《通典》同。尧城后为永定县，故《寰宇记》又谓羛阳聚故城在永定东。总之，在内黄故城之北，更在唐、宋内黄之西北也。若此《注》之并阳城，即《寰宇记》所谓辟阳城，在内黄县东北五里者，则在内黄故城东南，与羛阳聚相去数十里，绝不相混，何以此《注》于并阳城下引《郡国志》内黄有并阳聚，与《郡国志》羛阳聚不相应，而羛阳聚之文，反见于此？盖郦氏所见《郡国志》，讹作
并阳，而当时适有辟阳城，辟、并音近，郦氏意以为即并阳聚遂引《郡国志》以证之。而《春秋》之戏阳，确为光武破五校之羛阳，俗传不诬，故此特以世谓之羛阳聚释之，乃各有依据也。《春秋左传 昭公九年》，朱作十年，戴同。全、赵引沈氏曰：是九年。晋荀盈如齐逆女，还，卒戏阳，是也。[四八]白沟又北，径高城亭东，守敬按：《寰宇记》安阳县下载高亭引《搜神记》称，亭在安阳县南。此亭当洹水入白沟处，在今内黄县西北，则在安阳之东，盖非一亭也。洹水从西南来注之。守敬按：洹水注白沟，详《洹水》篇。又北径问亭东，守敬按：亭当在今大名县西南。即魏县界也。朱脱县字，全、赵、戴同。守敬按：当增。两汉、魏、晋、后魏县并属魏郡。《地形志》，天平初，属魏尹，在郦氏后。魏县故城，朱脱魏字，县故城三字讹在应劭曰下。赵增、移云：《汉志 注》引应劭语无县故城三字，当移在应劭曰之上。县上又落魏字。全、戴增移同。应劭曰：魏武侯之别都也。守敬按：《汉志》颜《注》引应说同。《高帝纪》文颖《注》，毕万封魏，今河东河北县，后为秦逼，徙都今魏郡魏县，至文侯孙惠王云云。师古亦言，魏不常都于魏郡魏县[四字疑。]是皆谓魏尝都此矣。然文侯前安有因秦逼徙都事之说。城内有武侯台，守敬按：《一统志》，魏武侯城在元城县南十里，相传魏武侯所置，旧有坛，亦曰武侯坛。王莽之魏城亭也。左与新河合，洹水枝流也。会贞按：此洹水枝津之南水，详《洹水注》。
白沟又东北，径铜马城西，会贞按：城当在今元城县西北。盖光武征铜马所筑也，守敬按：《后汉书 光武帝纪》，征铜马在更始二年。故城得其名矣。
白沟又东北，径罗勒城东，会贞按：城当在今元城县西北。又东北，漳水注之，谓之利漕口。戴云：《魏志》，建安十八年，凿渠引漳水入白沟以通河，是也。会贞按：利漕渠详《浊漳水注》载《魏志》文。戴于此备引，偶失检彼篇耳。自下清漳、白沟、淇河，咸得通称也。守敬按：曹操开白沟，遏淇水东入，即复清水之故渎，至此复合漳水，故自下清漳、白沟、淇河，咸得通称也。
又东北过馆陶县北，又东北过清渊县西。
白沟水又东北，径赵城西，会贞按：《地形志》，贵乡县，天平二年分馆陶置，治赵城。《旧唐志》魏州下，后魏天平二年，于今州西北三十里古赵城，置贵乡县。按当在今元县东北。又北阿难河出焉，盖魏将阿难所导，赵云：《元和志》云，魏将李阿难。守敬按：《寰宇记》亦称魏将李阿难，则《注》将下当有李字。二书又云，阿难枯渠在曲周县南十四里。《方舆纪要》，后魏时，广平郡守李阿难凿导漳水以溉田，因名。以利衡渎，守敬按：即衡漳，谓导此水入衡漳也。遂有阿难之称矣。朱遂讹作首，戴改。
白沟又东北，径空陵城西，会贞按：《地形志》，贵乡县有空陵城。在今元城县东北。又北径
乔亭城西，会贞按：城当在今广平县东北。东去馆陶县故城十五里，县即《春秋》所谓冠氏也，会贞按：见《左传 哀十五年》，齐伐晋冠氏。[四九]杜《注》，冠氏，阳平馆陶县。魏阳平郡治也。会贞按：两汉县属魏郡，魏、晋属阳平郡，石赵移郡治馆陶。《地形志》，阳平郡治馆陶城，因石虎之旧。叶圭绶云，在馆陶县西南二十五里。淇水朱淇讹作其，全同，赵改，戴仍此其字，而以下两淇水为讹，亦改作其。会贞按：非也。《注》前明云，清漳、白沟、淇河，咸得通称，故上仍称白沟，此及下三称淇水后，统称清河，故意错出，以见一水而异名。戴不知此其为淇之误，已失之疏，乃反改下两淇字作其，更为谬误。虽他篇亦有称其水者，不得以之例此。又屈径其县北。
又东北，径平恩县故城东。守敬按：两汉县属魏郡，魏、晋、后魏属广平郡。《地形志》，平恩有平恩城。《一统志》，在邱县西。《地理风俗记》曰：县故馆陶之别乡也，汉宣帝地节三年置，以封后父许伯为侯国。[五〇]朱地节讹作元康。赵云：沈氏曰，是地节三年封。一清按：宣帝地节四年改明年元为元康，许广汉以神爵元年病死，无子，绝。元帝初元元年绍封弟子嘉。伯即广汉也。戴改地节。《地理志》，王莽之延平县矣。
淇水戴改淇作其，非。又东径清渊县故城西，守敬按：两汉县属魏郡，魏、晋、后魏属阳平郡。《地形志》，清渊有清渊城。《临清州志》，在州西南四十里。又历县之西北为清渊，故县有清
渊之名矣，赵云：按《汉志》魏郡清渊县，应劭曰，清河在西北。世谓之鱼池城，非也。
淇水戴改淇作其，非。又东北径榆杨城北。当作轑阳，详下。汉武帝朱讹作昭帝。封太常江德为侯国。文颖曰：邑在魏郡清渊，赵云：按褚《表》作潦阳。小司马曰，《表》在清河。《汉表》作轑阳侯江喜。《地理志》清河无潦阳，或是魏郡清渊县。又褚《表》，江德以捕淮阳反者公孙勇侯，是武帝，非昭帝。会贞按：《汉书 昭帝纪》，元凤四年，太常轑阳侯德免为庶人。《注》引文颖曰，轑音料，德，江德也，轑阳在魏郡清渊。以《昭帝纪 注》及《汉表》并作轑阳证之，则褚《表》作潦，乃传抄之异，此《注》作榆，又形近致讹。《汉表》江德作江喜，亦非。古德字作 ，与喜形近也，世谓之清渊城，非也。守敬按：谓轑阳城在清渊县耳，而世遂以清渊目之，故以为非。
又东北过广宗县东，为清河。
清河东北径广宗县故城南。守敬按：后汉县属巨鹿郡，魏、晋属安平，后魏属广宗郡。《地形志》，广宗有广宗城。《一统志》，在威县东。和帝永元五年，封皇太子万年为王国。朱和帝讹作顺帝。全、赵引沈氏曰：范《史》章八王，少子广宗殇王万岁，以和帝永元五年封。《注》未核。戴改和帝。守敬按：《后汉书 和帝纪》，永元五年，封皇弟万岁为广宗王，与《章八王传》合，此作皇太子，误。田融言，赵立建兴郡于城内，会贞按：田融言赵武帝十二年，立建兴郡，治广宗，已见《河水注》
张甲河左渎下。置临清县于水东，自赵石始也。会贞按：《地形志》有临清县，太和二十一年置，属阳平郡。盖因赵石之旧。叶圭绶云，石赵，县在今临清州西三十五里。今仓集。清河之右，有李云墓。会贞按：《一统志》，云墓在清河县西十里。云字行祖，甘陵人。好学，善阴阳，举孝廉，迁白马令。中常侍单超等立掖庭民女亳氏为后，[五一]后家封者四人，赏赐巨万。云上书，移副三府曰：朱副讹作列，《笺》曰：《后汉书》作副。全、赵、戴改。孔子云，帝者，谛也。今尺一拜用，不经御省，是帝欲不谛乎？帝怒，下狱，杀之。后冀州刺史贾琮朱作瑶，《笺》曰：《后汉书》作贾琮。全、赵、戴改。会贞按：贾琮，《后汉书》有传。又《蜀志 刘焉传 注》引《续汉书》、《类聚》五十、《书钞》七十二引谢承《后汉书》，并称贾琮，无作瑶者。使行部，过祠云墓，刻石表之，守敬按：自云字行祖以下，《后汉书 李云传》文。今石柱尚存，俗犹谓之李氏石柱。
清河又东北，径界城亭东。界城亭互见《河水注》张甲河右渎下。水上有大梁，谓之界城桥。《英雄记》曰：公孙瓒击青州黄巾贼，大破之，还屯广宗。袁本初自往征瓒，合战于界桥南二十里。绍将曲义朱曲作鞠，赵同，全、戴改。守敬按：《魏志 公孙瓒传》作曲。破瓒于界城桥，斩瓒冀州刺史严纲，又破瓒殿兵于桥上，守敬按：《魏志 袁绍传 注》
引《英雄记》，更详。《御览》七十三引与此同。[五二]即此梁也。守敬按：《后汉书 献帝纪 注》，今贝州宗城县东，有古界城，近枯漳水，则界桥在此。《通典》，界桥在宗城县东。《方舆纪要》，界桥在广宗县东，一名袁公桥。世谓之鬲城桥，盖传呼失实矣。
清河又东北径信乡西。赵乡下增县故城三字，云：以《河水》篇《注》参校。《地理风俗记》曰：甘陵西北十七里有信乡，故县也。信乡县详《河水注》屯氏河故渎下，应劭说已引见彼《注》。清河又北，赵北上有东字。径信成县故城西。应劭曰：甘陵西北五十里有信成亭，故县也。守敬按：前汉县属清河郡，后汉废。《方舆纪要》，在清河县西北十二里。赵置水东县于此城，守敬按：此当见田融《赵书》中。故亦曰水东城。
清河又东北，径清阳县故城西，汉高祖置清河郡，治此。会贞按：《寰宇记》，汉高帝三年，韩信定赵地，因分巨鹿郡地，置清河郡，以郡临清水，故号清河，理清阳。后汉县废。《一统志》，在清河县东。景帝朱此二字在年字下，全、赵同，戴移。中三年朱讹作中元二年，全、赵、戴删元字。全、赵引沈氏曰，本《表》是三年，戴改三。封皇子乘为王国，王莽之河平也。赵改河平作平河，云：《汉志》作平河。全、戴改同。汉光武建武二年，西河鲜于冀为清河太守，作公廨，未就而亡。后守赵高计功朱工作功，全、赵、戴同。守敬按：《续博物志》作工，今改。用二百万，[五三]
五官黄秉、功曹刘适言四百万钱。于是冀乃鬼见，白日道从入府，与高及秉等对共计校，定为适、秉所割匿。冀乃书表自理。其略言：高贵不尚节，赵云：《太平广记》引《水经》作贵尚小节。亩垄之夫，而箕踞遗类，研密失机，婢妾其性，媚世求显，偷窃银艾，鄙辱天官，赵云：按《太平广记》引《水经》作偷窃很鄙，有辱天官。守敬按：《续博物志》，此二句文与《注》同。《后汉书 张奂传》，十要银艾，《注》，银印绿绶也，以艾草染之，故曰艾。《温彦博碑》银艾绶章，是其义也。《广记》抄刻误，赵援以表异同，戴即据改原书，非矣。《易》讥负乘，诚高之谓。臣不胜鬼言，谨因千里驿闻，付高上之，便西北去三十里，车马皆灭，不复见。秉等皆伏地物故。高以状闻，诏下还冀西河田宅，妻子焉，兼为差代，以旌幽中之讼。赵云：按《太平广记》引《水经》，旌作弭。汉桓帝建和二年朱讹作延和元年。全云：沈炳巽曰，是建和三年。戴依改。会贞按：《后汉书 清河王传》，建和元年，甘陵人刘文，与南郡妖贼刘鲔交通，讹言清河王蒜当统天下，欲共立之。事发觉，徙蒜于桂阳。梁冀恶清河名，明年乃改为甘陵。是以妖言徙在元年，改清河为甘陵在二年。故《续汉志》清河国《注》云，建和二年，改为甘陵，《注》谓改甘陵国即在以妖言徙之年，稍误。沈谓是三年，亦误。戴于《河水注》既改元年作二年，此又改作三年，亦为沈所惑。改清河为甘陵王国，以王妖言徙，[五四]其年立甘陵郡，治此焉。守敬按：《后汉书 献帝纪》建安十一年，国除为郡，则其年似当作其后，然据《续汉志》刘《注》，甘陵国
当治甘陵县。郦氏于《河水注》甘陵县下，亦叙汉桓帝建和二年，改清河国曰甘陵。又《寰宇记》清河县下，引《郡国记》云，汉安帝改厝为甘陵，仍为甘陵国都。则此当作其年国移治甘陵县焉，方合。
又东北过东武城县西。
清河又东北，径陵乡西。应劭曰：东武城东武城县详下。西南七十里有陵乡，故县也。后汉封太仆梁松为侯国，故世谓之梁侯城，遂立侯城县治也。守敬按：《后汉书 梁统传》，光武时，封陵乡侯，卒后，子松嗣。松永平元年迁太仆，四年，国除。是松嗣侯耳，非始封，《注》未析。考《续汉志》无陵乡县，盖永平中国除即废也。《地形志》，清河郡侯城县，太和十三年置，有侯城。[《隋志》清阳县下作候城，误。]《注》遂上当有魏字，《一统志》，侯城废县在武城县西南，引此文治也作治此，当从之。
清河又东北，径东武城县故城西。《史记》，《平原君传》赵公子胜号平原君，以解邯郸之功，受封于此。定襄有武城，见《汉志》。故加东矣。守敬按：两汉、魏、晋、后魏县并属清河，后魏去东字。叶圭绶云，在武城县西北十里。
清河又东北，径复阳县故城西。汉高祖七年，封右司马陈胥为侯国，守敬按：《寰宇记》，复阳故城，汉县，在今枣强县西[当作东。]南十八里。高帝封陈胥为侯。即本此《注》。而《史记 索隐》谓陈胥所封在南阳。《地理志》，南阳郡有复阳县，侯国，是宣帝元康元年封长沙孝王子延
年所置县。[《淮水注》复阳县，元帝元延二年置，误。]安得高帝时以封陈胥？司马贞不惟不考《水经注》，并不检《汉书 王子侯表》，但见《汉志》南阳有复阳侯国之文，遂漫然填之。《索隐》往往于侯国妄为之说，孙星衍乃谓据《索隐》以订《水经注》，疏矣。王莽更名之曰乐岁。《地理风俗记》曰：东武城西北三十里，有复阳亭，故县也。叶圭绶云：故城在武城县西北。世名之曰槛城，非也。
清河又东北流，径枣强县故城东。[五五]朱东作西，全、赵、戴同。会贞按：《河水注》之张甲河右渎，在清河西，尚径枣强城东，清河未绝张甲河，安能径枣强西耶？此西为东之误无疑，今订。《史记 建元以来王子侯者年表》云：汉武帝元朔三年，[五六]封广川惠王子晏为侯国也。朱三讹作二，全、赵、戴同。守敬按：《史》、《汉表》俱云三年十月封，今订。应劭《地理风俗记》曰：东武城西北五十里，戴城下增县字。守敬按：上引应说，东武城西南七十里有陵乡，东武城西北三十里有复阳亭，皆无县字，此不当增。有枣强城，故县也。守敬按：前汉县属清河郡，后汉废。《宋志》，晋江左无《地形志》，晋复，二说不同。后魏县属长乐郡。《一统志》，在今枣强县东南。
又北过广川县东。
清河北径广川县故城南。守敬按：前汉县属信都国，后汉属清河国，魏、晋属渤海郡。《一统志》，
在枣强县东三十里，后魏移治。见下。阚骃曰：县中有长河为流，故曰广川也。朱无中字，全同，赵以《汉志 注》引阚说有中字，校补，戴补同。水侧有羌垒，姚氏之故居也，今广川县治。会贞按：姚弋仲，南安赤亭羌人，率部众数万，迁清河之滠头，见《后秦录》。《地形志》，广川属长乐郡，魏广川县治羌垒，已非故城，故《注》以今广州县治别之。《元和志》，枣强县外城，即姚弋仲之故垒也。《寰宇记》同。《寰宇记》又引《县道记》云，今枣强县东北十八里，有广川王故城。高齐天保七年省广川县，因移枣强县理此城。隋开皇二年，又自故城移枣强于今理。是姚氏故垒在广川故城西南十八里。据《一统志》，广川故城在今枣强东三十里。则姚氏故垒在今枣强东南。《方舆纪要》云，滠头戍在枣强县东北，非也。
清河又东北，径历县故城南。《地理志》，信都之属县也，王莽更名曰历宁也。应劭曰：广川县西北三十里，有历城亭，故县也。守敬按：县，后汉废。今亭在县东如北，[五七]朱北讹作此，《笺》曰：如当作而。戴此改北，赵云：按如，往也、之也，此当作北。如北言自东往北也。古传如、而字通用，然非所论于此也。守敬按：明抄本作此。在今故城县西北。水济尚谓之为历口渡也。守敬按：《通鉴》晋太元十年，燕慕容麟击渤海太守封懿，执之，因屯历口。胡三省云，今亭旁有历口渡。[五八]
又东过修县南，又东北过东光县西。
清河又东北，左与张甲屯、绛故渎合。守敬按：张甲河故渎，自屯氏别河故渎出，分为左渎、右渎，详《河水注》。绛渎详《浊漳水注》，因下流通为一水，故此统称与张甲屯绛故渎合。阻深堤高障，无复有水矣。又径修县故城南，屈径其城东。修音条。全云：三字《注》中《注》。会贞按：《汉志》修市颜《注》引应劭曰，修音条。又《史记 周勃世家 集解》引服虔曰，蓨音条，亦服氏《汉书 注》文。王莽更名之曰治修。赵据《汉志》乙作修治，戴乙同。《郡国志》曰：故属信都。守敬按：前汉县属信都国，后汉、魏、晋、后魏属渤海郡。《方舆纪要》，在景州南十二里。据下文则晋移治于东北。
清河又东北，左与横漳朱作黄漳，戴改。赵云：当作横漳，即衡漳也。枝津故渎合。会贞按：《浊漳水注》云，从陂水东派，径修县故城北，东合清漳，即此所谓与横漳枝津故渎合也。又东北径修国故城东，赵云：按修是县名，非国名也，道元误矣。守敬按：郦氏以亚夫之封又与县别一城，故另叙称修国。班氏则以封仅十余年，国除为县，故不称侯国。赵氏何得谓称国为误耶？又颜师古、司马贞皆言，亚夫之封在勃海，不知前汉之修属信都，其勃海之修市，《注》侯国者，乃指宣帝封刘寅为修市侯，郦氏于《浊漳》篇已明载之。东汉始以修县隶勃海，又以修市并修县，于此见郦氏之精审，非颜监、小司马所敢望矣。汉文帝封周亚夫为侯国，会贞按：《史记 周勃世家》，文帝择绛侯子贤者，河内守亚夫，封条侯。故世谓之北修城也。会贞按：观《注》上文叙修县故城，此叙修国有北修城之目，乃
国与县不同城之证。赵氏不细读上下文，遽谓郦氏为误，疏卤矣。
清河又东北，径邸阁城东。会贞按：《浊漳》水，《洧水》并有邸阁。城临侧清河，晋修县治。会贞按：此修县更在上修国之北，何以此不谓之北修，而修国反谓之北修？盖汉时以修国在修县北，群以北修呼之，而北修之称，遂为积古之传，此修县移于后世，遂莫能夺之也。城内有县长鲁国孔明碑。守敬按：孔明无考，当孔翊之误。《寰宇记》蓨县下云，九城在县西，有邸阁城，城内有晋蓨令鲁国孔翼清德碑存焉。按《韩勑碑》有御史孔翊，《后汉书 皇甫规传》及《鲁国先贤传》并有孔翊。《孔氏谱》载，翊为孔子十九世孙。考《书》，越翼日癸巳，《汉书 律历志》作翌日，翌即翊字。孔氏望族，又同籍鲁国，未必先后有同名者。《寰宇记》特因此《注》有晋蓨县治之文，即以为晋县令，不知修本汉县，此邸阁城早有《孔翊碑》，不得因晋移县治此，遂谓必为晋时县长也。惟《先贤传》云，孔翊为洛阳令，此作为修县长，互有详略耳。又《宝刻丛编》有汉御史孔翊碑，熹平元年立，在冢前，见《阙里记》，则其冢墓碑也。
清河又东，至东光县西南，径胡苏亭。《地理志》，东光有胡苏亭者也。朱者上脱《地理志》东光有胡苏亭九字，也讹作是。戴增改。全改作即所谓胡苏河者是，与下句不相属。《尔雅》，胡苏为九河之一。《寰宇记》，胡苏古亭在临津县东南二十三里，古胡苏河边。《一统志》称，旧志有胡苏台，在东光县学东南。盖出附会。据《注》，胡苏亭当在今东光西南数十里也。世谓之羌城，
非也。
又东北，右会大河故渎，大河故渎详《河水注》。又径东光县故城西。守敬按：两汉、魏、晋县并属渤海郡，后魏为郡治。在东光县东二十里。后汉封耿纯为侯国。守敬按：《后汉书 耿纯传》，建武六年改封此。初平二年，黄巾三十万人，赵脱人字，戴增。入渤海，朱讹作北海，《笺》曰：据《后汉书》当作渤海。全、赵、戴改。公孙瓒破之于东光界，追奔是水，斩首三万，流血丹水，即是水也。朱《笺》曰：《后汉书》曰，青、徐黄巾三十万众，入渤海界，公孙瓒率骑一万人，逆击于东光，大破之，斩首三万余级。
又东北过南皮县西。
清河又东北，无棣沟出焉。[五九]会贞按：《地形志》，饶安[县见下。]有无棣沟。《新唐志》，无棣县有无棣沟，通海，隋末废。永徽元年，刺史薛大鼎开。《通典》盐山，春秋之无棣邑。今庆云、海丰，皆与盐山接壤，皆有无棣沟。永徽初，开鬲津河，因疏无棣沟，以通滨海鱼盐之利，今淤。东径南皮县县详后。故城南，又东径乐亭北，《地理志》之临乐县故城也，朱《笺》曰：之疑作云。赵云：按之字不误。守敬按：前汉县属渤海郡，后汉废，当在今南皮县东。王莽更名乐亭。《晋书地道志》、《太康地记》，乐陵国有新乐县，守敬按：《晋志》同，后汉废。即此城
矣。又东径新乡城北，会贞按：《寰宇记》，高乐故城，今谓之思乡城，亦谓之西乡城。思乡，西乡，皆新乡之变音也。即《地理志》高乐故城也，守敬按：前汉高乐县属渤海郡，后汉废。《方舆纪要》，在南皮县东南四十里。王莽更之曰为乡矣。无棣沟又东分为二渎。无棣沟守敬按：此正流。又东径乐陵郡北。朱径下衍于字，全、赵、戴删。守敬按：乐陵郡置于后汉末，详《河水注》屯氏别河南渎下。此后魏乐陵郡也。《地形志》，乐陵郡治乐陵。而《寰宇记》乐陵县下云，后魏初，县为乐陵郡所理，至永平二年，又徙县于今县东五十里乐陵故城。然则郡治乐陵者，魏初事，盖因永平中乐陵县徙治，而乐陵郡移于此，故《注》叙无棣沟及下枝渎，皆称径乐陵郡也。郡当在今盐山县西南。
又东屈而北出，又东转，径苑乡故城南，朱作宛乡。赵改宛作苑，下增县字云：《方舆纪要》顺德府任县苑乡城云，本汉南栾县地，后为闲廐之所，谓之苑乡。《志》云，石勒置县于此，又改为清苑县，后魏时废。《地形志》，任县有苑乡城。宛乡当作苑乡，下落县字。全、戴改增同。会贞按：石勒所置之苑乡县，既在顺德府任县，则去此甚远，与此苑乡无涉，不足为证。据下文称浮水径高成县之苑乡城北，则苑乡非县审矣。增县字尤误。当在今盐山县西北。又东南，径高城县故城南，戴、赵改城作成。守敬按：《汉志》作成，《续汉》、《晋》、《后魏志》作城。两汉、魏、晋县属渤海郡，后魏属浮阳郡。《地形志》，高城县治高城。在今盐山县南六里。与枝渎合。渎上承无棣沟，朱渎讹作沟，全、赵、
戴改。戴渎上增枝字。南径乐陵郡西，又东南，径千童县故城东。《史记 建元以来王子侯者年表》曰：故重也，一作千锺。汉武帝元朔四年，封河间献王子刘阴为侯国。赵云：按《史表》，千锺侯刘摇，一云刘阴。《索隐》曰，一作重。《汉表》作重侯担，在平原《地理志》有重邱也。若渤海之千童，别是一县。《汉志 注》，应劭曰：灵帝改曰饶安者也，道元混而一之。守敬按：《史表》千锺，徐广曰，一作重。河间献王子，元朔四年四月甲午，侯刘摇元年。一云刘阴。元狩二年，侯阴，不使人为秋请，有罪，国除。《汉表》，重侯担，四月甲午封，元狩二年坐不使人为秋请，免。下《注》，平原。是刘摇、刘担、刘阴为一人无疑。而《史表》之千锺，《汉表》之重，或是平原乡亭之名。《索隐》疑是《地理志》之重邱。然重邱，《汉志》不注侯国，非也。郦氏见千锺与重，《汉志》皆无此县，因锺、重、童形声并近，遂以渤海之千童当之，而千童《汉志》亦不注侯国，未免牵合耳。应劭曰：汉灵帝改曰饶安也。会贞按：前汉千童县属渤海郡，《续汉志》不载千童县。《地形志》二汉属渤海，灵帝改千童为饶安。据应劭、魏收说，足征后汉有千童县，魏、晋饶安仍属渤海郡，后魏属浮阳郡。《南皮县志》，在县东南八十里。魏沧州治。朱无魏字，全、赵、戴同。守敬按：《地形志》，沧州，熙平二年分瀛、冀二州置，治饶安城，则当有魏字。枝渎又南东屈，东北注无棣沟。无棣沟又东北，径一故城北，世谓之功城也。又东北，径盐山会贞按：《地形志》，乐陵郡阳信有盐山神祠。《隋志》，盐山县有盐山。《寰宇记》引《郡国县道记》，盐山低小，无峯峦树木。《一统志》，在盐山县东南八十里。
东北入海。会贞按：《寰宇记》，盐山县下，引伏琛《齐地记》，无棣，今渤海高城县也。隋改高城县为盐山，取盐山为名。《通典》，盐山县，春秋时齐无棣邑。《元和志》同。故《注》此下接叙齐事。《春秋 僖公四年》，[六〇]齐、楚之盟于召陵也，管仲曰：昔召康公锡命先君太公履，全、戴依《左传》改锡作赐。北至于无棣。会贞按：《左传》文。盖四履之所也。京相璠曰：旧说无棣在辽西孤竹县。会贞按：《汉志》辽西郡令支有孤竹城，《濡水注》载之。唐 縻河北道带州，始有孤竹县，此县字衍。二说参差，未知所定。然管仲以责楚，无棣在此，方之为近。既世传以久，[六一]且以闻见书之。会贞按：杜《注》，穆陵、无棣，皆齐境。《史记 齐世家 集解》引服虔，亦言是太公受封疆境所至。而《索隐》云，今淮南有故穆陵关，是楚之境，无棣在辽西孤竹，服虔以为太公受封境界所至，不然也，盖言其征伐所至之地。桂馥以小司马说为是。
清河又东北，径南皮县故城西。守敬按：前汉县属渤海郡，后汉、魏、晋为郡治，后魏属渤海郡。旧《河间府志》，在南皮县东北八里。《十三州志》曰：章武有北皮亭，北皮亭详下。故此曰南皮也。守敬按：《汉志》南皮颜《注》引阚说同。王莽之迎河亭。朱作逆河，赵改云：《汉志》作迎河，莽多忌讳，故以逆为迎也。全、戴改同。守敬按：成蓉镜《禹贡班义述》曰，古文作迎。《沟洫志》云，同为迎河，是也。今文作逆。《史记 夏本纪》、《河渠书》并云，同为逆河是也。勃海郡，莽曰迎河，南皮，莽
曰迎河亭，用古文。《地理志》本作同为迎河，入于海，《读史记杂志》虽误谓古文作逆，今文作迎，其辨正今本《汉志》之逆，则是也。《史记 惠景当有闲字。侯者年表》云：汉文帝后七年中，朱七作元，赵改作汉景帝后元中，为之说曰：《史》、《汉表》，窦彭祖与窦广国皆以景帝后七年封，非文帝也。又文、景改年，只称后元年、后二年，中元年、中二年耳。则亦不当云后元年中也。后元非纪年之号，此袭《史表》而误者也，他处引史有年数者，皆据史改正，而特存其说于此。戴改作汉景帝后七年，删中字。守敬按：赵谓后元非纪年之号，诚是，而谓窦彭祖、窦广国皆以景帝后七年封，则大谬。按：《史表》，彭祖、广国皆以文帝后七年六月乙卯封。《汉表》虽入景帝封中，而亦注文帝后七年。是年六月己亥，文帝崩，景帝以丁未即位，彭祖之封，虽在景帝即位后七日，仍是文帝后七年中。踰年，景帝改元，历前元七年，中元六年，后元三年崩，景帝并无后元七年。赵氏谓景帝后元，已隔文帝后元七年十三年，戴作景帝后七年。更隔二十年。已出武帝建元四年后。戴如未见赵本，不得改文帝为景帝，如已见赵本，不得云景帝后七年。总之，景帝后元年，后七年，皆如笑柄。全本谓彭祖是文帝后七年崩后景帝所封，其说简而精。此非王梓材、董沛所能伪作。全于后章武窦广国之封，又云，是景帝后七年所封，乃传钞者之误，与前封彭祖之说不照，董沛不能改也。封孝文后兄子彭祖为侯国。建安中，朱建上有汉字，赵同，全、戴删。魏武擒袁谭于此城也。守敬按：《魏志 武帝纪》，建安九年，谭走保南皮，十年正月，魏武攻谭，破之，斩谭。
清河又北，径北皮城东，朱径下脱北字，全、戴增，赵北径二字乙。左会滹沱别河故渎，朱
讹作左会谭地别渎，《笺》曰：地，宋本作池。全、赵改谭地为滹池，戴改作滹沱，别河故渎。守敬按：此即《浊漳水注》所云，衡漳会滹沱别河故渎，又东北入清河也。清河本会衡漳，而云会滹沱别河故渎者，二水互受，可通称也，谓之合口，朱无口字，赵云：合下落口字，此文当与《浊漳水》篇《注》参校。故谓之合城也。戴改故作城。会贞按：《魏书 太祖纪》，天兴元年，诏抚军大将军略阳公元遵镇渤海之合口，即合城。下文滹沱别渎注清河，亦称合口，然不云有城。又《浊漳水》篇，衡漳会滹沱故渎，名合口，更非魏渤海郡地。《地理风俗记》曰：南皮城北五十里有北皮城，即是城矣。会贞按：《一统志》，北皮城在南皮县东北。
又东北，过浮阳县西。
清河东北流，[六二]浮水故渎出焉。守敬按：《地形志》，浮阳有浮水。《新唐志》，清池县南十五里有浮河堤，而《寰宇记》云，浮水源自东光县南界永济渠分出，东北流，径沧州南十里，又北径州城东一里，又东北入海。则与《注》言受清河于浮阳，径章武柳县南注海者，不合，盖宋初水道有变迁矣。按《史记》，赵之南界，有浮水出焉。守敬按：此《汉书 地理志》赵地南至浮之文。《河水注》已引之，非《史记》也。或浑言史文，则当衍记字。浮水在南，而此有浮阳之称者，盖浮水出入津流，同逆混并，会贞按：河水故渎承大河于顿邱县东，绝大河故渎，详《河水注》。清漳二渎，
河之旧道，会贞按：《注》上言清河至东光县合大河故渎，是东光以下，清河行大河故渎之道。又云，径北皮城会滹沱别河故渎，即会衡漳。是北皮城以下，衡漳又行大河故渎之道。故此云，清、漳二渎，河之旧道。此河指王莽河言，至衡漳自列人以下，本行禹河故道，则非此《注》所谓矣。浮水故迹，又自斯别，是县有浮阳之名也。守敬按：以上解释水道，蛛丝密网，《河渠》、《沟洫》，逊斯简要，道元真天人也。首受清河于县界，东北径高城县之苑乡城北，朱苑作宛，全、赵、戴改。又东径章武县之故城南。朱城下有脱文，无南字，赵据孙潜校增北字，全、戴增同。会贞按：非也。浮水在浮阳县之南，浮阳在沧州东南三十里，[见下。]章武则在沧州东北八十里，[见下。]浮水安得径章武城北？当脱南字，今订。两汉县属勃海郡，魏武置章武郡，后废。[详下。]晋属章武国，《地形志》，先后属河间郡、浮阳郡，治章武城。汉文帝后七年，朱七年讹作元，全、赵、戴各改，与前彭祖条同，皆误。封孝文后弟窦广国为侯国。守敬按：见《史记 惠景间侯者年表》，亦见《汉表》。王莽更名桓章。晋太始中，立章武郡，治此。守敬按：《晋志 序例》，魏武置郡十二，其一章武。《魏志 杜畿传》，子恕，嘉平元年免官，徙章武郡，则魏有此郡至确。郦氏云，晋太始中立章武郡治此，盖魏末省郡，晋太始中复置，仍治章武县。而《晋志》云，章武国，泰始元年置。考《晋书 宗室传》，司马威、司马混，先后封章武王，俱在咸宁三年，始立章武国于平舒，而以章武县属章武国，不为国治，是郡国既殊，其治亦异。《晋志》谓国置于泰始元年，误也。互见《浊漳水注》。浮水故渎，又东径箧山北。
《魏土地记》曰：高城东北五十里有箧山，长七里。守敬按：《隋志》，盐山县有峡山。《寰宇记》，箧山一名峡山，在盐山县东南四十里。宋盐山县即今县治。浮渎又东北，径柳县故城南。会贞按：北皮城在盐山县西北，柳县在盐山县东五十里，[见下。]清河北径北皮亭后，浮水故渎始出，则浮渎东北流，不能径柳县南矣。东北，当东南之误。汉武帝元朔四年，封齐孝王子刘阳为侯国。守敬按：此从《史表》，《汉表》名阳已。《地理风俗记》曰：高城县县详下。东北五十里有柳亭，故县也，守敬按：前汉县属勃海郡，后汉废。《寰宇记》，故柳城在盐山县东七十里，一名柳亭城。《盐山县志》，在县东五十里。世谓之辟亭，非也。浮渎又东北，径汉武帝望海台，守敬按：《地形志》，南皮县有望海台。《一统志》，武帝台在盐山县东北七十里。又东注于海。应劭曰：浮阳，朱作浮县，戴于县上增阳字，全、赵改县作阳。浮水所出，入海，颜师古《汉志 注》，不载应说，此必郦氏从应劭原书录出，故有浮阳二字标题，如《史记 索隐》单行本之式，非从臣瓒本出。《寰宇记》，清池县本汉浮阳县。《十三州志》，浮水所出，东入海。潮汐往来日再。戴、赵作朝夕。今沟无复有水也。
清河又北，分为二渎，枝分东出，又谓之浮渎。
清河又北，径浮阳县故城西，王莽之浮城也。建武十五年，更封骁骑将军平乡
侯刘歆为侯国。朱无骁字，赵增云：骁骑将军刘歆，见《后汉书 岑彭传》，落骁字。全、戴增同。会贞按：《后汉书 刘植传》，从兄歆，光武帝以为骁骑将军，封浮阳侯。魏浮阳郡治。朱无魏字，全、赵、戴同。守敬按：两汉、魏、晋，浮阳县并属勃海郡，《地形志》，浮阳郡，太和十一年分渤海、章武置。景明初，并章武。熙平二年复，治浮阳。则《注》浮阳上当有魏字。全增。《方舆纪要》，在沧州东南四十里。又东北，滹沱别渎注焉，朱作●。赵云：字误，当作滹，后并同。会贞按：滹沱别渎，即《汉志》乐成之滹沱别水，《浊漳水注》所云出乐成陵县北者，乃滹沱别水，分滹沱故渎之所缠络是也。当详《滹沱》篇中，惜《滹沱》篇已佚，仅于《浊漳注》见其首，此《注》见其尾而已。然《汉志》，虖池别水，东至东光入虖池河。此《注》言滹沱别渎注清河，在浮阳，去东光差远，疑非汉时故道。谓之合口也。朱口作河，全、赵、戴改。
又东北，过濊邑北。守敬按：章武故濊邑，见《浊漳》篇。但彼《经》言东北过章武县西，清河自北皮城下与漳合流，则此亦当作东北过濊邑西。且此《注》浮水自清河出，东北径高城之苑乡，又东始径章武，亦足征清河不得过濊邑北，此北字当西之误。
濊水出焉。戴云：濊水详《浊漳水注》。
又东北，过乡邑南。守敬按：乡邑无考，乡与纻形近，疑即《注》之纻姑邑。
清河又东，分为二水，枝津右出焉。东径汉武帝故台北。《魏土地记》曰：章武县
东一百里，有武帝台。会贞按：《地形志》，章武有汉武帝台。《一统志》，在沧州东北。南北有二台。会贞按：上浮水所径之台，是南台，此清河枝津所径之台，乃北台。相去六十里，基高六十丈，俗云，汉武帝东巡海上所筑。守敬按：《汉书 武帝纪》，元封元年，东巡海上，还，登封泰山。自泰山复东巡海上，至碣石。太初元年，东临勃海，望祠蓬莱。三年，东巡海上。天汉二年，行幸东海。俗说亦有自来。又东注于海。
清河又东北，径纻姑邑南，会贞按：《地形志》，章武县有大家姑祠，俗云海神，或云麻姑神，汉曹大家，家与姑同。《地形志》家下姑字衍。《寰宇记》，清池县有麻姑城，引《郡国志》，即汉武东巡祀麻姑，故有此名。此作纻姑，考《诗 陈风》，可以沤纻，陆玑《疏》，纻亦麻也。然则纻姑邑，即麻姑城矣。《一统志》，麻姑城在沧州北。俗谓之新城，非也。
又东北，过穷河邑南。[六三]戴云：过，近刻讹作径。全、赵改同。
清河又东北，径穷河邑南，守敬按：当在今静海县南。俗谓之三女城，非也。东北至泉周县，北入滹沱水。全、戴改周作州，下同。守敬按：周、州通，不必改。县详《沽水注》。《经》曰：笥沟东南至泉周县，与清河合，自下为派河尾也。朱讹作《水经》曰笥●泉周县东南与清河合者目下为清河下邑也，《笺》曰：曰当作白，●疑作沟。赵云：按曰字不误，自下之下衍文。《沽水》篇《经》云，
又东南至雍奴县入笥沟，又东至泉州县与清河合。此即郦氏所称《经》曰者也。本文东北至泉州县北入滹沱水。[句]《经》曰，[句]笥沟下落至字，连下读。若依朱氏所云，曰作白，不知燕赵之境，有白沟，亦有笥沟，而无白笥沟，其误审矣。戴又考《沽河经》文云，又东南，至雍奴县西为笥沟，又东南，至泉州县与清河合，东入于海。清河者，派河尾也。据以订此《注》之误。守敬按：朱说固有未合，赵亦未尽惬，惟戴据《沽水经》文，与此篇相比附，最为融贯，今从之。派河之义，详《沽水》篇。又东，泉周渠出焉。朱周下作泉字，《笺》曰：泉当作县。赵据孙潜校改水，全改同。戴改渠。守敬按：戴改是也。泉州渠详《鲍邱水注》。
又东北，过漂榆邑，入于海。
清河又东，径漂榆邑故城南，俗谓之角飞城。《赵记》田融云：石勒使王述煮盐于角飞，即城异名矣。《魏土地记》曰：高城县赵城作成。东北一百里，北尽漂榆东临巨海，民咸煮海水，藉盐为业。守敬按：《汉书 平当传》言，勃海盐池，可且勿禁，以救民急，则民藉盐为业久矣。即此城也。守敬按：《通鉴》晋咸康四年，赵王虎伐段辽，以桃豹、王华为将军，帅舟师出漂榆津，[六四]即漂榆邑之津。《禹贡锥指》，漂榆城在今静海县北。《一统志》，在天津县北。清河自是入于海。
　荡水
荡水出河内荡阴县西山东。何氏曰：荡，《广韵》作荡，从竹。守敬按：明抄本作荡，下同。
荡水出县西石尚山，守敬按：《寰宇记》，荡水出汤阴县西牟山，去县三十五里。《一统志》，牟山在荡阴县西四十里，汤河出此，《水经注》所谓石尚山也。东流，[六五]朱东作泉，戴同，赵改。径其县故城南，守敬按：两汉县属河内郡，魏、晋属魏郡。《地形志》，天平初，并荡阴入邺。则郦氏时仍有荡阴，属魏郡。《彰德府志》，即今汤阴县治。县因水以取名也。晋伐成都王颖，败帝于是水之南。卢綝《四王起事》曰：朱綝讹作林，赵改云：《隋志》，《晋四王起事》四卷，晋廷尉卢綝撰。戴改同。惠帝征成都王颖，战败，时举辇司马八人，辇犹在肩上，军人竞就杀举辇者，乘舆顿地，帝伤三矢，朱矢作夫，《笺》曰：一作矢。戴、赵改。守敬按：《大典》本、明抄本并作矢。百僚奔散。惟侍中嵇绍扶帝，士将兵之。帝曰：吾吏也，勿害之。众曰：受太弟命，惟不犯陛下一人耳。遂斩之，血污帝袂，将洗之，帝曰：嵇侍中血，勿洗也。此则稽延祖殒命之所。守敬按：《寰宇记》，汤阴县下，浣衣里，晋侍中嵇绍葬所。按《邺中记》，惠帝师败汤阴，千官皆走，独绍端冕帝侧，以身捍主，遂至见害，血溅御衣。及事宁，左右欲
浣之。帝曰：此嵇侍中血，勿去也。诏葬县南，因名此地为浣衣里。《彰德府志》，浣衣村在汤阴县西南七里。
东北至内黄县，入于黄泽。朱东上有又字。全、赵、戴同。会贞按：不当有又字，今删。
羑水出荡阴西北韩大牛泉。《地理志》曰：县之西山，羑水所出也。守敬按：《金 地理志》，汤阴有羑水。钱坫曰，今羑水出汤阴县西北鹤山。《一统志》，鹤山在汤阴县西四十五里。羑水又东，径韩附壁北，守敬按：壁在今荡阴县西。又东，流径羑城北，故羑里也。《史记音义》曰：牖里在荡阴县。会贞按：今本《史记》作羑里，据此引《史记音义》则徐广本作牖里，牖、羑古通用。《汉志》，汤阴有羑里城，《说文》亦作羑。《地形志》，邺县有牖里城。《元和志》，牖里，一名羑里，在荡阴县北九里。《彰德府志》，在汤阴县北七里，周回二百五十步，高二丈，中实。《广雅》《释宫》称：狱，犴也。全氏校改称作牖，赵、戴从之。守敬按：《广雅》狱，犴也。是以犴释狱，非有牖字而以狱犴释之也，臆改，谬甚。夏曰夏台，守敬按：《史记 夏本纪》，桀召汤而囚之夏台。殷曰羑里，周曰囹圄。皆圜土。守敬按：《初学记》二十引《风俗通义》，与《广雅》同。蔡邕《独断》，夏曰钧台，殷曰牖里，周曰囹圄，稍异。又《月令 正义》引《郑志》，崇精问曰，狱，周曰圜土，殷曰羑里，夏曰钧台，囹圄，何代之狱？焦氏答曰，《月令》，秦书，则秦狱名也。以圜土专为周狱，以囹圄为秦狱，大异。至《初
学记》又引《博物志》，夏曰念室，殷曰动止，周曰嵇留，则尽变名，更异之异矣。昔殷纣纳崇侯虎之言，囚西伯于此。守敬按：见《史记 周本纪》。散宜生、南宫括见文王，乃演《易》，用明否、泰始终之义焉。守敬按：《周本纪》，文王囚羑里，盖益易之八卦为六十四卦。《北堂书钞》九十九引《帝王世纪》云，文王居于牖里，演六十四卦，着七八九六之爻，谓之《周易》。羑城北水积成渊，方一十余步，深一丈余，东至内黄，与防水会。守敬按：《金 地理志》，安阳县有防水。水出西山马头涧，守敬按：今水在安阳县西南二十里。东径防城北，卢谌《征艰赋》所为朱《笺》曰：当作谓。全、赵、戴改谓。沈作谓。会贞按：为、谓通。越防者也。守敬按：《史记 廉颇传》云，颇攻魏之防陵，拔之。《正义》，城在相州安阳县南二十里，因防水为名。《寰宇记》称，《隋图经》云，汤阴县有防城，即纣囚文王于羑里，筑此城以防之，后因曰防城。《彰德府志》，在安阳县南愁思冈上。其水东南流，注于羑水，又东历黄泽黄泽详《淇水注》。入荡水。《地理志》荡阴县下。曰：羑水至内黄入荡者也。守敬按：《彰德府志》，羑水在汤阴县北八里，今与荡水别流入衡。
荡水又东，与长沙沟水合，其水导源黑山北谷。朱黑讹作里，赵改云：里山当作黑山，见《清水注》。会贞按：《清水注》之黑山，在淇水西，此黑山在淇水东，盖东西本一山，而淇水出其中，故东
西皆有黑山也。考《寰宇记》卫县下，黑山在县西北五十里，引《魏志》，汉灵帝中平二年，黑山贼于毒、白绕、眭固等十万余众，以掠魏郡，号黑山贼，即此黑山也。又《地形志》，魏德县有累山，亦黑山之误。《汤阴县志》，黑山在汤阴县西南三十五里。东流径晋鄙故垒北，谓之晋鄙城，名之为魏将城。守敬按：《地形志》，林虑郡有魏德县，天平二年置。《括地志》，魏德故城，一名晋鄙城，在卫县西北五十里，即公子无忌夺晋鄙兵地，故名魏德城。《一统志》，魏德故城在汤阴县南三十里。此《注》将字疑德之误。昔魏公子无忌矫夺晋鄙军于是处，守敬按：见《史记 信陵君传》。故班叔皮《游居赋》曰：过荡阴而吊晋鄙，责公子之不臣者也。守敬按：叔皮《游居赋》引见《类聚》二十八，不载此二语。其水又东，朱其讹作淇，赵改云：当作其，即长沙沟水也，非出隆虑之淇水。全、戴改同。谓之宜师沟。又东，径荡阴县南，又东，径枉人山山详《淇水注》。东北至内黄县，朱县讹作泽，赵改云：内黄，县名，非泽名，当作县。全、戴改同。县详《淇水注》。右入荡水，亦谓之黄雀沟。是水，秋夏则泛，春冬则耗。
荡水又东，径内黄城南，[六六]陈留有外黄，故称内也。守敬按：此二句，《地理风俗记》文，《淇水注》已引之。东注白沟。
  </div>
  <div class="pagination">
   <a href="水经注疏_page20.html">
    上一页
   </a>
   <span>
    ...
   </span>
   <a href="水经注疏_page16.html">
    16
   </a>
   <a href="水经注疏_page17.html">
    17
   </a>
   <a href="水经注疏_page18.html">
    18
   </a>
   <a href="水经注疏_page19.html">
    19
   </a>
   <a href="水经注疏_page20.html">
    20
   </a>
   <span class="current-page">
    21
   </span>
   <a href="水经注疏_page22.html">
    22
   </a>
   <a href="水经注疏_page23.html">
    23
   </a>
   <a href="水经注疏_page24.html">
    24
   </a>
   <a href="水经注疏_page25.html">
    25
   </a>
   <a href="水经注疏_page26.html">
    26
   </a>
   <span>
    ...
   </span>
   <a href="水经注疏_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
