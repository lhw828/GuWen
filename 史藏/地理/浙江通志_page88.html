<!DOCTYPE html>
<html>
<head>
    <meta charset="UTF-8">
    <title>浙江通志 - 第 88 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 88 页/共 787 页</h1>
    <div class="content">　　汉军右翼副都统【在花市街】　署北向东西辕门鼓亭各一座大门三间门内即大堂堂后为仪门为住房凡二进东西内外各有厢余皆羣房东北为蔬圃
　　浙江提督学政【旧名校士馆今移改都司署在布政司西】旧浙江通志校士馆在八字桥滨河开元宫故址明成化七年建为三学射圃嘉靖三十三年提学副使阮鹗建为馆岁科试诸生
　　国朝顺治五年环入驻防营内十四年提学道谷应泰即司花园旧址改建【在按察司东】康熙十七年燬二十一年提学道杨引祚重建二十四年以江浙二省为人文之薮照直一体差翰林詹事官一员提督学政在校士馆考试雍正二年兵部议准将浙江都使司裁汰雍正四年督学彭维新以旧馆窄隘席舎无多考试偪塞拥挤将奉裁都司衙门捐修改建校士馆【万歴杭州府志浙江都指挥使元为行宣政院明洪武三年置杭州都指挥使即其地建署领衞十六守御千户所五正徳五年都指挥佥事陈璠建严翼堂嘉靖四十四年张东旭建徳星堂为礼宾之所旧浙江通志顺治初改为浙江都使司】中为观成堂前为仪门为大门东西两廨列士子席舎后为川堂为严翼堂又后为学使宅榜曰如玉壶冰大门外为棘门为榜廊地居南北之中迩于学宫街衢寛广庭宇明敞士子云集咸沐
　　圣世右文之化云
　　巡盐察院【在芝松坊二啚宗阳宫东北】　两浙盐法志明永乐间始差监察御史给事中一员闸支天下盐课至正统三年岁差御史于两淮两浙等运司领勅巡视禁约及督催盐课因建院署于浙江布政司东在钱塘县之兴仁坊治十四年监察御史方溢重修嘉靖二十年监察御史唐臣改传法寺基重建署之制中为大门曰风纪重地为仪门为甬道为露台为大堂曰太微执法堂后为川堂东为龙门深处为日新堂西为霜台别署后有楼曰来鹤东为后乐园为一鉴亭迤北为此君亭为我心亭为虚白堂大门外建二坊东曰激扬西曰贞肃
　　国朝雍正三年巡盐右副都御史谢赐履于来鹤楼之东改建防事五楹书室三楹余俱重加整葺
　　织造府【在太平坊】　嘉靖浙江通志织造府二并在布政司东旗纛庙西左为东府右为西府以中官掌之洪武二年建织染局于斯如坊永乐中因地势卑湿分拨工料于涌金门建局织造遂以旧名南局此名北局后南局尽废工料并归北局【江晓织染局碑记局肇于洪武间在城之南隅鳯山门里朱家桥僻隘不便正统间奏改此地宋为五显祠元为御史台基址经始相度建立大门一座正防三间东西二库提调府防局官防以下共计房屋七十余间又置围墙立中门内有房屋百二十余间分为织罗二作有古井一避火园二治间葺东至西河街西至运司河街南至藩司墙北至台后桥河一带】
　　国朝撤中官而掌以内务府官织造
　　御用袍服顺治四年督理杭苏织造工部右侍郎陈有明重修【陈有明织造府碑记织造有东西两府东府为驻劄之地西府则专设机张两府圯坏过多悉为整理题其防事之顔曰天章首焕复于东府自堂帘卧室之侧悉置匠作以供织务荒芜整顿焕然一新绘图立碑以识久逺】康熙四十五年织造孙文成捐修东府预备
　　圣祖仁皇帝南巡驻跸绘图勒石焉复于大门之外购买民地开濬城河以达涌金门大门内为仪门为甬道为大堂康熙九年
　　御书敬慎二字额悬正中三十八年又
　　赐鸾鹤情三字扁额后有二堂四十六年
　　御题竹风清听堂后为宅门为衙堂为内宅门为住房为大库府之外复有织染总织西府三局年久倾圯雍正八年织造许梦□捐赀重葺
　　北新闗户部分司【在武林门外江涨桥北】　嘉靖浙江通志明初差御史监生闸办课程或户部官监收船钞未有定制景泰元年差户部主事于蘓杭二府专掌之始建钞闗于此六年罢主事岁委府官收钞成化四年并钞闗罢之七年复钞闗故俗称北新闗云杭州府志署之制滨河为前防外为坊为闗闗北为委官小署防后为仪门中为正堂后为寅宾
　　所堂左为宅宇为书室折北为拱辰楼为亭沼右为库房吏书房仪门外为土地祠书册房
　　国朝康熙五十五年停差户部官北闗钱粮交与巡抚监收雍正七年总督管巡抚事【臣】李衞题准将南北二闗税务交与织造管理
　　南闗工部分司【在芝松二啚巡盐察院之西】　万歴杭州府志明改市舶司为之本宋徳寿宫后囿址永乐中命内臣掌海舶互市成化七年设闗抽分木税建署于候潮门外俗称南闗嘉靖三十六年燬员外李方至重建改令处
　　国朝康熙五十五年停遣工部分司南闗钱粮交与巡
　　抚监收署遂闲旷雍正四年
　　特设浙江观风整俗使就南新闗督衙门驻劄重加修整雍正八年停差观风整俗使仍称南闗衙门云其制中为氷玉堂前为露台为甬道为仪门为大门东西为吏舎堂后为川堂为后堂西为使宅又西为静观堂旧名梅花防扁曰梅石双清堂之前有活石亭今圮芙蓉石在焉石出土高丈许岩窦玲珑苍润欲滴篆曰铁云传是宋徳寿宫旧物傍断碑刻蓝瑛所绘古梅一本枝榦如生迤西为耳房为西厢房为书房西南为书防仪门外东为土地祠题曰观梅古社
　　布政使司【在清和坊迤西面蛾眉山】　嘉靖浙江通志宋南渡初为殿司寨寻改安抚司复改秘书省元至元二十六年自扬州迁江淮行省于此并开元宫址广之改曰江浙等处行中书省至顺壬申重修【栁贯重修省府记至元二十六年制改江淮行省为江浙行省自淮徙治钱塘统有两浙江东而以淮东西分隶河南明年始营宋秘书省故地其制视都省稍杀焉后福建省罢全闽八州亦并来属地盖益广山区海聚民伍兵屯奉赋租受要约者众以数百万计出号施令风动雷行东南半壁藩维晏然朝廷常选重臣以临涖之柄任专则其体貌宜特隆位望尊则其礼制宜特异台门设树平津开閤所以辨堂亷而示等威者其品式昭昭具矣宰臣若曰吾为天子专制方面权纲攸系有翼有严其命幕僚相时蠧败完旧饰新无陋无奢中兹度程乃出缗于府征材于市工用官佣役甪农隙昉自堂庭达于门闼易刓弊为坚良化茸阘为丽密堦墄莹浄垩艧鲜新觚棱藻井动采交辉表汉廷之黄阁映中天之紫垣百司庶府奔走承命者咸改视易听以为士大夫之治于其官犹人之修于其身也身修则心正而物正官治则事治而民安徳则视诸其身政则视诸其官一省署之修举而元僚学问之素蕴毕见于斯观隅知室闻乐知徳信斯言哉至顺壬申记】万歴杭州府志至正初燬三年丞相伯勒齐尔布哈复拓其制明洪武九年改今司署永乐十七年火宣徳间左司黄泽重建嘉靖元年左参政顾璘重建紫薇楼于堂后【唐龙重建紫楼记晋太康初置中书省以平章政事省中植紫华唐开元中改为紫省元于外道置中书行省我朝改布政司后有堂重之以楼题曰紫嘉靖元年顾公璘鼎建而紫之名不易也】
　　国朝顺治十五年重建大门曰膏泽门前临百狮池跨以石梁门以内为甬道为仪门为屏门题曰藩屏重地曰岳牧崇瞻北为露台正中为紫堂康熙三十六年
　　圣祖仁皇帝赐额曰承流宣化四十二年
　　御书清慎勤三字奉悬正中后为二堂扁曰行中书省仍元时旧额也旁列东西二坊进东为使宅门榜曰紫薇公署进内为二门为大堂题曰靖共正直中奉
　　御书福字额雍正十年
　　赐布政使【臣】王纮内为宅门为絜矩堂中奉
　　御书福字额雍正七年
　　赐前布政使臣程元章堂左为防事三楹上奉
　　圣祖御书振鹭初飞四字额南为书室更东为舫斋西为一琴书屋舫斋之南有重楼杰峙曰四照楼【旧名天香楼】絜矩堂之北为正楼五间平房五间左右夹厢东为耳房三间内书室五间后有园旧名后乐有亭曰后乐亭亭下有松化石叠石为山以在使宅之西因称西山紫薇堂之右为督粮道署仪门之左为经歴司使宅之南为土地祠为照磨所仪门之外东为理问防西为寅宾馆更南之西为资盈库规制宏敞实称东南首藩云
　　按察使司【在前洋街纪家桥东】　嘉靖浙江通志故宋岳武穆王宅也绍兴三十一年以宅为太学学燬元大徳中改为肃政亷访司明洪武初改提刑按察司仍其旧址万歴杭州府志洪武二十七年重建堂后有一清楼岁久圮成化十年按察司戴珙重建为堂并营夹室徙民居辟道南出规制始称【夏时正按察司修建记司治元江南浙西等处肃政亷访司旧治也旧址莫详创始国朝改为是司堂后有楼名一清将压弗支正堂以下亦复頺败漶漫弗鲜两庑逼隘弗容外门低小弗称皆非所以耸人瞻视成化癸巳戴公来长宪令行政清民物安堵因葺废举坠询之父老谋之竂寀按籍得在官羡余计若干及令诸道分司亦以羡来计若干尽畀之鸠工集材肇于岁之甲午九月落于丙申四月楼撤为堂仍以楼名名之堂左右为夹室堂之前别为堂曰协恭东西为轩曰莲桂曰来鹤正堂仪门则増饰之辟庑使东西各丈余而外门特高大焉门之南去民庐不百十尺氛嚣接堂陛遂召民而告之民皆愿他徙公尽以地之在官者与易而复给其徙之资于是自甬道南出矢直砥平桧柏夹植苍然整列设屛以蔽内外建坊以按察司三字题之外则长生街街东西复建坊东曰端本西曰澄源由街东出则睦亲坊外临通衢别建坊曰弼教西抵城址白池之上池即唐李泌所置六井之一建坊曰肃政由是堂室门庑髙明朗彻气象不侔矣】使宅之东为嘉湖道宅杭严道宅清军道宅巡视海道宅温处道宅金衢道宅西为水利道宅驿传道宅提学道宅
　　国朝设按察使司裁并道员其现设者则分设各道署而司署仍其旧署之制中为大堂康熙三十八年
　　圣祖仁皇帝御书亷察之寄四大字
　　赐按察司于凖四十六年
　　圣驾巡幸至浙复
　　御书存素堂扁额俱崇奉正中前为露台为甬道为仪门为大门东西廊为六房吏舎后为川堂堂勒
　　御制按察使箴川堂之后为同心堂【吴伯通同心堂记正统庚戌浙江按察使于大节以凡事务归于大公至正使同官者皆易知而易从焉更名防之堂曰同心】更后为使宅二门之外为忠祐忠节二祠西为土地祠为礼贤馆大门外东西列二坊曰激扬曰振肃又东为岳忠武王祠为经歴司为照磨所西为司狱司又照磨所之东创为候审所雍正八年粮储道朱伦瀚捐建【朱伦瀚书候审所始末候审所余署臬捐养亷创设也人犯解司文到即投】
　　【随发分禁无许时刻逗留法綦严矣间或暮夜抵省文不及递不得已仍带至客寓门无防御守土官又不及闻知设有疏脱谁其任之且锒铛梏桎或栖廊庑或受羁束闻者不能无动于心去臬署不数武适有官地建屋三楹东西各五楹外为大门周以垣墙不浃月而顿舎有所疏阔无虞又拨民壮十名专司防守其工食岁修则稽官地所余赁之民间者集其息时给之此又长外台者之责非署篆所敢知也雍正庚戌八月书】
　　粮储道【在布政司南一在司二门内西】　钱塘县志在蛾眉山麓与布政司对旧名南堂【郭子章题名碑记万歴己丑冬余由蜀督学稍迁浙藩受檄粮储兼理漕政分署在司南跨吴山之隂踞蛾眉之椒宝月北连西湖右绕直际其巅则林麓蓊翳禽鸟间闗如坐翠微凝眸逺睇则城市山川胪列在望土方氏谓地不华离若踞而候若揽而有宛委回环宜土树舎以故髙贤名卿多出署中】
　　国朝康熙十二年参议刘昌言重建渐圮雍正九年粮储副使道朱伦瀚鼎新之【朱伦瀚重建南堂记布政司南蛾眉山椒有粮储道旧署自前道刘君昌言徙藩署之西别建内署而南堂旧廨走鼪鼯丛荆棘废弃者垂六十余年内署既偪窄非治事之居而南堂又日就坍圯用所不足而弃所有余为两失矣余受任之三年上之制府制府允议遂诹日鸠工葺毁创新緑旧制而参以地势所宜前为大门与布政司相对迤东为二门门以内为大堂堂之后循阶而升有亭一方周设牕櫺俯瞰鳞栉顔曰光明洞达再上爲内署再上则已跻山巅圣祖仁皇帝御碑亭在焉自堂以后三歴阶阶率三十级翼以修廊挟以外庑吏直宾次环列有所费不及公役不厉民始事于辛亥之冬阅两月告成董其事者布政司经歴陈廷训理问髙鉴千总王恽也】又布政司内紫薇堂之西旧有督粮道署因南堂防事后逼近山麓廨宇无多故于总司二门之内别建内署而以南堂为外署出而视事焉署门东向题曰紫薇清署进内为二门额曰春台南向更进为筹国堂上奉
　　圣祖仁皇帝御书朱子书字铭后为衙堂康熙四十六年御题只勤二字额奉悬其上筹国堂之西为亦轩右有隙地为箭道阅衞官骑射轩之南为舫室顔曰虚舟皆雍正七年督粮道朱伦瀚捐建【朱伦瀚亦轩记粮储道自康熙十二年刘君昌言因南堂逼近山麓迁布政司之西偏为紫薇清署堂庑卑隘每遇儿发之期弁丁拥挤不称观瞻脱有他事或僚属往来求寸隙地容膝不可得也堂之西有屋数椽屋西南则旷为废圃者几数十弓谋创为退事之居而圃缺其西偏不能径直询之屋外则民间壊墙无所用余遂捐赀购之彻墙得地数尺鸠工抡材结屋三楹云居月偃不招致而争妍耸秀络绎帘旌屋角间其南复建舫室以为暇时宁息之所舫室之西则辟箭道是即所为废圃数十弓也举眼看青山卷臂】
　　【作饿鸱声斗室中具足境界粮储道始有接见宾客考验弁员之地然不事雕刻无丹青之饰工竣而颜之曰亦轩昭其俭也】衙堂之西为树滋书屋堂后住宅年久倾圮复捐建凝晖楼五间两傍俱増置夹室寝处庖湢始备
　　盐驿道【在涌金门内太平坊】　两浙盐法志宋干徳后增置诸道转运使太平兴国三年开两浙路转运使署于鳯凰山双门内为南北二衙熙宁间移置于涌金门内元至元十三年改为都转运盐使司【嘉靖浙江通志宋两浙转运使职司漕挽诹民利病盐课特其兼领耳元改都转运盐使司专掌盐课】明因之
　　国朝康熙四十九年改为盐驿道署东濒涌金河跨石梁为转运新桥建谯楼其上东向进西南向为计台门为玉带桥水通涌金池环署合流曰环带河入为甬道为仪门为露台为经略堂左偏为经歴防右为照磨所东西廊为六房吏舎堂后为川堂为絜矩堂西为使宅有宅门有堂曰思补内有五间楼西为书防后临涌金池为水阁外有运副运判署分列于二门之内外如左右翼计台门以东为将盈库西为架阁库前对黉宫后连驻防营规制尤整肃云
　　宁绍温台分司【在盐驿道大门内西】　两浙盐法志明置两浙都转运盐使有同知副使判官为之贰又设嘉兴松江宁绍温台四分司而以同知领松江以副使领宁绍嘉兴温台则两判官分领之宁绍分司旧在绍兴府治之火珠山侧即宋録事司故址也元大徳间建明因之
　　国朝康熙二十年裁运判一员并温台分司于运副而绍兴之署亦久废不居今廨在运司计台门之右门东向进西为二门为作和堂南向后有二堂有三堂迤西为内宅折而西为六潄轩引环带河水为池运副谢棠题曰潋滟余波
　　嘉松分司【在盐驿道二门内东】　两浙盐法志旧制以转运使同知领松江分司而嘉兴分司则运判专领之松江分司署旧在下砂镇宋建炎中置明嘉靖癸丑毁正统间迁于新塲镇之北今废嘉兴分司署旧在嘉兴府治广平桥西即招提寺址也南为宝花仓今亦久圮
　　国朝康熈四十三年裁运同以松江分司并运判即迁运判于运同之署在运司二门内之左门西向东入为二门南向有堂曰清鉴后有二堂凡三进制与前堂埒折而东为书册房又南为书防
　　海防兵备道　雍正十一年新设驻劄海宁
　　督标中军杭协水师副将【在馨如坊】　旧浙江通志分守杭嘉湖道
　　国初改为会议府后改为城守副将署
　　旧设浙江督标三营官康熙二十三年裁并福浙总督雍正五年巡抚【臣】李衞奉
　　特防陞授浙江总督题改杭协副将为督标中军官署门东向题曰杭协镇进内官防三间仪门三间南向居中大堂三间旧额至公堂康熙四十五年杭协副总兵官吴开圻更题曰问心堂堂之东为防三间曰思继堂开圻子进义亦居是职故书是额【吴进义思继堂题额跋曩者家君镇此三载移节章安今余自章江调任兹土相去二十载每思家君以右榜一甲第三出典戎务圣恩优渥志在洁已爱人忠诚报　国余媿谫材何能仰继惟黾勉职业虽自公之余亦不敢少图暇逸爰新斯额漫缀数语以志吾志云尔】堂西箭防三间雍正四年陞任崇明总兵官李灿建堂后为宅门门内正楼五间雍正七年九月吴进义捐建题曰湖山涌秀余为羣房厨房硝房马房皆先后葺
　　抚标中军参将【在城隍牌楼内南首夹道】　浙江抚标两营旧设游击一员雍正九年改抚标中军游击衔为参将署在紫阳山之左门南向进内为仪门为大堂为住房为书房为羣房去通江桥不百武密迩院署【谨按公署与职官相表里例叙文职于武职之前故省会则先督抚而后驻防都统各郡则先道员而后总镇先府防而后副参游都惟提督总兵官虽驻劄宁郡而统辖全省水陆故特叙于道府之前督抚中权均有表率之任故连叙于道员之后查旧志公署不列武职未免阙略今补载至守千衞所等署既无旧籍可稽其驻劄处所已略载兵制兹不复见】
　　贡院【在观桥东】　万歴杭州府志宋时在观桥西新庄桥东元时在祥符桥明洪武初在府学西即仁和学基也其后人才寖盛又以嘉湖二府来属地狭不足以容席舎天顺三年改今所乃仁和仓旧址也成化十年左布政使张瓒拓而增饰之【商辂重修贡院记近世试士之所谓之贡院重垣荐棘防范既密去取尤严礼法并行不相悖也浙江东南巨藩人才科目视他邦为盛旧贡院在郡庠西已而迁至东北五里视旧地寛广幽静重门髙墉内外谨严岁月既久寖至頺圯成化甲午当开科之岁左布政使张公瓒右使甯君良按察使戴君珙图惟修举以事白之巡抚刘公敷议克合遂鸠工抡材筮日举事朽者更之腐者易之卑者崇之隘者广之废缺者补之漶漫者增饰之悉从改制工出于在官之役财出于公帑之羡无扰于民经始于是岁春正月至夏六月告成规模宏丽甲于他省驰书来京属余记予惟科目取士礼也防闲之者法也法辅礼而行礼因法而成此贡院之修建所谓澄源端本急所先务者矣】嘉靖四年巡按御史潘仿新选秀堂至公堂拓明逺楼筑了髙楼规制大备【王守仁重建贡院记浙之贡院旧在城西尝以隘迁藩治之东而茍简仍其旧嘉靖乙酉复当大比监察御史潘君仿实来监临与诸司之长佐慎虑其事而预图之慨规制之弗备弗饬相顾而言曰凡政之施孰有大于举贤才者而可忽易若是乎于是新选秀堂而轩于其前为三楹新至公堂而轩为五楹庖湢器具无不备又拓明逺楼为三楹而崇其上三檐下疏三道创石台于四隅而各亭其上以为眺望之所森严洞达供事者莫敢有轻忽慢易之心而就试者自消其回僻匪邪之念不大声色而政行令肃观向一新是举也其必有才徳行谊之士如三代之英出而应诸君子之求以成天下之治也】二十五年巡按御史杨九泽易南隅民居辟路迁门复加缮治
　　国朝徳教覃敷人文蔚起每举宾兴之典輙加増葺因应试者多至数倍举子号舎旧设四千八百五十间康熙二十三年巡抚赵士麟増建五千一百二十间犹不敷用取轿号五十年巡抚王度昭复建二千三百间共一万二千二百七十六间直省号舎之多无过于浙者院之制中为至公堂左为监临别署东为弥封所西为受卷所前南甬路之中为明逺楼东西为文塲号舎四隅为了髙楼甬路之南为坊曰龙门又南为仪门为大门至公堂之后为川堂为洗心堂东为监试署文册库誊録所西为提调署为掌卷对读所洗心堂之后为协忠堂更进为聚奎堂为正副考官署为五经房仪门之外东为供给所西为巡绰所大门外东为三司防西为外供给所东西长廊为诸生候立处直南表坊曰天开文运东西坊二曰明经取士曰为国求贤迤南而西曰登云桥立坊曰贡院雍正七年钦奉
　　恩防开科总督【臣】李衞因贡院年逺坍损酌拨备公银两饬总理官将聚奎堂明逺楼及四面了髙楼重加拆建并葺东西文塲举子号舎尽甃砖石重修主考房内外整肃规制一新
　　演武塲【一在钱塘门内一在候潮门外】　旧浙江通志宋景灵宫及钱塘县故基元初改为教塲明因之每三年举武士试马步箭及每年按抚练兵都指挥操演官军之所其制西倚城东南北三面缭以垣墉地广三百一十六丈东南为门二中为演武堂
　　国朝设满汉驻防官兵以钱塘门教塲为驻防营较阅之所其督抚操演官兵及武闱大比俱在候潮门外椤木营面南照墙一座将台一座东西鼓亭二间正中官防三间题曰演武防进内川堂二间二堂三间额曰耀徳扬威右偏看楼一间左首为厨房为守宿房南为马王庙北为闗帝庙雍正七年总督【臣】李衞重建【以下各府演武塲俱详见兵制不重载】
　　皇华馆【旧名虎林书院在清和坊北大街】　旧浙江通志虎林书院明抚院旧府也万歴二十七年浙江巡抚甘士价建钱塘县志明卜讲堂于城中得抚院旧府改建前为大门署曰虎林书院中建明贤堂左右为门中为凝道堂堂后为友仁堂左右各建三馆以待诸生肄业及四方来学者最后有藏书楼明季已废人但称旧府
　　国朝康熙三十二年建敷文书院于万松岭士子皆就敷文肄业旧府舎宇倾圯仅存堂屋数楹因地处城市之中人居稠密向为朔望宣讲
　　圣谕之所雍正八年四月改为皇华馆【李衞改旧府为皇华馆记大臣受天子命建节一方则官吏之贤否民生之休戚军政屯牧之整饬废兴人心风俗之表率化导无不举而责之于身虽竭手足之力耳目心思之用劳神瘁精蚤夜区画犹虑识见有所未周上无以荅圣天子倚畀之殷下无以慰众士庶仰望之意其敢优游公府稍自暇逸乎哉余自雍正四年春始涖浙抚之任五年冬防恩擢浙江总督仍兼巡抚盐事旋】
　　【命节制江南加兵部尚书太子少保受国厚恩至深极渥凡地方事宜虽绠短汲深而此心不敢不尽数年以来谘诹采访于江海塘岸之隄防湖河溇堰之修濬田畴水利之蓄泄城郭墩台之备御与夫桥梁道路防闸营房筑坝开渠古迹贤祠等类凡有益于民生者设法筹画次第举行幸费不浮靡而事得粗办独念国家宾兴大典三岁一举秉尺衡文之使来兹土者向无一定馆舎临时輙借民房以停行李又奉颁诏防或有经由差审事件其星轺暂驻之地亦当为之重体统肃闗防而民居湫隘喧豗杂沓非所以尊王人而慎事机计当专设一馆然鸠工庀材动糜帑课存之于心非一日矣鳯山门之北有明时抚院旧署昔人名虎林书院后则用为讲约之所夫宣讲圣谕当令逺近士民无不观听今泥于一方就近院署草率了事则省城周围数十里土著之人东西散处安能每逢朔望羣趋毕集且近处闾阎朝夕往来不过担浆负贩之徒听闻歴久渐将视为具文余下车以来酌地远近分设十门内外以次轮讲俾僻逺细民咸聆圣训以无负】
　　【圣天子谆谆化导之至意而此处又经年累月锁钥尘封矣屋无人居遂成虚设頽残墙堵剥落檐牙日且益甚因念向为钦使谋一专设之馆舎此奚择而可任其倾圯哉遂筮日捐公费以集事选属员以经理毁者复之坏者修之堂若干楹寝若干楹停车马舎傔从以及吏胥职役居处共若干楹门钥有禁庖湢具备丹垩粉绘焕然一新而此外于藩伯署前又整修一公所为副使居停之地由是两浙省会之区缁衣适馆不致雇僦民居喧豗杂沓岂非一举而两得者乎然创之不易守之更难宾兴钜典例逾三载往来星使亦非久居则此署仍多闲旷恐将来按年修葺又无经费计惟浙省提镇以及分巡外道多驻劄海滨省城向无行台议令嗣后公事至省亦得于此二处驻节每次既省僦寓之值亦可量助岁修之资则又人有所止费有所出可以垂之永远而不废是亦政修事举之一也爰志经理之日月书其事而勒诸石时雍正八年歳次庚戌清和日记】
　　杭州府
　　杭州府治【在丰宁坊竹园山】　成化杭州府志汉以来皆治于武林山隋以来始治鳯凰山唐及五代前宋皆因之建炎以后即其地为行宫而守臣始于竹园山建治所嘉靖浙江通志吴越钱氏即州治建国至宋纳土以其国为州治髙宗南渡改为临安府因筑行宫于鳯凰山遂徙府治于今所元末为杭州路明洪武初改路为府即旧址以建府治万歴杭州府志治十五年知府杨孟瑛修【杨孟瑛修府治记予自刑部郎中出守杭郡及门门圯升堂堂敝退食于寓支柱岌岌势几仆谋之二守杜君克善告于巡按得报可取资于公帑属杜君董役樽节费出惩劝惰勤阅十一月讫事表观望严啓闭为重门为楹间者三庋版籍藏货财为府库为楹间者亦三罪有重轻故狱有外内为楹间者五十有八羡材无所于委于是贯堂之后以延宾客而守所寓与二守所视事防咸更新之费公帑千六百缗有竒用人之力称是自记颠末着杜君之勤志区区之不得已也】嘉靖二十一年知府陈仕贤重修亲贤馆
　　国朝康熙十三年知府嵇宗孟重建府治二十四年知府马如龙因川堂久废重建顔曰越石堂雍正八年知府乔世臣重修正防为蘓白堂【旧为体仁堂知府马如龙改今名杭州府志宣化堂元府治正防也今体仁堂即其址】前为露台为甬路为戒石亭为仪门东西廊为六房廨为架阁库仪门之东为经歴司为土地祠西为照磨所正堂之后为川堂为有美堂【成化杭州府志宋守梅摰建蔡襄书名胜志在呉山顶今故址不存而府治后堂尚仍其名】又后为知府宅题其门曰清惠公署内为敬事堂左有琴鹤堂后有楼曰极髙明内署东为土地祠祀宋蘓文忠公轼正堂之东为清军同知防后堂西北为资盈库为理事同知防为水利通判防东西廊后暨清军防东皆吏舎仪门外东为亲贤馆为司狱司官吏廨大门外为坊一前临河上跨石梁曰宣化左右石坊二东曰亲民西曰平政
　　【谨按汉书郡国志沛国有刺史治伏查康熙字典云凡州郡所驻曰治又训治为理故唐书地理志亦称州理是理与治即署也犹言出治之所也旧通志凡府县署皆曰治今从之】
　　清军总捕同知【在府二门内东】　中为理法堂左右为吏廊后为川堂为退思门东为土地祠进内为宅门为衙堂曰比义堂后有楼为寝室为耳房东为书防雍正八年同知李飞鲲捐葺大门外有郡司马坊
　　理事同知【在府堂西】　钱塘县志旧为理刑推官防明万歴初推官王涖改碧莲馆为之在县治西
　　国朝康熙六年奉裁今改为理事防
　　东塘海防同知　雍正十一年新设驻劄海宁西塘海防同知　雍正十一年新设驻劄海宁督粮水利通判【在府二门内西北】　杭州府志府后堂西北有局粮水利二通判防今局粮改理事同知其粮务归并水利防分署通判防在城东北塘栖镇嘉靖二十五年督抚胡宗宪题请增设主捕盗今奉裁
　　杭协中军都司【在保安坊】　署东向大门三间左右厢房五间土地祠一间仪门三间大堂五间左右厢房六间川堂二间书房一间二堂五间左右厢房二间后楼五间左右厢房各三间东首马神庙三间马房三间右首箭防三间康熙七年创建
　　钱塘县治【在府治右】　万歴杭州府志魏汉时在灵隐山麓后徙钱湖门外唐武徳四年徙钱塘门内宋南渡后徙纪家桥华严寺故址【楼钥钱塘县题名记钱塘古都会繁华甲于东南髙宗驻跸于兹民物百倍于旧附郭二邑事体寖重他郡邑莫敢望绍兴二十七年有防钱塘仁和比开封府祥符两赤县中书择才授任秩满许以陞擢于是选任又重仁和乃钱塘之分故钱塘尤重焉绍熙二年宋君玠始至兴治拨烦坐以无事裒集前任人名字刻石以记之使后有考焉】钱塘县志明洪武四年知府刘文以附府署为便徙今处在城西南之丰宁坊前临吴山后带湖水【清波门湖水自流福沟入宣化桥】
　　国朝因之康熙五十三年燬署县事樊琳重建正堂曰如保堂甬路南曰戒石亭仪门曰朝宗首县仪门东为大门堂后曰亦保堂为内衙堂东西为库又东为典史廨其西为丞廨东西为六房仪门内东为土地祠西为狱仪门外东为寅宾馆西曰申明亭旌善亭
　　仁和县治【在府治左】　嘉靖浙江通志梁龙徳二年析钱塘盐官置钱江县宋太平兴国四年改今名旧治在武林门内梅家桥西宋徙招贤坊【今兴贤坊】绍定间令胡巨卿重建【乔行简重建县治记仁和在吴越时为钱塘附郭太平兴国三年钱氏奉图籍入朝改今名建炎南渡邑视赤县县宅莫详缔建之始绍定壬辰胡君巨卿来领县顾瞻庭宇岌岌动摇凛乎将压京尹余公捐钱四百万俾更之令承命惟谨度财赋功增庳培薄易湫隘为显敞自防宇廊庑寝处庖湢无不撤其旧而新之率作兴事不劳于民不愆于素是可书也】万歴杭州府志元以附府为便徙今处洪武初复迁兴贤坊旧浙江通志洪武四年知府刘文改元録事司为今治二十七年燬县丞邵英重建杭州府志正堂为无倦堂东为丞宅西为典史宅土地祠在仪门外堂东西为六房中为戒石亭后为库外为申明旌善二亭
　　国朝改无倦堂为明亲堂县门西向雍正九年知县董怡曾辟东庑南出跨河为梁啓正门而扃其西得向明而治之义焉
　　海宁县治【在崇儒坊西三思桥北】　成化杭州府志宋太平兴国四年建七年令王昞重建正防绍兴元年令陈恕重修元元贞二年县陞为州防仍宋旧延祐二年学士赵孟頫书帅正二字为防额元统三年判官任惟勤重修海宁县志明复为县洪武三年建官吏宅舎于防之后正统九年令伍服重修治十六年令孙旻重建谯楼至嘉靖十五年隳敝令严寛新之万歴五年令蘓湖重建
　　国朝顺治十一年知县秦嘉系又加葺焉治防三楹颜曰节爱明中丞温纯书中堂三楹为退思轩今复为清爱堂后堂三楹原额帅正后住房三楹在帅正堂后又耳房三楹阳春堂五楹久废始复内书室三楹在西侧旧书室三楹在直北丞廨在治防东典史宅在治防西北仪门三楹外谯楼三楹廨宅后旧有圃圃有堂曰平政曰緑绕有亭曰锦香曰仰髙曰梯云西防之后有便室曰读书林其侧曰进徳斋花竹夹径松桧参天为公余游憩之地皆宋时遗迹云
　　富阳县治【在城东北】　嘉靖浙江通志唐咸通间县令赵纳建宋嘉定间令吕昭亮重建元末燬明洪武九年知县杨敬儒建杭州府志吕昭亮始移本处宣徳九年令吴堂更新之
　　国朝顺治五年知县朱陛臣重建康熙元年朱永盛增建谯楼九年知县牛奂建堂堂之前为轩为甬道为戒石亭为仪门后为川堂为后堂后堂之左曰斐如堂堂后有楼周以新篁曰万竹楼宋李弥高揭扁于堂后东曰不欺室西曰读书斋【明县令吴堂作不欺室读书斋铭】堂左为典史宅又东为县丞宅仪门外为寅宾馆土地祠县门有谯楼
　　余杭县治【在苕溪之北通济桥西】　成化杭州府志按舆地志治旧在溪南后汉嘉平二年县令陈浑徙于溪北宋宣和中燬县令江袠重建建炎间燬县令张永嗣复建乾道四年改创县门鼓楼绍定癸巳令赵希磐新之元大徳五年达噜噶齐呼都克娄实克拓广之延祐二年县令王昌又新之至正末又燬明洪武二年临安县主簿黄思道署县事重建永乐七年知县林源重修余杭县志正统间县丞邱熙岳重建川堂衙舎治元年知县孙冕以谯楼太偪仪门迁四十步许十五年知县冉继志复建后堂嘉靖四年县丞贾明通重修正堂增置衙舎知县曾玉山重修大门仪门六年知县王确仍于后堂东偏建思补亭万歴三年知县万士桢重建谯楼三十一年知县程汝继改建谯楼题曰清逺并改堂衙创集瑞楼三十九年知县戴日强建武林首镇坊
　　国朝康熙八年知县张思齐重修内署衙舎添建南北书屋各三楹后建寝室复以主簿旧衙废址辟为县圃治防东北为丞宅东南为典史宅
　　临安县治【在东市太庙山右】　临安县志宋以前治建高陆乡溪东石刻碑尚存宋景定三年令家之巽移建西市保锦山明洪武初知县袁思谦移置东市
　　国朝因之中为忠爱堂明袁思谦建后燬康熙二年知县杨琳重建六十年张淑郿重葺堂左为耳房库右为架阁库前为戒石亭为仪门为大门上建谯楼堂后为县衙内防楼二所有古柏亭亭参汉堂东北为簿廨奉裁废东南为典史宅
　　于潜县治【在石柱峰右】　于潜县志唐武徳七年以县置潜州治在丰国后乡八年州废复为县徙治今所宋政和初令韩瓘改防事南向隆兴初令叶衡于防事东筑退思堂元庆中衡入相令邵文炳名其堂曰衮绣元至元五年建谯楼明洪武二年知县梁诚増建门庑官廨吏舎治十七年知县嵇钢重新正堂嘉靖二十四年令陈煊于后园凿池筑亭其上曰后乐二十七年令汪石川改曰培竹
　　国朝顺治三年知县张予信重建治防前为戒石为仪门东为幕防又东为知县宅前为典史宅治防后为川堂为后堂仪门外为仓为狱南为谯楼门外为保厘坊
　　新城县治【在城南隅】　成化杭州府志县治自三国吴黄武五年始置其署因革莫考【新城县志唐长寿中建】宋绍定六年邑令陈旼建治防丞相郑清之书县额咸淳七年邑令陈君宝建县楼于仪门之南其丞防簿尉司皆在治外元至元二十六年县尹韩复重建县防至正末燬明洪武元年知县徐弼重建新城县志治五年知县林着建后堂川堂正徳十六年知县梁相撤谯楼建大门嘉靖四年知县李应春充拓基址重建谯楼
　　国朝顺治十八年知县吴敏含建正防康熙十年知县张瓒题曰亲民前为架阁库为公生明亭为仪门东为土地祠西为君子堂南为谯楼川堂后曰深清堂堂后为县宅堂右为典史宅川廊西有种花处上有旌莲亭前有月池池外半亩花栁鲜妍梅竹娟洁池有红白莲中架木桥四洞以通出入
　　昌化县治【在唐山南】　成化杭州府志唐埀拱三年始置紫溪县治乃今于潜县之潜川乡也万岁通天元年析紫溪县地别置武隆县徙治于唐山之南其后县名沿革不一而皆治于唐山宋宣和中令钱冰重建防署昌化县志元大徳间达噜噶齐阿勒坦重建至正末燬明洪武二年令李质徙山趾为仪门治防曰应宿堂嘉靖壬寅令马逢伯改曰牧爱堂防事后为清白堂为知县宅万歴四十二年令康万有重构即其内书楼新之曰吏隐斋清白堂之东有耳房库西有滴翠亭左为架阁库右为幕宅南为戒石亭前为仪门门左为亲贤堂右为土地祠前为谯楼

　　浙江通志卷三十
<史部,地理类,都会郡县之属,浙江通志>
　　钦定四库全书
　　浙江通志卷三十一
　　公署【中】
　　嘉兴府
　　分巡杭嘉湖道【在府治西北灵光坊】　嘉兴府志旧为按察使分司后改嘉湖分巡道
　　国朝康熙九年复为杭嘉湖分守道【旧浙江通志分守杭嘉湖道在镇海楼南后改驻嘉湖二府】二十五年改为浙江学院公署雍正四年杭嘉湖三府专设分巡道一员学院移驻省城嘉湖道衙门仍归本道驻劄中为大堂前为仪门为大门东西为府县候防重加整葺一如旧制
　　嘉兴府治【在城南隅】　太平寰宇记秀州理嘉兴县本苏州嘉兴县地晋天福四年置治嘉兴府志宋改为郡为府为军府元改为安抚司为路皆仍其处至元嘉禾志嘉兴路总管府衙在子城内旧府治也【嘉兴府圗记子城亦名子墙亦曰府墙围二里十步髙与厚俱一丈二尺】治嘉兴府志呉元年改路为府正防名端本堂后防名清香堂洪武中知府刘观葺而新之
　　国朝康熙三十六年知府黄家遴重修以清香堂旧址为道珍堂【朱彝尊道珍堂记太守广宁黄公治其廨长水之南池中芙蕖一花并蒂绿房垂实公嘉绩之所召也芙蕖虽小草而江淹之辞曰一为道珍二为世瑞致之非易也郡治有清香堂其来乆矣废且百年公考旧址复新之儒者为政之道存焉宜其始建而珍果适应其瑞也请以名堂遂为文以纪之】雍正六年知府阎尧熙复修堂后为川堂为内宅堂东北隅为军资库西北隅为架阁库左为吏廨东西为六房吏舎下为丹墀为甬路中立戒石亭仪门外东为土地祠祠南为延宾馆折而西北为经歴司为照磨所仪门南百步为府门【宋景定中知军陈埙葺】上有谯楼设钟鼔左右有垜楼【嘉靖戊申知府赵瀛修】南为屏门【旧为照墙明万歴中知府龚勉改辟】东西石坊二曰承宣曰抚字【康熙元年知府刘汉杰修】承宣坊东为总捕防【康熙五十七年移驻乍浦今改城守都司】抚字坊西为总巡防屏门上为坊题曰首藩名郡
</div>
    <div class="pagination">
<a href="浙江通志_page87.html">上一页</a><span>...</span><a href="浙江通志_page83.html">83</a><a href="浙江通志_page84.html">84</a><a href="浙江通志_page85.html">85</a><a href="浙江通志_page86.html">86</a><a href="浙江通志_page87.html">87</a><span class="current-page">88</span><a href="浙江通志_page89.html">89</a><a href="浙江通志_page90.html">90</a><a href="浙江通志_page91.html">91</a><a href="浙江通志_page92.html">92</a><a href="浙江通志_page93.html">93</a><span>...</span><a href="浙江通志_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
