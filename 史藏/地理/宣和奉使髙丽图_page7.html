<!DOCTYPE html>
<html>
<head>
    <meta charset="UTF-8">
    <title>宣和奉使髙丽图 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和奉使髙丽图 - 第 7 页/共 18 页</h1>
    <div class="content">　　凤旗二其制身与旒皆白法土数也中绘飞凤凤之为物身被五彩位应中宫葢五行非土不生故五方之色备于羽毛所宜取象其行在太白旗之次

　　太白旗

　　太白旗二其制身与旒皆白法金水数也中绘一人金冠玉圭黄衣緑帔以象太白下乗一龟龟有蛇首取其合形葢金为水母水能生金位应白虎真武二神礼经载国君之行前朱雀而后玄武左青龙而右白虎于二旗互见颇合古制其行在马旗之次

　　北方旗

　　北方之旗黒色一旒其广二幅无绘绣之文人使初至境以迄入城与诸旗为前导其行无次其建无数以青衣军执之初国信使副依旧例给锦绣间错转光旗四十面诏书初入城令舟人执而前导辉映郊野丽人骇观颂目□其陋焉
　　南方之旗赤色一旒中绘神人手执木檛差异他者五方之旗独赤旗为多耳
　　东方之旗青色一旒中无绘绣广狭多少与诸旗相对
　　西方之旗白色一旒亦无绘绣比之诸旗数目差少
　　中央之旗黄色一旒亦无绘绣惟羣山岛紫燕岛祇迎信使列于海岸则有之又有一等杂采间错中有□光四角绘云气诸州巡尉战船逻兵执之

　　小旗

　　小旗之制红旒白身上绘緑云人使入城国王迎诏则龙虎数万人被甲执之夹道

　　宣和奉使髙丽图经卷十四

　　●钦定四库全书

　　宣和奉使髙丽图经卷十五

　　（宋）徐兢 撰

　　○车马

　　臣闻有国必有兵而兵以车运车以马行故古者制国必视车乗之数差其小大而诗颂称鲁卫之富率以马为言髙丽虽海国而引重致逺不废车马然其土地湫隘道涂硗确非中华比故辀轮之制辔驭之法亦异云

　　采舆

　　采舆三一以奉诏又其一以奉御书前一舆贮大金香球其制用五色文罗间结错以锦绣上为飞凤四角出莲花行则动揺下承以丹漆座四竿各施龙首以控鹤军四十人捧之前有二人执仗迎引喝起止甚肃王世子与国官迎诏望舆于当道拜之

　　肩舆

　　肩舆之制畧类胡床藤穿翔鸾花文丹漆间错涂金为饰上施锦茵四竿各施采丝结绶自羣山岛以迄入城每出馆必以肩舆奉使副以其礼僣不敢乗唯于前仗中行以为仪式耳

　　牛车

　　牛车之设制作率畧殊无法度下有二辕轮前辕以牛驾之每载物于其上必以草绳贯系方免倾覆况其国率皆山路行则嵲屼动揺特为礼具而已

　　王马

　　王之所乗马鞍鞯甚华或金或玉皆朝廷所赐也常驭不施甲惟入闗斋并受诏大礼则于马甲之上复加鞍辔蒙以绣帕革带与繁缨皆有鸾声相应亦甚华焕但比中国于鞍后复加绣茵亦犹侍从官之有狨坐也

　　使节马

　　髙丽去大金不逺故其国多骏马然圉人不善控驭其步骤皆自天然不假人力也鞍鞯之制唯王所乗以□□□□益以金玉饰官大臣以紫罗绣鞯以银为饰余如契丹之俗亦无等差初使人既到馆十日受诏而所奉鞍马畧如王制使者以其僣侈固辞再四乃易别马如国官所乗者上节所乗降使副礼一等中节又随等第而杀之

　　骑兵马

　　骑兵所乗鞍鞯极精巧螺钿为鞍鞯秋辔以栢枝马瑙石间错黄金乌银为饰两■〈革毚〉画鹅颈与身倍丽人谓之天鹅鞗革鸣鸾亦有古意

　　杂载

　　丽国多山道路坎■〈土禀〉车运不利又无槖駞可以引重而人所负载甚轻故杂载多用焉其制以二器夹装横跨于背应用之物悉置器中络首鞅胷如乗骑之度前引后驱其行颇驶云

　　宣和奉使髙丽图经卷十五

　　●钦定四库全书

　　宣和奉使髙丽图经卷十六

　　（宋）徐兢 撰

　　○官府

　　臣闻唐虞建官惟百夏商官倍亦克用乂至周而详天地四时仰观俯察以道运之而政事举矣岂复有文具而实不应之弊哉髙丽之初建官十□□级袭国语以为之名不事驯雅自渐皇化设官置□□放称谓而莅职治事尚沿土风往往文具而实不应然而慕义之志亦可尚云

　　省监

　　官府之设□□□窃取朝廷美名□□职授官则实不称名徒为文具观美□□尚书省在□□门内前有大门两廊十余间中为堂三间即令官治事之所政事之所自出也自尚书省之西春宫之南前开一门中列三位中为中书省左曰门下省右曰枢宻院即国相平章知院治事之所礼宾省在干徳殿前之侧所以掌四邻之宾客入闗司在升平门之东所以掌斋祭之事御史台在左同徳门内所以张风宪之任翰林院在干徳殿之西所以处词学之臣尚乗局以贮车马军器监以藏甲仗以至宾省之典礼仪阁门之职赞导大盈仓实寳货之帑右仓即积粟之地凡此皆在王居内城也自广化门外言之官道之北则尚书户部又其东曰工部曰考功曰大乐局曰良酝局四门并北列而南向各有标名道之南则兵刑吏三司其门南列而北向又东南数十步即铸钱监稍北即将作监也监门千牛金吾三卫在北门内而金吾稍近东所以典兵卫之禁大市京市二司在南大街而东西相望所以平闗市之政以至管弦有坊弓箭有司幞头有所占天有台凡此皆在外城之内也又有开城府距城四十里凡民庶婚田鬬讼之事悉总之

　　国子监

　　国子监旧在南会宾门内前有大门榜曰国子监中建宣圣殿两庑辟斋舍以处诸生旧制极隘今移在礼贤坊以学徒滋多所以侈其制耳

　　仓廪

　　仓廪之制不施闗钥外为墙垣唯开一门以防盗窃内城之内旧有三仓今所见者特右仓耳宣义门之外有仓曰龙门洪州山中有仓曰富用俗传曰芙容非也大义仓旧在西门内积米三百万经回禄悉为毁烬遂移于长霸门丽人以众水所会之地可以厌火灾耳又有海盐常平二仓相去数百步唯富用与右仓不常发以储兵革水旱之备其积之状如圆屋正诗所谓亦有髙廪也下筑土基其髙数尺织草为苫中积米谷一石积而致之其髙数丈出于墉外上复以草葢之以蔽风雨葢米气不泄则陈腐今髙丽仓廪中虽数岁而米亦新者以积苫之法畧通其气耳国相每岁给米四百二十苫致仕半之尚书侍郎而下二百五十苫卿监郎官一百五十苫南班官四十五苫诸军卫録事一十九苫其武臣视此等而上之与文官相埒内外见任受禄官三千余员散官同正无禄给田者又一万四千余员其田皆在外州佃军耕莳及时输纳而均给之

　　府库

　　奉先库在广化门之东去顺天馆官道之北前门二间稍东开门左有一堂其制极髙出于墙外右有一楼东面不施窓牖唯于其柱榜云贮水防火葢其中所藏乃奉先王祭器牲牢及国忌给斋料于此以施诸寺焉

　　药局

　　髙丽旧俗民病不服药唯知事鬼神咒诅厌胜为事自王徽遣使入贡求医之后人稍知习学而不精通其术宣和戊戌岁人使至上章乞降医职以为训导上可其奏遂令蓝茁等往其国越二年乃还自后通医者众乃于普济寺之东起药局建官三等一曰太医二曰医学三曰局生緑衣木笏日莅其职髙丽他货皆以物交易唯市药则间以钱贸焉

　　囹圄

　　囹圄之设其墉髙峻形如环堵中亦有屋葢古圜丘之意也今在官道之南与刑部相对轻罪则付刑部盗及重罪则付狱系以缧绁无一人得逸者亦有枷杻之法然淹延不决有至阅时经岁唯赎金可免凡决杖以一大木横缚二手于上使之着地而后鞭之笞杖极轻自百至十随其轻重而加损唯大逆不孝乃斩次则反缚髀骨相摩至胸次皮肤折裂乃已亦车裂之类也外郡不行刑杀悉械送□□王城每岁八月虑囚俗尚寛仁死罪多贷而流于山岛累赦则以岁月久近量轻重原之

　　宣和奉使髙丽图经卷十六

　　●钦定四库全书

　　宣和奉使髙丽图经卷十七

</div>
    <div class="pagination">
<a href="宣和奉使髙丽图_page6.html">上一页</a><span>...</span><a href="宣和奉使髙丽图_page2.html">2</a><a href="宣和奉使髙丽图_page3.html">3</a><a href="宣和奉使髙丽图_page4.html">4</a><a href="宣和奉使髙丽图_page5.html">5</a><a href="宣和奉使髙丽图_page6.html">6</a><span class="current-page">7</span><a href="宣和奉使髙丽图_page8.html">8</a><a href="宣和奉使髙丽图_page9.html">9</a><a href="宣和奉使髙丽图_page10.html">10</a><a href="宣和奉使髙丽图_page11.html">11</a><a href="宣和奉使髙丽图_page12.html">12</a><span>...</span><a href="宣和奉使髙丽图_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
