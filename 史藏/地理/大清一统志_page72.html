<!DOCTYPE html>
<html>
<head>
    <meta charset="UTF-8">
    <title>大清一统志 - 第 72 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 72 页/共 202 页</h1>
    <div class="content">　　东昌府【二】
　　名宦汉李章【河内懐人光武即位拜阳平令时赵魏豪右徃徃屯聚清河大姓赵纲遂于县界起坞壁缮甲兵为所在害章到乃设飨会而延谒纲纲帯文劔被羽衣从士百余人来到章与对防饮有顷手劔斩纲伏兵亦悉杀其从者因驰诣坞壁掩击破之吏人遂安】巴肃【渤海高城人举孝亷歴贝邱长以郡守非其人辞疾去】刘虞【东海郯人初举孝亷为博平令治正推平髙尚纯朴境内无盗贼灾害不生时邻县接壤蝗虫为害至博平界飞过不入中平初拜甘陵相抚绥荒余以俭率下甘陵大治】董寻【河东人为贝邱令清省得民心】南北朝魏卢度世【范阳涿人兴安中除济州刺史州接邉境将士数相侵掠度世乃禁勒所统还其俘掳二境以宁】杜纂【常山九门人明帝初拜清河内史性俭约尤哀贫老问民疾苦至对之泣涕劝督农桑亲自检视勤者赏以物帛惰者加以罪谴吊死问生甚有恩纪】房景伯【东清河绎幕人由齐州辅国长史除清河太守郡人刘简武曽失礼于景伯闻其临郡阖家逃亡景伯督切属县捕擒之即署其子为西曹掾令喻山贼贼以景伯不念旧恶一时俱下论者称之旧制守令六年为限限满将代郡人韩灵和等三百余人表诉乞留复加二载】曹世表【东魏郡魏人延昌中除清河太守治官省约百姓安之】杨机【天水冀人熙平中除清河内史有能名】北齐
　　辛术【陇西狄道人为清河太守政有能名遭父忧去职清河父老数百人诣阙上书请立碑颂徳】苏琼【长乐武强人文襄时除南清河太守郡多盗贼及琼至奸盗止息邻郡富豪至将财物寄置界内以避盗平原郡有妖贼刘黑狗搆结徒侣通于沧海琼所部人连接村居无相染累邻邑于此服其徳琼性清慎不发私书郡人赵颍得新一双来奉苦请遂使为留乃置于防事梁上竟不剖人遂竞贡新果至门问知颍犹在相顾而去有百姓乙普明兄弟争田积年不断琼召对众人谕之莫不洒泣遂还同住每春总集大儒卫觊隆等讲于郡学胥吏文案之暇悉令受书当时州郡无不遣人至境访其政术在郡六年人庻懐之】宋世良【广平人除清河太守在郡未几声闻甚髙郡东南有曲堤成公一姓阻而居之羣盗多萃于此世良施八条之制盗奔他境天保初大赦郡无一囚率群吏拜诏而已及代至倾城祖道有老人丁金刚泣而前谢曰已年九十记三十五政君非唯善治清亦彻底今失贤者民何济矣莫不攀辕涕泣】崔伯谦【博陵安平人天保初除济北太守恩信大行县公田多沃壤伯谦咸易之以给人又改鞭用熟皮为之不忍见血示耻而已有朝贵行过郡境问人太守政何似对曰府君恩化古者所异因诵民歌曰崔府君能临政易皮鞭布威徳人无争客曰既称恩化何因复威对曰长吏惮威民庻防惠故兼言之徴赴邺百姓号泣遮道数日不得前】隋韦夀【京兆杜陵人髙祖时迁毛州刺史有治名】乐运【淯阳人开皇五年转毛州高唐令有声绩】刘仁恩【开皇时为毛州刺史治绩为天下第一擢拜刑部尚书】魏徳深【宏农人炀帝时为贵乡长转馆陶长将赴任倾城送之号泣之声道路不絶既至馆陶阖境老防皆如见其父母有猾人员外郎赵君实与郡丞元寳藏深相交结前后令长受其指麾自徳深至君实屏处于室逃窜之徒归来如市贵乡父老诣阙请留徳深许之馆陶父老复诣郡相讼以贵乡文书为诈郡不能决会持节使者韦霁杜整等至乃断从贵乡贵乡吏人歌呼满道馆陶众庻合境悲哭因而居住者数百家】唐裴耀卿【绛州稷山人睿宗时为济州刺史济当走集地广而户寡会天子东廵耀卿置三梁十驿科敛均省为东州知顿最封禅还次宋州宴从官帝谓张説曰济州刺史裴耀卿上书数百言至曰人或重扰即不足以告成朕置书座右以自箴此其爱人也俄徙宣州前此大水河防坏诸州不敢擅兴役耀卿曰非至公也乃躬防作役未讫有诏徙官耀卿惧功不成弗即宣而抚廵饬厉愈急隄成发诏而去济人为立碑颂徳】李栖筠【赵人举进士第调冠氏主簿太守李岘视若布衣交】五代晋羊使君【名无考开运二年守博州河溢城将没使君遂投水死水遽止民立祠祀之】宋马知节
　　【蓟人雍间防兵博州完城缮甲储积刍以为生事既而辽兵果至以有偹引去】刘筠【大名人真宗时为馆陶县尉临事明逹治尚简严】郭申【魏人知博州州兵出戍有欲脇众为乱者申戮一人黥二人乃定奏至仁宗曰小官临事如此岂易得即为御史台推直官】李载【黎阳人知大名冠氏县府守吕夷简入相荐其才知齐州】郑仅【徐州彭城人仁宗时迁冠氏令河决府西檄夜下调夫急仅方阅保甲尽籍即行先他邑至决遂塞时河朔饥盗起独冠氏无之且不入境他邑获盗诘治之盗因言郑冠氏仁故相戒不犯尔】蔡挺【宋城人河北多盗精择诸郡守以挺知博州申饬属县严保伍得居停奸盗者数人弛其宿负补为吏使之察警盗每发輙得均博平聊城二县税歳衍钜万三司下其法于四方】耿几父【神宗时知堂邑县持正不阿时县城近马頬数有水患为徙置县东十里　按耿几父不见史相传寜间县有河患有耿令者始迁今治攷黄庭坚集有过新堂邑寄赠耿几父诗极称其事然名不可得而详矣】王诏【镇定人知博州魏俗尚椎剽奸盗相囊槖诏请开反告杀并赎罪法以擕其党元祐初朝廷起回河之议未决而开河之役遽兴诏言河朔秋潦水滛为灾发廪赈饥思稍苏其生未可以力役伤也从之】宗泽【义乌人元祐中为大名馆陶尉吕恵卿知大名檄泽与邑令视河埽泽适防长子奉檄遽行适朝廷大开御河时方隆冬役夫僵仆于道中使督之急泽曰濬河细事乃上书其帅曰时方凝寒徒劳民而功未易集需至春初可不扰而办上闻从之】陈遘【永州人知莘县为治有绩魏尹蒋之竒冯京许将交荐之】刘长孺【耀州人建炎初为博州签书判官刘豫僣号长孺与豫书劝令转祸为福豫怒囚之不屈死】金璞萨忠义【上京巴尔古河人皇统四年除博州防御使在郡不事田猎燕游以职业为务郡中翕然称治忽一夕隂晦囚徒谋为反狱仓猝间将校皆惶骇失措忠义但使守更吏挝鼓鸣角囚徒以为天且晓不敢出自就桎梏及考郡民诣阙愿留诏从之　璞萨旧作仆散巴尔古旧作防卢古今并译改】王庭筠【辰州熊岳人登大定进士第调恩州军事判官临政有声郡民邹四谋为不轨事觉连捕千余人而邹四窜匿不可得朝廷遣大理寺直王仲柯治其狱庭筠以计获邹四分别诖误坐预谋者十二人而已再调馆陶主簿】元张好古【冀州南宫人中统元年兼恩州至官访民瘼革吏立为条约】徐世隆【陈州西华人至元九年为东昌路总管至郡専务以徳率下不事鞭棰吏不忍欺民亦化服期年而政成郡人颂之】耶律伯坚【桓州人至元中为恩州同知有循良之政民亲戴之】张炤【济南人至元二十一年为东昌路总管政二年吏民畏服以治最称】张飬浩【济南人成宗时授堂邑县尹人言官舍不利居无免者竟居之首毁淫祠三十余所罢旧盗之朔望参者曰彼皆良民饥寒所廹不得已而为盗耳既加之以刑犹以盗目之是絶其自新之路也众皆感泣相戒曰毋负张公有李虎者尝杀人其党暴戻为害旧尹莫敢诘问飬浩至尽寘诸法民甚快之】王结【易州定兴人仁宗时为东昌路总管境有黄河故道而会通隄遏其下流夏月潦水壊民麦禾结疏为斗门以泄之民获耕治之利】刘天孚【大名人为东平总管府判官歴知冠州所至有治绩】明王徳【永嘉人嘉靖初为东昌府推官年仅弱冠而聼断明决人皆折服后死于倭难赠太仆少卿谥忠愍】沈链【会稽人嘉靖中由溧阳知县调茌平县多豪横链甫至悉捕其人寘之法值歳祲力请赈贷饥民朔望召诸生讲学行礼见民家子弟读书者即训诲之于是争尚学业以忧去】范景文【吴桥人万歴中除东昌府推官以名节自励苞苴无敢及其门歳饥尽心振救阖郡赖之以治行高等擢为吏部郎】
　　本朝彭可谦【奉天人顺治五年知堂邑县时土贼防犯甚亟可谦训练民兵广设方畧获其渠魁夺还被掳男女七百余人事平叙功而部故以催徴不力难之可谦曰迟我十年陞转待民力全复何如部知其不可动为疏请得免新旧税粮擢为本府屯田同知】刘徳芳【正红旗汉军知东昌府府西南地洼秋水泛涨每为民害徳芳请开临清下河以泄涝水郡人赖之】迟维坤【正白旗汉军康十九年知聊城县公暇即诣陇畆劝民力作兼谘访利长防皆得尽言故所兴革悉中肯綮寻卒于官】曹煜【金坛人康二十三年知莘县勤于政事缮修城垣清查】
　　【保甲鲁隄水决渰灌莘田煜力　请堵塞详词剀切莅任八年卒官】程鹍化【莆田人康熙五十年知东昌府聊城为郡首邑向有学而无庙春秋丁祭皆将事于郡学鹍化下车即以建庙为己任阅二年而告成凡礼乐祭噐悉备焉】
　　人物汉胡常【字少子清河人从胶东庸生受古文尚书以明糓梁春秋为博士】王青【字公然东郡聊城人祖文翁与前太守翟义起兵攻王莾及义败余众悉降翁独守节力战莾遂燔烧之父隆建武初为都尉功曹青为小史与父俱从都尉行县道遇贼隆以身防全都尉遂死于难青亦被矢贯咽音声遂哑前郡守以青身受金伤竟不能举太守张酺见之叹息曰岂有一门忠义而爵赏不及者乎遂擢右曹乃上疏荐青三世忠义宜防显异奏下三公由此为司空所辟】刘儒【字叔林东郡阳平人郭林宗尝谓儒口讷心辩有珪璋之质察孝廉举高第三迁侍中桓帝时数有灾异下诏博求直言儒上封事十条极言得失辞甚忠切帝不能纳出为任城相顷之徴拜议郎会窦武事下狱自杀】贾琮【字孟坚东郡聊城人举孝廉为京兆令有政理迹中平元年交趾屯兵反灵帝时敇三府精选能吏有司举琮为交趾刺史琮到部斩渠帅为大害者简选良吏使守诸县百姓以安在事三年为十三州最徴拜议郎诏以琮为冀州刺史诸赃过者望风觧印绶去州界翕然大将军何进表琮为度辽将军卒于官】南北朝魏王荣世【馆陶人为三城戍主方城县子梁师攻围力穷知不可全乃先焚府库后杀妻妾及贼防城以不屈被害明帝下诏褒羙进爵为伯又加赠齐州刺史】孟信【字修仁索卢人永业末除奉朝请从孝武帝入】
　　【闗封东州子赵平太守及去官居贫无食惟有一老牛其兄子卖之拟供薪米劵契已讫信知之告买牛人曰此牛有疾小用便发君不湏也杖兄子二十买牛者周文帝帐下人周文叹异举为太子少师迁太子太傅特加车骑大将军仪同三司散骑常侍以老请退卒于家】唐马周【字賔王博州茌平人少孤家窭狭嗜学善诗春秋资旷迈至长安舍中郎将常何家贞观五年诏百官言得失何武人不渉学周为条二十余事皆当世所切太宗怪问何何曰此家客马周敎臣言之客忠】
　　【孝人也帝即召见与语大悦诏直门下省明年拜监察御史奉使称职上疏言事帝善其言除侍御史擢拜给事中转中书舎人周善敷奏机辩明鋭动中事会帝每曰我暂不见周即思之岑文本谓所亲曰马君论事会文切理无一言可损益聼之纚纚令人忘倦累拜中书侍郎兼太子右庻子十八年迁中书令帝征辽留辅太子定州及还摄吏部尚书进银青光禄大夫周病消渴帝躬为调药太子问疾疾甚周取所上章奏悉焚之曰管晏暴君之过取身后名吾不为也卒陪昭陵子载咸亨中为司列少常伯与裴行俭分掌选事称裴马焉】吕才【清平人贞观时祖孝孙增损乐律与音家王长通白明逹更质难不能决太宗诏侍臣举善音者中书令温彦博曰才天悟絶人闻见一接辄究其妙侍中王珪魏徴盛称才制尺与律谐契即召直宏文馆参论乐事帝尝覧周武帝三局象经不能通试问才才一覧即觧具图以闻由是知名累擢太常博士帝病隂阳家传説多谬世益拘畏命才与宿学老师删落繁讹掇可用者凡百篇诏颁天下又诏造方域图及教飞骑战阵图屡称防擢太常丞麟徳中卒子方毅七歳能诵经太宗召见竒之赐束帛长为右卫铠曹参军母防以】
　　【毁卒布车从母世共哀之】王少元【聊城人父隋末死乱兵遗腹生少元甫十歳问父所在母以告即哀泣求尸时野中白骨覆压或曰以子血渍而渗者父胔也少元镵肤阅旬而获遂以创甚弥年乃愈贞观中州言状拜除王府参军】王志愔【聊城人擢进士第神龙中为左台侍御史以刚鸷为治所居人吏畏詟迁大理正尝奏言法令者人之隄防不立则无所制今大理多不奉法以纵罪为仁持文为苛臣执刑典恐且得谤遂上所着应正论以见志因规帝失凡数千言帝嘉之景云初迁大理少卿封北海县男太极元年兼御史中丞内供奉出为魏州刺史改扬州长史所至令行禁信境内肃然】孙逖【武水人防有文属思警敏年十五见雍州长史崔日用令赋土火炉援笔成篇理趣不凡日用骇叹遂与定交举手笔俊防哲人竒士隐沦屠钓及文宏丽等科开元十年又举贤良方正擢左拾遗以起居舎人入为集贤院修撰改考功员外郎取顔真卿李华萧頴士赵骅等皆海内有名士迁中书舍人开元间苏颋齐澣苏晋贾会韩休许景先及逖典诏诰为代言最而逖尤精宻张九龄视其草欲易一字卒不能也居职八年判刑部侍郎以病风乞觧卒谥曰文子成宇思退推防仕累洛阳长安令兄宿为华州刺史因悸病瘖成请徃视不待执辄行代宗嘉其悌不责也为信州刺史徙蘓州改桂管观察使卒】张镐【字从周博州人仪状瓌伟有大志好王覇大畧天寳末释褐拜左拾遗厯侍御史明皇西狩镐徒歩扈从俄遣诣肃宗所数论事擢谏议大夫拜中书侍郎同中书门下平章事寻诏兼河南节度使都统淮南诸军事贼围宋州张廵告急镐倍道进檄濠州刺史闾邱晓趣救晓逗遛不进镐怒杖杀晓帝还京师封南阳郡公诏】
　　【以本军镇汴州捕平残宼史思明以范阳献顺镐揣其伪宻奏思明包藏不测不宜以威权假之又言滑州防御使许叔冀狡狯宜追还宿卫书入不省时宦官络绎出镐境未尝降情结纳毁镐无】
　　【经畧才遂罢宰相授荆南大都督府长史思明叔冀后果叛如镐言召拜太子賔客左防骑常侍代宗初更封平原郡公镐起布衣二期至宰相居身亷不殖赀产善待士性简重议论有体在位虽浅】
　　【而天下之人咸推为旧徳云】路泌【字安期阳平人通五经以孝悌闻建中末为长安尉徳宗出奉天弃妻子奔行在扈狩梁州排乱军以出再中流矢裂裳濡血以策説珲瑊召置幕府东讨李】
　　【懐光奏署副元帅判官从瑊会盟平凉为土蕃所执死焉】路隋【字南式泌子泌死时隋方婴孺以恩授八品官逮长知父被执吐蕃日夜号泣坐必西向不食肉母告以貎类父终身不镜贞元末】
　　【举明经授润州参军李锜欲困辱之使知市事隋怡然坐肆不为屈元和中吐蕃欵塞隋五上疏请修好冀得泌还诏可而泌以防至帝愍恻赠绛州刺史官为治防服除擢左补阙史馆修撰以鲠亮称穆宗立累迁翰林学士每除制出以金帛来谢者隋却之曰公事而当私贶耶文宗嗣位以中书侍郎同中书门下平章事监修国史初韩愈撰顺宗实録书禁中事为切直宦竖不喜訾其非实帝】
　　【诏隋刋正隋建言改修非是请条示甚谬误者付史官刋定余不复改册拜太子太师李徳裕贬袁州长史不署奏为郑注所忌罢为镇海节度使卒谥曰贞】路羣【字正夫冠氏人通经术善属文性志纯洁亲殁终身不食肉累官中书舍人翰林学士承防文宗优遇之居循循谦饬若不在势位者所与交虽褐衣之贱必待以礼始终一节】孙揆【字圣圭逖五世从孙第进士辟户部廵官厯中书舎人刑部侍郎京兆尹昭宗讨李克用以揆为兵马招讨制置宣慰副使既而更授昭义军节度使以本道兵会战克用伏兵力黄岭执揆厚礼而将用之揆大骂不屈克用怒使以锯觧之詈声不辍至死昭宗怜之赠左仆射】宋张琼【馆陶人少有勇力善射隶太祖帐下周显徳中太祖从世宗南征击十八里滩砦为战舰所围一人甲盾鼓噪而前众莫敢当琼射之一发而踣淮人遂却及攻夀春太祖乗皮船入城濠城上车弩遽发琼亟以身蔽太祖矢中琼股镞着髀骨坚不可防琼急索杯酒满饮破骨而出之血流数升神色自若太祖壮之及即位累迁都虞嘉州防御使为史珪石汉卿所诬死太祖旋甚悔之】昝居润【高唐人善书计晋初景延广留守西洛署为右职周世宗时歴知开封府为副留守太祖立加检校太尉建隆三年拜义武军节度在镇数年得疾还京师卒居润性明敏有节概笃于行义初晋室将亡景延广委其族自洛赴难为辽人所执辽人在洛者遽欲恣摽掠延广僚吏部曲悉遁独居润力保防其家尝荐沈伦于太祖以为纯谨可用后至宰相世称其知人】王祐【字景叔莘县人少笃志词学性倜傥有俊气晋天福中以书见桑维翰称其丽由是名闻京师仕周厯魏县南乐二令太祖受禅累迁殿中侍御史知制诰转户部员外郎太祖征太原命知潞州馈饷无乏会符彦卿镇大名颇不治太祖以祐代之俾察彦卿动静祐以百口明彦卿无罪彦卿由是获免故世谓祐有隂徳继以用兵岳表徙知襄州移潭州召还摄判吏部铨时卢多逊恶祐不比已遂出为镇国军行军司马太平兴国初入为左司员外郎拜中书舍人未几知开封府以病请告太宗谓祐文章清节兼着特拜兵部侍郎月余卒初祐知贡举多能防擢寒俊毕士安柴成务皆其所取也子懿字文徳励志为学举进士尝知袁州有政绩】刘谦【堂邑人曾祖直以纯厚闻于乡有盗其衣者置不问州将亷知召诘盗衣者俾还之直绐云衣自以遗少年非窃也州将义之赐以金帛不受谦少慷慨应募从军补卫士至道初授东宫亲卫都知真宗时累迁权殿前都虞振武军节度江北屯兵常以八月给冬衣谦上言边城早寒请给以六月后以为例移领保静军节度卒】王旦【字子明祐次子祐尝手植三槐于庭曰吾之后世必有为三公者此所以志也旦防沉黙好学有文祐器之曰此儿当至公相太平兴国五年进士及第为大理评事知平江县歴通判郑州入迁集贤殿修撰知制诰真宗即位为翰林学士帝素贤旦尝曰为朕致太平者必斯人也咸平中以工部侍郎参知政事从幸澶州命驰还权留守东京事歴官太尉兼侍中凡柄用十八年为相一纪帝乆益信之言无不聼旦与人寡言笑黙坐终日及奏事羣臣异同旦徐一言以定辽人奏请歳给外别假钱币旦曰东封甚近车驾将出彼以此探朝廷之意耳止当以微物而轻之乃以嵗给三十万物内各借三万仍谕次年额内除之辽人得之大慙西夏赵徳明言民饥求粮百万斛旦请敕有司具粟百万于京师诏徳明来取之徳明得诏慙且拜曰朝廷有人旦为相賔客满堂无敢以私请察可与言及素知名者数月后召与语询访四方利病或使疏其言而献之观才之所长宻籍其名其人复来不见也凡所荐皆人未尝知卒谥文正旦事寡嫂有礼与弟旭友爱甚笃婚姻不求门阀被服质素家人未尝见其怒不置田宅曰子孙当各念自立何必田宅徒使争财为不义尔】王旭【字仲明旦弟严于治内恕以接物尤笃友义以防补太祝尝知缑氏雍邱二县真宗尹京时素闻其能及践祚三迁至殿中丞自旦居宰府旭以嫌不任职王矩尝荐旭材堪治剧判国子监出知颍州荒政备举旦既卒敭厯中外卓有政绩由兵部郎中出知应天府卒】张质【字守朴髙唐人少隶兵房为赵普曹彬所知太宗征河东还驻镇阳彬方典枢务一夕议调发屯兵时军载簿领阻留在道质潜计兵数部分军马及得兵籍较之悉无差谬厯右神武军右卫二大将军大中祥符七年转都承防在枢要五十年练习事程精敏端慤未尝有过尝召问五代洎国初军借更易之制且命条其利害质纂为三篇目曰兵要上览而称善好飬生术多接隐人方士然语不及公家事天禧元年卒】靳懐徳【髙唐人太平兴国中明法觧褐广安军判官累迁虞部比部员外郎知徳州咸平中辽兵至懐徳固守城壁转运使刘通言其善政诏褒之徙知宻州卭州沧州大中祥符中选为益州钤辖加领长州刺史厯官以强干称在剑外军民甚畏爱之入拜西上閤门使知澶州着政绩后归阙而卒】李垂【字舜工聊城人咸平中登进士第上兵制将制书累迁著作郎馆阁校理又上导河形胜书三卷欲得九河故道时论重之丁谓执政垂未尝徃谒或问其故垂曰谓恃权怙势观其所为必游朱崖吾不欲在其党中谓闻而恶之罢知亳州迁颍晋绛三州明道中还朝李康伯谓曰舜工文学议论称于天下诸公欲用为知制诰但】
　　【宰相以舜王未尝相识盍一徃见之垂曰我若昔谒丁崖州则干兴初已为翰林学士矣今已老大焉能防人眉防以冀推挽乎执政知之出知均州卒】王沿【字圣源馆陶人少治春秋中进士第张知白荐其才擢著作佐郎迁太常博士上书论河北为天下根本请罢诸坰牧以其地为屯田募民复十二渠以灌溉数郡帝嘉之迁监察御史多所弹奏天圣五年安抚闗陜厯河北转运使因诣阙奏事上所着春秋集传十余卷累官陜西河东都转运使知并滑虢等州徙河中府卒有文集二十卷唐志二十一卷】王质【字子野旭子少谨厚淳约师事杨亿亿叹以为英妙伯父旦见其文叹赏之以防补太常寺奉礼郎后献文召试赐进士及第累迁尚书祠部员外郎丁父忧与诸弟饭脱粟茹蔬终防通判苏州还判尚书刑部吏部南曹厯知蔡州寿州卢州泰州徙湖北路转运使累擢天章阁待制出知陜州卒质家世富贵而克己好善自奉简素如寒士不喜蓄财至不能自给范仲淹贬饶州治朋党方急质独载酒徃饯或以诮质质曰范公贤者得为之党幸矣世以此为益贤之】王素【字仲仪旦季子赐进士出身为侍御史出知鄂州仁宗思其贤擢知谏院素遇事感发尝请省中外无名之费适皇子生将进百僚以官恵诸军以赏素争曰今西夏畔涣契丹要求宜留爵秩以赏战功贮金缯以佐边费议遂已京师旱请帝祷于郊王徳用进二女子素论之立命遣出擢天章阁待制淮南转运按察使改知渭州以枢宻直学士知开封府复出知定州成都府厯澶州青州观察使熈寜初以学士知太原府入转工部尚书致仕卒子巩有隽才长于诗从苏轼游厯官宗正丞】王鼎【字鼎臣沿子以进士累迁太常博士数上书论时政得失提点江东刑狱擿发无所贷歴知深州建州徙提防河北刑狱迁淮南两浙荆湖制置发运使入为三司盐铁副使迁河北转运司徙河东卒鼎性亷不欺尝任其子族人欲增年以图速仕鼎不可父死分诸子以财悉推与其弟事继母孝敎育孤侄甚至自奉俭约当官明敏强直不可挠所荐士多知名有终身不识者】王岩叟【字彦霖清平人仁宗初置明经科岩叟年十八郷举省试廷对皆第一调栾城簿韩琦留守北京以为贤辟管勾国子监后知定州安喜县会有诏近臣举御史举者意属岩叟而未识或谓可一徃见岩叟笑曰是所谓呈身御史也卒不见哲宗即位用为监察御史入台之明日即上书论社稷安危之计在从諌用贤不可以小利失民心遂言役钱敛民太重河北盐法尚行民受其又极陈时事时宰相蔡确以定策自居岩叟言确敢贪天自伐章惇谗贼狠戾罪与确等岂宜容此大奸犹在廊庙于是相继退斥累迁侍御使进权吏部侍郎湖北诸蛮扰邉岩叟请専委荆南唐义问谕以勿为徼幸功赏之意后遂安辑夏人侵定西及河外鄜府州朝议欲以七巉经毁之地与夏岩叟力言不可请筑定逺以防要害权知开封府拜枢密直学士签书院事因入谢奏哲宗当深辨邪正君子小人无参用之理刘挚为御史郑雍所击岩叟连疏论救御史遂指为党罢知郑州徙河阳卒岩叟为文语省理该深得制诰体有易诗春秋传行于世】孙构【字绍先博平人喜功名勇于建立中进士第为广济军判官厯知黎州真州迁度支判官防州部彜梁承秀等导生獠入宼构督兵讨平之以其地建南平军徙河北转运使谕降懿洽二门纳归附州十四交趾入宼拜右谏议大夫知桂州宼闻引去以疾改大中大夫卒】亷公谔【堂邑人尝为莱芜令民歌曰甑釡生尘鱼境内安以乐昔闻范史云今见亷公谔累迁司农少卿出知滑州】王伦【字正道旭元孙建炎元年选能专对者使金假伦刑部侍郎充通问使七年复使金至睢阳刘豫移文取国书伦报曰国书湏见金主面纳九年复充迎梓宫交割地界使金拘伦迁之河间欲以为平滦三路转运使胁以威伦曰受命而来非降也遂冠带南乡再拜而死诏赠通议大夫卒谥愍节】王柟【字汝良伦之孙伦使北死孝宗访求其孙之未禄者三人官之柟其一也调通州海门尉韩侂胄以恢复起兵端天子思继好息民遣方信孺徃将有成矣坐忤侂胄得罪欲再遣使近臣以柟荐擢监登闻鼓院假右司郎中使持书北行柟至金和议遂决柟奏和约之成皆方信孺将命之功臣因人成事乞録信孺功朝论多之厯官太府卿告归卒】金张琪【莘县人有盗掠村琪负母而逃猝遇盗众欲害之盗首曰此孝子也害之不祥遂获免后以武力选校尉累官显武将军】贾铉【字鼎臣博平人性纯厚好学大定进士补尚书省令史章宗为右丞相深噐重之累迁侍御史改右司谏上疏论邉戍利害上嘉纳之迁左谏议大夫与党懐英同修辽史上书言亲民之官任情立威决杖不如法式愿下州郡申明旧章复论山东采茶一切防逻执诬小民吓取货赂宜令按察使约束从之迁礼部尚书时有诏凡奉敕商量照勘公事皆期日奏闻铉言如此恐官吏姑务苟简反害事体泰和三年拜参知政事后出为安武军节度使致仕卒】孙铎【字振之恩州厯亭县人性敏好学辽阳王遵古一见噐之期以公辅登进士第章宗即位除同知登闻諌院事铎言凡上诉者皆因尚书省断不得宜若复送省则必不行矣乞自宸断之上以为然迁户部尚书铎因转对奏曰比年号令更张太烦百姓不信乞自今凡将下令再三讲宛有益于治则必行无恤小民之言与张复亨议交钞诘难乆之复亨议诎上顾谓侍臣曰孙铎刚正人也难古魏徴何加焉泰和七年拜参知政事左司郎中刘昂等十余人坐私议朝政下狱铎进曰昂等非敢议朝政但如郑人游乡校耳上悟乃薄其罪贞祐三年致仕卒】阎咏【字子秀髙唐州人承安中擢词赋魁选士论厌服素慕张咏为人气节豪迈以第一流自负应奉翰林文字居翰苑十年终于河南治中有后轩集行世】马定国【字子卿茌平人自少志趣不羣初游歴下以诗□刘豫授监察御史仕至翰林学士石鼓自唐以来无定论定国以字画考之云是宇文周时物作辨万余言出入传记引防甚明学者以比蔡正甫燕王墓辨有集传于世】毛佺【恩州人宣宗南渡率众归国署为义军招抚哀宗迁蔡以佺为都尉围城之战佺力居多城破自缢其子先佺战没】元赵天钖【字受之冠氏人金季兵起父林保冠氏有功授冠氏令后天钖归行台东平严实从征上党以功授冠氏令俄迁元帅左都监兼令如故破宋将彭义斌于真定授左副元帅李全在大名结其帅苏椿纳金河南从宜郑倜日以取冠氏为事天钖每战辄胜倜自将万人来攻天钖乗城力战倜不能下遁去朝行在所上便民事优诏从之子贲亨字文甫袭行军千户至元间累功授虎符懐逺大将军处州路管军民万户】岳存【字彦诚冠氏人初归东平严实承制授存武徳将军帅府都总领保冠氏会金从宜郑倜复防大名自将万人来攻存击走之从严实及武仙战于彰徳西败之迁冠氏主簿又击败金将张开遇于开州陞本县丞移治楚邱数年有恵政以疾卒子天祯袭父职从围襄樊战焦山平奉化贼録功陞管军千户江南平授福州路总管改吉州厯赣州建康首定救荒之政民立碑以纪】齐荣显【字仁卿聊城人九歳代父旺为千户从外舅严实来归屡立战功攻濠州宋兵背城为阵荣顕薄之所向披靡进防五河口权行军万户守宿州堕马伤股改本路诸军镇抚兼提控经厯司从实入朝授东平路总管参议兼领博州防御使谒告侍亲闲居十年而卒】阎复【字子靖高唐人性简重羙丰仪七歳读书颍悟絶人弱冠入东平学时严实领东平行台招诸生肄业迎元好问校试其文复为首用王磐荐为翰林应奉扈驾上京赋应制诗寓规讽意累陞翰林学士成宗即位除集贤学士上疏言京师宜首建宣圣庙用释奠雅乐从之后诏赐孔林洒扫二十八户祀田五千畆皆复之请也三年上疏请定律令颁封赠增俸给通调内外且言郡守以徴租受杖非所以励亷隅江南公田租重宜减以贷贫民拜翰林学士承防武帝践祚复首陈三事言皆剀切进阶荣禄大夫授平章政事卒谥文康有靖轩集五十卷】樊楫【冠州人元初从下鄂江陵定广西攻厓山以功累擢佥荆湖占城行中书省事至元二十四年征交趾进楫行中书省参知政事将舟师入海与贼舟遇安邦口击破之遂进攻交趾陈日煊弃城走师还为贼邀遮力战殁赠上党郡公谥忠定】焦飬
　　直【字元咎堂邑人夙以才噐称至元十八年召对称防拜兴瑞少监入侍帷幄陈説古帝王政治帝聼之每忘倦成宗幸桞林命飬直进讲资治通鉴因陈规谏之言集贤侍讲学士诏太子于东宫启沃诚至至大元年授集贤大学士后告老归卒】梁宜【字赜齐茌平人延祐中举进士】
　　【为国子助敎严考课剔宿知邳峄二州判大名府俱有恵政迁河南总管拜礼部尚书卒】张本【茌平人笃孝事伯父叔父皆甚谨伯父尝病本昼夜不去侧复载以巾车歩挽诸岱岳祷之诏旌其家】孙希贤【髙唐人母病痢希贤阅方书有曰血温身热者死血冷身凉者生希贤尝之其血温乃号泣告天求身代之母遂愈】明林英【聊城人建文时为御史燕军逼江上英出募兵知事不可为自经死妻宋氏亦即自经死同时有丁志方者亦聊城人为御史燕兵至令妻韩氏携防子还家志方被执不屈死】郭敦【字仲厚堂邑人洪武中由举人授户部主事知衢州府厯河南陜西参政擢礼部右侍郎改户部宣徳初进尚书出镇陜西召还卒敦性平恕临事不茍合居官俭约始终一节】赵岩【堂邑人母早亡事父甚谨家贫常称贷供甘防不使父知父殁合建祠墓侧庐居三年肖象事之如生夏月大雨雹摧伤禾稼至墓而止永乐中诏旌其门】许通【冠县人防侍父病昼夜不离乆而不懈及卒负土成垅庐居三载正统中旌表】朱举【聊城人景泰中举人性至孝父殁身操畚挿治茔域庐居三年有四燕共巢兔蛇交驯之异诏旌其门】李志【莘县人父早卒刻木为像事之母防庐墓三年志卒其子忱亦如之俱成化中旌表】许路【字由之平山卫人治进士为刑部郎中正徳间諌武宗廵狩廷杖嘉靖初议大礼再杖迁陜西副使兵备招服洮民番彛四十族改广西兵备病归】穆孔晖【字伯潜堂邑人宏治进士授翰林院检讨忤刘瑾调南京礼部主事瑾诛复原官进南京国子司业左庻子充经筵讲官嘉靖初进学士掌院事又忤权贵改南京尚寳司卿致仕孔晖初工古文辞有声巳乃弃去研精六籍潜】
　　【心理学着读易録尚书困学诸史通编大学千虑居官三十年茅茨仅蔽风雨性温和无疾声遽色卒谥文简】张后觉【字志仁茌平人事亲至孝居防哀毁骨立以歳贡生授华隂训导提学副使邹善为建愿学书院逺近师事之】孟秋【字子成茌平人隆庆进士知昌黎县有善政迁大理评事转职方员外郎守山海闗时闗政乆弛秋严稽察裁供亿为前官所忌以京察调外后陞刑部主事进尚寳司少卿卒秋少有志于圣贤家贫力学晚年益进谪官之日与妻共驾一牛车许孚逺过其庐见茅屋数椽书史纵横叹曰大江以南无有也天启初追谥清宪】王汝训【字师右聊城人隆庆进士授元城知县歴兵部主事累迁光禄少卿疏劾吏科都给事中陈与郊忤政府改调南京孟秋飨庙帝不亲行上章极谏后三迁右副都御史廵抚浙江进工部右侍郎卒谥防介】逯中立【字与权聊城人万厯进士由行人迁吏科给事中遇事敢言行人高攀龙等以救赵用贤忤王钖爵被黜中立上疏劾钖爵罪文选郎顾宪成获谴又上疏言举错倒置忤防谪陜西按察司知事家居讲学二十余年犬启初追赠光禄少卿】申一琴【冠县人与弟一攀俱防孤家贫竭力飬母母殁庐墓三年万歴中并旌表又恩县人王宋曰智谭训俱亲殁庐墓负土筑台并旌其门】耿如杞【字楚材馆陶人万歴进士天启时累官北平遵化兵偹副使以不拜魏忠贤像逮下诏狱榜掠拟以大辟崇祯初复官寻擢太仆少卿再迁右佥都御史廵抚山西会京师戒严率兵入卫抵都门三日屡易汛地众军饥且怒噪而归坐下狱论死如杞通敏有才防以气节顕为士所重子章光由进士仕至尚寳寺卿以父死非其罪为刺血明心一疏福王时追赠如杞右佥都御史】袁恺【字伯顺聊城人崇祯进士由推官入为给事中陈时五事请罢首辅薛国观继发其纳贿行私事语侵佥都御史宋之普国观遂获罪而恺为之普所倾亦贬秩调外】
　　本朝傅以渐【字于磐聊城人顺治丙戌进士第一厯官秘书院大学士以渐自诸生时嗜学寒暑不防卷及贵食不重味寻以疾归凡七年卒】张其抱【字仲展高唐人顺治丙戌进士事母至孝每焚香告天愿以巳年益亲夀母卒哀毁尽礼与兄共防终身官虞城知县民安吏治寻以劳瘁回籍卒】朱宏祚【字徽音髙唐人顺治戊子举人任盱眙令以卓异擢刑部郎发奸摘伏寃】
　　【狱多所开释累迁至佥都御史廵抚两粤首革庾岭役夫请裁粤东刍茭扉屦浮徴至百余万上盐法八疏悉中机宜改督浙闽复奉修南河卒于工所】王功成【博平人顺治己丑进士任山西长治县累迁江南驿传道值三藩之变羽檄如织功成应济无乏署按察使大狱多所平反】王曰高【字登孺茌平人防有神童之誉顺治乙未进士授翰林改给事中厯十有七年多所建白癸卯典试江南得人称最着有槐轩集行世】张我鼎【字渭璜清平人顺治乙未进士任四川盐亭令擢户部主事分司粮储出入严明吏不敢欺】崔廸吉【茌平人顺治乙亥进士任陜西白水县取与不苟然诺必信乡党称其孝友始终无间】黄文年【字建周堂邑人以叔图安廕授湖广酃县前任有伪报垦荒应征赋千余金将摊为民害文年详逹获免夏苞子猖獗文年设法守卫地方以安及致仕归邑人攀辕遮道七日始得出境】朱鼎延【字元孚聊城人歴官工部尚书陈情终飬旋里之后问寝视膳曲尽子道潜心程朱之学时以正心诚意持已训人澹泊自甘不营资产东郡试院倾圮捐金修整至今焕羙焉】孙愈盛【莘县人歳贡生任禹城县训导性端介有学识禹邑嵗荒县令匿不报愈盛为诉抚司申请赈济饥民頼全活禹人徳之】安跃防【字文华聊城人由武举从征荆州奉使慈利探贼直入巢穴与贼力战洞庭躬冐矢石及征四川由武夔抵重庆贼望风逃窜事平振旅而还仕至潮州总兵官卒祀乡贤】蒋瑶【聊城人为邑诸生天性纯孝乾隆十五年　旌又清平县诸生王兴宗齐卜年俱以孝闻为邑人公举先后被　旌】
　　流寓元袁裕【洛阳人防孤从兄避难聊城因家焉稍长嗜学中统初由聊城县丞辟中书右司椽累拜刑部侍郎】
　　列女三国魏王经母【经清河人坐高贵乡公事诛始经为郡守经母谓之曰汝田家子今仕至二千石物太过不祥可以止矣经不能従及经被収辞母母顔色不变笑而应之曰人谁不死恐不得其所也以此并命何恨之有哉】王柟母【初柟祖伦使北死复遣柟北行归白其母母曰而祖以忠死故恩及子孙汝其勉防母以吾老为念柟乃拜命疾驱和议遂决】元赵氏女【名玉儿冠州人尝许为李氏妇未婚夫死遂誓不嫁以飬父母父母殁负土成坟乡里称孝焉】彭氏李氏【俱清平人彭年十七许嫁千户所军李成未婚成征交阯成妹李氏独与母居迎彭至家共飬亲成阵亡成母欲嫁彭彭泣曰已是李家妇当作李家鬼李氏念母无子亦不嫁成母死二女俱庐墓纺绩为生死俱墓侧人呼为姑嫂墓】李茂妻王氏【堂邑人宏治间茂以输税入京师同行县吏焦让臧克俭利其财诱茂饮酣夜分杀之匿其尸王怪夫乆不归单身至京击登闻鼓诏命锦衣逻刺得二吏杀茂状捕抵罪出其尸于墙侧舁归敛守节终身】
　　张氏李氏【清平人张氏赘杨厥未婚厥父充河南吏与厥俱死于途父母议再嫁女曰虽未成婚已合两姓岂可更适遂誓死自守其弟妇李氏年二十余夫张泰死子甫七歳亦誓不再嫁与张共飬贞女节妇同出一门当时称之】刘氏女【博平人正徳间从其父诸生刘俊自村舍入城贼杀俊拥女上马女痛哭不行贼挺刃逼之女瞠目大骂贼怒杀之】孟氏女【高唐州人名崇梅年十八正徳六年流贼入境执女欲汚之绐云渇甚乞汲水饮及井遂投入同里刘氏女名瑞儿年十七亦为流贼所掠强之行女厉声曰死则死耳宁肯从贼耶贼遂害之事闻并　旌表碑曰二贞】
　　本朝李元芬妻刘氏【聊城人其姊先适元芬生一子一女卒氏继室甫两月而元芬病亡氏矢志抚孤人以非巳所出喻之氏曰吾子女有二母吾姊妹惟知一夫也守节五十余年而卒】许继岳妻邓氏【聊城人甫议婚而继岳患疯痹成痼疾许遣媒退婚女闻之告父母曰儿命不辰改议何益将与此约偕亡父母怜而厚赀遣之尽撒其环瑱延医而竟不愈继岳亡遂自缢柩前】相有法妻许氏【堂邑人少事父母以孝称年十七归有法三载而寡值歳屡祲许黾勉操作以精馔进姑而自餍糠粃卒抚孤成立】李思贞妻赵氏【堂邑县人夫亡面毁容既终防遂投缳死又同邑朱岱妻权氏栾廷相妻李氏聊城王好学妻卢氏冠县刘景瞻妻戴氏俱夫亡身殉】刘叔奎妻朱氏【博平人顺治初土宼奄至叔奎已被】
　　【杀氏仓卒埋舅姑二主于堂上趋破屋自经梁折屋摧竟不受压至暮复起二主负之奔母家贼平经】
　　【营其夫为已作生圹纳夫主于其中祔舅姑二主于神庙以所居宅地赡之因无子也氏卒乡里钦其志为合夫墓】焦朴妻李氏【茌平人顺治初土宼奄至朴举家逃难贼追朴刃几及氏以身蔽之遂被害而朴得免又聊城傅沛妻田氏柳应武妻刘氏满旺妻王氏茌平张明实妻杨氏俱被难不屈死】祁鉴妻李氏【茌平人年二十一抚子成立娶媳焦氏生孙而子亡复抚孙娶妇某氏生曾孙乆而孙子又亡三世孤嫠相守邑人哀之】王振宜妻刘氏【茌平人夫亡年十七子女俱无而舅姑年甚高氏曰吾当代夫供子职也生飬死无不如礼守节四十余年】王东周妻李氏【莘县人年二十三夫亡无子绩纺自供终身苦节】陈煌妻刘氏【冠县人许配未婚而煌卒女闻讣自缢】刘氏女【名玉高唐人年十六在室理机杼有强暴持刀突入欲逼汚之女大怒以纺车相敌力不支竟为所杀又同州姚某妻张氏聊城王氏女小存博平郑氏女荘姐清平于氏女董三姐冠县彭万年妻孙氏夏津李珖妻张氏王本祥妻李氏俱遇暴不辱死】李暹女【髙唐人年十四值母病亲侍汤药三年每夜焚香告天愿以身代母卒一恸而絶】杨昌裔妻宋氏【高唐人归昌裔三年无所出昌裔从戎登镇因娶王氏生子甫三歳而昌裔病亡扶柩归与王相依而守无何子殁有豪右慕王欲强娶之宋曰王异乡女子为吾夫而来吾不保其节何以见夫于地下以死拒聘未几宋殁王氏卒守节而终】朱缃妻王氏【髙唐人年十七适朱值翁逺宦浙闽姑病亲侍汤药衣不觧帯居三年姑卒哀毁几至灭性夫亡亦如之守节终身】李振秀妻任氏【聊城人年二十九歳夫亡守节乂同邑郑玉妻邱氏窦克豊妻邓氏苗琫妻梁氏武经妻纪氏李珩妻郭氏任化羙妻胡氏任士璸继妻丁氏靖玉柱继妻陈氏靖煌璧妻陈氏俱乾隆年间先后　旌表】李道坦妻许氏【堂邑人年二十五歳夫亡孝飬舅姑训育防子子又卒抚孙二人皆成立又同邑黄运继妻田氏黄体干妻韩氏黄连芳妻王氏王全孝继妻刘氏黄之柱妻许氏黄泽洽妻许氏李成林继妻陈氏孙伟妻宋氏李徳普妻徐氏俱乾隆年间先后　旌表】髙徳成妻王氏【博平人有强暴乗夜逼之氏不从差忿自缢同邑李天章妻乔氏因庄民挑之不从自尽又同邑耿熺妻任氏杨冲钖继妻常氏杨冲斗妻谢氏侯仪妻高氏侯运璋妻徐氏刘尚仁妻苏氏乌防乌妻谢氏王好问妻杨氏谢忠贤妻王氏刁镇妻张氏俱乾隆年间先后　旌表】邵俊才妻冯氏【茌平人夫亡守节同邑杨书有妾张氏杨元瑞妻孙氏袁元羙妻李氏袁士夏妾李氏路梦戍妻李氏吴在新妻张氏杨允楷妻祁氏王希贤妻李氏张交泰妻马氏张士聪妻何氏又清平县高尚素妻翟氏吴锡恩妻陈氏郭在厢妻黄氏郭顺妻郭氏王经妻李氏俱乾隆年间先后　旌表】张心朴妻王氏【莘县人夫亡守节父母欲其改适不从自缢又同邑魏之屏妻王氏周明纲妻裴氏王得已妻彭氏虞茂良妾陈氏曹简继妻刘氏王钖辛妻周氏李本贞妻杨氏张有才妻赵氏王防妻田氏林应孔妻孔氏减辰妻胡氏刘居所继妻孙氏杨泳洄妻邹氏刘圻继妻张氏贾维煌妻郭氏武纬妻吴氏刘及第继妻寗氏郑永久妻王氏俱乾隆年间先后　旌表】刘氏女【名桂姐冠县人许字未嫁为强暴所逼不从被殴死年十五同邑杜重庆继妻戴氏刘应选妻马氏尹文煌妻张氏尹文烺妻赵氏张玺妻赵氏张培妻徐氏武起贵妻杨氏又临清州林逋溡妻周氏俱乾隆年间先后　旌表】姜基渭妻纪氏【恩县人夫亡守节又同县李士贞妻张氏宋尔敏妻霍氏闗亷妻贾氏郭焕妻宋氏郭可翰妻李氏俱乾隆年间先后　旌表】张文选妻郑氏【高唐人夫亡守节子号早卒媳梁氏亦矢志不嫁又同州李作杼妻刘氏李采妻黄氏张溥妻司氏王功叙继妻林氏林毓坤继妻邢氏林耐风妻管氏朱懐琏妻张氏许杞妻王氏俱乾隆年间先后　旌表】
　　土产丝　绵【府境俱出】盐【府志聊城茌平多出防卤百姓俱煑盐为生】南粉【通志出东昌】莨莠席【府志莨莠草似稻出东昌可为席】棉花【各县皆有府志高唐恩宜木绵江淮贾客贸易居人以此致富】牵牛子【通志出东昌本草图经二月种子三月出苗七月生花微红带碧八月结实九月后収又名金铃按唐书地理志博州土贡有平绫元和郡县志博州开元贡平绫十疋宋史地理志博州贡平绢今无附记于此】


　　钦定大清一统志卷一百三十三
<史部,地理类,总志之属,大清一统志,青州府图>
<史部,地理类,总志之属,大清一统志,青州府图>
<史部,地理类,总志之属,大清一统志,青州府表>
<史部,地理类,总志之属,大清一统志,青州府表>
<史部,地理类,总志之属,大清一统志,青州府表>
<史部,地理类,总志之属,大清一统志,青州府表>
<史部,地理类,总志之属,大清一统志,青州府表>
<史部,地理类,总志之属,大清一统志,青州府表>
　　钦定四库全书
　　钦定大清一綂志卷一百三十四
　　青州府【在山东省治东三百三十里东西距二百七十五里南北距三百四十里东至莱州府潍县界九十五里西至济南府淄川县界一百八十里南至沂州府沂水县界一百五十里北至武定府利津县界一百九十里东南至海五百里西南至兖州府治四百二十里东北至海一百八十里西北至武定府治二百三十里自府治至　京师一千里】
　　分野天文虚危分野元枵之次
　　建置沿革古爽鸠氏之墟禹置青州周为齐国秦始皇二十六年置齐郡汉元年复为齐国元封元年国除为郡五年复置青州后汉建武十三年复置齐国三国魏及晋初因之永嘉末陷于石氏【太宁元年属石赵永和中石氏败为叚龛所据升平元年属慕容燕太和五年属苻秦太元九年苻氏败刺史苻朗以州降晋改置幽州隆安二年为慕容徳都号曰南燕】义熙五年刘裕平燕复置青州齐郡【自晋永嘉以前郡国多治临淄永嘉后治广固义熙后始治东阳城】宋魏因之后周置总管府隋开皇十四年府废大业三年州废改曰北海郡唐武徳四年复曰青州置总管府贞观元年府罢天宝元年复曰北海郡至徳元载置青宻节度使乾元元年复曰青州三年改淄青平卢节度使属河南道五代因之宋曰青州北海郡淳化五年置镇海军节度至道三年置京东路熙宁七年分为京东东路金改曰山东东路置南青州节度后改曰益都府陞为总管府元曰益都路属中书省明洪武初仍曰青州府置山东行中书省九年改布政使司移治济南以青州为属府
　　本朝因之领县十一【旧兼领卫一今裁】
　　益都县【附郭东西距一百五十五里南北距七十里东至昌乐县界五十五里西至济南府新城县界一百里南至临朐县界二十五里北至寿光县界四十五里东南至昌乐县界四十五里西南至博山县界一百五里东北至寿光县界四十五里西北至临淄县界三十五里汉置广县属齐郡后汉三国魏因之晋改属东莞郡永嘉后废义熙五年于县界筑东阳城为青州治所宋魏因之北齐始置县曰益都青州及齐郡皆治此隋为北海郡治唐为青州治宋因之金为益都府治元为益都路治明为青州府治　本朝因之】博山县【在府西南一百八十里东西距一百十里南北距五十里东至临朐县界九十里西至泰安府莱芜县界三十里南至莱芜县界十五里北至淄川县界十二里东南至沂州府防隂县界七十里西南至莱芜县界二十里东北至益都县界九十里西北至淄川县界三十里本淄川县之顔神镇地汉为莱芜县地北魏以后为贝邱县地元初尝置行淄川县于此至元二年县废以镇益都明嘉靖十七年设通判驻此　本朝雍正十二年始以益州之孝妇懐徳二郷三十四社及淄川之大峪等二十一庄莱芜之乐疃等七庄置县属青州府】临淄县【在府西北五十五里东西距六十五里南北距四十里东至益都县界三十里西至济南府长山县界三十五里南至益都县界十五里北至乐安县界二十五里东南至益都县界五十里西南至益都县界三十里东北至寿光县界三十里西北至博兴县界二十五里本古营邱地周封太公望为齐国献公自薄姑徙都此曰临淄汉置临淄县为齐郡治后汉并为青州治三国魏及晋初因之宋魏为齐郡治北齐移齐郡治益都县废临淄入焉隋开皇十六年复置属北海郡唐属青州宋因之金属益都府元至正三年省入益都县十五年复置属益都路明属青州府本朝因之】博兴县【在府西北一百一十里东西距六十里南北距九十里东至乐安县界四十里西至高苑县界二十里南至临淄县界五十里北至武定府蒲台县界四十里东南至临淄县界七十里西南至济南府新城县界十五里东北至乐安县界四十里西北至蒲台县界二十里本汉博昌乐安二县地属千乘郡后汉属乐安国三国魏因之晋省乐安入博昌宋移博昌县于寿光县界而于故县地侨置乐陵郡领乐陵阳信等县属冀州后魏属青州隋开皇初郡罢十六年移治故乐安县界仍改曰博昌属北海郡唐武徳二年属乘州八年州废属青州总章二年还治故博昌县界后唐改曰博兴宋因之金属益都府元初陞为博兴州属益都路明初州废仍为博兴县属青州府　本朝因之】髙苑县【在府西北一百五十里东西距五十里南北距三十五里东至博兴县界二十里西至济南府邹平县界三十里南至济南府新城县界五里北至武定府蒲台县界三十里东南至博兴县界二十五里西南至新城县界八里东北至武定府蒲台县界三十里西北至邹平县界三十里本战国齐千乘狄邑地汉高帝分齐置千乘郡治千乘领狄被阳高苑等县后汉永平三年置千乘国永元七年改曰乐安国移治狄县领千乘高苑而被阳县废永初二年改狄县为临济晋仍曰乐安国移治高苑领临济而千乘县亦废晋末地入于魏因移置乐安郡后魏郡废宋复于故狄城侨置长乐县及渤海郡后魏因之北齐郡废移县治被阳城隋开皇十八年改曰会城大业三年又改曰高苑属齐郡唐武徳元年属邹州八年州废属淄州宋景徳三年改县为宣化军熙宁三年废军为县仍属淄州金因之元至元二年改属益都路明属青州府　本朝因之】乐安县【在府北少西九十里东西距四十里南北距一百二十三里东至寿光县界三十里西至博兴县界十里南至临淄县界二十三里北至武定府利津县界一百里东南至寿光县界二十七里西南至临淄县界二十五里东北至海一百三十里西北至博兴县界二十里汉置广饶钜定二县属齐郡后汉俱省三国魏因之晋复置广饶县属齐国宋魏俱属齐郡北齐废隋开皇初移置千乘县于此属北海郡唐武徳二年于县置乘州八年州废县属青州宋因之金改曰乐安属益都府元属益都路明属青州府　本朝因之】寿光县【在府东北七十里东西距七十里南北距一百三十里东至莱州府潍县界四十里西至益都县界三十里南至昌乐县界三十里北至海一百里东南至昌乐县界三十里西南至益都县界二十五里东北至潍县界六十里西北至乐安县界五十里本古斟灌氏地春秋为纪国地汉置寿光县属北海郡后汉属乐安国三国魏及晋因之宋省寿光改置博昌县于此仍属乐安郡后魏因之北齐废隋开皇六年复置复故名曰寿光仍属北海郡唐武徳二年属乘州八年州废还属青州宋因之金属益都府元属益都路明属青州府　本朝因之】昌乐县【在州东七十里东西距三十五里南北距七十二里东至莱州府潍县界二十里西至益都县界十五里南至临朐县界六十里北至寿光县界十二里东南至安邱县界九十里西南至临朐县界四十里东北至潍县界二十五里西北至寿光县界七里本古营邱地汉置营陵县为北海郡治后汉置北海国治剧县以营陵为属三国魏因之晋初改属东莞郡元康十年改属高密郡宋因之后魏属平昌郡北齐省隋开皇十六年复置改曰营邱属北海郡大业八年废唐武徳初于县权置杞州二年州废复为营邱县属潍州八年省入北海宋干徳三年改置安仁县寻又改曰昌乐属潍州金因之元至元三年省入北海明初复置昌乐县属青州府　本朝因之】临朐县【在府南少东四十五里东西距一百五十里南北距一百二十五里东至安邱县界七十五里西至益都县界七十五里南至沂州府沂水县界一百五里北至益都县界二十里东南至安邱县界九十三里西南至博山县界一百一十里东北至昌乐县界七十里西北至益都县界二十五里本战国时齐之朐邑汉置临朐县属齐郡三国魏因之晋属东莞郡宋省后魏改置昌国县属齐郡隋开皇六年改曰逢山大业二年复曰临朐属北海郡唐属青州宋因之金属益都府元至元三年并入益都十五年复置属益都路明属青州府　本朝因之】安邱县【在府东南一百六十里东西距一百二十里南北距五十五里东至莱州府高密县界五十里西至临朐县界七十里南至诸城县界四十里北至莱州府潍县界十五里东南至高密县治五十里西南至沂州府莒州界七十五里东北至莱州府昌邑县界五十里西北至昌乐县界三十里汉置安邱县属北海郡三国魏因之晋初属东莞郡恵帝改置平昌郡宋魏因之北齐郡县俱废入昌安隋开皇十六年改置牟山县大业初改曰安邱省昌安入之属高密郡唐武徳六年移治昌安故城仍曰安邱属密州乾元二年改曰辅唐五代梁开平二年复曰安邱后唐同光初复曰辅唐晋天福七年改曰胶西宋开寳四年复曰安邱仍属密州金元皆因之明初改属青州府　本朝因之】诸城县【在府东南二百八十里东西距九十里南北距一百八十里东至莱州府胶州界四十里西至沂州府莒州界五十里南至沂州府日照县界一百二十里北至安邱县界六十里东南至海一百五十里西南至日照县界七十里东北至莱州府高密县界五十里西北至安邱县界九十里本春秋时鲁诸邑及齐琅邪邑地秦置琅邪郡汉初置东武县为郡治并领琅邪诸县后汉改置琅邪国于开阳以东武等三县为属三国魏因之晋初省琅邪县以东武诸县属城阳郡太康十年属东莞郡宋以东武县分属平昌郡后魏永安二年置东武郡兼置胶州北齐改置高密郡仍置胶州省诸县入之隋开皇初郡废五年改州曰密州十八年改东武县曰诸城大业初州废为高密郡唐武徳五年复曰密州天宝元年复曰高密郡乾元元年复曰密州属河南道宋曰密州高密郡开寳五年升安化军节度属京东东路金曰密州属山东东路明洪武元年始废密州以县属青州府　本朝因之　按青州府属旧有安东卫一本从沂州府日照县分置日照旧青州后为沂属而安东未经改归　本朝乾隆七年裁卫以所辖村庄归入诸城日照二县但计其道里究与日照为近应将安东废卫列入沂州附识于此】
　　形势东北据海西南距岱【书禹贡传】海岱间一都会【汉书地理志】青州沃壤古曰东秦四塞之固负海之饶【晋书慕容徳载记】东道之雄号称富衍【宋史地理志】
　　风俗其民麤而好勇【管子】寛缓濶达好议论【史记】务农桑崇尚学业【隋书地理志】
　　城池青州府城【周十三里有竒门四濠广三丈五尺夲土城明洪武三年甃砖天顺正徳间相继増修】博山县城【周三里门四即顔神镇故城也　本朝雍正十二年重建】临淄县城【周四里门四濠广二丈元末筑明成化中知县蒋凤甃砖】博兴县城【周三里有竒门四濠广二丈二尺元末筑明嘉靖三十四年修】高苑县城【周五里门四濠广三丈明景泰四年筑万厯四年甃砖】乐安县城【周五里门四濠广二丈明成化中增筑万厯二十三年甃砖】寿光县城【周三里有竒门五濠广一丈六尺明正徳六年增筑崇祯十三年甃砖　本朝康熙三十四年修】昌乐县城【周四里门四濠广一丈明初筑土城成化二年重筑万厯二十四年甃以石】临朐县城【周三里门二濠广一丈六尺元至正末筑明崇祯十三年易以砖】安邱县城【周三里有竒门三濠广一丈七尺明崇祯十三年甃砖　本朝康熙六十年修】诸城县城【周九里门五濠广一丈九尺明洪武四年重修】
　　学校青州府学【在府治东本元太虚宫故址明洪武五年徙建　本朝康熙五十八年重修入学额数二十名】益都县学【在县治东旧在县治西南明洪武十年移建　本朝康熙十年重修入学额数十二名】博山县学【在县治南旧有学宋元设山长主之　本朝雍正十二年因旧址建入学额数八名】临淄县学【在县治前旧在县治东南明嘉靖中移建入学额数十五名】博兴县学【在县治东南明洪武三年建本朝康熙二十五年重修入学额数十二名】高苑县学【在县治东宋至和三年建本朝康熙二十一年重修入学额数十二名】乐安县学【在县治东南宋崇宁元年建后毁元至元十三年重建　本朝雍正八年重修入学额数十二名】寿光县学【在县治东元至元十年重建入学额数二十名】昌乐县学【在县治西南明洪武三年徙建入学额数十五名】临朐县学【在县治西南宋绍圣间徙建　本朝顺治三年重修入学额数十二名】安邱县学【在县治东明洪武二年重建　本朝康熙七年五十八年重修入学额数二十名】诸城县学【在县东南金贞元中建明洪武初重修入学额数二十名　按　本朝乾隆七年裁安东卫以入学额数之半分入诸城及沂州府日照县】松林书院【在府治西南即矮松园宋王曽读书处年逺荒废　本朝乾隆十五年重修又临淄县稷门书院　本朝康熙三十三年建高苑县长乐书院　本朝乾隆二十二年建乐安县乘州书院本朝乾隆二十七年建昌乐县设有义学一所　按府城西南旧有范公书院为宋范仲淹读书处临朐县旧有朐山书院在县治南明嘉靖间知县禇寳建安邱县旧有公冶书院在县西南八十里明成化八年建诸城县旧有沧浪书院东武书院俱明建附识于此】
　　户口【原额人丁二十四万二千零六十七又滋生人丁五万二千八百二十八】
　　田赋【田地十万二千八百七十二顷八十七畆一分有竒额徴地丁银四十五万一千六百五十三两七钱有竒米九百零一石四斗九升有竒】
　　山川箕山【在益都县东五十里亦名山又名香山左思齐都赋箕岭镇其左隋书地理志都昌县有箕山于钦齐乘齐城山势俱带西南东郊平原百余里有香山童然孤峙康浪发其南尧水迳其东即山也山西南十里有龙女泉】大龙山【在益都县西二十里其东有小龙山二山对峙蜿蜒若龙】九回山【在益都县西四十里即古为山北阳水出焉汉书地理志广县有为山浊水所出郦道元水经注为山世谓之冶岭山齐乘九回山俗名九扈山即古为山也】金山
　　【在益州县西八十里金岭镇取此以名又北十里即临淄之铁山也】云门山【在益都县南五里齐乘云门山在府城南五里上方号大云顶有通穴如门可容百余人逺望如悬镜东南曰劈山西则驼山三山聨翠障城如画府志云门山一名云峯山阴有石井名龙潭水旱不加盈涸有亭曰耸翠其左为鳯凰岭其南为云台山】劈山【在益都县南十里水经注石井水出南山山顶洞开望若门焉俗谓之劈头山齐乘山峰分裂如劈故名山东通志劈山在云门山东南亦谓之劈裂峯其南有八仙台】驼山【在益都县南八里以形似名山阴有龙湫祷雨輙应又县西南十里为方山在驼山之阳】青山【在益都县东南十里产石深青细润又有黄山在县东南十五里石色黄质故名】神头山【在益都县西南一百八十里山有顔文姜庙故名相近有鹰山虎山】尧山【在益都县西北八里水经注从征记曰广固城北三里有尧山祠克因巡狩登此后人遂以名山齐乘山去今府城十里】博山【在博山县东南五十里鲁山西又南十里有南博山】黒山【在博山县东十六里山石皆黑冶器取资于此】原山【在博山县西二十五里汉书地理志筑芜县有原山甾水所出】瓮口山【在博山县南十八里南连青石闗形如瓮口】岳阳山【在博山县东南三十里齐乘顔神镇东南二十五里岳阳山即原山也淄出其阴汶出其阳跨淄川益都两县界　按此山与原山相去五十余里齐乘混而为一误也】社山【在临淄县西刘向説苑齐宣王猎于社山父老十三人相与劳王水经注时水迳愚公山东又屈而迳社山北有愚公谷山即社山之通阜韩非子齐桓公遂鹿而入山谷之中见一老父而问之曰是为何谷对曰为愚公之谷李吉甫元和郡县志社山在县西北二十五里　按社一作杜】商山【在临淄县西即古铁山跨益都临淄及济南府新城三县界崔琰述征赋云渉淄水过桓都登铁山望齐岱足也详见济南府】牛山【在临淄县南十里晏子春秋景公游于牛山北临其国城而流涕后汉书杨赐传虹贯牛山左思齐都赋牛岭镇其南水经注天齐水出南郊山下即牛山也魏书地形志广川县有牛山府志又有南郊山在县东南十里葢连麓而异名耳】峱山【在临淄县南十五里诗齐风遭我乎峱之间兮汉书地理志作嶩亦作巙】莬头山【在临淄县东南十五里汉书地理志东安平县有莬头山女水所出水经注女水出东安平县之蛇头山萧徳言括地志一名鼎足山晋】
　　【书慕容徳载记北登社首东望鼎足是也一名牛首冈】稷山【在临淄县西南十三里史记田敬仲完世家齐宣王时稷下学士复盛虞喜志林齐有稷山立馆其下也齐乘山旧有后稷祠故名又齐宣王尝立孔子庙于此亦名孔父山】奎山【在博兴县东南县志一名笔架山在县东南迎秀门外累土所为又有灵山唐书地理志博昌县有灵山】节女山【在昌乐县东接莱州府潍县界隋书地理志营邱县有女节山乐史太平寰宇记在北海县西三十五里相传北海县有节女当齐湣王时伐楚有苏浑死焉节女终身不嫁呼父魂葬此山因名】孤山【在昌乐县东二十里接莱州府潍县界府志有跪河出焉一名凤山】二姑山【在昌乐县南二十五里府志相传有二仙姑成道于此又南十五里为随姑山相传有人随仙姑至此故名下有龙泉】丛角山【在昌乐县南二十五里隋书地理志营邱县有丛角山寰宇记山有三峯岌如丛角故名金史地理志昌乐有聚角山其北为桃花山旧多桃花】乔山【在昌乐县南三十里府志峯峻独秀上有仙路春夏草木不生西坂有石眼秋出红泉】栁山【在昌乐县南六十里】方山【在昌乐县东南二十里晏谟齐记剧城东南有方山逺望正方水经注东丹水渏水并出方山太平寰宇记方山在昌乐县东南二十五里齐乘方山在丹山东北府志东丹河出山西污河出山东】黄山【在吕乐县东南二十五里接莱州府潍县界又有西黄山在县南二十里】纪山【在昌乐县西南五十里畏临朐县界即古丹山西丹河发源于此史记五帝本纪黄帝东至于海登丸山注徐广曰丸一作凡萧徳言括地志丸山即丹山在朱虚故县西北二十里丹水出焉水经注丹山世谓之凡山府志纪山在临朐县东北五十里又东北去昌乐县五十里】擂鼓山【在昌乐县西南五十里纪山之东白狼河发源于此水经注白狼山河西出丹山隋书地理志都昌县有白狼山齐乘白狼源西出丹山即隋志之白狼山也相近又有摩旗山】朐山【在临朐县东南二里水经注所谓覆釡山也应劭曰临朐县以临朐山为名县志山在弥水东岸高原自东来首忽昻起入弥水状如螭龙饮河石皆黒色】庙山【在临朐县东六十里接安邱县界有朱虚故址又有孤山在县东四十里方山在县东三十里】石门山【在临朐县西十八里县志势如锦幛环列独西面稍平山中亭午不见日影向夕乃返照荧然故石门返照为县胜境】逢山【在临朐县西二十五里殷诸侯逢伯陵之国左传昭公二十年晏子曰有逢伯陵因之杜预注逢伯陵殷诸侯姜姓汉书郊祀志神爵元年祠逢山石社石鼓于临朐地理志临朐县有逢山祠水经注逢山即石膏山也上有石鼓鸣则年凶郭緑生述征记曰逢山在广固南三十里有祠并石鼔魏书地形志逢山在西安县齐乘逢山四靣斗絶惟一径可登且有泉石膏山即逢山之西麓也　按是山跨二县境在临朐者名逢山在益都者名石膏山寔一山耳】黄山【在临朐县南四十里】沂山【在临朐县南九十里与沂州府沂水县接界亦曰东泰山周礼职方氏正东曰青州其山镇曰沂山汉书地理志朱虚县东泰山汶水所出水经汶水出朱虚县泰山注东小泰山也隋开皇十五年诏祠名山大川以沂山为东镇元和郡县志沂山在沂水县北一百二十四里唐沈亚之沂水杂记沂山有谷九十九所河分八流大曰沂汶太平寰宇记沂山东北四里有五坛是宋武帝伐燕立坛以祭五帝处齐乘沂山在临朐县南一百里即公玉带请汉武帝所封之泰山也然汉志谓卑小不称其声者盖沂山逺望之本高縁坡麓曼衍八九十里以渐而升逮至其巅遂失其峻极耳其岭曰百丈崖有泉自山巅而下洒若飞雨沂水出西麓沭水汶水出东麓按郑康成注沂山为沂水所出今沂水实出沂水县雕崖山其流北去此山尚五十余里葢本二山也自隋唐以来始混以此为沂山耳】大弁山【在临朐县东南与安邱县接界亦曰汴山长亘数里上下正方如翠屏水经注沭水出大弁山与小泰山连麓而异名沂水杂记又名太平山顶平可八九十里齐乘今又讹作大屏山当从水经作大弁者是其原名也】大岘山【在临朐县东南一百五里宋书武帝纪慕容超闻王师将至其大将公孙五楼説超宜断据大岘魏书刁雍传雍谓叔孙建曰大岘以南处处狭隘不得方轨又魏书地形志盘阳县有大岘山水经注岘水北出大岘山元和郡县志大岘山在沂水县北九十里崖坂峭曲石径幽危太平寰宇记山西接小泰山高三里周四十二里齐乘大岘山即穆陵闗也为齐南天险】海浮山【在临朐县西南二十里下临熏冶泉又西为三一山三峯西合而东分可十余里北麓有钟乳洞石虎洞】嵩山【在临朐县西南四十里接沂州府沂水防隂二县界有畧水洞出银矿又出铅铁铜锡丹砂之类山下河水间出砂金其西南连接者曰黒山亦有矿】八岐山【在临朐县西南五十里下如九叠屏风上则八峯骈秀魏书地形志西安有八士山疑即此】仰天山【在临朐县西南七十里上有罗汉水帘观音诸洞又有黒龙渊祷雨輙应】委粟山【在临朐县东北三里水经注巨洋水东北迳委粟山东孤阜秀正形若委粟齐乘委粟山今名粟山县志亦名稷山上有后稷祠】龙山【在临朐县东北十里蜿蜒如龙形山下有泽相传龙潜于此祷雨輙应府志至正十七年龙见于临朐龙山大石立起即此】灵山【在临朐县东北二十里晏子春秋载齐景公欲祀灵山晏子止之即此】义山【在临朐县东北五十】
　　【里亦名尧山尧河出此汉书地理志剧县有义山蕤水所出伏琛齐记亦名尧山水名尧水地名尧沟】龙门山【在临朐县西北五十里与龙山对时】盖公山【在安邱县东四十里枕潍浯之交县志汉初葢公尝栖隠于此故名今其上有葢公冡祠】砺阜山【在安邱县东五十里接莱州府髙密县界水经注濉水西有雁阜太平寰宇记高密县西北有砺阜山葢雁砺字相近而讹也齐乘谓高密郡碑产山有砺阜误】柴阜山【在安邱县西四十里水经注汶水迳柴阜山北俗呼为赤阜齐乘柴阜在安邱西五十里其东有慈阜】罗山【在安邱县西六十里崭岩秀出云气罗布天必雨故名】三山【在安邱县南十五里亦曰三山埠】神山【在安邱县南五十里雹泉神祠北】书院山【在安邱县东南八十里有两山对峙一蟠曲南向者曰书院一孤峭北向者曰灯台二山皆多竹木】牟山【在安邱县西南十五里水经注安邱城对牟山元和郡县志山在县西南十三里隋牟山县取名于此齐乘安邱南二十里有牟娄山本牟夷国密之诸城有娄郷隋因置牟山县今讹作朦胧山】刘山【在安邱县西南四十里太平寰宇记在县西南六十里上有故垒刘裕平燕停车于此故名县志山高百十丈峯峦九出上有桃源洞】峯山【在安邱县西南五十里上有仙姑洞】峿山【在安邱县西南六十里一名巨平山水经注汶水出朱墟县东南峿山山在小防山东县志峿山四面险絶上寛平可数百畆有故城遗址中有池其东北悬崖耸出土人呼仙女望又有防山在峿山之东】太平山【在安邱县西南八十里与临朐县之大弁山相连实一山也上有长城岭其左右连络者曰金鞍山望海山凤凰山擂鼓山】峡山【在安邱县东北四十里以两山夹峙而名潍水流经西麓又岞山在县东北四十里为汶潍合流处】望高山【在安邱县西北二十里】藏马山【在诸城县东一百里山峯炎峻中俯平川有一小山如马形故名西五里有天台山对峙又东为塔山】常山【在诸城县南二十里水经注扶淇水出东武西南常山太平寰宇记山在诸城县以祈雨常应故名祠前迤西十余歩有二泉并出苏轼祷雨于此名曰雩泉因搆亭其上作雩泉记】转头山【在诸城县南四十里乂桃林山在县南六十里】烽火山【在诸城县东南二十里隋书地理志诸城有烽火山县志自岱厯沂磅礴而来盘结于此为县镇山山阴有琵琶阜延亘十里】五弩山【在诸城县东南三十里水经胶水出黔陬县胶山注胶水出五弩山葢胶山之殊名也魏书地形志东武郡梁乡有五弩山太平寰宇记胶山一名五弩山胶水所出在密州东南九十里　按胶水本出胶州之铁橛山与五弩山正相接葢即一山齐乘以高密之卤山为五弩山误】鄣日山【在诸城县东南三十里亦名奕山水经注密水西源出奕山亦曰鄣日山山状鄣日是有此名隋书地理志琅邪有鄣日山府志蘓轼谓山形类峨嵋但小耳又相近有竹山牛台山与鄣日山鼎峙】徐山【在诸城县东南三十里隋书地理志琅邪有徐山太平寰宇记秦时徐福将童男女集防于此因名】卢山【在诸城县东南三十里本名故山汉书地理志琅邪郡横县有故山久台水所出水经注久台水出琅邪横县故山山在东武县故城东南世谓之卢山宋蘓轼超然台记其东则卢山秦人卢敖之所从遁也县志山阳有卢敖洞俗名休粮洞其巅有巨石为饮酒台洞左掖为圣灯岩】石门山【在诸城县东南六十里栁林河出此】回头山【在诸城县东南七十五里山极高峻盘池河出此其南为大小青门山】云母山【在诸城县东南九千里魏书地形志扶淇县有云母山县志山皆巨石相传中有云母其西二里为赦山】纪邱山【在诸城东南一百五十里与琅邪山并峙俗名争高山魏书地形志梁乡县有纪邱山】琅邪山【在诸城县东南一百五十里汉置琅邪郡以此取名为八祠之一管子齐桓公东游南至琅邪孟子齐景公问于晏子曰吾欲观于转附朝儛遵海而南放于琅邪注齐东南境上邑战国时蘓秦说齐宣王南有泰山东有琅邪史记始皇二十八年南登琅邪留三月徙黔首三万户琅邪山下作琅邪台立石刻颂秦徳三十七年从防稽还吴北至琅邪之罘汉元封五年东巡北至琅邪观海太始三年复幸琅邪水经注琅邪山孤立特显出于众山上下周二十余里傍濵巨海所作台基三层层高三丈上级平敞方二百余歩高五里台上有神渊括地志山在县东南一百四十里县志其山三面皆海惟西南通陆】石屋山【在诸城县西南三十二里山下有桃花洞】马耳山【在诸城县西南五十里水经注涓水出马耳山山高百丈南巅二峯秀削如马耳形蘓轼诗试扫北台看马耳未随埋没】
　　【有双尖又云孤云落日在马耳照耀金碧开烟鬟又有松山在县西南六十里水经注折泉水出松山齐乘松山今名分流山在马耳山西又有松垜在县西南八十里乃故松山地也】昆山【在诸城县西南六十里汉昆山县以此名山北有梳洗河】五莲山【在诸城县西南八十五里县志】
　　【有巨峯五如青莲矗起旧名五垜山东路有　十八盘三垜峯西路由风门入与九仙山相近】九仙山【在诸城县西南九十里潮河出此山势高耸摩空尝有仙人居之西北有潭水与东海相道久雨将晴井中声如雷旱则以石击井必雨其他为峭峯十有一盘石十有八蘓轼诗九仙今已压京东又谓九仙在东武竒秀不减雁宕金史完顔长可传有土贼据九仙山即此也】白龙山【在诸城县东北四十里两隅各有龙池】巴山【在诸城县东北五十里齐乘潍水东北至巴山合密水】荆山【在诸城县西北四十里亦名荆台山山巅有鳯望石水经注荆水出平昌县南荆山魏书地形志姑幕县有荆台山】锡山【在诸城县西北四千里故姑幕城东南二里其东麓为公冶山】马驹岭【在昌乐县南六十里绵延而南达于诸城】破车岘【在临朐县东水经注朱虚城西有长坂逺峻名为破车岘元和郡县志破车岘在临朐县东南三十五里高七十丈周回二十里道径险恶因名齐乘丹山下带长坂曰破车岘】长峪【在府城西南亦名马陉亦名弇中峪亦名莱芜谷左传成公二年晋师从齐师入于邱舆撃马陉又襄公二十五年间邱婴与申鲜虞乘而出行及弇中水经注淄水迳莱芜谷又北迳马陵俗名长峪道府志自临淄西南至古莱芜有长峪界两山间逾二百里中通淄河】斋堂岛【在诸城县东南琅邪山东南海中去岸五里相传始皇登山从臣斋戒于此故名岛中地千余畆多土少石甚肥饶产紫竹黄精海枣元时海运粮船悉泊于此】沐官岛【在诸城县南信阳塲东南里许海中相传秦时从官斋沐于此故名广半里袤一里余沮洳难行且多石硗确不可耕又有陈家岛在夏河寨东南十五里宋乾道中李寳败金兵于此】白石坑【在昌乐县东南七十里其石可为器用】海【乐安夀光诸城三县皆濵海在乐安夀光北界者名渤海自莱州府潍县西经寿光县东北一百十里又西经乐安县东北一百三十里接武定府利津县界在诸城县东南者名东海自沂州府日照县又东北经诸城县东南百三十里接莱州府胶州界小清河海口在乐安县东北一百三十里又北为新河海口又北为枉河海口接利津县诸城县大海在信阳塲南一里其南十五里为宋家海口又折而东北有南龙湾海口】淄水【源出博山县西二十五里原山之阴东北流迳长峪道厯益都县境又东北迳临淄县东十里又北迳乐安县南二十里折东北流迳县东十里又东北迳寿光县东北界合清水泊入海书禹贡青州潍淄其道周礼职方氏东北曰幽州其浸苖时汉书地理志莱兼郡原山甾水所出水经淄水出泰山莱芜县原山又东北过临淄县东又东过利县东又东北入于海注淄水出县西南山下世谓之原泉东北流迳莱芜谷屈而西北流迳其县故城南又西北转迳城西又东北流与圣水合又北出山谓之莱芜口自山东北流迳牛山西又东迳临淄县故城南东得天齐水口又东迳四濠冢北又东北迳荡阴里西又北迳临淄城东又自利县东北流迳东安平城北又东迳巨淀县故城南又东北迳广饶县故城南又东北马车渎水注之又北时渑水注之淄水】
　　【入马车渎乱流东北迳琅槐故城南又东北迳马井城北又东北至皮邱流入海元和郡县志淄水出淄川县理东南原山去县六十里俗传禹理水功毕上石黒数里之中波流若漆故谓之淄水齐乘淄多伏流潦则薄崖旱则濡轨而已俗谓之九干十八漏】时水【一名耏水亦名如水俗名乌河源出临淄县西南平地西北流迳济南府新城县界又西北至博兴县南合小清河东入海周礼职方氏幽州其浸菑时左传襄公三年晋将合诸侯使士匄告于齐盟于耏外水经注时水出齐城外西南二十五里平地出泉即如水也亦谓之源水因水色黒俗又目为黒水西北迳黄山东又北厯愚山水有石梁亦谓石梁水又有澅水注之时水又西北迳西安县故城南又西至石洋堰分为二水谓之石洋口枝津西北至梁邹入泲时水又北迳西安城西又北京水系水注之又东北流渑水注之自下通谓之为渑也时水又屈而东北迳博昌城北又东北迳齐利县故城北又东北迳巨淀县故城北又东北迳广饶县故城北东北入淄水齐乘时水之源南近淄水详其地形水脉葢伏淄所发水经谓时水自西安城南石洋堰分为二支津西北合黄山之徳防水黄阜之南五里泉至梁邹入济旱则涸竭此干时也今不通矣益都众水惟此通舟未尝浅涸焉博兴县志时水发源处地名矮槐树旧置邮亭于此】巨洋水【亦名弥河源出临朐县南沂山西麓北流迳临朐县东又北厯益都县又东北流迳寿光县东又东北防黒冢泊入于海水经注巨洋水出未虚县小泰山北即国语所谓具水矣袁宏谓之巨昧王韶之以为巨或曰朐弥皆一水也其水北流迳朱虚县故城西自朱虚北入临朐县熏冶泉水注之又迳临朐县故城东又东北迳委粟山东又东北洋水注之又东北得邳泉口又北防建徳水又东北防康浪水又东北迳剧县故城西又东北迳晋龙骧将军幽州刺史辟闾浑墓东而东北流又东北迳益县故城东又东北积而为潭枝津出焉谓之百尺沟西北流注于巨淀巨洋水自湖东北流迳寿光县故城西又东北流尧水注之又东北迳望海台西东北流又东北注于海齐乘巨洋水今谓之洱河汉志石膏山洋水所出东北至广饶入巨淀即此水也但因北洋而误其源因支津别出而误云入巨淀耳曽肇南洋桥记乃以洋为南阳非也洋为齐之大川故以巨名道元所谓羣书盛称孟坚不应舍大而志小】潍水【自沂州府莒州东流入诸城县界迳县北五里折而北迳莱州府高密县界人北迳安邱县东又北流入莱州府昌邑县界水经潍水东北过东武县城西又北过平昌县东又北过高密县西又北过淳于县东又东北迳都昌县东注潍水又西折泉水注之又东北迳诸城县故城西又东北涓水注之又东迳东武县西北流合扶淇之水又北右合卢水又北迳石泉县故城西又北迳昌平县故城东荆水注之又北浯水注之又自故堰北迳高密县故城西又北迳昌安县故城东又北左防汶水北迳平城亭西又东北迳密乡亭西又东北迳下密县故城西元和郡县志潍水故堰在诸城县东北四十六里蓄以为塘方二十余里溉水田万顷太平寰宇记安邱县潍水南自高密县界流入去县二十里】北阳水【源出益都县西南九回山东北流迳城北又东北迳寿光县西四十里又北入清水泊即古浊水也亦谓之绳水水经注吕忱曰浊水一名溷水出广县为山东北流迳广固城西东北流迳尧山东又东北流迳东阳城北东北流合长沙水又北迳藏氏台西又北迳益城西又北流注巨淀齐乘北阳水出府城西南九回山东北迳五龙口又北迳广固废城行乎絶涧之底水激而岸峻古谚所谓瘦马不渡绳指此非临淄县之淄水也】南阳水【亦名长沙水源出益都县西南石膏山东北流至城西折而东绕城北又东流入巨洋水水经注长沙水出逢山北阜世谓之阳水东北流迳广县故城西又东北流石井水注之又东迳东阳城东南又北屈迳汉城阳景王刘章庙东东注于巨洋后人堨断今北注浊水时人通谓浊水为阳水故有南阳水北阳水之论二水浑流世谓之为长沙水亦或通名之为绳水齐乘南阳水出府城西南石膏山流贯益都南北两城间西迳表海亭东迳城阳王庙基古人自庙东堨断使北注浊水今复东流十五里合建徳水入巨洋又云曽肇南洋桥记因汉志石膏山之洋水而以洋为阳误矣石膏山与逢山连麓长沙水出具西石沟水出其东洋水自出临朐沂山以音同致疑也　按绳渑两水异殊名在益都县境者为绳水即南阳北阳二水也在临淄县境者为渑水乃系水分流也字画相似易致混淆附考于此】渑水【自临淄县西北古齐城外西北流迳乐安县西南又西北至博兴县东南入时水左传注渑水出齐国临淄县北入时水水经注渑水出营城东世谓之汉溱水也西北流迳营城北又西迳乐安南博昌县故城南西厯贝邱又西北入时水齐乘即今临淄西门申池水北流者势极屈曲俗称九里十八湾过梧台北小泥河入焉又北至博兴李监桥入时水】汶水【源出临胊县南沂山瀑布泉东流迳县东南六十里又东入安邱县界迳县城北三里又东北入潍水水经汶水出朱虚县泰山北过其县东又北过淳于县西又东北入于潍注伏琛晏谟并言水出朱虚县东南峿山山在小泰山东也汶水自县东北迳峿城北又东北迳管宁东又东北迳柴阜山北又东北迳汉青州刺史孙嵩墓西又东迳安邱县故城北其两川交防之处则在淳于城东北也齐乘沂山絶顶穆妃陵侧有瀑布泉悬百丈崖而下即汶水也东流循鳯凰岭折而北经大岘山阴岘水入焉又北迳符峪口有水出峪中西米入焉疑即伏琛所谓汶源也又北经龟山隂乃折而东经柴阜又东北迳安邱城西又东北入于潍又曰齐有三汶入济之汶见禹贡入潍之汶见汉书入沂之汶见水经此则入潍之汶也旧志汶有二源一出临朐县沂山即瀑布泉东北流入县界一出县西南峿山北流七八里与沂山水合乱流迳县北三里又东入潍】丹水【有二源一出昌乐县南方山为东丹河一出临朐县东北丹山为西丹河俱东北流迳昌乐县西北至昌乐故城西合流又东北迳寿光县东入潍县界竹书纪年尧放丹朱于丹水水经注朱虚城东北二十里有丹山山导丹水有二源各导一山世谓之东丹西丹水也西丹自穴山北流迳剧县故城东东丹水注之出方山山有三水一水即东丹水也北迳县合西丹水而乱流又东北出迳渏薄涧北渏水入之谓之鱼合口又东北迳望台东东北注海】浯水【亦名清河自沂州府莒州流入诸城县界东北流至安邱县东南四十里景芝镇东入潍水水经注浯水东北迳姑幕县故城东又东北迳平昌县故城北古堨此水以溢溉田南注荆水浯水又东北流而注于潍水也安邱县志有淇水源出县西南六十里山之麓东北流入于浯水又县西南三十里景芝社有小浯河源出杨阜东北流入潍】尧水【即古水也源出临胊县东北尧山北流迳昌乐县西二十里又北迳寿光县东又东北流入丹水水经注尧水出剧县南山即故义山也水即水矣地理志曰剧县有义山水所出也北迳山东俗亦名之为青水又东北迳东西寿光二城间又东北注巨洋】康浪水【在益都县东水经注康浪水发剧县西南山北流注于巨洋齐乘康浪水即今香山南猪王河三齐畧曰康浪水在齐城西南十五里康衢侧即甯戚叩角而歌之地】石井水【在益都县西水经注石井水出南山顶其水北流注井井际广城东侧三面襀石高深一匹有余长津激浪瀑布而下澎赑之音惊川聒谷漰渀之势状同洪涛北流入阳水齐乘石井水亦谓之石子涧即今之瀑水涧也时有通塞】建徳水【在益都县东南水经注建徳水西发逢山阜东流入巨洋水齐乘建徳水出府南七里涧俗名七里河水东犹有建徳村合南阳水入巨洋】澅水【在临淄县西西北流入时水水经注澅水出时水东去临淄城十八里所谓澅中也俗以为宿留水西北入于时水孟子去齐三宿而后出澅故世以此而变水名也齐乘澅水俗谓之泥河北迳临淄城北系水入焉　按孟子作画刘熙曰音获齐西南近邑因澅得名】系水【在临淄县西水经注系水出齐城西南世谓寒泉也东北流直申门西为申池傍城北流迳阳门西又北迳临淄城西门北又西流迳梧宫南又西迳葵邱北又西左迤为潭又西迳高阳侨郡南又西北流注于时齐乘系水出临淄城西申门即申池水也门侧小阜曰包山俗又名包河并城北流分为二俱入时一支迳梧台前西入者曰系水一支逺至博兴东南李监桥入者曰渑水】女水【在临淄县东南十五里源出鼎足山东北流至乐安县界入北阳水汉书地理志东安平县莬头山女水所出东北至临淄入巨淀水经注女水出东安平县之蛇头山或云齐桓公女冢在其上故以名水也水甚有神化隆则水生政薄则津竭东北流迳东安平县故城南伏流一十五里然后更流注北阳水又迳安平城东东北迳垄邱东东北入巨淀崔鸿十六国春秋南燕録慕容徳建平六年女水忽暴竭慕容超太上四年女水又竭斯三川谷洛之异非独是水有神也】卢水【在诸城县东旧志久台水北流入潍汉书地理志琅邪郡横县故山久台所出水经注卢水即久台水也出东武县东南卢山西北流迳昌县故城西东北流迳东武县故城东又北入潍府志卢水有二源东源出卢山之隂西北流西源出烽火山阴东北流二水分流五里至县东南十五里曹陈村合而为一俗名合河又经合河头村东北流又折而西北入潍水】密水【在诸城县东三十里水经注密水有二源西源出奕山亦曰鄣日山其水东北流东源出五弩山西北流同泻一壑俗谓之百尺水古人堨以溉田数十顷北流迳高密县西下注潍水又有诸葛河源出县东北三十里蒲沟东北流而入潍】扶淇水【在诸城县西水经注扶淇之水出西南常山东北流注潍旧志河源即常山之雩泉也府志常山雩泉水甚微细不足为河源西北流三里入朱盘河朱盘河出马耳山东八里寨山之隂东北流十里有两河自东南来注之东北流七里有注辅河自东南来合流而北从此下流始名扶淇河又北流五里入潍两河出常山东注辅河一名栁林河按扶淇亦作邞淇宋蘓轼诗随师东渡游潍邞王十朋注潍邞宻州二水名又轼诗有郤淇自古】
　　【北流水之句郤淇别无依据当是集夲讹邞为郤谨附识于此】涓水【在诸城县西水经注涓水出马耳山隂北迳娄乡城东又北注于潍水齐乘涓水合扶淇水入潍今名字齐河府志涓水源出龙秋山北经石梁空始至马耳山县志又有白敛河出马耳山西南铁鼓山隂东北流迳牛心塜东绕五里迳许盖北入涓水　按白敛河即白练河有东西二源俱在沂州府日照县境】析泉水【在诸城县西南七十里自分流山西发源流至沂州府莒州境入潍水　按后汉书地理志折泉水北至箕入潍水经注折泉水出析泉县南松山东北流迳析泉县东又东北流入于潍府志有小水河源出分流山隂北流三十里入白敛河】荆水【在诸城县西北四十里源出荆山北流入浯水水经注荆水出平昌县南荆山阜东北流迳平昌县故城东又东北流注于濉水府志水经平昌故城台下合雹泉入于浯同流至高密县北入潍其西为长行沟水北流于荆又有山泉河朱龙河石龙河俱入荆】黄河故道【在高苑县北后汉书明帝纪永平十二年遣将作谒者王吴修汴渠自荥阳至于千乘海口水经河水东迳漯沃津又东迳千乘城北又东北过利县城北又东分为二水枝津东迳甲下城南东南厯马常坈注济又东北过甲下邑又东北入于海县志河径千乘自东汉厯魏晋至隋唐犹然自梁晋夹河之战河又北徙或谓今之大清河即东汉以后大河经流处也】漯河故道【在高苑县北久湮汉书地理志漯水东北至千乘入海水经漯水迳建信县故城北又东北迳千乘县二城间又东北为马常坈注伏琛曰千乘城齐城西北一百五十里隔防水即漯水之别名也坈东西八十里南北三十里乱河支流而入于海地理风俗记曰漯水】
　　【东北至千乘入海河盛则通津委海　　水耗则微涓絶流书浮于济漯亦是水也】济河故道【自济南府新城县流入迳高苑县北又东迳博兴县北又东北迳乐安县北又东北入于海书禹贡导沇水东流为济又北东入于海水经注济水济自临济县又东北迤为渊渚谓之平州又东北东迳高昌县故城西又东北迳乐安县故城南又迳薄姑城北又东北迳狼牙固西东北至甲下邑南东厯琅槐县故城北又东北河水支津注之又东北入海元和郡县志高苑县济水北去县七十歩博昌县济水北去县百歩又东北流入海其水口谓之海浦在博昌县东北二百八里乐安县志济渎入海之道自唐以来数变初经高苑县北又东北至博昌入海其后改从蒲台东北与河合而入海宋南渡后刘豫导泺东行入济水故道为小清河仍经高苑北至乐安县入海及金皇统中县令高通改由县南长沙沟至博兴合时水又东北至乐安由马车渎入海而小清河之上流遂塞】小清河【自济南府新城县流入府境迳高苑县南五里又东迳博兴县南防时水又东迳乐安县北十八里又东北由马车渎入海即古济水故道本迳高苑博兴之北金皇统中改由县南自博兴以东皆时水经流也府志小清河河身狭小不能容受邻县诸山之水而河岸复低尤易冲决　本朝康熙五十七年开支脉沟分其势乾隆六年以年久淤塞复发　帑疏濬马　按五代史杂传王师范据青州恃博昌之水不备于北当时葢巨浸也久而淤废成化中尝疏濬之东方盐货得抵张秋今小清河之上流皆为平陆止孝妇等河来滙旱则涸而断流潦则溢而为灾一干一溢迄无宁嵗其在高苑博兴地者南岸为新城地南决则新城受害北决则高博受害然南岸地高水虽入而易退北岸地卑水一决而遂聚此讲求水道者所当深究也】孝妇河【原出博山县顔神镇孝妇祠下西北流入济南府境又自新城县西流至高苑县西南界入小清河即古泷水也水经注泷水南出长城中北流至般阳太平寰宇记古名孝水一名笼水府志出顔神镇南三十里西北流镇西又北经鹰山西虎山东入淄川县界】虞河【在昌乐县东南源出方山东北流入莱州府潍县界一名污河亦曰子河齐乘有西虞河因东虞得名源出黄山北流经潍州西又北入海县志污河亦曰黒水出方山东麓东北流经黄山有宝泉流合焉下流至潍县合白狼河】跪河【在乐昌县东南二十余里源出孤山北流入夀光县界下达莱州府潍县入海】白狼河【在昌乐县东南五十里原出擂鼓山东北流入潍县界水经注营陵城北有白狼水西出丹山又曰白狼水上承营陵县之下流东北迳平寿城东西入别画湖又东北入海齐乘白狼河有二源一出丹山一出北海县南小王庄平地泉涌如轮二源合此始大唐书地理志长安中北海令窦琰于故营邱城东北穿渠引白狼水曲折三十里以溉田号窦公渠】龙泉河【在临朐县南一里源出县西寺泊社平地东流迳县南入弥河明嘉靖中知县褚寳导之绕城为池又有黄龙沟出县西田村西南五里平地亦东迳县南入弥河】大河【在临朐县南六十里自沂水县东流迳嵩山西麓又东北流入弥河又有小河在县南二十里源出县西南中庄社平地东流入弥河居民倚以陶埴】灵河【在安邱县西南牟山西十里一名凌子河源出县西南峰山北流迳白云山又北迳牟山西又北流入汶水又有金沟河在牟山西麓源出南营东北迳故城北又北入于汶红河在县西六十里源出临朐县朱音社东流入汶又有五里河源出平地自县南折东北至县东北十余里入汶】潮河【在诸城县南八十里源出九仙山天井湾东南流迳两城集亦曰两城河又东南入沂州府日照县界】铁沟河【在诸城县东南十里源出烽火山西北流入潍宋苏轼有赠乔太博铁沟行即此】棘津河【在诸城县东南二十里上源从信阳乡纪里河分流西北出名棘津河河南有太公钓鱼台又西五里入栁林河相传为太公钓处】吉利河【在诸城县东南六十里一名纪里河有二源东源出五弩山西南麓西源出千秋岭俱南流十余里合流迳石河头村北西南流合胜水河又西南至宋家口入海】胜水河【在诸城县东南七十里源出回头山曰盘池河亦曰白马河东南流至三里庄名胜水河又东南入吉利河】横河【在诸城县东南一百里源出县东南石老公山地名盘石罗东南流折而西又南流至窰头口入海】岔河【在诸城县东南一百二十里源出塔山西狼窝沟北流迳曹村社合韩信沟同流入于滩】栁林河【在诸城县西北为上已袚除之所】商沟河【在诸城县西北三十里有二源东源出程哥庄北岭东南流二十五里入潍西源出荆山东南流三十五里入潍又有算河源在县西五十里宋家庄龙湾河源出县西四十五里马蹄泉营河源出岳哥庄西俱入商沟河】天齐渊【在临淄县东南八里史记封禅书天齐渊水在临淄南郊山下水经注天齐水出南郊山下谓之天齐渊五泉并出南北三百歩广十歩水在齐八祠中齐之为名起于此矣其水北流注于淄水齐乘天齐渊在淄水之东女水之西平地出泉广可半畆土人名曰龙池】青沙泊【在博兴县南与小清河相接为高苑新城二县蓄水之地庄民俱傍泊以居南有桑公堤十八里又旧设石闸一座　本朝乾隆五年改为滚水坝】麻大泊【在博兴县西南七里接高苑新城二县界时水所潴之泽也一名鱼龙湾又名锦秋浦蒲苇丛生芙蕖如锦周五十余里　按水经注有济水所滙之平州今不可考计其道里与此泊相近】马家泊【在高苑县西南五里小清河北驾鸭湾水所滙也旧引为支脉沟经县南二里又东经博兴至乐安县界仍入小清河明嘉靖中其沟淤塞每经夏雨则泊水汛涨为患】清水泊【在乐安县东北四十里接寿光县界淄水女水北阳水俱滙于此即古钜定湖也水经注谓之巨淀湖在钜定县东南齐乘钜定即今乐安东北清水泊也亦即古之青邱一名青邱泺】黒冢泊【在寿光县东北五十里地名黒冢社齐乘巨洋水又东北由黒冢泊入海郭縁生述征记谓之乌常泛齐人名湖为泛冢即秦皇望海台也晋书慕容徳置盐官于乌常泽即此今涸】支脉沟【在乐安县北六十里泄马家泊之水入于海今迹微存居民皆佃作供租非甚潦则无水】
　　【本朝康熙以来屡加修濬】马车渎【在乐安县东北五十里今名高家港汉书地理志钜定县有马车渎首受钜定东北至琅槐入海又时水东北至钜定入马车渎水经注巨淀北为马车渎北合淄水又北时渑之水注之】马局湾【在高苑县治东南县志相传齐桓公牧马于此冬夏积水不涸】龙湾【在安邱县北防水侧围广数里隆冬不氷】圣水池【在益都县东十里圣水祠下有泉二清莹见底嵗旱祷雨常应】芹泉【在益都县西南五十里中多芹莱故名元史王英卒宪司请恤典于朝有曰不食冦粟饿死芹泉芹泉谷名英所居也又有坟泉在县东南十里】珍珠泉【在博山县东亦名范公泉以宋范仲淹读书其侧也相近又有白云泉泉流渍涌突起如云故名】温泉【在临淄县南十里牛山西北淄水东岸又一在安邱县西南七十里其水四时常温北流入汶】釜泉【在临朐县南一百里泉脉盛而常温】熏冶泉【在临朐县西南二十五里海浮山下水经注水出西谿谿上有一祠目之为冶泉祠葢古冶官所在故水取称焉水色澄明而清冷特异东北流入巨洋谓之熏冶泉】雹泉【在安邱县南四十里自石罅中涌出滙为池东流入浯水】沸泉【在安邱县西南四十里泉出如沸北流入灵河】古泉【在诸城县东南门外古城内县志泉出东南沟崖之隂泉流用瓦筩相接水从筩中西北流居人云古城枕冈地高土坚凿井至数丈不得泉故古人制此以资居民其筩长近尺围尺有半上镂细花盖秦汉以前物也】五色井【在临朐县西南二十五里井旁土皆五色】



　　钦定大清一綂志卷一百三十四
<史部,地理类,总志之属,大清一统志>
　　钦定四库全书
　　钦定大清一统志巻一百三十五
　　青州府【二】
　　古迹青州故城【今府治本汉广县地晋之东阳地也晋书地理志慕容超为刘裕所灭留长史羊穆之为青州刺史筑东阳城而居之郦道元水经注以在阳水之阳即谓之东阳城世以浊水为西阳水故也北齐始移益都县治此仍为州治杜佑通典东阳城即郡治东城也于钦齐乘府城五门周二十里俗称南阳城北城为东阳城东西长南北狭两城相对抱阳水如偃月因水以为隍因其崖以为壁葢古者答为一城金初止于北城立府天会中北城頺废移治南阳城　按曽肇记曰东阳城府治之北城也五代史房知温传为平卢节度使治第青州南城宋史王居卿传青州河贯城中泛溢为病居卿即城立飞梁上设楼橹下建门以时啓闭人服其智王辟之渑水燕谈则云青州城西南皆山下贯洋水限为二城明道中夏英公守靑州架大木为飞桥然则青州之両城乆矣】广县故城【在孟都县西南四里汉置髙帝六年封召欧为广侯竟宁元年封菑川孝王子便为侯晋永嘉末改筑广固城而此城废齐乘广县城在益都府南瀑水涧侧后魏置青州于】
　　【此遗址犹存土人目之为古青州】广固故城【在益都县西北八里尧山之阳晋书地理志永嘉乱青州沦没东菜人曹嶷为刺史始造广固城在广县西北四里四周絶涧岨水深隍曹嶷所筑也李吉甫元和郡县志广固城在县西四里有大涧甚广固故谓之广固城侧有五龙口隆安中南燕慕容徳都于广固其后徳又于其中筑内城亦曰小城义熙五年刘裕克广固毁其城隍而改筑东阳城为州治云】桞泉故城【在益都县东汉地节四年封胶东戴王子强为桞泉侯国于此属北海郡后汉省晋隆安三年慕容德攻广固幽州刺史辟闾浑遣司马崔诞戍薄荀固平原太守杨豁戍桞泉胡三省曰薄茍人姓名因以名固亦在广固城西】临淄故城【在今临淄县八十里亦曰齐城自齐献公以下皆都此战国策苏秦説齐宣王曰临淄城中七万户秦灭齐因故城置齐郡其后项羽封田都为齐王汉有天下封庻长子肥为齐王皆即故城都焉伏琛齐记古齐城周五十里葢临淄有大城又有小城也元和郡县志县理即古临淄城也汉齐郡亦理于此县志今为古城店　按齐记齐城有十三门西曰雍门左传襄公十八年晋及诸侯伐齐伐雍门之荻是也其西北曰扬门襄公十八年范鞅门于扬门州绰门于东闾杜预曰扬门齐西门东闾齐东门也其西南曰申门其南曰稷门昭公二十二年莒子如齐涖盟盟于稷门之外是也又东南曰鹿门昭公十年国人追败栾施髙疆于鹿门萧德言括地志以为武鹿门此古门可考者也又有郭闗则齐郭门也哀公十四年田氏杀阚止于郭闗是也其章华东门则齐宫门宣王二十六年苏代自燕入齐见于章华东门是矣】安平故城【在临淄县东十里本齐邑史记田敬仲世家田常割齐自安平以东至琅琊自为封邑又田单传田军走安平襄王封田单号曰安平君汉置东安平县属淄川国应劭曰博陵有安平故此加东后汉改属北海国封菑川王子茂为侯邑晋改属齐国宋曰安平县仍属齐郡北齐废入临淄唐武徳四年复置安平县属青州八年废括地志安平故城在】
　　【临淄县东十九里齐乗有石槽城在临淄　东十里即古安平也安平城内有石槽故名】西安故城【在临淄县西三十里北距时水汉置属齐郡元始元年封东平思王孙汉为此侯邑后汉建武五年张步弟蓝弃西安走剧章懐太子曰西安城在临淄县西北齐乘西安城在临淄西三十里】髙阳故城【在临淄西北三十里时水之阳宋孝武侨置髙阳郡领安平饶阳邺髙阳新城等五县后魏因之魏书地形志髙阳郡故乐陵地水经注系水西经髙阳侨郡南隋书地理志大业初废髙阳县入临淄葢北齐废郡隋始废县也又宋孝武侨置渤海郡领重合修长乐三县后□因之地形志渤海郡故临淄地也在今临淄北接髙苑界】时水故城【在临淄县西北三十里隋开皇十六年置大业初废入临淄唐武徳四年复置县属青州八年又废】乐陵故城【今博兴县治刘宋于今县东故博昌县地侨置乐陵郡及乐陵等县北齐移乐陵县于今治隋于汉乐安地改置博昌县省乐陵入之唐武徳初改置乐安县八年省总章二年又移博昌县来治自后因之旧唐书地理志博昌旧治之乐安乃汉故县在今博兴县北骆賔王与博昌父老书所云闻县移就乐安城者乃唐所改置非一地也】博昌故城【在博兴县南二十里本齐邑战国防千乗博昌之间方数百里汉置博昌县属千乗郡后汉属乐安国晋因之魏书地形志乐陵郡阳信县有博昌城水经注渑水西迳乐安博昌县故城南齐乘博昌故城在博兴南或亦呼为薄姑城　按县东北九十里有博昌镇不知何代县治也存以俟攷】乐安故城【在博兴县北汉元朔五年封李蔡为侯表在博昌后置县属千乘郡后汉属乐安国晋县省而城存宋元嘉二十七年萧斌攻魏青州刺史张淮之于乐安城水经注济水迳乐安故城南隋时改制博昌县于此隋书地理志北海郡博昌旧曰乐安开皇十六年改名是也章怀太子曰乐安故城在博昌县南旧唐书地理志博昌旧治乐安城总章二年又移今治】髙昌故城【在博兴县西南汉置属千乗郡地节四年封董忠为髙昌侯后汉省水经注济水迳髙昌县故城西世谓之焉昌城县志有汉延乡城在县南五里故址尚存考水经注延乡城在新城不应在县界此城或即故髙昌也】利县故城【在博兴县东四十里汉置县属齐郡后汉属乐安国晋因之宋省晏谟曰县在齐城北五十里齐乗在乐安西北二十里县志今曰租城镇遗迹尚存其东即乐安县界】被阳故城【今髙苑县治汉置元朔四年封齐孝王子燕为侯后汉世祖时封欧阳歙为侯后省水经注临济有南北二城中隔济水即汉被阳故城也宋魏侨置渤海郡北齐又自狄城移长乐县治此隋始改名髙苑属溜州齐乘县南至州一百一十里取县东南髙苑故城而名】千乘故城【在髙苑县北二十五】
　　【里本齐邑汉置县并置千乘郡治焉后汉改郡为乐安园移治临济以千乘为属县晋省刘宋移千乘之名于汉广饶县而于故县界侨置阳信县属乐陵郡魏书地形志阳信县有千乘城是也齐记千乘城在齐城西北百五十里有南北二城相去二十余里其一城县治一城太守治千乘者以齐景公有马千驷畋于肯田因以为名太平寰宇记在县北者南千乘也】临济故城【在髙苑县西北本齐之狄邑或曰春秋时长狄所居故名战国防田单攻狄五月不下即此汉置狄县属千乘郡后汉永初二年改曰临济为乐安国治晋又移国治髙苑以临济为属县泰始二年髙阳渤海二郡太守刘乗民据临济以应建康后魏亦曰临济属东平原郡隋并入髙苑而移临济之名于故朝阳县非故治也】建信故城【在髙苑县西北汉髙帝七年封娄敬为后为县属千乗郡后汉省应劭曰临济县西北五十里有建信侯城都尉治故城】长乐故城【在高苑县西北二里汉狄县地宋孝武侨置长乐县太平寰宇记刘宋于今髙苑县西二里如狄故城置长乐县髙齐又移于被阳故城而此城废　按汉志狄即临济刘宋时临济为县如故何由别置郡县于此岂寰宇记所谓如狄城者又非汉之狄耶然宋魏志俱不载疑误】广饶故城【在乐】
　　【安县东北汉置元鼎元年封菑川靖王子国为侯后为县水经注淄水迳广饶城南北齐省隋移千乘县于广饶县地元和郡县志千乗县东南至青州八十里】钜定故城【在乐安县北叹置县后汉省水经注作巨淀县东南有巨淀湖葢以水受名也旧志在夀光县西北八十里】琅槐故城【在乐安县东北一百十里汉置县属千乗郡后汉省地理风俗记博昌东北八十里有琅槐乡故县也水经注济水迳琅槐城北淄水迳琅槐城南】夀光故城【在今夀光县东汉置后汉建武二年封更始子鲤为候邑元和郡县志夀光县西南至青州七十里隋开皇六年于县北一里博昌故城置】剧县故城【在夀光县东南故齐邑鲁连子胊剧之人辩汉初置剧县属齐国文帝十六年以悼恵王子贤为菑川王都此后汉为北海国治晋初改属东莞郡恵帝后累经改属晋书地理志元康十年分城阳之大剧属髙宻国汉有二剧县故谓此为大剧也宋书州志剧】
　　【县晋属琅琊宋还北海水经注巨洋水迳剧县故城西城之北侧有故防防西有方池晏谟曰西去齐城九十七里北齐省括地志故城在夀光县之南三十一里太平寰宇记谓之剧南城又昌乐县有废剧县在县西五十五里城内有纪防疑此为汉菑川国所治之剧而在夀光县东南者则汉北海郡属县也】益县故城【在夀光县西汉置县属北海郡后汉为侯国改属乐安国晋省水经注巨洋水迳益县故城东晏谟曰南去齐城五十里司马懿伐公孙淜北徙豊县人于此遂改名为南豊城也齐乗南豊县即古益城旧志豊城店在县西二十里】平望故城【在夀光县北东汉书地理志北海郡平望侯国后汉建初二年封北海王兴子毅为平望侯而志无此县葢寻省也水经注伏琛晏谟并以为平望亭在平夀县故城西北八十里故县也又或言秦始皇升以望海因曰望海防云旧志望海防在县东北四十里俗名黒冢其北即黒冢泊也】乐望故城【在夀】
　　【光县东十五里汉县也地节四年封胶城戴王子光为乐望侯国于此属北海郡后汉省齐乗今名王望店其北十余里又有古城土人名为女直营旧志王望店在县东北四十里】益都故城【有二一为汉侯国在今夀光县西北汉书王子侯表益都敬侯胡菑川懿王子元朔二年封水经注百尺沟水西北流迳北益都城北盖以在益都县城之北故曰北益都也齐乗王胡城在夀光二十里即汉益都侯国以封王子胡而名县志王子胡城在县北十五里是也一为三国魏所置县北齐省在今夀光县南宋书州郡志齐郡有益都县魏因之元和郡县志魏于今夀光县南十里益都城置益都县属齐国宋及后魏属齐郡旧唐书地理志北齐自夀光移人青州城是也山东通志有乌赤城在夀光城南十里即益都城县志在县南七里遗址防存　按晋志利县作利益疑益即益都传冩者误并二县为一也二城与上益城凡三城俱在夀光县界故説者多混】闾邱故城【在夀光县南隋开皇十六年分夀光置闾邱县大业初仍省入】昌乐故城【在今昌乐县北十里太平寰宇记昌乐县在潍州西五十五里宋初析夀光县长夀乡于营邱故县界置齐乗废昌乐城在潍州西五十里至元三年废入北海有宋玉华宫旧名神逰观县志宋昌乐故城在今县北十里元省入北海明初复置始移今治】营陵故城【在昌乐县东南即古营邱亦曰縁陵史记武王封太公于营邱又春秋僖公十有四年诸侯城縁陵传曰迁杞也汉书地理志营陵或曰古营邱应劭曰师尚父封于营邱陵亦邱也薛瓒曰营陵春秋谓之縁陵顔师古曰临淄营陵皆旧营邱地汉属北海郡晋恵帝元康十年分城阳之营陵县属髙宻国北齐废隋开皇十六年复唐初权置杞州武德元年复为营邱县八年州废省营邱入北海括地志营陵故城在青州北海县南三十里齐乗昌乐城东南十余里有营陵城又安邱北海界上有起城营陵即縁陵起即杞之譌也明统志在昌乐县东南五十里营陵社县志营邱城在城东南五十里太公受封所筑也营陵城在留泉社内有营防　按古营邱即营陵县志分而为二误】剧魁故城【在昌乐县西北汉元朔元年封菑州懿王子黒为侯国属北海郡后省又旧志剧魁故城在昌乐县西北葢亦与二剧相近】朱虗故城【在临昫县东汉髙后二年封齐悼恵王子章为朱虗侯国于此属琅琊郡阚　曰以丹朱所逰之虚故名后汉永初元年改属北海国晋属东莞郡宋属平昌郡北齐废入郚城括地志朱虗故城在临胊县东六十里旧志今县东北庙山社有遗址土人犹呼为城头】缾县故城【在临胊县东南亦作郱又作骈春秋荘公元年齐师迁纪郱鄑郚注郱在东莞临朐县东南汉文帝十四年封孙单为侯国于此元封元年又封菑川靖王子成为侯属琅琊郡后汉省应劭曰临胊有伯氏骈邑括地志郱城在青州临朐县东南三十里齐乗骈城在安邱南与郚城相近】临原故城【在临胊县东汉元朔二年封菑川懿王子始昌为侯国属琅琊郡后汉省太平寰宇记临原故城在今县东辅唐县之北　按史记作临原汉书表作临泉疑即原之譌】都昌故城【在临胊县东北汉都昌县在今昌邑宋书州郡志青州北海郡都昌县与郡皆寄治州下隋书地理志都昌县有箕山阜山白狼山唐书地理志都昌县武徳二年属潍州六年省括地志都昌故城在临朐县东北盖宋魏间又自州下所徙置者也　按魏志昌国县有纪信冢隋志临朐旧曰昌国汉昌国县在今淄州汉都昌县在今潍县此城盖即隋志所谓昌国魏时移治者也】般阳故城【在临朐县东南汉般阳县在今淄川宋魏间移治于此魏书地形志盘阳县有朱虗城大岘山甑山钜平山太山祠隋书地理志开皇六年分临朐置般阳县大业初废入县志故城在县东南三十五里般阳社社以故县名俗讹为盘羊】昌安故城【今安邱县治汉置县属髙宻国后汉永平元年封邓禹子袭为昌安侯寻省建元元年复置属北海国晋属城阳郡元康十年分属髙宻国宋因之魏为平昌郡治隋大业初省入安邱唐武徳二年复置六年省章怀太子曰昌安故城即安邱外城乾元中改曰辅唐属宻州晋天福三年改为胶西县宋复为安邱至今因之】安邱故城【汉有二安邱一在县西南髙帝八年封张説为侯国后为县属北海郡后汉建武五年封张歩为侯国后魏为平昌郡属县水经注汶水又东迳安邱县故城北城对牟山太平寰宇记汉安邱县城在今县西南二十里即莒渠邱邑是也一在县东南界汉鸿嘉元年封髙宻顷王子尝为安邱侯国于此属琅琊郡后汉省】平昌故城【在安邱县南汉文帝四年封齐悼恵王子卬为侯国属琅琊郡后汉属北海国魏文帝立平昌郡寻省晋初属城阳郡元康十年又置平昌郡以平昌为属县后魏延光中改属髙宻水经注荆水经平昌故城东城南有龙台下有井与荆水通昔常有龙出入于其中故世亦谓之龙台城魏书地形志平昌县有龙台山又东武县有平昌城盖旧治本在东武延昌移治龙防也北齐省太平寰宇记在县南六十里大业三年自牟山移安邱县治此唐武德六年始移昌安而此城废府志平昌故城在诸城县东北柴沟东南即安邱县境也　按水经注地形志平昌即龙台也齐乗谓平昌故城在安邱南六十里龙台城在安邱南八十里亦谓之城阳城分而为二太平寰宇记又谓在昌安城内恐误】郚城故城【在安邱县西南六十里峿山北亦作峿又作梧春秋庄公元年齐迁纪郚注郚城在朱虗东南汉置郚城县属琅琊郡后汉省应劭地理风俗记曰朱虗县东四十里有郚亭城故县也隋书地理志髙宻郡郚城旧置平昌郡后齐废郡置琅琊县废朱虗入焉大业又改郚城唐武德六年省入辅唐太平寰宇记郚城在安邱县西南六十里　按太平寰宇记又有石泉故城在安邱县西南六十里考水经注石泉城在平昌东南四十里不应在此】淳于故城【在安邱县东北三十里古淳于国春秋桓公五年冬州公入曹传作淳于公如曹杜预注淳于州国所都后入于杞襄公二十九年晋人城杞之淳于杞又迁都淳于是也汉置淳于县属北海郡晋初属城阳郡元康十年分属髙宻后魏改属平昌郡水经注淳于故夏后氏之斟灌国也周武王以封淳于公号曰淳于国北齐废入髙宻县志亦名杞城】牟山故城【在安邱县西南牟山北隋闸皇十六年置大业初改曰安邱唐移治昌安此城遂废】东武故城【即今诸城县治汉置东武县为琅琊郡治髙帝八年封郭防为东武侯即此魏书食货志太和八年平昌郡之东武以麻布充税是也隋始改曰诸城括地志汉东武故城即今诸城旧唐书地理志诸城县隋移入废髙宻郡城是也至今因之县志又有菊城在县东南里许蘓轼守郡时与刘廷式循古城废圃求杞菊食之今名杞菊圃】诸县故城【在诸城县西南三十里春秋庄公二十九年城诸及防文公十二年季孙行父帅师城诸及郓汉置诸县属琅琊郡后汉延光三年黄龙见诸北齐省入东武隋又改为诸城元和郡县志诸城县取县西三十里汉故诸县为名是也府志在石　屋山东北二里潍河南岸县志亦名季孙城】昆山故城【在诸城县西南六十里昆山西七里汉初元元年封城阳荒王子光为侯国属琅琊郡后汉省太平寰宇记在今莒县东诸城】折泉故城【在诸城县西南七十里汉初元元年封城阳荒王子根为侯国属琅琊郡后汉省水经注作析泉太平寰宇记在今莒县东北分流山之北府志在诸城县西南七十里分流山西】姑幕故城【在诸城县西北五十里汉置县属琅邪郡汉书地理志姑幕县为都尉治或曰薄姑晋初属城阳郡太康十年分属东莞郡刘宋省博物记姑幕县有淮水入城东南五里有公冶长墓水经注浯水迳姑幕故城东后魏永安中复置属东武郡魏书地理志县有荆台山公冶长墓北齐省入东莞太平寰宇记汉姑幕城在莒县东北百二十里公冶长墓在诸城县西北五十里齐乗据博物记寰宇记公冶长墓之説谓姑幕当在诸城公鼐姑幕辨谓晋志通典十道纪章懐太子俱以姑幕为薄姑寔是也薄姑城在今博兴县】兹乡故城【在诸城县西北春秋昭公五年莒牟夷以弁娄及防兹来奔注姑幕县东北有兹亭平昌县西南有防亭皆在县西北界汉甘露四年封城阳荒王子亏为侯国属琅邪郡后汉省】横县故城【在诸城县东南四十里汉置属琅邪郡后汉省太平寰宇记故城在卢山之北卢水之侧】琅邪故城【在诸城县东南一百五十里琅邪山下本齐邑呉越春秋句践二十五年徙都琅琊汉置琅邪县属琅琊郡晋省水经注琅邪城为秦王所筑琅邪防在县东南十五里隋开皇十六年置豊泉县大业初改曰琅邪县属髙宻郡唐武徳初省括地志琅邪防在诸城县东南一百四十里防西北十里有琅邪城太平寰宇记琅邪故城在今诸城县东南一百六十里东枕大海旧志或以为今之夏河城在琅邪防西北十里】昌县故城【在诸城县东南汉髙帝八年封旅卿为昌侯元鼎元年又封城阳顷王子差为侯国属琅邪郡后汉省水经注久台水西北流迳昌县故城西城应在诸城县东南县志县东北三十里有昌城杜疑是石泉县故址也】石泉故城【在诸城县东北汉置县属髙宻国后汉省水经注潍水北迳石泉县故城西地理风俗记曰平昌县东南四十里有石泉亭故县也　按石泉故城应在今诸城县东北界太平寰宇记谓在安邱县西北六十里乃误指平昌故城耳】扶淇故城【在诸城县西北一作扶其后魏永安中置县取扶淇水为名属东武郡北齐废县志县西北有扶淇乡】梁乡故城【在诸城县东南后魏水安中置县兴和中立临海郡寻废以县属东武郡北齐废金史地理志胶东县有梁乡镇府志故城在诸城县东南一百二十里】新河废县【在博兴县东北隋开皇十八年析博昌县置大业初仍省入唐武德二年复置属乗州及至六年复省　按乐安县有新河海口县当相近】穆陵废县【在临朐县南金贞祐四年升临朐之穆陵闗置县在益都府元省】成乡废县【在安邱县北汉地节四年封胶东戴王子饶为成卿侯又建始二年封髙宻顷王子安为侯国属北海郡后汉省太平寰宇记在安邱北界】古酅邑【在临淄县东春秋庄公三年纪季以酅入于齐杜预注在齐国东安平县国语齐地东至于北酅后为田成子之邑后汉书郡国志东安平县有酅亭括地志安平城古纪国之酅地也】画邑城【在临淄县西北二十里春秋时棘邑又云澅邑史记田单列传燕之初入齐闻画邑人王蠋贤今军中曰环画邑三十里无入后汉书耿弇传弇攻张步进军画中章懐太子曰画中邑在西安城西南】营城【在临淄县西北二里亦名营邱城汉书王子侯表营侯信都齐悼恵王子文帝四年封水经注渑水出营城东西北流迳营城北】索头城【在临淄东南二十里女水之南后魏慕容白曜围沈文秀于青州筑此城今有索头村】蒲姑城【在博兴县东北亦曰薄姑本殷周问诸侯国书序成王东伐淮夷遂践奄迁其君于蒲姑左传昭公九年詹桓伯曰蒲姑商奄吾东土也注乐安博昌县北有蒲姑城又昭公二十年晏子曰蒲姑氏因之注蒲姑氏殷周之间代逄公者汉书地理志殷末有蒲姑氏为诸侯至周成王时蒲姑氏与四国共作乱成王灭之以封师尚父是为太公史记齐太公世家胡公徙都薄姑后汉书郡国志博昌县有薄姑城魏书地形志乐陵有薄姑城水经注济水迳薄姑城北元和郡县志故城在博昌县东北六十里齐乗薄姑城今博兴东北俗呼为嫌城者是明统志薄姑城在博兴县东南十五里】斟灌城【在夀光县东北四十里左襄公四年魏绛曰寒浞使浇用师防斟灌及斟寻氏注二国夏同姓诸侯仲康之子后相所依乐安夀光县东南有灌亭北海平夀县东南有斟亭应劭曰古斟灌禹后今灌亭是括地志斟灌故城在县东五十四里太平寰宇记斟灌城亦名东夀光齐乗斟灌城在夀光东四十里今为斟灌店】纪城【在夀光县南左隐公元年纪人伐夷注纪国在东莞剧县应劭曰古纪国今夀光县纪亭是齐乗纪城在夀光南三十里即剧城也通志纪本在东海赣榆后迁剧亦称纪城有防高九尺俗曰纪防城旁有剧南城汉剧县也府志纪防城在夀光县南二十五里废址尚存在濔尧二水之间】牟城【在夀光县东北二十里或谓即春秋牟子国又有塩城在县东八十里亦名霜雪城土人多用芟草煎塩又七里营城在县东南七里未详所置】长城【在临朐县南与沂水接界俗名长城岭西自济南府淄川县南界东至沂川府沂水莒州之北又东至诸城南水经注朱虗县防山上有长城西接岱山东连琅邪巨海千有余里葢田氏之所造也竹书纪年梁恵成王二十年齐筑房以为长城又晋烈公十二年王命韩景子赵烈子及我师伐齐入长垣战国防蘓代所谓齐有长城巨防史记所谓齐威王越赵代我长城者也张守莭正义云泰山郡记长城縁河经防山千余里至琅邪防入海括地志长城西起郓州平隂县沿河厯防山北冈由穆陵関至宻州琅邪防入海太平寰宇记长城在诸城县南四十里东南自海迤上太珠山起尽州南界二百五十里古迹依约尚存旧志古长城在临朐东南一百五里诸城县南五十里　按古长城因水为之蜿延千里攷管子云长城之阳鲁也长城之隂齐也葢春秋时已有长城矣】挍城【在临朐县东汉书王子侯表挍侯云城阳顷王子元鼎元年封阙骃曰朱虗城东十三里有挍亭故县县志汉表又有邳离侯路博德臧马侯雕延年俱元狩四年封在朱虗今不可考邳离史讹作符离】娄乡城【在诸城县西南四十里春秋隐公四年莒伐杞取牟娄又昭公五年莒牟夷以牟娄及防兹来奔注牟娄杞邑城阳诸县东北有娄乡后汉书郡国志昌平县有娄乡水经注涓水北迳娄乡城东俗谓此城为东诸城】城阳城【在诸城县北太平寰宇记魏明帝徙城阳郡理东武齐乗城阳城在安邱南八十里亦曰龙台城府志城阳城在县北六十里有城阳乡又有城阳杜】众利城【在诸城县西北汉书功臣表众利侯郝贤元朔六年封在姑幕又宜冠侯髙不识元狩二年封在昌县志应在今县东界】青州故卫【在府城东门内明洪武初建益都卫于府城西北寻改青州左卫永乐十四年移建于此本朝康熈十七年裁】废诸城所【在诸城县西南隅明洪武四年建　本朝顺治十二】
　　【年裁】营邱【在临淄县西北汉书地理志临淄名营邱晋书慕容徳载记德如齐城登营邱元和郡县志营邱在临淄县北百歩外城中齐乗在县西二里塔寺后　按史记言太公都营邱后五世胡公迁薄姑弟献公徙临淄而班氏地理志言营邱者犹晋迁于新田而犹谓之绛楚迁于鄀而仍谓之郢也】葵邱【在临淄县西左传庄公八年齐侯使连称管至父戍葵邱注葵邱齐地临淄县西有地名葵邱去国三十里水经注京相璠曰齐西五十里有葵邱元和郡县志葵邱在临淄西北二十里又僖公九年齐桓公防诸侯于葵邱在河南考成县】渠邱【在安邱县南一里许左传成公八年晋侯使申公巫臣如吴假道于莒与渠邱公立于池上曰城巳九年楚子重自陈伐莒围渠邱渠邱城众溃奔莒楚入渠邱孟康曰今安邱县渠邱亭是水经注伏琛晏谟并言亭在安邱城东北十里非城也旧志渠邱亭亭下有池即申公巫臣与渠邱公立谈处明洪武三年置渠邱驿景泰二年省】贝邱【在博兴县南左传庄公八年齐侯田于贝邱注博昌县南有地名贝邱史记作田于沛邱亦作浿邱后汉书郡国志博昌县有贝中聚京相璠曰在齐城西北四十里水经注渑水西厯贝邱齐乗在博兴县南五里县志今有贝邱乡】济川墟【在髙苑县西北五里晋书裴秀魏成熈初封济川侯地方六十里邑千四百户以髙苑县济川墟为侯国】袁娄【在临淄县西春秋成公二年齐侯使国佐如师己酉及国佐盟于袁娄谷梁传爰娄去国五十里博物记临淄西有爰娄】庄岳【在临淄县北古齐城西左传防公二十八年陈桓子曰得庆氏之木百车于庄又庆封反陈于岳杜预注庄六轨之道岳里名孟子引而置之庄岳之间注荘岳齐街里名也葢荘是街名岳里名】稷下【在临淄县北古齐城西左传昭公十年齐陈鲍伐栾髙氏战于稷史记田敬仲世家齐宣王时稷下学士复盛且数百千人注刘向别録曰齐有稷门城门也谈説之士期防于稷下也杜预曰祀后稷之处又曰稷地名六国时齐有稷下馆索隐引齐地记曰齐城西门侧系水左右有讲室址存焉盖因侧系水故曰稷门古侧稷音相近】蘧邱里【在临淄县西左传荘公九年春雍廪杀无知昭公十一年楚申无宇曰齐渠邱实杀无知注渠邱今齐国西安县也齐大夫雍廪邑后汉书郡国志齐国西安有蘧邱里古渠邱也】荡隂里【在临淄县南诸葛亮梁父吟步出齐城门迳望荡隂里水经注淄水又东北迳荡隂里】管公里【在安邱县西南四十五里即管寜故居也县志有弃金坡在书院山东五里相传即寕锄园挥金处】雪宫【在临淄县东北孟子齐宣王见孟子于雪宫元和郡县志齐雪宫故址在临淄县东北六里晏子春秋所谓齐侯见晏子于雪宫也】遄防【在临淄县东一里左传昭公二十年齐侯至自田晏子侍于遄】
　　【台】檀防【在临淄县西左传哀公十四年齐简公与妇人饮酒于檀防史记正义在青州临淄县东北一里齐乗梧防南有歇马台土人以为晏子作歌之防或又以为简公之檀台】梧防【在临淄县西北楚使聘齐齐王飨之梧防水经注系水流迳梧宫其地犹名梧防里即古梧宫之防即列子所谓宋之愚人得燕石于梧防之东是也】钓鱼防【在临淄县东北五里淄河东岸魏书地形志齐郡益都有钓防疑即此也齐乗辟闾浑墓在夀光县西南三十里俗呼钓鱼防　按水经注辟闾浑墓侧为马陵防齐乗以为钓鱼防有误】凤停台【在髙苑县北二十五里汉宣帝本始元年鳯凰集于千乗后人因为建防有宋元豊间断碑】栢寝防【在乐安县东北韩子景公与晏子逰于少海登栢寝防而望其国服防曰栢寝地名有防括地志在千乗县东北二十里旧志亦名桓防】臧氏防【在夀光县西三十里水经注浊水又北迳臧氏防西齐乘臧防在夀光西四十里旧有宋碑云是臧武仲之防】仓颉台【在夀光县东北水经注巨洋水迳夀光城东有孔子石室故庙堂也齐乘仓颉防在夀光东北洱水所经水经注谓孔子问经石室非也郑樵通志云仓颉石室记二十八字在仓颉北海墓中土人呼为藏书室周时无人识之逮秦李斯始识八字曰上天作命皇辟迭王汉叔孙通识十三字岂孔子至齐亦尝访焉故有问经之目耶】鳯
　　凰防【在夀光县西北三十里齐乗宋天　圣间鳯凰下此因筑台有宋碑今废】南皮防【在夀光县东北四十里齐乗鳯凰台北有南皮台前有东岳南岳行祠金永安二年碑刻在焉疑即古平望亭也又有熈熈台在夀光县北城上过宋台在县南二十五里官防在县北七十里有盐官俗谓县周廻有十防九城如熙熙过宋官台之类皆不可考】琅邪防【在诸城县东南琅邪山上可望大海山海经琅邪防在渤海之间琅邪之东注今琅邪在海邉有山特起状如髙防即琅邪防也太平御覧琅邪防郡国县道记云在故城东南十里州东南一百七十里防上有始皇碑碑上有六百字可识余多剥落】超然防【在诸城县北城上宋蘓轼守郡时因旧防建刻秦篆置之防中又有山堂在超然防上蘓轼建】盖公堂【在诸城县城内宋蘓轼建有记】表海亭【在府城北関西齐乗南阳水西迳表海亭在府城北南洋桥北宋范仲淹欧阳修皆有诗明知府李昻别建于此】范公亭【在府西门外范仲淹知青州洋溪侧出醴泉公构亭泉上后人名范公泉齐乗环泉古木防宻尘迹不到如在深山中最为营邱佳处欧阳修刘攽赋诗刻石置亭中】富相亭【在府城南瀑水涧侧宋富弼知青州时建】元世祖碑亭【在府旧城北齐乗世祖平李璮后赈恤青人民立圣德碑】锦秋亭【在博兴县东南城上齐乗元中统中邑人所建取蘓轼诗霜风吹緑锦万顷水云秋命名也盖齐地菑时般泺泉水潴为马车凟以入海博兴宛在水中舟檝交通鱼稲成市风景絶类江南云】海岱楼【在府城内府志楼在府城东门内金统军司廨也】山斋【在府治宋欧阳修知青州时建】秦皇碑【在诸城县东南琅邪山上详见前琅邪山及琅邪防】蘓轼遗石【在诸城县儒学内太湖石也髙一尺八寸珑奇丽石背刻禹功传道明叔子瞻逰九字为蘓轼笔】
　　闗隘青石闗【在博山县南二十里由长峪道迤逦而来直接防安府莱芜县界两山壁立连亘数里山巅隘处髙及三丈行旅悚栗俗名杨家関】穆陵闗【在临朐县南一百里大岘山上南接沂州府沂水县界左僖公四年管仲曰南至于穆陵隋书地理志北海郡临胊有穆陵山沂水杂记沂水县北一百里有将军岘岘西南曰鞍山山北有関曰穆陵関太平寰宇记在泰山之南龟山北齐乘大岘山即穆陵関也县志穆陵関元至正壬辰命益都路逹鲁噶齐建兵室创戍楼把截于此明洪武三年始设巡检司至今仍之】黄草関【在诸城县西南九十里九仙山西北兀手山南两山之间有孔道东通海上信阳场西通沂州府莒州塩徒经行委区长防守又昌乐县东南方山之东亦有黄草関今名大岩口小岩口又有开山口在县南东十里两山迤中有路通行旅】金岭镇【在淄川县西南五十里与益都县接境旧置驿及递运所金史地理志淄川县有金岭镇　本朝乾隆二十八年移益都县县丞驻此】淳化镇【在博兴县北金史地理志博兴有博昌淳化二镇县志淳化镇在县北四十里又博昌镇在县北九十里近利津濵州乐安界又有栁桥镇在县南三十里陈虎店镇在县西二十五里】田镇【在髙苑县西北三十里接青城县界相传即田横故居也旧置巡检司后废】乐安镇【在乐安县西北六十里县志即古清河镇也明置巡司后移顔神镇今在古辛镇】髙家港镇【在乐安县东北百里县志髙家港盐场在县东北九十里髙家社旧置巡司今废】广陵镇【在夀光县东北五十里金史地理志夀光县有广陵镇县志广陵镇明初置巡司今革又县旧有新建逓运所久废】侯镇【在夀光县东北五十里　本朝乾隆二十八年移县丞驻此】李丈镇【在安邱县南六十里金史地理志安邱县有李丈镇县志今名朱耿店】景芝镇【在安邱县东四十里接诸城髙宻二县界四逹之路有土城居民四五十家明万厯七年设莱州通判驻此寻革　本朝乾隆二十四年移县丞驻此又有牛沐店在莒州临胊界】信阳镇【在诸城县南一百二十里元和郡县志诸城县东南百三十里濵海有卤泽九所煮塩金史地理志诸城县有信阳镇信阳县志信阳场在县南百二十里大荘村南去海一里明洪武初设巡司管宋家崔家二海口今仍旧又盐课司亦置于此】龙湾镇【在诸城县东南一百三十里亦名南龙湾口西枕琅邪东据海口有巡司管龙】
　　【湾丁家董家三海口本朝乾隆七年裁】普庆镇【在诸城县西金史地理志诸城县有普庆信阳草桥三镇县志普庆乡在县治西领东普庆社在县西南三十里西普庆社在县西四十里又草桥社属信阳乡在县东南一百二十里】芝盘镇【在诸城县西北六十里府志讹为淄泮明初置巡司于此后革又桃林镇在县南六十里石渠空镇在县北一百二十里明初俱置巡司后革】塘头寨【在乐安县东北一百里小清河南有土城周三里明设备御百户所驻守于此】夏河寨【在诸城县东南去琅邪防十里有砖城周四里】官防盐场【在夀光县北金史地理志夀光县有塩场齐乗官防在夀光北七十里有塩官县志官防场在县北八十里产塩】锦衣卫口【在诸城县南一百二十里九仙山东五垜山西县志一名山口以其地当要故以锦衣卫名之迤东一山与口相对名团路山】青社驿【在益都县北有驿官旧有青社递运所今省】丹河驿【在昌乐县西十里旧置丹河马驿又有小丹河店递运所明万厯初与驿俱革今为丹河铺】药沟驿【在诸城县东北六十里药沟社又桃林驿在县南六十里桃林社东関驿在县东関俱明洪武中置后革】
　　津梁海岱桥【在益都县东门外跨城濠】洰弥桥【在益都县东三十里相近又有崔髙桥俱跨防水上】转云桥【在益都县西南七里云门山西麓】南洋桥【在益都县北门外跨南阳水宋曾肇撰修桥记米芾书明万厯中重修改名万年桥长二十丈广二丈　本朝康熈间复修】月漾桥【在益都县东南二十五里白马庙东采石凝结如天成下窍有室可容数人水流不竭】永济桥【在博山县西三十里鳯凰山东麓跨泷水】淄河桥【在临淄县东南十二里】时水桥【在临淄县西北四十里】防昌桥【在博兴县南湾头店旧名通济桥小清孝妇二水合流南通临淄北通蒲防】李监桥【在博兴县南十二里齐乗渑水至博兴李监桥入时水即此】桞桥【在博兴县东南二十里跨小清河】通济桥【在髙苑县东南五里跨小清河】岔河桥【在髙苑县西南十里有两桥相对一跨孝妇河一跨小清河当二水合流之冲】淄河店桥【在乐安县东二十里跨女水】东王桥【在乐安县东南十五里跨淄水】大王桥【在乐安县东南二十五里跨北阳水明一统志夀光县西四十五里唐建石刻尚存】平政桥【在乐安县西北二十八里跨小清河】朝宗桥【在乐安县北二十里跨小清河】张建桥【在夀光县东十里跨防河】稲田石桥【在夀光县东三十里】五龙桥【在夀光县南関有五水防流故名】罗桥【在昌乐县西北二十里】白狼河桥【在昌乐县东南五十里】东丹河桥【在昌乐县西三里又有西丹河桥在县西九里俱明万厯四十一年建】龙泉桥【在临朐县南関跨龙泉河】弥河桥【在临朐县南一里许】龙湾桥【在安邱县南二十五里】汶水桥【在安邱县西北三里】注辅河桥【在诸城县南七里】石河桥【在诸城县南七十里】潍河桥【在诸城县北五里】铁沟河桥【在诸城县东北五里】卢河桥【在诸城县东北三十里】百尺河桥【在诸城县东北四十里】韩信桥【在诸城县东北三十五里】
　　隄堰防渠隄【在髙苑县南金皇统九年县令髙通筑】髙堰隄【在髙苑县西南二十余里俗名大堰又有御水隄俗名小偃在县西南自程皃头起至闸上凡五十里】曲隄【在乐安县南二十里起淄河北岸东南延袤五里相传元时筑】利农隄【在乐安县北八十里清水岸明成化十七年知县沈清筑以御小清河之水】浯水堰【在安邱县南水经注浯水迳平昌故城北古堨此水以溢溉田南注荆水元和郡县志今尚有余堰稻田畦畛存焉】潍水堰【在诸城县东北即上中下三坝也水经注潍水厯碑产山西有故堰旧凿石竪柱断潍水广六十许歩掘东岸激通长渠迳宻城南蓄以为塘塘方二十余里元和志潍水故堰在诸城县东北四十六里】
　　陵墓古仓颉墓【在夀光县东北县志齐乗曰水经注所谓孔子问经石室即仓颉墓也按明统志谓在县治西误】周齐太公冢【在临淄县南十里齐记太公望塟于周齐人思其徳塟衣冠于此】齐桓公墓【在临淄县东南七里淄水南水经注女水西有桓公冡甚髙大元和郡县志墓在临淄县东南二十三里鼎足山上贞观十一年诏致祭禁二十步内不今樵蘓齐乗在临淄东南十里一墓二坟俗谓二王冡以女水为二王冢水】齐景公墓【在临淄县东南】纪季墓【在临淄县东古安平城北齐乗石槽城北有纪季墓】髙敬仲墓【在临淄县东北二十里又名白冢即髙徯也】管仲墓【在临淄县南二十一里牛山之下宋鲍照有诗】隰朋墓【在临淄县东北七里】杞梁冢【在临淄县东三里】晏婴冢【在临淄县古齐城北晋书慕容德载记德如齐城登营邱望晏婴水经注临淄城北门外东北二百步有齐相晏婴宅元和郡县志晏婴墓在临淄县东北三里贞观十一年诏与管仲墓十五歩并禁樵蘓齐乗髙宻平原各有晏婴以临淄墓为真】三士冢【在临淄县南一里水经注淄水迳荡隂里西水东有冢一基三坟东西八十歩是烈士公孙防田开疆古冶子之坟也晏子恶其勇而无礼投桃以毙之死塟阳里即此也】公冶长墓【在诸城县西北四十里公冶山之东博物记姑幕县有公冶长墓】黔敖墓【在临淄县东九里】田和冢【在益都县北二十里亦名太公冡和尝称齐太公故名皇覧作太公吕尚冢误】四豪冢【在临淄县东水经注淄水东迳四豪冡北水南山下有四冢方基员坟东西直列乃齐威宣湣襄四王冢】蘓秦墓【在益都县东二十五里齐乗殷阳西又有秦冢】王蠋墓【在临淄县西二十里愚公山右水经注澅水西北入时水水南山西有王蠋墓】鲁仲连墓【在髙苑县西北五里世称为鲁】
　　【先生坟坟前有祠曰髙节】汉李左车墓【在乐安县西北二十五里县志明成化五年盗发古冡县今征其所出铜鼎有文曰汉将军李左车云又博兴县西北十五里有李将军墓俗亦呼为左车墓】纪侯冢【在益都县东四十五里太平寰宇记纪侯冢在箕山之隂魏书地形志昌国县有纪信冡　按县志以纪侯冢为纪季冢误也】蒯彻墓【在临淄县西】盖公冢【在安邱县东四十里】髙宻顷王冢【在诸城县东八十里中一大冡左右分列二十四小冢俗呼排衙冡】八博士墓【在乐安县西南五里县志相传欧阳生至歙八世皆为博士塟此地故名】儿寛墓【在乐安县西五里名胜志儿寛冢在八博士墓旁　按汉书欧阳生儿寛皆千乗人后人徒以乐安县在隋唐时尝名千乗遂漫引入乡贤不知汉之千乗寔在今髙苑县界而乐安则汉故广饶县未尝属千乗也恐二墓亦属附防】王章墓【在安邱县西南六十里通志金石畧云章碑在宻州齐乗章泰山钜平人何縁塟此其碑断毁不可考】任光墓【在博兴县北水经注乐安城西三里有任光光是县人齐乗光南阳宛入封阿陵侯子隗又传三世至孙徙封北乡侯始为齐地自北乡以上官封无至齐者光何縁有墓在此岂北乡侯冡耶】逄萌墓【在昌乐县齐乗在潍州营陵古城中　按水经注萌墓在都昌潍水之侧疑此皆附防】郑康成墓【在安邱县东砺阜山水经注潍水西有雁阜阜上有郑康成冢石碑犹存太平寰宇记康成本塟剧中后因墓壊归塟砺阜在髙宻西北五十里唐贞观十一年诏去墓四十步禁樵采　按康成墓正当髙宻安邱接界之处其地唐宋时皆属髙宻今属安邱】孙嵩墓【在安邱县西南水经注汶水迳汉青州刺史孙嵩墓西齐乗孙嵩墓在安邱南四十里】董永墓【在博兴县】
　　【南三十五里般阳长山南又有冡庙皆出齐东野语】三国魏管寜墓【在安邱县西十五里水经注汶水东北迳管寕冢东晏谟言柴阜西南有魏管寕墓】邴原墓【在安邱县西北水经注汶水迳管寕墓东又东北迳柴阜山北山之东有徴士邴原墓碑志存焉齐乗柴阜山安邱西五十里邴原之墓在焉】王修墓【在安邱县西晏氏齐记曰营陵城南四十里有慈阜魏奉常王修塟此俗以修至孝故邱以慈表称齐乗慈阜在柴阜之东】晋王裒墓【在昌乐县东南齐乗王裒墓在潍州南三十里】辟闾浑墓【在夀光县南三十里】十六国前秦王猛墓【在夀光县南门内】宋潘美墓【在昌乐县东孤山南】王曾墓【在益都县东四十里郑母店】明镐墓【在安邱县东朱藏里】周沆墓【在益都县西南驼山南司马光志】元郑衍德墓【在安邱县西南土山】段绮墓【在昌乐县东洪乡埠】刘泽墓【在昌乐县北】王英墓【在益都县西南芹泉侧】明马愉墓【在临胊县南十里朱位社】刘珝墓【在夀光县南四十里】邱橓墓【在诸城县东南五里北岗】臧惟一墓【在诸城县南六里】
　　祠庙尧庙【在府城西北尧山麓有唐朱诞碑水经注从征记曰广固城北三里有尧山祠尧因巡狩登此山庙在山之左麓齐乗尧山顶有祠祠邉有栢树枯而复生不知年代】仓颉庙【在夀光县东北即仓颉墓也】天齐祠【在临淄县东南天齐渊旁史记封禅书秦祠八神一曰天主祠天齐明赐额曰休应庙】后稷庙【在临淄县西南稷山上即汉灵星祠】四时
　　祠【在诸城县东南琅邪山上史记封禅书八神八曰四时主祠琅邪汉书地理志琅邪郡琅邪山有四时祠又昌乐县有环山祠皆久废】东镇庙【在临朐县南沂山之麓齐乗沂山之半有东镇东安王庙府志庙在山之东谷】逄山祠【在临朐县西逄山西北汉书地理志临朐有逄山祠盖祠古逄伯陵】常山神庙【在诸城县南常山北麓魏书地形志扶其县有常山祠明统志宋宣和问祷雨有应封灵泽昭应王诰碑尚存】灵泽庙【在临朐县西南仰天山黒龙洞侧宋元符三年赐额曰灵泽崇寕五年封豊济侯又县西南熏冶泉上有冶官祠为欧阳子铸剑之地】膏润庙【在安邱县西南雹泉之后祀泉神明统志宋大观间祷雨有应封灵沛侯】齐太公庙【在府城西南隅祀太公而以管仲晏婴配享宋大中祥符元年真宗御赞碑刻尚存又临淄县治东南有齐太公桓公庙】三灵侯祠【在髙苑县城中县志祀唐宸葛雍周武相传皆周厉王臣以諌死宋祥符元年东封建祠赐额曰威佑封宸孚灵侯雍威灵侯武浃灵侯故名三灵】愚公庙【在临淄县西愚公山东齐乗愚山后人因愚公为立庙宋元丰间祷雨有应封隐利侯】公冶长祠【在安邱县南七十里土人咸以九月九日祀焉】盖公祠【在府城北门内祀汉盖公即曹参师事者】东方朔庙【在夀光县东齐乗夀光县东方村有东方朔庙旧志有朔墓在夀光县东南十五里盖因古村庙之名而附防也】髙宻伯庙【在夀光县东四十五里府志宋封郑康成为髙宻伯故庙以名】萧信公祠【在乐安县治西祀隋令萧琅琅諡信公故名明统志信公隋千乗尹萧琅后人以元乐安尹綦防张德新配之故又名三尹庙】吕仙翁祠【在博兴县城内省志祠即韩氏酒垆仙翁常饮于此题壁云吕岩独酌洞濵宣和壬寅六月书凡十三字滨字増水为异后居民被火惟韩氏室完俗呼为辟火符因祀之】范文正公祠【在府治西宋建祀宋范仲淹】富公祠【在府城西门外明嘉靖问改建祀宋富弼】蘓轼祠【在诸城县东北超然防上】顔文姜庙【在博山县南长城岭下宋寕问赐额灵泉祀北齐孝妇顔文姜】名贤祠【在益都县松林书院前明成化间知府李昻奏请祀宋冦凖曹玮王曾厐籍程林范仲淹李迪富弼欧阳修呉奎赵忭张方平刘挚】
　　寺观普恩寺【在府城　本朝雍正十年奉　敕建并赐额】龙兴寺【在府城北门外南洋桥北亦名弥陀寺北齐建赐额南阳隋开皇初改曰长乐又改曰道荘唐天授二年改曰大云开元十八年始改今名齐乗龙兴寺宋碑云寺即田文宅详考图志乃南史刘善明宅耳寺内有饭客鼓架寺东有淘米涧有北齐八分碑刻制精妙碑隂大刻四字曰龙兴之寺寺后大宫院古老栢院也府志寺西有古垣曼衍如隄有门二东曰车阳西曰马驿髙大而坚致益都北城之遗址也】普照寺【在府城东北齐乗古名皇化寺相传南燕主慕容行宫金大定碑刻存焉】大云寺【在府城南劈山山麓旧在云门山后明景防间徙唐李邕有大云寺记】广福寺【在府城南劈山左麓旧有隋大业书碑记】法庆寺【在府治北门外本名大觉院　本朝顺治十七年　敕赐额】兴国寺【在临淄县西関内有阿育王塔后赵石虎于塔下掘得承露盘唐太和中建寺今圯齐乗祥符中更名广化寺府志元至顺二年复额兴国寺分其前为广化寺】龙泉寺【在临淄县东南天齐渊西北有三石佛各髙一丈八尺】圣水寺【在博山县东南金明昌年建】逄山寺【在临朐县逄山下宋寕元年普济禅师在此传法】仰天寺【在临朐县西北五十里仰天山之阿一名文殊寺寺侧一小洞有石壁光可以鉴每月明则山峦草树咸在鉴中】安国寺【在诸城县城北十二里即五代时简寕宫南唐相孙晟少尝为道士居此】光明寺【在诸城西南八十里五连山上明万厯中僧心空请帑建敕赐藏经省志东省四大禅寺长清之灵岩益都之法庆诸城之侔云光明是也】侔云寺【在诸城县西南八十七里九仙山上今名兴云寺】太虗宫【在益都县东北旧普照寺内元邱长春卜筑于此井卤不食使弟子咀恭投之即成甘泉】
　　名宦汉朱邑【庐江舒人宣帝时迁北海太守以治行第一入为大司农】冯野王【杜陵人刚疆坚固确然无成帝素闻其名拜琅邪郡太守】朱博【杜陵人成帝时迁琅邪太守齐俗舒缓飬名博新视事召见诸曹史书佐及县大吏选视其可用者出教署之数年大改其俗常令属县各用豪杰以为大史文武从宜县有剧贼博移书诘贵之赏罚輙行以是豪杰慑服】王闳【元城人更始遣闲为琅邪太守张歩拒之闳为檄晓谕吏人降得赣榆防六县收兵数千人与歩战不胜乃诣步求见步大陈兵引闳曰步有何过君前见攻之甚乎闲按剑曰太守奉朝命而拥兵相拒闳攻贼耳何谓甚耶步嘿然乃令闳関掌郡事】陈俊【西鄂人建武中为琅邪太守时琅邪未平齐地素闻俊名入界盗贼皆觧散张步叛还琅邪俊追讨斩之帝美其功诏俊得専征青徐俊招致豪杰抚贫弱表有义检制军吏不得与郡县相干百姓歌颂】李章【河内懐人建武中为琅邪太守时安邱大姓夏长思等及囚太守处兴据营陵城章即发兵驰往撃之掾吏以兵不得擅发止之章曰坐讨贼而死吾不恨也遂击平之】董宣【陈留围人建武中累迁北海相大姓公孙丹新造居宅卜工以为当有死者丹乃令其子杀道行人置尸舍中以塞其咎宣知即収丹父子杀之】杨音【临淄人建武中为本邑令江革巨孝音为之设特席显异于稠人广众中亲奉钱以助供飬】薜汉【淮阳人永平中为千乗太守政有异迹】鲁恭【平陵人和帝时迁乐安相是时东州多盗贼攻刼恭到重购赏开恩信渠帅张汉等率党降其余遂自捕击尽破平之州郡以安】陈蕃【平舆人桓帝时为乐安太守时李膺为青州刺史有威政属城闻风皆引去蕃独以清绩留郡人周璆髙洁之士前后郡守招命莫肯至惟蕃能致焉特为置一榻去则悬之后以璆执亲防不哀竟论列焉大将军梁异有所请托不得通使者诈求谒蕃怒笞杀之坐左转修武令】孔融【鲁国人孔子二十世孙献帝时为北海相时黄巾冦数州北海最为贼冲融到郡收合士民起兵讲武为贼所败乃更置城邑立学校表显儒术荐举贤良郑康成彭璆邴原等一介之善亦莫不加礼郡人无后及四方逰士有死亡者皆敛葬之黄巾复来侵暴融求救于平原相刘备贼散走在郡六年备表领青州刺史】三国魏何防【阳夏人为乐安太守时海贼郭祖冦暴犯乐安济南界州郡苦之夔到官数月诸城悉平】晋曹摅【谯人武帝时调补临淄令有寡妇飬姑甚谨姑悯其年少守节劝改适不从姑宻自杀亲党告妇杀姑栲鞫诬服狱当决摅到辨究具得实情时称其明狱有死囚歳夕摅行狱悯之纵暂归家尅日令还至日并无违者一县号曰圣君】南北朝宋申恬【魏郡魏人元嘉中转北海太守所至皆有政绩二十七年魏兵南侵遣恬援东阳因与齐郡太守厐秀之保城固守萧斌遣青州别驾觧荣之率垣防之还援恬等乃出军北门外环堑为营魏兵不敢逼世祖践祚迁青州刺史寻加督东莞东安二郡诸军事齐地连嵗兴兵百姓凋敝恬防卫邉境劝课农桑二三年问遂皆优实性俭约频处州郡妻子不免饥寒】沈文秀【武康人防始中为青州刺史魏兵屡逼城下文秀善于抚卹将士咸为尽力每与敌战輙摧破之掩击营砦往无不防青州围三载外无援军至甲胄生虮虱士无叛志及城防文秀被执兵刄交至终不屈鏁送桑乹凡十九年卒】魏公孙防【孝文时为青州刺史遗迹可纪下诏褒述卒官孝文为之举哀】隋吐万绪【鲜卑人文帝时转青州縂管振刷幽滞兴举废坠有政名】萧琅【梁宗室文帝时为千乗令甚爱民后为青州刺史卒諡曰信公民立祠祀之】唐尹思贞【长安人中宗时为青州刺史治有绩蚕至一嵗四熟黜陟使路敬潜至部见童子张罗得雉复纵去之曰是雉将雏敬叹曰仁心所感冝其善政致祥也表言之】李邕【江都人明皇时为北海太守文名天下时称李北海】李仁【东光人任髙苑令公鱼塩之利委俸禄之余变斥卤为膏膄化畋渔为纺绩开建黉宫诱进生徒有碑在县治】五代晋顔衎【曲阜人唐明宗时房知温镇青州辟置幕中知温险愎厚敛多不法衎每极言之髙祖入洛知温恃兵力偃蹇衎劝其入贡知温以善终衎之力也】翟光邺【鄄城人出帝时为青州防御使招辑兵民甚有思意】周郭琼【卢龙人干祐中淮人攻宻州以为行营都部署未至淮人觧去防平卢节度使刘铢称疾不朝大臣惧其难制先遣琼与卫州刺史郭超将兵屯青州铢置酒召琼伏壮士欲害之琼知其谋屏去从者从容就席铢不敢发琼为陈祸福铢感其言遂治装俄诏至即日上道】宋杜镐【无锡人江南平授千乗县主簿太祖即位江左旧儒多荐其能】杨澈【北海人太祖时为青州司户防军知州张全多不法澈随事匡救无所阿畏征赋从寛鞫狱平允太祖知其名召为著作佐郎】马仁瑀【夏津人建隆中为宻州防御使太祖征晋阳令仁瑀率师巡邉至上谷渔阳辽人素闻仁瑀名不敢出兖州贼首周弼毛袭甚勇悍号长脚龙监军讨捕数不利诏仁瑀掩击仁瑀率帐下十余卒入防山擒弼尽获其党鲁郊遂寕】李林【京兆人太祖时为千乗令精熟法律决防如流父老颂之】戚纶【楚邱人大中祥符中知青州嵗饥发公廪以救饿殍多所全安】冦凖【下邽人太宗时罢知青州帝念之常不乐语左右曰冦凖在青州乐平数日輙复问明年召拜参知政事】赵贺【封邱人太宗时补临朐县主簿有干才知州冦凖知贺能淳化中调丁壮塞澶州夬河众多逸去独贺全所部归临朐父老张乐迎凖使由谯门过曰旌贺之能也】蔡齐【其先洛阳人后家胶水大中祥符八年改知宻州嵗旱除公田租数千石又请弛塩禁使民得易食饥民頼之】王博文【济隂人真宗时徙知宻州负海塩场嵗饥民多盗鬻吏捕之輙扺死博文请弛其禁嵗丰乃复从之】刘偁【真宗时知博兴县偁为陜州司法叅军罢官卖所乗马跨驴以归魏野赠之诗曰谁似甘棠刘法掾来时乗马去乗驴真宗索野著作得诗擢知博兴】李仕衡【成纪人后家京兆地真宗时盗起淄青问迁刑部侍郎知青州前守已击捕盗妻子置棘园中仕衡至悉纵罢之使去未久其从有枭贼首至者入为三司使】曹玮【灵夀人干兴中知青州有遗爱】韩亿【雍邱人仁宗初知青州有治声】田瑜【夀安人仁宗时知青州有杀人投尸井中者吏以其无主名不以闻瑜广得之出金帛购贼后数日隣州民执贼以告属嵗凶多盗瑜立赏罚设方畧捕格之境中肃然】郝仁禹【景祐中为青州兵马都监知田事请规度水利募民耕垦从之数年之内野无旷土邑无游民】胡顺之【临泾人为青州从事髙丽入贡中国人挟以为重使州官旅拜于郊顺之曰青大镇也奈何卑屈如此独不拜大姓麻士瑶隂结贵侍陵蔑州县莫敢发其奸防杀其兄子其母诉于州众相视曰孰敢往捕者顺之持檄径去尽得其党竟勒问士瑶论死并其子弟坐流放者百余人】范仲淹【吴县人仁宗时迁户部侍郎徙知青州为政尚忠厚所至有恩】富弼【河南人仁宗时知青州兼京东路安抚使河朔大水民流就食弼劝所部出粟益以官廪得庐舍十万余区防处其人官吏待缺寄居者皆赋以禄使选民之老弱病瘠者廪之仍书其劳绩奏请受赏率五日遣人持酒肉饭粮慰藉人为尽力山林陂泽之利聼流民擅取死者为大冡塟之明年麦大熟民各以逺近受粮归凡活五十余万人募为兵者万计帝闻之遣使褒劳拜礼部侍郎辞不受其救灾立法简便周尽天下传以为式王则叛齐州禁兵应之弼欲往捕虑齐非所部事泄生变适张从训衔命至青弼度其可用宻付以事使驰至齐发吏率取之无得脱者即自劾颛擅之罪帝益嘉之】赵槩【虞城人仁宗时知青州坐事免久之起知滁州山东有冦李二过其境上告人曰我东人也公尝为青州民爱之如父母我不忍犯率众去】陈执中【南昌人仁宗时徙知青州请城附海诸州诏不许执中卒城之明年沂卒王伦叛趣淮南执中遣巡检传永昌追至采石矶捕杀之召拜参知政事】张掞【厯城人仁宗时知益都县督赋租置吏胥弗用民皆以时入石介献息民论请以益都为天下法】王存【丹阳人仁宗时除宻州推官修洁自重为欧阳修吕公着赵槩所知】厐籍【成武人仁宗末为户部侍郎知青州晓律令长于吏事治民颇有恵爱】欧阳修【庐陵人寕初知青州请止散青苗钱为王安石所诋屡乞归】赵抃【衢州西安人神宗时改知青州时京东旱蝗独多麦蝗及境遇风而退飞尽堕水死】呉獬【安陆人神宗时知青州防散青苖钱獬不忍民受害引疾去】陈次升【仙游人神宗时知安邱县转运使呉居厚以聚敛闻檄尉防征税于逺郊得农家败絮捕送县次升纵遣之居厚恕将中以文法防荐擢御史乃已】蘓轼【眉州眉山人神宗时徙知宻州司农行手实法不时施行者以违制论轼谓提举官曰违制之坐出于司农是擅造律也提举官惊曰公姑徐之未几朝廷知法害民得罢有盗窃发安抚使遣悍卒来捕卒入民家争闘杀人且畏罪将为】
　　【乱民奔诉轼投其书不视曰必不致此散卒闻之少安徐使人招出戮之】刘廷式【齐州人神宗时苏轼守宻州廷式为通判有能声】毛注【衢州西安人徽宗时知髙苑县以治辨称御史中丞呉执中荐为御史】黄铎【江南人崇寕中知乐安县长于吏事以课最闻县有学自铎始】翟汝文【丹阳人徽宗时徙知宻州宻产塩蔡京屡变塩法盗贩者众有司穷治党与汝文曰祖宗法度欲靖民也令系而虐之将为厉矣悉纵之宻嵗贡牛黄汝文曰牛失黄輙死非所以恵农宜输财市之则其害不私于宻帝从之】曾孝序【晋江人靖康中知青州缮修城池训练士卒储峙金谷有数年之备金兵不敢犯髙宗即位升延康殿学士召赴行在青州民诣南都请留许之后兵乱孝序出据防事瞠目骂之遂与子宣教郎讦皆遇害城无主遂防时知临淄县陆有常厯阳人率民兵拒守死于阵知益都县张侃千乗县丞丁兴宗亦死之】杨存中【代州淳县人绍兴六年为宻州观察使时韩世忠围淮阳存中统兵趋督府助之与刘猊战于藕塘大破之北方大恐防闻帝遣中使劳赐】金高通【皇统九年为髙苑令时小清河溢为患通改水道由长沙沟又筑堤捍城至今民受其恵】完顔齐【明昌四年授山东西路副统军兼同知益都府事有恵爱郡人为立碑】伊拉古鼐【贞祐中元兵取宻州古鼐率兵力战流矢连中其颈既拔去复中其颊死焉三年诏赠安逺大将军知益都府事　伊拉古鼐旧作移刺古与湼今译改】元萨克蘓【回鹘人世祖时迁经畧统军副使兼益都路逹鲁噶齐时兵燹后民乏牛具疏请官给之统军韶布哈畋逰无度害稼病民表闻杖治之又元帅伊蘓岱尔据民田为牧地上闻还其田山东嵗屡歉为请于朝发粟赈邱并奏蠲田租山东人刻石颂德　萨克苏旧作撒吉思逹鲁噶齐旧作逹鲁花赤韶布哈旧作抄不花伊蘓岱尔旧作野速答尔今并译改】段绮【濵州人中统中为昌乐尹抚字有恩复改髙宻民乞留之卒塟城南】安都勒【上都人凯烈氏元统二年除益都路縂管俗颇悍黠都勒务兴学校以平易治之时有上马贼白昼刼人久不能捕安都勒生擒之其党赂宣慰使罗锅诬以枉勘纵其贼已而贼刼河间复被获乃尽输其情而安都勒之】
　　【诬始曰亲王曼努镇益都其府属病民复裁抑之民以无扰　安都勒旧作暗都刺曼努旧作买奴今译改】黄济【祥符人至正八年迁知宻州防嵗饥盗炽齐陈十事请弛汉人持兵器禁乞减价粜常平仓毁安邱祠决豪民杨春等狱舆论称服】王玠【太原人为夀光令嵗凶盗起玠为建亭习射练兵数月艺精器傋盗不敢犯】张贵【乐安人以才擢本县令元末羣盗纵横县无城郭贵设濠堑立营堡经营守御民頼以安】明欧阳铭【防和人洪武中迁知临淄县副将军常遇春过临淄卒入民家取酒相殴撃一市尽哗铭笞而遣之卒诉遇春召铭诘之铭正言以应遇春意觧为责军士谢过大将军徐逹至军士相戒不敢犯铭为冶亷静平恕暇輙进诸生讲文艺或单骑行田间劝励民之勤惰邑大治】于子仁【武冈人洪武中为昌乐县丞为政亷能吏胥畏服后擢本县令赐金币】张【榆次人永乐中任安邱知县防妖贼唐赛儿等攻城率民兵以死拒战防救至合击大破之擢山东左参政】陈勋【沔人宣德初擢青州知府兴学造士教民孝弟力田每省耕行县绘为劝农图未几以疾去民謡云去陈府百姓苦】李昻【仁和人成化初知青州府废政悉举郡称治秩满将去民状陈政绩三十有四事上于巡抚乞留俄陞福建左防政民懐思不已刻像于表海亭列邑皆祠祀或有寃不得申者辄走祠下愬之其得民如此丁内难服除改山东寻进右布政使旧治民鼓舞而迎者载道】郭桂【咸寕人宏治中知安邱县县民王恺富而横令至辄啖以利为所挟制桂发其事鞭笞之有翁讼其子盗金者且骂母桂知其为后母也】
　　【令翁亟归发媪衣笥果得金于是翁大感悟知媪所为乃复爱其子尝赴郡县中狱囚乗间逸摄县者追告之途桂曰当匿某地古坟坎窞中果然其他明防多类此】何釴【灵宝人宏治中博兴知县河决淹城南诸社釴筑隄障之】王绪【华隂人正德初诸城知县流贼刘六刘七等攻围诸城绪誓以死守决扶淇河水注池隍贼不能逾遂觧围去】谢誉【安邑人正德中昌乐知县流冦起民多逃避防誉朝觐归泣谕百姓还守贼千余攻城力战却之】牛鸾【献县人正徳中任益都知县时剧贼刘六等转掠城邑所过望风奔溃鸾独与乐陵令许逵东西相应扼之贼围城三匝鸾日夜拒守及贼敛兵退乃率子弟兵及诸亡命追战于大王桥身被四矢闘益力斩获无算贼自是不复东事闻擢备兵青州顔神镇王堂聚众山谷鸾挺身突入贼中奋刅大呼随就殄】雷启东【开封人正徳中临朐知县城为流贼破者再启东至十八日守御之具悉备未几贼逼郡城启东令乡民近城者挈其家及刍粟入城中简丁壮与绅士画地分守贼知不可破觧去】王云龙【防垣人临胊知县端方清恵治田有法县税自云龙后无逋者】唐文焕【富平人诸城知县值大蝗焕祷于神蝗赴水死未翼者有大鸟羣食立尽安邱饥民为乱隣邑响应独惮文焕不敢发发輙获之饥民争鬻子女文焕开仓赈贷全活至数万人】杨继盛【容城人嘉靖中贬狄道典史迁诸城知县】魏学张【陕西人为益都县丞性刚介宗室缙绅皆不可干以私金岭驿马户旧制官雇奸吏忽更民间邑大扰学张力争得如旧】葛臣【固始人嘉靖中髙苑知县新城人感上官欲决蔡家口泄青沙泊水入髙苑境臣力争之得已】姜璧【文安人隆庆中授乐安知县大姓王彦飞聚党横行里中至挟仇杀人前令莫敢问璧至召其党许以防王自赎众恐愿自効彦飞至论其立毙狱中而防遣其曹在邑五载威恵大着】张贞观【沛人万厯中除益都知县平赋减役应役者请计畆输银官为雇役着为令民甚便之部有自戕其妻以诬兄者狱已具贞观平反其事时称神明】呉宗尧【歙县人万厯中授益都知县时矿使中官陈増横甚守吏多屈节宗尧独具賔主礼驿丞金子登説增开孟邱山矿日徴千人多捶死又诬富民盗矿三日捕系至五百人宗尧尽列其不法状奏闻请以一身易万人命増遂劾宗尧阻挠矿务有防逮治使至众民大哗及行哭声振地久之释宗尧为民】王杼【商邱人万厯中授夀光知县滕县妖贼起杼练卒储饷贼不敢犯境修丹河堤成民免水患】髙邦佐【襄陵人万厯中授夀光知县教民垦荒招集流亡三千家天启初辽阳破起防政分守广寕殉难】杨天民【山西太平人万厯中由朝城知县调繁诸城有异政擢礼科给事中】汪乔年【遂安人崇祯初知青州府值嵗饥捐】
　　【俸劝输全活数万人每升堂鞫狱置土锉十余于廊庑令讼者自炊以侯吏无敢索一钱以治行卓异迁登莱兵备副使】郑安国【崇祯初为博兴县丞度小清河形势置闸引水灌田种稲如江南斥卤皆变为膏腴】文昌时【全州人崇祯初知临淄县以亷慎得民十五年城受围与训导中周辅共守城破举家自焚周辅亦死难】周启元【黄冈人崇祯初知髙苑县十五年城破朱衣坐堂上不屈死】李耿【大兴人崇祯中知夀光县十五年城被攻自缢城上】舒万化【玉山人崇祯末任博兴知县城防殉难】张述【海豊人崇祯末任博兴教谕城破同训导王象益郭纯典史沈季佐皆殉难】
　　本朝周亮工【其先祥符人后居江南康初授青州道佥事刚方严肃豪猾畏避刋布条约务使愚民通晓嵗旱申牒上官疏请蠲赈得防即开仓赈济亲身逐戸慰谕身暴赤日中不以为苦按户分赈咸沾寔恵部民至今诵之】陈霆万【嘉善人康熈初任临朐知县强干有为创立顺荘滚单之法省里催户胥之扰人颂其德】刘有成【奉天人康熈三十年任夀光县知县精吏治邑民素健讼又好借势侮贫弱有成以严明驭之境内肃然时单骑行村墅劝课农桑以卓异擢同知】黄骥【复州卫人康熈三十三年授夀光县训导整敇学规凡士子有渉讼欠粮者辄摈斥不许接见访其行事改则礼之以是人知自爱至于庙庑堂斋以时修葺不假力于有司士人尤重】
　　【其义】


</div>
    <div class="pagination">
<a href="大清一统志_page71.html">上一页</a><span>...</span><a href="大清一统志_page67.html">67</a><a href="大清一统志_page68.html">68</a><a href="大清一统志_page69.html">69</a><a href="大清一统志_page70.html">70</a><a href="大清一统志_page71.html">71</a><span class="current-page">72</span><a href="大清一统志_page73.html">73</a><a href="大清一统志_page74.html">74</a><a href="大清一统志_page75.html">75</a><a href="大清一统志_page76.html">76</a><a href="大清一统志_page77.html">77</a><span>...</span><a href="大清一统志_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
