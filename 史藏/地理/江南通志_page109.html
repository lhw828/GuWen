<!DOCTYPE html>
<html>
<head>
    <meta charset="UTF-8">
    <title>江南通志 - 第 109 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 109 页/共 731 页</h1>
    <div class="content">　　社稷坛在府治北金川门外
　　风云雷雨山川坛在府治东南双桥门内
　　勅建先农坛在府治聚宝门东旁置有耤田四亩九分歳
　　以仲春亥日行耕耤礼
　　郡厉坛在神防门外【县曰邑厉】
　　里社乡厉二坛在各乡
　　关帝庙在府治西雍正五年奉
　　防追封三代公爵同日祭于　后殿
　　城隍庙一在石城门内一在府治前
　　勅建八蜡神庙
　　刘猛将军庙竝在府城聚宝门外梅冈【以上坛庙所属县皆】
　　【如　制】
　　旗纛庙【各营俱如　制】
　　福吴富农龙神庙在府城钱厰桥雍正五年遵建帝王庙在府治北钦天山明洪武中勅建祀歴代帝王今圯
　　三圣庙在府治西北祀史皇仓颉又仓圣庙在雨花台
　　化龙王庙在府治南雨花山后
　　禹王庙在府城保宁坊
　　武成王庙在御街西祀太公望
　　吴大帝庙在清凉寺西即当时旧宫
　　晋元帝庙在冶城西唐天祐间建
　　忠烈庙在鸡鸣山祀汉秣陵尉蒋子文明洪武间建
　　军师庙在镇淮桥祀诸葛亮
　　周江乗庙在摄山相传吴时贤令
　　卞忠烈庙在冶城西祀晋卞壶及二子眕盱梅将军庙在雨花台晋梅赜尝屯兵于此因立庙谢将军庙在凤凰台祀晋谢宋乾道间建侯将军庙祀陈侯瑱瑱与王琳战烈山下大捷土人盛称瑱功烈遂名山曰烈因立庙
　　武烈帝庙在冶城西祀隋陈仁杲南唐时越人寇常州柴克宏帅师往救梦仁杲遣兵助战果大胜奏请封祀
　　刘忠肃庙在鸡鸣山祀南唐清淮军节度使刘仁赡周师压境仁赡镇夀州力战固守援絶其子欲降仁赡立斩之以疾卒周世宗嘉之追赐爵彭城郡王唐亦赠太师諡忠肃明洪武间建
　　双忠庙在府治江东门外祀唐张巡许远
　　李王庙在府城东南祀南唐李知诰
　　曹武惠庙在鸡鸣山祀宋曹彬明洪武间建旌忠庙在铁索寺之东南祀宋死节统制姚兴东平忠靖王庙在江宁镇祀张有严元至正中建徐将军庙在狮子山明洪武初建将军乌程人晋时行贾江淮间道庐之巢湖溺死为神巢民奉之甚谨明太祖渡江诸将多祀神舟中所向克捷或以事闻命南安侯俞某立庙祀焉
　　忠烈庙在府城竹街祀宋节度使牛富富为统制守樊城六年不拔元兵陷城赴火死赐諡忠烈立庙建康
　　卫国忠肃公庙在鸡鸣山祀元福寿至正丙申明兵下集庆路福夀死之诏立庙城南土冈明洪武中建于此
　　曹南王庙在柴市街祀元阿喇哈至元元年建明功臣庙在鸡鸣山祀徐达常遇春李文忠邓愈汤和沐英配享冯国用耿再成丁德兴张德胜吴贞康茂才茅成胡大海赵德胜俞通海华髙吴良曹良臣吴复孙兴祖等
　　国朝袁于令庙考【太祖实录洪武二年正月乙巳立功臣庙于鸡笼山六月丙寅功臣庙成论次诸臣之功以徐达为首次常遇春又次李文忠邓愈汤和沐英冯国用胡大海赵德胜耿再成华髙丁德兴俞通海张德胜吴良呉贞曹良臣康茂才吴复茅成孙兴祖凡二十有一人命死者塑像祀之仍虚生者之位初胡大海等没上命塑其像于卞壸蒋子文之庙至是复塑像于新庙是祀也掌在太常记在防典二百余年巳来未之有改也太仓王世贞独考其误以为国初之封六王韩魏郑曹宋卫也立庙之时韩宋犹未受封何以前知其不全终而绌之黔宁是时官不过指挥何以知其必树大勲而骤登之此记事者之误也然则云何曰塑像虚位诚有之其后如韩宋者则弗克与享也今之位次据永乐初年见在者而书之也王氏之考覈矣而未及详也夫岂惟黔宁哉初封二十八侯何以独举五人继封十二侯何以独举一人自蕲国以外皆以有功待封者也若黔国则与黔宁比肩者也如国史之云其所谓论次者以何为援据乎国史于二年既云论次诸臣之功定祀二十一人矣七年六月书祔祭新战没定辽卫指挥髙茂等三十八人八年正月又书增祀华云龙李思齐等一百八人九年又书祔祭何文辉及有功者一百八人十三年又书祔祭顾时以下二百八十人以二年之定祀者为是则七年以后不宜增以七年以后之增祀者为是则二年之祀未尝定同是祀典同是国史而前后舛错如此此所谓以子之矛陷子之盾者也虚位塑像王氏以为诚有之吾以为非也二年正月上勅中书省臣曰诸将相从捐躯戮力开拓疆宇有共事而不覩其成建功而未食其报追思功劳痛切朕怀其命有司立功臣庙于鸡笼山序其封爵为像以祀之九年七月又谕礼官曰诸将始从征伐宣力効劳朕于爵赏不敢吝惜大者公小者侯死则俾之庙食以报其功由二年之勅观之则云塑死者之像由九年之谕观之则云报死者之功其词意甚明也令果有生者虚位之事则立庙之日宁不以此明谕省臣而独谆复于死者耶罗鹤记云鸡鸣山庙祀定于洪武十一年斯又与二年何异一统志南京功臣庙建于洪武二十年嘉靖中科臣礼官驳郭威襄配享之议皆援以为证且谓黔宁东瓯此时尚在以实生者虚位之说虽然宋颍凉三公与长兴武定二侯皆无恙也如宋颍凉三公者将先虚位而后绌之耶长兴武定或先虚位而后不及补耶王景撰黔宁神道碑云王薨之明年塑像功臣庙勅太常祀以太牢今二十年位次已定则黔宁之塑像何以待其薨之明年耶传曰豫凶事非礼也记曰之生而致死之不仁而不可为也以皇祖之神圣观会通以行典礼而缪戾若此耶故生者虚位之说吾断以为无之】
　　忠节庙在府城东三里祀宋王珙珙从张浚军殁于阵
　　褒忠庙在南门外报恩寺祀宋死节通判杨邦义宋建伍相庙在上元县长宁乡即子胥解剑渡江处董将军庙在上元县治祀宋董成成随曹彬下江南民德之
　　禹王庙在句容县秋干村又一在赤山湖
　　刘明府庙在句容县东门内祀晋邑令刘超梁文孝庙在句容东门内萧统尝读书茅山邑人祀之
　　李卫公庙在句容县治东南祀唐李靖武德四年靖讨平辅公祏于丹阳
　　陈武烈庙在句容县东门祀南唐陈仁呆
　　颜鲁公庙在句容县颜家村祀唐颜真卿
　　卢大王庙在句容县西祀南唐卢绛
　　沈使君庙在句容县仁信乡祀宋沈庆之
　　广济庙在句容县茅山相传陶景豢龙于此祷雨辄应左伯桃羊角哀庙在溧水县南七十五里
　　至圣孔子庙在髙淳县东三十里漆桥祀孔子五代王孔子伯鱼子思续文献通考孔子五十四世孙文升修其自序世家略曰文升之十二世祖桧唐同光中避乱自阙里来居浙江温之平阳又传至十一世潼孙宋德祐末职教建康既又娶于溧阳携诸孤就外氏以居阙里志潼孙生四子文升文昪文得文昱文昱又自溧阳徙居髙淳康熙六年山东衍圣公委员来髙淳之漆桥建造庙宇设立奉祀春秋祭享
　　项王庙在乌江去江浦县治西六十里
　　龙王庙在六合县山上庙有井相传云气出则立雨
　　名宦祠在学宫内
　　乡贤祠在学宫内
　　忠义祠在县学宫内
　　节孝祠在府治三山门【以上四祠所属县俱如　制】先贤祠旧在青溪东宋制使马光祖建祀吴防伯范蠡严光诸葛亮张昭周瑜是仪王祥周处王导陶侃卞壸谢安谢王羲之吴隐之雷次宗刘瓛陶景萧统颜真卿李白孟郊李建勲潘祐曹彬张咏李及包拯范纯仁程颢郑侠杨时李光张浚杨邦乂虞允文朱熹张拭吴柔胜真德秀凡四十一人皆生长金陵与宦游于此者后祠毁明焦竑言于大学士叶向髙李廷机乃属祠祭郎葛寅亮于普德寺后山建祠增苏轼一人春秋祀之
　　广惠祠在鸡鸣山宋讷记略云按记龙阳人张渤发迹于吴兴宅灵于广德西汉以来葢已有之或谓即张汤之子安世而颜真卿所记则在于新室建武之间以时考之不无抵牾至于锡封加号则始于唐之天宝继于宋之咸淳旱涝疵疠祷之必应
　　汪越国公祠在府治祀隋汪华唐封越国公立庙赐额
　　范忠宣祠在旧转运司西防祀宋范纯仁嘉定八年真德秀建
　　一拂清忠祠在清凉山麓祀宋郑侠【附】明叶向髙重修郑一拂祠记【一拂先生者宋熙宁中上流民图郑公侠也罢官归只余一拂故称一拂先生先生吾邑人其祠于此者以尝从其父监税江宁读书清凉寺后人即其地祠焉嘉定中易先生名为介今祠名仍称一拂者以此邦人习焉不欲改也祠久圮废金陵太史焦公重新之余谓先生声名在天壤忠义在简编魂魄在名山俎豆在郡国既巳千秋无斁矣然读先生传及諡议而不能不叹世之人浅窥乎先生也彼以流民一图为先生重耳而不知先生力拒权相之招至啗以美官而不顾屡触羣奸之怒至中于危祸而不辞汲汲皇皇为万姓请命此其人岂仅以敢言慷慨自表见者银台之疏一上能令人主感叹咨嗟徬徨不寐举平日君臣间讲求振古之事业一旦而几于尽格虽当时元老大臣如富韩诸公力争而不得而先生以监门小吏乃能得之其精诚力量为何如乎先生一争于安石而胜再争于惠卿辈而不胜新法之行而罢罢而复行先生之窜而归归而复窜以卒成元丰绍圣之祸焉此天也非先生之所能为也吾读先生前后疏皆忠愤激烈至于用兵之利害羣小之奸邪反覆开陈无所顾忌千载而下犹足寒心宜其感人主之心而动其听使世之臣人者皆如先生天下岂有不可为之事哉先生之志虽不售而精忠劲节巳足暴于天下万世无所复憾独惜元祐彚征之时仅以广文一秩置先生于远郡而无能推毂同升以究先生之用则司马诸贤亦有不能辞其责者后之议先生諡者曰介然特立于众小人之中犹可及也介然特立于众君子之中不可及也斯其为知先生矣夫金陵自六代来寄迹者不知其几皆湮没无闻而先生读书一片地经今五六百年草木犹香庙祀勿絶囘视半山之亭不啻霄壤然则监门小吏其所得固已多矣】
　　张南轩祠在天禧寺祀宋张栻淳熙间杜杲建【附】杜杲重修张南轩祠记【人之生有此心则有此知尧舜之圣此心此知也夫妇之愚无以异于尧舜以天而不以人则明以人而不以天则昏夫尊贤而贱不肖好善而恶恶此人之本心与生俱生天地之自然也比小人嫚君子趋恶而违善此习之而不知人欲之使然也何以言之匹夫信义行于里闬葢有盗贼敛干戈而过其闾者烈妇毅然而不可夺世俗固有立祠宇以奉之者是孰使之天实为之人心之良知也降周讫孔至孟氏而道统不传天理几泯人心日晦由汉而下上下之间莫有任此责者至于我宋尊道重德已见于削平肇造之初其后濂溪二程先生出而发圣贤之秘孟氏始得其传道统于是乎有宗髙宗以来文公朱先生以身任道开明人心南轩先生张氏文公所敬二先生相与发明以续周程之学于是道学之盛如日之升如江汉之沛妇人孺子闻先生之名皆知其贤譬之景星麟凤不以为瑞者妄人也凡讲习之地皆有祠宇崇尚严洁足以启人之敬仰百年之间儒风彬彬岂无自而然独金陵天禧寺之侧有屋六七楹曰南轩实先生讲习之地想其朝思夕维参前倚衡天地之运化圣贤之传授讲求乎尊君救世之防发挥乎垂世立教之序辟百圣而不违通万世而无媿是轩也岂容使之荒芜而不治惜乎岁久希重道之士日就倾圮甚而春时为游宴之所杲作赘江淮幕犹扃闭空閴未至若今之狼籍心窃念之告之邑长而莫我听近冒阃事欲因旧而増新之比至殆不可举目于是命工治葺内外整齐绘先生之像于中使承学之士载瞻祠宇人亡道在如将见之兴起良知有跃然不自已者呜呼闾有当式者墓有当拜者此轩之当新庸非守邦者之责尚冀来者之不忘也系之辞曰孟氏日远吾道日昏道之明昏儒之疵醇学焉而疵韩董杨荀自时厥后疵亦靡闻我宋立极曰义与仁教风德雨太和蒸薫笃生钜儒濂溪二程文公宣公道鸣中兴伊昔宣公讲学斯轩南轩之名与道俱尊奚未百年栋宇摧倾今我来斯载瞻载嚬亟命匠氏斩然一新有隆斯堂锵锵其门像圗惟肖奠位安神遂使先师不窘寒温牢醴时荐觞豆序陈岂轩之新轩存敬存礲石琢词以告后人】
　　二贤祠在凤凰台旁
　　国朝雍正初知县黄光夏始建専祀唐李白后于台址掘得断碑有晋贤阮步兵墓六字因合祀阮籍于此
　　程明道先生祠在上元县治东明景防初重建【附】宋朱熹记【资政殿大学士建安刘公珙居守建康之明年夏四月始立明道先生之祠于学而以书走新安之婺源抵熹曰吾少读程氏书则巳知先生之道学德行实继孔孟不传之统愿学之虽不能至而心乡往之及来此邦属邑有上元者先生少日宦游处也考之书记均田塞隄及民之政为多脯龙折竿教民之意亦备然问之故老以稽其实则兵革变故之余风声气俗葢巳无复有传者矣始至慨然即欲奉祠以致吾敬使此邦之为士者有以兴于其学为吏者有以法于其治为民者有以不忘于其徳不幸嵗适大祲救饯之事方急于今乃克遂其志以吾子之尝诵其诗而读其书也故愿请文以记之既而府学教授孙君鼑沈君宗说亦以书来申致公意且具道公始之所以焦劳而未及与今之所以睱豫而得为者其语详焉熹发书喟然仰而叹曰尊贤尚德公之志则美矣既富而教公之政则得矣属笔于我公之意则勤矣虽然先生之学自其大者而言之则其所谓考诸前圣而不谬百世以俟后圣而不惑者葢不待言而喻自其小者而言之则上元之政于先生之远者大者又惧其未足以称扬也吾何言哉于是伏而思之先生之学固髙且远矣然其教人之法循循有序而尝病世之学者舍近求远处下窥髙所以轻自大而卒无得焉则世之徒悦其大者有所不察也上元之政诚若狭而近矣然其言有曰一命之士茍存心于爱物于人必有所济则其中之所存者又乌得以大小而议之哉区区不敏窃愿以是承公之命庶几于公之志先生之学两有补焉又惟公之忠言大虑既巳効于朝廷今虽在外而其所以救灾而弭患者又如此其汲汲也则于先生之所存必有深感而黙契于中者矣其祠之也岂独以致其尊贤尚德之意使民不忘而已哉若夫推公之志而以先生之所以教者教其人使之从事于为巳爱人之实而无空言躐等之弊是则孙沈二君之任也与二君勉旃熹于是其有望焉尔矣淳熙三年夏四月丙申新安朱熹记】真德秀记【先生之生钟乎元气之防学之所至纯乎天理故其生色也盎然若春阳之温其吐词也泛然若醴酒之醇同设教于家而士之愿从者众同争新法于朝而天子亮其忠用事者感其忱一时忤意者皆贬而先生独畀宪节力辞不就去之而犹见思及其殁也士大夫知与不知皆为流涕以为时使见用必将有绥来动和之效非先生之心学纯乎天理其孰能与于斯乎先生之仕也尝主江宁之上元簿考其设施若均田赋兴本计息邪说正人心等事皆天理之流行着见者也乾道中资政殿大学士刘公珙知府事始祠先生于学宫而侍讲文公先生实为之记嘉定甲戌危君和嗣居其职乃请増而大之德秀时将漕焉捐金三十万粟二千斛以助之未几豫章李公珏继至咸相其役为堂三间中严像设而扁之曰春风其上为楼髙明洁清内为斋二东曰主敬西曰行恕后为小室焉曰读易外为斋一曰近思斋之侧为亭曰静观又为两庑翼之而刻河南雅言于其壁危君之于斯役可谓勤矣而又请为之记再三返而不置德秀以固陋力辞而不可得也顾自惟念少知诵习先生之书而粗若有见者窃谓自有载籍而天理之云仅见于乐记先生首发挥之其说益明学者得以用其力焉所以开千古之秘觉万世之迷其有功于斯道盛矣而其所以进于此则又有二言焉毋不敬以操存于未发之先思无邪以戒谨于将发之际涵养省察动静交饬知天事人二者兼尽及其至也中一外融显微无间则虽人也而实浩浩其天矣若是者其于先生之道有合乎否也过不自料次第其说以授之危君幸以为然则刻之堂上以示游于斯者使知先生之道虽髙而用力有要万一有司为兴起之助尔】明吴节记【宋明道程先生嘉祜中为江宁上元簿郡志载其惠政着闻者数事宋初上元田税不均近府膏腴地多为豪家厚僧薄其税买之小民茍一时之利久则不胜其弊先生为令画法民不扰而一邑大均防令罢去先生摄典剧邑讼牒日不下二百处之有方不阅月民讼遂简江圩稻田赖陂塘以漑盛夏塘堤大决非千夫计不可塞法当言之府府言于漕司然后计功调役非月余不能集先生曰比如此则苗稿久矣民将何食遂发民塞之歳则大熟江宁当水运之冲舟卒病者则留之为营以处岁不下数百人至者辄死先生察其由葢计留然后请于府给劵乃得食比有司文具饿巳数日矣先生乃白漕司给米贮营中至者即与之食自是生全者大半仁宗登遐遗制官吏成服三日而除及释服之朝先生进于府尹曰三日除服遵遗诏也若朝而除之止二日尔尹怒先生曰公自除之颢非至夜不敢释也一府相视无敢除者茅山有龙池产龙如蜥蜴祥符中中使取二龙至途中奏云一龙飞空而去乡人严奉以为神物先生令捕而脯之使人不惊至邑之初见人持竿竹以粘飞鸟者因取其竿折之教之使勿为及罢官舣舟郊外有数人共语曰自主簿折竿乡民之子弟不敢畜禽鸟此葢善政存心之槩传颂于人而不忘者及考宋史止载茅山脯龙事乃知当时国史采録或有未备不若邑民思念深切故録之为加详也然先生之贤岂待史传而后传哉刚健中正存乎中纯白光辉着于外事君以至诚仁爱为本持巳以主敬行恕为要其教人则由洒扫应对以致于穷理尽性其著述则表章学庸传注周易以开性理之原其道学之传孟子之后一人而已岂待史传而后传哉上元旧有先生书院废弛已久景泰初三衢姜君德政为令于兹其治民制事一以先生为法久而民大和防遂经治廨宇莫不焕然念先生遗爱不可泯也乃即故址为祠以祀先生请于府尹马公谅府丞陈公宜与邑之僚咸以为然遂畚土于癸酉冬迨甲戌秋季而是祠以成谓节忝与斯文宜有纪述于是为书先生之政绩与是祠创构之由于石俾邑民岁时瞻视焉工毕落成敬奠以诗曰相古圣贤为政以仁仁行职修无论卑尊惟程先生以大贤之学不恤簿佐来莅上元仁渐义洽惠及飞乌讵曰黎民由宋元迨今三百余载而誉望恒新有茂宰忱慕启迪作祠绘像用彰示乎人人俾进礼枨臬宛瞻玉石像如彼祥云思先生之道德不可及谨书贤迹勒之琬琰与宇宙而俱存】真文忠祠在寿思堂西祀宋真德秀宝祐间马光祖建
　　马庄敏祠在城隍庙东祀宋制使马光祖
　　三忠祠在聚宝门外祀宋杨邦乂文天祥明李邦华皆吉水人
　　表忠祠在全节坊明万厯三年奉诏祀建文死难诸臣方孝孺陈迪齐泰铁暴昭侯泰景清毛泰卓敬郭仕卢回黄观黄魁陈植胡子昭练子宁陈性善茅大方黄子澄周濬司中胡润卢原质廖升彭与民刘瑞王髙邹瑾王叔瑛王良娄涟周是修龚太陈继之韩永黄钺戴德彞髙翔郑智曾凤诏王彬王度甘霖谢升叶希贤董庸王玭魏冕巨敬樊士信李文敏王良郑居贞陈本立林嘉猷汤宗姚喜叶惠仲陈彦囘黄希范宋征黄彦清刘璟程通葛诚陈忠贤徐辉祖梅殷耿濬胡观廖镛陈质耿瓛俞通渊张伦王资崇刚倪谅瞿能宋忠庄德孙泰楚智朱鉴马宣彭聚彭二谢贵余琪刘政宋瑄余本周拱元蔡运郑恕颜伯玮唐子清黄谦王省何申余逢辰髙巍郑华梁良用卢振曹濬曾廷瑞伍性原陈应宗吕贤林珏邹君黙牛景先储福一临海樵夫一松江府同知皆失名　按正气纪文忠传周继瑜江西抚州人建文中为松江同知北兵南侵勤王诏下继瑜募兵入援后京师破械至燕都不屈磔于市则所谓失名同知为周继瑜无疑也
　　方正学祠在聚宝山祀明方孝孺万厯间建【附】明薛应旂记【余尝读易至革之彖曰汤武革命顺乎天而应乎人未尝不叹圣人之克相上帝勤恤民隐至以身冒死而不顾也及观鲁论之称夷齐也曰求仁得仁又何怨则又叹曰呜呼仲尼之意深矣称汤武以立生民之命仁夷齐以正君臣之义化栽达变贞固立本夫固各有攸当而不可以执一论也噫夷齐远矣讵谓千百世之下如先生之所值者乎先生姓方氏讳孝孺字希直逊志其别号也居缑城里人又称为缑城先生父讳克勤从事圣贤之学先生实其仲子渊源所渐日扩而大其出处本末则耆儒父老往往能言其事然亦有传其遗事有尊乡録有补国史之议有春秋俎豆之请夫既或述之矣吾独悲夫先生之所值者夷齐之时所执者夷齐之见而独无太公为之一引援其死独惨于夷齐也昔武王观兵孟津诸侯不期而会者八百君子篚厥元黄小人壶浆箪食凡绍王而见休者葢已尽乎天下之人矣孤竹二子独为叩马之諌至谓之不仁不孝维师尚父时为鹰扬血流漂杵前徒倒戈何有于二子哉而顾扶而去之俾弗罹于左右之兵也葢武王义兵也二子义士也太公之扶亦各从其义也周家卜世三十厯年八百虽至叔季之微犹为天下其主而方伯之强诸侯之僭环视而不敢谁何者夫亦以名义所在等于天地明于日月威于雷霆凛于鬼神洋洋乎鼓舞羣动整齐六合制御八荒摄伏庶慝俾夫涣者萃离者合强梁者沮狂诈者息而如线之绪犹得维持于数十年而不壤者谓非夷齐之諌太公之扶有以为之耶然首阳之卧采薇之歌慷慨之士至今扼腕史迁亦谓其积仁洁行深悲不得其所而有感于天地之报施其叹息痛憾之意葢直浮于言外矣使其视先生之死吾又不知其当何如以立言也然夷齐得夫子而名益彰先生附夷齐而义益烈千百世而下犹凛凛有生气则先生之于夷齐均为不死者矣宁海旧建祠于缑城里祀先生父子嘉靖丙申怀远杨君时季令兹邑谓缑城旧祠规制未惬无以昭示前修兴起后学遂进诸生杨天伦辈议毁卧龙山三官祠改建请诸廵按御史张君景允其议几为堂若干楹最外为牌门一其碑亭二则又在牌门之外几越月而工告成杨君与余同举进士至是又同官留都且以余尝知慈溪而与闻斯举也因属为文勒诸石余敬次数语而繋以迎神送神之歌歌曰坎其击鼓卧龙之阳牲牷荡涤萧合馨香神之来思英风载扬恍惚及交陟降在堂光腾烈日凛肃严霜歌以迎神于豆于觞又歌曰纷再拜兮废彻趋跄礼成焚瘗感激衷肠灵之往矣旋驾洪茫于彼于此无体无方河岳流峙列宿寒芒歌以送神地久天长】
　　景御史大夫祠在聚宝山祀明景清万厯间建周忠节祠在学宫内祀明周是修名德以字行江西太和人由明经官衡府纪善衡王建文母弟也留翰林纂修国史燕兵入金川门具衣冠自经于尊经阁下
　　黄忠节祠在桃叶渡祀明侍中黄观妻翁氏及其二女又一在赛工桥东【附】明焦竑记【侍中黄公死靖难间其夫人翁与二女及家属十人并日死金陵今去之二百年所矣乃有公乡人施益臣者索而封且树之醵金为祠若干楹并貌公其中防宛陵徐公大任以大光禄来摄京兆徐公廉直好义所在着声与余善闻之而忻然往拜焉荐苹藻祠春秋勒为常仪其于表章忠贤之典始备按公讳观字澜伯一字尚宾池州贵池人也幼受学元翰林黄哻哻死节于元公感奋以忠义自许洪武二十四年廷对擢进士第一授修撰厯尚宝卿建文初迁礼部右侍郎属定官制増左右侍中员次尚书改公为侍中与方齐日见亲用文皇索齐黄时公草制极陈大义辞多指斥未几公奉诏征兵入援至安庆闻金川门变痛哭谓人曰吾妻翁素有志节必不辱招魂葬之江上是时有司果收翁及二女给配象奴翁佯以钗钏付奴市酒殽以其间携二女自沈于水而家属十人者随之公旋至李阳河亦朝服东向再拜投罗刹矶以死公初以侍中掌尚寳司事而尹公直去公未远乃已漫漶莫决乂实録载翁死于通济门河翁既给象奴今翁房政在通济门外当可信不疑传闻夫人及二女尸顺流而下至今赛工桥相持而立顔面如生乌鸢类皆不敢近或为具棺收之待朝命久而不报天顺中池人至京师柳林破棺犹有存者土人指示曰此黄状元妻女也乃相与蔂梩而掩之余尝与益臣辈枻而问焉三四至其处髣髴低徊为之凄然者久之野史翁讹为雍又为龚且言淮青桥为其死所后人弗加检镜辄即青溪姑庙以为祠其失远矣赛工桥乃夫人二女埋玉处因祠焉而并以祀公固当嗟乎人生何常惟义之归以彼炎隆重轑在势处显而一旦身死名灭氷消火尽既巳坵墟灰烬荆榛矣即今白杨悲风累累道傍者皆是也如夫人者迄于今为樵夫牧防之所称识仁人义士之所欷歔厯久而不能忘岂非忠孝之性得于天者无以异而兴于感者不可遏欤余生其地而又幸及知之不为之发潜扬媺何以示后公阖门之节臣死其君妇死其夫女死其父母而臧获辈死其主光日月而振宇宙者不待余言乃征之实録考之父老之口其实迹厯厯可证而至为妄庸者所瞀乱此余生其地者之责也殆不可以不辨且喜益臣矢力于下徐公振废于上见好仁扶义者之犹有人而于以甄陶世风羽翼圣化也匪细于是为之记】
　　王阳明祠在西华门大街祀明王守仁【附】明焦竑记【孔孟之学至近世而大明如日之中天非无目者未尝不知而仰之则阳明先生力也先生自谓其学凡数变葢从万死一生中得之是可以易易言哉今先生之说盛行于世而尸祝之者几遍宇内独金陵京师首善之地先生为太仆鸿胪卿于此者且六年都人士沐浴膏泽者不少矣而顾无専祠以祀之非缺事欤顷岁绍兴周海门公以符卿摄京兆士大夫抠衣问学者无虚日其所推明阐绎率先生意也爰念居游无所而瞻向从乃择髙敞燕闲之处而大葺之经体面势不大变徙而祠适成当是时京兆黄公继至尤嘉公意而相其所营于是斵削丹艧之饰焕然以富而士以得学其中为乐相约而诣余请记易曰形而上者谓之道形而下者谓之器余观先生之始也其为虑深尝示人以器而略于道俾守其矩矱而不为深微之所然使终于此而已学者将苦其无所从入而道隐矣乃遴一二俊乂时以上焉者开之如所谓无善无恶者是已至今昧者未隐于心而大以为先生病孔子不云乎我则异于是无可无不可可不可者即善与恶之云也究且举意必固我而絶之则空洞之中纎微不立而何善恶之可言乎无美者天下之真美也无善者天下之至善也是非都捐泯絶无寄而变化兆焉此道之窽系而名曰大本者也不此之求而呶呶然枝叶之辨譬如执糟粕而弃醇醪恶足以与于道哉夫为学而致道犹掘井而及泉泉之弗及即九仞何为也先生起于学絶道废之余处困居常矢志必得以彼磨砻锻链如木生嵌岩奇蹇之隈欲透复缩而非千霄摩云则弗止宜乎明既晦而续不传其所成之伟如此也学者有志于先生之为人不可不求诸学有志于先生之学不可不求诸道茍其以语上为讳而安于日用不知之民甚非先生之意而亦非符卿所望于诸君子者矣】
　　何廉直祠在富民坊祀明何遵正德时遵为工部主事諌南巡杖死
　　耿天台祠在清凉山祀明督学耿定向
　　倪公祠祀明兵部郎中倪涷上虞人辖船政涷奏定船政载在船政新书卫所感恩立祠于朝天宫卞将军庙左
　　国朝顺治乙未卫弁欲变法总督马国柱奏遵旧制民
　　德之并祀于祠
　　丁清惠祠在淮青桥东祀明尚书丁宾
　　羣公惠泽祠在善世桥祀明巡抚方廉等十人隆庆初建
　　黄侯祠旧在秦淮上祀明府尹黄承元今移三山门外
　　青溪小姑祠在金陵牐祀汉蒋子文妺
　　张庄节祠在雨花台祀明季死难左都督张可大汪文毅祠在冶城西祀明死节检讨汪伟伟与妻耿氏同日殉甲申之难
　　国朝顺治八年
　　赐諡建祠
　　李文定祠在句容县崇福寺内祀明大学士李春芳句容旧无城郭嘉靖间数被倭寇春芳倡举筑城邑人永赖
　　刘公祠在溧水县北三十五里祀唐刘太真表忠祠在溧水县治祀明尚书齐泰嘉靖中建慕贤祠在江浦县东北白马寺左祀宋陆九渊明陈献章王守仁
　　定山祠在江浦县南祀明庄□嘉靖间建
　　忠贤祠在六合县治北祀唐康大尹宋名将韩世忠岳飞明邑令欧阳得基都督杨能参议黄宏后增元处士郭渊明按察使王知县唐诏邑人张约
　　于清端祠在南门外长千里祀
　　国朝总督于成龙
　　三国吴大帝蒋陵在上元县钟山之阳孙陵冈上步皇后合葬于此宣太子登亦祔葬
　　晋元帝建平陵　明帝武平陵　成帝兴平陵皆在上元县鸡笼山
　　康帝崇平陵在上元县钟山
　　穆帝永平陵在上元县幕府山
　　哀帝安平陵在上元县鸡笼山
　　简文帝髙平陵
　　孝武帝隆平陵
　　安帝休平陵
　　恭帝冲平陵竝在上元县钟山西南
　　南北朝宋武帝初宁陵在上元县钟山东南
　　文帝长宁陵在上元县钟山东南相近初宁陵袁皇后祔
　　明帝髙宁陵在上元县幕府山阳
　　少帝陵在江宁县南郊坛
　　孝武帝景宁陵在江宁县岩山文穆皇后祔孝武路太后修宁陵在江宁县岩山孝武陵东南前废帝陵在江宁县南郊坛西
　　齐明宣沈太后陵在上元县幕府山俗称国婆岭文惠太子陵在上元县查硎山夹石
　　明钦刘皇后陵在上元县淳化镇北
　　梁昭明太子安宁陵在上元县夹石与齐文惠太子陵相竝
</div>
    <div class="pagination">
<a href="江南通志_page108.html">上一页</a><span>...</span><a href="江南通志_page104.html">104</a><a href="江南通志_page105.html">105</a><a href="江南通志_page106.html">106</a><a href="江南通志_page107.html">107</a><a href="江南通志_page108.html">108</a><span class="current-page">109</span><a href="江南通志_page110.html">110</a><a href="江南通志_page111.html">111</a><a href="江南通志_page112.html">112</a><a href="江南通志_page113.html">113</a><a href="江南通志_page114.html">114</a><span>...</span><a href="江南通志_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
