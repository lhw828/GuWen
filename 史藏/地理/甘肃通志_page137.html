<!DOCTYPE html>
<html>
<head>
    <meta charset="UTF-8">
    <title>甘肃通志 - 第 137 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 137 页/共 159 页</h1>
    <div class="content">　　朱家仕字翼明河州人明末戊辰进士陞山西兵备道治迹有声李逆陷京师山右讫无坚城家仕义不屈投井而死
　　韩一麟兰州人明末以明经司训宁羌寇至城防麟以身殉难事闻赠国子监学録
　　石崇徳字峻吾狄道人早丧父其母张氏殉节死徳寄养外家及长袭祖父职陞金锁关守备有战功陞固原镇左营都司防流贼袭隆徳崇徳从兵备道陆梦龙出兵御之贼围陆数匝徳突出重围闻陆困贼中复杀入与陆俱战死奉防赠副总兵
　　李承先兰州卫百户勇畧出众骑射迈伦天启间以功陞参将殉节
　　蒋嘉印兰州人年弱冠善骑射从督抚寇有功题授都司明末李贼压境嘉印扈王出城为伏莽土回所刧拒敌河浒矢尽被害碎骨层氷中
　　段字辛兰州庠生南阳知府坚曽孙闯寇至衣冠再拜自缢于祖祠子妇王氏亦同时自尽
　　温楏兰州人肃藩侍书李冦入城夫妻子女八口阖门俱缢死
　　林培梁兰郡庠生李寇入城殉难自缢死
　　朱文美兰州耆民李寇入城同妻王氏并缢死李芳李如玊刘子都魏承勲李国琦何天衢贺守王官俱固镇标弁万厯十八年从总兵刘承嗣征俱奋勇当先杀贼甚多贼更出骁骑伏精兵冲营时天大雨承嗣败绩芳等八人俱战死后立庙致祭
　　皇清王世德河州衞人博学多谋以军功陞授临洮道标中军守备顺治五年遇回变不屈而死
　　李絮飞辽东人顺治五年任临巩道履任未及两月值逆回米刺印叛殉节
　　赵翀郑州人顺治五年任兰州同知回变殉节李淐定兴人顺治二年知渭源县政尚平恕五年回变淐议守城奸民为贼内应遂被执淐骂贼不屈死督抚上其事赠按察司佥事廕一子
　　白旂兰州学正回变殉节
　　巩昌府
　　魏厐徳字令明南安貆道人初平中从马腾击反羗有功迁校尉封都亭侯以不降蜀汉死魏封其二子为列侯諡壮侯
　　宋李彦仙字少严宁州彭原人徙巩州靖康元年应募为石壕尉坚守三觜金人攻之彦仙战佯北金人追之伏发掩杀千级累功知陜州初金人得陜用降人
　　守之招集散亡彦仙隂遣人厠其间乃引兵攻南郭潜师薄东北隅所纳士内应噪而入复陜州乗胜渡河列栅中条诸山郡邑皆响附金罗索竒其才啗以官彦仙斩其使复遣人招降彦仙命强弩一发毙之金益兵攻城城陷彦仙率众巷战矢集身如猬左臂中刃不断战愈力既而投河死之赠彰武节度使建庙号忠烈諡忠威
　　马堃宕昌人家世以忠勇为名将堃以六郡镇抚使咸淳中元将杨文安与堃同里谕使降堃不从文安乃列栅攻城潜遣勇士蹑云梯宵登斩关纳外兵堃悉力巷战兵败力屈而死
　　马塈堃弟咸淳中知钦州徙邕州抚诸蛮及治关隘皆有条理边陲晏然宋亡塈因留静江总屯戍诸军守城元将阿里哈雅以兵夹攻塈兵败哈雅使人招降塈发弩射之攻三月前后百余战讫无降意城破塈率死士巷战被执杀之断其首犹握拳起立逾时始仆
　　金郭哈玛尔防州人以善射应募累立战功官兰防洮河元帅大兴初西州望风降元哈玛尔坚守孤城集州内金银铜铁杂铸为炮杀牛马食战士悉焚庐舍积聚曰无使资敌军士死伤过半益奋力死守度力不支乃命积薪州廨呼集家人及城中将校妻女尽焚之城破犹鏖战良久士卒弓尽矢絶者即先挺身入火中哈玛尔独上大草积发三二百矢皆中矢尽自焚死
　　明王良辅陇西人正徳间以国子生授河南沈丘县学训汴东盗起流劫郡县贼至城下良辅督兵防御竭力拒贼城陷良辅帅子礼诸生陈善等与贼接战被执骂贼不屈与礼及家人俱受害当路奏闻赐恤程斌防宁人为戎伍总旗有勇畧先是虏犯兰靖游击哈钦与战败绩几为所及斌力捄得免万厯二年西畨劫阶岷境总兵孙国臣以斌为先锋斌手刃畨贼百余人焚毙不可胜计后入丛林失归路被杀军门为防其丧葬具奏厚恤其家
　　刘跃龙安定人举天启元年乡试任河南开封府同知威治豪强惠抚小民解任归适当闯冦龙尽出已囊缮城郭募乡兵为捍御计城破骂贼不屈而死赵率教靖逺人万厯中歴延绥参将屡着战功为将防勇待士有恩勤身奉公劳而不懈经畧袁应泰荐擢副总兵以枢辅孙承宗令编次难民为兵悉加精练余给牛种屯田承宗上其功于朝擢总兵官右都督后因战中流矢阵亡赠恤立祠
　　关永杰字人孟巩昌卫人状貌竒伟登进士授开封推官强直不阿摄府事兴利去患民畏爱之以忧归起官绍兴迁兵部主事擢河南按察佥事备兵陈州多异政时李自成扰乱中州永杰缮城修备率士民分堞守贼遣使说降斩其头悬之城上贼怒攻破之永杰格杀数贼身中数刃大骂而死事闻恤赠光禄寺卿
　　戴天安定贡生闯贼陷巩昌属县皆降独安定拒守贼围城邑人欲开门迎降天与贡生张国紞甲胄至县堂按剑号令誓死守城城陷与紞死之时诸生张大才同弟大训分守南城城陷不屈骂贼死监生张大韶坠城死仆掌儿亦死
　　李茂实陇西人歳贡授青州府通判时饥民啸聚刧掠州县茂实自本城至新泰县凡十余战屡挫贼锋既而衙兵溃散茂实力战遇害濒死骂不絶口崔宇巩昌卫世袭百户明末流贼薄郡城势甚炽巡按贾多男坐东城楼陈兵简将令出师破贼诸卫弁惧宇独请行贾降坐与揖把酒手扶上马出东郭与贼遇宇善射贼应落马乘胜追杀之矢尽遇害贾哭之恸关永杰为文诔之
　　张杰陇西生员李贼破西安袁宗弟取巩昌杰倡义纠卫弁崔光祖等据宁逺鲁班山思欲恢复巩昌自成逆将攻山破之杰骂贼死妻李氏亦殉其难王保民安定庠生贼李自成攻安定保民号于众曰协心坚守贼进城无噍矣率诸子侄力战三昼夜兄保泰弟保贞子敬俱庠生一时同被贼刃侄孙毅射杀二十余贼贼多识之入城碎其尸同时监生陈周鼎庠生石瑄髙朝凤骂贼不屈死康维新李洲杨毓秀陈周瑞陈周哲俱坠城死杨中葵巷战死刘翘名杨九仪王玺薛三戒杨道泰与保民同议守城者贼指名审讯皆不屈被杀义民梢栢张问行孙印于应泰张一才张懋龄李太升王臣竭力捍守手刃多贼俱被杀
　　冯维京通渭诸生贫不自给为人训诂性耿介明末闯贼冦渭维京携其妇避于水岔遇贼叱之跪维京指贼大骂贼断其足骂不絶口而死
　　张永祚字锦基通渭诸生少失父奉母至孝明末闯贼围渭永祚登城以守时励于众矢石尽永祚知不免乃持杯酒与母兄诀城陷贼露刃逼降永祚张目大骂即投井中死次日扶尸出神气如生怒目未瞑温元春拔贡郭梁监生杜桂枝金章王汝盘生员皆宁逺人明荘烈帝殉国五人散家赀募丁勇以大义激众众多从之其后势不敌俱死于难无一人肯幸脱者
　　薛国正西和庠生明末流冦破西和国正率乡兵迎战于西门巷口众皆逃溃贼围之挺身力战矢下如雨骂贼自刎而死巡方旌其忠烈
　　王国兴靖逺选贡授山东寿光县丞署县印遭闯贼变殉难死
　　房加宠靖逺人任四川綦江防将殁于战
　　徐承斌岷州百户崇祯四年领兵赴秦州流寇阵亡
　　杨承芳岷州卫指挥佥事陞环县守备回籍贼登城承芳率家仆数十人拒战复抵贼垒大战叠河之南死于阵
　　梁建中岷州卫诸生崇祯七年十一月初一日夜贼逾城而上建中上城拒之复绕城大呼城中人起时建中遇害贼亦带伤而下城赖以完
　　曹思正岷州人以孝防授河南襄城令氷檗自矢襄人爱戴之李自成陷城遂殉于难
　　丁光耀光彩洮州庠生明末流冦围洮光耀等奋不顾身出城与贼血战而亡
　　王廷璋洮州歳贡歴任四川璧山知县致仕回家流冦至洮不食而死
　　奂纬西固人明末任直巢县训导李贼破巢骂贼死之
　　皇清杜懋哲直人顺治四年任岷州同知立法严整诸悉除五年四月回贼作乱执懋哲欲降之懋哲骂不絶口被害
　　刘继祖顺治三年补道标中军守备值回变率兵巷战死之
　　韩国元藁城人由行伍任西固守备康熙四十八年番夷猖獗抢掠边民国元身先士卒与贼战杀数十人力屈遇害
　　洪章同安人西固所千总康熙四十八年番贼犯境守备韩国元率兵堵御章亦督乡壮奋勇击贼乡民溃章力竭遇害
　　李邦栋靖逺人四川成都府游击顺治十八年征茅芦山阵亡
　　平凉府
　　晋皇甫重字伦叔安定朝那人性沉果有才用为司空张华所知元康中为秦州刺史重弟商为长沙王乂参军河间王颙遣四郡兵攻之商间行赍帝手诏使四郡罢兵令重进军讨颙颙捕得商杀之乂既败重犹坚守四郡筑土山攻城重辄以连弩射之所在为地窟兵不得近城将士为之死战后知商为颙所杀无外援遂遇害
　　张肃轨弟寔叔父建威将军以京师危逼请为先锋击刘曜寔以肃年老不许肃曰受晋宠秩剖符列位今国运方艰朝廷有难不奋何以为臣寔以军旅非耆老所堪终不用既而肃闻京师陷遂悲愤而卒
　　隋皇甫诞字虑安定乌氏人少刚毅有器局周毕王引为仓曹参军隋髙祖受禅为兵部侍郎出为鲁州刺史复为刑部侍郎俱有能名迁治书侍御史朝臣无不严惮上以百姓多流亡命诞为河南道大使以检括之及还奏事称防上甚悦令判大理少卿寻转尚书左丞时汉王谅为并州总管朝廷盛选僚佐上以诞公方著称拜并州总管司马总府政事一以咨之及炀帝征谅入朝谅发兵作乱诞数谏止不纳因流涕曰愿王奉诏入朝守臣子之节如更迁延陷身叛逆求为黔首不可得也谅怒囚之及杨素将至谅屯兵清源以拒之谅主簿豆卢毓出诞于狱协谋闭城拒谅谅袭击破之抗节遇害帝以诞亡身殉国嘉悼久之下诏褒显赠柱国封义公諡曰明
　　宋郭浒徳顺中安堡人宣和中从军积官至武经郎为泾原第八副将金人犯陜西渭帅以下叛降独浒不从乃下之狱胁使降浒奋呼曰大丈夫今得死所矣终不为叛逆为天地所不容吾死当诉尔于地下耳众恶其语即杀之建炎间赠武翼大夫忠州刺史刘惟辅泾州人以同州观察使为熙河副总管金人既得秦州经畧使张深遣惟辅将三千骑御之惟辅留军熟羊城以千八百骑夜趋新店黎明短兵相接杀伤相当惟辅舞矟刺其先锋将贝勒哈富洞胸坠马死敌为夺气退深檄陇右都护张严往追之与曲端期而不至遇伏死惟辅自间道得归金人掠熙河惟辅顾熙河尚有积粟急出焚之金人追及执惟辅诱之百方终不言金人怒捽以出惟辅奋首曰死犬斩即斩吾头岂汝捽也即闭口不复言而死赠昭化军节度使官子孙十二人立庙成州号忠烈
　　明巨敬灵台人初为御史伉直敢言建文中擢户部主事充史官清慎有声靖难兵起与陈迪同被逮责问不屈死之灭其族后諡节愍
　　闾钲字静之泾州人举成化八年进士授户部主事陞大同知府陜西饥钲分俸泾州以赈活族人守大同六年多惠政陞山西参政代王乞留以参政秩知大同又三年迁江西参政大同民为立去思碑迁贵州布政使福米禄作乱以钲帅兵讨之至安南卫禆将潘江轻敌深入钲屡言不听后同败死赠礼部尚书防子赐祭葬
　　王续宗字继志静宁州人习骑射治间国子生正徳间授罗山主簿时流贼猖獗汝南府州县多陷罗山旧无城续宗督工筑城垣复引淮水灌注濠堑贼入冦罗山保全时都御史彭泽委领汝南各州县民兵数千遇贼奋身当先每多克捷常夺获妇女辎重头畜不可胜计泽复令信阳卫指挥沈镗连兵合营贼复攻罗山续宗同镗发民卫兵与贼众对敌镗败走续宗势孤贼众攻围挺身深入贼营格杀数十人贼见其骁勇重围诱降曰吾朝廷臣子奉命贼肯从狗彘同生遂被杀事闻防廕立庙罗山祀焉齐敏字克鲁隆徳人为浦江县主簿髙阳土贼作乱敏率兵讨之战殁赠浦江县知县立祠曰忠勇廕孙入监
　　齐恩字承之隆徳人敏孙以祖父廕初授鸿胪寺鸣赞陞河曲知县有惠政治县九年考最当陞迁百姓守阙乞留朝廷嘉其治理命光禄寺署正蒋琅赍金币赐之寻陞无为州同知倭冦叛抄掠州境恩率弟侄亲党十一人督吏民讨死之十一人俱殁于阵事闻赠光禄寺丞廕子入监
　　朱道崇信人万厯年间贡以霍州判官归值冦乱坚守不避同邑令厐瑜赴难事闻赠陜西都司经歴梁孕龙崇信人邑学生为冦所获欲杀之龙不少屈防曰但能屈膝婉词则生汝矣龙曰吾名教正人肯受汝贼奴辱耶碎口裂舌至死弗变
　　杨泰运隆徳县诸生为人磊落不羁明末贼克隆徳被执泰运见贼不屈贼叱之跪泰运曰杀即杀膝不屈遂骂不絶口贼怒断其舌脔杀之
　　杨泰初隆徳人性刚介明末贡生授松江府通判去官贼陷隆徳泰初率其子诸生善同赴井溺死张士俊隆徳县诸生贼克城士俊与妻齐氏并三子俱赴井死
　　朱杰轩平凉人明末闯逆陷西安西向平凉杰轩知城难保率妻及子女阖家服药死
　　孟肖池平凉人医药为生明末闯逆陷潼关肖池见贼势渐近服药死
　　平凉马夫失姓名明末随驿使逢贼贼杀使留马夫诳城至城下大呼贼至贼怒磔之
　　皇清郝全善固原提标前营游击从奋威将军王进宝讨吴逆战于永宁被执坚不从逆絶食六日而死冯明雨镇原县典史康熙十四年值王辅臣之变城破遇害
　　庆阳府
　　宋张吉合水人熙宁三年为懐安镇守烽卒夏人秉常入防东谷掠得吉胁至城下使呼曰诸砦已破宜速降吉反其辞曰努力诸砦无虞贼粮尽去矣不可降贼怒杀之骂不絶口而死事闻赠内殿崇班录其子
　　明景清真宁人生有异质读书过目成诵性刚介初赴举宿淳化民家有女为妖所凭是夕妖不至曰吾避景秀才也女父语之清书景清在此四字令粘其户妖遂絶洪武二十七年进士及第授翰林改监察御史太祖召见命署都察院左佥都御史建文初擢左都御史以刚直闻靖难兵起清率师战白沟河乘胜追之将及马蹶而止成祖即位方孝孺练子宁辈俱相继死清独诣阙自归命仍其官委蛇侍朝人皆疑之钦天监奏文星犯帝座甚急成祖故疑清及朝清独衣绯遂收清得所带剑曰欲为吾君报仇肆骂断其舌清含血直前喷帝衣帝杀之剥其皮实以草系朝门族其家后帝出草人忽断索向前为犯驾状是后精英迭见时入殿庭为厉遂赤其族宣徳间诏建文时死者皆忠臣乃得赠諡
　　魏玺庆阳人世袭指挥领兵戍安边营成化初毛里孩将三万众掠安边伏其精骑以老弱牧诱城下玺悉兵击之敌佯败追至师婆涧伏兵四起军被围无水者七日饮马血并力突阵玺手杀数十人身被九矢坠马而死朝廷悯其忠节赐谕祭
　　张羽庆阳卫人袭指挥遇贼至主将谋遁羽示以忠义缘营督战军士殊死无不一以当百贼众我寡全军覆没羽犹鏖战至夕力竭被害
　　麻僖字立轩庆阳人父永吉湖广按察使以清操闻僖举万厯三十五年进士授翰林庶吉士改兵科给事中疏陈纳谏诤举枚卜补大僚登遗佚速考选数事劾汤賔尹四十五年京察谪按察司知事天启二年起太常寺少卿五年魏忠贤乱政御史陈世俊劾之落职居家三十年布衣粝食不涉公庭癸未李自成陷庆阳不屈死之伯叔子姓同死者四十余人赵邦清真宁人进士因奢寇之变起四川遵义参议招抚降叛恢复地方深入蔺穴殉难捐躯追赠光禄寺少卿防一子邦清任吏部时以本县贫累疏革盐商协济邑人徳之建祠立碑申请从祀
　　李増环县人岁贡歴授通判同知自幼頴异博学胆畧出众每以忠义自矢及遇变独立十字街贼众拥至县前大骂被杀
　　郭伏羌环县人指挥防守曲子镇贼入伏羌只身血战立杀数贼而亡
　　王信宁州人天性纯孝防好读书敦大节居家遵行文公家礼父殁庐墓三年顶土筑坟不食盐醋菜果遘疾几危母病信年已六十母临终泣嘱戒勿庐墓乃居祠三年足不出户斋素哀毁一如父丧由嵗贡除灵壁训导迁知正阳县出土冦遇流贼猝至兵败被执贼拥信胁降罗山县信大骂不从断头剖腹而死阅四日其子来覔犹舒指握子手赠光禄寺少卿谕祭葬
　　朱国祯环县歳贡授照磨免官村居贼执国祯绐环城祯临城呼曰幸固守城贼怒杀之
　　任秉衡环县人贡生徳行兼优节义坚固遇变株守孤城至死
　　张道环县人吏员授武邑县典史贼至赴敌而死人称义勇
　　曹尔奏环县人素明大义志节凛然贼入城与子庠生天心同骂贼而死
　　任崇徳安化生员明末与同学生员陈三仁俱为贼执交口叱骂词义激烈贼怒碎其尸
　　李彝安化生员率乡兵击贼战死子之元闯贼入关誓以殉难曰吾父既成仁我亦当取义及城陷自缢而死巡按旌其门曰侠烈真儒
　　石瑄安化生员明末城陷瑄衣冠端坐贼至大骂之且曰死为明鬼不作贼人贼怒刃死
　　苏升阶合水人生员明末贼克县阶被执贼索金帛阶厉声大骂至死不改色道府旌其门曰骂贼捐生段复兴字仲方阳谷人歴任分守庆阳道明末闯贼入关旁郡皆陷贼檄谕降复兴裂其檄集兵固守贼围城数匝复兴发炮杀贼满濠日夜守御度势不可支预置妻妾子女于楼积薪其下拜辞其母攻四日城陷复兴趋署火其楼母踊火自焚子小瑞方十二歳有仆引出见火起大哭奔入火中婢仆皆从之复兴复抵城上往来杀贼数十辈而后自杀庆民舆复兴尸葬于西河坪立祠祀之
　　甘州府
　　唐乌承恩张掖人天宝末为信都太守河北诸将欲迎承恩镇常山承恩以无诏命不从及史思明降上以承恩为范阳节度副使令隂图之谋泄为思明所杀
　　明王纲甘州中卫人授本卫指挥正徳初敌兵大入纲与都指挥祝泰指挥王佐追之至巴咱尔地方转战三昼夜援兵不至泰佐俱战死纲力战独久杀贼甚多力竭被执刳肠支解之
　　路保甘州卫人中卫百户嘉靖三年回贼冦甘州堡寨多破保固守毕家堡贼攻围旬余援救不至堡陷被贼执磔之
　　葛永甘州卫人明末以随征参将调河南流贼永有威名贼呼为葛鹞子援兵不至被害
　　髙国恩甘州卫人明末以行都司奉调河南贼每临阵奋勇先登力竭被执不屈死之
　　罗一贵甘州卫人任镇海参将征沙岭阵亡奉防旌奨
　　欧阳衮甘州卫人任临洮副将衮守甘州闯贼围甘数日不退焚其家属城陷巷战而死
　　段自宏字海若甘州卫人知山西垣曲县有清望已行取竟辞疾归闯贼犯甘宏捐赀饷士与郡绅罗俊杰同守西城城陷被执骂贼自刎死
　　童志道甘州卫人任靖逺卫教授致仕归闯贼陷卫城志道肃衣冠端坐贼至遇害着有恒心録良知圗二书
　　罗俊杰甘州卫人镇海参将一贵子任山西宣府总兵致仕归闯贼渡河围城捐资助饷尽力坚守城陷自缢死
　　髙登科甘州卫人授行都司城陷被执不屈见杀万峘甘州卫人抚标游击同巡抚林日瑞守城杀贼甚众城陷战死于市贼恨之磔其尸
　　姜基甘州卫人任屯都司闯贼陷城骂贼不屈死之
　　张攀甘州卫人任洪水营游击城陷被执不屈死之姚世儒甘州卫人任镇标营都司闯贼陷城率众巷战力竭自焚死
　　刘国栋甘州卫人任固原副将子灿任千总城陷父子率亲丁巷战杀贼甚多力竭一门俱焚死
　　赵宗礼甘州卫人官游击年七十余解任家居贼陷城仆欲负其防子金刚保以逃礼曰设不得脱必为贼隶遂手刃之閤家俱焚死
　　赵宗祝同子寀俱指挥城陷父子率亲丁巷战力竭命妻妾投缳死父子俱刎
　　杨威甘州卫人任宁夏洪广营游击戅直不阿因忤当道解任归闯贼陷城被执骂不絶口贼恨之断喉折胫而死
　　姚天宠甘州卫人官指挥闯贼陷城率家人迎战被杀閤家放火自焚死
　　张洪勲甘州卫人官指挥闯贼入城躬披甲胄率家僮巷战杀贼无数力竭自焚死
　　王嘉官甘州卫人官指挥贼入城持弓矢升屋射杀贼数十人贼率百余众围攻遂自刎
　　李汝璋甘州卫人任阿坝岭游击致仕回籍闯贼入城同子起凤集凤祥凤射贼俱被杀
　　朱文选甘州卫人练兵守备闯贼至调度守城大有方畧城陷同贡生张之衡缢死于茶马司署中李栖鹍甘州卫人官指挥闯贼入城披甲跃马突出冲战杀贼甚众力竭自刎
　　罗俊士俊杰弟闯贼围城城陷被执遇害
</div>
    <div class="pagination">
<a href="甘肃通志_page136.html">上一页</a><span>...</span><a href="甘肃通志_page132.html">132</a><a href="甘肃通志_page133.html">133</a><a href="甘肃通志_page134.html">134</a><a href="甘肃通志_page135.html">135</a><a href="甘肃通志_page136.html">136</a><span class="current-page">137</span><a href="甘肃通志_page138.html">138</a><a href="甘肃通志_page139.html">139</a><a href="甘肃通志_page140.html">140</a><a href="甘肃通志_page141.html">141</a><a href="甘肃通志_page142.html">142</a><span>...</span><a href="甘肃通志_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
