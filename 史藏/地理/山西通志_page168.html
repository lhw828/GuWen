<!DOCTYPE html>
<html>
<head>
    <meta charset="UTF-8">
    <title>山西通志 - 第 168 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 168 页/共 700 页</h1>
    <div class="content">　　地僻邑小无故家巨室以变其俗无豪商大贾以广其业无明师通儒以发其趣故儒林欲伸士气而失之过甚甿亦重使气而不善变通云【穆志万泉】
　　务农少商好神健讼【祝志荣河】
　　勤劳稼穑弗敢奢侈惟务节俭【穆志荣河】
　　辽州
　　其民信实纯厚【元志】
　　刚悍朴直【地舆综要】
　　山川险絶其民信实纯厚其俗刚悍朴直力耕作而无织纺【祝志辽州】
　　辽阳地少平沃商贾不通民多穴居以糠薤为盖藏缙绅之家亦用之【舆图志】
　　辽居太行絶顶四月冰解八月飞霜风气大寒耕者鲜获【穆志辽州】
　　昔尚朴实近颇强悍【祝志和顺】
　　俗尚朴业士宦不乘车马婚丧不事靡丽赋税乐输近亦知好文艺【和顺县志】
　　介万山之中其地瘠其民贫士生其间勤朴简素且耕且读之外无多事焉【白如梅和顺学记】
　　喜谦恭而鄙骄谄好良善而贱豪强【祝志榆社】
　　行事多愚戅不为绮语【榆社县志】
　　平坡沙薄田有四等大率硗确不可耕者十居六七民之终岁勤劬办租纳课惟此【同上】
　　沁州
　　其俗勤俭朴实専力耕农少事商贾【古志沁州】
　　居万山之中其地硗瘠气候暖迟而寒早【祝志沁州】
　　耕织为生婚丧相助【祝志沁源】
　　风气刚劲民性犷悍好胜喜鬬平居尚齿德患难多气节【穆志沁源】
　　民多质朴俗尚勤俭【沁源县志】
　　稼穑是重亷耻为先【祝志武乡】
　　地瘠民贫性刚气悍不事商贾地宜谷黍【武乡县志】平定州
　　郡小民淳俗重端午其风清简好尚文章【元志】
　　其土瘠其民勤其俗朴质其风慓悍尚有陶唐氏之遗风【吕思诚风土记】
　　榆关地僻而要故州人虽处山林涧谷之中而达于四方之故其为士者亦纯明而朴茂疏通而谨恪吏兹土者虽惮于送迎之烦然亦幸其民易使事易集而政易成也【王鸿儒学记】
　　士勤于学农务于耕【祝志平定】
　　士専习尚书师授家比屋皆是多以经魁省闱市井便作生理男子不逺游妇女不交易士夫不衣文绣不乗舆马【穆志平定】
　　勤于稼穑寡于贸易【祝志夀阳】
　　勤俭朴实无异唐风劲悍少文犹存晋旧居民耕农之外别无生理近代兼资纺织但戸多佞佛人易轻生【夀阳县志】
　　其俗勤劳少壮而材者多挟弓矢跨鞍马习骑射之事【宋李毅新学记夀阳】
　　民俭俗淳【元虞集文庙记盂县】
　　山多地少民尚勤朴【祝志盂县】
　　秉性躁劲赋气果决【祝志乐平】
　　淳厚而勤俭力田而少文【乐平县志】
　　忻州
　　华表俯窥于双鹤连冈雄镇于九龙弦歌絶井邑之哗章甫易弓刀之旧是以太原文风之兴自忻州始【元好问修学疏】
　　民性质朴士尚文雅【古志忻州】
　　粗心猛气健讼轻生【祝志忻州】
　　忻地寒物产稀少民贫而啬【穆志忻州】
　　务诗书重稼穑淡泊自安【祝志定襄】
　　疾病信巫丧祭用释【定襄县志】
　　士守亷耻民好争讼【祝志静乐】
　　刚劲质直与人交倾倒肝膈羞称套数【静乐县志】代州
　　民淳讼简务实勤业无游惰之习絶浇薄之风【元志】质直朴野鄙啬勇悍地无平原人多武艺【祝志代州】
　　男不务耕家无蚕桑女不务织【鴈门志】
　　俗尚戎马少事文学正以来二史并芳三卿鼎立文武称彬彬矣而仕宦骑马不入闾里婚嫁耻于论财风尤近古云【代州志】
　　山髙风烈地俭约务耕读而少贸易【祝志五台】
　　山川秀异士生其间积学者代不乏人但民依山阜艰于为业鲜事商贾惟力耕凿【五台县志】
　　土瘠民贫士多守礼【祝志繁峙】
　　其俗勤俭朴直少文【穆志繁峙】
　　少经营尚俭啬地瘠民贫【祝志崞县】
　　男务耕耨女谙织纺地寒不花鲜所习见士向诗书亦喜弓马【崞县志】
　　保德州
　　善治生多藏蓄【保德军志】
　　土瘠民贫莫不尚义【明一綂志】
　　质朴而尊卑相序刚直而内外有别【祝志保徳】
　　民性刚强少不相得辄诟詈攘臂独不好讼越诉尤鲜【穆志保徳】
　　民贫鲜生理耕种而外或佃佣陜西贸易邻境【同上】地近沙漠寒多暖少春多风霾秋霜早降且郡临大河当河冰开阖时居民多感寒疾如南方之瘴云【保徳州志】不好词讼惟务耕耨【祝志河曲】
　　解州
　　境接古虞芮之国其民质朴力耕而习俗崇礼让之风【解梁志】
　　魏晋以圣人所都之故而淫奔之俗不闻圣人之化入人深也【黄氏诗话】
　　勤俭禹徳所型忧思唐风之遗士大夫质直无谲险百姓朴淳畏公尽力南亩妇女织絍亦勤【舆地志】
　　向善而服勤守俭而知礼【房希文学记】
　　务耕织尚节俭游惰好讼婚娶论财【祝志解州】
　　其民质朴力耕耘勤纺绩但邑近盐池颇趋盐利【祝志安邑】向义服勤守俭知义【祝志夏县】
　　俗忠朴力稼穑好积蓄知读书【夏县志】
　　重农事勤纺绩淳朴俭约【祝志平陆】
　　魏地狭隘其俗俭啬而褊急【朱子诗注】
　　宽裕者其流长急迫者其意短魏地狭而褊急如此【庆源辅氏诗说】
　　魏地无淫诗犹有圣人之遗风【华谷严氏诗说】
　　夫子谓与其奢也寜俭则俭虽失中本非恶德然而俭之过则至于吝啬迫隘计较分毫之间而谋利之心始急矣【广汉张氏诗说】
　　民鄙而俗陋【宋邵伯温芮城待济亭记】
　　朴实直戅男多务耕织市井少居商贾【祝志芮城】
　　饮食衣冠争奢鬬靡【芮城县志】
　　绛州
　　晋霸之余人性刚悍多勇敢然勤稼穑好积蓄【古志绛州】魏晋后工机纤杂意态百出俗益俚弊人益脆弱不复沈鸷刚中【杜牧论】
　　刚俭尚义气有三晋余习【元王恽夫子庙记】
　　重亷耻尚道义勤耕织好蓄聚近入于奢【祝志绛州】
　　城市之民无寸田多贸易盈难而虚速乡民务耕织悬崖畸径茍可种无闲旷抱布贸易殆无虚时土狭而瘠使然也【穆志绛州】
　　尚节义重名检男耕女织朴实近古【祝志闻喜】
　　俗多节义士大夫不以宦势骄人【闻喜县志】
　　农亩并无贸易丧葬不用浮屠【祝志河津】
　　男不纳赘女不招壻妇不闲游宅肆不相通男女不贸易【河津县志】
　　后稷播种之地崇尚节俭【祝志稷山】
　　尚节俭喜祭赛勤耕织知向学【稷山县志】
　　其性颇淳其俗尚俭间有刚愎好讼者【祝志绛县】
　　民勤生业尚义好俭【府志绛县】
　　勤稼穑好蓄积不喜佛事【祝志垣曲】
　　厚葬祭敬神明不谙商贾不事华靡【垣曲县志】
　　吉州
　　士知谦让民无告讦婚姻死丧邻保相助【祝志吉州】
　　州境僻处万山土瘠民贫俗尚勤俭男耕女织不事商贾【穆志吉州】
　　郑康成曰祖乙居耿以后奢侈逾礼土地迫近山川常圯焉至阳甲立立盘庚为之臣乃谋徙居汤旧都民居耿久奢淫成俗故不乐徙【书疏】
　　王肃曰自祖乙五世至盘庚之兄阳甲宫室奢侈下民邑居垫隘水泉泻卤不可以行政化故徙都于殷【同上】皇甫谧曰耿在河北迫近山川自祖辛以来民皆奢侈故盘庚迁于殷【同上】
　　王柏曰土气有原薄风俗有盛衰冀之为都天下之形势也山河险固沃壤迫隘民淳俗俭足以自固后世人民文物渐至繁阜风气日耗遂自北而南势使之然也【同上】
　　王柏曰滨河之地近古帝都地壤土丰民稠物饶人所共趋常人之心知利而不知患虽数有水祸时圯时坏而不悔者政以厚利夺其避患之心也【同上】
　　自吉州至河津胥殷耿都地也时以都邑习于奢侈至其后而复陶唐氏之遗风矣
　　无纺绩货物之利有勤俭礼义之风【祝志乡寜】
　　山中垂白之老足不履县境目不识官胥【乡寜县志】隰州
</div>
    <div class="pagination">
<a href="山西通志_page167.html">上一页</a><span>...</span><a href="山西通志_page163.html">163</a><a href="山西通志_page164.html">164</a><a href="山西通志_page165.html">165</a><a href="山西通志_page166.html">166</a><a href="山西通志_page167.html">167</a><span class="current-page">168</span><a href="山西通志_page169.html">169</a><a href="山西通志_page170.html">170</a><a href="山西通志_page171.html">171</a><a href="山西通志_page172.html">172</a><a href="山西通志_page173.html">173</a><span>...</span><a href="山西通志_page169.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
