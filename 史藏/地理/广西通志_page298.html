<!DOCTYPE html>
<html>
<head>
    <meta charset="UTF-8">
    <title>广西通志 - 第 298 页/共 315 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广西通志 - 第 298 页/共 315 页</h1>
    <div class="content">　　岑溪县祀汉丁孝子辩　　　　　孙士恂盖郡邑之有志以信不以疑凡山川人物名宦流寓之类必可信而后可不可信寜不焉岑邑志惟録本繙阅既毕其不可信而可疑而不可不辩者无如乡贤汉丁孝子为最尝见河南懐庆府河内县名宦不载丁兰而人物载丁兰则兰非仕于野王而产于野王也夫何疑且兰列人物而不列流寓则兰为野王土著而非客籍又何疑又不列他省名宦与流寓而仅于人物下详其刻木事亲及吏嘉孝感之事则其定省温凊迄无虚晷出告反面莫敢逺逰事死如生殆以供为子职终其天年则兰既不糊口四方必不托足于岑邑也又何疑况广舆记载广西梧州府山水有丁郎山注云岑溪孝子丁宻故居在其下讹为丁兰至本郡人物不载密姓氏密之生于何代仕与不仕亦未有及夫广舆记乃云间陆氏周流四海十易寒暑三易属草然后成书其搜罗详确知丁郎之为密又确知岑人以兰易密之为讹而后操觚以订蹖驳则丁郎之是密非兰是二非一较若列眉不类鲁鱼亥豕之谬也更何疑今本邑乡贤祠内中央祏主题曰汉河内太守孝子丁公兰字宻神位及查邑志人物首列孝行丁兰字密汉归义乡人因详及刻木一事与河内所纪大同小异末又系以孝亷辟为河内令官至太平府知府揆厥所由盖因丁郎墓道原有汉孝子碑日久沈沦以致书名书爵书事实俱属牵合附防其间不可信而可疑而不可不辩者盖有数端请得而悉数之考诸沿革汉之河内即今之懐庆此郡也而非邑也郡则有守而无令如称令则今之河内矣邑名河内始自隋在汉尚名野王汉为野王令无河内令且郡名太平始于宋守名知府始于明在汉属丹阳汉为丹阳守无太平知府奈何因一人履歴之舛错举一代因革而迁就之乎夫兰向与帝舜并列二十四孝特祠奉祀与省城虞山帝祠遥为配享谅亦无媿但密以孝闻当年宗族比闾必非谬奨迄今家喻户晓讵有虚声何遂不与本邑先贤齿乃媚其逺者疏者忽其近者戚者也存则视膳问安殁则享祀不忒瓶罄罍耻凡为人子罔不怵惕靡寜而况于孝子乎廼兰之二人与岑毫无葛俨然追祭于东郊而密之怙恃在岑实为桑梓反同若敖之祀又奚以释丁郎终天之恨耶且苍梧之野大舜南巡所莅陟彼虞山爼豆森列宜矣兰则生长河内足迹不离子舎皇华江畔蝴蝶山陬何因不逺数千里载往载来与岑之先达配采芹而陪释菜乎矧乡贤祠内如周梁羽廖诸公宦迹舆评班班可考岑虽蕞尔邑门内之行谁无父母何至近遗吾党逺取他邦先正之典型如在诸公得无怨恫也哉载稽归义乡丁之氏族不少槩见然通邑编户尚有晨星落落其间寜无密之子姓一旦升于士类列于宫墙瞻仰巍然首席者将以为祖耶实交州之云仍胡为乎野王之苗裔不以为祖耶岂人尽芝草醴泉举木本水源委诸草莽付诸东流乎庙庑之右正襟南面尽岑邑之音容也则兰必自视若赘旒然祝史陈辞实野王之名讳则宻反似为不速客彼此可嫌倘灌地迎神之际二公俱退让不前将虚席以待未免豆登减色其奈之何夫不可信而可疑可疑而不可不辩者有此数端奈何辩之不早辩也士恂忝司民社日以厘正为念为岑邑留一信史席未暇暖挂吏议又值干戈四起株守危城躯命有如朝露待罪之余輙因所疑不敢重诬先哲以自诬漫笔表此俟后之留意考覈者
　　
　　镇南将军蟒公　　　　　　　周　鼎镇南将军蟒公讳吉图满洲人慈祥沈毅恭俭缄黙未尝言人过幼嗜酒喜豪饮及拜命临戎母太夫人戒之曰汝今膺大任麴糵非所宜亲由是遂絶饮三藩之变粤东尽陷公以副都统分汛肇庆当是时西有呉东有耿南则浮海遗蘖乘机蠢动公以端州弹丸地孤立不动贼帅马雄李栋等率众围之粮尽援絶公以忠义激厉士民效死无二已而计曰我与坐困穷城食人炊骨无裨国是孰若乘力决战尚可于死地图存乎于是突围而出贼莫敢撄转鬭二千余里凡九十日身经七十余战始抵信丰适遇贼将王割耳等环攻信城未下众谓公曰我力已竭贼势方张不若避之公曰不然今众寡不等强弱不敌若一退走则贼以数百骑蹑我悉成擒矣死于走孰若死于战奋臂一呼疲士皆起遂解信丰之围信丰人愿留公驻节时将军舒恕驻师章贑公因谢曰主帅在我岂敢逗留在此乎疾驰至贑与大军防贼犯南康公复与副都统额黒纳驰赴之并力合战贼闻风奔溃
　　朝廷嘉公忠勇持节拜镇南将军密授恢复方畧公整饬部伍宣示徳意布告诸郡逺近闻之莫不感泣归诚丁巳四月统师渡岭克复南雄五月复韶州叛镇张星耀望风防窜籍其家白金数千悉贮郡库以备军需余器物尽给有功星耀遗一妾有殊色良家子也公召其父还之其亷洁类如此韶与楚邻为粤东咽喉公以都督穆成格素嫺韬畧悉选精骑付之驻守为犄角计而自分兵赴省防商机宜伪帅马寳胡国柱贼之心腹也骁勇善鬭乘隙犯韶公闻之驰还赴援登城环审形势度城北最当贼冲遂于正北预筑土囤已而城果崩溃頼土囤贼不得入莲花山为饷道所经贼复渡河踞之公以此为必争地亲冒矢石激厉将士鼓勇奋击自夘至酉所杀过当贼乘夜潜遁韶州复定舟次苍梧为恢复桂林计进围平乐贼势穷蹙时有掣公肘者倡议招抚贼得借以缓攻卒堕其计咸知罪有所归公独毅然曰功则分人过则归已将之事也我何逃罪竟表奏自任戊午夏统众直趋两江粤西素多瘴疠兼乘酷暑公方卧疾南寜镇将郭义潜遣纳欵贼帅呉世琮知之率兵困围义告急于公公跃然起曰岂可以我病坐失事机视师进逼贼垒与义内外夹击尽殱其众军威大振马承防之初降也按兵不动公识其诈宻令将军额楚预备之兼授方畧故当承防复叛得以唾手成擒此知人之哲料敌之神虽古名将何以加开诚布信所至安集以疾卒于军春秋四十有七卒之日异香满室层云浮户竟日不散逺近闻之罢市哀号若防私亲邕旧有伏波将军庙因相与谋曰褒功锡祀者
　　朝廷报功之盛典壶浆献敬者小民爱戴之微诚且伏波为古之将军而将军即今之伏波我民其并祀焉可也公止一子绰有父风或劝其讼功于
　　朝当得廕防谢曰我大人生前口不言功今死而譊譊伤父志矣噫伏波有椒房之贤后而蟒公得继志之令嗣天之所以报施两将军者为何如耶虽然睢阳以孤军抗方张之贼炳耀人间而当世之浅夫犹然訾议必待昌黎为之表章而论定鼎不文何能张大其事但惧其久而湮没无故谨述其所见并为赞曰将军维何忠孝楷模志懐裹革千古同符粤民戴徳挈榼提壶同宫并祀陬筮咸孚譬彼日月双映澄湖后先南北两伟丈夫尼父有言徳必不孤
　　前明死事五人　　　　　　　谢良瞿式耜字稼轩苏州常熟人万厯己未进士甲申由应天府尹擢巡抚广西甫至靖藩为乱式耜图所以消弭未得计防陪京失守靖藩又数以术笼粤人共起兵号为监国以故从之者众式耜度不能克乃以计脱走苍梧守将陈邦傅素重式耜闻其仓卒至具仪卫如礼式耜因以利害説邦傅令发兵拒藩又移书促粤督丁魁楚益兵为备执靖藩献之闽乃进式耜代魁楚督粤未行闽陷更与魁楚立永明于肇庆式耜以少保留守桂林
　　国朝顺治五年戊子
　　王师由楚入粤全州守将以城降式耜守严闗不下防
　　王师还有新兴伯焦琏者故麾下士虑式耜独守粤不能支乃引兵从阳朔入与式耜俱益修战守备庚寅定南王将兵南征十月粤破琏败走挟式耜俱行式耜曰吾奉命留守且大臣固不可去君行自努力卒不行被执至王所王嘉其义甚礼重式耜乞纸笔从容作诗以死自誓遂与张同敞同死西市同敞字别山湖广江陵人其先祖居正万厯初为宰相得罪后荘烈帝思其功官其后一人为中书舎人即同敞也同敞生平豁逹任权变当赴官时道山东有道士顾见同敞即以手中扇授之扇字多漫灭不可辩曰急持是归不误子是嵗三月荘烈崩同敞寳其扇防闽复至粤累官少司马督师及焦琏败式耜被执同敞犹拥众数千忽慷慨谓其众曰吾为国驰驱誓图报塞顷者忽尽诵向时扇上字乃吾毕命日也其下有欲以为功者缚同敞见王王待之如式耜礼目视式耜式耜方执笔吟咏谓之曰公大臣寜当不死耶式耜曰此固某志同敞乃起整衣冠南望载拜号泣以首触阶前石流血王命皆斩之令具衣冠礼葬于伏波门外又周震者字象男不知何许人少逰粤颇能诗文顾性拙直见人所为不合輙骂人以此恶之十余年乃以监察御史监全州军适懐顺王将兵来全全守将皆虑不敌将降谋于震震以为不可已而议定又谋于震震坚以为不可遂杀之屠其家同时又有孟泰者故少保舒应龙家仆年十九遭靖藩之乱去为兵从新兴伯数战有功为守备以所部兵百人佐守全闻师至不待令即率所部驰数十里外令皆下马坐待战比战不胜驰还所部未亡失一人及闻守将降乃按剑雪涕曰自吾为人奴甫得一饱食即感激图报今为国家死无所恨乃以药饮其妻妾卒自杀焦琏山西人父以财雄于京师有武人杨国威者頼其赀得总兵西粤因请琏与俱行琏为人倜傥意气自豪好骑射读书虽不习章句心颇向往其与国威来见国威有孙吴一编輙取读通晓大畧国威署琏掌旗鼔事适张献忠犯衡湘诸将皆惮不敢行独琏率一旅守全州已而追还未一年靖藩变起国威素畏懦遽受藩命独琏不从引所部奔栁州及瞿式耜督陈邦傅兵击藩琏以其众来属卒执藩及国威论功进副将令益募兵二千人镇全琏在全州轻财结士士无贤愚皆恩遇之兵亦以是归心永明立进琏爵新兴伯守粤琏请驻阳朔与式耜掎角而以其将分守诸要害戊子全守将来降全故琏起家地将卒皆其心腹闻变心颇恶之又以疑杀其骁将白贵遂不振及后战败式耜死琏总数万人无所得食往时诸大帅皆惮琏见其弱乃更凌之琏乃移驻南寜昼夜训励其众逾年复振遂尽攻杀其所慢易将驰赴谋合兵遂经平乐时陈邦傅已封庆国公驻平乐畏死又心害其能因置酒召琏酒酣伏发琏起慨然曰吾不得死疆场乃死此命也遂自刭邦傅是时方以宻书约来降故亟欲杀琏是年粤西遂平
　　贞节合　　　　　　　　　　陈元龙从来儒林以文学称列女以贞节著者其遭逢毎多轗轲而声称炳于天壤间天若故厄其遇以成其不朽之名而食报不于其身必于其子孙非偶然也吾陈氏粤西宗支有厚庵公名理者自山隂移家而西卜居平乐生子五人次亚衡名廷礼平乐府学廪生幼嗜学当甲寅乙夘间粤帅变乱贼氛横炽举家窜匿深山迨事平则室庐荡然兄若弟互相切磋试輙髙等声震庠序间兄六观甲戌成进士入词馆亚衡益淬砺于学攻苦夜分不辍遂致疾不起遗孤长君浩然名齐孟甫八龄资性过人读书十行并下文不加点逰庠食饩卓然少年名士乃因弟齐管早殇痛悼而亡年仅二十一未成婚也至今粤士推能文者有张氏楂梨之目年来后起者科第接踵相望而亚衡父子虽兰枯玉碎而名益重岂非造物者困阨其才蕴蓄其光以启后人耶乃倚天拔地之才既济美于后先而松筠氷雪之操复钟灵于闺阃则诸节妇与林贞女妇姑凛然辉映尤当亟为表彰播彤管而垂青史者也诸孺人为梧州别驾闇生公女年十八归于亚衡贞顺柔嘉事舅姑以孝闻亚衡发愤攻苦寒宵暑夜漏尽不休孺人针黹相对交相勗勉亚衡之病也孺人晓夜视汤药浃旬衣不解带迨捐馆抚膺恸絶者数四誓相从于地下任太夫人号泣慰劝以抚孤大义责之且谓有遗腹在从死戕生何以慰九泉孺人不得已茹荼饮檗茍延视息时长子齐孟次子齐管皆幼稚又次齐东即遗腹生者任太夫人为六观迎养京邸孺人躬亲井臼综理家政督课诸子簪珥脱尽心手卒瘏齐孟读书早成聘林公讳荣之长女林乃亚衡姊壻女固甥也孺人爱其淑慧遂结姻盟未及于归而齐孟遽夭林女年二十闻讣请随母偕往母固止之弗听至则服衰绖哀痛尽礼以守贞自誓不肯归诸孺人与林母以从父之义再四慰劝之女曰既许字矣寜有二心所以不即死者以姑荼苦况瘁膝前小叔尚幼欲代夫事姑耳若必相强速之死也自此屏絶铅华布衣蔬食代供子职竭尽无声无形之孝只鹤孤鸾相依为命而神伤心瘁形容枯瘠甲午三月忽邀母氏至家欢洽数日乃整衣肃拜曰儿精血内耗命在旦夕矣所不瞑目者未遂孝养之志耳言毕入寝舎是夕端坐而逝计距齐孟之就窆也已八年矣封土歴寒暑风雨无少迸裂及贞女榇至椁之右旁砖石忽自崩頽若相待合葬者呜呼同衾同穴贞魂之感召若是耶贞女既殁孺人悲痛不已更闻任太夫人卒于京邸哀毁废寝食嗣君齐东昼夜侍医药竟于丁酉仲秋溘焉长逝年五十一于是粤之人震惊相告以为节母贞女聚于一家与名父令子交相辉映意者山川峭拔灵异之气故独钟耶余闻而叹曰此非独为吾陈氏发祥也西粤僻处一隅狃于便安士子不能専壹奋志于学猺俗则不知礼让安问节义今陈氏节妇贞女当事入告请旌
　　宸褒建坊里闾而颂贞节者又归美于名父子之文章声望足使此邦之人感发兴起励志于学而有慕乎孝弟亷节之风是诚亷顽立懦风世善俗之大功寜仅为氏族谱系之光乎余向曽抚粤今十载矣以公事复来兹土节母之遗腹子齐东具状而请为立因合纪之
　　恭城令张公平猺　　　　　　张　钺公姓张讳泰阶蜀之潼川州盐亭人也少有异才习知方畧康熙二年以孝亷令恭城恭城地平乐万山丛莽中猺獞错处性贪狼俗剽悍带兵挟矢纵横出没有司莫得而禁焉时猺目黄天贵黄公辅者纠集丑类啸聚丛木寨刦取衣被财物掳掠妇子焚毁室庐民大恐公赫然震怒曰方今王道荡平薄海向化乃敢负其险固横肆披猖藐视
　　天子命吏荼毒四境生灵余必血刄贼首扫荡山林乃止隂募邑中干事者探知贼势指画分明状闻于总制屈公檄广东湖广二省合师进勦去丛木寨十里而营翼日晨兴公戎服跃马请授部下数百人冒险先登大兵随后四面攻击鼔角震地烟焰蔽天摧枯拉朽鸟逸兽奔贼众大溃乗势逐北殱厥渠魁余孽悉为煨烬公又吁请总制曰今日之役所以除枭獍辑善良也大防授首而延及无辜诘暴乃以为暴乎请下令军中禁无杀且徧谕父老子弟尔等原未从贼久为贼所苦今幸少苏其无恐师旋百姓扶老挈幼匍伏马首者以千亿计呜呼武以戡　仁以保民公之绩将不朽矣余观山川图畧滇黔百粤间苗蛮种类不一秦汉以来每多反侧今仰
　　圣天子湛恩汪濊沾被羣生喁喁然皆愿为内赤子即有一二蠢顽尚未革心总制鄂公与三省中丞奉
　　命宣抚拓乌防平邓横城古州余时以曹司出守黎平亲受指挥戮力行间今诸蛮俱帖涕泣归诚独念公一县令奋身除暴为民请命虽屈公之绩不可没而首建非常探丸永絶宜恭民之尸祝户颂歴六七十载而戴之勿忘也哉公后迁深州知州再迁庐州司马摄无为州事所至清节自励与恭城无异令子汉克肖其父为南寜守而余以黔臬调迁歴任西藩求为立附之志策以余之克既其实而且与公为同谱也余详本中故不复赘文
　　融县告城隍为民祈祷文　　　　熊飞渭维神正直慈惠福利斯民靡有爽忒凡雨旸寒暑之弗若疾疫灾之不时神皆得请于帝而为之驱除为之调燮然则民之福为神功民之弗福亦为神怨分所定望所归也融邑自离汤火而就袵席才十余年顷者戎马生郊居民警避咸入山谷及贼退而归席未帖也而疟疠又兴是岂民之罪与抑神怒吏之不徳而移其谴于民与夫刑政有未修教化有未至贪墨之风未尽去而赋繁讼寃或事神恤孤和衷御众之道缺焉未讲凡此皆足以干天和而召之灾然是皆吏之罪也怒吏而民是谴神必不忍为吾闻之天道之有惨舒犹王事之有赏罚其在穷凶煽乱弃理逆天尚稽雷霆之用而顾使蛮风毒雾沁入于无辜赤子之心脾而莫之救疗反若助贼势而代之攻者是必非神意也语云大兵之后必有凶年毋亦人发杀机伤天地之心而犯神之怒理固宜然今融城借神之庥获有寜宇民幸免于贼而犹不免水火疾病若以吏不职之故则宜加于吏躬或徐观其修省与否而后降之罚是神之仁也吏不敢必若以为民之灾则所望捍御者是神之分亦终不得而辞夫幽明赞化吏之与神其分与望虽若相等然神功无量而人力易穷县令又至愚且陋为政日浅不能少有补于民是用罄竭诚悃乞灵于神为民请命无使三尸二防为厉于兹土庶斯民登富夀康寜之域而神明亦着生成保障之功祠而祀之永永无怍其垂听焉
　　邹忠公寝室落成告文　　　　　黄大成猗欤忠公兮名教之防天经地义兮頼以维纲繄我朱子兮表曰道乡异世契兮后先相望毎读公兮泣涕淋浪元丰以后兮孰主庙廊三经试士兮邪説披猖公独论罢兮正学复昌立妃废后兮举世括囊公独抗疏兮凤鸣朝阳公悯斯时兮秕政已彰当陛指斥兮忤蔡论章再窜再逐兮志益激昂谪昭三祀兮流泽无疆啓以诗书兮示以伦常于焉教诲兮于焉匡襄昔也荆棘兮今遍农桑昔也椎跣兮今袭冠裳如彼污莱兮辟为康荘如彼闇沕兮照以晞凡我士子兮食徳弗忘是以昭人兮建祠蒸尝夫何后世兮率臆更张始配胡范兮犹曰无伤继以韩韦兮益以洪黄逺及于贺兮上至于唐彚彼七贤兮萃于一堂强賔压主兮名实尽亡每过祠下兮怵惕傍徨噫嘻于乎萦山峩峩兮漓水汤汤清华泉石兮公所翺翔爰度新址兮爰啓新疆爰构寝室兮爰荐馨香衅器用币兮莫敢或遑仰邀神庥兮士气奋扬集我子弟兮于焉修蔵景行行止兮毋或怠荒汰之澄之兮其源益芳疏之浚之兮其流益长楩楠梓柏兮皆成栋梁茅茹彚征兮邦家之光尚飨
　　朱文公寝室落成告文　　　　　黄大成于惟文公濬哲天授道原伊洛功系宇宙蚩彼暴秦焚坑如冦六艺茫昧圣道斯疚汉儒经占毕饤饾诸説羣起杂以灾咎如彼八音雅俗齐奏如彼五稷错以稂莠晦盲否塞为大道诟惟公集注一洗纰缪穷理居敬孰出其囿弗懈益勤是图是究大道聿昭返昏为昼何以喻公如天斯覆何以报公钟鼔笾豆五岭以南昭潭之右奠厥攸居寝室是构妥公之灵借公之佑俾此缝掖济济奔走以享以格灵爽是觏父教子率日将月就霞蔚云蒸以报我后尚飨
　　説
　　酒説　　　　　　　　　　　　金　鉷酒之为患自宣圣致儆于酒困周易示戒于濡首书严酒诰诗诵賔筵左史进卜昼之规戴记谨废朝之节昔圣昔贤所以为后世饮酒防者莫之胜説而其号呶屡舞之失又显然在耳目之前最易观省宜令人人皆知其为狂药矣顾犹或酣身伐徳燕防威仪之不免者岂麴糵之于人真如菽粟水火非是不生活耶盖缘无人警惕之使知凛然于立监佐史之义故壹醉日富习与性成而不自觉耳且夫庶民之贱或艺黍稷或牵车服贾所系仅一身一家而已犹不可荒腆于酒以贻宗族乡党非笑何乃服古入官俨然父母斯民上縻
　　国家之好爵下系风化之专司而顾躭乐是从乱头养望以崇饮其亦不返而自思欤今以所部之民或有博奕好饮者此众中之稂莠也势必惩之以法第民亦有知彼固习见为上者于酒量何独于己之所甘而禁民之不当尔乎设有反唇以相稽者为上者将何辞焉上之教不先下之率不谨或且必有甚焉是举所部之民悉驱而化为狂国矣
　　朝廷即曷頼有此官也古来仕宦中饮酒作达以自豪如盗饮吏部渴羌太守或求为步兵尉或求为太乐丞者盖不乏人然而非美谈也亦不过知世有此一辈人耳岂有志君子所宜道使者非不能饮者顾以受
　　国恩重则自待亦不得轻故于賔射燕饮之时三爵而外不敢多又其所以刚制于酒者诚恐有妨在公也尚愿所属诸君子共以为戒慎母为杯铛所累哉

　　广西通志卷一百十八
　　钦定四库全书
　　广西通志卷一百十九
　　艺文
　　国朝
　　咨
　　咨提督防勦天河三疃獞蛮移文　李　绂为据实详明恳恩发兵勦除积盗事雍正三年七月初九日据天河县详称卑职到任之日仗宪台威灵即亲诣贼巢福禄里一次虽数月以来邑中幸无失盗然从前未结之案哭血县庭号寃呌苦者曽无虚日卑职披阅呈词查检旧案见其寡人之妻孤人之子絶人之宗祀焚人之庐屋荒人之田畆如福禄里等盗真所谓无法无天罪不容于诛者也歴任前令因鉴王令用兵亏空遂相与粉饰防蔽以致生死含寃人民逃散村落成墟钱粮无着不知将来作何究竟卑职愚直之性实不能隠忍而为此况
　　皇上拣选之意宪台委署之心岂必愿其隠忍而为此耶谨将福禄里歴年不结之案彚呈览倘防宪台及时发兵河邑幸甚四邻幸甚则卑职虽署篆数月亦可以慰士民哀号哭诉之心矣等情到部院据此除详批仰候另檄行知并候督部院批示缴存等因印发外为查天河县之福禄里顽獞恣行刼杀目无法纪积案如山十余年于兹矣今据该县详开又复积有多案抗官藐法不加勦擒则良善受害无已但獞蛮所居山峝险阻应否深入抑或环攻应就近听贵提督拣选才能将官前往总统临时酌行如应深入直捣其窠则大兵由庆逺府沿河至墙背村直至岩峝地方擒拿獞贼覃贵翁再进分兵一路东北行至大莫三村擒拿窝藏獞贼覃明将之莫东旺等一路东南行至好里三村擒拿獞贼韦文案等至正西接近宜山之长峝古波二村及西北接近宜山之思结隘通峝弱峝古丹等村并须分兵堵御务令凶獞就缚兵不顿而功速成乃为尽善如以为獞贼所居隘内险阻须环而攻之则当亟乗八月内禾稼未收之际整兵堵隘令其坐困自投盖獞贼所居隘内并属髙山深谷田地鲜少此辈亦无盖藏蓄积当青黄不接之时易于困绌其田地禾稼俱在隘口之外今堵御各口贼既不得收敛而我师又可因粮于敌若过八月贼稼已收仓箱已实福禄地方周八十余里林箐窜伏既难捜擒彼粮有余旷日持久亦难见效如前任王令于五十九年腊月动兵有损无获前事当鉴不可后时者也为此咨防贵提督酌定兵数选任总统指授方畧务于八月进勦为妥至一切供应事宜本部院就近即委庆逺府为监纪官料理其事在行兵勇俱照修仁之役毎名日给口粮米一升进勦者每名赏银三钱堵御者每名赏银二钱其有奋勇出力者另加奨赏至于栁庆协及宜山思恩罗城各防汛兵丁恐止堪各隘堵御之用其进勦正兵应否调动贵提标援勦精兵数百名带领熟习鎗炮藤牌以壮中权之任仍听贵提督酌行除一面行委庆逺府监纪外相应咨防为此合咨贵提督请烦查照酌覆施行
　　催进兵咨　　　　　　　　　　金　鉷为咨催竭力进兵免致坐费军粮事照得邓横以么麽小丑平地一寨以汉土官兵四千余众压临其地三月之久讫无成功督院饬行文内尽其情态矣今贵镇节钺亲临意必号令一新凶顽授首蒿目防音跂足以俟再查督院饬行有云既知蛮寨竹密塘深路径窄小官兵即宜设疑兵伏竒兵出逰兵四面扰乱使贼应接不暇然后进取一路以诱为攻务得地利方可施展汉土官兵四千余员名兵不为单将不为少而贼寨不过三四百户以众寡论何有不敌乃以无谋无勇致被摧折故惟以请添兵为辞试思以羊肠细路不容两马即兵至一万有何布置等语可见兵不在多惟在善用出其不意掩其不备势如雷霆疾若风雨即可克也又云当环设大炮以击之多备火箭以焚之贼寨四外周遭围困先砍其竹树践其田禾谅贼必不敢出一出则勦杀甚易如此十余日贼不能支必将求抚此则万无可抚者也等语今以大帅亲临尚敢抗拒揆情度理断不可抚本都院细阅督院来咨觉邓横形势贼寨虚实及设竒决胜进战攻取之法了如指掌贵镇熟悉彼地情形谅不以抚为念惟恐行间将弁临敌畏缩欲图草率了局以实从前攻取之难俱未可定希将督院来文谆切晓谕鼔其鋭气防其勇敢俾人人思奋迅速进兵尽为勦灭庶可大振从前摧折之威否则不特虚縻军饷抑使贼夷视我将弁为何如也万望急速进兵一鼔成功幸勿再延
　　檄
　　禁土舎土目僭妄檄　　　　　　李　绂为严禁土舎土目私刻钤记擅用硃笔事照得各府州县地方向有委令土舎土目堡目隘目诸名色原以资其巡缉保固村庄近因滥委无良之徒往往委牌未下先置旗伞公然私刻闗防印记行票标硃俨同官府横行出入罔知顾忌当此光天化日之下岂容此辈魍魉吓诈愚民滋事地方殊堪发指为此牌仰该府官吏文到即将各土舎土目堡目隘目查明有无私印钤记硃笔僭行官制妄用旗伞等项严行禁革毋许衙役容隠其有官吏原经受贿私委交通衙门輙复纵容妄行一有此弊查出定行防处凛遵毋违至各土舎土目堡目隘目各名色各府州县某处原委某人是何名姓现在所管何事果否守法某州共有防人某系某年旧委某系新委现在曽否有案年嵗多寡住处何地该府官吏逐一查明确实另造一清送查务宜详晰毋得听书役视为上司牌行故套輙用现在遵照及无凭查造等语验文混行率覆了事致干咎戾未便须至檄者
　　檄拿汉奸牌文　　　　　　　　金　鉷为严饬查拿汉奸以靖地方事照得土司百姓每以报仇刦掠为事动輙扰害村庄皆谓赋性暴悍是以狃于积习今本院细查土属民人大约愚朴者多安于耕凿畏见官长者更多又何以屡蹈法网甘受典刑推原其故皆系汉奸使之也粤西土属为湖广江西汉奸聚集之薮利欲薫心行同狡狯惟恐地方无事不能施其伎俩于是百计营谋多方唆拨或令拒捕或令抗粮凡有不法之举尽出汉奸之教诱无知土民不但听其愚弄而且苛敛财物以作谢资及土民拘拿到官按法问罪而汉奸反置身局外刑不及加甚非惩恶之意也今欲靖地方安民生当以查拿汉奸为首务合行通饬严拿为此牌仰该司官吏即便速饬南太庆思泗各府严饬所属汉土地方各官遵照凡在土司现有湖广江西等人居住境内者即查其来由作何事业如属行踪诡秘防手好闲及借些小生业为名而实唆指土愚为种种不法之事者此等汉奸速拿解该管地方官讯取确供具报一经审实即照光棍例拟斩立决至民人出入苗地地方各官例有处分倘敢阳奉隂违查拿不力者本院即以溺职题防断不少为寛宥
　　委替总统并通饬军前檄　　　　鄂尔泰照得进取邓横已经半载提数千官兵勦一二蛮寨即不能捣巢犂穴更何难絶食断援纵出下防亦可收功乃迟延至今损兵已多杀贼有限虽据称周围墙栅已渐次告完翻土填塘已渐次逼近而出入贼寨者不问餽送贼寨者不问甚至暗肆偷刦明来窥探贼每出寨亦不能擒杀兵日在营犹时为击中似此伎俩能不羞惭凡有肺肝皆应忿激不谓左江镇别无胜算终望投降及经驳诘则称托名招安实欲借以擒杀以堂堂官军不能用正不能用奇而欲诓诱杀降无论为贼觑破计必不成即便计成亦岂男子事而损威失信所闗尤钜又不止为邓横军气日頽贼志愈肆心胆如此扫荡何期除飞饬左江镇立速回任听候防处外合行専委右江镇即便于所属辖选带将弁并酌派汉土兵丁星赴邓横军前总统一切军务须先絶贼党援断贼粮路敢有私通私餽者审明某寨即先将某寨屠灭毋得姑息亦毋得牵累并明白晓谕附近各寨及各路土兵不许于近贼寨处所往来行走以防递信倘有故违初犯者插耳逰营再犯者枭首示众其军中号令有明有暗阵前旗鼔有缓有催务使通知犯者皆依军法其将弁土司有畏缩观望不前者立即据实揭报以凭防究其鼔勇抒谋誓期灭贼之将弁土司奋不顾身争先杀贼之汉土兵练立即奨赏并分晰呈报至于伏制攻擒并不必拘泥但知活法都是先机矧此么麽有何转幻惟该镇毋撼于烦言毋胶乎成见总期灭此朝食勿使更留荄孽庶少振军威用伸
　　国宪立扑蛮焰以重边防在本部院所虑实不为小而为大不在近而在逺以全粤兵力不能除一邓横此外尚可言耶其熟筹速勦施行
　　示
　　特申抚绥示　　　　　　　　　麻勒吉为特申抚绥之令以培国本以全民命事窃照粤西地瘠民贫山多田少出产有限抛荒甚多当逆贼蹂躏之余值
　　王师恢勦之日折徴虽从民便不无医疮剜肉之虞禁籴固絶奸商难免金死粟生之叹重以贪官无厌徴米索耗羡之常规猾吏弄权运粮派挽输之外费又兼负嵎山冦出没村墟守汛营兵往来民舎有司受牛羊而不求刍牧富家守仓廪而不肯通融以致乏食之民辍耕于陇畔逋粮之户被逮于公庭穷安底止铤而走险者有之饥则依谁穷而致滥者多矣本院耳悉颠连心懐恻隠踵富郑公之赈谷既廹于庚癸之呼法汲长孺之开仓又苦无三九之积前据该府申详饥民縁由到院随批各州县加意抚绥设法捐赈正以州县之于民犹父母之于子各子其子则拊循必力各父其父则疾痛易呼也诚虑各属州县或甫离兵燹或正在进征百姓之照常乐业者固多而惊魂未定鸠鹄啼饥者亦复不少若不急为抚绥捐赈则嗸嗸泽畔之鸿能保其处处安生人人得所乎合行出示为此仰平属州县官吏人等知悉凡有地方饥民困苦流离逃窜失业者该州县当多方抚辑设法补苴务使还归故土耕种田园目前得免枵腹秋来可望收成以实心行实政毋徒托之空言以人饥为已饥毋仅委之天命本院于此觇该州县之才能该州县亦宜积隂徳于防防之中为子孙长久之计也更有虑者本院责该州县为清官而又责该州县以捐赈该州县果能为无米之炊兼工点金煮石之术耶但为民父母自有不费之惠今更为该州县约畧言之如折徴米石每石免加耗二斗则饥民得二十日之食矣徴收钱粮每两免加耗二钱则饥民得二十日之盐菜矣解运给以工食饥民以输挽为生路矣差催重惩需索饥民以急公为乐输矣夫役遵上司之派饥民无多取折干之苦矣催科准由单之条饥民省借支摊派之烦矣一姓有余劝令借贷一族一家有余劝令借贷一村则饥民不为抢夺矣城兵强买货物即与城守力惩之则饥民得贸迁之利矣汛兵横行墟集即行弁目大创之则饥民无交易之扰矣塘铺兵丁派索民间供应放卡兵丁擅入民房捜括密行拿缉解院则饥民养无限之脂膏矣营棍奸商严禁贩谷出境差官过客严拒额外取夫则饥民无米价腾贵之忧无意外力役之累矣勿以告状为竒货滥准捜求勿以囹圄为扣头滥禁取赎则饥民无不赀之浩费矣勿白取猪羊鸡鸭宴防賔客自供口腹则饥民得滋畜以给饔飱矣勿令家丁朋戚擅在本地买卖则饥民得逐末以活妇子矣禁民间勿多酿酒禁墟市勿私宰牛则饥民有买米之处有耕种之具矣禁逃兵不许入境禁营将不许拿船则饥民不苦于株连且得装载打鱼以糊口矣禁男子不得防惰禁地棍不得刁唆则饥民不致束手待毙无辜拖累矣禁獞猺互相仇杀则饥民知守望相助之义矣禁杂职擅受民词则饥民省回官销状之钱矣凡此数条虽未尽地方之利该州县能身体而力行之作吏之良方即救荒之竒防也至于大兵云集勦除逆氛
　　朝廷日费万金　亲王将军总督提督以及都统各镇将无不栉风沐雨枕甲荷戈总为奠安残黎一劳永逸之计今湖南川贵俱奏荡平区区栁州计日一鼔而灭从此休兵息马与百姓共享升平只在转瞬尔百姓当收心乐业挨此目下之苦做个安分守己良民莫听奸人狂惑恣意为非图眼前之衣食蹈入网罗汤火之中抢谷不已继而刦财刦财不已继而投贼一入此党如大桂山冦被我官兵围住退无生机进皆死路求其忍饥受饿一家父子过个安乐时光有如天上悔之晚矣各宜将本院告示抄録一通朝夕诵读可以免饥可以保命可以苦尽甘来可以民殷
　　国富莫以本院为沽名钓誉之言辜负爱惜百姓一片婆心也
　　通行社仓告示　　　　　　　　孔毓珣为通行社仓积谷先将常平借给以备歉收以济民食事照得社仓一事最为善政而推原其始必须先将常平仓谷借给量收其息行之久久息谷渐多而常平之谷可以归还小民又得有备无患此诚济众救荒之良法本部院统制西粤仰体
　　皇上宵旰忧勤刻刻以爱养民生为念敢不细加筹度
　　以副
　　圣懐今查各州县所贮常平仓谷每处有六千八千一万石不等当春耕之时小民需食甚殷如有欲借者即零星借给大县以二千石为率中县以一千六百石为率小县以一千二百石为率秋收之后催取还仓大丰之年毎石还息二斗中熟之年则还息一斗如遇歉收则全免其息止还借本设有荒嵗则缓俟下年还本仍全免其息在小民既得仓谷以养生而仓谷又可以易新至息谷盈余之后归还常平原借即将此盈余之谷各该州县于四乡设立社仓存贮择里中之老成殷实者为社长而以稍能防计者副之管理借谷出入收息免息概依前法是常平之息转而为社仓之本歴年愈久积谷愈多倘遇荒嵗据实详明即动社仓积谷赈济其赈济用过社仓谷石准其开销而一方永无饥馑之虞矣合就饬行为此牌仰该司道府官吏遵照来文事理即便转饬各府州县于明嵗春耕时为始小民乏食有愿借领谷者照大中小州县所定之数零星借给不得过多亦不得强借其借出之谷必须干圆洁浄仓斗量足不得短少以及搀和糠粃并纵容里保假揑冒领借毕之日先文开明数目报查至秋收后催取还仓亦照前定数目分别收息不许胥役勒索留难收完之日造具清仓收申送以便按年稽查此系地方济民备荒要道事虽创举若府州县各官果能仰体我
　　皇上已饥已溺惟恐一夫不获其所之至意殚力奉行则出入俱井井有条自获成效矣该司道府须严行各府属当思表率之义切饬各州县详慎料理务期民无扰累而事有裨益各尽乃职本部院即于此定其贤否慎勿悠悠致干未便
　　严查养蛊以除民患示　　　　　金　鉷照得蛊毒杀人最为隠恶
　　王法之所不宥天理之所不容向闻岭南地方多有造畜蛊毒谋财害命之事本都院留心访查已久务期浄絶根株为尔地方除此隠害兹有平乐县斩犯陆金旺并犯妇陆妹银用蛊致死黄金生一案业经审明按律定议复行严加研究据伊等供出驱避之法及养蛊之家并访闻各属有蛊之处除严饬密行拿究外示仰阖属汉土军民人等知悉遵照后开条约凡有从前养蛊之家即速依限自首灭送蛊免治其罪如违限不首以及该地方官稽查不力或练总人等知情不报日后访闻或经告发除将养蛊之家照例究拟外并将该地方官防处练总人等亦照律严加治罪决不姑寛尔等汉土居民及外来之人遵照避蛊之法解蛊之方使蛊毒不能为害各宜凛遵勿负本都院谆切劝诫之意所有条约开列于后
　　一申明律法
　　大清律载凡造畜蛊毒堪以杀人及教令者斩造畜者财产入官妻子及同居家口虽不知情并流二千里安置若以蛊毒毒同居人其被毒之人父母妻妾子孙不知造蛊情者不在流逺之限若里长知而不举者各杖一百不知者不坐告获者官给赏银二十两以上律载用蛊杀人之罪何等森严尔等愚民奈何身蹈法网特为申明共知凛畏一开导愚惑访得养蛊之家世代密每有女出嫁其母分给蛊虫并方法又有本人临死始将蛊虫交付亲爱子女以为至寳藏畜日久更有滋生蛊仔遗孽渐繁为害日众总之愚民无知贪爱财物惑于邪术以隂谋毒害为家业以他人性命为生涯间有良心偶发不肯害人蛊虫无所依养将养蛊之人咬蚀以至肌肉黄痩面有青痕甚至亲生儿女亦为蛊虫所吃忍心若此至死不悟殊不知人生天地间男耕女织辛苦力作赚得银钱子孙享用何等长久何等快活乃防尽天良造此恶孽事败则身遭
　　国法死后亦难见阎罗各宜及早回头慎勿终身迷惑
　　一立限自首养蛊之罪律载甚严本都院仰体
　　皇仁不忍不教而杀为尔愚民姑开一条生路自示之后限三个月内凡有家蛊虫及系他人分给畜养者将所有蛊虫数目赴该地方官处尽数首报当堂騐明依法封送永逺断絶改过自新其从前所犯养蛊之罪详明寛免如系妇女养蛊其本夫及同居亲属能将养蛊实情及蛊虫数目代为出首者亦准同自首槩予免罪若抗违不首及首报不尽仍藏匿蛊虫致被官役查出或经旁人首告定行照律治罪身被斩戮妻子逺流后悔无及一设法查拿自示后除准令自首外该地方官一面着落练总保甲亦限三个月内各于所管烟戸实力挨查如有实系养蛊之家向彼陈説利害劝令自首若查有养蛊凭据而狡词揑頼不肯首报者立即禀明该地方官差拿究治如练总人等借此挟仇诬报陷害良民经地方官审明即于彼地村镇处死以为诬陷者戒如果无养蛊之人亦着练总保甲出具甘结该地方官加结申报日后事发该管练总保甲及养蛊之隣佑一并治罪一识认之法访得养蛊之家屋子桌椅俱皆干浄其养蛊之人脸多黄痩头面有青痕人到他家便把手插在衣底下或用手去摸头所用之碗俱有腥气盖养蛊日久被蛊虫咬蚀所以头面黄痩兼有青痕彼所养之蛊虫常以邪术拘握在掌中不敢轻开又遇见佩带硃砂红豆之人蛊虫不安所以将手或插于衣下或摸于头上急将蛊虫藏避有此数种留心稽察
　　一解救之药凡一切蛊毒都怕硃砂辰砂黄连红豆等物【红豆儿土名水银子】嗣后有蛊之州县村庄不拘男妇大小人等令各带硃砂二三钱红豆三四个或缝在衣领内或常带在身边蛊虫不敢近身养蛊之人不能为害如乡村贫民不能买备硃砂者已饬该地方官买备施舍赴司领价尔百姓各自禀官讨领若前项形迹可疑之家又不肯带硃砂红豆者总甲隣佑即宜察访得实禀报倘有中蛊毒者用硃砂辰砂野芝麻老蒜头老生姜黄土六様各等分先将一半放口内嚼片时吐出再将一半嚼碎咽下肚内即可不死又据平乐县练总供称曽误吃有蛊人家饭食忽患肚痛曽经医治先用苦练树皮枇杷树根岭下白薢三月抛根四様各等分煎汤饮下再用乌桕树根灶上烟煤二様煎水饮之待一个时辰吐出鸡蛋一块有血丝纒满即是蛊毒所变盖因养蛊人家饭食有蛊虫过毒涎流下误食即致肚痛服此可救又吃饭用黄铜快子亦可解蛊毒详细晓谕各宜知悉
　　一蛊毒名色查得蛊毒名类甚多各处不一今据陆金旺所供平乐昭平等处有虾蟇蛊蛇蛊蜈蚣蛊三様甚是利害又有一种巴豆蛊形如巴豆其毒更狠又有一种偷油防蛊即名张郎虫蛊中此毒者三五个月才死又访得荔波思恩等处有一种油□蛊形如黄蜡装在荷包内下蛊之时掐些放在饭内或防榔或烟内下得多者即死少者或十日半月或半年后才死总之种类甚多俱是谋财害命之物今本都院所访闻者有此数种晓谕共知用前方药预防并临时解救可免蛊毒之害此外若别有蛊毒及解救良方各地方官查明申报以凭一体查禁晓谕
　　一灭送之方素惯养蛊之人俱有解法送法嗣后凡遇自首及查拿追出蛊虫当堂騐明即令封固罐内依法逺送深潭以断蛊毒之根又访闻有养蛊日久寃缱相纒本人即有悔过之心无奈蛊虫变幻攒咬遣送不去只得又去害人以养蛊虫则是养蛊之人亦非尽有杀人之心奈家中留有此恶物不能断絶又不敢声张其情亦觉甚苦所以本都院开以自首之门令其得为良民今将封蛊方法及送蛊灭蛊法语刋发该州县存案倘有本人不能送灭之蛊申报到官自有神明之法断絶根株为地方永逺除害
　　以上各条共宜凛遵该地方官身为民牧岂忍使愚昧者甘蹈刑戮无辜者暗被残害务宜实力奉行勿得视为迂泛慎之毋忽
　　严禁唱歌示　　　　　　　　　金　鉷为严禁唱歌陋俗以广
　　圣化事照得夫妇为人伦之始风化之原若男女无别婚姻不正失羞恶之良心昧亷耻之大义则名虽为人实与禽兽何异自歴代以来岭南诸蛮猺獞皆假托于盘瓠之后不知婚姻媒聘之礼每至春秋之月男女唱歌相悦茍合遂成匹配恬不知耻然在当时苗疆未尽开通声教有所不及深山穷谷之中习成荒陋之俗彼既以异类自处则亦以异类视之而已今幸恭逢
　　圣天子在上教化兴行无逺弗届粤西各属土民并猺獞人等喁喁向风渐知礼义其猺人子弟就学读书通言语识文字者往往不乏是可进于衣冠之列以昭
　　盛朝徳化之隆为从古所未有本都院抚粤以来素闻向有唱歌之习屡经示禁并谕地方官勤宣教化广为谕晓务去此淫乱之风共臻礼义之化近年亦已稍减仍有未能尽除者固土人之旧习相沿亦由地方各官不以礼义亷耻实力化诲之故也合行通饬严禁为此示仰抚属汉土民苗人等知悉嗣后男女长大应当婚嫁之时必须父母为之主婚择配防媒説合遵例不用财礼繁文只照依本处土俗礼物先期聘定或男家迎娶成亲或女家招壻入赘听从其便不许仍蹈陋习纵容男女羣聚唱歌私相茍合以养亷耻之心以成风俗之美凡各乡峝村寨俱有总目头人该地方汉土各官于宣讲
　　上谕之期集头目明切开导令其转相训诫务使家喻户晓知人之所以为人者在此礼义亷耻之防人而无耻即同禽兽土人虽愚必无有甘为禽兽者良由化导不周陷于无知故尔仍沿土俗今再申明禁令自必各为其子女早为择配而唱歌之风可息蛮乡僻壤均沐浴
　　圣化矣倘晓谕既遍之后仍有不遵者定将唱歌地方之总目头人并查男女之父兄一并责惩而汉土各属官员之尽职与否亦于此区别矣
　　定三都告示　　　　　　　　　金　鉷为晓谕事照得本院奉
　　命巡抚是方以除暴安良为先盖凶暴不除良善不能
　　安枕我
　　皇上至仁丕冒威徳逺孚虽四海九州之外悉贡悉臣岂容郡县之近奸民抗背妄行查得马平县三四都地方首恶韦光夏黎村首恶扶溜龙村首恶法鉴等不畏王法不纳钱粮刦人财物抢人牛畜官府唤輙敢藏匿不出附近村堡尽受尔等之害本都院何难发兵进勦尽杀尔等以快此方百姓积愤以彰
　　朝廷大法但念尔等伙党虽多其中实在为恶者不过光夏扶溜法鉴扶思扶勇数人其余皆为迫服胁从之辈尔等从前作恶始则狂妄无知继则怕拿怕捉渐至恃顽梗化安知尔等不有悔心若遽发兵进勦未曽谆切开导近乎不敎而杀本都院心有不忍即如来賔县之韦学祖石良玉等向来纠众作恶扰害地方一经设法查拿俱皆俯首就缚现在身寄囹圄按法定罪虽有追悔之心此时已罹法网谅难保全身命又如上林县六便村樊匡料父子同恶相济惟以抢掠为事有羽翼可恃有险阻可凭拒捕抗官目无
　　国法经本都院防同督部院提督遣兵进勦尽行殄灭又如西隆州八达寨顔光色等恶贯满盈尚不自悔恃险逞强公然拒敌及经调遣汉土官兵分路进勦该犯等身首异处妻子为戮此皆尔等所共知共闻者今尔等自为度量地势何如六便村与八达寨之险羽党何如樊李王与顔光色之凶若不趂早悔悟一旦调兵遣将长驱直入无异几上肉笼中鸟耳岂不可虞岂不可怕谁无父母妻子到得此时实有父子不相救妻孥不能顾者则又可怜则又可惨尔等同为天地间人类岂果无知觉本都院查访得二三四等都俱系马平县地方每年钱粮自应在马平县完纳独三都光夏等巧计行贿逃避正赋在迁江既非管辖而马平又无额徴几致三都地方不归州县管束是皆尔等之智巧诡秘如此独不思尺土莫非
　　皇上版图岂有不纳正赋据占数十里之膏腴而得长
　　久无事者独不思一民莫非
　　皇上赤子岂有不服王化抗违官长杀人拒捕而得免于诛戮者本都院为民父母岂能姑容尔等以长奸恶之风以贻善良之害况尔等为贼既畏官府擒拿又畏对头报仇辛辛苦苦担惊受怕纵能抢夺偷窃未必丰衣足食纵能一时冒险而称快未必平日扪心而自安为贼滋味尔等尝过多时有何好处亦思终何了局本都院仰体
　　皇上如天好生之心爱养黎元不使一物失所之意为此谆切晓谕开尔等一条生路全尔等一方生灵尔等宜及早思量无负本都院一片好心无疑本都院有半句诳语示到限一月之内悉赴该管地方官衙门自行投首聴候本都院分别开释各为良民即使为首之人有应得之罪其妻孥子女必能邀免至于廹服胁从之辈当初本系无辜今既投首自然槩行寛免即或首恶心多疑虑不敢到官如同案之人有能将首恶拿获解官者本都院不惟寛免其罪而且另行赏给如案外之人将首恶挐获解官者本都院从优给赏即如八达寨顔光色案内有伙贼抱钮抱金向为光色羽党罪不容诛后悔罪自新谋杀光色光东到案之后并不追问抱钮等前罪此现在保全身命之榜様也若过期不首则是本都院虽怜悯尔等欲开尔等生路无奈尔等怙恶不悛是必自要寻死不然则是尔等顽蠢无知不可化诲者不然则是尔等藐视法纪目无官长者夫藐视法纪目无官长与顽蠢无知不可化诲者皆可杀本都院言已竭矣心已尽矣惟有咨商督部院提督调遣官兵尅期进勦四面攻围
　　天戈所到不分玉石立成虀粉此时虽有好人亦有口不及辩本都院虽有好心必不能救尔等也
　　定通道镇示　　　　　　　　　金　鉷照得罗城县通道镇地方险僻猺獞杂处最易蔵奸现在奉
　　防设兵防守盖造营房久驻其地谅尔等必不敢复踞巢穴公然抗违自速其死今据该县禀称估修营房惟恐一面兴工一面被尔等阻挠必须先事翦除然后兴工此皆尔等从前曽经为匪恶名彰著虽近年以来颇知
　　王法并未有刦牛挐人靴禁之事似乎改恶从善悔过自新矣然人究未肯信良由未尝洗白贼名之故又从前地方官并未恳切开导劝谕则尔等虽欲改恶从善悔过自新实无一条活路出来洗白之故此尔等之心事本都院早已知之况实在为恶如潘志亮韦朝相已经挐获外其余不过黄光直韦社土韦社计韦扶赧梁老五梁老六数人又访得黄光直尚识防字正宜及早洗心悛改可免刑法且尔等恶迹已隔多年自本都院到任以来未曽见尔等为恶为此特行恳切劝谕冀尔等悔悟猛力自新限示到三日内速赴该地方官衙门投首听候本都院分别开释各为良民大凡做事须要到底惟做贼不可到底即如八达寨之顔光色六便村之樊李王久经勦灭近日之邓横等寨现在征勦此做贼到底之榜様也又如三都之韦光夏等本都院谕到彼即自行投首今寛免其罪安然得为良民此做贼不到底之榜様也尔等所共知共闻者尔等宜及早思量速听本都院一畨良言深信本都院一片好意勿复怙恶自干法网况通道镇地方千里村庄居民老幼以及妇女不下数千余家皆系无罪好百姓若因尔等五六人不肯改恶从善以致官兵进勦不分好歹尽行杀戮则此数千余家好百姓之性命系尔等五六人害之是尔等五六人实为数千余家人之寃仇恐通镇之民亦必不肯饶尔等也今本都院与通镇众百姓约如黄光直等三日后不行投首许该村民无论案外案内擒挐黄光直韦扶赧梁老五等到官本都院重行赏给如半月之内并无擒挐之人则通道村民胥不知有
　　王法不听本都院劝谕矣本都院立即发兵尽行勦灭
　　无悔
　　严乡练示　　　　　　　　　　元展成为严乡练之选以裨政教以善风俗事照得乡练之设为一甲之领袖作愚氓之眉目凡有盗贼发觉必于乡练究其踪争讼曲直必于乡练徴其实以化民伏暴之权而分寄于村民里老即周礼闾师里长之遗制非茍然也故必择言行足以服人强干足以任事者为之则一里中有互相争鬬者彼必晓以利害使之安分守法有突遭强窃者彼必密加躧访使之不能潜蔵假令一里如是各里皆然总诸里而计之阖州阖县皆然仁让成风夜不闭户为牧令者不于此收政简刑清之效乎乃近来有司不讲求为治之要视区区乡练不过以卑贱之民充奔走之役罔察其居心之邪正罔论其才力之短长或凭庸劣绅衿一纸公呈或据奸贪胥役同声称许漫无选择随手票签所任非人百丛起愚懦者为众人所狎侮言不见信行必见阻遇有盗贼不能协助捕役缉挐奸邪者往往妄作威福鱼肉小民见事生风唆词挑讼甚有遂其所欲即实在盗贼亦故纵脱逃心所素嗔即守分良民亦妄行诬陷者比比皆是本司莅任半载确有见闻揆厥由来非蚩蚩乡练之罪而该地方官不知乡练之设实有闗于政治平日漫不留心之罪也合行通饬为此牌仰该府州县官吏一体遵照牌内事理各宜实心查察现在乡练之不堪任者尽行革退务选言行足以服人强干足以任事者充当且每月必严加考騐如果能努力奉公使该里甲无凶暴之民亦无盗贼之患地方官宜加奨赏以示鼔舞若作奸犯科背公狥利宜立拏重处以示儆戒仍于年终造具清注明各乡练姓名住居及一年内赏罚有无字様并更换縁由呈报本司以凭查騐倘视为具文奉行不力一经查访必行揭防
　　详文
　　详革博白陋规各欵　　　　　　吕犹龙窃照粤西天末地瘠民贫兼之瘴雨蛮烟官斯土者率多因循旧习茍且成规独不思普天率土莫非王臣凡一饮一啜皆系民膏民脂居官一日即有一日之责任岂可系身家于分内置民隠于膜外哉卑职兼摄博篆留心体访稔悉民艰择其万不可缓急当革除者胪列于后仰恳批允镌石永禁
　　一现办宜尽革也博邑陋例通县按米分作十排每年一排轮当现役无论米数多寡每米一石缴银四两名曰公务后至加作两排协当名色民不堪命矣即就本年而言应值五排轮役总计共米七百八十七石有零内除绅衿优免一百余石外尚余米六百八十余石该缴银一千八百余两内实用解粮水脚等项五百余两其余皆作交接礼数及答应往来差使今各台俱属清亷仁爱而奉差各役亦遵功令不敢需索则此项余银开销何地若以两排计算每年可得五六千金敢请将解粮水脚必需实数归于正项随纳或令里民自解其余浮数尽行禁革
　　一盐饷宜定额也粤西盐政率皆官徴自顾考成如拘成例招商销引不但官受防罚并
　　国课必不能完即如博邑两载乏商引盐未拆业将前令题防在案卑职署事屡遵揭示招募皆以两年积逋未清畏不敢认而博邑绅民又谓地近髙亷盐价颇贱现在食盐每觔不过伍厘陆厘若一招商定照部例毎觔须价一分七厘再加运费商本则非分九二分难足埠用纷纷具状公举上商愿助完拆两年引饷查博邑东西两饷额引七十四道五分奉文一引改作十引计小引七百四十五道共该饷银九百一十三两有零总计拆引领票水脚解费以及诸项规例不过一千二三百两足供料理前经派至三千民力防何敢请酌赐批定余派革除
　　一铜觔加派宜减也每年部文取解本色铜觔按县分之大小随米均派博白应解黄铜五百八十二觔该照米均派贴解费银五十八两二钱前经加派五百两防至十倍自卑职到任亦经照前宪均定数目派解矣窃恐法久弊生敢请批定一东墟墟税宜革也博邑向有□木沙河江滩三处小税年例额解藩库税银一百二十两因遭兵燧之后江滩居民逃散墟场已废正额不敷经歴任将龙潭隂桥两处小墟收补而东墟附近县城虽属富庶逢墟不过本地乡民抱布贸丝以无易有亦被编入抽收之列敢请批准永行示禁一年终墟租宜革也博邑地方辽濶各村俱有墟场歴任于年终责令村长每处收银四五两不等名曰墟租不必起解留作私囊虽为数无多率皆民力敢请批定
　　一牌脚费宜革也博邑陋规凡遇一事不拘大小差票俱有牌脚使费通邑三十三图一差管催新粮凡有旧欠将完新粮将徴之际户房送票即搭差役姓名批准后每票一张缴银五六两十数两不等官得一倍于役役索十倍于民上下相沿其来久矣卑职亦经示革敢请批准
　　一换票规例宜除也博邑设有防总练总乡长狼总等辈名曰头人例给照票约束地方凡遇新官到任呈缴旧票请换新牌例送承管银六两八两以及十二两不等率以为旧例如此试思此辈穷役此银从何而来要亦派之里民耳敢请革除庶免假公济私之扰
　　以上七欵早革一日则民受一日之赐民省一分则多完一分之饷酬
　　国必先裕民裕民必先削已此卑职微吏之愚忠伏乞宪慈察照准行其惠泽所濡非特羣黎一时一世已也
　　疏通钱法详文　　　　　　　　元展成为疏通钱法以筹
　　国计以利民生事窃以制钱为
　　国家之寳利于流通查粤西僻在边隅夷多汉少所用之钱种种各异除制钱外并用旧铸京墩及青铜桂字黄铜古字红铜广字黒铜杂字诸废钱积习相沿屡禁莫改近奉督宪拨运云南省所铸制钱搭放粤西通省兵饷无非欲制钱流行遍布法至善也惟是毎制钱一千定价银一两及发给兵丁转易于商民则非一千一二百文不能易银一两所以然者杂钱行使既久市井愚氓山村猺獞止知杂钱之便争相兑换其价日増而制钱尚未流通其价日减现在滇省制钱源源转输粤西藩库陈陈堆积兵丁不免亏折之苦搭放亦有扞格之忧茍不即为变通恐非所以筹
　　国计而利民生也为此合行详请于本年徴收耗羡或银或钱听民输纳后此征收地丁钱粮多者仍纳银两若由防分以至二钱以内者准其持制钱交纳其火耗以按银数加收至于徴收之制钱或全解藩库或留于该府州县就近搭放兵饷又在因地制宜难于执一如此则凡有钱粮者皆以纳制钱为便莫不重视制钱而杂钱渐为无用之物即市井奸商平日贩杂钱以射利者民间既不兊换亦将废然自阻不用别行严禁而杂钱必日散月消且以贮库之制钱放之于兵兵得以交易而布之于民民得以完赋而仍输之于官上下流通循环不滞兵民共頼交易无穷不独可以疏通于一时似亦可以推行于永久矣
　　酌议三巢龙门事宜详文　　　　徐嘉賔窃照庆逺一郡属在万山之中民居其一二狑狪猺獞六种苗蛮居其七八古之所称狪蛮即其地也苗族犷悍寻仇搆衅野性好杀最称难治而宜山县属南北西三巢龙门司与附近府城之清潭南乡河池州属之平林一里思恩县属之都亮乡天河县属之福禄里皆强横不法较他处为尤甚今福禄里自卑府到任捐费千金设法购线调拨土兵擒获元凶莫东旺父子同党十数余人又将清南四里详归宜山县县丞管理均防具
　　题辑寜两载有余即平林都亮三巢龙门一带恶党亦知敛迹不敢复肆刦夺但三巢龙门平林都亮绵亘二百余里三巢与龙门山势险恶易于藏奸防宪明鉴万里檄饬嗣后三巢杀掳案件责令南丹东兰那地三土州土兵合力擒捕又据徳胜镇士民公称三土州住居窎逺与其协缉于事后何如预防于事先请照宏治年间将三巢分南丹那地东兰三土州调拨土兵把守要隘查给兵田以土治土之例竟令三土州照依分定地方拨兵驻防等情随查三巢距三土州果属窎逺离徳胜镇二十余里遇有杀掳之事饬令拨兵擒捕各该土州敢不遵依但蛮獞狡猾事发调拨土兵未免旷日持久兵至该村则相率遁逃兵退之后仍聚为害合毋仰请竟令南丹州调拨土兵一百名东兰州调拨土兵一百名那地州调拨土兵一百名委员踏勘形势在于要隘处所分布驻劄比照官兵贴防之例一年更换遴选谨慎头目带领听本府同知并徳胜镇巡检调遣巡防専管弹压督缉首恶蛮党一有警息立刻应援不待犂庭扫穴而附近之平林都亮亦可摄服其心凶党自消至于明季兵田迄今百十余年或经报垦或经荒废难以稽查且恐滋事查土兵土司原系给有兵田再于驻劄之所拨给山地自行垦种帮补饭食似属两便徳胜巡检实为要缺原设弓兵八名不足以资巡查恳请添设三十二名以足四十名之数庶防巡查无悮盖添兵则粮饷费多添役则工食有限而捍御皆有裨益者也又龙门司地方与三巢永顺土司接界亦系宜山县管辖白牙马栏古东古栗枫木十字等村苗獞恃险负固盘踞作奸勾结为非不可胜指从前设有土舍弹压地方催收钱粮今土舎邓印绶懦弱不能缉挐贼盗请将印绶改为土目添设巡检一员带领弓兵四十名徴收钱粮外委一员带兵二十名兼同巡检督率土目分遣土兵巡查地方如遇贼党构衅不法即便擒捕解县究处而苗蛮不致有勾结为非之虞矣同知衙署现在委令宜山县防同经歴司估计俟估定之日移往徳胜地方建造其龙门司巡检印信恳请铸给其衙署营房应请一并估计动支公项建造其兵丁在于协标抽拨分防又徳胜司添设弓兵三十二名新添龙门司巡检一员应设皂二名马夫一名及弓兵四十名每名每月赏给工食银五钱并俸银均请比照南丹那地二土州州同州判俸工之例在于通省缺俸项下支给是否伏祈宪台察核

</div>
    <div class="pagination">
<a href="广西通志_page297.html">上一页</a><span>...</span><a href="广西通志_page293.html">293</a><a href="广西通志_page294.html">294</a><a href="广西通志_page295.html">295</a><a href="广西通志_page296.html">296</a><a href="广西通志_page297.html">297</a><span class="current-page">298</span><a href="广西通志_page299.html">299</a><a href="广西通志_page300.html">300</a><a href="广西通志_page301.html">301</a><a href="广西通志_page302.html">302</a><a href="广西通志_page303.html">303</a><span>...</span><a href="广西通志_page299.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
