<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 660 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 660 页/共 698 页</h1>
    <div class="content"> 

 

钦定四库全书 

钦定日下旧闻考卷一百四十四 

附编玉田县丰润县 

 

原玉田县在蓟州城东八十里明一统志原故无终子国汉书注补无终子翟国今蓟之玉田渔阳即 
其地国名纪臣等谨按据大清一统志蓟州为古无终国玉田为唐初析置之无终县则今之玉田非 
古无终谨并识以俟考原鲁襄公四年无终子嘉父使孟乐如晋因魏庄子纳虎豹之皮以请和诸戎 
左传原昭公元年晋中行穆子败无终及群狄于大原同上原北平有无终县释例土地名以北戎山 
戎无终三名为一春秋正义原项羽封韩广为辽东王都无终汉初臧荼击杀广于无终并其地汉臧 
荼置无终县属右北平郡更始以苖曾为幽州牧治无终呉汉斩之晋属北平郡隆安三年慕容盛使 
其将李旱讨叛将李朗于令支朗请救于魏自迎魏师于北平旱克令支遣别将孟广平击斩朗于无 
终后魏属渔阳郡隋初属元州大业初为渔阳郡治隋末废方舆纪要原唐武德二年置无终县贞观 
元年省干封二年复置万岁通天元年更名玉田神龙元年隶营州开元四年还隶幽州八年隶营州 
十一年又隶幽州有濠门米亭三谷礓石方公白阳等戍唐书注原唐武德二年置无终县贞观元年 
省干封二年复置万岁通天元年更名玉田神龙元年隶营州开元四年还隶幽州八年隶营州十一 
年又隶幽州有濠门米亭三谷礓石方公白阳等戍唐书注原五代梁开平初刘守文引沧德之兵讨 
刘守光战于玉田败还辽仍其旧宋宣和四年改置经州金复为玉田元因之方舆纪要补马录玉田 
道中苦雨诗九夏无晴日那堪秋更阴树边山雨黑天际塞云深归鸟孤村夕征人万里心驱驰成底 
事衰晩二毛侵百愚集原县城筑于成化三年周围一千二百二十步城门三东曰迎旭西曰拱宸南 
曰来薫其北门久塞隆庆元年增崇三尺崇祯八年其内悉易以砖既而复浚濠导彭家桥水注之玉 
田县志原谢铎玉田县新城记略成化四年四月蓟州玉田县新城成先是县有土城岁久颓圮齐东 
乔君瑾来宰是邑谋于巡抚右佥都御史阎公本请于上以指挥使李迪署都指挥佥事莅其事阅一 
年讫工易土以砖崇二文五尺桃溪浄稿原县治在城西北隅建于元延佑年辛酉有学士郭贾碑记 
文称京师高庭谒由保定路元州判官来兹邑捐俸钱构厅宇绘蚕麦图于壁高既去有杨君玉傅伯 
元续成之玉田县志原儒学在县治西创于辽干统中今大觉寺是其遗址嘉靖癸巳改建于西关外 
庚戌督学御史阮鹗复移城内以玉阳观为之万历六年又稍迁而东筑台建大成殿东西两庑及戟 
门同上原阳樊驿旧在县西二十里嘉靖二年迁于县之西关方舆纪要原兴州左屯卫在玉田县东 
南一百四十里旧在开平卫境永乐初移建于此同上原采亭桥在县西二十里金学士杨绘建绘邑 
人采亭其别字也名胜志原鸦鸿桥在县东南四十里玉田县志原麻山在县城北十五里与旁山相 


连南即种玉山也距县西北二十五里悬厓壁立其旁为石鼓唐太宗征高丽尝聚兵于此名胜志原 
燕山在县西北二十五里晋咸康四年石虎攻段辽辽将北平相阳裕登燕山以自固即此方舆纪要 
原燕山之脉自太行迤逦而东暨玉田直抵海岸燕国由此名或以为即燕然非也长安客话原由燕 
山口迤西二里折而北又东历磴而上有梨花庵绿阴覆翳可以避暑玉田县志原燕山上悬岩之侧 
有石鼓去地百余丈望若数百石囷有石梁贯之鼓之东南有石人援桴状同击势耆旧言燕山石鼔 
鸣则土有兵水经注原田畴得北归遂入徐无山中营深险平敞地而居躬耕以养父母百姓归之数 
年间至五千余家畴谓其父老曰诸君不以畴不肖远来相就众成都邑而莫相统一恐非久安之道 
愿推择其贤长者以为之主皆曰善因佥推畴畴乃为约束相杀伤犯盗诤讼之法法重者至死其次 
抵罪二十余条又制为婚姻嫁娶之礼与学校讲授之业班行其众众皆便之至道不拾遗北边翕然 
服其威信魏志原徐无山在县东北二十里建安十一年曹操伐乌桓令田畴为乡导上徐无山是也 
方舆纪要原无终山一名翁同山又名阴山在渔阳县西北四里太平寰宇记补无终山一名步阴山 
又名翁同山隋图经原灅水又东南流为北黄水又屈而南为南黄水又西南径无终山即帛仲理所 
合神丹处也又于是山作金五千斤以救百姓山有阳翁伯玉田在县西北有阳公坛社即阳公之故 
居也水经注补道书之重者莫过于三皇文五岳真形图至人秘此藏之石室幽隠之地帛仲理于山 
中得之自立坛委绢常画一本而去也抱扑子原阳翁伯者卢龙人事亲以孝葬父母于无终山山高 
八十里其上无水翁伯庐于墓侧昼夜号痛神明感之出泉于其墓侧因引水就官道以济行人尝有 
饮马者以白石一斗与之令翁伯种之当生美玉果生白璧长二尺者数双北平徐氏有女翁仲欲求 
婚徐谓媒者曰得白璧一双可矣翁伯以白璧五双遂婿徐氏数年云龙下迎夫妇俱升天今谓所居 
为玉田坊翁伯仙去后子孙立大石柱于田中以纪其事仙传拾遗原雍伯雒阳人搜神记臣等谨按 
翁伯一作雍伯卢龙人一作雒阳人搜神记所载与仙传拾遗记载互异今并存以备考原阳氏谱叙 
言翁伯是周景王之孙食采阳樊春秋之末爰宅无终因阳樊而易氏焉爱人博施天祚玉田其碑文 
云居于县北六十里翁同之山后路徙于西山之下阳公又迁焉而受玉田之赐情不好宝玉田自去 
今犹谓之为玉田阳于宝曰于种石处四角作大石柱各一丈中央一顷之地名曰玉田水经注补北 
平阳公辇水作浆以给过者兼补履屩不取其值天神化为书生问云何不种菜曰无菜种即与数升 
公种之化为白璧余皆为钱公得以娶妇孝子传补罗虬诗谁向深山识大仙劝人山下引春泉定知 
不及红儿貌枉却工夫溉玊田比红儿诗原小泉山在县东北二十五里上有泉出石罅西南流五里 
合大泉山之水入白龙江名胜志原玉田县西北有水其色蔚蓝可爱亦曰蓝水其土如靛蓄靛者恒 
取土和靛卖之燕山丛录原蓝水出北山东屈而南流径无终县故城无终子国也水经注原庚水出 
右北平徐无县北塞中南流历徐无山得黑牛谷水又得沙谷水并西出山东流昔田子泰避难居之 
众至五千家开山图曰山出不灰之木生火之石注云其木色黑似炭而无叶有石赤色如丹以一石 
相磨则火发合则无之同上臣等谨按庚水之庚原本及旧刻水经皆讹庾今从殿本水经注改正原 
庚水在县东北四十里即丰润之浭水也方舆纪要原梨河在县东二十里自遵化县南流经县境又 
南入宝坻县界县之东境诸水多流入焉同上原县有清庄坞导河可田后湖庄疏湖可田三里屯及 
大泉小泉引泉可田也屯政考原光砂泉在玉田县南攻玉所用寰宇通志原玉田县南有温泉盛夏 
之间暖气如雾有砂随水而出色白而细磨治金玉能令光莹吴下玉工皆购此砂为用燕山丛录此 
系原在物产门今移改原右北平城东北一百一十里有徐无城魏氏土地记原徐无县故城王莽之 
北顺亭水经注原徐无城在县东汉县属右北平郡后汉因之晋为北平郡治咸康三年后赵石虎攻 
段辽于令支至徐无后魏县属渔阳郡后周废入无终县方舆纪要原偏林在县境金大定二十年以 
玉田县行宫之地偏林为御林即此同上补金世宗大定二十年正月以玉田县行宫地偏林为御林 
大淀泺为长春淀有长春宫其殿曰芳明二十四年正月如长春宫春水二十六年正月如长春宫春 
水二十七年正月如长春宫春水世宗既殂后主如春水改都南行宫为建春又改遂城行宫为光春 
而长春不书矣碣石丛谈原古渔阳北有无终山山上有燕昭王冡九州岛岛要路原张华晋惠帝时 
为司空于时燕昭王墓前有一斑狸积年能为幻乃变一书生欲诣张公过问墓前华表曰以我才貌 
可得见张司空否华表曰子之妙解为无不可但司空智度恐难笼络出必遇辱非但丧子千岁之质 


亦当深误老表不从随诣华华见其风流洁白雅重之于是论及文章辨校声实华未尝闻比复商略 
三史探赜百家谈老庄之奥区被风雅之绝旨包十圣贯三才箴八儒擿五礼华无不应声屈滞乃叹 
曰天下岂有此年少若非鬼怪即是狐狸书生乃曰明公当尊贤容众奈何憎人学问言卒便请退华 
已使人防门不得出既而又谓华曰公门置甲兵拦骑当是疑于仆也将恐天下之人卷舌而不言智 
谋之士望门而不进深为明公惜之华不应而使人防御甚严丰城令雷焕博物士也谓华曰闻魑魅 
忌狗所别者数百年物耳千年老精不复能别唯有千年枯木照之则形见燕昭王墓前华表已千年 
乃遣人伐之使人既至华表叹曰老狸乃不自知果误我事于华表空中得青衣小儿长二尺余将还 
至洛阳而变成枯木燃之以照书生乃是一斑狸茂先叹曰此二物不值我千年不可复得集异记原 
罗隐燕昭王墓诗战国苍茫难重寻此中踪迹想知音强停别骑山花晓欲吊遗魂野草深浮世近来 
轻骏骨高台何处有黄金思量郭隗平生事不殉昭王是负心甲乙集原金明威将军同知宣徽院事 
上轻车都尉陇西郡开国伯食邑七百户李盘神道碑其文中顺大夫同知中都路都转运使轻车都 
尉广陵郡开国伯食邑七百户高德裔撰并书盘字仲安玉田人墓在县城东北又城北有元同知蓟 
州事杨德润墓墓碑其兄子遇所撰黄图杂志原上生寺在县治东南永乐四年建寰宇通志原楸子 
谷在石鼓山后七里有寺玉田县志补唐幽州渔阳县无终戍城内有百许家龙朔二年夏四月戍城 
火灾门楼及人家屋宇并为煨烬惟二精舍及浮屠并佛龛上纸帘蘧蒢等但有佛像俱不延燎时人 
</div>
    <div class="pagination">
<a href="钦定日下旧闻考_page659.html">上一页</a><span>...</span><a href="钦定日下旧闻考_page655.html">655</a><a href="钦定日下旧闻考_page656.html">656</a><a href="钦定日下旧闻考_page657.html">657</a><a href="钦定日下旧闻考_page658.html">658</a><a href="钦定日下旧闻考_page659.html">659</a><span class="current-page">660</span><a href="钦定日下旧闻考_page661.html">661</a><a href="钦定日下旧闻考_page662.html">662</a><a href="钦定日下旧闻考_page663.html">663</a><a href="钦定日下旧闻考_page664.html">664</a><a href="钦定日下旧闻考_page665.html">665</a><span>...</span><a href="钦定日下旧闻考_page661.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
