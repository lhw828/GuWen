<!DOCTYPE html>
<html>
 <head>
  <meta charset="utf-8"/>
  <title>
   读史方舆纪要 - 第 474 页/共 479 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   读史方舆纪要 - 第 474 页/共 479 页
  </h1>
  <div class="content">
   大河在砀山县北二十里，为丰、沛上游县西北有坚城集，为单县接境之处。旧筑斜坝于其东，以防垫溢。又西有刘霄等口，亦为河流冲要。《志》云：大河旧经县南三十里。嘉靖三十八年，河流北徙，始出县北。又东经丰县南三十里县西南有秦沟口，亦曰邵家口。嘉靖四十五年，河决邵家口，出秦沟，入运。又县东南有浊河口。隆庆元年，秦沟迤南冲浊河一道，为黄河支流。后河分流，遂徙于此。万历中，筑坝堤防，使河不得北决以防运，又东入萧县界。

　　又东径沛县之南，萧县之北。

　　大河在沛县南五十余里，此隆、万间河流也。初，大河自丰、砀间经萧县。沛去河远，虽有冲决之虞，而非经流之所也。正德四年，河决曹县，直达丰、沛。既又决城南飞云桥，入运河。嘉靖二年，河决沛县《志》云：亦自曹、单决而南也。又五年，决县西老和尚寺。又决入丰县境内云。六年，河自曹、单境冲县东北之鸡鸣台。七年，河决而南县北庙道口在县西北三十里，淤三十余里。八年，飞云桥之水北徙鱼台县之谷亭，舟行闸面。九年，沛县北境之水决鱼台塌场口，冲谷亭水，经三年不去。十三年，庙道口复淤《河渠考》：自正德四年大河从曹、单决入，沛县飞云桥以北皆为钜浸。嘉靖七年，大河东溢，逾漕河入昭阳湖，泥沙聚壅，运道大阻。于是河臣盛应期请开赵皮寨以杀水势。八年，飞云桥之水北徙谷亭。十三年，河决赵皮寨。于是谷亭流绝，而庙道口复淤。久之，稍复故道。详见漕河。三十七年，归德新集口淤，大河散溢，支流冲入飞云桥。四十四年，大河淤塞。自萧县赵家圈泛滥而北，至曹县南崇棠朴林集复分二股。南股绕沛县戚山在县西南三十里、杨家集亦在县西南，入秦沟在徐州东北三十里，至徐。北股绕丰县华山在县东南三十里，由山东马村集漫入秦沟，接大小溜沟大沟，在徐州北五十里，亦曰南沟。小沟，在州北六十里，亦曰北沟，溢入运河，至徐。其北股又自华山而东北，分为一大股，出飞云桥，散为十三股，纵横以入漕河。至湖陵城口在沛县北五十里，又逾漕河漫入昭阳湖、促沙河灌二洪，浩渺无际，而河变极矣《河防考》：时砀山县东郭贯楼支河，淤全河，遂逆行俱入于北股云。明年，河复决沛县南二三等铺，冲入运河，亦由湖陵城口入湖陂。是时，河臣朱衡、潘季驯方改浚新河，既而县东马家桥堤成马家桥，在沛县东南四十里，障水南趋，横流复定详见漕河。而萧县在大河南五十里，亦隆、万间河流也。旧时大河，自县西六十里之赵家圈经冀门集在今县西北十三里，出徐州之小浮桥，皆安流无恙。嘉靖三十七年，大河北徙，其后东西靡定。一变为溜沟，再变为浊河浊河，在徐州西北二十余里，又变为秦沟。嘉靖末，大抵自县西北崔家口、石城集、雁门集、北陈沟、梁楼沟、胡淀沟东下小浮桥崔家口东至石城集十五里，又东至雁门集十里。又东十余里至北陈沟，北陈至梁楼沟三十里。又十五里至胡淀沟，又东三十里即小浮桥也，径行陆地。水深或仅一二尺，比之故道，高三丈有余。停阻泛滥，萧县境内，一望弥漫，城内城外，皆为泽国。隆庆四年，决溢崔家口。五年，河臣潘季驯上言：大河原自新集口经虞城夏邑之北，砀山之南，至萧县冀门，出小浮桥。其后河流迁徙，行水之处俱系民间住址。陆地水不能刷，冲不成漕，虽一望茫然，而深不及尺。且大势尽趋浊河，出小浮桥者，不过十之一二。决裂之患，正恐不免。日者臣由夏镇历丰、沛至崔家口，复自崔家口历河南至新集口，则见黄河大势已直趋潘家口。乡老言：去此十二三里，自丁家道口以下二百二十余里，旧河形迹见在可开。臣即自潘家口历丁家道口、马牧集、韩家道口、司家道口、牛黄固马牧集，属虞城县。以下皆属砀山县。《舆程记》：马牧集去丁家道口四十里，其韩家道口则在赵家圈西五十里，又西三十五里则司家道口也。牛黄固，即单县之黄固集、赵家圈，至萧县一带，皆有河形，中间淤平者四分之一。河底俱系滂沙，见水即可冲刷。莫若修而复之。河之复，其利有五：从潘家口出小浮桥，则新集迤东河道俱为平陆，曹、单、丰、沛永无昏垫，一利也。河身深广，受水必多。每岁河免泛溢之患，虞、夏、丰、沛之民，皆得安居，二利也。河从南行，去会通河甚远，闸渠无虞，三利也。来流既深，建瓴之势，导涤自易，则徐州以下河身，亦必因而深刷，四利也。小浮桥来流既远，则秦沟可免复冲，茶城永无淤塞，五利也。报可。既而季驯以言去，遂中止。万历五年，河冲萧县。三十二年，河臣李化龙言：河自开封归德而下，合运入海，其路有三。由兰阳出茶城，向徐、邳，名浊河，为中路。由曹、单、丰、沛出飞云桥，向秦沟，名银河，为北路。由潘家口入宿迁，出小河口，名符离河，为南路。南路近陵，北路近运，惟中路既远于陵，亦济于运。前兴役未竣，今自坚城以至镇口，河形宛然，宜仍旧开浚。从之。三十四年，河工成。自砀山朱旺口至小浮桥，袤百七十里，河归故道。自是萧县去大河十五里而近，而沛县去河益远《河渠考》：万历三十三年，河由沛县昭阳湖穿李家口，出镇口闸，全河上灌南阳，北薄新店。明年，河臣曹时聘挑朱旺口由坚城集出小浮桥，几二百里。于是河回故道，鱼、沛、单、济、金乡之水，悉归大河。

　　又东经徐州之北，又东南经灵壁县之北。

　　大河在徐州城东北，今为漕、黄交会之冲，咽喉重地也。嘉靖八年，河决州北大溜沟。三十二年，河决州东南之房村在州东南五十里，旋塞之《河防考》：河决房村，由鲤鱼山出直河、睢宁、新安以下四十里，皆浅淤，鸠工浚塞之。四十四年，河由秦沟冲茶城，运道大阻。万历元年，河决房村。三十三年，河决州北境之苏家庄，淹丰、沛。黄水逆流，灌济宁、鱼台、单县，而鱼台尤甚。于是吕梁河涩，明年复故。三十九年，河决狼矢沟在州东二十里，塞之。明年，又决三山在州东南二十里，灌睢宁诸处，出白洋小河，复合正河。寻塞之。四十四年，复决狼矢沟，由蛤、曼、周、柳等湖蛤湖、曼湖与周湖、柳湖，俱在邳州西北入氵加河出直口直河口也，详见邳州。复与黄会，既而复故《河防考》：万历十七年，河臣潘季驯筑长塔二山长堤，中建石坝，以防狼矢沟之决。其地卑洼，河往往仍从此溃溢。是年，漕臣陈荐檄开武河等口，泄水平，既而决口淤，河复故道。天启三年，河决徐州青田、大龙口，寻塞之《河防考》：青田等口俱在州东南三十余里。先是，河决灵壁、双沟，至是复决于此。徐、邳、灵、睢、黄河并淤，吕梁城南隅陷沙高平地丈许。双沟决口亦满。上下一百五十里，尽成平陆。浚塞兼举，乃复旧。四年，黄水大涨，灌州城。乃迁州治于云龙山，而灵壁县亦大河所经也大河在县东北五十余里。隆庆四年，河决县西北之双沟《河渠考》：嘉靖末，河涨徐州，上下茶城至吕梁，两崖束山，河不得下，又不得决。至是乃自双沟而下，北决油房、曹家、青羊诸口，南决关家、曲头集、马家浅、阎家、张摆渡、王家、房家、白浪浅诸口，凡十一处。枝流既散，干流遂微。乃淤邳州匙头湾以东八十里，而河又一变。河臣潘季驯浚治，故道旋复。万历十七年，河又决双沟单家口。四十二年，河决灵壁县之陈铺，决口旋淤，河流复故。天启元年，河决双沟黄铺，水由永姬湖在睢宁县境出白洋小河口，仍与黄会白洋河见宿迁县。故道湮涸，复筑塞之。

　　又东南经睢宁县北，邳州城南。

　　大河在睢宁县西北五十里。隆庆四年，河决睢宁之曲头集曲头集、王家口、马家浅、新安集一带，皆县西北境之要口也，寻筑塞之，而邳州尤大河之襟要也大河在州城南二里。城北有沂河，从山东沂州界南流，径城下，分东西流。南入大河。又州西北有氵加河，亦自山东峄县界流入境，会沂水入于河。隆庆六年，邳州河决是年，河决灵壁县境内大河北岸栲栳湾，连邳州界。先是，河决双沟、曲头集诸处，自睢宁白狼浅至宿迁小河口，淤百八十里。河臣翁大立请开氵加河以避淤，又请开萧县河以杀河流。至是复申前议，潘季驯以为不可。万恭亦言：氵加口限岭阻石，不可开。乃专治徐、邳河，分筑南北两堤。北堤起徐州磨脐口，迄邳州宜河。南堤起徐州东南梨林铺，迄宿迁小河口。各延袤三百七十里，于是河复故道。万历二年，河决邳州是年，决州东娄儿庄等数口，寻筑塞之。三年，邳州河溢是时河决崔镇，逆灌邳、徐。既而潘季驯浚塞之，河复旧道。十七年，季驯于河南岸睢宁界上筑羊山，至土山横堤以防横溢，河益安流。三十二年，氵加河成而黄运分为两途矣。

　　又东径宿迁县南，又东经桃源县北。

　　大河在宿迁县南十里，东流为小河口，睢水入大河之道也睢水，在县东南十余里。又县东南三十余里有白洋河，旧皆为大河旁溢之道。万历六年，河臣潘季驯筑归仁集堤于此，今详见运河。又东经桃源县城北。县西北三十里曰崔镇口。隆庆五年，河决于此，运河浅阻时淮决高堰，而南河亦决崔镇而北，桃源、清河之间河道遂塞。万历六年，河臣潘季驯始修塞之季驯筑遥堤于河北岸。又于崔镇以东徐、季泰、三汊诸处俱筑减水石坝，以防横溢之水。而于河南岸筑马厂坡堤，以防大河南溢入淮，由是县无水灾。二十六年，于县境开新河，分导黄河入海，既而复塞《河防考》：万历十六年，科臣王士性建议，于县东三汊镇分导大河入清河县治北老黄河故道，又引而东，从颜家河至赤晏庙，下大河入海。常居敬以为自三汊入清河县界，大概淤平故河，不可复问。清河县东北数里有訾家营，西北正迎淮口。议开支河，分引河流东入于草湾河，出赤晏庙，复归大河，庶为近便。潘季驯以为非是，遂中止。二十四年，黄淮涨溢，河臣杨一魁主分黄导淮之说，因于桃源开黄坝新河，自县东十里黄家嘴起，至安东县北五港灌口，分泄黄河入海，令毋得尽入淮。从之。既而复塞。

　　又东南经清河县南，而淮河合焉。

　　大河在清河县治南一里，淮河自西南来合焉。县当淮、黄交会之冲，形势特重。《志》云：黄河经流，即泗水旧道也泗水亦名南清河，县因以名。县西三十里，有三汊河口。泗水至此，分为大小二清河。大清河径县治东北入淮，俗讹为老黄河，今堙。其小清河在县治西南入淮，即今之清口也。天下之喉吭，清口实司之矣。

　　又东经淮安府城北，又东经安东县南，而入于海。

　　河淮合流经淮安府城北五里。明永乐十四年，平江伯陈经理漕渠于北河南岸淮人谓黄河为北河，淮河为南河，亦曰外河，而漕河为里河，筑堤四十余里。自是常修筑之。隆庆三年，河溢。自清河抵淮安城西，淤三十余里，决方、新二坝二坝在府城西北三十里，清江浦堤之东。新，一作信；方，一作方家坝。出海平地水深尺余是时宝应湖堤崩，山东莒、郯诸处皆水溢，从沂河、直河灌入邳州，人民垫溺。四年，淮决高堰在府西南四十里，详见淮河。河决崔镇见桃源县。横流四溢，连年不治。万历六年，河臣潘季驯培高堰以障淮水之东，塞崔镇以防大河之北，而黄淮复合先是隆庆五年，漕臣王宗沐亦筑高堰诸处。万历三年，仍复溃溢，至是始称安流矣。是时，亦增筑清江浦、新城及钵池山、柳浦湾迤东堤岸柳浦迤东四十里为高岭。又二十里，戴百户营。是时皆接筑长堤，自清江浦而东，凡百三十余里，称为完固。十四年，河决范家口在府城东北。水灌淮城，全河几夺。又决天妃坝即清江浦口，旧坝也。详见漕河，淤福兴等闸，寻塞治之。二十三年，河淮决溢，邳、泗、高、宝诸处，皆患水灾。按臣牛应元言：治河在辟清口浮沙，次疏草湾下流草湾河，详淮安府。达伍港灌口见安东县，广其途入海。治淮在开周家桥，达芒稻河入江详见淮河。河臣杨一魁亦议先分黄，次导淮。分黄则开黄家嘴新河在桃源县，分泄黄水。导淮则辟清口积沙数十里。又于高堰旁若周家桥、武家墩稍引淮支流分入江海，水患稍息。天启元年，河决王公堤堤在清江浦北岸，逼邻大河。《志》云：自淮安西门外抵清江浦约三十里，内外二河仅隔一堤，相距不过寻丈。王公堤势最危急，二渎南徙，冲刷日甚。卷埽堤坝，不可不密也。《河渠考》：天启元年，淮安淫雨连旬，黄、淮暴涨数尺。淮安、山阳之里河，则决王公祠、杨家庙、清江浦、磨盘庄、谢家墩、凤直二厂等处，外河则决安乐乡、颜家庄、张家洼、高堰、武家墩诸处，清河则决龙王庙、徐家路诸处。惟时水灌淮安、新联二城，小民蚁城而居，里外河、清河一带汇成钜浸。郡守宋统殷等力塞王公堤，患始杀焉。三年，复决磨盘庄在城西二十余里。盖淮郡为漕、淮、黄绾毂之口也。而安东城在黄淮北岸，海口渐近，上流无壅水，自奔趋以赴海矣。○考大河之流，自汉至今，流移变异，不可胜纪。然孟津以上，则禹迹宛然。以海为壑，则千古不易也。由孟津而东，由北道以趋于海，则澶、滑其必出之途。由南道以趋于海，则曹、单其必经之地。冲澶、滑必由阳武之北，而出汲县、胙城之间。冲曹、单必由阳武之南，而出封丘、兰阳之下。此河变之托始也。由澶、郓而极之，或出大名，历邢、冀，道沧、瀛以入海。或历濮、范，趋博、济，由滨、棣以入海。由曹、单而极之，或溢巨野，浮济、郓谓济宁东平。挟汶、济以入海。或经丰、沛，出徐、邳，夺淮、泗以入海。此其究竟也。要以北不出漳卫，南不出长淮，中间数百千里，皆其纵横糜烂之区矣。又自古大河深通，独为一渎。今九河故道既湮灭难知，即历代经流，亦填淤莫据。大抵决而北则掩漳、卫，决而东则侵清、济，决而南则凌淮、泗。昔人谓河不两行，余谓自汉以来河殆未尝独行矣丘氏以宋熙宁十年，黄河南徙，一合南清河入淮，一合北清河入海，为黄河入淮之始。此殆未详考耳。先是真宗咸平三年，河浮巨野入淮。天禧十年，河合清水、古汴东入于淮。又太宗太平兴国八年，河决滑州，东南流，至彭城入淮。更远而汉武帝元光中，河决瓠子，通于淮泗。然则河之趋于淮也，旧矣。独是合淮三百年而不变者，唯有近时耳。

　　汉贾让言：堤防之作，近起战国，壅防百川，各以自利。齐与赵、魏以河为竟，赵、魏濒山，齐地卑下，作堤去河二十五里，河水东抵齐堤，则西注赵、魏。赵、魏亦为堤去河二十五里，虽非其正水，尚有所游荡。时至而去，则填淤肥美，民耕田之。或久无害，稍筑室宅，遂成聚落。大水时至漂没，则更起堤防以自救，稍去其城郭，排水泽而居之。湛溺自其宜也。今堤防狭者去水数百步，远者数里，此皆前世所排也。今徙冀州之民当水冲者，放河使北入海。此功一立，河定民安，千载无患，谓之上策胡氏谓昔人上策，大抵迂远不经，是矣。若乃多穿漕渠于冀州地，使民得以溉田，分杀水怒，据坚地作石堤，北行三百余里入漳水中，旱则开东方下水门溉冀州，水则开西方高门分河流，民田适治，河堤亦成，谓之中策。若乃缮完故堤，增卑倍薄，劳费不已，数逢其害，此最下策。

　　北魏郑偕言：水之凑下，浸润无间。九河通塞，屡有变更，不可一准古法，皆循旧堤。何者？河决瓠子，梁、楚几危。宣防既建，水还旧迹。十数年间，户口丰衍。又决屯氏，两川分流。东北数郡之地，仅得支存。及不通灵鸣，水由一路。往昔丰腴，十分病九，邑居凋杂，坟井毁灭。良由水去渠狭，又不开泻。众流壅塞曲直，乘之所致也。至若量其逶迤，穿凿沟浍，分立堤曷，所在疏通。预决渠路，令无停蹙，随其高下，必得地形。土木参功，务从省便。使地有金堤之坚，水有非常之备，钩连相注，多置水口，从河入海，远迩经通，润其卤，泄此陂泽。九月农罢，量月计工。十月昏正，立匠表度。县遣能工，麾画形势。郡发明使，筹察可否。审地推岸，辨其脉流。树板分崖，练厥从往。别使案验，分布是非。遐睇川原，明审通塞。当境修治，不劳役远。终春自罢，未须人功。即以高下营田，因于水陆。水种亢稻，陆艺桑麻。必使室有久储，门丰余积。斯实上策，御灾之方，亦为终古井田之制已上大概论水门之利。

　　宋欧阳修言：河本泥沙，无不淤之理。淤淀之势，常先下流。下流淤高，水行不快，上流乃决，此其常势。然避高趋下，水之本性。故河流已弃之道，自古难复。决河非不能力塞，故道非不能力复。不久终决于上流者，由故道淤高，水不能行也已上论旧河不可复。

　　苏辙曰：黄河之性，急则通流，缓则淤淀。既无东西皆急之势，安有两河并行之理？

　　任伯雨曰：禹之治水，不独行所无事，亦未尝不因其变而导之。盖河流混浊，泥沙相半，流行既久，迤逦淤淀。则久而必决者，势也。惟因其所向，宽立堤防，约拦水势，使不至大段漫流而已已上论防河。

　　元欧阳玄曰：治河一也，有疏、有浚、有塞，三者异焉。酾河之流，因而导之，谓之疏。去河之淤，因而深之，谓之浚。抑河之暴，因而扼之，谓之塞。疏浚之别有四：曰生地，曰故道，曰河身，曰减水。河生地有直有纡，因直而凿之，可就故道。故道有高有卑，高者平之以趣卑。高卑相就，则高不壅，卑不潴。虑夫壅生溃，潴生堙也。河身者，水虽通行，河身有广狭。狭难受水，水益悍，故狭者以计辟之。广难为岸，岸善崩，故广者以计御之。减水河者，水放旷则以制其狂，水隳突则以杀其怒。治堤一也，有创筑、修筑、补筑之名。有剌水堤，有截河堤，有护岸堤，有缕水堤，有石船堤。治埽一也，有岸埽、水埽，有龙尾、拦头、马头等埽，其为埽台及推卷牵制挂之法，有用土、用石、用铁、用草、用木、用弋、用纟互之方。塞河一也，有缺口，有豁口，有龙口。缺口者，已成川。豁口者，旧常为水所豁，水退则下于堤，水涨则溢出于口。龙口者，水之所会，自新河入故道之也。凡水工之功，视土工为难。中流之功，视河滨为难。塞十丈之口，视百丈为尤难。北岸之功，视南岸为难也已上论治水之法。

　　明徐有贞曰：平水土在知天时、地利、人事。天时既经，地利既纬，人事乃究。夫水之性，可顺以导，不可逆以堙。河自雍而豫，出险固之平衍，势已滥肆。又由豫而兖，土益疏，水益肆。决ㄨ之患，势不能已。新决既移，故渠随淤。措画之法，惟宜首疏水势，势平乃治其决，决止乃浚其淤。

　　潘季驯曰：水以海为壑，海口外壅，则河身内溃季驯尝言：上决而后下壅，非下壅而后上决。是故草湾开而西桥故道淤，崔镇决而桃清以下塞，崔家口决而秦沟遂为平陆。然壅与决相因，其初必由壅而决，其继则由决而益壅也。议者欲以浚海为上策，不知大河入海之处，潮汐往来，人力难以施工。然旧口皆系积沙，水力自能冲刷，故海无可浚之理，惟导河以归之海，则以水治水，导河即浚海之策也。然河非专以人力导也。欲顺其性，先惧其溢。惟缮治堤防，俾无旁决，则水由地中，沙随水去，治堤即导河之策也。若治堤之法，有缕堤以束其流，有遥堤以宽其势，又有滚坝以泄其怒。水虽横暴，以三者预为之防，自足以无患。又曰：河之性宜合不宜分，宜急不宜缓。合则流急，急则荡涤而河深。分则流缓，缓则停滞而沙淤。此以堤束水，借水攻沙，为以水治水之良法，切要而不可易也季驯尝言：水分则势缓，势缓则沙停，沙停则河饱。尺寸之水，皆由沙面，止见其高。水合则势猛，势猛则沙刷，沙刷则河深。寻丈之水，皆由河底，止见其卑。筑堤束水，以水攻沙，不旁溢于两旁，则必深刷于河底。又曰：欲疏下流，先固上源。欲遏旁支，先防正道。筑塞似为阻水，不知力不专则沙不刷，阻之乃所以疏之也。合流似为益水，不知力不盛则沙不涤，益之乃所以杀之也季驯尝言：治河者无一劳永逸之功，惟有补偏救弊之策，不可有喜新炫奇之智。惟当收安常处顺之休，毋持求全之心，苛责于责难之事。毋以束湿之见，强制于叵测之流。毋厌已试之规，遂惑于道听之说。循两河之故辙，守先哲之成谟，所谓行所无事者与。○考自古及今治河之说，亦纷如矣，然终未有奇策秘计也。其稍异者，亦曰移河而北，载之高地耳。夫宋人回河而东，为千古之诮。今遽欲回河而北，不复蹈前辙乎？或曰：别穿漕渠，无藉于河，河必无如我何？夫漕渠纵无藉于河，河可任其横决乎？淮、济诸州之民何罪，而尽委之壑乎？且自《禹贡》以至于今，大河常为转输之道，置河而言漕，不犹因咽而废食乎！或曰：弃地以畀河，使遂其游荡。夫九州之内，莫大于海。乃舍其归宿之地，而于都邑闾井间别求一贮水之壑，此更不通之论也。然则治河者将如何？曰人事修举而已矣。所谓人事者，疏也，浚也，堤也，塞也，无不可用也。上流利用疏，暴涨利用疏。汉桓谭《新论》曰：河水浊，一石水，六斗泥。而民竞引溉田，令河不通利，至三月桃花水至则决，以其噎不利也。可禁民勿复引河，此即后人河不两行之左证也。贾让以多开水门为中策，而说者非之谓河流不常，与水门每不相值。或并淤漫之，且旱则河水已浅，难于分溉。潦固可泄，而西方地高，水安可往，似矣。然今榆林、宁夏以西，皆引河灌溉，有沃饶之利。诚上流多为支分，稍杀其悍激之势，未必非利也。至漫漶四出之日，浚塞之功，茫然莫措，于是多为派别，平其泛滥，而后随宜致功，轨之于正。疏可偏废乎？归流宜用浚，农隙水涸时，宜用浚。河出险就平，中土旷衍。孟巩而东，曾无崇山钜陵为之防，重陂大泽为之节。惟恃河身深阔，庶几顺流无阻，安可不察其堙障，急为荡涤。又北方土厚，水流迅直，霜降水涸。往往曾不容ザ，及伏秋淫潦，百川灌输，Е洞之势，一泻千里。使不于浅涸无事时预为经理，使深广如一，忽然奔溃，而后图之，其有济乎？河流散漫宜用堤，地势卑薄宜用堤堤有遥、直、逼、曲四种之分。盖河性易迁，任其浸淫，无以约之，则变且不测。堤以束之，使顺堤直趋，无从旁溢。所谓因其势而为之防，非逆其流而为之障也。若其沙土疏薄，形势卑洼，则必当规其远近，随其平险，多方以制其侵啮，御其奔冲。若以劳费为虞，是厝火于积薪之下也。故道当因则新口宜塞，正流欲利则旁支宜塞。欧阳子谓故道不可复，亦谓故道之湮灭难返者耳。若源流未改，而忽以一时之冲溢，遂弃旧道于不问，将随其决裂，何所抵止。又水之横溃，多在上流。惟下流淤，然后上流溃；亦必上流缓，然后下流淤此上流谓近海口之上流。近海之处，正当厚其力而速其势，不当多为之途以弱其力也如草湾河、新黄河之类，非治河胜策也。所谓塞亦可用者，非乎？要以与时变通，因端顺应，本之以己饥己溺之心，揆之于行所无事之智，河未必终于不可治也夫《宋志》：黄河随时涨落，故举物候为水势之名。自立春之后，东风解冻，河边人候水。初至凡一寸，则夏秋当至一尺，颇为信验，谓之信水。二月桃花始开，冰泮雨积，川流猥集，波澜盛长，谓之桃花水。春末芜菁花开，谓之菜花水。四月末，垄麦结秀，擢芒变色，谓之麦黄水。五月瓜实延蔓，谓之瓜蔓水。朔野之地，深山穷谷，固阴Ё寒，冰坚晚泮。逮乎盛夏，消释方尽，而沃荡山石，水带矾腥，并流于河。故六月中旬后，谓之矾山水。七月菽豆方秀，谓之豆华水。八月花，谓之荻苗水。九月以重阳纪节，谓之登高水。十月水落安流，复其故道，谓之落槽水。十一月、十二月断冰杂流，乘寒复结，谓之蹙凌水。水信有常，率以为准。非时暴涨，谓之客水。其水势凡移横注，岸如剌毁，谓之岸。涨溢逾防，谓之抹岸。埽岸故朽，潜流漱其下，谓之塌岸。浪势旋激，岸土上溃，谓之沦卷。水侵岸，逆涨谓之上展，顺涨谓之下展。或水乍落，直流中忽屈曲横射，谓之径{穴叫}。水猛骤移，其将澄处，望之明白，谓之拽白，亦谓之明滩。湍怒略氵亭，势稍泊起，行舟值之多溺，谓之荐浪。水退淤淀，夏则胶土肥腴，初秋则黄灭土，颇为疏壤，深秋则白灭土，霜降后皆沙也。

　　右今大河。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十七 

卷一百二十七
　　◎川渎四淮水　汉水

　　《禹贡》言导九川。孟夫子推禹抑洪水之功，则第曰江、淮、河、汉。此四大川者，其亘千古而不易乎？虽然，汉合于江者也；今日之淮，又合于河者也。陵谷渐移，平成难冀。吾又安知河之不独为一川，而淮且南注于江乎？为纪淮水。

　　淮水出河南桐柏县桐柏山。

　　《禹贡》曰：导淮自桐柏。淮之源与古不异也。或以为出自大复，或以为出自胎簪。夫大复、胎簪之去桐柏也，仅矣。何必求胜于古人耶详见《禹贡》山川？

　　东流经信阳州北，确山县南。又东历罗山县北，真阳县南。

　　淮水在信阳州城北四十五里。魏人所云义阳，差近淮源者也详见信阳形势。淮之北岸，即确山县境。北去县四十里，东流七十里，至罗山县境。南去县二十里，淮之北岸，为真阳县境。北去县八十里，南北相争，淮流常为襟要。

　　又东经息县南，又东经光山县北。

　　淮水在息县南五里，东流三十里，径光山县北。南去县八十里，自汝、颍而问途于江汉者，光山其利涉之所矣。又东径光州之北，又东北流经固始县北。淮水在光州城北六十七里。又东北流百四十余里，而经固始县北，南去县七十里唐贞元十三年，淮水溢于亳州。盖自县境北溢入州界。此为淮西襟要之地。盖自固始而东，咫尺寿春。淮之北岸，则为江南颍州之界。又东北经颍州之南，又东经霍丘县北。淮水在颍州城南百三十里，又东流十余里，汝水自河南境流入焉汝水，详见河南大川，亦谓之淮口。淮口南北相争时要口也。淮之南岸，即霍丘县界，南去县三十里。

　　又东流经颍上县南，又东经寿州之北。

　　淮水在颍上县南三十里。又东三十五里，即东西正阳镇也东正阳，属寿州西，正阳属颍上县。夹淮据险，为古来之津要。今商旅往来者皆辏集焉。颍水亦自河南境流经此入于淮颍水，详见河南大川，谓之颍口。盖自北而南者，颍口其必争之地矣。又东六十里至寿州之北，南去州城二十五里。肥水自南流入焉肥水，详见江南大川，谓之肥口亦曰淮口。肥口者，淮南之喉吭，战守之枢机也。立国于东南，寿州常为重镇，岂非以肥、颍二口滨淮环带也哉？

　　又东经怀远县南，又东经凤阳府北。

　　淮水在怀远县南一里，流经荆、涂两山之间荆、涂两山，见怀远县，至县城东稍折而北，涡水亦自河南境流入焉涡水，详见怀远县，谓之涡口，亦淮南津要也。又东至凤阳府北《舆程记》：自怀远县缘淮而东三十里，曰半步。又二十里，曰长淮。又二十里，曰十里。又三十里而至凤阳府，陆行则七十里而至矣，南至府城十里。濠州向为淮南重镇，盖以长淮为屏障也。

　　又东北经临淮县北，又东北经五河县南。

　　淮水自凤阳府而东，又折而北，凡二十余里而经临淮县城北。稍东曰新河口，濠水自南流入焉濠水，详见凤阳府，谓之濠口。又东北流八十里而经五河县城，东南一里，有浍河、沱河、河、潼河自县西北次第流入焉俱见五河县。与淮为五河，因谓之五河口也五河交会之处，在县城东二里。

　　又东径泗州城南，盱眙县北。

　　淮水在泗州城南一里。淮之南岸，去盱眙县城北二里。两城相距凡七里，自昔为淮流矜束之处，战守所必资也。汴水自河南境流经泗城东而合于淮汴水，详河南大川，亦谓之汴口。宋时以此为漕运要冲，今惟涓流可辨耳。由泗城而东三十里，龟山峙焉山见盱眙县。淮流至此，乃盘折而北。又二十余里，而洪泽、阜陵、泥墩、万家诸湖环汇于淮之东岸，淮水涨溢，恒在于此。泗州逼淮而地下，故侵陵之患，每不能免也《唐志》：贞元八年，淮水溢，没泗州城。又《宋志》：开宝七年，淮水溢，入泗州城。咸平四年，复溢。天圣四年，又溢。景三年，作外堤以备淮水，高三十有三尺。自是患稍弭。欧阳修云：泗州之患，莫暴于淮。是也。元大德十一年，淮水溢入南门，深七尺余。明正德十二年，泗州水患尤剧。○万历十九年，泗州大水，淮水泛溢，高于泗州城，溺人无算，浸及祖陵。盖淮之患，未有不首被于泗者。

　　又东北经清河县南而合于大河。

　　淮水经清河县南五里，泗水自北流入焉泗水亦名清河，详江南大川，谓之泗口，亦曰清口，自古为南北必争之地。今黄河夺泗之流，乃为黄淮交会之冲。淮之南岸，则运河流入焉，所谓清江浦口也详见运河。淮河既受黄流之委输，又为运渠之灌注，势不能安流以达海矣。说者曰：淮河受汝、颍、肥、濠、涡、汴诸大川及淮南七十二溪之水以注于海，水清流疾，恒无壅决之患。淮之患自河合淮始也。河自北而来，河之身比淮为高，故易以遏淮。淮自西而来，淮之势比清江浦又高《河渠考》：泗州淮身视清江浦高一丈有余，自高趋下，势常陡激。是也，故易以啮运。然而河不外饱，则淮不中溃。惟并流而北，其势盛，力且足以刷河淮。却流而南，其势杀，河且乘之以溃运矣。病淮必至于病运者，莫如河。利河即所以利运者，莫如淮。黄、运两河之枢机，实自淮握之。则今日之治淮，乃治河治运之先务也。然则何以治之？曰：吾亦以淮治淮而已。夫淮之源流，于《禹贡》时未有改也。若欲驾其功于神禹之上，则淮不治。昔之淮东会于泗沂，今之淮东会于大河。会泗沂而治，会河则不治者，泗沂小于淮，河大于淮也。我不能使今日之大河如昔之泗沂，乃欲使今日之淮更不如昔之淮，则淮不治。然则高厚其堤防，使淮无所旁出。修明平水之制，使淮不至于涨溢。此陈平江之治淮，所以二百年无事者与。《河渠考》即《治河通考》，明刘隅、潘季驯等辑：隆庆四年，淮决于高堰即高家堰，在淮安府西南四十里，河亦决于崔镇见前大河，漕臣王宗沐修塞之宗沐《决河记》云：是年淮决高堰河，蹑淮后径趋大涧口，破宝应黄浦口入射阳湖，清口遂淤，海口几为平陆。万历三年，高堰复决于是。山阳高宝、兴盐诸处，悉为钜浸。黄水蹑淮之后，浊流西溯，浸及凤、泗，清口填淤，海口亦复阻塞，而漕黄交病矣。河臣潘季驯以为高堰淮、扬之门户，而黄、淮之关键也。欲导河以入海，势必藉淮以刷沙。淮水南决，则浊流停滞，清口亦堙，河必决溢上流水行平地，而邳、徐、凤、泗不免皆为钜浸。是淮病而黄病，黄病而漕亦病，相因之势也。于是筑高堰堤，长八十里，起自武家墩在高堰北十余里，经大小涧大涧在高堰南十三里，又南五里即小涧。大涧口为冲决要处，筑石堤以护其口，长数百丈，历阜陵湖湖在堰西南二十余里、周家桥北去高堰四十余里、翟坝在周家桥南二十余里，为山阳、盱眙接界处。或曰周家翟坝长二十五里，与高邮南北金门两闸及西堤四十里石工相对。周桥翟坝决，而高邮南北冲溢无时矣，以捍淮之东侵。又以淮水北岸有王简、张福二口，淮水每从此泄入黄河，致淮水力分而清口淤浅。且黄水泛涨，亦往往由此倒灌入淮，于是并筑堤捍之堤在清口西三里。后议者又以东淮太迫，于张福堤洼处黄韶、王简二口置减水二闸。淮溢则纵之外出，黄溢则遏其内侵。王简口亦曰王家口，使淮无所出，黄无所入。于是全淮毕趋清口，会于大河，以入海。而河与漕俱治。盖高堰之筑，始于汉末之陈登，修治于明初之陈，而复于季驯云隆庆四年，王宗沐修筑高堰，卑薄无所增加，随即圮坏。至是经理，始尽制焉。万历二十一年，淮复决于高良涧在淮安府西南七十里。《志》作九十里。凡二十二口，旋筑塞之。明年，黄水大涨，清口沙垫，阻遏淮水，不能东下。于是挟上源阜陵诸湖与山溪之水暴浸泗州、陵州，城湮没。是时科臣张企程言：周家桥北去高堰五十里，其支河接草子湖在宝应县西南五十里，若浚三十余里，一自金家湾在扬州府北四十里，入芒稻河在扬州府东三十里，注之江。一自子婴沟在宝应县南六十里，入广洋湖在宝应县东南五十里，注之海，则淮水泄矣。武家墩南距高堰十五里，逼永济河在淮安府西南，一名新河。引水自窑湾闸出口即新河接运河之闸，直达泾河在宝应北四十里，自射阳湖入海，则淮之下流有归，此急救祖陵之议也。二十三年，淮复决高家堰、高良涧诸处，寻筑塞之。明年，河臣杨一魁以黄淮冲溢，乃议分黄导淮，辟清口沙七里，达淮之经流，建武家墩泾河闸以泄淮之旁溢。又建高良涧减水石闸、子婴沟、周家桥减水石闸，一自岔河在新河南下泾河，一自草子湖宝应湖下子婴沟，俱通广洋湖及射阳湖入海。犹虑淮水宣泄，不及南注各湖为患，又开高邮西南之茆塘港在州西南六十里，通邵伯湖。开金家湾，下芒稻河入江，以疏淮涨一魁所举行，大抵本于企程之说。于是淮患渐平。自是虽时有决溢，而培固高堰，增置坝闸之外，无所为治淮长策也。《两河议》两河，谓黄、淮也。见《明季河工奏议》曰：高堰去宝应高丈八尺有奇，去高邮高二丈二尺有奇，高宝堤去兴化泰州田高丈许或八九尺有奇，去高堰不啻卑三丈有奇矣。昔人筑堰，使淮不南下而北趋者，亦因势而导之。不然，淮一南下，因三丈余之地势，灌千里之平原，安得有淮南数郡县俨然一都会耶？万历二十一年，淮漫高堰堤上且数尺，周家桥口原自通行，又加决焉。决高良涧至七十余丈，南奔之势若倒海。高宝、邵伯诸湖堤一日崩者百十余处。于时泗城亦复灌溢，而所减之水不过尺许，则以淮南之地自高宝而东则下，由邵伯而南则又昂，自兴盐以东滨海诸盐场，比内地亦复昂也。泗州之地比高堰为下，与高宝诸州县皆若釜底然，安能免淮之浸哉？虽然，淮之浸，河阻之也。河之阻，未必不仍自淮致之也。高堰一带修守不严，奸商盐贩之徒，无日不为盗决计。泗州之人未究利害之源，但见高堰增筑，势必且遏淮以入泗，惟恐堰之不速溃也。淮之旁流日多，则淮之正流日弱。于是刷沙无力，而黄流益横。清口就淤，势不得不倒灌淮南，决堤堰而败城郭，委运道于茫无畔岸中矣。于此时而议导淮，导淮亦治标之一策耳。善乎先哲之言曰：御黄如御敌，淮日退则黄日进。论者若以导淮为秘计，而不察其为弱淮之先征也，淮之患安有穷已耶？

　　又东经淮安府城北，又东径安东县南而入于海。

　　淮水自清口而东五十余里，而经淮安府北，去城五里而近。又东九十里，经安东县城南。又东北五十余里，即海口也。黄、淮并流，势盛流疾，海潮若迎若遏，互相回旋。其地有四套、五套、六套之名，盖皆湍激所成也谓之海套。势益东北出，西岸近海州云梯关，亦谓之云梯海口。海口阔处几十四五里，或七八里。安东而上，大约二三里。此即《禹贡》以来淮水入海之道也。自桐柏发源以达于海，经流曲折，几二千余里《汉志》：淮水出桐柏大复山，东至淮陵入海，过郡四，行三千二百四十里。郡四，谓南阳、汝南、九江、临淮也。潘季驯曰：淮、黄相合，淮得黄而力专，黄得淮而流迅。两河相合，同趋中流，此治淮即以治河，并即以利漕之大机也。

　　右淮河。

　　汉水自梁而荆，汇江入海。或曰：汉合于江，自源而流，亦甚近矣。似难与江河并列者也。余曰：云汉为章，诗人歌之。天汉之称，其名甚美。汉之为义也大矣，因纪汉水。

　　汉水出陕西宁羌州れ冢山。
  </div>
  <div class="pagination">
   <a href="读史方舆纪要_page473.html">
    上一页
   </a>
   <span>
    ...
   </span>
   <a href="读史方舆纪要_page469.html">
    469
   </a>
   <a href="读史方舆纪要_page470.html">
    470
   </a>
   <a href="读史方舆纪要_page471.html">
    471
   </a>
   <a href="读史方舆纪要_page472.html">
    472
   </a>
   <a href="读史方舆纪要_page473.html">
    473
   </a>
   <span class="current-page">
    474
   </span>
   <a href="读史方舆纪要_page475.html">
    475
   </a>
   <a href="读史方舆纪要_page476.html">
    476
   </a>
   <a href="读史方舆纪要_page477.html">
    477
   </a>
   <a href="读史方舆纪要_page478.html">
    478
   </a>
   <a href="读史方舆纪要_page479.html">
    479
   </a>
   <a href="读史方舆纪要_page475.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
