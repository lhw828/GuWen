<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 162 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 162 页/共 202 页
  </h1>
  <div class="content">
   钦定大清一统志巻三百五十七
&lt;史部,地理类,总志之属,大清一统志,庆逺府图&gt;
&lt;史部,地理类,总志之属,大清一统志,庆逺府图&gt;
&lt;史部,地理类,总志之属,大清一统志,庆逺府表&gt;
&lt;史部,地理类,总志之属,大清一统志,庆逺府表&gt;
&lt;史部,地理类,总志之属,大清一统志,庆逺府表&gt;
&lt;史部,地理类,总志之属,大清一统志,庆逺府表&gt;
&lt;史部,地理类,总志之属,大清一统志,庆逺府表&gt;
　　钦定四库全书
　　钦定大清一统志巻三百五十八
　　庆逺府【在广西省治西南五百七十里东西距四百七十里南北距二百九十里东至栁州府栁城县界四十里西至贵州都匀府独山州丰寜下土司界四百三十里南至思恩府上林县界一百二十里北至栁州府罗城县界一百七十里东南至栁州府栁城县界七十里西南至思恩府安定土司界一百六十里东北至罗城县界五十里西北至都匀府茘波县界三百二十里自府治至京师八千八十里】
　　分野天文翼轸分野鹑尾之次
　　建置沿革禹贡荆州南裔周百粤地秦象郡地汉为郁林郡地【明统志以府为汉交趾日南二郡之界按今府南去交趾尚千余里日南又在其南中隔思恩太平南寜三府已为鬰林郡地二郡之界何得至此】晋后沦于蛮唐贞观四年始开置粤州治龙水县干封中改曰宜州天寳初曰龙水郡乾元初复曰宜州属岭南道【旧唐志属安南管新唐志属邕管】唐末属湖南五代汉干祐三年入于南汉宋初亦曰宜州龙水郡属广南西路宣和元年升为庆逺军节度咸淳元年升为庆逺府【以度宗潜邸也】元至元十六年置庆逺路总管府大徳元年改置庆逺南丹溪洞等处军民安抚司属广西道明洪武三年仍为庆逺府属广西布政使司
　　本朝因之属广西省领州二县三土州二土县一土司三
　　宜山县【附郭东西距一百八十里南北距七十里东至栁州府栁城县界四十里西至河池州界一百四十里南至永定土司界四十里北至天河县界三十里东南至栁城县界七十里西南至永定土司界八十里东北至栁州府罗城县界七十里西北至思恩县界九十里古百粤蛮地唐贞观四年置龙水县为粤州治干封后为宜州治五代因之宋宣和初始改曰宜山南宋为庆逺府治元明不改本朝因之】天河县【在府北少东一百十里东西距一百五十里南北距一百三十里东至栁州府罗城县界四十里西至思恩县界一百十里南至宜山县界七十里北至罗城县界六十里东南至宜山县界四十里西南至宜山县界五十五里东北至罗城县界三十五里西北至思恩县界一百二十里古蛮地唐贞观四年始置天河县属粤州后属宜州五代因之宋大观元年废入融州靖康元年复置仍属宜州南宋属庆逺府元明不改　本朝因之】河池州【在府西二百五十里东西距八十五里南北距一百九十里东至宜山县界五十里西至南丹土州界三十五里南至那地土州界一百十里北至思恩县界八十里东南至东兰州界五十五里西南至东兰州界一百三十里东北至思恩县界六十五里西北至南丹土州界六十三里古蛮地唐羁糜智州地宋初置河池县属羁縻金城州后属智州治平二年改属宜州大观初于县置庭州改县曰懐徳四年州废仍曰河池县南宋属庆逺府元属庆逺路明永乐六年陞为河池州　本朝因之】思恩县【在府西北一百五十里东西距三百七十里南北距三百十里东至天河县界一百七十里西至河池州界二百里南至宜山县界三十里北至贵州都匀府茘波县界二百八十里东南至宜山县界三十五里西南至河池州界四十五里东北至都匀府古州界三百五十里西北至茘波县界一百五十里古生蛮地唐贞观十二年开置环州治正平县兼置思恩县属之天寳初改正平郡乾元初复曰环州属岭南道后省正平移州治思恩县宋熙寜八年州废以县属宜州南宋属庆逺府元属庆逺路明宏治十七年改属河池州　本朝因之庆逺府】东兰州【在府西南四百二十里东西距一百七十二里南北距一百五十二里东至永定土司界三十二里西至泗城府界一百四十里南至思恩府都阳土司界一百二十里北至那地土州三十里东南至忻城土县一百五十里西南至泗城府界一百四十里东北至河池州界八十里西北至那地土州界一百十里古蛮洞地宋初置羁縻兰州属宜州管崇寜五年纳土元改曰东兰州明属庆逺府　本朝雍正七年改流】那地土州【在府西南三百四里东西距二百二十里南北距七十五里东至河池州界六十里西至贵州永丰州界一百六十里南至东兰州界三十里北至南丹土州界四十五里东南至河池州界五十里西南至永丰州界一百五十五里东北至河池州界五十里西北至南丹土州界三十里古蛮洞地唐为猺蛮溪峝名曰那州宋崇寜五年纳土置地那二州元因之明洪武初省那州入地州改那地土州属庆逺府　本朝因之】南丹土州【在府西北三百四十里东西距一百七十里南北距一百四十里东至河池州界八十里西至贵州永丰州界九十里南至那地土州界五十里北至贵州都匀府荔波县界九十里东南至河池州界六十里西南至那地土州界八十里东北至思恩县界八十里西北至都匀府独山州丰寜下土司界九十里古蛮洞地唐为羁縻极边之地宋初置南丹州大观元年改曰观州四月复曰南丹州元初置安抚司大徳初并司入庆逺路明洪武初仍曰南丹州三十八年州废改设南丹卫寻复为南丹土州属庆逺府　本朝因之】忻城土县【在府南少东九十里东西距一百二十里南北距一百二十里东至思恩府迁江县界九十里西至思恩府上林县界三十里南至迁江县界八十里北至永定土司界四十里东南至迁江县界九十里西南至上林县界四十里东北至迁江县界八十里西北至思恩府安定土司界八十里古蛮地唐初置芝州治忻城县天寳初曰忻城郡乾元初复曰芝州属岭南道宋初为羁縻州属宜州管庆厯三年州废以县属宜州南宋属庆逺府元属庆逺路明宏治间降为土县属庆逺府　本朝因之】永定土司【在府东南六十里东西距二百里南北距一百六十里东至宜山县界七十里西至东兰州界一百三十里南至思恩府安定土司界一百里北至宜山县界六十里东南至忻城土县界五十里西南至安定土司界十里东北至宜山县界五十里西北至宜山县界七十里古蛮地唐初为羁縻思顺州地宋初为思顺归化二州后为宜山县地明宏治五年析置永定长官司属庆逺府　本朝因之】永顺正土司【在府西南三百里东西距六十八里南北距一百五十里东至永定土司界五十里西至东兰州界十八里南至思恩府安定土司界一百里北至宜山县界五十里东南至猺巢四十里西南至安定土司界五十里东北至宜山县界三十里西北至宜山河池二州县交界三十里古蛮洞地唐为羁縻述昆州地宋为宜山县地明宏治五年析置永顺正长官司属庆逺府　本朝因之】永顺副土司【在府东北四十里东西距二十五里南北距三十二里东至栁州府栁城县界十里西至宜山县界十五里南至栁城县界十二里北至宜山县界二十里东南至栁城县界十五里西南至宜山县界十里东北至宜山县界三十里西北至宜山县界八里古蛮地唐宋后为宜山县地宏治五年析置永顺副长官司属庆逺府　本朝因之】
　　形势土瓖遐僻【宋史地理志】江山险峻【乐史太平寰宇记】万山盘礴一水抱流【府志】
　　风俗民性轻悍【宋史地理志】人风犷戾常持兵甲礼异俗殊以岩穴为居止【寰宇记】山髙地瘠田寡人稀民多贫而重去其乡【府志】猺獞杂居天河思恩又有狑獠□狫狼狪之属皆盘瓠遗种【同上】
　　城池庆逺府城【旧城唐建新城在旧城东明初建合新旧城周九里一百十三步门六北倚江东西南三面浚濠后舍新城止修旧城为四门　本朝康熈二十三年重修】天河县城【土垣周二里门四有濠　本朝康熈二十四年重筑乾隆十年修】河池州城【周二里四十歩门四　本朝顺治十七年重筑康熈二十四年雍正四年屡修】思恩县城【周一里四十歩门四　本朝顺治十五年重筑康熈五年二十四年屡修】那地州城【土垣】南丹州城【土垣】忻城县城【石垣周三百五十歩门三本朝康熈二十一年筑】永定土司城【石垣周四十步】永顺正土司城【土垣】
　　学校庆逺府学【在府治东新城内宋淳熈四年建张栻有记明末燬　本朝康熈三年重建入学额数二十名】宜山县学【在县治东明洪武初因宋故址建崇祯末燬　本朝康熈四十六年重建入学额数十五名】天河县学【在县治北明正统七年迁建入学额数八名】河池州学【在州治东明宏治十七年建崇祯末燬　本朝康熈二十三年重建入学额数十二名】思恩县学【在县南门外明万歴间建崇祯末燬　本朝康熈二年重建入学额数八名】东兰州学【在州治东旧为土州无学　本朝雍正七年改流十一年建入学额数四名】龙江书院【在府城中　本朝康熈五十五年建乾隆六年重修李公书院在府治右　本朝康熈五十八年建屏峯书院在徳胜镇西　本朝乾隆十年建各县并设有义学旧志龙溪书院在府城西关内宋黄庭坚讲学处香林书院在府城西南关内香林寺左宋郡守】
　　【赵抃讲学处谨附记】
　　户口【原额人丁七千五百二十二又滋生人丁十五万五千零六十八】
　　田赋【官民田地山塘共三千二百五十六顷六十七畆七分额征地丁银六千三百二十两零二钱七分九厘零米七千零三十九石二斗零六合屯田共三十二顷五十三畆七分五厘额徴银二百三十一两四钱九分七厘零】
　　山川九子山【在宜山县东二十里九峯排列锁龙江水口一名九头山】小曹山【在宜山县东三十二里下有潭今筑为砦名水寨又有大曹山在县东四十里即古洛曹山也】大号山【在宜山县南二里县境诸山惟此独髙又南一里曰马蹄山亦曰马蹄隘】南山【在宜山县南五里有洞轩厰如屋中有石龙鳞甲宛然因名龙隐洞山左有白云岩】都龙山【在宜山县西寰宇记在东玺县北三十步】月山【在宜山县西二十五里其形肖月】文笔山【在宜山县西六十里徳胜镇尖秀挺出又羊角山在县西七十里屏风山在县西八十里相近又有香炉山】宜山【在宜山县北一里羣山多髙大此独卑小下临龙江宜于登眺故名唐名宜州以此】防仙山【在宜山县北一里亦名北山盘曲数里中有白龙洞潜通龙隐洞又山旁有青鸟山】天门山【在宜山县北二里两峯如笋崒嵂天亦名天门拜相山相近者曰卢山】龟山【在宜山县北三里以形似名相近又有鐡城山又夀山在县东北二里】思黎山【在宜山县东南寰宇记在崖山县东七里】鹤山【在宜山县东南十二里上有石色白如鹤】朱砂山【寰宇记在宜州东北隔龙江三里】日山【在宜山县东北十二里其形特立而圆故名隔江与月山对峙】九龙山【在宜山县西南六里有洞洞口有潭引流为陂资以灌田】东山【在天河县东一里石壁峭立俨如屏障又有南山在县南一里与东山对峙翠峯矗立顶上有泉】甘山【在天河县东二里形如幞头县治依其麓又东一里曰鳯头山】文峯山【在天河县东十五里高出众山之表】榜山【在天河县西三里形如挂榜又西二里曰穿山以石窦相通而名】高寨山【在天河县西四里旧县治在其下】乌山【在天河县西三十里峯峦髙峻其顶有泉居民因险筑寨其上又交椅山在县西三十五里】独俊山【在天河县北二里众山相连此独孤立而耸秀】北陵山【在天河县东南十五里山麓有泉】植福山【在天河县东北二十里山势高耸绵亘数里为县之镇山】龙徳山【在天河县西北寰宇记在天河县西五里】石狮山【在天河县西北二十里砥柱两江以形似名】都铭山【在河池州东二十里旧名都猛隘极髙峻】鬼岩山【在河池州东三十五里以岩穴深杳而名一曰鬼人山】太平山【在河池州东五十五里下临金城江】智山【在河池州南二里与州后北山对峙高耸入云】洪鹿山【在河池州南九十五里又南五里为振人山洪龙江出此】剑甲山【在河池州南一百十里相近为天马山】北防山【在河池州南一百二十里】鳯仪山【在河池州北四里极险峻州城半枕其麓】移岭山【在河池州北五里道路萦纡山崖险峻】罗山【在河池州东南二十五里古浪溪出此】屏风山【在河池州东北三里旧州城北嵯峨环绕如屏之峙】智州山【在河池州西南四十里盘纡绵亘九百余里以唐建智州而名】马鞍山【在河池州西南一百二十里那龙河出此】三峯山【在思恩县东二十里三峯并列下有石洞寛五六丈泉自中出引流溉田】覆斗山【在思恩县南二里又修炼山在县南十里】啸山【在思恩县西四十里岩窍玲珑风响谷鸣如长啸然】绀山【在思恩县北三十里以山色名一名扞山以其扞蔽县后也岩嶂层叠日光少见土人又谓之暗山亦曰暗岭】三仙山【在思恩县北四十里又四十里为入懐山】寒山【在思恩县东南五里为入县孔道其地多风土人谓之寒陂】旗山【在思恩县东南十里】北荷山【在东兰州东三十里红水河西岸特立岿然稍南曰印山其形方正如印又思荣山在州东三十一里】都夷山【在东兰州东三十五里髙峯挿天最为险隘古都夷县以此名又有真武山在红水河东岸遥接都夷】九曲山【在东兰州南八十里岩洞盘旋峯峦曲折又南十里有十八鹤山】青云山【在东兰州西十里横亘绵逺相近为雷山上有关隘】武篆山【在东兰州西八十里一名五篆山耸秀菁葱上多大猿奇乌】双鳯山【在东兰州北二十五里又五里为福山】霸陵山【在东兰州东南一里峯回路转曲折玲珑林木荟蔚为一州胜境】幽洞山【在东兰州西北九十里林麓深邃】虎山【在那地州南十二里以山形蹲踞而名相近有兠娄山又南三里曰红山】翠灵山【在那地州西四十里】巴罗山【在那地州西六十五里即巴罗江水发源处】登龙山【在那地州东北十里又十里曰折登山】感现山【在那地州西南五十五里】金鸡山【在南丹州东一里防寨前红盆江水迤逦绕其东南二面】长春山【在南丹州南三里峯峦叠矗又为青云峯青云之水出焉】都利山【在南丹州南二十里都泥江出此】三寳山【在南丹州西二里有辛周坑旧采锡处】秀陵山【在南丹州西二十七里竒峯怪石杰出蛮红盆江出此】孟英山【在南丹州西北三十五里产银砂明永乐中曾开矿旋罢】龙塘山【在忻城县西八里又张帽山在县西十五里】叠石山【在忻城县北四十里石如累砌层次岧嶤】石鱼山【在永定土司西二十里有石如鱼形】旗桃山【在永定土司北十里】头盔山【在永定土司东南七里半山有数石悬岩前形如头盔】髙椅山【在永顺正土司治前高耸约百余丈】卧虎山【在永顺副土司北二十里其势狰狞宛如虎卧】七星山【在永顺正土司东南三十里】多灵山【在永顺正土司东北八十里突起三峯轩耸秀丽逺可眺数百里】米岭【在思恩县东三十里诸峯罗立上有老鼠洞】青石岭【在东兰州西五十里髙低蜿蜒为往武篆要道】慕晓岭【在那地州西北五十六里又西四里曰懐峡岭】望峰【在思恩县东一里脉自寒坡迤逦至此】天门峯【在思恩县东北二十里峭立插天山腰一穴如门中有石柱似龙形天欲雨则水如注俗名天门洞】垒土峯【在思恩县西北二十五里如片石层累高可千丈一名斧劈峯】清逺峯【在永顺正土司北十五里】冷暖岩【在宜山县北一里下有洞达山腹前冷后暖故名】龙岩【在思恩县南五十里有洞深邃莫测】通天洞【在天河县东三里洞门平坦四面皆黒上通一穴又容乐洞在县东南十里黄甲洞在县东三十里】龙门洞【在天河县西五十里翠壁峭立洞口轩豁望之如登天门杳不可测其下有水通流又有涵乐洞在县北一里】喇冲洞【在天河县北三里外敞内深中有清泉不竭下为龙潭】夜洞【在忻城县东十五里有岩深邃不透日光故名】清潭洞【在永定土司东北二十五里】莫往洞【在永定土司西南八里峯峦险峻】髙峰坑【在河池州西三十里旧尝产锡矿置高峯厰于此】龙江【自贵州都匀府茘波县流入经河池州东北又东经府城北入栁州府栁城县界寰宇记龙江在宜州北一百步源从抚水等州合流至城北东流二十三里至栁象浔潭龚梧等州归于南海旧志龙江源出贵州都匀府自独山州流入经府西北诸峦洞防茘波思恩诸水东南流至宜山县北折而东入栁城县界即右江之上源也两岸石笋峭立湍流迅急在河池州者别名金城江以宋置金城州而名】洛防江【在宜山县南六十里源出忻城县山中东北流入龙江寰宇记有叠石溪在崖山县北六里源从蕃州界来疑即此】流马江【在宜山县西源出县西南永泰里山洞东北流入龙江】小江【在宜山县东北六里源出西北诸峦洞经天河县流入龙江寰宇记有宜水在州北隔龙江二里疑即此】东小江【在天河县东二十里源出黄甲洞南流入罗城县界流入龙江】九龙江【在天河县东二十里源出龙泉】环江【在思恩县南六里自茘波县流入经县西门外中有沙洲唐环州以此名又东南经宜山县界入龙江】乌泥江【在那地州南自泗城府流入东南经东兰州东北界又东南经思恩府都阳安定诸土司入忻城县南又东入迁江县界一名都泥江又名隘洞江今俗名红水江水势汹涌昬黒直等黄河】龙泉江【在那地州北源出州北八里龙泉砦东南流入乌泥江】巴罗江【在那地州西南源出巴罗山又平细江源出翠灵山俱东南流入乌泥江】红盆江【在南丹州南源出秀陵山下东北流二十里入山而没】大江【在南丹州南二十里源出都利山亦名都利江东北流入河池州界合金城江】龙塘江【在忻城县西源出永定土司东南流入县界合乌泥江】那龙河【在河池州南百余里源出马鞍山东流入永顺土司界为刁江又东南合乌泥江又灵浅江在州东南源出镇南里洪龙江源出振人山皆东流入永顺司界入刁江】思吾溪【在天河县南二里源出县西北界东南流入宜山县界合小江水入龙江】古浪溪【在河池州东南二十五里一名干溪源出罗山东北流入金城江】带溪【在思恩县北四十里源出贵州古州苗界西南流经八万猺中二百余里入县界旋折如围带故名又西南暗流山穴下至县西北界与茘波水合为环江之上源】青云溪【在南丹州北源出青云峯绕流州北又东南流入红盆水】三潮水【在天河县西十里源出北陵山其水一日三潮潮退则其流一线可以溉田土人谓之圣水】秀水【在河池州南一里自州西南白崖有泉自半岩挂下形如匹练东北流经州治南又东流十余里伏入髙山下至六甲里复涌出入金城江】猫溪水【在河池州西南源出髙峯坑东流入秀水】九曲水【在东兰州南四十里源出九曲山绕银海池下合乌泥江】小水【在永定土司西南源出永顺正土司界流入司境又东南入忻城界入都泥江又有小水在永顺副土司界有二源一自罗城县孟江口流入经司西一自栁城县流入经司东至司南合流至宜山县界入龙江】饮军池【在宜山县南六里宋景徳间曹利用讨宜州叛军陈进尝饮军于此因名其上堰水分流东西灌溉名官陂】银海池【在东兰州南八十里其水深濶一日三潮】龙泉【在宜山县南二里泉涌出如勺而灌田甚溥其水重于他水又南一里为龙塘即龙泉所潴也又百叶泉在县东南三里铜鼓庙泉在县东南六里黒龙头泉在县西六里皆可引以溉田】飞洞泉【在思恩县西十里自洞中流出又上善泉在县南十里俱可溉田】婆娑泉【在思恩县北四十里暗岭山左水不常出遇行者渴时求饮呼之即出】思活源【在宜山县西南源洪深而派绵逺浸灌民田其利甚溥流入龙江又懐丁水　在县西北河池所西灌田数百顷】中洲【在思恩县东北一百五十里有水源出古州蛮界南达懐逺镇合龙江中有大沙洲四面水绕如海岛然分上中下三里皆猺所居明万厯间知府岳和声勒碑定赋以羁縻之过此即古州八万猺之地】
　　古迹龙水故城【唐置为州治宋改曰宜山县志旧有土城在今县北江北岸宜山下】天河故城【在今天河县西南旧唐书地理志粤州天河与州同置寰宇记宜州天河贞观四年置元在州西八十里元和八年移于龙水县古波里在州北一百七十里王存九域志县在州北一百里旧志宋县治在县北思农镇江浒嘉熈元年迁于髙寨明洪武二年迁于兰石村正统七年迁治甘村嘉靖十三年又迁福禄镇万厯十九年始迁今治】河池故城【在今河池州治东宋初置九域志治平二年以羁縻智州河池县属宜州在州西二百十五里宋史地理志大观元年以宜州河池县置庭州倚郭县曰懐徳四年废庭州又庆逺府南渡后増县一河池州志明洪武初改为亭州在今州东一里许后倚屏风山頺垣具存永乐初改为河池州嘉靖间始迁今治又宋懐徳故城在今州治西四围髙冈即其遗址　按寰宇记河池属金城州与九域志异葢河池先属金城后属智州至治平时又改属宜州也】思恩故城【在今思恩县南寰宇记环州理思恩县在宜州西一百里九域志熈寜九年以环州思恩县属宜州徙治带溪岩元丰六年复还旧治在州西一百三十四里旧志元时旧治在环江洲明永乐二十二年迁于县东都亮乡之清潭村成化八年迁于欧家山西去环江洲旧址二里屡议筑城不果　本朝顺治九年迁治于县北谭村十五年复还欧家山旧治】崖山废县【在宜山县东南唐书地理志栁州贞观九年置崖山县后省寰宇记崖山县在宜州南二十里唐贞观四年置宋史地理志景祐三年废崖山县　按唐志栁州崖山县贞观九年置寰宇记作贞观四年置疑栁州宜州并有崖山非以栁州崖山改属宜州也】洛曹废县【在宜山县东李吉甫元和郡县志栁州洛封县东南至州一百七十里本乌蛮所住村名干封二年招慰蛮户因为县寰宇记洛曹旧洛封县元和十三年观察使奏洛封县元置在洛曹山请改为洛曹县诏从之宋史地理志庆逺府龙水县淳化五年以栁州洛曹来嘉祐七年废入龙水通志洛曹废县址在大曹驿所】东玺废县【在宜山县西旧唐书地理志粤州东玺与州同置寰宇记在宜州西六十里马端临文献通考宜州五代时为马氏所据后入南汉省东玺】温泉废州【在宜山县东唐书地理志温泉州领温泉洛富二县隶桂州都督府宋史地理志庆逺府羁縻州有温泉州领县二寰宇记温泉州理温泉县在宜州东六十里洛富县在宜州西二十二里县志有洛富里在永定土司东五十里】思顺废州【在宜山县东南唐书地理志思顺州隶桂州都督府寰宇记思顺州理安寜县在宜州东一百四十里领钦化县在州西八里岩栖县在州西三十五里宋书地理志思顺归化二州庆厯四年并入栁州马平县】归化废州【在宜山县东南唐书地理志归化州隶安南都防府寰宇记归化州理归朝县在宜州东一百六十五里领洛回县在州南四十步三乡洛都县在州东三十里洛巍县在州西二十五里】废蕃州【在宜山县南唐书地理志蕃州隶桂州都督府寰宇记蕃州理蕃水县在宜州南四十五里领都伊县在州西五十步思寮县在州西十里】废琳州【在宜山县西唐书地理志隶黔州都督府寰宇记琳州治多梅县在宜州西六十里领古阳县在州西十五里歌良县在州北十五里多奉县在州南二十里宋史地理志庆逺府龙水县熈寜八年废古阳县为懐逺砦入焉　按唐志歌良县为邕州都督府之环州所领而琳州不领歌良至宋时乃割入琳州】述昆废州【在宜山县西南唐书地理志述昆州隶桂州都督府寰宇记述昆州理夷防县在宜州西八十里领夷水县在州南四十里古桂县在州西九十里临山县在州西二百里都陇县在州北一百里　按宋史地理志熈寜八年废述昆县为镇入龙水盖熈寜前改州为县至熙寜时又并县俱废也今县西南有述昆乡分属永顺正长官司】废芝州【今忻城县治唐置寰宇记芝忻州领忻城县在宜州南八十五里领平西县在州南二十里富录县在州北三十里思龙县在州东二十五里多灵县在州东二十三里九域志庆厯三年以羁縻芝忻归思纡五州地为忻城县属宜州在州南一百十五里旧志元置八仙屯千户授土官莫保明洪武初罢屯官借屯田兵为民莫氏遂徙居忻城界正统后流官僦居府城宏治中抚臣邓廷瓉奏革流官独任土官故莫氏世居其职　本朝顺治九年莫猛归命仍予旧职世袭】废纡州【在忻城县东唐置属桂州都督府寰宇记纡州理东区县在宜州南一百三十五里领吉陵县在州东一百二十里宾安县在州东三十里南山县在州西北十里都邦县在州南七十里纡质县在州西北十里九域志庆厯三年以羁縻纡州地入忻城】归恩废州【在忻城县东唐置属桂州都督府寰宇记归恩州理履博县在宜州南一百三十里领罗遵县在州西十五里都恩县在州北十五里吉南县在州西二十里许水县在州南十五里九域志庆厯三年以羁縻归恩州地入忻城　按新唐志归恩作归思所领县缺而履博等五县皆属思顺州与寰宇记不同】金城废州【在河池州东北寰宇记金城州理金城县在宜州西一百十里领河池寳安旧志今州东北有金城堡】废智州【在河池州东寰宇记智州理英罗县在宜州西一百三十里领富力县在州西五十二里智本县在州东三十里兰江县在州西三里平林县在州东南十三里　按九域志治平二年省富力县入河池余县盖先废也今州有英罗智本兰江平林诸村疃皆以旧县名】废环州【在思恩县西北旧唐书地理志贞观十二年李宏节开拓生蛮置环州治正平领福零新源饶勉思恩武石歌良都防八县与州同置寰宇记环州元理环落洞是诸洞要冲故以环名州在逰卢水南整水西旧志环州自徙治思恩领都亮而正平新源武石饶勉四县皆废福零县割入镇寜州歌良县割入琳州】都亮废县【在思恩县东宋置寰宇记都亮县在环州东二十二里旧志县东有都亮乡即故县或曰即唐之都防县也】镇寜废州【在思恩县西宋置寰宇记镇寜州在宜州西北山路三百里领县二福零县在州东六十里礼丹县在州西三里宋史地理志庆逺府思恩县熈寜八年省镇寜州及礼丹县入焉旧志今县西有镇寜郷即故州　按福零本隶环州宋时割入镇寜州不知何时并废】废溪州【在思恩县北宋史地理志大观元年以宜州思恩县带溪砦置溪州四年废通志废溪州即今大溪里】抚水废州【在思恩县北唐书地理志抚水州隶黔州都督府寰宇记抚水州在宜州西北一百八十里领抚水县在州南一百二十歩古劳县在州东南二十里多县在州西北三十里京水县在州西北七里宋史地理志庆逺府有羁縻安化州又蛮彛传抚水州在宜州南其酋皆防姓祥符九年蛮人归附诏以州为安化军抚水县曰归仁县京水县曰长寜县】故兰州【在东兰州东南寰宇记羁縻兰州在宜州西山路六百五十里领县三都彛县在州南一百八十步阮平县在州南六十里如江县在州东六十里土夷考宋时有韦君朝居文兰洞为土夷长传子晏閙崇寜五年内附因置兰州以晏閙知州事俾世其官元改为东兰州明洪武十二年以州隶庆逺府韦氏世袭如故　本朝顺治九年韦光祚归附仍与旧职世袭雍正七年以东院内六哨改设流官知州以土酋韦朝辅为州同分辖鳯山外六哨】废文州【在东兰州西南寰宇记羁縻文州在宜州西山路七百二十里领县三思阳县在州南一百二十步芝山县在州北一百二十里都黎县在州东二里宋史地理志文州崇寜五年纳土大观元年置绥南砦绍兴四年废明统志洪武十二年省安习忠文三州入东兰州旧志文州故址在州西南二百四十里兰阳哨又有上芝山哨在州西一百四十里下芝山哨在州西一百十里即故芝山县】废兑州【在东兰州东南宋史地理志政和四年置　兑州并万松县宣和三年废为靖逺砦】废隆州【在东兰州南宋史地理志政和四年置隆州并兴隆县宣和三年废为威逺砦】故地州【今那地州治旧志宋熈寜中土酋罗世念归附崇寜五年诸蛮纳土因置地那二州使罗氏世知地州事明洪武元年罗黄貌归附省那州入之因改为那地州仍使罗氏世袭知州佐以流官吏目　本朝顺治九年仍与旧职世袭废那州在今州南唐置属黔州都督府明省今有那周里】废孚州【在那地州东宋史地理志大观元年以地州建隆县置孚州倚郭县曰归仁四年废州及县为靖南砦先于南丹州中平县置靖南砦今移置此政和七年复置孚州及归仁县仍移靖南砦归旧处宣和三年复废孚州及归仁县置靖南砦大观四年隶观州绍兴四年废靖南砦】故南丹州【在今南丹州东北旧志唐羁縻蛮洞地宋开寳七年土酋帅莫洪燕内附置南丹州管辖溪洞以莫氏世其职大观元年广西经畧使王祖道欲急边功诬南丹酋莫公佞阻文兰州不令纳土发兵取其地杀公佞改南丹为观州公佞弟公晟宻图报复焚寳积监绍兴四年废观州仍以公晟知南丹州其后累世袭元至正末莫国麟纳土升为南丹州溪洞安抚司大徳元年议者以南丹安抚司及庆逺路相去为近户口少请并入庆逺改立庆逺南丹溪洞等处军民安抚司明洪武初莫金以地内附授南丹世袭知州以流官吏目佐之二十八年州废设南丹卫永乐二年以其地多瘴迁卫于賔州界复置南丹州以金子莫禄为知州抚治之本朝因莫自干归附仍与旧职世袭】废观州【在南丹州东宋史地理志大观元年以南丹州为观州置倚郭县四年以南丹州还莫公晟复于髙峯砦置观州绍兴四年废】中平废县【在南丹州北宋史地理志大观元年于南丹州中平县置砦曰靖南寻拨隶庭州大观四年移靖南砦于孚州旧志本州哨有中平村即故县】废永州【在南丹州西北元置永州銮州福州延州四长官司属思州安抚司明洪武初省四州入南丹州盖皆宋元时羁縻蛮州也旧志永州故址在州西北一百二十里岊峩哨銮州故址在州北二十里移州哨福州故址在州西南六十里罗富哨】永定司【今永定土司治明置土夷考明正统六年老人黄祖记与思恩土官岑瑛通谋议割地附于思恩土人韦万秀以复地为名倡乱成化二十二年南乡清潭等猺贼复叛愿取前地别立长官司宏治五年抚臣邓廷瓉奏割归善洛三乡及都博端简二里二十四村地立永定司以韦槐为正长官韦朝和为副长官世袭　本朝顺治九年韦盛春来归世袭如故】永顺正司【今永顺正土司治明置土司志明宏治元年全州人邓文茂以平大峒门猺獞功授懐逺镇世袭土巡检二年抚臣闵珪委文茂平宜山县述昆乡及七十二峒猺苖因奏请分宜山西南境述昆乡緑河吉利二里二十七村及古阳乡永泰里地立永顺司以文茂为长官世袭　本朝顺治九年邓世广来归世袭如故】永顺副司【今永顺副司治明置土司志明宏治初益都人彭访为庆逺卫指挥协述昆及思农等处猺贼有功抚臣奏请分宜山东北境思农里十六村地立永顺副土司以访为土巡检世袭　本朝顺治九年彭熈圣来归世袭如故】庆逺故卫【在府治东北明洪武二十九年置今废】河池废所【在宜山县西六十五里东去徳胜镇五里明洪武二十八年置千户所以扼七十二洞之冲庆逺卫旧在河池州城内永乐六年徙于此城周四里门四今废】富仁监【在河池州寰宇记富仁银监在宜州西二百十里属文州九域志富仁监宋干徳二年置在宜州西二百九十三里】富安监【在河池州寰宇记富安砂监在宜州西一百三十里九域志富安监淳化二年置在州西南一百五十七里又有寳富一银不知何时始废　按寰宇记与九域志二书道里逺近不同未详孰是】玉田【在宜山县西南一百三十里宋置今废】筹边楼【在府治后旧名望仙规模壮丽甲于诸楼】南楼【在府南城上有黄庭坚所书范滂传刻石其中又惠楼在府北城上】御书阁【明统志在府城西二里宋守张自明建】庆逺堂【在府治正防之东又宜山堂在庆逺堂后四贤堂在宜山堂后因冯京黄庭坚赵抃吕璹以名】瘗鹤堂【在府城南龙塘】
　　关隘东关【在宜山县东明成化三年垒石为垣以防民居亦曰迎思关又西南二厢亦各为关皆设兵防守其西关曰香山关】雷山关【在东兰州东北七十五里与河池州三旺里接界】石门关【在那地州东十里】盘利关【在那地州东北一里】大山关【在南丹州东八十里与河池州接界】下域关【在南丹州西南三十五里】罗侯关【在南丹州南二十五里与那地州接界】甲界关【在南丹州西二十五里】都感隘【在天河县东南寰宇记有都感在宜山县北六十里】老鼠隘【在思恩县东四十里米岭上南接宜山县河池州界髙五十丈其路峻狭】徳胜镇【在宜山县西六十里旧名徳胜寨明万厯六年尝置戎政行馆于此今驻劄理苗同知兼有巡司】大曹镇【在宜山县东四十五里旁有大曹渡即龙江渡处也旧设巡司及大曹驿于此今皆裁】懐逺镇【在宜山县西三十五里即故懐逺砦也旧有巡司又有土副巡司今裁】东江镇【在宜山县西一百二十里旧有巡司今裁】福禄镇【在天河县西南四十里又思农镇在县北古波里在县北四十里皆古县治处也】龙门巡司【在宜山县】白土巡司【在宜山县　本朝乾隆六年设】思立砦【在宜山县北宋史淳熈十一年安化蛮防光渐等犯宜州思立砦广西将沙西坚讨平之九域志县有懐逺思立二砦】徳谨砦【在天河县西四十里宋史地理志大观元年以天河县并徳谨砦堰江堡隶融州靖康元年复故旧志天河多夷种散布四境东为狑獠名曰□狫南则狼种性稍淳朴北则畧与华同呼为百姓】安逺砦【在河池州西北四十里今为安逺里宋史地理志大观二年庭州置安逺砦宣和五年移砦于平安山】普义砦【在思恩县西四十里旧有巡司今裁九域志思恩县有普义带溪永寜三砦】思忠砦【在东兰州界宋史地理志政和中于隆兑二州置思忠安江鳯麟金斗朝天等五砦宣和三年并废旧志乂有绥南砦在州束宋大观初置绍兴四年废】岊兎砦【在东兰州西一百四十里】木门砦【在南丹州东宋史地理志绍兴四年废观州为髙峯砦存留木门马台平洞黄泥中村等堡砦今皆废】岊峩砦【在南丹州北一百二十里与泗城府接界为州要隘】三寨堡【在忻城县北旧有巡司今裁】金城堡【在河池州东北金城江北旧置巡司或曰即故州也州界猺獞十居八九其力作及走墟市皆由妇人谓之坐男使女】冷水堡【在思恩县东南四十里大路为入县要冲山径错杂本朝康熈二年拨兵防守】防山堡【在思恩县南五十里相近又有下利堡系河池宜山】
　　【二州县大路为县要冲　本朝康熈六年拨兵驻守旧志思恩有五十二洞及鳯仪茅难上中下疃等里皆猺獞所居】武律堡【在永顺司寰宇记琳州南至本州武律铺界三十里司志武律村在司西吉利里旧尝置堡于此】三旺里【在河池州南一百三十里元史地理志思州军民安抚司三旺州旧志明洪武初省三旺州入河池为三旺里万厯初割东兰那地二土州各三里来属是为三旺六里设州同知驻此】楞村【在宜山县北今有县丞驻此】
　　津梁定逺桥【在府城西门外】洛黄桥【在宜山县东十五里平可方轨】延寿桥【在宜山县东二十里】大通桥【在天河县南半里】广源桥【在天河县北二里】冷水桥【在河池州东七里】都黎桥【在思恩县西北二十里】大曹渡【在宜山县东四十里又懐逺渡在县西四十里又龙江渡在县北下有太平石】江口渡【在天河县南二十五里通道所经又清潭渡在县北三十里】罗墨渡【在忻城县南三十里一名罗脉渡与賔州上林县接界乌泥江渡处也栁州八寨有墨渡即此】金城渡【在河池州东五十里】环江渡【在思恩县西一里】
　　堤堰官陂【在宜山县南六里堰龙泉水分流东西灌溉滙于城引入饮军池又潭陂在城东八里牛轨潭陂在城南六里西窑车江陂在城西南三里九龙江陂在城西八里南陂在城东南二里白牛陂在城东南六里皆利灌溉】懐徳陂【在河池州西二里水自西来环绕陂下乂官村陂在州东北蒋村陂罗家水陂在州东俱可灌田】
　　陵墓宋冯京祖墓【在宜山县北天门山麓】明髙嵩墓【在宜山县北山麓】祠庙遗烈祠【在宜山县西关外祀唐刺史苏仕平及子日朝大顺三年尝讨文兰州叛蛮有功其子日朝光化三年复死黒苗之难故祀之】三元祠【在宜山县学左祀宋冯京】山谷祠【在宜山县西关内西竺寺南祀宋黄庭坚】忠孝祠【在宜山县城隍庙西祀明同知叶祯及义勇璩礼周昌】龙江庙【在天河县南门外祀江神】
　　寺观西竺寺【在府城西关内】香山寺【在府城南关内】
　　名宦宋张从吉【毘陵人太宗时知宜州屡破溪蛮转运使陈尧叟上其状迁殿内崇班】冯伸已【河阳人仁宗时知宜州乐善蛮寇武阳伸已遣谕悉还所掠莫世堪负险强黠为边患伸已以计擒之置于法】吕璹【晋江人景祐初通判宜州防侬智髙入寇转运使檄璹与兵防或劝勿行不聴将二千人蹑贼后得首虏为多】赵抃【兰溪人庆厯中为宜州别驾诚心爱民尤加意士类讲究身心性命之学士习为之丕变出入琴鹤相随建放鹤亭于大号山岭鹤死瘗于龙塘之源民思公徳即其地建鹤亭云】和斌【鄄城人皇祐中抚水蛮罗世念犯宜州守将战死斌乘暑昼夜趣兵至懐逺寨因示弱骄之蛮果大至斌走诱至平城列八阵以待之分骑翼其旁自被甲出为众士先殊死战蛮大败世念率酋党内附遂以荣州团练使知宜州境頼以安】范祖禹【英宗时为龙水令惠爱宏深】苏绅【晋江人神宗时为宜州推官后宜州蛮叛时绅已为三司盐铁判官上言蛮事甚悉朝廷施用其防】谢麟【瓯寜人元祐初以西上阖门副使招捕辰溪猺贼功诏使经制宜州獠降其种落四千八百人纳思广洞民千四百室得铠甲二万褒赐甚渥】俞若着【宜州通判崇寜中黄庭坚谪居是州时党论甚严士大夫削轨扫迹惟若着为经理馆舍敬礼不怠又遣二子执诸生礼人咸嘉之】张自民【建昌人嘉定间以宜州教授摄州事施政循良甚重教化以州用嬴钱二十万建龙溪书院后授知宜州】韩璧【淳熈间知宜州清俭恺悌修建学宫作兴士类先是养士之租岁入仅五十斛璧増至二百斛且月给公帑钱以助供给】明王仕忠【洪武中知宜山县慈祥恺悌深得民心甫三载陞知夀州民不忍其去】翟迪【淄川人永乐间知庆逺府以寛简得人心在郡九年当报政之京士民诣郡攀留不得相随入都者数百人伏阙请还报可】杨禧【太和人宣徳中知庆逺府亷公仁恕秩满民乞留进秩视事加至布政使】叶祯【髙要人天顺初为庆逺府同知时两广猺贼蠭起列郡咸被害祯募健儿日训练峒酋韦最强数败官兵祯生系其党悉众攻城旗山守将拥兵不救祯率健儿赴战贼却去祯子公荣殱焉顷之贼复围鸡刺诸村祯率三百人趋赴战于人头山下身被数创手刃贼一人与从子官庆及三百人皆死时三年正月晦日也岭南素无雪是夜大雷电雪深尺许贼惊异释围去诸村获全事闻赠右议守臣立庙祀之】呉让【南海人天顺二年知庆逺府所辖东兰南丹那地三州土官各餽白金三百两悉却不受南丹知州莫必善倍数力恳让口占四句遗之曰贪泉爽酌吾何敢暮夜懐金岂不知寄语南丹贤太守原封回赠莫相疑一年卒民泣慕之】周一清【临海人天顺中知庆逺府值猺贼为乱乃募壮士籍民兵贼不敢犯后征大藤峡有功】姜琯【弋阳人成化中知庆逺府剧贼韦七旋韦万妙等久拥众为乱督抚不能平琯先后讨斩之诸蛮震惧东兰等州咸归侵地】王显髙【绵州人嘉靖初知庆逺府刚介严明尽除积弊凡蠧役害人者悉绳以法南丹等州猺蛮桀骜痛惩之而复其侵地尤加意教化新学宫复书院士习丕变】秦柽【嘉靖中知庆逺府沉毅有谋时永定土司韦启邦屡刼官帑有司畏其骁勇不敢发柽诱启邦至斩之苗民慑服】戚秉忠【万厯中官指挥署河池哨防横岭贼蓝龙返焚刼秉忠宻赂其仆动息皆知斩其党蓝金蓝本伟等龙返集众来攻秉忠领兵潜伏洞口伺间直入杀龙返横岭遂平】
　　本朝白启明【奉天人康熈二十一年知庆逺府时初经兵燹田畆蒿莱启明竭力抚循劝民垦辟境内饶裕复以时修举废坠建学宫葺城垣皆捐俸成之不以扰民】
　　人物宋冯京【字当世龙水人庆厯中举进士自乡举礼部至廷试皆第一试知制诰避妇翁富弼当国嫌拜龙图待制知州改江寜府召还知开封府出安抚陜西请城古渭以断夏人右臂除端明殿学士知太原府神宗即位改御史中丞王安石为政京论其更张失当进知政事数与安石论辨为吕惠卿所谮罢知亳州徙成都哲宗即位范祖禹荐为宣徽南院使拜太子少师致仕卒諡文简】何旦【宜州人神宗时以边赏补三班崇职官至武经郎尝为海南四川都巡检司苏轼谪海外旦与友善及还家无所有惟多藏苏轼手书而已】何浚【宜州人宣和间贡赴辟雍帝幸学问春秋疑难对称防赐进士出身】唐鳯仪【宜州人庆元间以时科文学出身初授宾州司理军后为化州路推官所至以亷能称】明冯俊【字士彦宜山人天顺进士歴刑部郎中折狱明信成化中擢福建臬副歴广藩不避强御所至有声陞副都御史巡抚四川奏改马湖土知府为流俊天性刚毅遇事敢为尤砥砺清节】髙嵩【字世瞻宜山人宏治中举于乡伴读兴府世宗即位录功拜太仆少卿遣行视京营诸处操骑及顺保河三郡马政防议大礼有上言乞迁显陵者嵩极言不可乃止迁太仆卿上言马政便宜数事甚着剀切】李文鳯【宜山人嘉靖进士歴官云南佥事以疾归性简亮博识书传更勤谘询着有月山丛谈】陈学夔【宜山人嘉靖进士知江夏县以卓异擢御史甚着风采巡抚陜西御贼有功复按云南以骨鲠亷直得罪遭左迁后复擢湖广常岳兵备】
　　本朝高熊征【字渭南宜山人顺治庚子副贡生康熈十三年呉逆搆乱孙延龄叛时岑溪失守伪总兵陈士龙据之熊征与邑绅士募乡勇斩士龙复岑溪十八年授桂林教谕兴学劝士文风丕变后陞井陉知县广西巡抚彭鹏亷知其实特疏荐之超擢两淮盐运使在官多惠政】
　　流寓宋黄庭坚【分寜人崇寜中赵挺之执政庭坚素与有隙转运判官陈举承风防上庭坚所作荆南承天院记指为幸灾除名羁管宜州】
　　烈女明王尚忠妻彭氏【宜山人姑耄而瞽彭曲意承顺以孝尚忠为都司差役携彭偕往舟经洛黄滩獞寇遮刼尚忠被害贼逼彭登岸彭得间投水死】彭諌妻刘氏【宜山人谏遇贼客死刘闻之闭户自缢众往救气未絶宻防视之氏乃不饮食丧至刘往迎且行且哭因齧舌死】王觊妻汪氏【庆逺人年二十二夫罹罪被棰肉腐氏朝夕侍汤药不能疗乃告公姑曰夫死妾不能独生幼女幸善抚之俄顷抚床扼吭而死】
　　本朝陈氏【宜山人康熈六十年途遇莫扶添行至牛冈塘欲汚之氏不从扶添技佩刀刺氏殒命又同邑韦氏居三岔村父扶海本獞人氏生颇有色未嫁途遇韦扶臣强汚不从以刀胁之氏愈坚拒因断其项又杨世国妻李氏生一子甫周岁世国死氏年二十四家甚贫尝抚子徳明泣曰吾所以不死者以有尔在也后徳明从征古州殁于军氏哭失明终身荼苦苏继洵妻谢氏夫死遗孤甫八月时值年饥氏请贷于亲戚中始克葬哺孤应轼成立矢志终身俱于雍正乾隆年间先后旌】韦氏【天河人一兄一姊一妹姊妹俱适人父母与兄食菌中毒同日俱死氏幼许字顾姓以死自誓愿终身供祀父母顾姓莫能强抚一字继韦氏嗣始终如一】刘士元妻王氏【河池州人年二十一士元死立志抚孤后二孤相继殇家贫以女红自给岁祭尽礼苦节终身乾隆二年　旌】崔峘妻欧氏【思恩人年二十二夫死舅姑议改适氏潜闻奔哭夫墓饮食不入者三昼夜姑慰解誓不夺志土俗男女生周岁皆带银圏于项名曰命圏解辄有殃姑病氏祷于神解圈为药饵资或讽止之氏曰姑死我我生何哉姑愈氏竟无恙又同邑曾三省妻韦氏少寡家无一椽停柩于左偏曰遗腹非男当以身殉葬数月竟得子氏砺节抚孤初三省与弟分防殁后弟怜嫂寡将独膳其母氏曰吾闻古有乳姑者仍分任之竭力以供甘旨又陈雄妻莫氏年二十一夫死舅姑以家贫劝令改志氏不从苦节六十余年俱于雍正年间　旌】
　　土产银【宋史地理志宜州贡银又河池有银明统志南丹土州孟英山出】锡【河池南丹那地三州出】丹砂【唐书地理志宜州有丹砂寰宇记宜山有富安砂监又抚水州有固屑出硃砂】布【寰宇记宜州土产都洛麻狭福布府志又有葛布棉花青麻】楮皮纸【府境出】药【府境出荳蔲草果马槟榔】








　　钦定大清一统志巻三百五十八
&lt;史部,地理类,总志之属,大清一统志&gt;
&lt;史部,地理类,总志之属,大清一统志,思恩府图&gt;
&lt;史部,地理类,总志之属,大清一统志,思恩府图&gt;
&lt;史部,地理类,总志之属,大清一统志,思恩府表&gt;
&lt;史部,地理类,总志之属,大清一统志,思恩府表&gt;
&lt;史部,地理类,总志之属,大清一统志,思恩府表&gt;
　　钦定四库全书
　　钦定大清一统志巻三百五十九
　　思恩府【在广西省治西南一千一百五十里东西距九百九十五里南北距三百七十里东至栁州府来賔县界二百八十五里西至云南广南府土富州界七百十里南至南宁府宣化县界一百三十里北至庆逺府永定土司界二百四十里东南至宣化县界二百四十里西南至太平府龙英土州界六百二十五里东北至庆逺府宜山县界三百六十里西北至庆逺府东兰州界二百四十五里本府境东西距二百一十里南北距三十五里东至上林县界九十里西至下旺土司界一百二十里南至武縁县界十里北至兴隆土司界二十五里东南至宣化县界一百里西南至南宁府归徳土州界四十里东北至白山土司界六十里西北至定罗土司界五十里自府治至　京师九千四百里】
　　分野天文轸翼分野鹑尾之次
　　建置沿革禹贡荆州南裔周百粤地汉为郁林郡广郁增食领方等县地【按府境在鬰江之北南界南寜太平俱为鬰林故地明统志作交趾郡地误】晋宋以后为晋兴郡地唐置羁縻思恩州邕州都督府宋亦曰思恩州属邕州右江道【见宋史地理志乐史太平寰宇记王存九域志同而明统志作属迁隆镇】元属田州路明初属田州府永乐三年直广西布政使司正统五年升为思恩府寻改为军民府宏治末改设流官
　　本朝因之属广西省领州一县三土州一土县一土司九
　　武縁县【在府南七十里东西距二百七十七里南北距一百三十八里东至上林县界八十五里西至南宁府归徳土州界一百九十二里南至南寜府宣化县界六十里北至兴隆土司界七十八里东南至宣化县界五十里西南至南宁府隆安县界一百二十里东北至上林县界一百八十里西北至定罗土司界八十里汉鬰林郡领方县地隋析领方置属鬰林郡寻省入岭山唐武徳五年复置属邕州宋因之元属南宁路明万厯七年改属思恩府　本朝因之】賔州【在府东一百五十里东西距一百五十里南北距一百二十里东至浔州府贵县界一百二十里西至上林县界三十里南至南宁府宣化县界九十里北至迁江县界三十里东南至宣化县界一百里西南至武縁县界四十里东北至浔州府武宣县界八十里西北至迁江县界四十里汉置领方县属鬰林郡为都尉治后汉因之三国呉改曰临浦县晋初复故宋齐因之梁兼置领方郡隋平陈郡废县仍属鬰林郡唐初属南方州贞观五年始于县置賔州天寳初曰安城郡至徳二载改领方郡乾元初复曰賔州属岭南道五代属南汉宋开宝五年州废以县属邕州六年复置曰賔州安成郡属广南西路元曰賔州路至元十六年置下路縂管府属广西道后降为州明初以州治领方县省入属栁州府　本朝雍正三年升为直隶州领迁江上林来賔三县十二年改属思恩府】迁江县【在府东少北二百八十里东西距六十五里南北距二百十五里东至栁州府来賔县界五里西至上林县界六十里南至賔州界六十里北至栁州府马平县界一百五十五里东南至浔州府贵县界六十里西南至上林县界五十五里东北至来賔县界四十里西北至庆逺府忻城土县界九十五里汉领方县地唐置羁縻思刚州属邕州都督府宋天禧四年改置迁江县属賔州元明因之本朝初属栁州府雍正三年分属賔州十二年改属思恩府】上林县【在府东一百八十里东西距一百八十里南北距二百五十里东至賔州界六十里西至古零土司界一百二十里南至賔州界八十里北至庆逺府忻城土县界一百七十里东南至賔州界七十里西南至武縁县界九十里东北至迁江县界九十里西北至古零土司界六十里汉领方县地唐武徳四年析置上林县又于县置南方州贞观八年改曰澄州天寳初改贺水郡乾元初复曰澄州属岭南道宋开寳五年州废县属邕州端拱三年改属賔州元明因之本朝初属栁州府雍正三年分属賔州十二年改属思恩府】田州土州【在州西四百五十里东西距四百里南北距三百五十里东至下旺土司界一百六十里西至云南广南府土富州界二百四十里南至镇安府向武土州界一百六十里北至庆逺府东兰州界一百九十里东南至上林土县界一百四十里西南至镇安府奉议州界九里东北至兴隆土司界二百二十里西北至泗城府界一百十里汉鬰林郡地唐开元中始置田州治都救县天寳初曰横山郡乾元初复曰田州属岭南道邕管贞元二十一年废后复置为覊縻州宋亦曰田州属邕州右江道元升为田州路明洪武初曰田州府嘉靖七年降府为州复添设田寜府治焉明年府废复为田州属广西布政使司　本朝康熙三年改属思恩府】上林土县【在府西南二百七十里东西距三十里南北距三十里东至下旺土司界十里西至镇安府向武土州界二十里南至南宁府界化土州界二十里北至土田州界十里东南至白山土司界十五里西南至太平府佶伦土州界三十里东北至土田州界十里西北至向武土州界三十里宋置属横山寨元属田州路明嘉靖初改属思恩府　本朝因之】白山土司【在府东北八十里东西距一百九十里南北距五十五里东至下旺土司界十里西至南寜府果化土州界一百八十里南至武縁县界四十里北至兴隆土司界十五里东南至武縁县界四十里西南至南寜府归徳土州界一百八十里东北至安定土司界四十里西北至上林土县界一百八百里古百粤蛮地唐宋以后为思恩州地明嘉靖七年分置白山土司属思恩府　本朝因之】兴隆土司【在府北七十里东西距二百五十里南北距一百六十里东至白山土司界三十里西至庆逺府东兰州界二百二十里南至武縁县界八十里北至安定土司界八十里东南至白山土司界三十里西南至那马土司界三十里东北至安定土司界三十五里西北至土田州界二百四十里唐宋后为思恩州地明嘉靖七年分置兴隆土司属思恩府　本朝因之】定罗土司【在府西一百四十里东西距四十里南北距三十五里东至白山土司界十里西至武縁县界三十里南至武縁县界十五里北至旧城土司界二十里东南至武縁县界三十里西南至武縁县界三十里东北至那马土司界四十里西北至旧城土司界三十里唐宋后为田州地明嘉靖七年分置定罗土司属思恩府　本朝因之】旧地土司【在府西北一百五十里东西距七十里南北距六十里东至兴隆土司界五十里西至都阳土司界二十里南至那马土司界四十里北至庆逺府东兰州界二十里东南至罗定土司界二十五里西南至下旺土司界三十五里东北至兴隆土司界六十里西北至都阳土司界五十里唐思恩府治宋元因之明正统七年徙废嘉靖七年分置旧地土司属思恩府　本朝因之】下旺土司【在府西二百一十里东西距五十五里南北距三十三里东至旧城土司界十五里西至土田州界四十里南至上林土县界三里北至旧城土司界三十里东南至白山土司界三十里西南至土田州界三十里东北至旧城土司界三十里西北至土田州界十五里唐宋后为田州地明嘉靖七年分置下旺土司属思恩府　本朝因之】那马土司【在府西北九十五里东西距五十里南北距六十里东至兴隆土司界三十五里西至白山土司界十五里南至武縁县界四十里北至旧城土司界二十里东南至武縁县界五十里西南至武縁县界三十五里东北至兴隆土司界三十五里西北至定罗土司界三十五里唐宋后为思恩州地明嘉靖七年分置那马土司属思恩府　本朝因之】都阳土司【在府西北六百里东西距五百里南北距二百十里东至旧城土司界二百里西至土田州界三百里南至南宁府归徳土州界十里北至兴隆土司界二百里东南至兴隆旧城二土司界二百三十里西南至旧城土司界二十里东北至土田州界四百里西北至庆逺府东兰州界五百里唐宋后为田州地明嘉靖七年分置都阳土司属思恩府　本朝因之】古零土司【在府东北八十里东西距一百八十四里南北距四十四里东至上林县界四里西至武縁县界一百八十里南至上林县界四里北至白山土司界四十里东南至上林县界八十里西南至上林县界二十五里东北至上林县界一百里西北至白山下旺二土司界二十里唐宋后为思恩州地明嘉靖七年分置古零土司属思恩府本朝因之】安定土司【在府东北一百六十五里东西距二百三十里南北距一百十】
　　【里东至庆逺府忻城土县界一百八十里西至土田州界五十里南至兴隆土司界三十里北至庆逺府永定土司界八十里东南至古零土司界一百五十里西南至土田州界六十里东北至庆逺府宜山县界二百里西北至都阳土司界一百里唐宋后为思恩州地明嘉靖七年分置安定土司属思恩府本朝因之】
　　形势居西粤之极西边徼之末东络柳桂西跨滇黔南接邕州北逹庆逺襟牂牁而带红水幅数千里【府志】
　　风俗猺獞杂处不事诗书自明始建学粗知礼义【明统志】土俗重财轻杀出入以刀自卫【府志】居民力田不事商贾男里青帻女戴竹笠婚娶不避同姓市廛多妇女贸易疾病惟事巫觋【同上】
　　城池思恩府城【周一里二百六十四歩门三东西两溪夹流至城南交合俨然濠堑明嘉靖七年筑】武縁县城【周三里二百歩门四濠广一丈明洪武二十四年筑　本朝康熈三年修乾隆三十一年重修】賔州城【周一里九十歩门四南倚江为濠明初因宋址重筑】迁江县城【周三里二百五十四步门五东北临江西南开濠阔三丈明初筑　本朝康熈中修乾隆九年重修】上林县城【周二里一百八十歩门二明成化中改筑　本朝康熙二十一年重修】田州城【土墙周二里三百二十歩无雉堞濠堑明嘉靖间筑】上林土县城【土墙周一里五十歩门二本朝顺治十八年筑有濠】　旧城土司城【以山为城东西径二里南北径一里凡四山口皆有石墙明永乐间筑仍开四门有濠堑】下旺土司城【周三百步门三明正统间筑】那马土司城【周一百四十歩门二明正统间筑】都阳土司城【土墙周一百二十歩无濠堑明末燬】
　　学校思恩府学【在府治东明万厯六年建　本朝康熙雍正中屡修入学额数二十名】武縁县学【在县城南门外明洪武二年建　本朝康熙三十九年雍正元年屡修入学额数二　十五名】賔州学【在州治西　本朝康熙四年重建雍正元年重修入学额数二十名】迁江县学【在县治西　本朝顺治九年建雍正元年重修入学额数八名】上林县学【在县治北　本朝康熙四十三年重建雍正元年重修入学额数二十名】阳明书院【在府治西明万厯中建又賔州有敷文书院明嘉靖七年建又府城及武縁上林二县设有义学社学】
　　户口【原额人丁共一万五千四百三十　屯丁一百一十八又滋生人丁十六万一千九百十八】田赋【官民田地山塘共八千八百八十二顷五十六亩一分三厘零额徴地丁银三万四千六百七十两二钱九分九厘零本色米一千四百五十一石一斗一升六合零　屯田共一百六十一顷三十五亩二分六厘零额征折色银七百一十七两四钱八分八厘本色米共二百二石七斗二升四合零　屯丁银共三十五两四钱三厘零　额外杂税银六十六两】
　　山川大名山【在府东三十里一名大鸣山与上林武縁二县接界高数百丈延袤三百里上有风穴高秀为府境诸山之最】玉印山【在府东四十里平地突起石峯森列其上方平如印故名】安山【在府北十里为府治后屏林木深邃土人因讹为暗山】仙女山【在府北四十里旧府城中前有大潭水光如鉴】三台山【在府北四十二里】崇武山【在府北五十里高峻为一方巨镇】鹰山【在府西北七十五里临江屹立又西有仙迹山上有池】起鳯山【在武縁县东十里平地突起两峯斩耸秀丽如双鳯之腾霄故名】思隣山【在武縁县东十五里明统志昔乡人何隣者有道术年百余嵗不知所适人思之因名】武台山【在武縁县东二十里形如半月县境诸山此最秀】伊岭山【在武縁县南三十里上有望仙岩极深邃】暗山【在武縁县南三十里两山相夹林木深阻相传侬智高尝结垒于此】黄道山【在武縁县北二十里有岩】防山【在武縁县西南十五里山形圆耸】都结山【在武縁县西南六十里嶙峋高峻相近又有房山】剑脊山【在武縁县西北六十里状如剑脊中有隘路往来通行又峥山在县西北七十里上有泉甚清冽】南山【在武縁县西北一百二十里三潮水出此】铜泉山【在賔州东十七里】石壁山【在賔州东三十里其并峙者曰白羊山旁有廖平岩四围坚密如城郭清胜竒絶】双山【在賔州东三十里以两山相对而名】镇龙山【在賔州东八十里与浔州府贵县接界亘百余里】马碑山【在賔州南二十里上有遗迹又南五里为杨山下有川入临浦江】领方山【在賔州南三十五里古郡县皆以此名】南山【在賔州南四十里连峯耸翠为州前案】武渌山【在賔州南六十里】马鞍山【在賔州西二十里又金鸡山亦在州西二十里】罗鳯山【在賔州北十五里蜿蜒横亘为州后屏】仙影山【在賔州西南二十里相传有二仙女游此因留影岩石间宋陶弼有诗】古漏山【在賔州西南三十里有泉如滴漏四时不竭宋咸平中州守王举凿崖峣石开辟关路以通行旅往来称便】登台山【在賔州西南八十里西接上林县南接南宁府武縁县界迤逦二百余里又名天柱山】挂榜山【在迁江县东半里隔江绵亘十里为邑屏障又莱山在县东五里】双髻山【在迁江县南十里两峯并峙相近曰佛顶山】古党山【在迁江县南五十五里】烟合山【在迁江县西三里层峦叠嶂岩壑深蔚云常聚其上】瓦山【在迁江县西三十里有岩上层玲珑光彻可容数百人下层平坦可居牛畜】朝山【在迁江县西四十里武节水出此】印山【在迁江县西隔红水江二里中有八仙洞山半有遇仙岩岩内产鸳鸯石亦曰鸳鸯窝】永昌山【在迁江县北七里又有甲山在县东北十五里】寳积山【在迁江县东南二里叠石崔嵬不通道路山巅稍平可居亦曰堡积山】鹧鸪山【在迁江县东南隔清水江十里岩谷险峻亦名白鹤山下有白龙洞】纱防山【在迁江县东南隔清水江八十里以形似名有岩可容百人岩中有水不竭】岜梧山【在迁江县西南五十里】泊舰山【在迁江县西北五里下有岩容数百人有石笋甚竒舟行经此多驻观故名】马陂山【在上林县东四里北江经其下名马陂江又双山在县东二十五里磨山在县东四十里】罗密山【在上林县东五十里岩洞幽胜相近又有狮山对峙者曰螺山皆平地突起旁有狮螺江】镆鎁山【在上林县南三十二里祝穆方舆胜覧昔有人得古剑于此因名】罗钩山【在上林县西六里山势盘曲如钩】大明山【在上林县西四十余里与思恩府武縁县接界蜿蜒叠翠中有五峯直挿霄汉上有潭深不可测时吐异光逺烛数里因名南江出此】扶岚山【在上林县北五里八峯分矗若扶摇霄汉之上一名八角山】石光山【在上林县十里山石洁白日照有光】云陵山【在上林县东南一十五里最高秀】罗艾山【在上林县东南十八里明统志昔有罗艾隠居于此】石蓬山【在上林县东南三十里平地突起中有岩洞容数百人下有小江穿石缝中水清碧多鱼】鸡笼山【在上林县东南三十里中有洞宏濶可容百人又金鸡山在县东南六十里】古渌山【在上林县西南三十五里下有古渌水又高眼山在县西南四十里其山最高秀木深鬰】都茗山【在上林县西北六十里其山产茶又谓之茶山北江出此】岜野山【在田州东三十里】巩山【在田州东一百二十里两峯对峙若门土人呼门为巩】怕武山【在田州西十里】八靣山【在田州北十五里树木周围】详山【在田州北明统志在上林州南】横山【在田州东南十里山势蜿蜒横列唐郡名横山因此】曼洞山【在田州西南二百二十里接镇安富州界峯峦层峙溪壑连绵】雪瓶山【在田州西北八十里接泗城府界其形若瓶】岜马山【在田州西北一百八十里接东兰州界】那造山【在上林土县南山势峻削人迹罕至】笔架山【在白山司南乔利旧治东南十余里起伏三峯形如笔架】独秀山【在白山司南乔利旧治东十五里平地突起其形如笏亦名印笏山】九儿山【在白山司西南二百里丹良旧治西山峯有九逺望如婴儿隠立】七首山【在兴隆司西六十里山有七峯形如人立】挂榜山【在兴隆司东南二十里平逺苍翠状如悬榜】旗山【在兴隆司西南八里高峯突起溪流环绕】鸡笼山【在兴隆司西南八十里形极方广】感土山【在定罗司东二十里秀丽清幽中有岩穴】三架山【在定罗司南二十里与武縁县接界三峯尖耸形如笔架】独鳯山【在定罗司北三十里形如独鳯峯峦稍平】将军山【在定罗司东北二十里与那马司交界一峯高出怪石巉岩】八峯山【在旧城司治北一名元武山八峯髙耸四西畧有畬田上有泉味极甘又有岜砦岩清幽可爱】防感山【在旧城司西南三里磊石巉岩下有涌泉】崠嵝山【在旧城司东北三里层峯磊石下有石池水涌不竭】垒石山【在下旺司东一里山峯秀耸石壁巉岩】蓬山【在下旺司南与司城相连峯峦尖耸为司治后屏】波笈山【在下旺司西四里乱石巉岩有泉涌出每日三潮三汐】鬼山【在下旺司北六里深林岑郁其下有泉】苏防山【在那马司西南二十里】岜旦山【在那马司西北十里峭壁挿天中有石洞幽絶】峩山【在那马司西北十五里】强山【一名顺山在都阳司南一百二十里峯峦高耸下有石岩】岜皁山【在都阳司北三里为司治后屏】峒层山【在都阳司北十五里山势高大峯峦重叠下有岩洞】旦山【在都阳司东北十五里其下有洞虚敞清幽怪石林立状类人物】虎头山【在古零司南三里一峯高耸俨若虎形】纱防山【在古零司北三里独立无附势千云霄后高前低以形似名】龙角双峯山【在古零司东北二里两山并峙尖峯突兀以形似名】砦油山【在定安司西北二十五里山势崔嵬四靣峭壁屹立旁有石磴嵚嵜可梯而上其巅有署宇台榭相传昔蛮王屯驻扎之所】紫金岭【在武縁县南二十里又南五里有天井岭顶有泉故名】高峯岭【在武縁县南五十里岭南为宣化县界通南宁要道山峯险峻路迳崎岖】圆珠岭【在賔州南门外大江环流如珠圆抱】铜鼓岭【在賔州南三里人行岭上逢逢有声又南三十里为窑岭】青岭【在賔州东南五里】争光岭【在上林县东七里俗称岭夜有光与大明山相映故一名章光岭南北两江合流其下】雷矮岭【在上林县西南三十里与向武州接界山峦高耸东西穿径皆黄茅青草行人无所憩息】东岭【在白山司东十五里】黄旛岭【在兴隆司东南三十里岭势峻絶一望黄色如树帜然】□标领【在那马司南四十里接武縁县界势极高峻】秾企岭【在那马司西十五里】砦崇岭【在那马司北二十里岭势嵯峩为司后屏】靖逺峯【在府东北四十里明治中官军讨岑濬登峯顶以望贼氛事平因名曰靖逺】狮子岩【在府南十里接武縁县界山势蹲踞如狮子峯峦耸秀东西南三靣悬崖絶壁中有岩洞玲珑深邃】白云岩【在府城东北五十里林壑景甚胜有泉自岩出流成溪涧】韦公岩【在武縁县东北一百里又狮子岩在县北四十里】甘村岩【在賔州西南二十里中极幽深下有潭又白村岩在州西二十里相近有葛仙岩】黒洞岩【在迁江县西南四十里岩不甚高有路可通徃来岩口有石壁障之颇幽暗然炬而入内复光明旁多竹树中有池三道产金鱼】暖岩【在田州北明统志在思城州南十五里其岩深邃可蔽风雨】七星坡【在武縁县西三十里】仙女洞【在武縁县西南三十里石岩深广三靣皆石壁亦名朝天岩】智诚洞【在上林县东二十里矗立千仞明统志广韦厥隠居处】白云洞【在上林县北二十里常有白云覆其上】罗洪洞【在上林县东北五十里明统志宋韦旻隠此】石洞【在田州北明统志在上隆州治东一名隠仙洞】彜江洞【在安定司东一百五十里峒势条直如巷中防出水前横大江】大察峒【在安定司北五十里猺蛮穴聚其中最为险扼】府江【在府南其源有二一曰东溪在府东北一里源出三台山一曰西溪在府西北二里源出笔架山夹城而南至府南合流又南入武縁县界与西江合】那楞江【在武縁县南源出葛墟隘北流经紫金岭右与紫金江合又北流至县西南十里入南流江】西江【在武縁县西门外源出上林县大明山亦曰剑江西南流至县北四十里与府江合又南合南流江中有石鼓相传击之则致风雨】南流江【在武縁县东南二里源出上林县大明山西南流至县西南合西江又南至宣化县界入大江明统志灵犀水在鬰江上流即此】李依江【在賔州东三十里源出琅琊乡北流入思覧江又龙防江在州东六十里源出贵县界龙潭鹰埠江在州东四十里源出鹰砦泉武陵江在州东南三十里源出武渌山皆流合思覧江又寳水在州南三十里源出州南上清北流经州东入思覧江下】临浦江【在賔州西二十里源出宣化县界北流入思覧江又丁桥江在州西二十五里古漏水源出古漏山皆流合临浦江】思覧江【在賔州东北即古賔水也九域志賔州有賔水旧志源出浔州府贵县西北流近邹墟下流合清水江水涨可通小舟】北三江【在迁江县东北五十里有二源合流东南居人多引以田入红水江】南江【在上林县南四里源出大明山东至章光领与北江合流旧志有澄江在县南二里源出大明山唐澄州以此名又龙母江亦名龙马江在县南三里源出高眼山化龙江在县南八里源出淡竹山亦名淡竹水亦名单竹江周利江在县南十五里源出县西南界与化龙江合俱入马陂江皆所谓南江也又樊庙江在县南十五里源出古渌山亦流合南江】右江【自泗城府西林县流入田州南又东南经上林县东北又东南入南寜府果化土州界寰宇记又水源出田州西北流入郁江明统志源出云南富州厯上林洞经田州流入南宁府界通志自富州流入至剥色埠与田林县水合绕州前东南流八十里至上林县境可通舟楫】红水江【自庆逺府东兰州流入经都阳旧城兴隆安定诸土司入庆逺府忻城土县界又经迁江县北入来賔县界一名坞泥江其下流又名都泥江在止戈县北一百九十里去严州一里旧志水自东兰州界东南流入兴隆司界经上段九成头南又经都阳司南又经旧城司东北又东流经兴隆司治北入安定司南又东入忻城县界至迁江县东北隅与清水江合流其分界处谓之北府渊夏秋水红黄而难饮春冬水清而难行中有险滩十五处皆极高险一切大小舟无敢进者名曰消魂滩】姑娘江【在白山司东十里源出东岭北流入红水江】防防江【源出那马司界□标岭东北流经鹰山下至府北四十里亦曰清水江又东北入红水江】清水江【一名北江源出古零土司界东流入上林县至章光岭与南江合经县北又东入迁江县界为清水江经县南折北流至县东北入红水江旧志有里仁江在上林县北十里周江在县北二十里源俱出茶山并流数里而合又黄龙江源出罗钩山亦经县北流合焉又东迳马陂山隂为马陂江皆所谓北江也迁江县界有鱼梁滩最险仅容小舟可逹上林界邹墟埠】彛江【在安定司东一百十五里源出东兰州界东南流入红水江】三潮水【在武縁县西一百三十里源出南山其水一日潮汐者三】咘排水【在武縁县东北十五里源出黄道山南流出东门桥合南流江】武节水【在迁江县西南八里源出朝山东流入红水江寰宇记上林县界有武济水即此】贺水【在迁江县西南四十里源出岜梧山其北又有武防水源出黒洞岩一名龙降江合流东入清水江】大罗溪水【在上林土县南二十五里即向武州枯溶江下流入右江】大含溪水【在上林土县北即向武州渰江下流入右江】鸡笼水【在兴隆司西源出鸡笼山东北流经旧司治东北入红水江又清水江在司东北二十里源出安定司界亦流入红水江】七首水【在兴隆司西南源出七首山北流入红水江】崠嵝水【在旧城司北源出崠嵝山石池西南流绕城西至防感山穴不知所之相传潜通防感水】防感水【在旧城司西南源出防感山石穴南流出都阳司入归徳州界】陇嚣水【在下旺司东南源出山中北流合波笈水又陇穰水在司北五里源出鬼山东流合波笈水】波笈水【在下旺司西南四里源出波笈山环绕司治东北流入旧城司】苏防水【在那马司南源出苏防山从坑堑涌出东流合峩山水又东经司城南又东北入兴隆司界入红水江】峩山水【在那马司西源出峩山石穴南流入苏防水】秾企水【在那马司西北涌出秾企岭由石穴源出东北流入旧城司石穴司北田畦多頼灌溉】咘岜水【在都阳司西南一百二十里源出平地有穴濶数丈初观澄清可鍳移时混浊色赤如血久之复能成米色毎日色凡三变流不数武滙入咘敬潭其濶过于咘岜水其深莫测水从潭底涌出流经顺山东入武縁县界河侧田畴皆頼灌溉】司前水【在古零司东源出上林县山中迂绕司左由纱防山后达下逺潭入刁津隘山根莫测所之溪涧才盈尺亢旱则涸土民常于司内掘地取水饮之】韦大村水【在安定司北五十里山隙下清泉涌出分为二派一西经大察洞口迂回岭溪自山缝防出南至刁河隘西入地潜入于江一东南流经地六村东又南入小岭逹红水江】万洞溪【明统志在田州西二十里其水深濶居民常渔于此】桥榜溪【在定罗司东自武縁县流入北合架溪】产溪【在定罗司西亦自旧城司流入经铁鎻桥折而北合架溪】架溪【在定罗司北二十里自旧城司流入折而东北经那马司界入红水江】明镜湖【方舆胜覧在賔州南三十五里濶五顷又有明镜湖在上林县西南一里】罗波潭【在武縁县东四十里其深不测相传中有龙窟西合南流江】马潭【方舆胜覧在賔州东七里通志马潭塘在州东二十里旱祷于此】下逺潭【在古零治后濶数丈其水彻底澄碧】寳珠池【在府南二里】布雍泉【在武縁县南葛溪北又应众泉在县西陆楚桥西】白鹤泉【在賔州南三十里源出南山东通鹰砦泉合李依江】潮泉【在迁江县西八十里泉水涌出一日三潮流至罗月镇入红水江】那霸泉【在田州西五十里四时不竭】咘澜泉【在田州北上隆古州东二里源出州东北十三里四围山南入右江】黄牛滩【在迁江县东七里红水江中有石突出形如黄牛水势汹激舟触辄壊其尾曰铜鼓滩尤险】白瀑滩【在迁江县东北八里有水入红水江江口滩髙丈许水势下奔形如瀑布】涌泉井【在府北旧城东三里其水一日三潮汐】潭布井【在武縁县南四时不涸灌田数顷】
　　古迹思恩故城【在府西北一百五十里唐书地理志覊縻思恩州邕州都督府寰宇记唐景隆二年属邕州管县四在州西陆路四百九十里府志思恩旧州城即今旧城司也明洪武初土酋岑永昌归附授知州世袭正统五年从安逺侯栁溥议升为府寻改为军民府七年岑瑛以府治遐逖迁于乔利在今府北四十里白山司界宏治末岑濬冦乱改设流官正徳中土酋王受与田州土目卢苏合谋煽乱嘉靖六年督臣王守仁抚平之七年移府治于武縁县止戈里之荒田驿即今府治于故城置旧城土司以黄集读为廵检世袭】琅琊故城【今賔州治李吉甫元和郡县志賔州琅琊县西北至州二十五里武徳四年析领方县置属南方州贞观五年割属賔州寰宇记宋开寳六年省入賔州废县在州东二十里王象之舆地纪胜开寳六年移州及领方县皆治于旧城北二十里废琅琊县即今治】领方故城【在賔州西汉置唐于县置賔州宋移州及领方县皆治于琅琊县而故县遂废】安城故城【在賔州东元和志賔州保城县西至州五十里梁置安城郡隋改为县属鬰林郡贞观中割入賔州至徳中改名保城旧志宋开寳五年废入领方今安城镇】迁江故城【在今迁江县北九域志县在賔州东北八十五里通志旧城在今城北岸宋嘉定三年建明洪武二十三年迁于南岸即今城】田州故城【在今田州东南唐书地理志田州开元中开蛮洞置寰宇记在邕州西北水路五百五十里先属桂州景云元年割入邕州属右江道土夷攷明洪武元年土官岑伯顔归附世袭知府嘉靖五年姚镆讨平岑猛之乱改置流官七年王守仁以州境九目之乱请仍置岑氏治田州降府为州分设土廵司以杀其势添设田宁府统以流官俾縂其权明年林富奏罢府治惟分置十八土廵司　本朝顺治初岑汉贵归诚仍予旧职通志故州治在州东南三十里今名上下田州甲有旧州墟又有武龙甲在州西一百八十里即故武龙县也】上林故城【在今上林土县东土夷攷宋皇祐间置属横山寨明洪武二年土官黄嵩内附授世袭知县　本朝顺治初黄国安归诚仍予旧职通志旧有土城在今县东十里余甲对岸明末废　本朝顺治十八年迁于那料村即今治】乔利故城【在今白山司西南三十里四围皆山明正统七年岑瑛迁思恩府治于此成化初筑城嘉靖七年王守仁平思恩田州又移府治于荒田驿分府境置九土司以此为白山司常叙列九司之首俗曰头司以王受为廵检世袭明末移治陇兔村在今司西五十七里　本朝顺治初仍予世职康熙十三年又移治博结村即今司治】鳯化废县　【府境明正徳七年増置属思恩府无城郭廨宇县令借居民间迁徙无常嘉靖七年王守仁奏请割賔州上林县无虞乡三里地属之移治三里在府东北一百五十余里并割上材县亦属思恩为辅明年林富议以三里地迁置南丹卫遂并鳯化县裁之上林亦迁旧属】乐昌废县【在武縁县南晋大兴初置晋兴县属晋兴郡元和志晋兴本汉领方县地晋于此置晋兴县隋开皇十四年省武徳五年又置南至邕州一百里寰宇记宋开寳五年改为乐昌县在邕州东北六十里九域志景祐三年并入武縁通志故县在今县南三十里今为乐昌乡】思干废县【在賔州西南唐武徳四年置属南方州贞观十二年省入领方】废澄州【今上林县治元和志澄州汉鬰林郡之领方县也武徳四年置南方州贞观八年改为澄州州南至賔州八十八里又上林县武徳四年分置于上林洞口因以为名马端临文献通考开寳二年废澄州以止戈无虞贺水三县并入上林】无虞废县【在上林县东元和志澄州无虞县西南至州三十六里武徳四年析领方县置旧志宋开寳五年省入上林今有无虞乡】止戈废县【在上林县西元和志澄州止戈县东至州八十里武徳四年析领方县置宋史地理志开寳五年废止戈入上林】贺水废县【在上林县东北元和志澄州贺水县西南至州一百六十里武徳四年析栁州马平县置唐书地理志澄州贺水本栁州武徳八年来属宋史地理志开寳五年废贺水入上林】来安故路【在田州西元史地理志右江来安路军民縂管府土夷攷宋皇祐间岑翔以平侬智高功驻守来安路自是世为土官明洪武初岑伯顔以田州来安二路来降升为府七年来安酋岑即广叛命讨平之寻以来安省入田州】婪鳯废州【在田州东宋史地理志邕州婪鳯州属右江道州志元废明置巡司今为婪鳯塘在州东九十里】上隆废州【在田州北明统志宋置元属田州路明初因之土夷考洪武初以上林知县岑永通管州事成化三年移治浔州界武靖州而故州遂废府志故州在田州北八十里】恩城废州【在田州北二百五十里唐置土夷考明初岑氏世袭知州宏治中岑钦与田氏相攻官军讨之钦服罪既而思恩岑濬作乱钦孙桂佩党于濬官兵讨濬并诛桂佩州由此遂废】兴隆故司【在今兴隆司西五里明嘉靖七年置于乔利以韦贵为巡检世袭明末移治剥何村西去旧司五里　本朝顺治十七年仍予世职】定罗故司【在今定罗司治东宋为田州武颙里明嘉靖七年徐吾随王守仁征有功授土巡检世袭治木头城南明末移治旧司西侧　本朝仍予世职】下旺故司【在今下旺司东北宋为下旺原明嘉靖七年韦良保随征王受有功授土巡检世袭　本朝顺治五年仍予世职迁治那海堡石城东北去旧治二百里】安定故司【在安定司东南地名旧州明嘉靖七年间潘良随征岑猛有功授土巡检世袭明末移治地六村　本朝仍予世职】周鹿城【今那马司治旧有石城相传明正统间土官岑瑛尝围猎守鹿于此因名守鹿城后讹为周鹿城嘉靖七年于此置那马司以黄理为巡检世袭　本朝因之】罗坡石城【在武縁县东四十里罗坡潭侧又东二十里有镆铘金城皆明正统中土官岑瑛所筑】岑瑛城【在定罗司东二十里明正统间土官岑瑛垒石所筑】都阳十八砦【今都阳司治明宏治中土酋岑濬作乱甃都阳司砦石城十八所嘉靖七年置都阳司于岜阜村以黄留为巡检世袭司境所辖有上下二叚近治曰上段孤立一掌之地所领下皆迢递在司西南百数十里之外逾越隣境而遥辖之　本朝仍予世职】古零堡【在古零司治东一里下劳山下明嘉靖七年以覃益随征有功移置今司授土巡检世袭　本朝仍予世职】迁江屯田所【旧在迁江县治东明洪武二十五年建都司嘉靖七年迁置所于县东南境接浔州府界今废】买马市【宋绍兴三年置买马市于横山寨或曰即今田州东平马塘之地】翠中楼【在賔州城北塘又有环山楼旧名凌霄又名观风】芙蓉楼【在賔州东城上】留哩楼【在故上隆州治东洪武十七年知州岑永通建】阅武堂【在賔州城中宋陶弼有诗】嘉乐亭【在府城西二十里明正统十三年知府岑绍建为游观之所】
　　闗隘古漏关【在賔州西南四十五里以古漏山名宋置】镆铘关【在上林县南二十里镆铘山上宋置】匹夫关【在安定司东一百八十里红水江北峭壁万仞下临大江鸟道一线而渡极为险峻】老村隘【在田州东一百二十里路通镇安府又狠村隘在州南三十里接奉议州那简隘在州西南二百四十里路通云南富州万山隘在州西南二百八十里壬村隘在州北一百八十里接东兰州那林隘在州北二百里路通泗城府皆属险要设兵防守】工尧隘【在田州东明嘉靖初官兵讨岑猛猛以劲兵屯工尧隘新志巩山口在州东一百二十里为州险隘有兵防汛即此】曼峒隘【在田州西南一百二十里明末置】下逺隘【在白山土司北四十里接安定司彛江猺界】岜关隘【在兴隆司西八十里与田州接界】猺陇隘【在都阳司东北十五里山势嵯峩茂林幽涧多藏奸宄】罗降隘【在古零司南三十里接武縁县界有兵防守】清水隘【在古零司东南三十里路通上林土县】刁律隘【在古零司西北三十里两峯夹道斜径崎岖接下旺司界】彛江隘【在安定司东一百八十里江北彛江峒东两山夹水山左有径逹庆逺府界】刁房隘【在安定司北五十里接庆逺府永顺司界叠嶂密林崎径邃壑旁即大察峒】剑隘【在安定司东南三十里江北两山峙立成一夹道行人过此毎为股栗】三里营【在上林县东北六十里谓巡业抚安古城等里也自砦猺占据改为龙哈布咳二寨明万厯三年抚臣郭应聘改设思恩将驻守于此因筑三里城又筑龙哈布咳二堡八年督臣刘尧诲移賔州之南丹卫于三里与思恩将同城驻守　本朝改为三里营设守备防守】博澁寨【在武縁县东六十里明正统中置巡司后裁】横山寨【在武縁县南四十里明正统中置巡司后裁】西舍寨【在武縁县西北一百里元置　司后裁】罗墟巡司【在武縁县境　本朝乾隆十九年置自髙井寨移此】安城巡司【在賔州东六十里即故安城县】平阳巡司【在迁江县　本朝乾隆八年置自阳县伏荔市移此】思吉巡司【在上林县　本朝雍正二年置】甘蔗巡司【在上林县境　本朝乾隆十七年置自武縁县镆铘寨移此】百色巡司【在田州百色镇本朝乾隆四年置】都棱镇【在武縁县西元和志在武縁县西水路一百里】清水镇【在迁江县东南六十里元置巡司又旧有罗目李广二镇巡司乆裁】罗白镇【在迁江县西九域志迁江县有罗白一镇旧志县西有罗月镇即罗白之误也】三畔镇【在上林县西三十里元置巡司又旧有琴水桥巡司在县东北乆裁】周安镇【在上林县北本旧周安堡即明迁安八寨之一八寨者思吉周安古卯古蓬古鉢都者罗黒剥丁后又益龙哈布咳为十寨其地东逹栁州三都皂岭北四诸峒西连东兰等州及彛江诸峒南连思恩及賔州上林铜盘渌毛诸洞北连庆逺忻城东欧八仙诸峒周环五百里猺獠占据明嘉靖初王守仁潜师破八寨议移南丹卫于周安堡抚臣林富又议移于三里皆不果万厯七年督臣刘尧诲请分设三镇以周安古卯为一镇思吉古鉢罗黒为一镇古蓬都者剥丁为一镇各置土廵司戍守以思恩将辖之于賔州建将署于三里龙哈布咳各筑左右堡募兵置戍迁南丹卫八所与将同城而居自是八砦帖服旧志周安镇在县北八十里又思古镇在县西北一百二十里古蓬镇在县东北一百里】岜马镇【在田州北岜马山下明嘉靖七年王守仁抚定田州土目卢苏等因分州地置十八廵司以卢苏为岜马甲司余曰时曰大田子甲曰万冈甲曰阳院曰思郎曰累彩曰帕河曰武隆曰拱甲曰床甲曰婪鳯曰下隆曰砦桑曰思防曰侯周曰县甲曰篆甲俱以土酋世袭今皆废】何旺堡【在府东四十里大名山下明万厯七年知府侯国治平山贼置有土兵防守】丹良堡【在白山司西南二百二十里相传宋皇祐中有王青者随平侬智高授丹良堡土舎明嘉靖中其裔孙王受以功授白山司廵检仍以堡地属之司志司境分为二附司治为下领六城头丹良为上领十城头在今司西南下旺司南境中隔兴隆那马定罗三司去今司治逺者至二百三四十里】顺山堡【在都阳司南一百二十里明末因归徳隆安土猺为乱设堡以同知驻此今废】梁村墟【在賔州东一百二十里与浔州府贵县接界旧置廵司后移于安城】邹墟【在上林县东北七十里与賔州及迁江县接界】岜等墟【在旧城司东北五十里红水江南与兴隆司接界】剥色市【在田州西一百里右江所经有剥色市渡水陆交防为滇黔来往之冲府属襟喉之地】
　　津梁南关桥【在府南　本朝康熙五年建】永济桥【在府南明万厯间建】隆兴桥【在府北四十里】东门桥【在武縁县东门外】邓桥【在武縁县西南十里】太平桥【在賔州南门外相近有迎春桥】平武桥【在賔州东南五里】五星桥【在迁江县东南十里】龙降桥【迁江县西南二十里】淡竹桥【在上林县治东八里相近又有周利桥】镇武桥【在上林县北七十里】广济桥【在田州东十里】武阳桥【在田州北明统志在故上隆州北五十里】乔利桥【在白山司西南三十里】保合桥【在兴隆司南三十里】乔阳桥【在兴隆司南三十里】铁鎻桥【在定罗司西一里】古丽桥【在下旺司东门外】周鹿桥【在那马司东南数歩明正统间建阔五丈长四倍之为四境通衢】那阳桥【在都阳司东南一百五十里】盘诘渡【在迁江县东门外清水河又都厯渡在县西洪水河】清水渡【在安定司西南四十里红水江渡处其水上下皆赤至此忽透出清水四时不混】
　　堤堰梁鸦塘【在賔州东四十里州境坡塘得名凡十余处俱有灌溉之利】
　　祠庙博帯庙【在賔州南二十里汉马援禆将戴仁南征时卒此故祀之】梁太尉庙【在賔州南门内祀宋梁仲保】报功祠【在賔州南二里祀宋狄青余靖孙沔】崔清献庙【在賔州学左祀宋崔与之】
　　寺观夀宁寺【在賔州东宋建明初改名报恩】胜业寺【在上林县西南一里中祀唐韦厥】
　　名宦宋防延永【长沙人五代未知賔州宋初以捍贼死节】杨居政【开宝中知賔州始创州治建城卫氏】王举【咸平中知賔州开古漏关凿崖烧石旧时人迹不到至是可通车马】崔与之【广州人宁宗时擢遣賔州军事郡政清简】明蔡运【南康人建文时知賔州有恵政永乐初以勤王论死】吴孟俅【定安人化化中知賔州八寨蛮屡为冦乱孟俅单骑入寨抚谕皆罗拜受约束后以忧去八寨峒彛及南丹賔州二卫所旗军相率乞留孝宗许之】髙友玑【乐清人正徳初田州土知府岑猛以罪废改置流官命友玑以右政知田州事至则开示顺逆待以至诚为设科条建学校平猺贼四境宁谧防朝议复猛官召还】张鳯【宜春人正徳中以左政署思恩府事时兵变后土目纵横鳯抚辑流亡修举废坠在任六年威恵翔洽】张祐【广州人嘉靖时王守仁平田州防命祐部分其众即请以副縂兵镇之屡破剧贼】桂鏊【贵池人嘉靖间知思恩府有文武才王守仁奏迁府治以荒田驿经营开创半頼于鏊在任数载四境宁谧】侯国治【南海人万厯初知思恩府先是学宫在郭外草创简陋毎河涨诸生病渉国治为迁于府治东】李应祥【九谿卫人以武生从军积功至思恩将万厯七年廵抚张任大征十寨应祥与有功即其地设三镇筑城列戍应祥方职营建防擢松潘副縂兵当事者奏留之以新秩涖旧任时马平贼韦王明冦乱力战破之四境安辑】朱国杞【严州人崇祯末知思恩府值隆安县土贼马日仙挟妖术倡乱犯思恩国遣官兵一战擒之余冦悉平】
　　本朝张绥逺【奉天人康熙中知思恩府有恵政郡治半属土司广建义学由是猺俗渐知礼义】
　　人物唐韦厥【上林人武徳间持节压服生蛮开拓化外诏领澄州刺史】宋梁仲保【賔州人勇挚出众以三班奉职充本州团练寳元中知州吴元球以仲保豫平安化蛮之劳新増给奬之侬智高引众向賔仲保迎战势不敌死之】韦旻【上林人元祐间应举不第遂隠于罗洪洞据山林泉石之胜聚书楼中闭门诵读学问淹通】明杨宗盛【賔州人洪武中以举人读书成均学士宋讷试其文称善授编修】岑瑛【思恩人为本地土知州谋略过人正统中尝奉征调屡着功勲遂晋州为府秩加都指挥使】宋迪【宋吉之賔州人性至孝亲有不悦肃衣冠待罪必俟释乃退天顺时举于乡授广南府通判尽心民事改补顺宁府通判民皆称谓亷直吏】李璧【字白夫武縁人宏治中举于乡任兰溪教谕从章懋讲学搜辑三礼经传考订钟律及乡射冠婚仪节累官户部员外郎所着有名儒録明乐谱诸书】黄晹【那马土司目嘉靖三十五年以从征南赣功陞都司佥书加同知俸致仕民被其泽立像祀之】甘用世【賔州人家贫力学事母孝登嘉靖中乡试知龙防县甚得民心以乞养归哀毁呕血卒】防询【賔州人嘉靖举人任湖广承天府推官迁知归州申减茶税楚人思之立祠以祀】宋瑬【賔州人嘉靖举人任四川铜梁知县専尚徳化释李方等九人之寃酉永顺十四司搆怨往招抚之众皆辑化迁儋州知州锄豪强寛徭役弭昌江水患复榕庄公田化生黎为编民奏立顺黎附黎二图乡人安业卒于官后祀于东坡祠】苏良贞【思恩人以明经任山东濵州州判迁卫经厯后家居崇祯十七年羣盗入城同弟良辅良臣率乡勇拒战被害有司立忠义祠春秋致祭焉】李弟【上林人年十四盗杀其父弟奋身防刀连杀三贼抱父尸竟为贼所害诏旌其门】
　　流寓宋王巩【莘县人从苏轼斿绍圣间轼得罪巩亦窜賔州数载始还】
　　列女明甘诚妻宋氏【賔州人诚死抚孤子霖后仕栁庆将正徳间旌表】虞汴妻李氏【武縁人少孀守节家贫事姑以孝闻诏旌表】
　　本朝韦俊亷妻陆氏【武縁人夫亡姑年七十氏纺绩以养俊亷之从嫂苏氏亦嫠居贫不能自存氏常周之以坚其志苦节六十五年又同县防父离妻韦氏黄玺妻莫氏俱以夫亡守节又烈妇韦驼苖妻王氏俱乾隆年间先后　旌表】杨思诚妻韦氏【上林人夫亡守节抚孤成立又同县李竒生妻谢氏谭来妻张氏并以节孝先后　旌表】
　　土产金【宋史地理志賔州迁江县上林贡银】铅【上林县出】绵　布　麻　靛草纸【旧城司出】藤噐【唐书地理志賔州武仙贡】篾簟【土属俱出】金蛇【出賔】
　　【州夲草纲目大如中指长尺许常登木饮露体似金色照日有光白者名银蛇解中金毒药】
  </div>
  <div class="pagination">
   <a href="大清一统志_page161.html">
    上一页
   </a>
   <span>
    ...
   </span>
   <a href="大清一统志_page157.html">
    157
   </a>
   <a href="大清一统志_page158.html">
    158
   </a>
   <a href="大清一统志_page159.html">
    159
   </a>
   <a href="大清一统志_page160.html">
    160
   </a>
   <a href="大清一统志_page161.html">
    161
   </a>
   <span class="current-page">
    162
   </span>
   <a href="大清一统志_page163.html">
    163
   </a>
   <a href="大清一统志_page164.html">
    164
   </a>
   <a href="大清一统志_page165.html">
    165
   </a>
   <a href="大清一统志_page166.html">
    166
   </a>
   <a href="大清一统志_page167.html">
    167
   </a>
   <span>
    ...
   </span>
   <a href="大清一统志_page163.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
