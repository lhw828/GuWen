<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 4 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 4 页/共 196 页
  </h1>
  <div class="content">
   石龟山　出临漳门外一里许，三峯高耸，其形如龟，山川坛在焉。《闽书》：山有石，卓立二丈许，名石笋，笋江以此得名。隆庆府志：宋郡守高惠连以私憾击断石笋，明成化间郡守张嵓补而属之，今岁久苔生，渐不见旧断之迹。〔元释大圭诗〕危石青入云，上有千岁木。我来卧其间，天风响岩谷。以上三山在紫帽山北向东而行。
　　小乌石山　在三十三都，距郡城南十里。山顶有海岸庵，山半有玉泉庵、蔡公泉。〔宋曾公济蔡公泉记略〕密学蔡公昔自史馆来漕，按部之暇，独得斯泉。既去，以书来，言郡南峤之西山麓有泓泉，其味甘美。予与僧洞源寻访，久之始获。好事者闻之，因疏源迅流凿池潴之，架亭庇之，郡民朝夕提汲，酌饮不绝，因名曰蔡公泉。时至和二年也。治平间，令王克俊刻“蔡公泉”三字于石上。
　　双凤山　一名补陀岩。〔国朝林之濬诗〕郊游直过笋江西，缓辔春风信马蹄。麦陇花黄香绕路，烟村草碧色连堤。僧怜废寺迟徊去，鸟啄空亭自在啼。最是幽岩留胜迹，佛灯零落意凄迷。上有观音阁，国朝乾隆间，邑人黄言元修。
　　洋屿　在三十三都，距郡城南六七里。平畴突起山中，时有蛎壳，岂古海洋之屿欤？上有栖霞洞，唐无了禅师居之。宋道人苏随亦隐此。今圮，石刻犹存。〔明黄景昉诗〕平畴特起锐如圭，高接峦峯紫帽齐。千载旧传堆蛎壳，昨朝新诧过斑蹄。洞开就琢洼樽几，崖削全凭栈道梯。树腹年年雷动处，莫应龙去避幽栖？〔又〕猿引蛇蹲逐径斜，桑麻下界几人家。酒行簌簌飘黄叶，香过团团隐绛纱。归路断虹横隔水，暮池余霭烂蒸霞。遥知伐木开山手，无复风流胜永嘉。〔又〕痼入泉烟药一圭，谁知峯顶水痕齐。穿田得路凭牛矢，避世全生信马蹄。驱课凿山劳削屐，指麾书榜费悬梯。解忧总得杜康酒，乌鹊南飞且任栖。〔周廷鑨诗〕松门深镇竹烟斜，旧是城南杜曲家。巧结蜗房盘石磴，高扪牛斗落窗纱。泽连麦浪翻朝旭，天入枫林隐暮霞。莫道泉明惟纵酒，题诗无复纪元嘉。〔国朝释如幻诗〕亭池错落互高深，怪石崚嶒洞壑阴。翠筱苍松重匮匝，天风迸作海潮音。以上三山在紫帽山东，向东而行。
　　龙首山　在紫帽东南麓，山有龙翔之势，亦名龙头岭。〔宋钱熙诗〕残年仍置闰，五日恰逢春。携酒客独赏。敲门僧不嗔。双松如拱立，万井自横陈。精舍故盘礴，元规尘上人。下有安福、保福二寺。详见寺观。今废。其下有妙峯堂，唐欧阳詹别墅在焉。《闽大记》：詹与里人王式、吴播、薛寿、郑简、康暐、王云卿相善。诸公辄以进士目詹。詹父博罗丞令其赴举，特与诸公会此询谘可否，后人因其地建妙峯堂。今亦废。又东有欧岭，詹所居之后山也。
　　白塔山
　　行辇山　在狮山前下辇铺，俗名下辇。相传宋幼主遭蒲寿庚之叛，南行至此下辇，故名。《闽书》：按宋淳祐府志已载是山，其时未有幼主事，恐或传闻附会之误。〔明朱辂诗〕古庙荒村里，英灵向此依。昔经玉辇驻，今见夕阳微。尘迹千年在，香烟到处飞。几番追宋室，惆怅欲忘归。
　　狮山　在三十五都，距郡城南十里。城中望之连蜷如狮，故名。昔人置烽燧于此，亦名烽山。顶有巨人迹。
　　雁塔山　在二十九都新店，距城南十里。平地起高冈，秀耸而圆，其状如塔。上有圆石，约五丈许，叩之如鼓，号灵鼓石。元季李于磐避乱于此山之阳，至今为李氏世居。
　　高甲山　一名东山。溜石镇在其下，又名溜石山。在二十九都，距郡城南十里。《闽书》：山有水井方广丈余，海潮至，与泉不杂，色莹味甘。以上六山在紫帽山南，向东而行。自紫帽至此，皆郡城内局案山也。
　　福平山
　　大石山
　　驷行山
　　华表山　在五都，双峯角立如华表然。麓有草庵，元时建祀摩尼佛。〔明黄凤翔诗〕琳宫秋日共跻登，木落山空爽气澄。细草久湮仙峤路，斜晖暂作佛坛灯。竹边泉脉邻丹灶，洞里云根蔓绿藤。飘瓦颓垣君莫问，萧然一榻便崚嶒。庵后有万石峯，有玉泉，有“云梯百级”诸题刻。又有石形如虾蟆，春夏间常吐雾，漫山布满，与海雾参连。
　　灵源山　在五都，唐时道士蔡明濬居之。一名吴山，又名吴明山。宋时有吴氏昆季隐居于此，后乡人祠之及其二媪。详见坛庙。山雄跨四里许，高出东南诸山，外顶高大而平，亦名太平山。上有石曰望江石，南眺大海，可历数百余里。北顾郡治，山川城郭历历如绘。下有灵源庵，宋林知读书处，知卒即葬此山。详见《宅墓》。〔元王翰诗〕旭日照高岑，天风振远林。不因沧海色，那识白云心。瑶树空香满，珠林积翠深。坐来明月上，何处起潮音？〔明王慎中诗〕拘拘有妄身，一一不能舍。形骸自束缚，日使道心寡。偶同片云闲，得此憩兰若。奇峯千万叠，一派飞泉洒。飒飒天风来，松声如雨下。冥濛衾帱深，烟霭翠盈把。不灭慧灯悬，炤兹四体假。始知房闼卧，息偃类奔马。誓欲讬名山，于焉投静者。荒茅便可芟，无为俟聊且。〔苏浚诗〕丹崖元室倚云弧，一径纡回万壑殊。有客入门苔不扫，无僧说法鸟相呼。胸吞渤澥栖三岛，手拍浮邱倒百壶。夜静钟声醒客梦，天花渺渺出仙都。〔黄克晦诗〕风高绝顶失攀援，直欲凌空去不还。仙犬忽闻苍翠里，冥鸿半落有无间。三重城郭分青霭，百折江流入断山。胜赏知音倾不浅，何时长伴一僧闲？〔张瑞图诗〕仙掌花繁点客袍，禅关遥入紫云高。群峯东凑趋青霭，一室中虚现白毫。地主贤能新栋宇，山人老灭旧风骚。淹流三日缘无事，贪听松涛与海涛。灵泉井。详见水利。又有紫云峯、紫云室，其地四时花木阴映。《闽书》：山南一支为乞雨山，上有七星墩，乡人于此祷雨，掘得炭者即雨。嘉庆乙亥冬，镌“魁”字于山巅，建朱子祠，额曰“奎峯堂”。乡之绅士祀焉。
　　玉兰山　在灵源山下，出城南四十里，地名灵水。山多兰蕙，散布于巨石林木间，叶长而丽，有光，广较大于韮茎，皆五花，色白如玉，香闻里许，芬馥异常，云是仙种。故老云：宋时有人驾屋其上，隐其姓名曰“一笠山人”，其神情淡如也。尝有句云：“洞里烟霞无人共，时闻仙香特地来”。因榜其室曰“仙洞”。又于山前构一小亭，下有巨石，平如砥。石上一迹，名曰仙踵石。世传仙人欲驾云登天时，跨一足于其上，迹深寸许，遂颜其亭曰“仙踵亭”。旁植名菊异花嘉蔬绿蒟数径，外环杂卉为篱。〔有诗云〕闲依大古松，满眼烟云翠。种菊山前径，丛离仙犬吠。
　　高州山　在灵源、华表二山之间，与府治相对，故名。
　　罗裳山　在二十八都，距郡城南三十里。与清源、紫帽、朋山并为郡名山，泉中谓“清紫朋罗”是也。山东有玉髻峯，下有画马石。详见《古迹》。又有龙湫六井。详见《水利》。
　　象陷山　在华表山北数里。其势雄大，旧传有象害人。唐末南安陈姓者坎地陷之，故名。山有灵泉庵、石资岩。蔡如金尊师尝藏符印于山顶。
　　石龟山　此又一石龟。在象陷山东南十余里。峻壁二丈许，石形如龟。宋岳珂《桯史》云：余外家居泉之石龟是也。
　　圭壁山　在罗裳之东，其形如圭，故名。
　　青阳山　在二十七都。山有八石，名八仙石。旁为石鼓山，有庙，中祀顺正王。详见《坛庙》。宋郡守真德秀祷雨于此。又有法云寺。详见《寺观》。又有八贤祠。
　　石壁山　在深沪村，亦名狮山。《闽书》：石刻“深沪”二字，相传为罗隐书。山有崇真寺，旁有复井。详见《水利》。左为弥陀山，下有天竺井，水甘，旱不枯。右为青山，有市心保井，详见《水利》。亦名宝泉，遂以名庵。庵左无蚊，亦以为隐谶云。〔明詹仰庇诗〕层崖分五澳，叠屋耸孤冈。风土鱼虾薮，邱园粟麦乡。壁山乔木古，玉井细泉香。独浩乘槎兴，欲寻垂钓方。〔王之诏同李廷机游石壁山诗〕壁峯凝挠翠，高插紫云端。寺古经声韻，江空曙色寒。巉岩层献秀，潮汐叠洄澜。携手同游眺，洋洋壮大观。〔李和原韵〕同游从远眺，江寺插云端。地挺金狮秀，湘翻玉虺寒。岚光悬壁翠，霞影印沧澜。拜谒欣瞻仰，泱泱表海观。
　　益辅山　在郡东南永宁卫。以山受日光最早，名朝阳山。又以山上有石如珠，名骊龙山。又以山滨大海，名瑞海山。
　　宝盖山　在二十都，距郡城东南四十五里。俗名大孤山。明处士赵复隐处。〔明黄克晦诗〕乱嶂边江出，大孤山最孤。鲛宫依断石，僧路入平湖。急雪飘难聚，飞禽过自呼。青天憎独立，谁复插浮图。〔詹仰庇诗〕宝盖峯孤控海东，西来金马远争雄。手摩霄汉千山尽，眼入沧溟百岛通。虎豹风生幽涧底，鱼龙云起大波中。天涯恍有神仙气，一啸泠然若御空。绝顶有石塔，名关锁塔。关锁，水口镇塔也。高出云表，登之可望商舶来往。宋绍兴中，僧介殊建。又俗谓之姑嫂塔。《闽书》：昔有姑嫂嫁为商人妇。商贩海，久不至，姑嫂塔而望之，若望夫石然。塔中刻二女像，游人拾瓦掷之，中者生男，不中女也。〔明苏濬诗〕古刹倚嶒霄，乘风独听潮。千杯迎海市，万里借扶摇。琼树当空出，飞帆带月遥。二妃环佩冷，秋色正萧萧。〔黄克晦诗〕绝顶芙蓉塔，空怜结构劳。影孤悬碧汉，风落壮寒涛。元气苍苍润，冥心杳杳高。时闻环佩响，二女出游邀。〔朱梧诗〕千寻碧玉削芙蓉，碍日含风四五重。海入扶桑惊浪涌，山回葱岭翠微浓。擎天八柱空驱石，绝世三维见此峯。薄暮茫茫秋雨急，愁云何处隐飞龙？山下有圣泉井，山南五里许有虎岫岩，云石光润，林木青葱，濒海特胜。上有赵永嘉石刻诗。曰：青山吐出白龙开，我是地仙赵秀才。嘉善无鱼餐得去，永嘉有虎唤能来。《闽书》：每八九月，滨海男女携饼餈羊酒徜徉其上，曰游春。〔明庄一俊诗〕天风吹落海云关，岩穴虚明渐可攀。时见凌空诸鹤下，更闻说法一僧闲。鳌城吞吐中秋月，虎岫逍遥落日山。释子若逢相借问，近来俯仰在人间。〔又〕远近寒山暮不同，洞门时失海南峯。孤城岛外人烟断，数屋潮边野树重。遂有渔郎下击鼓，始参释子出鸣钟。十年蓟北关心地，此日登临理病惊。〔苏濬诗〕落日倚层岑，清樽度石阴。啸风岩谷应，驱石海云深。野旷迷芳径，帘疎出远林。问僧无一语，古木啸鸣禽。〔黄克晦诗〕暝色投孤寺，问人山路分。磴危霜草滑，村静桔槔闻。落雁盘秋塔，归龙戏海云。回看昏黑尽，空翠正氤氲。〔又〕力尽千峰外，心飞积水东。阴森通客路，窈窕入禅宫。石涌狮鸣坐，林翻虎啸风。相将凌绝顶，引手割鸿濛。〔朱梧诗〕幽径石阴清，含辉雨度迎。松关秋更寂，佛月夜增明。叶落迷僧迹，林深换鸟声。金仙六如偈，梵诵答高情。国朝乾隆二十四年，都人于山腰建文昌阁。
　　金鞍山　一名天马山，在二十都，距郡城东南五十里，俗呼小孤山。中有永嘉室，亦名月庵，宋道人赵永嘉居之。详见仙释。山旁一山，土石红赤，名火焰山。《闽书》：宝盖山，俗名大辜；金鞍山，俗名小辜。相传有辜氏女显迹神异。或云大姑小姑，犹江西二山出于江中，人立二姑庙也。
　　灵秀山　在二十一都，距郡城南五十余里。隆庆府志：上有小岩，昔人结庵其侧，海潮至则石润，退则石燥，因名海潮庵。宋石起宗读书其内。《闽书》：山旧有空相院。详见寺观。凌霄塔、七佛塔、方外亭、透龙泉、青莲池、濯足池、待月桥、君子石、盘陀石、灵蛇洞诸胜。
　　芝山　即祥芝。在二十一都，上有“小山丛竹”四大字石刻。又有宋邱葵石刻诗。曰：牀头枕是溪中石，井底泉通竹下池。宿客不怀过鸟语，独闻山雨对花时。详见《古迹》。
　　丰山　距石湖山里许，上有丰山寺，今废。〔明何乔远诗〕春风荡荡不知寒，双袂飘然对酒欢。碧海呼哅来几席，黄沙曲折到林峦。羊群石态尊前见，螺髻山形寺里看，自得君来成胜事，他年应作读书坛。寺前大小石附之，骤望如群羊然。以上十九山皆自西南驷行，山旋至东南，又郡城外局案山而兼环水口也。
　　岱屿　在海中，介石湖、北镇两山间，郡水口山也。海舟由此门出，行二日，至高华屿。又二日，至■〈勿上黽下〉鼊屿。又一日，可至琉球国。又有护田屿，地亦相近。
　　白舆　在石湖港西，耸出江中，洛阳、圣姑、北镇、石湖诸港分汇之处。左右多沈沙，迁徙不常，屡为商舶患。此二屿在海中亦以镇水口。
　　又府、县志尚有数山，不尽关龙脉大势，缘图已密，难行兼载，然有故实，宜并录之。
　　石壁山　按此近万岁山者，非深沪之石壁山。
　　赤虾山　与桃花山相连，下有埭。
　　锣钟山　《闽书》：其石考之声似锣钟。按此即桃花山上之石，非别有一山也。
　　岩山、翁山、古圳山、斗南山　俱在郡城西南十数里，与紫帽相接。按此是小山，相对之说未稳。
　　水亭山　去狮山三里，朝揖郡城。
　　碧峯山　府志无注。
　　崎山　在二十八都。府志只注此句。
　　双石山　《闽书》：家山下，子多双诞。
　　石城山　《闽书》：山势连缀如城，旁有四峯，顶有石洞。相传昔有僧居是洞，能伏虎。
　　岱峯山　在郡东南。《闽书》：中有石佛岩。相传未岩时，石露夜光三道。宋嘉定中，僧守净镌弥陀、观音、势至三尊，旁刻“泉南佛国”四大字，宋王十朋书，字高六尺许。〔明黄凤翔诗〕百年胜迹已蒿莱，此日莲宫法象开。宝佛遥从葱岭下，山僧夜梦宰官来。厨邻香积分斋供，步到丹梯俯化台。欲问禅房何处所？夕阳空促笋舆回。〔黄伯善诗〕步出津亭一水东，闲云断处见孤峯。白苹红蓼江天净，曲径丛林野寺通。海气侵阶晴亦雨，潮声著树晚多风。游人不是悲秋客，万里关河眺望中。〔又〕冷落龙山负胜游，酒狂诗圣两休休。浮生此会犹难偶，世事何人得自由？有恨黄花空对雨，无情白发易惊秋。我来独领西风坐，昨夜江灵为破愁。〔又〕一年佳节又重阳，深约黄花共举觞。只好登山寻野寺，不妨冒雨过江乡。禅心鸟性忘机久，茗椀蒲团引话长。载酒自来还自去，无端秋思太轻狂。〔又〕崚嶒梵刹自天来，六祖传灯旧法台。古石无光缠紫蔓，残碑半灭卧苍苔。僧归海月迟迟上，客坐山花故故开。篱外白衣还送酒，渊明、支遁两徘徊。国朝康熙间，邑人吴英建寺。近地为青石山，上有塔。淳祐府志：青石山，巨石峙平野，广袤数里，高十数丈。民遇亢旱，即其顶祷雨。
　　横山　在十四都，距郡城七十里。山长数里，横郡治。南下有许家巷、画船浦，萧妃村。俱详见《古迹》。
　　画角山　在郡城东南。独石耸立，其状如角，巅可望海。《闽书》：“南乡诸山，惟孤、吴、横、角四山知名。”孤为宝盖，吴谓灵源，横谓横山，角即画角也。
　　仙人山　在永宁卫。巨石盘绕，上有仙人迹。出卫城半里许，石临海侧，崎嵌堆崎，如篆如椔，木如假山，奇莫名状。
　　象山　在永宁卫。形如伏象，故名。
　　金钗山　在二十二都，距郡城东南三十里。以地名石湖，又名石湖山。旧志谓金钗山，下有石湖山，误。隆庆府志：两峯延袤数百丈，若钗股然，上有六胜塔。《泉南杂志》：宋政和初，僧祖慧、宗什等以其地类明州育王山，募缘为石塔，状丽几拟开元镇国、仁寿二塔。《闽书·元释大圭募修塔疏》有云：山势抱金钗，耸一柱擎天之雄观，地灵侔玉几，睹六龙回日之高标。旁有魁星堂，宋梁克家读书处。久废。明寨帅臧京构新之，复废。其左卓立一峯，曰石镜。西有小岩，曰石狮岩。《闽书》：岩前凿泗洲像，又名泗洲岩。东有沈公堤，明寨帅沈有容筑，以障沙护民田也。
　　杨原山　在郡东南，宋僧禹昌栖处。详见《仙释》。
　　又安海一地，自成结构。系安平绅士纂辑成篇，并言水道，即录于此，不用分叙。
　　安平镇山川在县治西南八都，上接温陵，下达漳、粤，西拒九溪、黄冈之险，南通金、厦、台、澎之舶。其地势则自三峯毫光转东十里许，为六都熊山。迤逦至七都桐林、钱埔、曹店直至龙山寺，分为三支：东则由坑岬而贯于东洋，西则由型厝而达于西畴，中乃龙山，为安平入脉之脑。由龙山南行，至北门埔，仍三分其派：东由后库而至海，以护于左；西由鳌头而之下坂坑，以护于右；中则自拱北亭突起永高山，转南而鳌美塔、世德里，以跨于海。此安平内局之形势也。以外局言之，自曹店而东曰坩坂庵，前接以浦边，障安平之左臂。而由浦边南行，则有庄头萧，下至东石，以距海门之东。自曹店而西，曰古田、后萧，接以曾埭，障安平之右臂。而由曾埭南行，则有朴兜、江崎至石井，以距海门之西。其水道东则自古陵趋东南隅，入于海。西则由南安九溪达大瀛，入曾埭，而注于海，与东之水汇于石井江。此安平外局之形势也。采柯希九《安平纪略》。

　　叙川上篇此篇总叙。

　　晋邑之山，以白虹为主；晋邑之水，以大海为归。而洛阳江绕其左，笋江、浯江、溜江均为晋江者环其前。二江皆趋于海。自城以北，惟白虹漈水近脑，后者经白叶、钟石二山之北，流入仙游，与晋邑无干。其余凡在白虹正脉之左者，皆注于洛阳之江以入海。在白虹正脉之右者，则由南安合永春、安溪之水，同注于城南之晋江以入海。其自城南晋江以前之水有注于晋江以入海者，有不注于晋江而自入海者。总之山无不宗白虹，水无不流大海，此全邑巨川之大势也。

　　叙川下篇此篇逐条分叙。

　　洛阳江　府志：在县东北，距城二十里。晋、惠二邑界江也。合晋江东北诸山康溪，长溪、留公陂陡门，东入于海。江上有桥，名万安桥。详见《桥渡》。《广兴记》：唐宣宗微行，览山川之胜，叹曰：大类吾洛阳。《闽书》宋淳祐志引沈存中《笔谈》云：水以漳、洛名，甚众。洛，落也。水落于下，谓之洛，旧号洛洋。《九域志》作“乐洋”。以落为乐，误矣。后又以洛阳名之。以好事者云唐宣宗出家时至此，谓风景类西洛，则不根为甚。按宣宗尝至同安夕阳寺，西洛之说似非无据。古谶“洛阳沙平，泉南公卿”。〔明郑之铉诗〕一望双桥出，洛江到眼明。蛎房潮始壮，鼠麯地深生。打网劳防水，呼鱼点作兵。海氛殊警急，并里不胜情。〔国朝陈万策诗〕潮信通泉涧，清澜到海流。衣冠来晋室，景物似中州。两岸村烟接，长虹架水浮。涛翻风入夜，浪静月当秋。车马尘踪满，壶尊雅客游。渔歌连日动，一叶櫂轻舟。
　　康溪　府志：在郡城东北，上自北髻山(即小髻、双髻)。与乾元、院山二水(不止二山之水)合流，至林田桥，过龙济、永安二桥，流为濠市溪。溪中巨石峻激。石狮山、白水岩、香岭山三水与施陂之水皆来会，至留公陡门，入于洛阳江。按此即小髻、双髻、新庵、鸡笼诸山之水，留公陂入洛江者。
　　长溪　府志：在郡北，溪受大帽(此晋江之大帽)诸山凡九水合流汇此，下达留公陂；又有白洋，白石埭诸水，至留公陂陡门，入于洛阳江。按此即正干之湾。坵花山、玉叶、笔架、建兴、玉锦、护庵及护脉之小鸠、大鸠五洋，以至水□之大帽山诸水，经留公陂入洛江者。府志有“及覆船等山八水来会”句，误。盖覆船是惠安山，其水自入洛江，不必来会。县志先言覆船等山八水，乃别言与惠安沙溪诸水云云，更误。〔宋王十朋诗〕老矣倦游宦，入闽知此川。三山疑隔海，九岭类攒天。插稻到山顶，栽松侵日边，长溪水无限，前更有清泉。按二溪之外，尚有大阳、小阳、朋山、岭后两条水同经留公陂以入洛江。以上二条所谓凡在白虹正脉之左，皆注洛江以入海也。
　　凌斜溪　府志：在郡西北。源发自休田山，西南流会花山饮坑之水。县志：西流五里，至南安涧埕渡，合永春之水出双溪口；又有石壁陂水白花溪林来，大房陂水自圆觉墌来，观音陂水自建兴山来(当在山后)，会为大埔陂，达于韩陂。至南安牛角潭，合永春、安溪之水出金鸡(“鸡”，原作“溪”，非。此盖去金溪远矣)。桥曰黄龙渡。东流至石塔山，入于笋江。江畔有石笋，江以此得名。按此即白虹正干，以西凡尖峯、隔支、九投及花山右之大坪、进屏、八尖、建兴，后之龙兴、香炉、东庵以及大阳、小阳、朋岭、将军诸山之水，皆注于笋江者。此条所谓在白虹正干之右，由南安合永春、安溪水同注城南之晋江以入海也。
　　晋江　在城南里许。盖笋江、浯江、溜江之总名也。以晋南渡时，衣冠避此者多沿江而居，故名，而县名因之。其西承永春、安溪、南安诸水，汇为黄龙溪，正临漳门外白塔山，名为笋江。〔明王慎中记〕郡侯程习斋公治泉之八月，政既通矣，天答之岁，而民悦其生。公乃得与客游于笋江之浒。夫其浩糕澄涵之水流日夜之不息，演洋洄洑，放乎四海。浮游曲折，迤逦之远，不知其几百里。而空旷寥廓，际乎目之所极，若在几席之外。膏原漫隰，弥望逶靡，画什伍而理纵横，峦骧峯踊，迅势骤形，凛乎其不可控。临两涯而四眺，则若逗若拱，回翔停峙，睠留而不去，各献妍态，映烛乎玲珑泓澈之间。而光晶新爽，飞散下上，媚云气而丽烟霏，盖亦奇矣。若夫高帆疾艣，出没于雾涛风浪，相衔首尾。而离离渔篷钓艇，讴嬉递发，前唱后和，击楫空明，鱼沉而鸟起，川虚山荡于微茫晻霭之中。灌木莞柳之骈罗；鹳鹄栖止，凫骛还集，轻檐细梠，随曲成构，延亘仄复，监晴波而漾倒景，斯则民事之动因乎山水，而公与客得以为环杰诙怪之观者也。至于靓妆袨服，会一州之士女，沿隰循涘而不可选，纷散互合，莫穷其来往之所从。文蓼芳荃之缤郁，遗履舄而罣袿裳；激豪吹之清越，哀繁丝之要眇。淋漓颠倒，徙倚杂遝，忘其歧道之所向，而忽乎日之将夕。斯则生人之娱感乎物节，而公与客又得以同其欢适嘉洽之意者也。公饮酒乐甚，顾谓客日：吾所得以为观者，彼方劳于有所营，役役而不得休，而岂知是之为美而吾独得之。以为游娱于物节者，知以为游矣。徒狥乎耳目之好而甘于浆炙之味，而鸟知吾之所乐，惟我能与之同其意，而彼岂诚能同于我哉？今日之游，盖亦云乐矣。然而此江常在，泛日月之无穷。前乎游此者，不知几何人，而声磨迹灭，与水俱逝，皆已化为浮枢游沫而不可寻矣。不有文字以托于不泯，则后之人孰知吾兴公等之乐于是也？乃举酒属予日：子宜图之。予复于公曰：昔叔子岘山，山公习池，与夫柳恽之具区，苏子瞻之西湖，其光景物象，备极一时之美。文雅照耀，意气雄俊，既擅绝于当日，而流风余韵，于今犹可称思，至其从吏邹湛侍兵葛疆以及方外惠勤、参寥之徒，皆因以不没于后世。然则客方有托于公，而此江虽常在，其名或当由是以显。公顾谬意鄙陋，无能之文，为足以图不泯之盛事，岂不过哉。言已，酒罢。公揖客别，而予退为之记。〔陈琛诗〕五月清溪已得秋，小舟荡漾在中流。庄生久解濠梁意，何处江山不自由！〔黄克缵诗〕城枕三峯百堞开，苍溪数曲遶楼台。江间箫鼓游人少，天外帆樯估客来。洲渚遥分平野绿，石桥横障晚潮回。舍舟扶杖登高处，万里薰风亦快哉！〔黄景昉诗〕横披万丈水晶屏，肯比寒光照浅汀。江气向人元自白，月魂连树不知青。锦袍擢舸闻供奉，罗袜凌波怨洞庭。谁谱浪沙东去曲，夜深歌与老龙听。〔郑之铉诗〕长江澹荡碧年年，万叠波飞带远天。凫雁一川寒晚照，孤蒲十里阁村烟。残流故合青山外，古木先秋白露前。共说三洲洲上月，不知光景定谁怜。〔又〕秋色冯陵气太骄，蒹葭一水冷潇潇。千年断笋犹依壁，百丈斜虹直过桥。天外帆樯遮旅雁，石间风雨下寒潮。解吟枫落吴江者，此地应知更寂寥。〔国朝黄裴诗〕行行川路尽平沙，夕照归帆浦外斜。附郭那堪闻戍角，临流空自想仙槎。野僧云里敲山磬，溪叟桥边泛浪花。薄暮长江凭纵望，荻芦深处有人家。又东流至德济门外，别名浯江。〔宋邱葵寓浯江识魏秀才诗〕衡茅萧索泣寒虫，独自吟诗句未工。败叶能令沟水黑，乱云不放夕阳红。半生辛苦空儒服，一岁蹉跎又朔风。不意穷乡有奇事，暮年得拜鹿门翁。〔明黄凤翔诗〕清溪共订暮云期，万里霜天映酒卮。贾客迎风催棹急，游人待月放舟迟。星星野火迷村树，隐隐寒潮漾钓丝。一曲高歌娱永夕，江头何事泣蛟螭。〔又〕棹歌泛泛向沧洲，夹岸松阴为少留。看竹芳园还问主，怀人雪夜独回舟。风摇细缆天新雨，潮涌空江月欲流。渔父矶头垂钓罢，可能从我五湖游？〔庄一俊诗〕桥门欲听新莺啼，正是潮来春水西。春水渺茫不可渡，新莺未啭使人迷。千峯雨过南山下，万壑云生北陇低。借闷星河何处是，高楼独坐订诗题。又东流逆北，环城东南，至溜石，别名溜石江。此处城东之水，负城南江外数重之水不得自入海者，皆归此以入。众水汇流，舟行颇险。明万历间郡守蔡善继建塔江上，以锁内堂水口。此塔当巽方，最为要紧。一以固水口，一以耸文明。故乙卯建塔，秋榜居半，越五年已未，庄公会状也。又东南行至法石、石头、圣姑、岱屿，别名蚶江，此又晋江入海之水门也。地饶鱼盐，而苦卑隰。宋元符间僧怀应甃石为路，自北暨南凡二十里。按江旧名晋江，后分西为笋江，东为浯江，浯江之东为溜石江，溜江东南为蚶江。四江虽有异，皆为晋江，别求所谓晋江不得。自《新唐书》谓县北一里有晋江。开元二十八年别驾趟颐正凿沟通舟楫城下，几疑别有一晋江。然县北无江，自古已然，唐书误甚。《闽书》谓晋江纳安溪、南安之水，东至岱屿，以入海。则笋江、浯江、溜江、蚶江皆在其中，而统谓之晋江，明矣。省志竟分晋江、笋江、浯江、溜江为四，虽本《闽书》，然削去细注，是晋江别为一江以入海，直与笋江、浯江、溜江名不相涉矣，故特正之。
　　城中诸水东南出通淮门，合永靖、乌洲之水，至上保桥与潮汐通。潮退则西流，至下保桥复合三峯坑水、南峯院水达东山，东山即高甲山。入于晋江。
　　东湖上下塘水，自清源山诸坑而下，由七里坑界凤山、黄积之间。入下塘，由尚书塘入上塘，俱从龙须郊水二涵达于晋江。以上皆系江北之水。
　　浯江之南，则收紫帽、鼓雷、石塔、石龟诸山之水。
　　溜江之南，则收龙首、小乌石、双凤、洋屿、行辇诸山之水。
　　东山渡　则收南安九十九溪两条。以及磁灶、葛洲二溪，经吟啸、结砖、陈翁、除翁桥下即湮浦埭。姑坑等桥，以抵溜石之水。而北之石塔、狮山，南之象陷、石龟、罗裳之水，皆同注焉。三条皆系江南之水。按晋江为众水所合之处，故县治由此立。又为各县诸水所合之处，故郡治亦由此立也。
　　其不由洛江、晋江而自入海者，有陈埭港、玉澜浦、植璧港、陈坑港、安海港等水。
　　陈埭港　在吟啸浦之东南。凡罗裳、圭壁诸涧，流为万石，汇为盈塘、许塘。及罗裳东南，诸涧东汇于沙塘，东南汇于涩缨塘者，俱来会，至于东西二陡门入于海。
　　玉澜浦　在陈埭之东。凡自罗裳东南、横山东北诸涧水，汇于洑口，流于浦滨。凡自宝盖西北诸涧水，流于前坑塘。凡曾坑汇于龟湖与象畔塘诸水，皆会于此以入海。
　　植壁港　植璧即石壁。在石狮市南。凡横山以南，龙湖、虺湖诸水，俱会此而入于海。
　　陈坑港　在石壁之南。有芦舍湾、埕边、潘迳诸港，各以大小远近纳流，而注，烽火埭、西湖诸水，俱经此而趋于海。
　　安海港　在郡西南。自南安柏峯山发源，流为九溪。历大盈、镇海二桥，与灵源山西南诸水流于李市庄头，汇于东埭，迳此入海。

　　●卷之五　海防志

　　天下东南之形势，在海不在陆，天下奸宄之萌生，由陆而之海。以山清致海晏，功在此而效适得于彼也。然穷壑绝岛之区，教化难及则氛祲易生。晋邑阻山襟海，米□□资台地，舟楫倚为生涯。风波万里，商贾鳞集。所以思患预防者，备哨船，严汛口，险隘之处，分兵戍守，联络侦巡，制甚善也。要之，稽查必明，良善乃不诬为奸民，防缉必力，枭寇庶不脱于漏网。是在振饬澄清，祛弊于法中，防微于意外，斯波涛无惊而海疆永靖矣。志海防。

　　宋

　　嘉祐三年，知福州守蔡襄，奏请沿海地方教习舟船以备海道。疏略：福、兴、泉、漳沿海四郡，其巡检下兵士多不习舟船，缓急不足使令。今除已行逐处修葺舠鱼船，各取现管数目编籍外，其兵级常切教习舟船，谙会水势，以备差使。
　　元丰一年，拨禁军一百人，增防小兜水寨，巡徼晋、南、惠、同四县沿海地。后撤回禁军，改招土军，增额十人。淳祐间增至三百一十人。府志：按寨建于熙宁间，时又有石湖井，皆防海水寨。
　　靖康三年，辅臣李纲奏立沿海水军战舰。疏略：臣契勘广南福建路，近年多有海寇，官司不能讨捕。帅司无战舰、水军，坐视猖撅，濒海之民罹其荼毒。船舶既多，愚民嗜利喜乱，从之者众，致成大患。伏望下逐船，帅司置战舰、集水军，常切教阅，习于风涛之险，以水夫驾舟，以官军施放弓弩、火药，虽贼櫂飘忽，可以追逐掩击。
　　绍兴六年，设水军一百五十人，隶泉漳都巡检使管辖。乾道间，增至三百九十人。
　　绍兴二十六年，福州将郑广将水军来属殿前右翼军。详见兵制。
　　绍兴三十年，令安抚司籍募土豪水手，漳、泉、福、兴积募到船三百六十只，水手万四千人。仍于滨海巡检下土兵内取七分识水势人，每月一次同土豪水手船出近海港口，教阅三五日，复回本处。
　　乾道二年，令括诸司船，分甲、乙、丙，更番品搭。本州晋江、南安、惠安、同安四县，计船二十一只。甲番十只，乙番九只，丙番二只。递年轮次，牒下属县拘集，以备安抚司起拨。
　　乾道八年，增设水军，置水澳寨，分兵守之。水澳寨，元改名永宁。详见兵制。
　　淳熙十三年，城南置宝林寨，城东置法石寨，各分兵守之。详见兵制。
　　嘉定十一年，增法石兵至二百人。围头立宝盖寨，移宝林兵百二十人戍之。见兵制。真德秀《申枢密院措置沿海事宜状》：泉之为州，控临大海，实闽陬要会之地。国家南渡之初，盗贼屡作，上勤忧顾，置兵立戍，所以为海道不虞之备者，至详且密。开禧军兴之后，卒戍生还者鲜，舟楫荡不复存。于是武备空虚，军政废坏，有识之士所共寒心。近者温明群盗，窥见单弱，辄萌侵轶之志，仰赖圣朝威德广被，亟遂肃清。尚幸目前之警粗平，因循苟简，不复少加经理，安知其无后日之患？某不揆迂愚，窃思所以为久安之计者。近选委本州观察推官李方子、知晋江县徐叔用，同左翼军副将邱童等，遍行海滨，密察情形。今据逐官申，窃见沿海列戍，要在控扼得所，布置得宜，士卒精练，器械齐整，舟楫便利而又习熟风涛，然后缓急可用。今来左翼水军三寨：曰宝林、曰法石、曰永宁。本州沿海四寨，其紧要者二：在晋江曰石湖，在惠安曰小兜。虽已得控扼之数，然宝林去城甚近，距海殊远，其势稍缓，而乃有新旧两寨。至围头去州一百二十余里，正阚大海，南北洋舟船往来必泊之地，旁有支港可以达石井，其势甚要，而前此未尝措置，此控扼之未尽得其所也。宝林所屯水军三百，其数为多，法石虽有一百二十余人，然正为防海冲要之地，其数尚少。永宁步军之数倍于水军，诚为倒置，此布置之未尽得其宜也。诸塞军兵，杂以老弱。法石军器，总于大军，遇事关请，未免稽迟。大军战舰，仅可足用，自余诸寨，船只俱无，徒有舟师之名，初无其实。至于营房倒塌，器械阙少，亡具尤甚，若不及今逐一整备，临时必至误事。今条具合行措置事件下项须至申闻者。又《请修治海军政状》：贼船南遁，未尽就擒；风涛瞬息，往来无时。某作〔一〕守本州，自捕贼首赵希却等之后，具申朝廷。蒙发下度牒一十五道，应副本州修整战船，创立围头宝盖及修葺法石、永宁二寨，添屯水军，增置石湖、小兜水军名额，以至储蓄军粮，葺理器甲，色色俱备。每岁举行水教及立诸寨巡海界分。今再至，见逐项事多废弛，军船坏烂而不修，军额死亡而不补，营房颓堕，器甲损失。自统制齐敏到官，方稍缮治，尚未能就绪。及至贼船侵轶郡境，仓猝私雇民船应副大军之用，故料罗之战，虽有勇将精卒，竟以船小不能成全功。及晋江、同安民船稍集，而贼徒亟遁，事已无及。今贼徒深入广南，正当泊〔二〕回之时，必有遭其剽劫者，岂不亏失国课？又福、兴、泉三郡，全仰广米以赡军民。贼船在海，米船不至，军民便已乏食，粜价翔贵，公私病之。其为利害，固已不细，况其在海。每劫客船，小则焚之，大即取而为已之船。其人或与斗，敌则杀之；懦弱不堪用，则纵放之，或沉之水中。而掳其强壮能使船者为已之用，稍忤其意，辄加杀害。故被掳之人，只得为出死力。其始出海不过三两船，俄即添作二三十只；始不过三五十人，俄即添为数百以至千人。今诸贼在海，人船巳多，若不及早殄除，则日增月益，其害未有穷已。某见与统制齐敏商议，整促水军及添创大船，葺理诸寨，务在先备，使贼不敢犯。
　　淳祐三年，安抚司措置沿海诸州民船，时本州括责晋江船五十七只，纠首船二十只，南安、惠安，同安三县，船额皆有定数。分为十番，自甲至癸，每岁更番调一十三只，四县品搭起拨。其修船、犒赏，随县措置。以州将一员押至福州，交安抚将官管辖，赴沿海屯戍，事已乃还。

　　明

　　洪武初，禁民不得私出海。
　　洪武五年，命造海舟防倭。
　　洪武二十年，命江夏侯周德兴入福建，抽三丁之一为沿海戍兵防倭，移置卫所当要害处。时泉设卫一：曰永宁。守御所五：曰福全、曰崇武、曰中左、曰金门、曰高浦。又设巡检司一十九，是年设浯屿水寨。详见兵制。
　　洪武二十一年，命汤和行视闽粤濒海地，筑城增兵，置永宁指挥使及祟武、福全、金门、高浦千户所。
　　洪武二十三年，令滨海卫所每百户及巡检司皆置船二，巡海上盗贼。
　　洪武二十五年，卫所军与诸郡互调。
  </div>
  <div class="pagination">
   <a href="晋江县志道光本_page3.html">
    上一页
   </a>
   <a href="晋江县志道光本.html">
    1
   </a>
   <a href="晋江县志道光本_page2.html">
    2
   </a>
   <a href="晋江县志道光本_page3.html">
    3
   </a>
   <span class="current-page">
    4
   </span>
   <a href="晋江县志道光本_page5.html">
    5
   </a>
   <a href="晋江县志道光本_page6.html">
    6
   </a>
   <a href="晋江县志道光本_page7.html">
    7
   </a>
   <a href="晋江县志道光本_page8.html">
    8
   </a>
   <a href="晋江县志道光本_page9.html">
    9
   </a>
   <span>
    ...
   </span>
   <a href="晋江县志道光本_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
