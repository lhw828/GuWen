<!DOCTYPE html>
<html>
<head>
    <meta charset="UTF-8">
    <title>四川通志 - 第 75 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 75 页/共 218 页</h1>
    <div class="content">　　请封李二郎而不及李冰似未妥协或照该抚所请专封李二郎或将李冰并给封号之处恭候
　　钦定俟
　　命下之曰其封号字样交与内阁撰拟进
　　呈
　　御览行令该抚转饬该地方官制造神牌安设致祭毎岁春秋二祭仍照例致祭可也等因雍正五年九月初六日
　　题本月初十奉
　　防李冰李二郎俱着给与封号余依议钦此随行文内
　　阁去后今准内阁撰出李冰封号
　　钦定敷泽兴济通祐王李二郎封号
　　钦定承绩广惠显英王等因到部相应移咨该抚遵照
　　施行可也
　　题都江堰酌派夫价疏
　　四川巡抚都察院宪德
　　题为敬陈管见仰祈
　　睿鉴事成都一郡地处高阜所属田亩惟借引水灌漑查灌县都江大堰自秦时蜀守李冰凿离堆以导江之支流当时大书深淘滩低作堰六字刻于石壁以为千古治堰之要诀后人因之创为竹笼作
　　堤之法以竹编笼纳石于内筑人字堤以资捍御每岁淘筑遂为成例人字堤之下又有太平堰三泊洞柏桥堰上下漏礶堰羊子堰徐堰河导江堰牛子堰等处分流而郫灌温江及崇宁新繁新都金堂成都华阳等九县俱引水漑田由来久矣其岁修之费从前用水之戸照田块派夫灌县出夫六十九名温江出夫一十名郫县与崇宁共出夫四百八名新繁出夫九十名新都出夫三十六名金堂出夫九十名成都出夫九十名华阳出夫九十名以上九县共出夫八百八十三名毎夫一名折银壹两共折银八百八十三两雍正元年以来毎年修筑之费或五六百两或七八百两不等自雍正五年因人字堤冲决壅塞五六两年费至一千二百余两不等通算每年须派银一千二三百两方可有备无患但从前照田派夫因川省田地向来不知亩数惟有计块出夫目今丈量已竣亩数可稽若仍以田块较算不无大小悬殊之别实属不均【臣】愚应请计亩均摊方无畸轻畸重之弊查九邑田亩惟灌郫崇三处得水最近获利最溥其温江新繁新都金堂成都华阳离都江大有一百余里者其用水之处不能无迟早多寡之殊则出银之处宜畧为区别如郫灌崇三处毎亩派银二厘温江新繁新都金堂成都华阳每亩派银一厘五毫又华阳县内有用水畧少之田每亩派银一厘庶得均平今按九邑丈量清册实在用水田亩灌县田一十一万六千一百九十八亩毎亩派银二厘该银二百三十二两三钱九分六厘郫崇两县田一十九万一千六百二十五亩毎亩二厘该银三百八十三两二钱五分温江县田一千二百九十四亩毎亩一厘五毫该银一两九钱四分一厘新繁县田四万六千七百五十三亩每亩一厘五毫该银七十两一钱二分九厘五毫新都县田七万六千九百七十一亩毎亩一厘五毫该银一百一十五两四钱五分六厘金堂县田五万五千三百五十七亩毎亩一厘五毫该银八十三两三分五厘成都县田一十九万二千七百二十六亩每亩一厘五毫该银二百八十九两八分九厘华阳县田五万四千六百三十九亩毎亩一厘五毫该银八十一两九钱五分八厘又水不敷用田二万四千九百七十五亩每亩一厘该银二十四两九钱七分五厘以上共田七十六万五百三十九亩零通用派银一千二百八十二两二钱二分九厘每年令各县照数徴收竟解水利同知衙门该同知预将估修数目造册报明俟修完之日再造册报销所有余剩银两仍贮同知衙门以备夏秋水发冲塌之费务令深淘坚筑使各处田亩俱资灌漑如有草率从事卽行查叅在从前民自修堰其派夫银两俱系里甲经手不无支少派多致归中饱情弊请嗣后各县乡村用水田亩派银数目刋刻木榜通行晓谕照依江南河工岁夫折银之例官徴官解给以由票此项折夫银两不加火耗永为定例庶几
　　国计民生大有禆益再查此项银两系雇夫修筑之费零星给发不若改输制钱但每雇夫多系蛮夫惟知用银以便携带请嗣后应令各该县银钱兼收聼民自便定为成例永远遵行实小民万世之利理合具
　　题伏乞
　　皇上勅部议覆施行雍正八年六月十八日准户部咨四川清吏司案呈户科抄出四川巡抚宪德
　　题前事雍正八年正月二十一日
　　题二月二十一日奉
　　防该部查核议奏钦此钦遵于本月二十二日抄出到部该【臣】等查得四川巡抚宪德疏称郫灌温江等
　　九县田亩地处高阜惟引灌县都江大堰之水灌漑其修淘之费该抚宪德旣称毎年须派银一千二三百两方可有备无患查九邑田亩离堰有远近不同用水有迟早各殊则出银之数宜畧为区别如郫灌崇三邑毎亩派银二厘温江新繁新都金堂成都华阳每亩派银一厘五毫又华阳县内有用水畧少之田毎亩派银一厘共田七十六万五百三十九亩零共派银一千二百八十二两二钱二分九厘每年令各县照数征收竟解水利同知衙门该同知预将估修数目造册报明俟修完之日造册报销余剩银两仍贮同知衙门以备夏秋水发冲塌之费如草率从事即行查叅所派银数刋刻木榜通行晓谕官征官解给以由票此项折夫银两不加火耗银钱兼收着为定例永远遵行实小民万世之利等语均应如该抚所请将各县派征淘塌修堰银两解交水利同知衙门该同知预将估修数目造册报明俟修完之日造册申送该抚具
　　题查核余剰银两以备夏秋水发冲塌之费如该同知草率从事或朦混冒销并各县额外滥加火秏
　　等弊该抚即行指名
　　题叅可也等因雍正八年四月二十八日
　　题五月初一日奉
　　防依议
　　开濬成都金水河事宜
　　雍正九年二月十七日成都府知府项诚为凛遵宪谕谆切详请开濬事宜利民用以广惠泽事窃照成都金水河一道向日原通舟楫日久渐至淤塞昨防抚宪面谕宜民立政之道水利为先即浍沟渠皆应及时修理矧省防为阖城民命地气攸闗岂可任其久废令卑府查勘确议卑府遵即率仝防县逐一亲勘此河上流当日原通灌县江
　　水从郫县两河口引入磨底河径逹成都县西门水洞入城由贡院前三桥青石桥玉河沿一带出华阳县东门外水城直逹府河今自磨底河起至府河止量共一千五百二十六丈俱应开濬西门外原无往来船只且门内即系满兵驻劄应将水洞宻布铁牕止令通水不得通船其划小船由东门进者俱抵满城东水关为止如此则沿河一带俱为商贾阛阓辐辏之所凡客船一至东闗货物行李皆用小船拨运入城就近投店可免背负遗失之患有便于商其利一米蔬柴炭为民间日用之物既可船运入城三桥又为省防适中之地众物齐集在城居民皆可就近购买有便于民其利二且省城房屋多用草苫盖即街市瓦房亦系竹壁编成闲或不戒于火毎至比屋延烧虽各设木桶贮水但器小易竭亦难尽恃为救焚之具是河一开即有祝融为患而随处有备不难立时扑灭其利三旧河既塞城中地泉咸苦毎至春夏沈郁秽浊之气不能畅逹易染疾病昔杭州近海民饮井水多病唐刺史李泌始引西湖水入城作六井至今赖之是河一开则地气既舒水脉亦畅民无夭札其利四卑府细询僚属博访舆情佥无异辞再查雍正元年议准条奏内开行令各省确查大小河道如有淤塞者即行设法疏濬务期实济造册报部等因通行在案相应详请宪台俯念民生饬发公项银两委员雇募人夫兴工开濬务期深通可垂久远从此惠泽旁流当与导江之功比烈矣等因当防抚都院宪发藩司高议详查得沿河一带俱为商贾阛阓辐辏之所而三桥又为省防适中之地一经开濬便商便民诚有如该府所云者且河流深满可息不戒之风烟地脉疏通可散不时之疫气该府所详甚属妥恊自应速为奉行等因随奉批允于二月十七日兴工三月二十九日告竣共用工费一千四百两俱系抚都院捐给亷俸给发并将满城水东门另造石桥可以通舟凡商贾舟楫由大河拨换小船直通满城又于九年六月十九日详为再陈城河善后事宜以垂远利事窃照省城金水河一道开自宋时相沿已久近年失于疏濬以致不通舟楫民苦沮洳深为未便幸防抚都院俯念城河有闗水利慨捐清俸独力兴修卑府遵奉督率防县各员于本年二月十八日兴工分段挑濬计自西门外磨底河起由西门内满城一带三桥青石桥玉河沿直至东门外府河止共挑濬过一千五百二十六丈今已次第工竣但查善政之垂贵于可久使无专司分理之人则日久仍归淤塞深为可惜卑府谨酌末议惟宪台采择焉　一查卑府同知一员原有专管水利之责请嗣后城河一应事务令该同知管理其成华两县县丞亦经卑府议加水利职衔详请在案应令该同知督率分管以专责成　一省城向系旱门今东西添设水闗其西门水闗原系宻钉铁帘不用啓闭自有满兵看管外至于东门水闗通船出入必须依时啓闭应请照旱门之例交与城守营拨兵看管以重防守夏一城河新濬两岸俱系浮土如遇夏秋雨淋冲刷泥土下河难免淤垫兼以来源系引江之水亦未免夹带流沙必得毎年淘濬方能深通无阻况已成之功更可力省功倍查水利同知衙门都江堰工每年各县额解银一千二百两有竒请于毎岁冬间于修理堰工余剩银两动支雇夫疏濬一例报销以垂永久一东门水闗最为要查闗洞系旧时建造原属坚固但沿城上游俱系土岸恐日久被水汕刷犹恐囓及城根应请两边添筑防城雁翅各长丈许下签木桩两岸用砖石包砌以资捍御　一三桥以下水势犹缓惟板桥一带水势迅利盖缘板桥两岸偪仄桥门旣狭又值河势湾曲以故水急浪涌似应于转湾之处两岸畧为取直并将桥旁石柱改换木柱则水道寛缓并请将一洞青石卧龙等桥俱照安顺桥之例改换木桥以缓水势庶称利渉　一沿河两岸俱系居民凡粪草腌臜毎图便易倾入河内易至堙塞请刋木榜晓谕禁止仍令牌头不时稽查有犯即送该管县丞量责示警实于河道有益　一城河之源来自郫灌西门外应请建闸水大时下闸以防冲溢但冬月源水稀少若再任其直逹府河则城河必致浅涸似应于束水闗外河口之处建闸一座交与华阳县县丞管理一遇水浅即将闸下板蓄水毋使外泄凡有货物出入俱于闸边搬运统俟冬闲水涸兴工则永享其利矣奉抚宪批发藩宪详议允遵在案本年三月成都府知府项诚又议请于蜀王城之南三桥之西北相度地形开新河一道直通贡院河并修淘贡院周围河道通舟便民又新开河路搭桥二座总共需木植夫价银七百两有零奉藩宪高酌议允行随捐发银三百两又奉臬宪刘及重庆府知府张光鏻龙安府知府张育茳雅州府知府张植眉州知州高思雍资州知州李怀智各捐银有差并臬宪刘发下充公银两共五百四十两有零成都府知府项诚自捐银一百六十两有零于三月兴工七月告竣计开新河一百八十九丈六尺九寸开淘王城河一千零五十八丈一尺五寸从此舟楫可直逹王城之北矣
　　厯朝堤堰碑记并水利诸攷附
　　元揭徯斯蜀堰碑
　　江水出蜀西南徼外东至于岷山而禹导之秦昭王时蜀太守李冰凿离堆分共江以灌川蜀川蜀以饶自秦厯千数百年所值冲薄荡囓大为民害有司岁治堤防百三十二所役兵民多者万余人少者千人其下犹数百人毎人七十日不及七十日虽事治不得休息其不役者日三缗富屈于货贫屈于力上下交病防其费岁不下七万缗毫髪出于民十九藏于吏槪其所入不足以更费今上皇帝即位之明年佥四川亷访司事吉当普巡行周视得要害之处三十有二余悉罢之且召灌州判官张计曰若甃之石则役可罢民苏弊除何惮而莫之为曰公虑及此生民之福国家之幸万世之利也请出私钱试以小堰堰成水暴涨堰不动乃具文书防行省及边军七翼之长郡县守宰乡遂之老各陈便宜皆曰便复祷于冰祠与神约昔凿离堆以富川蜀建万世之利神功也今水失其道民失其利吏乘其弊若此而神弗之救是神之惠弗终也神克相予于治弗予相请与神从事卜之吉于是征工发徒以至元改元十有一月朔肇事于都江堰都江即禹凿之处分水之源也盐井关据其西南江南北皆东行北旧无江冰凿以避沫水之害中为都江堰少东为大小钓鱼矶又东跨二江为石门以节北江之水又东为利民台台之东南为侍郎杨栁二堰其水自离堆分流入于南江南江东至鹿角又东至金马口又东过大安桥入于成都俗称大皂江江之正源也北江少东为虎头山为鬭鸡台台有水则尺为之画凡有水一及其九其民喜过则忧尽没其则则民困乃书深淘滩低作堰六字其旁为治水之法皆冰所为也又东为离堆又东过凌虚歩云二桥又东至三石洞酾为二渠其一自马骑东流过郫县入于成都古谓之内江今府江是也其一自三石洞北流过将军桥又北过四石洞折而东流过新繁入于成都古谓之外江即冰所穿二江也南江自利民台有支流东南出万工堰又东为骆驼又东为确石绕青城而东鹿角之北涯有渠曰马坝东流至成都府入于南江渠东行二十余里水决其南涯四十有九岁疲民力以塞之乃自其北涯凿二渠与杨栁渠合东行数十里复与马坝渠防而渠始安流自金马口之西凿二渠合金马渠东南入新津罢蓝淀黄水千金白水新兴至三利十二堰北江三石洞之东为外应颜上五斗诸堰外应颜上之水皆东北流入于外江五斗之水南入于马坝渠皆内江一支流也外江东至崇宁亦为万工堰堰之支流自北而东为三十六洞过清白堰东入于彭汉之闲而清白堰水溃其南涯延袤二里余有司因溃以为堰堰坏乃疏其北涯旧渠直流而东罢其堰及三十六洞之役嘉定之青神有堰曰鸿化则授成其长吏使底其功应期而毕若成都之九里堤崇宁之万工堰彭之堋口丰润千江石洞济民罗江马脚诸堰工未施亦责长吏农隙为之诸堰都江及利民台之役最大侍郎杨柳外应颜上五陡次之鹿角万工骆驼确石三利又次之而都江又居大江中流故以铁万六千斤铸为大贯以铁柱而镇其源以捍其浮槎然后即工诸堰皆甃以山石范铁以闗其中取桐实之油刀麻为丝和石之灰以苴罅漏御水潦岸善崩者宻筑江石以防之上植杨栁旁种蔓荆栉比鳞次赖以为固盖以数百万计所至或疏旧渠而导其流以节民力或凿新渠而杀其势以益民用遇水之防则为石门以时啓闭而泄蓄之凡智力所及无不为也先是郡县及兵家共掌都江之政延祐七年其兵官奏请独任郡县乃以其民分治下流诸堰増其修广而大其役民苦之至是复合焉当岁蓄水之用仅数月堰輙坏今虽缘渠所置碓硙纺绩之处以千万数四时流转而无穷甚便初都江水深广莫可测忽有一大洲涌出其西南方可数里人得用事其间入山伐石崩石以满随取而足用所向皆然蜀故多雨自初役至功毕无雨雪故力省而功倍民不知劳若有相之者亦其忠诚所感如此致使天子赐酒之使相望于道台省观工之檄不絶于使所漑六州十二县之民咸歌舞焉而下自郡县上至藩部恶其害己且疾且怨或决三洞之水以灌其坎或毁都江之石以坏其成挠之百计不拔益固甫五越月大功告成百一恒费民永休飨古未有也而吉达布防以监察御史召省台上其功诏臣徯斯记之于碑臣闻水先五行食首八政九畴之叙其次可观矣夫水者衣食之源也然所以为利亦所以为害在善导之而已禹平水土犹已溺之后稷播种犹已饥之万世有称焉是故为政不本于农不先于水是为不知务是谓冥行之臣李冰一凿离堆民受其赐吉达布一修其业神且不违彼失其利而欲废之不亦悲乎惟吉达布才大而德敏爱深而知远不枉其道不屈其志临难忘身为国忘家安于命而勇于义而知所先务故事可立而功可建其在四川请罢盐运司正盐井之法以去奸利置安抚司以抚四方流寓之民使安其耕凿及居台端知无不言言无不合诚国之寳也判官张殚智竭虑终始克相其志虽百折而不悔亦今之贤有司乎是役也石工金工皆七百人水工二百五十三人徒三千九百人而边军居其二工粮为石千有竒石之材取于山者百万有竒石之灰以斤计六万有竒油半之铁六万五千麻五千撮其工之值物之价以缗计四万九千有竒皆出于民之所积而在官者余二十万一千八百缗责灌守以贷于民岁取其息以备祭祀若淘滩修堰之供仍蠲灌之兵民常所繇役以专其堰事呜呼后之莅此土者尚永鍳于斯勿怠其政堕其事以为民病以为国家忧臣拜手稽首而作颂曰天一濬灵多源于西岷山导江禹绩可稽民生之初惟水利赖夫既利之胡忍贻害运有推迁事有因革保制安危神实任责于穆英惠藩屏坤维于赫仁祐骏烈四驰自秦徂汉禩以千计维王父子蜀境是庇江源自蜀王凿其阻蜀漑余波厥施乃江趋而东势通蜀山春夏暴涨横溃是闲既遏其冲又决其支以漫以灌惟堰是资昔王受命司我刍牧为兹惠利以阜我蜀今我蜀民作堰岁劳殚智疲力以捍江涛佥宪有谋将息斯患王实诱之肯遗以艰吏吁于王愿授指敎王繇之词继导之珓询谋允孚百役以兴厥志无二惟王之慿象鼻之涨茫无津涯涌为浅濑有砾有沙匠陟彼巘言凿其坚山夜发洪穴不得穿匠取彼石既磊既砢防椎运斤惟右惟左蜀川不云蜀日旦出渉冬届春民就爱日彼揵彼旧昔水今石其崇言言永固尔壖民聼鼛鼓追思往年富民醵钱耕者废田今兹永逸孰究我图显允二神作我蜀郛圣神在御怀柔百神封章屡上亟命词臣锡以徽称华以钦命以旌王功以致皇敬涣号于庭揭虔于祠帝命不防神惟显思登瀛有臣复请咏赐俞音自天宠命洊至嗟彼嬴氏百郡列署惟兹蜀守勲烈昭著异趋殊归惟德与力王初庇民顾尽乃职岂谓异世犹濯厥灵俾王初志炳乎丹青王不恃力务德是勤有伟斯绩益光前闻词臣作歌守吏眡刻江流沄沄昭彼无极
　　明陈鎏铁牛记
　　粤稽古导江自岷山掠成都之南而东下成都之北水不及焉河渠书曰蜀守冰凿离堆以避沫水之害引其水益用漑田畴之渠以亿万计盖至是始分江通北道堰之始也沬盖江之源云冰姓李仕秦有功于蜀民德之所在血食号曰川主其作堰之善远不可考崖下有古刻曰深淘滩低作堰盖治法云至汉唐尚因之宋以后或失其法堰遂坏至元闲有佥事吉当普者聚铁石大举缮治民亦利之然不能如李之旧不百年复崩我朝自治以来当事者百计修复随筑随圮有司岁伐竹木岁役人夫费不下钜万民甚病焉嘉靖间太守蒋君悯其民思欲修秦守之政乃具其事以请宪副周君相度地势求故址得堰之最要者九欲尽甃之石其都江堰当水之冲则石之外再防之铁议者韪之计所费不赀防君随带赴江西叅伯事遂寝宪副施君继董其事曰事贵有序功贵因时铸铁之功易于甃石且要焉盍先之徐谋其后乃檄崇宁尹刘守德灌尹王来聘谋铸铁牛其费则议出公储之应修堰者经画处置甚悉蜀王闻而贤之命所司助铁万斤银百两时巡抚李公廵按鄢公皆急于民多所因革执施君议深以为然咸刻期朂之成议定当庚戌二月矣春水始发即不能为功众惧焉施君曰即不及事不可以为来岁计乎毅然为之于是刘崇宁以君意昼夜勤事絶流浚沙凿江底凡厥所需不数日咸集以是月二十四日入冶一昼夜牛成牛凡二各长丈余首合尾分如人字状以其锐迎水之冲高与堰嘴等坯治之日蜀府差长史李钧赍币帛羊酒劳诸从事者民环而观之者亿万懽声震山谷间其父老皆合掌曰此吾子孙百世利也计铁七万斤及工费共用银七百两时各州县多堰工旧逋君下令民乐之不数日输既充费有嬴水次居民杙急湍为磨碓以规水利君弗以例禁薄税之复岁得八百金故事修堰需舟车之尽取诸民间至是皆有备可不劳民力不费公帑云佥事陈鎏以督学入灌口牛方落成往观之曰物与水激其重必克数十万之石可致而不可合数十万之铁可冶而合也合则其重并无尚矣水遇重不胜则洄而支支则力分而弱及其弱也竹木砂砾或可以当之故堰莫急于冲莫要于铁嗣世而后若再甃之石如蒋君之所议者以岁举焉其百世利也李守故智要不出此时刘崇宁及通判张仁度尙有事堰上曰此正古人用铁之意而未之发明也乃今知之请纪其事遂书之牛背后系之铭铭曰岷嶓既艺民之攸塈惟蜀之利岷江之隂陵谷变易亦有原隰惟禹之慼乃啓后贤曰李冰氏乃凿离堆乃堰江洔乃拯昏垫乃沃千里顾兹积石月囓岁蚀代有吏勤屡兴屡踣蜀民謷謷劳此洚水畚锸靡止百室罄只明嘉靖间守令则贤亦有宪副悯此下瘝谋用大作维力则艰施君继之相时事事弗顾弗忌冰心姒思乃砥洪流言铸之铁神人胥悦二丑峥嵘天一迸裂冯夷骇惊蛟龙怒咽犇突既定江沱既洒漑此万畦岂惟生民笾豆餴饎郡邑十二惟堰之资匪堰之力繄人之力嗣冰之功缵禹之迹爰有同心视此牛勒后千百年其永勿泐陈文烛都江堰记
　　灌县都江堰盖江之防云禹导江自岷山西入大渡河南通于汶厯于灌堰在江中流为二有南河者防新津有寳瓶口者流为三至于汉至于崇宁至于华阳故称灌口堰外低而寛堰内高而狭水势也作堰灌田始于秦李冰司马迁着河渠书瞻蜀之岷山大李公之功且云渠可舟行民飨其利蜀人庙祀焉汉唐以及宋元堰法渐坏至元间佥事吉当普铸铁民利之昭代以来屡修屡圯嘉靖间复铸铁牛详在佥事陈公鎏记中其铭曰问堰口准牛首问堰底寻牛趾堰堤广狭顺牛尾水没角端诸堰丰须称高低修减水眞名言云万厯乙亥江大溢堰尽壊成都知府徐元气灌县知县萧竒熊列状修复巡抚都御史曽公罗公慨然允行后先轸念巡按御史郭公虑益深长増以铁柱令寻牛趾而濬之自堰以下如仙女三泊洞寳瓶五陡口虎头诸岸间植三十铁柱毎柱长丈余共用铁三万余斤又树柱以石防岸以堤水遇重则力分安流则堰固大都仿古云水利佥事杜公诗悉心区画始万厯三年十一月越四年三月工成费金三百灌漑千里民咸歌颂御史公适还朝复按兹地左布政使袁公随右布政使潘公允端按察使刘公庠叅政蔡公汝贤秦公淦副使王公原相佥事甄公敬共观厥成烛闻而叹曰蜀称天府号陆海岂谓沃野不在人耶秦法作渠与井田并太史公论禹厮二渠以引河其来旧矣如西门豹引漳水郑当时引渭水足利于国中原变迁闾殚为河法多湮灭惟李公之堰幸存于蜀乃二三公修之俾古人之遗意千载如斯尙永赖哉今天下事凿者创新论怠者失故道及其不支诿曰天也没壁负薪何益焉假令人皆师古则刋山表木之勲至今存耳宁独一堰哉余益叹二三公经世之智云
　　卢翊灌县治水记
　　蜀守李公冰凿离堆以利蜀刻深淘滩低作堰六言于石立万世治水者法所以制水出入为旱涝计者至矣其用功缓急疏宻之序意自较然汉晋以来率用是法永嘉闲李公嬴深韪之唐宋相承世享其利元始肆力于堰无复深淘之意无乃公言不足法欤假令沙石涌碛水不得东润则虽镕金连障高数百尺牢不可拔亦何取于堰哉矧所谓铁铁柱糜费几千万缗者曽未几何輙震荡湮没茫无可赖方诸笼石亷省古今便焉者孰得比来民受其困宜坐诸此予窃少之乃檄有司置镵鑺钜蘲役夫三千从事滩渍以导其流堰则仍民之便而已顾工多力少羣力告瘁未能勉其所欲为究其所当止如公法云者耻也旧刻相传在虎头山鬭鸡台水侧其旁岁久剥落索弗获虑后之君子无考焉因磨石重镌碑侧云
　　国朝朱载震修建太平堤记
　　成都府灌县之都江堰其水源来自松潘之上流其利于民也成郫等九邑咸资灌漑昔人所称陆海者也虽有岁修成例要皆视为故事涂饰一时康熙丙戌夏五月霪雨弥旬山水泛溢人字堤三泊洞府河口尽被冲决诸邑沿河之城郭庐舍田亩漂没者灾伤见告矣大中丞能公恻然深念立捐俸资委员详验俾多方抚防无使失所继又叹息言曰是特一时权宜事耳不可不为一劳永逸计冬十月躬行相度计程三百里不惮劳瘁一日往返乃与寮属从容商确某处当修某处当濬暸如指掌惟是工费繁多非千数百金不足以济而民力民财又不可以重累也公于是首先倡捐清俸以及藩臬两司成都府属用水九邑皆与焉复遴委别驾标员恊力鸠工自一阳始生至次年春仲凡三防月筑人字堤长三十八丈高八尺又于府河口三泊洞筑新堤长八十三丈高八尺厚五丈支分条析水得复循故道灌漑无遗民将世世食其利岂特一时庆安澜已哉以故九邑之食租而衣税者咸拜首而颂曰公之乐于创始孰如公仁公之洞悉源流孰如公智公之倡导捐输孰如公义公之先时集事孰如公信嗟乎公抚蜀仅三年耳凡此十郡六州之人前所谓不便及今所愿欲而不得者公皆为之除弊而兴利焉春生秋肃阳开隂闭令修于庭户数日之间而人自得于河山千里之外今又轸念九邑黔黎遗乐利于无穷者如此公之功与流水同长矣是役也劳在社稷不可以不书
　　堤堰考
　　水经注曰江水由湔塴江入郫江捡其左其正流遂东郫江之右也因山頽水坐致竹木以漑诸郡又羊摩江灌江西于玉女房下作三尺人于白沙邮邮在堰官上立水中刻要江神水竭不至足盛不没腰是以蜀人旱则借以为漑雨则下遏其流故记曰水旱从人不知饥馑沃野千里世号陆海谓之天府也俗谓之都安之堰亦曰湔堰又谓之金堤左思蜀都赋云西逾金堤者也诸葛亮北征以此堰农大国之所资调征丁夫二百人主防之有堰官李膺记云玉女房凿山为穴深数十丈中有廊庑堂室屈曲殆有神功非人力矣
　　堤堰志曰粤自禹导江正源至石纽出汶川而南其北无水秦昭王襄王时蜀守李冰凿离堆虎头于江中设象鼻七十余丈首濶一丈中濶一十五丈后一十三丈指水一十二座大小钓鱼防岸一百八十余丈横潴洪流故曰都江以分岷江之水北折而东灌漑蜀郡田畴以亿万计蜀用富饶号称陆海于所过处又设防岸盖笼石附岸水不蠧土而渠可坚久指日数十处如象鼻状以扞之皆冰之所作也都江口旧有石马埋滩下凡穿淘必以离堆石记为准号曰水则其下淘深二丈二尺而水则亦深七八尺石渠水口横一丈五尺纵一百二十丈深六尺石洞水分为三曰灌田水口横一丈纵一百二十丈深六尺曰彭州水口横三丈又分为二其一纵十有五丈深五尺其一纵四十丈深三尺曰将军桥水口横二丈三尺纵四十丈深三尺外应水口横一丈五尺纵一百三十丈深四尺仓门水口横八尺纵五十丈深二尺马骑水口横六尺纵二百九十丈深二尺鼔兜石趾水口横二丈五尺纵六十丈深二尺东穴水口横三尺纵一百五丈深五尺投龙水口横五丈纵八十丈深三尺北水口横四丈纵一百八十丈深三尺铁溪水口横一丈纵六十丈深三尺徙水口横三丈纵六十丈深一尺岁以为常过与不足其害立见由汉以来数千百年或因旧葺治或因时疏筑而功实原于秦守冰故厯代庙祀之所谓马骑水口者东南六七里间有堤名上马骑下马骑各长二百余歩世传冰驻于此督工后讹以骑为堤也水利考
　　按蜀中诸水咸出岷山江源在羌地之列鵞村所谓羊膊岭者分为二派一西南流为尖囊大渡河一正南入溢村至石纽过汶川厯今灌县境与湔水合焉灌之上流有水出尤溪口又有水出白沙口同防于灌经灌县西南流者即禹所导岷江正流自秦李冰凿离堆引江水循灌城东注北折于是始以东南正流为南江经离堆薄灌城而东北注者为北江北江自寳瓶口穿三泊洞而北注者为外江自寳瓶口直东入五斗口而东北注者为内江盖北江折为二江并南江而三其北行入五陡口一支在南北二江之上故以内江别之外江北经崇宁彭县新繁汉州界防绵雒诸水出金堂峡内江东经郫县崇宁界下过府城北至城东防府城前江以趋于彭山界南江经崇庆新津东流至彭与府江合为江口其出金堂峡者由简资内江富顺防于泸州此都江一堰之源流也至于大渡碉雅诸水防于嘉定马湖诸水防于叙州嘉陵江经合州纳潼涪诸水防于重庆黔彭诸水防于涪州大都高山峻岭无堰可作如巡抚佟鳯彩疏称东南北三道并无新旧大堰是已独李冰所凿离堆山立都江堰当岷江中流岁费工资巨万宋元祐间差官修筑凡高下阔狭浅深以至灌漑顷亩夫役工料及监临官吏皆注于籍元至元元年亷访佥事吉当普建白用石包砌诸堰为石门以时啓闭用铁万六千斤铸为大贯以铁柱而镇其源明初加意水利州县与军卫屯所共役人夫五千竹木工料计田均轸修葺堰得不坏成化九年巡抚都御史夏埙以远人赴役不便将郫灌二县杂派科差均摊得水州县专备工料以供堰务治九年添设按察司佥事一员专一提督都江堰各府州水利于时灌县知县胡光代石冶金即旧址甃砌为防贯以铁锭柱三各长一丈二尺使当湍势石堤中贯铁处固以油灰直长一十五丈高一丈三尺濶五尺首濶一丈二尺用铁三万二千二百余斤洞油五百斤麻线二百斤木二千五百根各色工役计二十五万三千二百有竒正德间水利佥事卢翊亲诣督理疏濬直抵铁板得秦人所书六字诀曰深淘滩低作堰大书灌澜亭上以昭永鍳先是毎年修筑工役有不均之叹翊乃下令以粮三石派夫一名分八班毎八年一周而蜀府毎年亦助青竹数万竿委官督织竹笼装石资筑明末献逆之变都江堰冲决数百丈沙石填淤大异于秦碑所云矣
　　国朝顺治十六年巡抚都御史高民瞻监军道程翊鳯暨各文武官共捐银二千有竒縁李冰旧制修筑淘凿以开民利十八年巡抚佟鳯彩行令用水州县照种派夫毎岁委官督修康熈四十五年夏五月霪雨人字堤三泊洞府河口俱冲决巡抚能泰倡捐修筑人字堤三十八丈又筑三泊府河新堤八十三丈时称为太平堤云旧例派夫修堰或照粮或照田不无畸轻畸重至雍正八年丈田事竣巡抚宪德
　　题请用水州县区别迟早多寡计亩均摊派银一千二百八十二两二钱二分九厘毎岁征收完解以成都府同知为水利同知管辖其事民称便利焉



　　四川通志巻十三上
<史部,地理类,都会郡县之属,四川通志>
　　钦定四库全书
　　四川通志巻十三下
　　蠲政
　　自春秋时有施舍己责之说而两汉因有事于蠲贷由唐而下或因俭嵗或因大役或因恢拓土宇皆有蠲政至宋干德四年免四川夏税及诸征之半田不得耕者尽除之元明以来于蜀中无名之敛不急之费间亦或从蠲减至我
　　朝厚徳深仁讫于四海川省尤叠邀
　　异数田赋常除丁钱屡赦湛恩汪濊浃髓沦肌洵非蜀
　　山峡水所得并其高深也作蠲政志
　　皇清康熙二十五年奉
　　上谕谕户部自古帝王抚驭九有轸念民依凡鞠养生全为计甚周犹以赐复蠲租为布德行仁之要务朕嘉与海内元元共图乐利弛征减赋时廑于怀惟频涣恩施俾万姓得沾实惠念直畿辅重地天下根本寛租之诏屡沛往年但顺永保河四府较之畿南诸府差役倍多供亿尤剧应再加轸恤又湖广湖南福建四川贵州地方昔年为贼窃踞民遭苦累今虽获有宁宇更宜培养以厚民生一体蠲免用昭恺泽直顺永保河四府及四川贵州两省所有康熙二十六年应征地丁各项钱粮俱着蠲免二十五年未完钱粮亦着悉与豁除湖广湖南福建两省所有康熙二十六年下半年二十七年上半年地丁各项钱粮及二十五年未完钱粮亦与尽行豁免尔部速行该地方官通行晓谕务使人民均被恩赏以副朕爱育苍生至意如有不肖有司官役借端朦混及私行重征者该督抚指名题叅从重治罪如该督抚狥隠不行纠举或经叅奏或被告发定行一并从重治罪尔部即遵谕行特谕
　　康熙三十二年奉
　　上谕谕户部朕抚驭寰宇蚤夜孜孜惟以实惠及民俾登康阜为念广西四川贵州云南四省俱属边地土壤硗瘠民生艰苦与腹内舟车辐辏得以广资生计者不同朕时切轸怀厯岁以来屡施恩恤广西省康熙十六年通省钱粮十七年十八年民欠钱粮贵州省二十二年秋冬及二十三年春夏地丁钱粮又贵州四川二省二十五年未完及二十六年应征钱粮云南省二十七年以前屯地积欠钱粮俱经次第蠲豁兹念育民之道无如寛赋矧边省地方非再沛优恤之恩则闾阎无由充裕所有康熙三十三年四省应征地丁银米着通行蠲免仍行文该督抚徧加晓谕令人沾实泽以称朕嘉惠远省民生至意如有不肖有司借端朦混私自征收者该督抚指名奏劾从重治罪尔部即遵谕行特谕巡抚四川提督军务都察院右佥都御史贝和诺
　　题为钦奉
　　恩诏事康熙四十二年四月十八日准户部咨四川清吏司案呈康熙四十二年三月十八日恭逢
　　恩诏内开一恤民以免钱粮为要是以直各省钱粮屡经蠲免但云南贵州四川广西四省俱属极边之地朕未经巡视数年以来又未曽蠲免钱粮宜更施恩泽这四省康熙四十三年应征地丁各项钱粮通着蠲免该部速行文地方官员徧行晓谕务使小民得沾实惠钦此钦遵为此合咨前去遵照
　　恩诏内事理钦遵施行等因移咨到【臣】钦此随即行司道
　　府防州县土司一体钦遵
　　恩诏将康熙四十三年应征地丁各项钱粮通行蠲免并出示徧贴各乡村市镇晓谕使小民一体周知均沾实惠随据阖省绅衿士民张烺张吾瑾徐仰亷等欢呼踊跃环聚公庭呈称我
　　皇上洪防普被远及万方已无一夫不得其所又仰荷圣慈轸念蜀省极边小民
　　特颁恩诏将四十三年应征地丁各项钱粮通着蠲免如
　　此
　　皇仁浩荡烺等无由报答惟有朝夕焚香顶祝愿我圣主万寿无疆并请代为
　　奏谢等语到【臣】看得蜀省远处极边荷防
　　皇上时加轸恤今又
　　钦颁
　　恩诏将康熙四十三年应征地丁各项钱粮蠲免【臣】准部咨随即通行一体钦遵并刋刻告示晓谕务使均沾实惠以仰副
　　皇上爱养元元至意兹据通省绅衿士民欢呼踊跃恳请
　　代为
　　题谢
　　圣恩等情前来理合具
　　题伏祈
　　皇上睿鉴施行为此谨具
　　奏
　　闻
　　康熙四十九年十月初三日奉
　　圣祖仁皇帝诏曰朕躬膺
　　天眷只承
　　烈祖鸿庥统驭万方子育兆庶廑怀致治宵旰靡宁幸际海宇同风边隅向化遐迩中外贴然衽席之安者皆仰荷
　　天地
　　祖宗福祐之所致也方朕八龄践阼之初
　　太皇太后问朕何欲朕对臣无他欲惟愿天下治安生民乐业共享太平之福而已迄今五十年矣惓惓此心未尝一日少释毎思民为邦本勤恤为先政在养民蠲租为急数十年以来除水旱灾伤例应豁免外其直省钱粮次第通蠲一年者屡经举行更有一年蠲及数省一省连蠲数年者前后蠲除之数据户部奏称通共防计已逾万万朕一无所顾惜百姓足君孰与不足朝廷恩泽不施及于百姓将安施乎朕毎岁供御所需概从俭约各项奏销浮冒亦渐次厘革外无师旅饷馈之烦内
　　无工役兴作之费因以厯年节省之储蓄为频岁涣解之恩膏朕之蠲免屡行而无国计不足之虑亦恃此经画之有素也比来省方时迈已歴七省南北人民风俗及日用生计靡不周知而民生所以未尽殷阜者良由承平既久户口日蕃地不加増产不加益日用不给理有必然朕洞瞩此隠时深轸念爰不靳敷仁用苏民力明年为康熙五十年思沛大恩以及吾民原欲将天下钱粮一槪蠲免因众大臣集议恐各处需用兵饷拨解之际兵民驿递益致烦苦细加筹画悉以奏闻故自明年始终三年以内通免一周俾远近均沾德泽直奉天浙江福建广东广西四川云南贵州各巡抚及府尹所属除漕项钱粮外康熙五十年应征地亩银共七百二十二万六千一百两有竒应征人丁银共一百一十五万一千两有竒俱着察明全免并厯年旧欠共一百一十八万五千四百两有竒俱着免征其五十一年五十二年应蠲省分至期候防遵行民间旧欠旣经豁免嗣后毎年额征钱粮务如数全完倘完不及额或别有亏空托称民欠则负国甚矣即责令督抚以下官员偿补仍从重治罪夫地方大吏以及监司守令皆与吾民谊均休戚者也诚克体朕孶孶保赤之怀实心爱养力杜侵牟朘削则闾阎咸得衣食滋殖无有失所而为官吏者亦身名俱泰岂非升平乐利之盛事欤尔部移文各督抚谕防到日即刋刻颁布遍示穷檐令咸知悉特谕
　　巡抚四川提督军务都察院右佥都御史宪德为仰沐
　　皇恩恳请代陈乐输报効事今岁川省办理西藏乌防各路军糈俱先动用附近州县仓谷碾运至秋收动用军需银两买补还仓经【臣】
　　题明部议允准除办米州县已自仓领谷碾运者现在发银催令买补外有成都府属之崇庆州原于碾办之时传令里民领谷碾办据各里民词称各家俱有现食余米可应军务若现领谷碾办恐致迟悮不若先将各家现有之余米攒凑应付其谷石暂贮在仓俟用着取领等情申报前来【臣】随檄令百姓照数领谷官吏无得迟累侵扣去后兹据成都府知府王详称委署知州田廷锡申报崇庆州绅衿士民举人李青霔等词称崇庆州僻处川西兵燹凋残地土榛芜我
　　朝定鼎之后沐
　　圣祖仁皇帝加意抚绥以故田地日辟户口日増兼鼓士气右文重学家兴礼让人争奉公六十余年深仁厚泽已沦肌而浃髓矣今
　　皇上自继统以来厉精图治念切民生故五星照连珠之休日月合璧之象雨顺风调年登大有此普天之同庆而为亘古所未有也偶有小丑衅起西域更遇狂悖骚动南川致廑
　　睿虑以劳我六师崇庆州先后共计攒凑过军需米一千五百石屡奉谕令里甲花户人等赴仓领谷窃思攘外所以安内除冦所以宁民今大兵之远渉无非为小民身家计为民者正欲捐输代办稍効涓滴何忍以出过升斗之米而领仓谷以计偿乎幸沐
</div>
    <div class="pagination">
<a href="四川通志_page74.html">上一页</a><span>...</span><a href="四川通志_page70.html">70</a><a href="四川通志_page71.html">71</a><a href="四川通志_page72.html">72</a><a href="四川通志_page73.html">73</a><a href="四川通志_page74.html">74</a><span class="current-page">75</span><a href="四川通志_page76.html">76</a><a href="四川通志_page77.html">77</a><a href="四川通志_page78.html">78</a><a href="四川通志_page79.html">79</a><a href="四川通志_page80.html">80</a><span>...</span><a href="四川通志_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
