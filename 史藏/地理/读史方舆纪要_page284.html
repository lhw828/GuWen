<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 284 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 284 页/共 479 页</h1>
    <div class="content">
　　存阝马阝废县在府西南。汉县，属犍为郡。后汉省。诸葛武侯南征，置存阝马阝戍。晋曰存县，改属建宁郡。宋、齐因之。梁废。隋大业中，置存阝马阝县于此，属犍为郡。唐武德二年省。三年复置，属戎州。天宝初，改为义宾县。宋初因之。太平兴国初，避讳改曰宜宾。熙宁四年，省为宜宾镇。《志》云：今府西北百六十里有存阝马阝滩。疑近旧县治。○宣化废县，在府西百八十里。唐义宾县地。宋太平兴国初，改置宣化县，属戎州。熙宁四年，省为镇。宣和初，复升为县。元属叙州路。元贞二年，置万户府，领军屯田。明初省。今为宣化驿。

　　朱提废县在府西南。汉县，属犍为郡。苏林曰：朱提读曰铢时。应劭曰：朱提山在其西南也。后汉初，犍为南部都尉治此。永初元年，改为犍为属国都尉。建安二十年，又改为朱提郡。晋宋因之。齐曰南朱提郡，后没于蛮。唐武德初，复置朱提县，属戎州，寻属南通州。贞观四年，废入抚夷县。○堂琅废县，《志》云：在故朱提县西南二百里。汉置，属犍为郡。后汉省。《南中志》：朱提县有堂狼山，多毒草，盛夏之月，飞鸟过之，不能得去。县盖置于山下，蜀汉复立堂琅县，属朱提郡。晋因之。大宁二年，成李骧等攻宁州，刺史王逊遣将姚岳拒之，败骧于螳螂，追至泸水而还，即堂琅县矣。宋仍曰堂琅县。齐属南朱提郡，后废。《水经注》：自堂琅县西北行，上高山，羊肠绳曲八十余里，或攀木而升，或牵索而上，缘陟者若将阶天。又有牛叩头、马搏颡坂。其艰险如此。

　　开边废县府西南百六十里。汉道县地。隋开皇六年，置开边县，以开拓边境为名，属戎州。大业初，属犍为郡。唐仍属戎州。《新唐书》：戎州旧领石门县。贞观四年，以石门、开边、朱提三县置南通州。五年，析置盐泉县隶焉。八年，改曰贤州。是年，州废，以石门、朱提、盐泉三县置抚夷县及开边县，隶戎州。又云：自开边县西南行，七十里至曲州，又四百八十里至石门镇，又一千二百五十里至拓东城，即南诏置拓东节度处。《寰宇记》：开边县界诸山自嘉州来，每峰相接，高低隐伏，奔走三峡，石状难名。宋初县废，今为开边乡地。拓东，今见云南昆明县。○奋戎城，在府南。《唐志》戎州有奋戎城，乾符二年置。

　　废协州府西南四百九十二里，隋开皇中所置羁縻州也。大业初，废入开边县。唐武德初，开南中复置，本在今云南曲靖府界东北，去府八百余里，治东安县，兼领西安、湖津二县。天宝末，云南残破，因移置于此。又废恭州，亦隋所置羁縻州也。大业中，与协州俱废。唐武德初，开南中复置。东北去府九百余里，治安上县。七年，改为朱提县。八年，又改州为曲州，兼领唐兴县。天宝末，移治于开边县西南百二十七里。又废悦州在府南二百七十里，领甘泉等六县，亦天宝中自南中移治此。《新唐书》：诸蛮州自南宁州以下，属于戎州都督者，凡九十有二，皆无城邑，椎髻皮服，惟来集于都督府，则衣冠如华人焉。宋时所属羁縻诸州，自协州以下，凡三十余州而已。乐史曰：羁縻州邑，虽有名额，皆散在山峒，不常厥居也。南宁州与恭、协诸州，今俱见曲靖府。○废殷州，在府境，唐开元中所移置州也。《唐志》：咸亨三年，昆明蛮十四姓内附，置殷、敦、总三州，寻废。开元十五年，分戎州复置。后又废。贞元二年，节度使韦皋复表置，隶戎州都督府，后改隶黔州。胡氏曰：爨蛮西有昆明蛮，亦曰昆弥蛮。以西洱河为境，即叶榆河也。去长安九千里，后移于戎州境内。殷州在戎州之西北，敦州在南，总州在西南，远者不过五百里，近者三百里。

　　○登高山府治东二里。大江东岸，险固可凭。宋咸淳中，移郡治此，遗址犹存。又七星山，在府治东。七峰圆秀，状若连珠。其相接者，曰小梁山。《寰宇记》：郡有大黎山、小黎山，四时常雨，霖淫不止，俗呼大漏天、小漏天，即此也。○仙侣山，在府治西北。竹木耸翠，山腰有清泉一，石洞四。其北曰翠屏山，以山色常青也。又西北曰赤崖山，崖岸壁立，下瞰大江，色若绮霞。治西五里又有天仓山，相传前代屯兵处，其北有天仓滩，近大江。

　　朱提山府西五十里。连绵高耸，上侵霄汉，旧尝产银，诸葛武侯所谓汉嘉金、朱提银也。或曰，故朱提县以此名。○可峰山，在府西北七十里，峻险难越。一名梯云岭。又夷牢山，在府西北百四十里，山高旷，夷人尝会聚于此。土语乐为牢也。

　　石城山府西南百里。山高峻，环列如城，又有石夹立如门。《志》云：汉武使唐蒙凿石以通南中，迄于建宁二千余里，山道广丈余，深三四丈，堑凿之迹犹存。隋史万岁南征经此，赋诗云石城门峻谁开辟是也。唐贞元九年，韦皋遣崔佐时由石门趋云南南诏，复通石门者，即史万岁南征路也。自天宝中，鲜于仲通下兵南溪，道遂闭，至是蛮径北谷近吐蕃，皋治复之。又贞元十七年，韦皋遣威戎军使崔尧臣引兵出石门南路攻吐蕃，即此也。

　　朝阳崖府西北二十里。一名赤崖。《水经注》：道江中有崖，阻险不可穿凿，李冰积薪烧之，故其处悬崖犹有赤、白、玄、黄五色。或曰，公孙述以岑彭来伐，使侯丹将兵拒黄石，即此。既而彭自平曲分兵浮江下还江州，溯都江而上，袭击侯丹，大破之，因晨夜兼行二千余里，径拔武阳是也。平曲，见合州定远县。武阳，见眉州彭山县。按：涪州横石滩，在江州之东，而朝阳崖至武阳，不及千里，或者总计彭自江州至武阳之道云。

　　○大江在城东。一名都江。自嘉定州犍为县流入境，经宣化故城，又东流绕府城北，而东南出，合于马湖江。《志》云：府城北两岸有大石屹立，昔人置铁横绝其处，控扼蛮寇，名曰锁江。《汉纪》：河平三年，犍为山崩，壅江水逆流。疑即此处。今为济渡处，亦曰锁江津，又东流入南溪县界。详见大川岷江及川渎异同。

　　马湖江在府城南。一名泸水。一名金沙江。自马湖府流入界，经城西南一里，有蛮口津，蛮人津渡处也。又东合于大江。欧阳曰：马湖之上源即若水。是也。详见大川泸水。

　　石门江府西南百三十里。俗呼横江，又名小江。自乌蒙蛮部流经府界，又北与马湖江合，又东北会于蜀江，所谓三江口也。江中有滩，其水常若钟鸣，名曰钟滩。

　　黑水在府东南十五里。自西南夷界流经南广洞，又北入于江。一名南广溪。《汉书》注：黑水出南广汾关山，北至道入江。或以为即庆符县之南广水，误也。

　　马鸣溪府西十九里，俗名龙马溪。源出庆符县西，会马湖江达于大江。昔土人郑氏牧马溪上，产龙驹，因名。又越溪，在府西北百二十里，自嘉定州荣县流入界，有石梁横截溪水，冒越而过，流入大江。又城北二里有苏溪，又北八里有涪溪，以苏轼、黄庭坚而名。下流皆入大江。

　　天池府西二十里。一名滇池。又名波氵池。《志》云：池长五十里，阔七里，风起则波浪凌山。秦惠王破滇池，始通五尺道，即此也。池畔有石如梁，横亘南北，往来者由之。

　　○摸索关府南三百里，当蛮夷溪口。蛮有摩些种，洪武初，禁私茶不得入蛮境，俗呼为摩些关，语讹为摸索也。又落捍关，在府南五百里，又有闹造关在府西南五百里，皆捍御蛮獠之所。○石门镇，在府西南。或云，镇置于石城山下。《新唐书》戎州有石门、龙腾、和戎、马湖、移风、伊禄、义宾、可封、泥溪、开边、平寇等十一镇，是也。

　　横江镇府西南八十里，有巡司戍守。又宣化镇巡司，即宣化故县也，宣化水马驿并置于此。《志》云：府城南有姜维屯，群峰环秀，一峰突立如笔，高千仞，其顶平正。相传姜维曾屯兵于此。○汶川驿，在府治东北，水驿也。又牛口水驿在府西北六十里，真溪水驿在府西北百二十里，又西北六十里即宣化水驿矣。嘉靖中，改宣化驿为来节马驿。《志》云：府西北二百四十里为月波水驿，自是而西北六十里，至嘉定州犍为县之下坝驿，皆江行所经之道也。

　　南溪县府东南百二十里。东至泸州江安县百二十里。汉犍为郡南广县地。后汉因之。晋属朱提郡，寻置南广郡治。宋、齐因之。梁改置六同郡治焉。隋开皇初，郡废。仁寿初，改县曰南溪，属戎州。《新唐志》：戎州本治南溪，贞观中，徙道。长庆中，复治南溪。宋南溪县仍属叙州。乾德中，移治奋戎城，今府境废城也。寻复旧。今县城周三里有奇，编户十九里。

　　○南广城在县治南。汉县也。《蜀志》：后主延熙中，立南广郡，以常竺为太守。晋废，以县属朱提郡。怀帝复分置南广郡，治南广县。宋齐因之，后废。梁改置南广县于此。《元和志》：后周于南广废县置南武戍，隋改龙源戍，盖以控御诸蛮也。又旧《志》：县西南七十里有废戎州。唐武德初，戎州治南溪，盖尝置城于此。

　　○龙腾山县东二里。下瞰大江，其北有石横空，长四丈许，俗呼为龙桥。○平盖山，县西十五里。其地有三山、九陇，惟此山一峰特出，顶圆而平，故名。一名牛心山，又名玛瑙山。

　　云台山县北八十里。耸秀干云，俯视众山，悬崖石壁，有石磴萦纡而上。○可卢山，在县南五十里。山多筇竹。《蜀志补遗》云：古宜宾县也。本名可无山，讹为可卢。

　　○大江县东三里。自宜宾县流入境，径县北，又东入泸州江安县界。县西三十里有石笋滩，江涨时险甚，穷冬水落，岸有石笋，长数丈。又县东三里有九龙滩，石碛凡九，皆状如龙头。又东七里有铜鼓滩，旧时滩涛极险，后忽有石碛障水，高数丈，势稍平，皆江流所经也。

　　青衣江县南十五里。《志》云：蜀中以青衣名江者凡三，一在汉嘉，即大渡河所经。《汉书》公孙述僭据，青衣人不宾，是也。一在青神，以蚕丛氏衣青而教民农事，人皆神之也。此则以古有青衣国与叙州邻慕义来宾而名。又北入于大江，亦谓之龙腾溪。

　　九盘溪县西北四十里，其水盘曲入于江。又县西六十里有溪，相传武侯南征，夷于此归服，一名服溪。又名福溪。《志》云：治西北旧有覆溪，唐改为福溪。即此溪矣。○鱼符津，在县西北五十里，亦曰鱼凫津。津南有鸳鸯圻，以唐人张真妻王氏自沉于江求夫尸而名。《志》皆以为桓温讨李势，势将昝坚拒温处。误。

　　○龙腾驿治西二里青衣江口，水驿也。又李庄水驿，在县西七十里。或曰，南溪县旧治于此。又西至宜宾县之汶川驿六十里，皆江行所经。

　　庆符县府南百二十里。西南至高县九十里。汉南广县地。唐南溪县地。宋叙州徼外地也。政和三年，置庆符县，并置祥州治焉。宣和三年，州废，县属叙州。今城周三里有奇，编户六里。

　　○汉阳废县在县西南。汉县，属犍为郡，郡都尉治此。后汉永初元年，改属犍为属国。蜀汉属朱提郡。晋宋因之。齐属南朱提郡，后废。○抚夷废县，《志》云：在县西。唐贞观八年，置县，属戎州。天宝初，废入义宾县。

　　来附废县县西北十五里。宋政和三年置，属祥州。宣和三年，并入庆符县。今为来复铺，讹附为复也。○归顺废县，在县北四十里。本存阝马阝县地，唐圣历二年，以生獠户析置归顺县，属戎州。宋省入道县。又废支江县，在县东南。唐羁縻定州属县也。宋亦为羁縻定州地。元为豕峨夷地。至元十三年，置四十六囤蛮夷千户所领之。明初废。

　　○迎祥山县东二十里。宋置祥州以此。又县南十五里有兴庆山，县因以名也。《志》云：县治南有石门山，下瞰石门江，即故石门道也。唐石门路有羁縻协、靖等十二州，领县三十七。盖控扼南蛮之要隘矣。○汉阳山，在县北八十里，相传诸葛武侯南征，驻军此山。或云，故汉阳县盖治此山之侧。又七星山在县北百二十里。七峰连秀，状若七星。

　　○石门江在县西南。自蛮界流经此，又北入宜宾县境。县北四十里有荔枝滩，即石门江所经也。○南广水，在县东南。旧《志》：源出吕郜蛮部，径豕峨夷界，历县东北，至南广镇，南去县百三十里入于江。或以为即黑水云。

　　○靖边堡县东五里。前朝宣德中建，有叙南卫官军戍守。又石门寨在县南。《宋志》：县有柔远、乐从、清平、石门、怀远等五寨，靖康初，废柔远、乐从二寨入怀远。元俱废。

　　富顺县府东北百八十里。西北至嘉定州威远县百三十里。汉犍为郡之江阳县地。后周析置富世县，并置洛源郡治焉。隋开皇初，废郡，县属泸州。唐初因之。贞观二十二年，改为富义县。宋乾德四年，升为富义监。太平兴国元年，讳义，改曰富顺监。治平初，置富顺县属焉。熙宁初，县省。嘉熙元年，蜀乱，监废，寻复置。元至元十三年，置富顺监安抚司。二十年，升为富顺州，属叙州路。明初，降州为县。旧有城滨江，周三里有奇，今多倾圮。编户九十二里。

　　○虎头城县西南六十里虎头山上。其山高六十余丈，蹲踞江边，状若虎头。宋咸淳元年，徙富顺监于山上，因山为城，不假修筑，足以御寇。元复还今治。○来凤废县，在县东。唐武德初置，属泸州。九年，并入富世县。

　　○凌云山县治西。大江前横，一峰突兀。其相接者，曰马脑山。西北诸山惟此最高。有二岩，曰中岩、北岩，皆奇胜。又西有养秀山，一峰耸秀。一名积草山。○劝农山，在县治南，岩洞殊胜，前接圣灯山，山之西有石峰峭拔。又龙山，在县治北一里，山势蟠回，如卧龙然。

　　兜子山县西南三十五里。耸拔高峻，有巨石若兜轮之形，因名。又西南三十里有虎头山，虎头城在其上。

　　○大江县南六十里。江中有海螺堆，山峙江中，形若海螺也。西南接宜宾县界，东南接泸州江安县界。

　　金川县治东。一名中江，亦曰中水，即雒江也。自成都府内江县来，径重庆府荣昌县西入县界，自县西绕而东，至隆昌县界，至泸州入大江。《志》云：中水中流，有石堆高出水面，分布两层，前三后七，世传为三台七曜石。又云雒水经金堂峡，故曰金川。亦谓之釜川，以其盘绕县治，形若釜然。○荣溪，在县西二十里。发源成都府仁寿县，过嘉定州荣县，合金川入于蜀江。又有鳌溪，在县治东五里，亦合于金川。

　　西湖在县治西。方广二顷，水洁鱼美，菱、芡、蒲、荷，充仞其中。又百支池，在县西北四十里，灌溉田亩，支派不一，故名。

　　盐井在县治南。刘句曰：县界有富世盐井，井深二百五十尺，以达盐泉，俗呼玉女泉，以其井出盐最多，人获厚利，故曰富世。《郡国志》：剑南盐井，富顺为最大。旧日为额八百余斤，今日为额千五百余斤。宋置富井监，专掌盐税。今有富义盐课司在治南，新罗盐课司及税课局在县西。

　　○赵化镇县东五十里，有巡司。《志》云：县东九十里有柳沟公馆，宋置。县西八十里又有通邮马驿，陆走成都之道也。○西畴，在县西南。《纪胜》云：由城南绝江而上，西行六七里，广六十亩，万松森列，嘉树离立，为李氏西畴。

　　长宁县府东南二百七十里。东北至泸州二百六十三里。汉犍为郡汉阳、江阳二县地。隋为泸州泸川县地。唐置羁縻长宁州。宋亦为羁縻州。熙宁八年，内附，始置氵育井监，属泸州。政和四年，建为长宁军。元因之，改属马湖路。明初，降为县，改今属。城周五里有奇，编户十七里。

　　○安宁废县在县东南。本蛮地，唐置婆员县，属长宁州。宋初蛮名婆娑寨。熙宁七年，改置安夷寨。大观四年废。政和六年，复置。嘉定四年，升为安宁县，属长宁军。元废。又废武宁县在县东，蛮名小溪口。宋熙宁七年置寨。十年，改曰武宁寨。元丰四年废。五年，复置。政和四年，建长宁军，以武宁为倚郭。五年，晏州叛夷卜漏攻长宁军武宁县，官军却之。宣和二年，废县为堡。四年，复为寨。元废。

　　新定废县在县西北。《唐志》：久视元年，置羁縻氵育州，治新定县，兼领氵育川、固城、居牢等县。宋时亦为羁縻氵育州。后废。

　　○宝屏山县治北一里。环列如屏，县之主山也。一名登云山。又金龟山，在县治南一里。四面平广，中突一峰。一名松子山。又笔架山，在治西五里，壁立万仞，三峰如削。又有牛心山，在县治东，山形律，如牛心然。○龙翱山，在县北四十里，山形蜿蜒如龙。一名龙峨山。

　　虞公峡在县治东。昔有石闭塞水道，不通舟楫。宋嘉定间，虞抗孙来知军事，开凿大石，舟楫始通。《名胜志》：峡在县东十五里武宁溪上。○燕崖，在县治北三里，列石数百，岩高耸。又小离堆，在城北，溪中有怪石如离堆，因名。

　　○氵育溪在县东。《志》云：县治东有东溪，发源县东白崖山，县治西有西溪，发源县南二十里之越王山，合流而为氵育溪。又有泠溪，亦在县治西，出笔架山，下流会于西溪，而合东溪。三溪流合处，亦名三江口。下流为武宁溪，东北流入泸州江安县界，注于大江。

　　清溪县东七十里。其地有泾滩，山顶出泉，悬流为瀑布，高数丈，下有深潭，流为清溪。又东合于氵育溪。又砚石溪，出县东牛心山北，梅岭溪，出县东梅岭，与梅洞溪合，皆流汇于氵育溪。○介湖，在县西城下，今废为田。又享德池，在县东五里松山下，源泉涌出，潴为池。又嘉鱼泉，出县东一里马鞍山下，与享德池水俱流合于东溪。

　　氵育井在县治北。泉有二脉，一咸一淡，取以煎盐，塞其一，则皆不流。又谓之雌雄井。宋置氵育井监，以收盐利。祥符六年，泸戎蛮酋斗望寇氵育井监，夺盐井。转运使寇合两路兵至江安，诱溪、蓝十一州长吏及八姓乌蛮首领进讨，缘氵育井溪与斗望斗，凡十一战，大破之。贼多坠崖死。七年，更城氵育井监，浚三濠以环之。今城即其遗址。《会典》县有盐水坝巡司。

　　○梅洞堡在县东五十里。宋政和五年，置梅峒寨。元废。前朝因旧址设堡于此，并置梅洞巡司。又城西堡在县西三里，俱有泸州卫官军戍守。又县治东有东溪公馆。

　　宁远寨县东七十里，宋置。本名三江寨。庆历四年，叛夷犯三江寨，寻复来攻，官军击走之。皇二年，改曰宁远寨。宣和二年，降为堡。四年，复为寨。又清平寨在县西北。政和二年置，属祥州。州废，改隶长宁军。又石笋堡，在县南。宋政和五年，置梅赖堡，后改今名。元时俱废。《志》云：县治东有烽火台，在马鞍山上。

　　高县府西南百五十里。西北至马湖府二百里。本夜郎属境。唐置羁縻高州，隶泸州都督府。宋因之。熙宁八年，内属，隶于长宁军。元亦置高州，属叙州路。前朝改州为县。今城周二里，编户十七里。
</div>
    <div class="pagination">
<a href="读史方舆纪要_page283.html">上一页</a><span>...</span><a href="读史方舆纪要_page279.html">279</a><a href="读史方舆纪要_page280.html">280</a><a href="读史方舆纪要_page281.html">281</a><a href="读史方舆纪要_page282.html">282</a><a href="读史方舆纪要_page283.html">283</a><span class="current-page">284</span><a href="读史方舆纪要_page285.html">285</a><a href="读史方舆纪要_page286.html">286</a><a href="读史方舆纪要_page287.html">287</a><a href="读史方舆纪要_page288.html">288</a><a href="读史方舆纪要_page289.html">289</a><span>...</span><a href="读史方舆纪要_page285.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
