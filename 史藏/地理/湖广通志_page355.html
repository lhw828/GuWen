<!DOCTYPE html>
<html>
<head>
    <meta charset="UTF-8">
    <title>湖广通志 - 第 355 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 355 页/共 373 页</h1>
    <div class="content">　　睿鉴事【臣】荆楚鄙儒谫劣无似猥防
　　先帝简拔授以清班继荷
　　皇上殊恩累迁今职十载　禁林
　　两朝知遇
　　圣恩髙厚踵顶莫捐中夜扪衷汗流浃背伏念【臣】虽至愚自幼读书辨志窃以圣贤为师数年以来恭遇
　　皇上髙拱深居
　　经筵未举区区献纳之微忱无由上达于
　　黼座且以出位陈词典制有禁因循噤嘿尸素到今【臣】
　　之罪也亦臣之分也兹者伏遇
　　皇上恪谨天戒轸念民依
　　虚巳下询采及葑菲此正微贱小臣图报涓埃之日也【臣】备员侍从职司劝讲不敢摭拾浮谈毛举细故以溷
　　宸听谨仰遵
　　明诏殚竭愚衷蒭荛之言庶几
　　髙深之一助也惟
　　皇上留神省览则天下幸甚伏读
　　诏书有曰今闻直各省人民多有失所疾苦穷困深可轸念或因官吏贪酷朘削民生或因法制未便致民失业
　　皇上此心乃二帝三王之心
　　皇上此言乃二帝三王之言也夫民生至今日其困苦亦孔亟矣国家日言生聚而凋敝愈甚日言轸恤而疮痍不起日言招集言蠲免而流亡满目逋欠浸多近而　畿甸逺而直省流离琐尾之状所在皆然未忍备述遡厥由来惟是官吏之脧剥徭赋之苛徴有以致之诚有如
　　圣谕之所云者盖小民水耕火耨终嵗勤劳仅足以赡给其俯仰而夏税秋粮朝催暮督卖丝粜谷十室九空私倍于官徴杂项浮于正额况乎分外之诛求无名之赔补种种朘刻剥肤及髓一有不应而老弱疾病俱巳颠顿呼号于捶挞敲扑之下而无复能安其室家井庐之乐闾阎之膏液有尽而猾胥之贪囊无底愚氓之皮骨仅存而有司之欲壑难厌哀此小民百孔千疮无从疗治正使年熟嵗稔尚难保须臾不絶之命一旦水旱频仍饥馑见告其不转徙流亡填沟渠而委道路者几何哉蠲徴则吏收其实而民受其名赈济则官增其肥而民重其瘠强者斩木掲竿弱者析骸易子此理势之所必至者呜呼此固民情之大可悯而国计之重可忧者也虽然此亦不独守令之过也守令固吏之亲乎民者也然上之有监司又上之有督抚
　　朝廷方责之以廉而上官实敎之以贪
　　皇上固授之以养民之职而上官日课以厉民之行今日之守令诚有难焉者虽然督抚为要巳督抚廉则监司廉守令亦不得不廉督抚贪则监司贪守令亦不敢不贪表直影端源汚流浊此又理势之所必然者也今之为督抚者求所为精白一心为国家安辑地方爱养黎庶者【臣】亦不敢谓遂无其人独是国家以全省命脉举而付托于其身以察吏安民之权属以兴利除害之任其待之不为不隆而任之不为不重矣乃日望其察吏而吏治日坏日望其安民而民生日蹙日望其兴利除害而一利未之兴一害未之去也不可不谓之上负
　　朝廷下负生灵矣大抵有司之职业在地方而上官之激劝凭举劾年来督抚之所荐称循卓者果小民之戴为父母而尊若神君者乎其所劾为贪庸者果百姓之畏若豺虎而疾如蛇蝎者乎是未可知也以督责为能而不问其慈惠以催科为政而不问其抚绥以夤缘之巧拙为优劣而不问其才干之短长以礼节之厚薄为殿最而不论其品谊之髙下此风一倡争相效尤交蟠互结牢不可破如是而冀其激浊扬清兴利袪弊也是何异适越而北其辕炊沙而望其成饭耶所以比年以来旱涝时闻死亡载道而此軰舆金馔玉暮晏朝歌恬焉不知有困穷疾苦之足念若秦人视越人之肥瘠漠然不加喜戚于其心在此辈不过茍一时之利梯一已之荣而不知其敛怨聚愁为国家崇此不可解之蕴毒在廷诸臣大率习为瞻狥务相容隐不肻举发其贪汚之迹以告
　　皇上间有一二指名紏参者亦不过淡写轻描微示其意曾未甞直暴其汚秽残酷之所在而
　　皇上亦遂莫得其蠧国殃民之实状故此辈得以久窃威权贪恋禄位方恃此以为垄断之长计而无辜赤子之颠连而无告者正未知何日而有再蘓之望也然则今日之吏治民生久坏极其所从来亦不问可知矣伏乞
　　皇上将现任督抚大加甄别其贤而能者加衔久任其
　　贪汚不肖者
　　立赐罢斥无令久居人上荼毒生民嗣后遇督抚缺出不拘内外大小臣工果有端方清正望重才优如古大臣其人者
　　勅部院大臣从公保举授以兹任其考课也以民生之苦乐为守令之贤否以守令之贪廉为督抚之优劣则督抚得其人监司自得其人监司得其人守令亦必得其人自然廉者劝贪者惩有利必兴有害必除而民之不获其所者寡矣不此之计而日孜孜焉言计吏言安民言举劾言蠲赈终不过虚文故套美人听闻而毫无补于吏治民生之实事也何则任之非其人行之失其意虽周官周礼祗足为厉民祸世之具而巳传曰有治人无治法又曰人存政举皆不易之论也此
　　圣谕之所巳及而【臣】详切言之者也虽然内臣者外臣之表也京师者四方之倡也本原之地亦在乎
　　朝廷而巳朝廷一举一动万方之则效九土之观瞻于是乎出而其大者则在于立纲陈纪用人行政之间此其鼓舞化导之权转移感应之机固有不问之草野而问之廊庙者此固一定之理也今朝政之可议者不止一端【臣】请择其至重且大者言之一曰政事极其纷更而国体因之日伤也从来圣君贤相开国承家必取一代之典章法制为之斟酌损益厘为百世不易之令模以善建于不拔逺之子孙率由无愆忘变乱之患近之臣民遵守无纷扰丛脞之虞三代盛王所以保世滋大无疆惟休者此也我
　　国家章程法度一踵先朝之旧虽其势之极重而难返事之极敝而难行者类无不承讹袭陋茍且因仍曾不闻畧加整顿去其所为太甚之弊而急功喜事之辈又从而意为更变于其间但知趋目前尺寸之利以便其私而就中莫大之忧无穷之患潜倚暗伏于冥冥之内而皆不知所以为之计朝举夕罢旋罢而旋举甲张乙弛倐弛而倐张不独盈庭聚讼空耗僚采之精神抑且
　　令甲游移重伤国家之大体
　　王言屡防朝政滋繁议论日多成功絶少此时事之最
　　当讲究者也伏乞
　　皇上勅下议政王贝勒大臣九卿科道将国家制度文为详审防议何者当沿何者当革何者宜益何者宜损参以古制酌以时宜务期振裘挈领纲举目张勒为防典着为成宪则上有道揆下有法守诒谋垂裕作述于昭而亿万年无疆之基业在此矣一曰职业极其隳窳而士气因之日靡也国家之设官也满汉相制堂属相维不独欲其可否调剂使事无偏畸正欲其同寅协恭俾责无他卸近见各衙门大小臣工大率以意见为嫌疑以嫌疑为推诿求其一力担当实心任事之人盖絶无而仅有也明知其事之必不可行而不以为否明知其事之必不可不行而不以为可隂拱缄黙瞻顾依阿而奸人猾胥因得以弄法舞文偷换手眼此其为害有不可胜言者比年以来此风尤甚累累若若相率而习为软美圆熟之态而以不分泾渭不辨皂白为得计外托老成慎重之名而内怀持禄养交之念忧愤者谓之疎狂建白者目为浮躁廉静者斥为矫激端方者目以迂腐间有修身体道读书穷理之士则羣焉指为道学之人而非笑之诋排摈斥势不至于禁锢其终身而不巳此识者所为深忧永叹而不能不为世道之感也伏乞
　　皇上立振颓风作兴士气申饬满汉诸臣虚衷酌理实意任事化情靣为肝胆转推诿为担当是曰是非曰非不必妆聋作哑也可则可否则否不必首鼠模棱也汉官勿以阿附满官为工堂官勿以偏任司官为计宰执尽心论思而不必以唯诺为休容台谏极力纠绳而不必以钳结为将顺则职业修举聨常剔厘官箴日肃而士气日奋矣一曰学校极其废弛而文教因之日衰也宋儒程颢曰治天下以正风俗得贤才为本又曰三代养贤必本于学而徳化行焉治道出焉明乎学校为贤才之薮教化之基而学术事功之根柢也今者庠序之敎缺焉不讲矣师道不立经训不明士子伏案呻吟惟是揣摩举业以为弋科名掇富贵之具而絶不知所为读书讲学以求圣贤理道之归其号为髙明有志者又或泛滥于百家沉沦于二氏甚者习为一派诐淫邪遁之説以乱吾圣人中正平实之理拾禅偈为宗传尊牟尼为至圣猖狂怪诞不可方物其于吾圣人之所为下学而上达者盖不啻鄙为刍狗而漫焉不知纲常名教之为何物惑世诬民充塞仁义斯道之沦晦未有甚于此时者也伏乞
　　皇上隆重师儒兴起学校　畿辅则责成学院各省则责成学道使之统率士子讲明正学非六经语孟之书不得读非濓洛关闽之学不得讲敦崇实行扶持正敎一洗从前浮薄偏曲之陋习与空虚荒诞之邪説而又举行贡监之法令于士子中择其志趋端卓英俊可造者县学一人州学二人郡学三人贡之　国雍寛其馆舎以居之丰其廪饩以养之又于廷臣中有道髙徳邵老师宿儒如宋胡瑗元许衡其人者
　　特简一二人使司成均主教导日进诸生而陶淑造就之其道必本于人伦达乎天徳其敎自洒扫应对以至于义精仁熟渐摩诱掖循循有序三载之后学成材就司成次其优劣等第彚送吏部吏部量其材之大小学之浅深而授之秩其公卿大夫之子弟亦如之至于山林髙蹈之士有经明行修徳业完备者仍请
　　勅下地方官悉心谘访据实奏
　　闻
　　朝廷优礼延聘加意褒崇以为士习人心之劝则道术以正学术以明教化大行人材増盛其有补于国家也宁浅鲜哉一曰风俗极其僭滥而礼制因之日坏也礼者圣王所以节性防淫而维系人心于不坠也小民至无知也其气易胜而其情易流胜者毎至不可御而流者常至不可遏其所以不至于横溃四出一往而不囘者赖上有礼教以持之于先而又有法制以绳之于后也【臣】观今日风俗其奢侈凌越至有不可殚述者一裘而费中人之产一宴而靡中嵗之粮舆隶披贵介之衣倡优拟命妇之饰习为固然争相雄长而无有起而议其非者彼又安知王章之不可逾而天秩天叙之不可紊乎夫礼敎之不行自贵近犯之也
　　朝廷崇俭约谁敢有好侈靡者
　　朝廷重朴遫谁敢有夸美丽者风行草偃理有固然耳盖奢则必贪而廉耻丧矣奢则必僭而名分荡矣奢则必骄奢则必竞而礼让衰节文乱矣呜呼此饥之本寒之源而盗贼讼狱水旱灾荒之所由起也伏乞
　　皇上躬行节俭以为天下先
　　明诏内外臣民一以质朴俭约为尚自王公以及士庶凡宫室车马衣服仆从一切器用之属俱立定经制限以成数
　　颁示天下俾恪为遵守不许稍有逾越开后来骄奢淫佚之渐久之俭徳日彰贪风日息民风醇而人心厚其以几于淳厐之治也不难矣虽然犹非本计也至论根本切要之地端在我
　　皇上之一身矣盖
　　皇躬者又万几之所受裁而万化之所从出也孟子曰天下之本在国国之本在家家之本在身董子曰正心以正朝廷正朝廷以正百官正百官以正万民正万民以正四方二子之言万世之鉴也从古帝王圣如尧舜可谓至矣而危微精一之诫不啻谆谆焉盖虽生知之圣亦借学问之力也我
　　皇上神明天纵睿哲性成岂区区常情之所能测然而生长深宫春秋方富薰陶
　　徳性辅养
　　圣躬端在此时矣伏乞
　　皇上慎选耆儒硕徳老成端重之士置之
　　左右优以保衡之任隆以师傅之礼不必劳以职事拘以文貌使之出入
　　禁闼时亲
　　便座从容闲防讲论道理启沃
　　宸衷涵养
　　圣徳又妙选天下英俊使之陪侍
　　法从朝夕献纳开陈善道切劘治体以备顾问广听闻
　　毋徒事讲幄之虚文毋徒应
　　经筵之故事毋以寒暑有辍毋以晨夕有间至于大学衍义尤为切要下手之书其中体用包举本末贯通法戒靡遗洪纎毕具诚千圣之心传百王之治统而万世君师天下者之律令格例也伏愿
　　皇上延访真儒深明厥防者讲求研究务晓畅其精微奥妙之理于是考之以六经之文监之以歴代之迹实体诸躬黙防诸衷以为敷政出治之本若夫左右近习必端其选缀衣虎贲亦择其人壬人佞幸不置于前色娃声不御于侧非圣之书摈而不读无益之事戒而不为内而深宫燕闲之间外而大廷广众之际微而起居言动之恒凡所以维持此身者无所不备所以防闲此心者无所不周则君志清明君身强固举夫立政敷教知人安民无非天徳之流行天则之昭著而坐收体干行徤之成功是
　　皇上直接夫二帝三王相传之心法自有以措斯世斯民于唐虞三代之盛而非汉唐宋明之所能望其项背也又何吏治不清民生不遂之足虑哉谚曰正其本万事理差之毫厘谬以千里此
　　圣谕之所未及而【臣】推本言之者也【臣】志学有年粗知章句凡所敷陈率皆闻诸师友考诸经传而非妄为臆説以自干于防
　　上之诛昔宋儒朱熹入对有戒其勿以正心诚意之説进者熹曰生平所学止此四字岂忍隐黙以欺吾君【臣】之心亦如是而巳伏乞
　　皇上谅其朴愚之衷恕其狂妄之罪
　　俯赐包涵
　　留神采择则【臣】幸甚天下幸甚伏念【臣】自幼失怙忧病交侵年方三十而衰落巳如六七旬老人精神枯耗肌骨羸削理不久长于人世又赋性迂戆不合时趋过此以往正未知所以仰报
　　天恩之日敢因
　　明诏披沥肺肝抵冐
　　宸严防识忌讳【臣】无任战惧惶悚之至縁系应
　　诏条陈事宜字多逾格且恐烦凟
　　天听不敢逐欵具本竝乞
　　睿鉴施行
　　重修石鼓书院疏　　　　　　　袁廓宇为名贤教地久湮多士文风渐靡【臣】捐赀修举以崇先祀以引后学事窃惟敎化昌则人心正文明盛则奸宄消盖自古以来岳渎加封名贤赐祀原以制一代祀典之隆兼以昭万古伦常之极今我
　　大清建鼎制作维新章程宪古事事改观矣【臣】在遐荒
　　思维巩固
　　皇圗洪开景运苦【臣】愚昧少所俾臧窃见衡阳楚地上游湖南冲要东连两粤啸聚无常西逼滇黔烽烟时警诸凡防守稽察缮器修城不敢不兢兢修饬犹恐大义未明以致宵小窃伏深维其故非仅师武臣力也是必大明学术丕振人心使君父之义忠孝之性晓然于人心庶诗书之泽反侧潜消而干羽之风苗顽渐格谓非文徳怀柔之效与【臣】谨披阅图记城之东北二里许有石鼓山书院一区当蒸湘衡水之交滙存汉唐数代之芳迹昔诸葛武侯驻节临蒸调兵充赋后世因以建祠及唐则郡人李寛结庐讲学宋则朱熹张栻再阐儒风考其由来书院之创修在唐宗之甲子歴二百七十余嵗至宋太宗而一新又二百八十余嵗当元世祖而复振碑称宋景祐中赐额石鼓书院祀韩愈朱熹张栻三名贤后增李寛李士贞黄干周濂溪共七贤焉并赐田庐以赡庶士沿及明初无不鼓励重光厄于明季祸起羣凶煨烬之余禋祀不举及今诸士散伏诵读无声【臣】职是土日切圗维必使一道同风修明往学用是防同镇道府县等官共捐赀委员相度经营起工于去嵗仲冬落成于今年仲夏中堂妥侑武侯两庑各为书舎前堂谨祀七贤共费直六百余金复集诸生嵗时课艺以敦敎化之本续先圣之绪使之修身论道贞慝咸归非奉
　　皇上宠灵则祀典不光风猷有梗臣敢冐昧上　请者不第起诸贤之故事实所以绥徳懐来鼎振风俗有关于世道人心者也伏乞
　　勅部谘访旧例仍
　　赐祀典以光先贤以鼓后学永志
　　皇慈于不朽矣
　　筑河疏　　　　　　　　　　　顾如华为奸豪违例筑河不独壑邻兼至病国请
　　勅行查为首姓名究拟以苏残黎以全额赋事【臣】惟自古大一统之世有分土而无分民洒沉澹灾之法有疏导而无壅阏况曲防遏籴垂戒前史曾未闻不经
　　题请不协舆议而公然创筑河口希圗嫁祸邻封先巳敛怨同邑如【臣】乡安陆府潜江县奸豪之擅塞芦洑口一事者也考汉水发源于嶓冢经秦之汉中巩昌楚之郧阳襄阳安陆汉阳等府上下二千余里始合流于大别以入江禹贡所谓江汉朝宗于海是也按汉水随地而得名曰漾曰沔曰汉曰沧浪余波则谓之潜总之一汉水也今俗呼为襄河然自安陆而上夹岸皆山其势不得逞由安陆而下则山渐逺而水渐大故南北两岸之民多筑隄垸以自固犹虞其横也两岸又各为河以杀其势南则有荆州之夜泽口潜江之芦洑口北则有天门之牛蹄口有汉川之脉旺嘴皆所以分衍水势使之上流有注下流有泄其来久矣乃近来臣乡汉水降割于安陆汉阳二郡尤烈前此屡经抚按奏报上厪
　　宵旰殷忧是虽有分衍之支流且不能遏抑水患况可塞此溃彼骋一二人强暴之私智障数百年通行之水口乎潜江而上不暇具论潜江迤下则为天门汉阳汉川等县直抵大江旁及徳黄二郡诸属县潜塞芦洑则水无所泄必泛滥于两岸而天门汉川竝受其溃决之祸潜与沔西湖一隅为邻也独不思天门亦巳之切邻乎若潜可塞芦洑天门亦可塞牛蹄汉川亦可塞脉旺嘴各为壅泉激水而数百里之民尽化为鱼鳖矣此【臣】所谓不顾邻封之安危者一也即就潜江论之按该县田地坐襄河西岸者四十二垸坐襄河北岸者二十七垸其地居该县十之九坐东岸黄汉等十垸仅得该县十之一此河一筑止利于黄汉诸垸而南北两岸垸禾尽委游波可乎且潜产豆商贾所集潜不宜稻借资邻境潜西无薪悉取于河此塞则豆不得出谷不得入晨炊之蒭不能不悬釜以待则于民商皆有所不便令潜人怨声载道彼此相讧可知其専欲难成无关地方永久之圗此【臣】所谓不顾同邑之利害者二也且【臣】更细询其形势矣塞河不独为天门与汉川竝潜累也盖夜泽芦洑二口为
　　王师入荆之路今夜泽河身久淤非盛夏水涨则舟不得行所借者芦洑一河耳若此河又塞则舟师无由入荆荆南军需多转输于汉北塞此则饷道不通其病国在兵饷天门民粮不下三万汉徳诸属邑皆不下数万一潜邑不过万余合盘打筭利害孰多孰少其病国在赋税则为害滋大此臣所谓不顾
　　国计之轻重者三也既非众论之佥同又未经抚按之
　　题请显系该县土豪恃强朦上虐下实为羣心所不甘
　　国法所难容也目今正届长夏大浸不测【臣】切虑桑梓不能不据以入
　　告者应请
　　勅部抚按详察为首姓名掲报县官佥拨人夫决开筑口止许各修隄垸以御水患则国计民生罔不攸赖矣
　　请停议增玉田等处驻防兵丁疏　吴正治
　　题为驻防原以为民添设诚恐滋扰请停止议増之兵以安
　　畿辅生灵事我
　　皇上念京畿重地防盗窃发民生未安
　　特谕枢【臣】确议作何分派防守随经诸王大臣防议请命枢臣勒布等防同该抚详酌议覆据称每旗分住二城则兵有迁移之苦创造房屋则钱粮縻费所有添设各项均应停止独以昌平等八城而外若玉田滦州霸州雄县为冲要形势之地应添设章京兵丁及盖房等项奉
　　防议政王贝勒大臣九卿科道防议具奏诸臣持论不一主前议者云应添设主后议者云应停止今闻奉有依前议之
　　防此固
　　皇上睿虑周详未雨绸缪之至计也而【臣】窃有请者【臣】惟致治之要必在安民安民之道止期休息恭绎
　　上谕原从民生起见则玉田等四城添设章京兵丁之议其不必者有三其不便者亦有三何以言之迩来
</div>
    <div class="pagination">
<a href="湖广通志_page354.html">上一页</a><span>...</span><a href="湖广通志_page350.html">350</a><a href="湖广通志_page351.html">351</a><a href="湖广通志_page352.html">352</a><a href="湖广通志_page353.html">353</a><a href="湖广通志_page354.html">354</a><span class="current-page">355</span><a href="湖广通志_page356.html">356</a><a href="湖广通志_page357.html">357</a><a href="湖广通志_page358.html">358</a><a href="湖广通志_page359.html">359</a><a href="湖广通志_page360.html">360</a><span>...</span><a href="湖广通志_page356.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
