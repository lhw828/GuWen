<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 426 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 426 页/共 698 页</h1>
    <div class="content">
双环东面正中开云窝以受垂球下面置十字架施螺旋以取平架之东西两端各植龙柱龙口衔珠 
开孔以承天常赤道夘酉之两轴依观象台测定南北正线将座架安定则平面之四方正又依京师 
北极出地三十九度五十五分自北极而上五十度五分即上应天顶自南极而下五十度五分即下 
对地心而应天顶之衡于天顶施小钉悬垂线而垂适当地心又适切于双环之面不即不离则上下 
正立面之四方亦正而地平已在其中故不用地平圈也次其内即古之三辰仪而不用黄道圈其贯 
于二极之双环为赤极经圈两极各设轴孔以受天经之轴两面皆刻周天三百六十度结于赤极经 
圈之中要与天常赤道平运者为游旋赤道圈两面皆刻周天三百六十度与天之赤道旋转相应自 
经圈之南极作两象限弧以承之使不倾垫测得三辰之赤道经纬度则黄道经纬可推且黄道与赤 
道之相距古远今近縦或日久有差而仪器无庸改制故不用黄道圈也其在内者即古之四游仪贯 
于二极之双环为四游圈两面皆刻三百六十度定于游圈之两极者为直距绾于直距之中心者为 
窥衡游圈中要设直表以指经度及时窥衡右旁设直表以指纬度此古今所同无容置议者也是故 
体制仿乎浑天之旧而时度尤为整齐运量同于赤道新仪而重环更能合应至于借表窥测则上下 
左右无不冝焉仪象考成増乾隆九年御制观象台诗奉若钦维显研几凛曰明瑶枢调律纪珠贯验 
天行翠辇临黄道星台 月城浑仪观建象神器惕持盈命羲仲和叔在璇玑玉衡授时熙庶绩敢恃 
阶平増御制仪象考成序上古占天之事详于虞典书称在璇玑玉衡以齐七政后世浑天诸仪所为 
权舆也历代以来递推迭究益就精密所传六合三辰四游仪之制本朝初年犹用之我皇祖圣祖仁 
皇帝奉若天道研极理数尝用监臣南怀仁言改造六仪辑灵台仪象志所司奉以测验其用法简当 
如定周天度数为三百六十周日刻数为九十有六分黄赤道以备仪制减地平环以清仪象创制精 
密尤有非前代所及者顾星辰循黄道行每七十年差一度黄赤二道之相距亦数十年差一分所当 
随时厘订以期脗合而六仪之改创也占候虽精体制究未协于古赤道一仪又无游环以应合天度 
志载星象亦间有漏略躐次者我皇祖精明歩天定时之道使用六仪度至今必早有以随时更正矣 
予小子法祖敬天虽切于衷而推测协纪之方实未夙习兹因监臣之请案六仪新法参浑仪旧式制 
为玑衡抚辰仪绘图着说以裨测候并考天官家诸星纪数之阙者补之序之紊者正之勒为一书名 
曰仪象考成纵予斯之未信期允当之可循由是仪器正天象着而推算之法大备夫制器尚象以前 
民用莫不当求其至精至密矧其为授时所本熙绩所闗尤不容有秒忽差者折衷损益彰往察来以 
要诸尽善奉时修纪之道敢弗慎诸至乃基命宥密所为夙夜孜孜监于成宪者又自有在是为序臣 
等谨按仪器之设历代以来互相传述然用之日乆星辰有岁差之度仪器亦不能无缺坏之时必有 
大圣人出随时厘订方能与天行脗合我圣祖仁皇帝精于歩天定时之道以明季旧器年乆多不可 
用康熈八年命监臣南怀仁制六仪十二年又命监臣纪利安制地平经纬仪制作精妙动与天符非 
钱乐之郭守敬诸臣所能仰窥万一乾隆九年我皇上亲莅灵台以浑天制最近古而时度则宜从今 
特命作玑衡抚辰仪制仿浑天而时度尤为整齐复钦定仪象考成一书绘图着说传之万世制器尚 
象稽古宜今洵为尽羙尽善矣増梅文鼎拟璇玑玉衡赋至哉浑仪之为器也体天地之撰类经纬之 
精微显阐幽穷高极深殆更仆莫殚其藴累牍难悉其能者矣粤自道生宇宙肇为大圜健运无息东 
西斡旋七政错行宿离紏纷交光罗络终始相嬗虽有离朱孰窥其端圣哲挺生俯仰观察积候成悟 
赜探隐索谂六虚之旷邈讵目营兮可获乃范金兮为仪纵若衡兮八尺历以之治兮象以之核尧命 
羲和四隅分宅制闰成岁厘工熙绩匪有器以御之孰所慿而推策虞帝受之玑衡以设敬天勤民两 
圣一辙嗣三统兮迭更兹重器兮罔亵陈东序兮天球羌大训兮为列河之图兮莫先况琬琰与宏壁 
嬴秦力政罔畏天常迁周九鼎焚毁旧章球图湮没莫知其乡历纪乖次伏阴愆阳及夫汉造太初浑 
天初置唯意匠兮经营未详征乎昔制曾黄赤兮未分矧岁差兮能治历唐逾宋代有讨论小异大同 
踵事而增说存掌故约略可陈外周六合子午为经夘酉交加日月之门三轮八觚象地者衡是立郛 
郭以挈三辰黄倚赤而相结剖二至与二分判发敛兮南北距紫极兮为言小环四游又居其内左右 
周寛两萧更代低昂斜侧折旋唯意仪三重兮共枢亶推歩兮精义亦有铜球实惟浑象列星缀离三 
家殊状或附益之两曜类蚁行兮磨上迟速行兮一机或水转兮磨荡非不研精覃思穷神尽智象重 
大兮易胶每机关兮弗利仪重环兮掩映颇未宜乎窥视加以代异人湮乍成旋废作之也何难坏之 


也何易若乃元祖初服广征硕儒有美鲁斋王郭之徒既作授时备器与书高表四丈承以景符简仪 
候极离之扶踈二线代管分秒乘除庋百刻兮天腹旋立运兮四虚窥几兮测月莲花兮挈壶正方有 
案兮定南北悬正座正兮九服之须仰仪兮虚而似釜度斜络兮南极攸居可谓酌古准今洵美且都 
者矣歴年未百有明膺命虽大统兮殊称实授时兮为政属作都兮石城旋京邑兮北定既观台兮屡 
迁地更寘兮乖应岂仪器兮多迕抑畴人兮弗敬转侧之或未娴兮址渐倾兮蔑正寜不善厥初兮岁 
洊更兮滋衅经生既非所习兮更申之以厉禁专科不相通兮有愤悱兮谁问遣使灵台徒为文具交 
食或乖谁知其故帝谓兮草泽畴明理兮习数尔乃理难终隐道有必开天相其衷西人朅来如礼失 
兮求野似问郯兮识官此珍秘兮勿泄彼菽粟兮非难于是吴淞太史仁和水部夜译晨钞心追手歩 
亦得请而开局集欧逻舆儒素撷西土兮精英入中算兮垆铸屡清台兮杂候良占测兮可据怵巧拙 
兮相形新术精兮羣妬慨万里兮作宾兼十年兮发覆历成兮弗用良书兮徒着何人事兮多违或苍 
穹兮有待唯我盛朝度越千代正朔初颁适逢期会唯钦若以为怀奚畛域乎中外洞新法之宻合命 
遵行为定制哂竖儒兮固陋谬执古兮非今若盲不杖兮聋别竽笙斯术之无弊兮经指摘兮益明乃 
诏太史乃咨礼臣谓新历兮允职顾仪器兮木成式采铜兮名山鸠哲匠兮上京备制兮六仪各锡兮 
嘉名赤道兮法动天之西转黄道兮俪七曜之东征古二道为一器兮景交罗而莫分今别其用兮法 
以简而倍精黄既丽赤而左旋兮复自转而右奔纬度之各异兮亦异其经黄自有极以运兮诚振古 
之未闻游表所指兮太阳之心时时可验节候兮若影于镫地平之仪辨方正位转线参直三光所至 
出没之度渐升之意秒忽微茫俱可别识象限平转兮测高与庳割圆八线兮于是焉施合四为一兮 
周天在兹度唯九十兮厥数已全纪限六十兮于以参焉正及隅角兮靡幽弗宣用稽距度兮两星之 
间弧三角之法兮推其所然五者相资多人分测片晷之余各尽目力假变行之迅速无须臾之或失 
别有浑球全赋星躔循黄之极碁罫珠聫列曜远近南北八度小轮之限准斯无牾亦依赤极出北有 
恒或正降兮斜降或正降兮斜升晰伏见之先后谙里差之所因黄纬之列兮百世无改宫分迤差兮 
恒星东汇以度计年兮六十六载下设旋轮兮水激自动刻漏罔僭兮机发于踵爰有高弧繋之天顶 
地平经纬兹焉互审或象限兮平观或纪限兮斜距或黄赤仪之所窥絜之球而参遇烂若轩辕之宝 
镜兮缩圆形而周布衷仪得其散兮球征其聚正求兮反映宛转兮回互测量有书兮或不能句摩娑 
斯器兮旷如掲雾更旋宫兮十二随道里兮攸殊际地之极南北兮以为之枢子午及平环兮以限四 
隅隅各三宫兮东方为初次第右环兮大权以区三合六合之照兮凶吉分途惟斯球而可睹兮考歩 
笇之宻疎致用万端未克枚举洵天府之竒珍永作则乎来者若其镕金有法弃渣取精磨砻砥砺光 
辉荧荧旋之中规直之中绳擘画匀细度万其分置仪衡重测重求心力相扶兮罔偏积岁午兮弗须 
趺交之以铜龙兮或海兽以相承为水平与螺柱兮常消息焉取平夭矫兮腾踔攫拏兮狰狞讵美观 
兮一时永奠定兮千春乃至崇台百歩回出关闠周以储胥织埃攸避上列六台方圆式异相依兮交 
让旋观兮罔围施窥筒之竒巧眄千里兮如对画候兮日面之星夜占兮句己之态折照浮光兮气水 
水气清蒙厚薄兮地心相配交食浅深兮起亏进退地影厚薄兮青緑明昧视差有多少兮命天九重 
月有弦望兮太白攸同抱日为轮兮互入相容超西法之旧兮信天能之弗穷登斯台也轩豁洞达耳 
目开通挥斥兮八极广揽兮无终意气兮飞掦凌卢兮御风习具器也陆离潇洒缤纷磊砢灿烂兮朝 
霞孔明兮朱火照曜兮焜煌周流兮轩翥戄对越兮于穆游吾心兮太古帝载之虚无兮陟降其所垓 
埏之辽絶兮敛之一黍匪重黎之诞降兮曷其臻乎要眇邈祈姚之不作兮畴则探其奥窔伊崇效而 
卑法兮恊至德于太灝定百代之犹豫兮踵危微于帝道毕远臣之精思兮备前王之所少璇玑玉衡 
之不传兮乃今而获圣人之大寳乱曰巍巍穹窿帝所则兮父干母坤不敢不及兮写以良金如塑像 
兮朝斯夕斯期勿忘兮子之于父视无形兮瞻兹肖貌曷敢以宁兮兢兢业业承天休兮奉若不违升 
大猷兮祈天永命从兹始兮亿万斯年昊天其子兮梅定九集 

 

钦定日下旧闻考卷四十七 


钦定四库全书 

钦定日下旧闻考卷四十八 

城市内城东城四 

 
</div>
    <div class="pagination">
<a href="钦定日下旧闻考_page425.html">上一页</a><span>...</span><a href="钦定日下旧闻考_page421.html">421</a><a href="钦定日下旧闻考_page422.html">422</a><a href="钦定日下旧闻考_page423.html">423</a><a href="钦定日下旧闻考_page424.html">424</a><a href="钦定日下旧闻考_page425.html">425</a><span class="current-page">426</span><a href="钦定日下旧闻考_page427.html">427</a><a href="钦定日下旧闻考_page428.html">428</a><a href="钦定日下旧闻考_page429.html">429</a><a href="钦定日下旧闻考_page430.html">430</a><a href="钦定日下旧闻考_page431.html">431</a><span>...</span><a href="钦定日下旧闻考_page427.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
