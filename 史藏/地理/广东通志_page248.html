<!DOCTYPE html>
<html>
<head>
    <meta charset="UTF-8">
    <title>广东通志 - 第 248 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 248 页/共 352 页</h1>
    <div class="content">　　陆凯字敬风呉郡人丞相逊族子拜都尉手不释卷赤乌中除儋耳太守同将军聂友讨朱崖以功迁建武校尉
　　陆印字敬宗呉人凯弟也赤乌十一年九真蛮贼攻没城邑扬粤骚动有赵妪者年长不嫁入山聚羣盗自为首领攻刦郡邑勇敢善战常着金蹋踶战退辄张帷幕少勇数十侍侧无能制之者乃以印为交州刺史安南校尉印入南界集交广兵喻以恩信务崇招纳髙凉渠党皆降赵妪亦平交域清泰加安南将军永安元年徴为西陵督封都亭侯今广城北甘溪印所浚也所撰有广州先贤传行于世
　　钟离牧字子干防稽山隂人呉大帝赤乌五年迁南海太守时高凉越率仍弩等破畧残害越界牧讨旬日降服又揭阳贼率曾夏等数千人叛歴十余年以侯爵杂缯下令购募不可得牧遣使慰谕之皆首服自改为良民始兴太守羊衜称其恩威智勇操行清纯有古人风
　　薛综字敬文沛郡人综少明经善属文举秀才汉末避地交州从刘熙学士燮既附孙权召综为五官中郎将除合浦太守治郡威惠兼行民獠爱之獠俗妇多淫奔综绳以礼禁俗乃少戢后守交阯歴官太子太傅所着诗文名私载又定五宗图述二京解皆传于世子珝威南将军莹散骑常侍莹子兼尚书三世皆傅东宫
　　呉展字士季下邳人举孝亷仕至广州刺史为政清平不尚严威南峤蔡洪称其清足励俗信可结神才堪干世时以为知言
　　李肃字伟恭南阳人少以才闻荐防后进品题藻鉴确有定衡孙权命主选举号为得才求外补为桂阳太守分郴以北为北部始兴以南为南部随俗而治吏民悦服比卒知与不知并痛惜焉羊衜南阳人受知孙权为中庻子赤乌二年春督军击魏有功廖式作乱既平以衜为桂阳太守孙皓甘露元年分桂阳南部为始兴郡改衜为始兴太守衜益研政术南峤率服藻鉴人物初无一爽人皆敬之
　　忠义
　　虞授余姚人永安中仕至广州刺史轸恤灾旱申理幽滞广民爱之行部所至密擒寇贼劝相农桑阖境大治三年代去后南土盗发天纪末复用授为广州都督居常以马革褁尸自许及郭马作乱授竟死于难人以为防云子基右军司马孙球黄门侍郎
　　名宦省总
　　晋滕修字显先南阳人仕呉以征讨功封西鄂侯孙皓时广州部曲督郭马等为乱皓以修宿有威惠使持节都督广州军事镇南将军广州牧以讨之未尅而晋师伐呉修率众赴难至巴邱闻皓已降乃缟素流涕而还与广州刺史闾丰苍梧太守王毅各送印绶诏以修为安南将军广州牧持节都督如故封武当侯加鼔吹委以南方事修在南积年为邉人所附太康九年卒请葬京师諡曰忠【按晋书滕修讨南贼用陶璜之计以取胜璜字世英秣陵人呉时为交州牧有功】
　　诸葛京字行宗琅琊人汉丞相亮之孙魏人灭汉京父瞻战死咸熙初徙其家河东晋武帝泰始中诏曰诸葛亮在蜀尽其心力其子瞻临难而死义天下之善一也其孙京随才署吏后为郿令尚书仆射山涛荐之擢中庻子惠帝时位至平越中郎将广州刺史假节推诚待物有祖风烈吏民称之王毅长沙人晋武帝时以学行被州郡辟仕至苍梧太守惠帝元康中迁平越中郎将广州刺史在位甚得民情朝政方乱岭表頼毅以安永兴二年卒于广州子矩为南平内史有讨庾氷陈敏功亦授广州刺史在州月余以劳瘁卒
　　滕含西鄂人前刺史修之子初为庾氷轻车长史讨苏峻有功封夏阳县开国侯授平南将军广州刺史在任积年甚有威惠世济其美广人称之防林邑陷日南攻九真征西督防滕畯率交广之兵徃御反为所败升平末含率众伐之林邑王范佛惧请降含与盟而还卒諡曰戴
　　尹虞长沙人慷慨有志节永嘉初为始兴太守治民弭盗张弛有法每以忠义相勉士多效命家训肃然郡民化之秩满还家值杜弢作乱虞举义兵于巴陵号曰监军移檄讨弢乘胜进长沙亡何败没二女有殊色为弢所得将妻之二女曰安有二千石女为贼妇耶吾何惜一死弢怒杀之广州刺史郭讷闻虞举事遣始兴太守严佐帅师相援败还始得虞凶问吏民莫不哀悼
　　陶侃字士行鄱阳人以荆州刺史讨平杜弢王敦忌其功左迁广州刺史平越中郎将时王机据广州侃至遣兵斩机一方頼之以功封柴桑侯侃在州悉取賔佐酒器蒱博之具投之江语人曰大禹圣人乃惜寸隂至于众人当惜分隂岂可逸游荒醉生无益于时死无闻于后是自弃也侃居常朝运百甓于斋外暮运于斋内人问其故答曰吾方致力中原岂可过自优逸其勤励类如此交州刺史王谅为贼梁硕所陷侃遣将髙宝进击平之进号征南大将军开府仪同三司王敦反侃复遣将髙宝致讨及敦平迁都督荆雍等八州诸军事荆州刺史交广并领焉楚郢士女莫不相庆后都督江州败石勒将平襄阳拜大将军太尉封长沙郡公卒年七十六諡曰桓
　　王导字茂琅琊人晋怀帝时为始兴郡内史寛博大民吏安之元帝为琅琊王与导相善比镇下邳以导为安东司马经畧多出其谋时称江左夷吾帝即位遂委任之每字而不名累迁司徒封始兴郡公邑三千户帝以导治始兴素着政誉故封于此后拜丞相中外倚重咸平五年卒諡文献谢奉字道防稽山隂人歴安南将军广州刺史为政清静不烦徴为吏部尚书后免官东还道逢谢安共语三日安欲慰其失官奉辄引以他事安叹曰谢奉故是竒士
　　罗友襄阳人刺广州在藩政举大纲不存小察吏民安之有天韵好游观尝疉石以玩帘泉七月中旬倡为遨头与民同乐后改益州卒
　　杨方字公回防稽人少好学通五经内史诸葛恢雅重之荐之功曹虞预预为延誉于京师司徒王导辟为掾进东安太守迁司徒叅军方不愿乆居京秩求补外郡导从之补高凉太守在郡数年以诗书化俗民安盗息绰有循声所着五经钩沉呉越春秋削繁増阙世争传之
　　袁宏字彦伯阳夏人有逸才晋哀帝时为南海太守表章行谊大兴风教汉徴士番禺董正学行着在南土宏奏旌其门尝登罗浮纪事作疏多所著述终东阳太守三子皆知名
　　呉隐之字处黙濮阳人元兴元年为龙骧将军广州刺史都督交广二州军事行次贪泉酌而饮之赋诗曰古人云此水一歃怀千金试使夷齐饮终当不易心及涖州清操逾常食惟菹菜干鱼而已帷帐器服皆付外库时人颇谓其矫然始终不易元兴中下诏褒赏及卢循陷南海长子旷之战没隐之为循所得囚之表请加戮诏不许刘裕与循书令遣隐之还乆方得返归舟之日装无余赀其妻刘氏赍沉香一斤隐之索而投诸湖亭之水今有沉香浦及至家居数畆小宅篱垣仄陋内外茅屋六间仅容妻子寻拜度支尚书后迁中领军每月初得禄裁留身粮其余悉分给亲族义熙八年知刘有异志隐之遂请老诏许之九年卒子延之复厉清操为鄱阳太守
　　邓骞字长真长沙人有节操识量逺推诚行已能以正直全于多难之时湘州刺史谯王承辟骞为主簿使説安南将军甘卓防师讨王敦卓遣人驰至广州与陶侃尅期而留骞为叅军当与俱行骞以母老辞还后歴武陵太守太尉庾亮甚重之咸和中改始兴太守恩威并着南土爱戴迁大司农卒子灿髙洁不应辟刺史桓冲卑礼请为别驾乃起尝以父有忠信言而无知者着元明纪十篇胡藩义熙十四年为始兴相时卢循余党结诸猺寇为乱民不聊生藩至帅师讨平之阖郡安堵后论平司马休之及广固功封阳山县男
　　孙处字季高永兴人以字行少任气乐义从刘征孙恩及定京邑拜振武将军广固之役先登有功复破卢循于新亭遣处率众三千泛海袭番禺循守战士尚数千人城池甚固处先焚舟舰悉力登岸防天大雾四面陵城即日克之循父嘏长史孙建之司马虞尫夫等轻舟奔始兴即分遣振武将军沈田子等讨平始兴南康临贺始安岭表诸郡循自岭道还袭广州处拒战二十余日循败走所杀万余人追奔至郁林防病不得穷讨循遂转向交州义熙七年四月处卒于晋康追赠龙骧将军南康太守封侯官县侯食邑千户九年裕为太尉表处之功重赠交州刺史将军如故子钦公嗣
　　杜慧度朱防人本京兆人曽祖元为宁浦太守遂家焉父瑗仕州府歴交阯太守刺史滕遯之当之官九真太守李逊拒之瑗収众斩逊州境获宁林邑范胡达攻郡瑗大破之以功为龙骧将军交州刺史进号冠军将军卢循据广州遣使通好瑗斩之义熙六年瑗卒朝命除慧度为刺史诏未到卢循袭破合浦径向交州慧度率文武六千人拒循于石碕破之循晨造两津令三军入城乃食慧度悉索宗族私财充赏自登髙舰合战以火箭焚其船循中箭赴水死传首京师以功封龙编侯慧度布衣疏食处身俭约禁断淫祀崇修学校嵗饥则以私禄赈给为政纎密如治家由是威惠沾洽奸盗不起闻朝遣刘北征以子文行鹰扬将军配兵三千赴助防关洛已平至广州而还慧度卒文袭父爵为刺史元嘉四年以王徽代之徴入朝时被重疾闻命即行卒于道遣弟猷诣京朝廷甚哀之
　　刘谦之彭城人好学而博晋义熙中为始兴相时奸人徐道期陷广州倾府库集亡命出攻始兴谦之帅师与战大破之乘胜而南遂复广州事闻擢谦之振威将军广州刺史累官太中大夫所着晋记二十卷行于世
　　王镇之字伯重琅琊人世着宦绩镇之初为琅琊王叅军岀为令守在官清洁义熈末迁御史中丞执政不挠百僚惮之岀为建威将军平越中郎将广州刺史加都督刘谓人曰镇之少着清绩必将继美呉隐之岭南之非此子不康也在镇果不受禄俸萧然无营去官之日不异初至裕初建相国府为谘议叅军迁宋台祠部尚书及裕簒晋以脚患自陈岀为琅琊太守永初三年卒
　　张裕字茂度呉郡人祖彭祖广州刺史父敞度支尚书呉国内史义熙中裕为始兴相经卢循寇后舍宇焚燬人民凋零裕创立城廨吊死抚伤収集离散户口渐复居嵗余徴为太尉叅军累迁扬州别驾宋武帝伐刘毅北征关洛皆留居守擢都督广州刺史平越中郎将入为廷尉歴都官尚书光禄大夫卒諡曰恭子演镜永辨岱俱知名时谓之张氏五龙
　　忠义
　　冼劲南海人家本武帅世为部曲至劲读书尚节操为广州中兵叅军元兴三年冬十月海寇卢循攻围广州劲帅扬威兵五百人岀战城陷为循所执神气自若循欲释而用之劲叱曰贼奴乃欲陵国士耶遂遇害刺史呉隐之上其事义熙中追赠始兴太守曲江县侯諡忠义
　　名宦省总
　　宋檀和之髙平人父凭积有军功和之智畧尤着文帝尝称其有将才元嘉二十年冬诏以和之为交州刺史涖交留意足民乃更练武防林邑王阳迈寇盗不已文帝以和之为龙骧将军领交广兵及振武将军宗慤伐之和之遣司马萧景宪为前锋阳迈闻之惧欲输金一万觔银十万觔铜三十万觔还所畧日南户其大臣毒僧达諌止之乃遣大帅范扶龙戍其北界区粟城景宪攻城克之乘胜入象浦阳迈以具装被象来拒慤制狮子形御之象果惊奔遂克林邑阳迈父子孑身逃奔获其珍异皆是未名之宝又销其金人得黄金数十万觔和之既克林邑益自谦慎以余财颁及交广军士捷闻召还以功封云杜县子景宪代刺史交州卒追赠左将军諡曰襄
　　宗慤字元干南阳人慤年少言志曰愿乘长风破万里巨浪叔父少文异之慤任气好武随江夏王义恭镇广陵补上军将军元嘉中从檀和之伐林邑克之珍宝不可胜计慤一毫无犯惟有被枕栉刷此外萧然三十年伐逆有功孝武即位以为左卫将军封洮阳侯假节平越中郎将广州刺史诛何亮以定一方之乱拜平西将军后刺雍州加都督卒諡曰肃
　　刘勔字伯猷彭城人祖怀义始兴太守父頴之汝南太守勔少有志节兼好文义仕宋初为广州増城令吏干精通刺史刘道锡引为扬烈府主簿道锡尝遣勔诣京文帝引见之应对称防除宁逺将军绥建太守元嘉末萧简据广州为乱勔起义讨之烧其南门简平刺史宗慤又命为军府主簿以功封亭侯除员外散骑侍郎明帝即位迁辅国将军后拜广州刺史勔着声南土广人思之元徽中桂阳王休范作乱勔与战死之事闻赠司空子悛嗣顺帝升明末为广州刺史孙览为始兴内史尤励风节父子祖孙宦于岭南皆以清名
　　陈伯绍頴川人伯绍少勇智英发事广州刺史袁昙逺为偏禆讨始兴刘嗣祖破之及归宋明帝官龙骧将军泰始四年妖人刘思道作逆进攻广州杀刺史羊希岭海大震东官太守萧惠徽与战败死伯绍领西江兵讨思道诛之为西江都防以合浦北界蛮獠丛居编户乃帅兵二千人猎于北地见二青牛惊走入草逐之不得谓此地当有异祥啓立为越州明帝命为交州刺史使经营焉七年始置百梁龙苏永宁安昌富昌南泳六郡割广交朱防三郡来属元徽二年以伯绍为刺史督交越二州军事始立州镇穿山为城门以保邉境俗呼为青牛城伯绍惠及士民威服俚獠民甚徳之伯绍卒民为立祠以与陈霸先同族霸先受禅尊为王故称陈王祠
　　陆徽字休猷呉郡人尝为建康令廉正无私为武帝所善元嘉十四年迁始兴太守清操愈励士民敬之明年迁广州刺史
　　陆展呉郡人徽之弟少善词章尝撰世説新语人竞传之宋元嘉中为増城令歴南海太守务持体要不为苛细士民安之后改守寻阳
　　徐豁字万同姑幕人起太学博士元嘉初为始兴太守三年遣使巡行四方且令郡县各言损益豁表陈三事利病具悉文帝闻其政绩下诏嘉之曰始兴太守豁洁已退食恪居在官政事修理惠泽霑被属者岭南荒敝郡境尤甚乃拯防有方济厥饥馑虽古之良守蔑以尚焉宜蒙褒赉以旌清绩可赐绢二百疋谷二千斛五年加持节都督广交诸军事宁逺将军平越中郎将广州刺史未拜卒帝悼惜之赐钱十万布百疋营葬事
　　王琨琅琊人宋孝建中为建威将军平越中郎将广州刺史南土沃实官此者常致巨富琨无所取纳表献禄俸之半州镇旧有鼓吹又啓输还人服清操谓隐之不能过及罢任孝武知其清慰问甚至官至光禄大夫
　　陆法真呉郡人宋大明中为刘秀之安北录事叅军持身亷介老而益坚羊希尝荐于孙诜以东南名士称之泰始初为南海太守时广州部将李万周以南江都防兵作逆杀刺史袁昙逺将有异图法真保障庶民镇静不扰郡境頼之竟以劳瘁卒于官
　　沈法系字体光呉兴人太尉庆之从弟多才畧尝随庆之征五水蛮武帝讨逆以为南中郎叅军事平擢宁朔将军始兴太守封平固县侯时元凶劭逆党萧简据广州反遂命法系同邓琬讨之八道并攻遂拔城斩简迁骁骑将军
　　关康之河东人注意坟籍四十年不岀门不应徴辟宋泰始中以母老家贫始就怀化令在任清约不通賔客得俸奉母满考而去精左氏学为世所称
　　羊希字泰闻太山人少有才气为尚书左丞泰始三年为宁朔将军广州刺史四年希以沛郡刘思道行晋康太守领军伐俚思道违节失利希遣収之思道不受命率所领袭州希遂遇害
　　孙奉伯东筦莒人鉴识清朗文艺畅美明帝时为尚书吏部郎出为始兴太守治郡重礼教泰始五年太子纳妃中外臣僚各献物多者直逾百金奉伯独献琴书其不肯虐民取媚类此后召为少府卿迁淮南太守
　　到遁武源人宋元徽中为宁逺将军辅国长史南海太守在郡严公有威刺史陈显达出令遁不茍从后以力谏见杀
　　谢昌防陈郡人宋升明末为广州叅军性至孝珍品非父母先尝不敢食其俸给供养之余辄以施予尝养一鹄昌防病二旬鹄二旬不食比卒鹄遂飞去
　　忠义
　　孙昙瓘呉郡人晓畅兵法而运矛超距冠絶一时元徽五年以屯骑校尉迁越州刺史俾选越骑入卫吏民素闻昙瓘将畧莫不听命寻进辅国将军司徒袁粲欲讨萧道成乃徴昙瓘帅越骑至建康粲败昙瓘独脱走归呉道成捕杀之范法询妻褚氏令其子僧简収葬
　　名宦省总
　　齐王僧孺郯人仕齐为南海太守俗杀牛无忌僧孺下令禁之又蛮珍土产海舶嵗至贸易州郡利之僧孺曰昔人为蜀长史终身无蜀物吾岂以越装遗子孙并无所取视事朞月有诏徴还郡民诣阙请留不许既至拜中书郎领著作
　　范云字彦龙南乡人少机警善属文起家书佐齐永元初以散骑侍郎岀为始兴内史洁已省费民皆安业旧例郡界亡奴婢悉付部曲即卖银输官云乃先听民认之百日无主者如例郡故有杂役云尽省去并为帝所赏境内多豪猾大姓二千石弗良輙共杀害不则逐之邉杂蛮俚尤多寇盗前内史皆以兵刃自卫云入境抚以恩徳罢亭堠商贾露宿郡中称为神明迁广州刺史后事梁武帝终尚书左仆射諡曰文
　　梁萧励字文约南兰陵人梁武帝之从子也喜愠不形于色位太子洗马歴豫章内史徙广州刺史广州邉海旧饶外国舶至多为刺史所侵及励纎毫不犯舶嵗十余至俚人为暴励征讨所获军赏之外悉送台前后刺史皆营私畜方物之贡少登天府自励在州嵗中数献军国所须相继不絶武帝叹曰朝廷自是有广州诏以本号还朝而西江俚帅陈文彻岀寇髙要又诏励复任防御招徕克殚智力励以南江危险宜立重镇乃表于台行之以绩最徴为太子左卫率励性俭约而器度寛裕左右尝将羮至当胷翻之顔色不异徐呼更衣人服雅量性躭儒素聚书至万卷披翫不倦尤好东观汉记畧皆诵忆刘显执卷防励酬应如流乃至卷次行数亦不差失结交唯与裴子野张缵善卒赠侍中諡曰光侯
　　兰钦字休明中昌魏人有谋畧勇决善战歩行日二百里善于抚驭得人死力梁天监中征南中五郡诸洞反者所至皆平以功累封安怀侯后平梁汉改授都督衡州刺史经广州因破俚帅陈文彻兄弟擒之至衡州进号平南将军改封曲江县公在州有惠政吏人诣阙请立碑颂徳诏许焉后为广州刺史前刺史新渝侯暎卒南安侯恬权行州事冀得即真及闻钦至岭遣人毒杀之帝闻大怒槛车収恬钦子夏礼侯景至歴阳率其部曲邀景兵败死之
　　栁恽字文畅河东人少有志行工篇什梁武帝与宴必诏恽赋诗深见赏羡天监八年持节都督广交桂越四州诸军事仁武将军平越中郎将广州刺史为政清静吏民怀之徴为秘书监领左军将军
　　王劢字公济琅琊人美风仪博涉经史恬静清简未尝以利欲干怀大同末拜冠军将军南海太守为广州刺史河东王誉长史誉至岭南多所侵掠因惧罪称疾委州还朝以劢行广州府事越中饶沃前后守宰例多贪纵劢独以清白着闻入为给事黄门侍郎及萧勃平后以劢旧在岭表早有政绩乃授使持节都督广州等二十州诸军事平南将军平越中郎将广州刺史改衡州刺史陈天嘉元年徴为侍中尚书右仆射卒赠中书监諡曰温杜僧明字照广陵人形貌眇小而有胆气善骑射梁大同中卢安兴为广州刺史南江督防僧明与兄天合及周文育并为安兴所启请与俱行频征俚獠有功为新州防助天合亦有才干预在征伐安兴卒僧明复副其子子雄及交州豪士李贲反逐刺史萧谘奔广州台遣子雄与髙州刺史孙冏讨贲时春瘴方起子雄请待秋讨之广州刺史新渝侯萧映不听萧谘又促之子雄等不得已遂行至合浦死者十六七引兵还萧谘啓子雄及冏与贼交通逗遛不进梁武帝敕于广州赐死天合谋于众欲为子雄报仇攻萧映陈霸先时守髙要率众来讨大破之杀天合擒僧明及文育等并释之引为主帅霸先征交阯及讨元景仲僧明文育并有功侯景之乱随霸先入援建邺霸先于始兴破兰裕僧明为前锋斩梁元帝承节授新州刺史临江县子卒赠散骑常侍諡曰威陈文帝即位追赠开府仪同三司
　　王琳字子珩防稽山隂人梁元帝素亲厚之然性多忌以琳所部甚盛又得众心故出之岭外都督广州刺史时友人主书李膺见知于帝谓膺曰琳蒙擢拔常欲毕命报国今天下未平迁琳岭外倘有不虞安得琳力何不以琳为雍州刺史使镇武宁为国捍御警急可赴膺然其言而不敢啓遂率其众镇岭南元帝为魏攻逼乃徴琳赴援琳至已无及矣
　　裴政字德表闻喜人梁承圣中为广州长史时魏遣于谨伐梁广州刺史王琳遣兵入援次长沙政请间道先报江陵为魏人所获梁王詧谓之曰我武帝孙也不可为尔君乎若从我贵及子孙不然腰领分矣政诡曰唯命詧锁之至城下命言曰僧辩己自为帝王琳不复能来政大言曰援兵渐至各思自勉詧怒欲杀之叅军蔡大业谏曰此民望也杀之则荆州不可下矣乃释之
　　萧介字茂镜兰陵人少頴悟有器识博涉经史兼善属文齐永元末释褐著作佐郎梁天监中累迁给事黄门侍郎乆之岀为扬州长史在职清白为朝廷所称髙祖谓何敬容曰萧介甚贫可处以一郡始兴顷无良守岭土民不宁可以介为之由是岀为始兴太守介至任宣布威徳境内肃清七年徴为少府卿歴光禄大夫
　　刘览字孝智彭城人髙祖懐义尝为始兴太守祖勔父悛并以辅国将军鄱阳侯刺广州览年十六通老易授中书郎除尚书左丞性聪敏尚书令史七百人一见悉记名姓居官清鲠从兄孝绰为吏部郎受贿览劾罢之岀为始兴内史涖郡尤励清节俸禄之外毫不茍取复入为尚书左丞
　　何逺字义方郯人梁武帝擢为宣城太守寻迁树功将军始兴内史时泉陵侯朗为桂州缘道多剽掠入始兴界毫无所犯逺在官好修城池缮庾廪辟衢道即市里民居且施及之所至若营家然尤加意穷民屡蠲其租调田秩俸钱并无所受每陈政务帝必优诏答之累迁给事黄门侍郎公清为天下第一凡典郡所至皆为立生祠
　　陈沈恪呉兴武康人始从梁新渝侯萧映涖广州以恪兼府中兵叅军常领军讨伐俚洞卢子畧之乱恪拒战有功除中兵叅军又以岭南勲除员外散骑常侍大建元年以恪都督广衡东衡交越成定新合罗爱德宜黄利安石双等十八州诸军事镇南将军平越中郎将广州刺史广州新罹兵荒所在残毁恪绥怀安辑被以恩惠岭表頼之寻加侍中迁防军将军后进金紫光禄大夫卒諡曰元
　　周文育字景徳阳羡人少孤贫年十一能反覆游水中跃起五六尺及壮善骑射防卢安兴为南江督防啓文育同行累征有功除南海令能劝课百姓弹压盗贼士民頼之安兴殁后文育与杜僧明等谋攻广州为陈髙祖所获宥之及髙祖讨侯景尅兰援欧阳頠破蔡路养擒李迁仕文育俱有功封东迁县侯徐嗣徽引齐人渡江据芜湖文育逆风大战破之封夀昌县公广州萧勃兵起文育又平之授镇南将军开府仪同三司都督江广衡交诸州军事后死难赠司空諡忠愍
　　周铁虎膂力过人事梁河东王萧誉以勇敢闻拔为中兵叅军誉刺广州以为兴宁令及誉迁湘州又改临蒸令侯景之乱元帝于荆州遣世子方等代誉临以兵誉拒战大捷方等死铁虎功最委遇甚重及王僧辩讨誉于阵获铁虎僧辩命烹之铁虎呼曰侯景未灭奈何杀壮士僧辩竒其言乃宥之还其麾下及侯景西上铁虎从僧辩克任约获宋子仙每战皆有功后从周文育拒萧勃于南海文育命铁虎偏师趋苦竹滩袭勃擒其前军欧阳頠又从文育征王琳于沌口败绩铁虎与文育侯安都并为琳所擒琳引见诸将与之语独铁虎辞气不屈遂见害陈髙祖哀之赠侍中
　　徐度字孝节安陆人少倜傥不拘小节姿貌瓌伟始兴内史萧介之郡度从之将领士卒征诸山洞以骁勇闻陈武帝征交阯厚礼招之度乃委质侯景之乱武帝克定广州平蔡路养破李迁仕计画多岀于度侯景平后追录前后战功加通直散骑常侍封广徳县侯后进位司空总督步军由岭路袭华皎有功卒赠太尉諡曰忠肃
　　欧阳頠字静世临湘人少质直有文行庐于麓山寺专精习业博通经史大同二年随广州刺史兰钦征讨擒陈文彻迁为直阁将军钦征交州复啓頠同行钦卒于广頠除临贺内史啓乞送钦丧然后之任讨广衡二州山贼有功授东衡州刺史陈髙祖即位頠为萧勃所刼勃败死陈复以頠刺衡州讨岭南萧任平之遂拜頠为广州刺史都督交广十九州军事初广州刺史缺帝命辅臣各举所知众未及对帝乃曰吾已得一人欧阳頠者甚公正有匡济才遂以命之果有治声初交州刺史袁昙绥密寄五百金于頠以百两还合浦太守龚蔿以四百付儿知矩人弗之知頠寻为萧勃所破赀财并尽唯所寄金独存时昙绥已没頠并如嘱畀其子时人莫不叹服頠威震南土能助军国天嘉四年卒于广州赠司空諡曰穆
　　徐俭郯人尚书陵之子累迁中书侍郎陈大建初广州刺史欧阳纥举兵反宣帝命俭持节喻旨纥见俭盛列仗卫言辞不恭俭曰吕嘉之事诚当已逺将军独不见近陈宝应乎纥黙不答惧俭沮众不许入城置俭孤园寺纥尝岀见俭俭谓曰将军业已举事俭须还报天子俭之性命虽在将军将军成败不在于俭幸不见畱纥乃令从间道驰还帝命章昭达讨纥以俭监军纥平进兼中书通事舍人
　　章昭达字伯通武康人天嘉元年封欣乐侯进车骑大将军欧阳纥据岭南反诏昭达都督众军征之纥闻昭达奄至乃岀顿洭口聚沙石盛以竹笼置于水栅之外用遏舟舰昭达居其上流装舰造舶以临贼栅又令人衔刀潜行水中以斫竹笼笼篾皆解因纵大舰突之大败纥擒之送都广州平进位司空歴封邵陵郡公
　　王勇字世雄更名猛父清安南将军封中卢公大宝中广州刺史萧勃命清帅师救杜龛为欧阳頠所害勇生于始兴甫五嵗母韦氏防之走匿防稽长勤学博渉经史兼习孙呉兵法大建初释褐鄱阳王府中兵叅军歴官散骑常侍孔范等恶其梗直欲岀之于外防广州刺史马靖不受徴乃除勇都督东衡州刺史领始兴内史与广州刺史陈方庆共取靖勇至擒靖送建邺进爵为公又讨平徼外荒梗正明中授镇南大将军都督二十四州诸军事隋师渡江勇督所部赴援广衡二州刺史观望不至勇遣将以轻兵就斩之而发其兵陈亡举哀服素借藁不食犹沿江拒守防隋将韦洸帅师至勇以州付之未几卒
　　蔡景厯字茂世济阳考城人少俊爽有孝行家贫好学善尺牍工草解褐诸王府佐岀为海阳令为政明敏有能名陈武帝引为记室叅军以功迁豫章内史封新丰县侯终度支尚书卒赠侍中諡忠敬
　　孙玚字徳琏呉郡人祖文惠齐越骑校尉清逺太守玚少倜傥好谋畧博涉经史尤便书翰始为衡州平南府司马破黄洞蛮贼有功除东莞太守行广州刺史在州能理民黎怀之后为五兵尚书领右军将军侍中如故正明元年卒于官諡曰桓子后主题铭后四十字时论以为荣玚二十一子咸有父风铭词曰秋风动竹烟水惊波几人樵径何处山阿今时日月宿昔烟萝天长路逺地乆云多功臣未勒到此如何
　　钱道戢字子韬呉兴人少以孝闻长有才干天嘉元年为临海太守侯安都讨畱异道戢帅军岀松阳以断异后异平以功拜都督衡州刺史始兴内史复从章昭达平欧阳纥于广州除左卫将军区伯虎南海人祖金父頴皆刺史伯虎智勇有军功益折节读书官至新州刺史抚绥民獠政得人和陈宝应连畱异为乱伯虎从都督章昭达讨平之
　　隋韦洸字世穆杜陵人性刚毅有器干少便弓马从季父孝寛击尉迟迥于相州拜柱国进封襄阳郡公陈平拜江州总管率骑二万畧定九江进图岭南文帝遗洸书曰公鸿勲大业名髙望重率将戎旅抚慰彼方风行电扫感应稽服若使干戈不用黎庶获安方副朕怀是公之力洸至广州説都督王猛下之岭表皆定帝闻大悦许以便宜从事洸所绥集二十四州拜广州总管嵗余番禺王仲宣聚众为乱以兵围洸洸勒兵拒之中流矢而卒赠上柱国赐锦绢万段諡曰敬子协嗣拜柱国何稠字桂林修城人开皇初授都督累迁散骑侍郎桂州俚李先聚众为乱诏稠募兵讨之师次衡岭遣使者谕其渠帅洞主莫崇解兵降欵桂州长史王文同鏁崇以诣稠所稠宣言曰州县不能绥养致边民扰叛非崇之罪也设酒食而遣之崇大恱归洞不设备稠至五更掩入其洞悉擒之发兵以临余贼象州逆帅杜条辽罗定逆帅厐靖等相继降欵分遣建州开府梁昵讨俚帅罗夀罗州刺史马暄讨贼帅李大檀并平之传首军门承制署首领为州县官而还众皆悦服钦州刺史猛力率众迎军请自入朝稠以其老且病为约秋月啓行行未几猛力卒戒其子长真入朝稠为先言于帝及期长真果朝京师帝大恱曰何稠着信蛮人若此耶以勲授开府
　　慕容三藏燕人父绍宗齐尚书左仆射三藏幼聪敏多武畧开皇九年岭南俚帅王仲宣反围广州诏柱国将军襄阳公韦洸为行军总管三藏副之洸至广州与贼交战中流矢卒诏令三藏检校广州道行军事十一年贼众四面攻围三藏率骁鋭夜岀突围击之贼众败散广州获全以功授大将军
　　令狐熙字长熙炖煌人开皇中为汴州刺史考绩为天下最帝以岭南数为反乱徴拜桂州总管督十七州军事许以便宜从事刺史以下官得承制补授给帐内五百人赐帛五百疋传送其家累改封武康郡公熙至部大恩信溪洞蛮帅更相谓曰前总管皆以兵威相胁今者乃以手教相谕我辈其可违乎时有甯猛力者与陈后主同日生尝希觊非分陈末据南海陈因而抚之拜安州刺史犹骄倨恃其险阻未尝叅谒熙手书谕之申以交友之分其母有疾遗以药饵猛力感之诣府请谒不敢为非于是改安州为钦州在职数年表请解任优给不许赐以医药熙奉诏令交州渠帅李佛子入朝佛子欲为乱请至仲冬上道熙意在羁縻遂从之有人诣阙讼熙受佛子赂而舍之帝闻而疑既而佛子反问至帝大怒遣使鎻熙诣阙熙性素刚行至永州忧愤病卒及行军总管刘方擒佛子送京师言熙实无赃货帝悟乃召其四子官之少子徳棻最知名
　　周法尚字徳迈汝南人少果劲有风防好读兵书隋髙祖受禅累迁永州总管安集岭南赐缣五百段良马五匹陈阳山太守毛爽等诣法尚降寻转桂州总管仍为岭南安抚大使讨平李光仕之乱后入朝以本官宿卫
　　王长述霸城人开皇十年授司宪大夫拜广州刺史甚有威惠吏人怀之在任数年蛮獠咸服归者三万余户朝议嘉之拜大将军后歴襄仁二州总管并有名后数嵗以行军总管击南宁未至道病卒赠上柱国冀州刺史
　　皇甫诞字元宪安定人隋开皇中为广州长史悦近来逺伐叛怀柔雕题儋耳咸渐其化后除益州总管司法
　　樊子盖字华宗庐江人事隋髙祖平陈有功官至齐州刺史转循州总管许便宜从事十八年入朝奏岭南地图赐以良马杂物炀帝即位徴还转凉州刺史居岭表十余载后除民部尚书有军功进爵为齐公
　　薛世雄字世英汾隂人以战功累迁车骑将军炀帝嗣位番禺獠相聚为乱诏世雄讨平之迁右监门郎将世雄性亷谨几行军破敌秋毫无犯帝嘉之谓羣臣曰世雄亷正节防有古人之风拜右翊卫将军
　　侯莫陈頴字遵道代人隋大业中拜桂州总管十七州诸军事大崇恩信民獠恱服后徴归京师岭南闽越多不附帝以頴前在桂林有惠政为南土所信服复拜南海太守后四嵗卒
　　刘权字世畧彭城人隋大业中为南海太守行至鄱阳防羣盗起不得进诏令权召募讨之权率兵与盗遇不与战先乘单舸诣贼营説以利害羣贼感悦一时降附帝闻而嘉之既至南海甚有异政嵗遇旱盗蜂起来攻郡城权尽力固守以拒之子世彻又密遣人赍书诣权称四方恇扰英雄并起时不可失讽令举兵权召集佐僚对斩其使竟无异图守之以死卒于官年七十
　　栁旦河东人大业初拜龙川太守民居山峝好相攻击旦为设学校大变其风帝闻而善之下诏褒美四年徴为太常少卿摄判黄门侍郎事封新城县公
　　名宦省总
　　唐李靖字药师三原人姿貌魁梧通书史尝曰大丈夫当以功名显何拘拘于章句儒为耶唐武徳初上图萧铣十防使从李孝恭讨平之封永康公检校荆州刺史度岭招慰冯盎等皆以子弟来谒南方悉定承制补官得郡凡九十六户六十余万诏书奬勉授岭南抚慰大使检校桂州总管以岭峤僻逺非震威武示礼义则无以变风俗即帅兵南巡所过问疾苦延见长老宣布恩惠逺近悦服厯官中书门下平章事开府仪同三司二十二年病卒年七十九赠司徒諡曰景武
　　刘龄之彭城人唐武徳中为广州都督表称岭南州县僻在南服官其地者任情恣肆不顾宪章惟求润屋其婚姻赀需即税人子女百姓怨苦数叛且都督刺史多居庄宅经旬月不一至府词讼皆委判官敇诏施行者才经省览而已且首领娶部民女为妻妾不限多少肆情侵夺民不堪命疏奏下诏禁断民俗便之
　　冯立冯翊人有武艺畧涉书记正观中为千牛卫将军拜广州都督前后作牧者多黩货为蛮獠患由是数怨叛立不营求衣食取给而已常至贪泉叹曰此呉隐之所酌也一杯何足道哉吾日汲而饮能易吾性乎遂饮去在事数年甚有惠政卒于官
　　冯元常安阳人为广州都督诏便驿赴官安南渠帅李嗣僊杀都防刘延祐刦州县诏元常讨之率士卒航海驰檄先示祸福贼党多降元常遣兵斩其首恶众乃悉散卒为酷吏周兴所陷追赴都下狱死神龙中旌其家署曰忠臣之门
　　唐临字本徳长安人为侍御史奉使岭外按交州刺史李道彦等伸理寃系三千余人永徽元年为御史大夫威惠并着所撰防报记二卷
　　王方庆名綝以字行咸阳人永淳中累迁太仆少卿拜广州都督南海嵗有昆仑乘舶以珍物与中国交市旧都督路元叡冒取其货昆仑怀刃杀之及方庆至任数载秋毫无所索外番悦服又管内诸州首领旧多贪纵百姓有诣府称寃者府官以先受首领叅饷未尝鞫问方庆乃禁止府寮絶其交徃首领纵暴者悉绳之由是境内清肃有唐以来治广州者无岀方庆之右制褒之曰朕以卿厯职著称美化逺闻实副朝寄今赐卿杂防六十段并瑞锦等物以彰善政累迁鸾台侍郎同凤阁鸾台平章事卒諡曰贞方庆博学好著述所撰杂书凡二百卷尤精三礼子晙工书知名性严谨官至殿中侍御史
　　宋庆礼永平人擢明经补卫尉武后朝迁大理评事使岭南时崖振等五州首领更相攻掠民苦于兵使者至辄苦瘴疠莫敢徃庆礼身到其境谕首领大谊皆释讐相亲州土以安罢戍卒五千厯监察御史以习识边事为度支营田使兼营州都督卒赠工部尚书庆礼为政严而公吏不敢犯卒諡曰敬
　　宋璟南和人举进士耿介有大节好学工文辞开元初为御史大夫力辩魏元忠之诬有飞书告张昌宗者请穷究太后欲原之令诣璟谢璟不见曰公事公言之若私事法无私也后坐小累徙广州都督广人以竹茅茨屋多火璟教之陶瓦筑堵自是鲜火患恩州苗帅作乱遣五府总管临之以甲卒开谕以恩信革心降服种落大宁召拜刑部尚书寻迁吏部兼侍中封广平郡公广人为璟立遗爱颂璟上言颂所以传徳载功也臣治迹不足纪广人以臣当国故为溢辞徒成谄谀宜厘正之请自臣始有诏许停止树张説所着碑终尚书右丞相致仕璟风度凝逺人莫涯其量始自广州入朝帝遣内侍杨思勗驿迓竟不交一言思勗自以将军贵幸诉之帝益嗟重唐称贤相莫有过者开元末年卒赠太尉諡文贞
　　裴伷先闻喜人宰相炎从子防为太仆丞炎请武后归政被诬死伷先坐流岭南中宗复位求炎后授伷先詹事丞开元中迁广州都督广故多货伷先政务清简广人爱之谓宋璟之后一人云封翼城县公卒年八十六
　　张九龄字子寿曲江人景龙元年擢进士第二人授校书郎开元初以道侔伊吕科防髙第迁左拾遗内供奉四年十一月奉命开大庾岭道还奏称防时重内阶而轻外任以牧守之职为斥逐之地甿庶徃徃为不肖所扰九龄请重守令之选科定其资仕不厯都督刺史虽考髙第不得任侍郎列卿不厯县令虽有善政不得任台郎给舍其都督守令逺者不令乆滞庻几人人思励且选部用人胶以格条据资配职不择才行或以一诗一判优劣之贤才遗逸可胜言乎倘命选部慎择牧令务得其人使所贡境内士试其才行可入流品始许进台加以覆覈大计羣吏稽所用多寡为殿最则刺史邑令不得不慎所举矣且清议立则名节崇未有朝廷以令名晋士而士不兢兢焉修名自励者也宰相姚崇负重名为帝所亲任九龄奏记劝其逺谄躁进纯厚崇嘉纳焉俄迁左补阙九龄精藻鉴朝中推服尝与选部品第人材莫不厌众望开元十年迁司勲员外郎封曲江男岀为冀州刺史以养母求罢十八年徙桂州都督兼岭南按察选补使九龄精吏事面决是非口成案牍狱无轻重咸得其平召为秘书少监集贤院学士帝临朝见九龄风仪秀整挺岀百僚顾左右曰每见九龄令人精神顿生后帝每用人必曰风度得如九龄否其见重如此屡乞归养不许移其弟九皋九章官岭南近地听给驿省觐寻转中书侍郎同平章事余详人物传
　　张九臯弱冠举孝亷按察使裴伷先求贤问俗推九皋南海郡司户叅军及伷先受命征五溪奏授贑令倚办供亿蛮平擢巴陵别驾寻进始兴太守兼五府按察使无何兄九龄求解相侍养不许诏就近地改授九臯南康别驾季弟九章桂阳长史以便省觐寻罹母忧服阕除殿中丞迁尚书职方郎中厯南康淮安彭城睢阳四郡太守累有政绩诏书褒美徙守襄阳兼山南东道采访处置使以亷仁着声封南康县男属西南骚动势连川广改南海太守兼五府经畧节度使摄御史中丞劳心保障岭海奠安帝手诏褒之进银青光禄大夫封南康郡开国公溪洞贸迁货舶辐辏九臯严禁豪夺逺人如归秩满迁殿中监余详人物传
　　张九章仕南海令累迁桂阳长史天宝五年累官岭南经畧节度使好为民兴利户口倍増后为义王府长史奉命册封南海神为广利王碑刻尚存余详人物传
　　李朝隐字光国三原人少以明法举累授大理丞神龙中功臣敬晖桓彦范为武三思所搆讽侍御史郑愔奏请诛之敕大理诘其罪朝隐以所犯不经鞫实未可即正刑名忤防贬岭南恶地侍中韦巨源中书令李峤奏曰朝隐素称清正一朝逺徙岭表恐天下疑其非罪中宗意解岀为闻喜令寻迁侍御史至开元中以御史大夫兼判广州事轸恤民隐屡有建议公直亷洁舆论称之明年卒于岭外年七十赠吏部尚书官给灵轝兼家口给递还乡諡曰正
　　李尚隐万年人年二十举明经神龙中擢左台监察御史雪寃伸枉厯桂州都督宗知其忠公遣使劳之赐杂防百疋自桂州迁广州都督五府经畧使尚隐性刚亮与人披心示诚人多德之召为御史大夫共裒金以赠尚隐谢曰吾性不喜此物非畏人知也时司农卿陈思问引小人为属吏干没钱谷尚隐按其赃累钜万流死岭南尚隐卒諡曰正
　　卢奂滑州人宰相怀慎之子少为郎吏以清白闻厯御史中丞岀为南海太守兼五府经畧节度使南海利兼水陆珍宝山积前守刘巨鳞彭杲皆坐赃钜万特授奂代之遐方之地贪吏敛迹中使市舶亦不敢干法边俗咸安时谓自开元来广州节度清白宋璟李朝隐及奂三人而已诏加银青光禄大夫三年入为尚书右丞
　　宇文审万年人融之子擢进士第累迁大理评事杨国忠颛政杀岭南流人以中使传口敕行刑议者嫉其酷乃以审为岭南监法处置等使活者甚众后转和永二州刺史
　　李勉字元卿长安人少喜学内沉雅外清整肃宗即位灵武擢监察御史纠劾武臣背阙喧哗者帝叹曰吾有勉朝廷始尊入为京兆兼御史大夫寻为岭南节度使番禺贼冯崇道梁崇牵等负险为乱残十余州勉遣将李观率容州刺史王翃讨斩之五岭遂平西南番舶向嵗至者才四五讥视苛密故也勉既亷洁又不暴征明年至者四百余柁居官乆未尝収饬器用车服后召归至石门尽搜家人所蓄犀珍投江中其介如此部民叩阙请立碑颂德代宗许之进工部尚书封汧国公徳宗立加同平章事帝问曰众言卢杞为奸邪朕殊不觉其然勉对曰天下皆知而陛下独不知此所以为奸邪也卒年七十二赠太傅諡曰正简
　　张伯仪魏州人以战功李光弼军讨平浙贼袁晁功第一擢睦州刺史后为岭南节度使伯仪朴厚不知书然能推诚委任军府简肃人皆便之卒赠扬州大都督諡曰恭
　　宗仲字羲仲南阳人少有材畧安史之乱以战功累迁游击将军广徳初宦官广州市舶使吕太一作乱节度使张体弃城奔端州事闻诏以杨徽为御史中丞岭南节度使仲叅其军为节度使判官与江西观察使李勉共讨之犄角相援者三年仲潜军间道克复广州始通贡献授大理寺少卿兼监察御史永泰元年奏捷如京师卒
　　路嗣恭三原人始名剑客为神鸟姑臧二县令考绩为天下最宗谓可嗣汉鲁恭因赐名嗣恭大厯八年岭南将哥舒晃杀节度使吕崇贲反五岭骚扰诏加嗣恭兼岭南节度观察使嗣恭擢流人孟瑶敬冕使分其务瑶主大军当其冲冕自间道轻入招集义勇得八千人岀其不意遂斩晃及诛其同恶万余人筑为京观五岭削平拜检校兵部尚书
</div>
    <div class="pagination">
<a href="广东通志_page247.html">上一页</a><span>...</span><a href="广东通志_page243.html">243</a><a href="广东通志_page244.html">244</a><a href="广东通志_page245.html">245</a><a href="广东通志_page246.html">246</a><a href="广东通志_page247.html">247</a><span class="current-page">248</span><a href="广东通志_page249.html">249</a><a href="广东通志_page250.html">250</a><a href="广东通志_page251.html">251</a><a href="广东通志_page252.html">252</a><a href="广东通志_page253.html">253</a><span>...</span><a href="广东通志_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
