<!DOCTYPE html>
<html>
<head>
    <meta charset="UTF-8">
    <title>水经注 - 第 15 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注 - 第 15 页/共 34 页</h1>
    <div class="content">渭水又东，迳马冢北。诸葛亮《与步骘书》曰：马冢在武功东十馀里，有高势，攻之不便，是以留耳。渭水又迳武功县故城北，王莽之新光也。《地理志》曰：县有太一山，古文以为终南。杜预以为中南也。亦曰：太白山在武功县南，去长安二百里，不知其高几何？俗云：武功太白，去天三百。山下军行，不得鼓角，鼓角则疾风雨至。杜彦达曰：太白山，南连武功山，于诸山最为秀杰，冬夏积雪，望之皓然。山上有谷春祠。春，栎阳人，成帝时病死而尸不寒，后忽出栎南门及光门上，而入太白山。民为立祠于山岭，春秋来祠，中止宿焉。山下有太白祠，民所祀也。刘曜之世，是山崩，长安人刘终于崩所得白玉，方一尺，有文字，曰：皇亡皇亡败赵昌，井水竭，构五梁，咢酉小衰困嚣丧。呜呼！呜呼！赤牛奋靷其尽乎！时群官毕贺。中书监刘均进曰：此国灭之象，其可贺乎？终如言矣。渭水又东，温泉水注之。温水出太一山，其水沸涌如汤，杜彦达曰：可治百病世清则疾愈，世浊则无验。其水下合溪流，北注十三里，入渭。渭水又东，迳斄县故城南，旧邰城也，后稷之封邑矣，《诗》所谓即有邰家室也。城东北有姜嫄祠，城西南百步有稷祠，郿之斄亭也。王少林之为郿县也，路迳此亭。亭长曰：亭凶杀人。少林曰：仁胜凶邪，何鬼敢忤？遂宿。夜中，闻女子称冤之声。
少林曰：可前求理。女子曰：无衣，不敢进。少林投衣与之。女子前诉曰：妾夫为涪令，之官过宿此亭，为亭长所杀。少林曰：当为理侵冤，勿复害良善也。因解衣于地，忽然不见明告亭长，遂服其事，亭遂清安。渭水又东，雍水注之。水出雍县雍山，东南流，历中窂溪，世谓之中窂水，亦曰冰井水，南流迳胡城东，俗名也。盖秦惠公之故居所谓祈年宫也。孝公又谓之橐泉宫，按《地理志》曰在雍。崔骃曰：穆公冢在橐泉宫祈年观下，《皇览》亦言是矣。刘向曰：穆公葬无邱垄处也。《史记》曰：穆公之卒，从死者百七十七人，良臣子车氏奄息、仲行、针虎，秦人哀之，为之赋《黄鸟》。余谓崔骃及《皇览》缪志也。惠公、孝公并是穆公之后，继世之君矣，子孙无由起宫于祖宗之坟陵矣。以是推之，知二证之非实也。而左会左阳水，世名之西水。北出左阳溪，南流迳岐州城西，魏置岐州刺史治。左阳水又南流，注于雍水，雍水又与东水合，俗名也。北出河桃谷，南流，右会南源，世谓之返眼泉。乱流南，迳岐州城东，而南合雍水，州居二水之中，南则两川之交会也。世亦名之为淬空水。东流，邓公泉注之，水出邓艾祠北，故名曰邓公泉。数源俱发于雍县故城南，县故秦德公所居也。《晋书地道记》以为西虢地也。《汉书?地理志》以为西虢县。《太康地记》曰：虢叔之国矣，有虢宫，平王东迁，叔自此之上阳为南虢矣。雍有五畤祠，以上祠祀五帝。昔秦文公田于汧、渭之间，梦黄蛇自天属地，其口止于鄜衍，以为上帝之神，于是作鄜畤，祀白帝焉。秦宣公作密畤于渭南，祀青帝焉。灵公又于吴阳作上畤，祀黄帝；作下畤，祀炎帝焉。献公作畦畤于栎阳而祀白帝。汉高帝问曰：天有五帝，今四何也？博士莫知其故。帝曰：我知之矣，待我而五。遂立北畤，祀黑帝焉。应劭曰：四面积高曰雍。阚骃曰：宜为神明之隩，故立群祠焉。又有凤台、凤女祠。秦穆公时，有箫史者，善吹箫，能致白鹄、孔雀。穆公女弄玉好之。公为作凤台以居之。积数十年，一旦随凤去，云雍宫世有箫管之声焉。今台倾祠毁，不复然矣。邓泉东流注于雍，自下虽会他津，犹得通称，故《禹贡》有雍、沮会同之文矣。雍水又东迳邵亭南，世谓之树亭川，盖邵、树声相近，误耳。亭故邵公之采邑也。京相璠曰：亭在周城南五十里。《后汉?郡国志》曰：郿县有邵亭，谓此也。雍水又东南流，与杜水合。水出杜阳山。其水南流，谓之杜阳川。东南流，左会漆水，水出杜阳县之漆溪，谓之漆渠。故徐广曰：漆水出杜阳之岐山者，是也。漆渠水南流，大峦水注之。水出西北大道川，东南流入漆，即故岐水也。
《淮南子》曰：岐水出石桥山，东南流。相如《封禅书》曰：收龟于岐。《汉书音义》曰：岐，水名也，谓斯水矣。二川并逝，俱为一水，南与杜水合，自下通得岐水之目，俗谓之小横水，亦或名之米流川。迳岐山西，又屈迳周城南，城在岐山之阳而近西，所谓居岐之阳也，非直因山致名，亦指水取称矣。又历周原下，北则中水乡成周聚，故曰有周也。水北即岐山矣。昔秦盗食穆公马处也。岐水又东，迳姜氏城南为姜水。按《世本》，炎帝姜姓。《帝王世纪》曰：炎帝，神农氏，姜姓，母女登，游华阳，感神而生炎帝，长於姜水。与雍水合而东，会美阳县之中亭川水也。水发杜阳县大岭侧，世谓之赤泥岘，沿波历涧，俗名大横水也。
疑即杜水矣。其水东南流，东迳杜阳县故城，东西三百步，南北二百步，世谓之故县川。又故县有杜阳山，山北有杜阳谷，有地穴，北入，亦不知所极，在天柱山南。故县取名焉，亦指是水而摄目矣。即王莽之通杜也。故《地理志》曰：县有杜水。又东，二坑水注之。水有二原，一水出西北，与渎魋水合，而东，历五将山，又合乡谷水，水出乡溪，东南流入杜，谓之乡谷川。又南，莫水注之。水出好畤县梁山大岭东，南迳梁山宫西，故《地理志》曰：好畤有梁山宫，秦始皇起。水东有好畤县故城，王莽之好邑也。世祖建武二年，封建威大将军耿弇为侯国。又南迳美阳县之中亭川，注雍水，谓之中亭水。又南迳美阳县西，永元二年，更封彰侯耿秉为侯国。其水又南流注于渭。渭水又东洛谷之水，出其南山洛谷。
北流迳长城西，魏甘露二年，蜀遣姜维出洛谷，围长城，即斯地也。又北流注于渭。

△又东，芒水从南来流注之。
芒水出南山芒谷，北流迳玉女房，水侧山际有石室，世谓之玉女房。芒水又北迳盩厔县之竹圃中，分为二水。汉冲帝诏曰：翟义作乱于东，霍鸿负倚盩厔芒竹，即此也。一水东北为枝流，一水北流注于渭也。
卷十九
○渭水下
△又东过槐里县南，又东，涝水从南来注之。
渭水迳县之故城南。《汉书集注》，李奇谓之小槐里。县之西城也。又东与芒水枝流合，水受芒水于竹圃。东北流，又屈西北入于渭。渭水又东北迳黄山宫南，即《地理志》所谓县有黄山宫，惠帝二年起者也。《东方朔传》曰：武帝微行，西至黄山宫，故世谓之游城也。就水注之。水出南山就谷，北迳大陵西，世谓之老子陵。昔李耳为周柱下史，以世衰入戎，于此有冢，事非经证。然庄周著书云：老聃死，秦失吊之，三号而出。是非不死之言。人禀五行之精气，阴阳有终变，变无不化之理。以是推之，或复如传。古人许以传疑，故两存耳。就水历竹圃，北与黑水合。水上承三泉，就水之右，三泉奇发，言归一渎，北流左注就水，就水又北流注于渭。渭水又东合田溪水，水出南山田谷，北流迳长杨宫西，又北迳盩厔县故城西。又东北与一水合，水上承盩厔县南泉，北迳其县东，又北迳思乡城西，又北注田溪。田溪水又北流注于渭水也。
县北有蒙茏渠，上承渭水于郿县东，迳武功县为成林渠。东迳县北，亦曰灵轵渠，《河渠书》以为引堵水，徐广曰：一作诸川，是也。渭水又东迳槐里县故城南。县，古犬邱邑也，周懿王都之。秦以为废邱，亦曰舒邱，中平元年，灵帝封左中郎将皇甫嵩为侯国。县南对渭水，北背通渠。《史记?秦本纪》云：秦武王三年，渭水赤三日。秦昭王三十四年，渭水又大赤三日。《洪范五行传》云：赤者，火色也，水尽赤，以火沴水也。渭水，秦大川也，阴阳乱，秦用严刑败乱之象。后项羽入秦，封司马欣为塞王，都栎阳；董医为翟王，都高奴；章邯为雍王，都废邱，居槐里，为三秦。汉祖北定三秦，引水灌城，遂灭章邯，三年，改曰槐里，王莽更名槐治也。世谓之为大槐里，晋太康中，始平郡治也。其城递带防陆，旧渠尚存，即《汉书》所谓槐里环堤者也。东有漏水，出南山赤谷。东北流迳长杨宫东，宫有长杨树，因以为名。漏水又北历苇圃西，亦谓之仙泽。又北迳望仙宫。又东北，耿谷水注之，水发南山耿谷，北流与柳泉合。东北迳五柞宫西。长杨、五柞二宫，相去八里，并以树名宫，亦犹陶氏以五柳立称。故张晏曰，宫有五柞树。在盩厔县西。其水北迳仙泽东，又北，迳望仙宫东，又北与赤水会，又北迳思乡城东，又北注渭水。渭水又东合甘水，水出南山甘谷，北迳秦文王{艹负}阳宫西，又北迳五柞宫东。
又北迳甘亭西，在水东鄠县。昔夏启伐有扈，作誓于是亭。故马融曰：甘，有扈南郊地名也。甘水又东得涝水口。水出南山涝谷，北迳汉宜春观东，又北迳鄠县故城西。涝水际城北出，合美陂水。水出宜春观北，东北流注涝水。涝水北注甘水而乱流入于渭。即上林故地也。《东方朔传》称：武帝建元中微行，北至池阳，西至黄山，南猎长杨，东游宜春，夜漏十刻乃出，与侍中、常侍武骑、待诏及陇西、北地良家子能骑射者，期诸殿下，故有期门之号。旦明入山下，驰射鹿豕狐兔，手格熊罴。上大欢乐之。上乃使大中大夫虞邱寿王与待诏能用算者，举籍；阿城以南，盩厔以东，宜春以西；提封顷亩及其贾直，属之南山，以为上林苑。东方朔谏，秦起阿房而天下乱，因陈泰阶六符之事。上乃拜大中大夫，给事中，赐黄金百斤。卒起上林苑。故相如请为天子游猎之赋，称乌有先生、亡是公而奏《上林》也。

△又东，丰水从南来注之。
《地说》云：渭水又东与丰水会于短阴山内，水会，无他高山异峦，所有惟原阜石激而已。水上旧有便门桥，与便门直对，武帝建元三年造。张昌曰：桥在长安西北，茂陵东。如淳曰：去长安四十里。渭水又迳太公庙北，庙前有太公碑，文字褫缺，今无可寻。渭水又东北与镐水合，水上承镐池于昆明池北，周武王之所都也。故《诗》云：考卜维王，宅是镐京，维龟正之，武王成之。自汉武帝穿昆明池于是地，基构沦褫，今无可究。《春秋后传》曰：使都郑客入函谷关，至平舒置，见华山有素车白马，问郑客安之？答曰：之咸阳。车上人曰：吾华山君使，愿托书致镐池君。子之咸阳，过镐池，见大梓下有文石，取以款梓，当有应者，以书与之。勿妄发，致之得所欲。郑客行至鄗池，见一梓下，果有文石，取以款梓。应曰：诺。郑容如睡，觉而见宫阙，若王者之居焉。谒者出，受书，入，有顷，闻语声言：祖龙死。神道茫昧，理难辨测，故无以精其幽致矣。鄗水又北流，西北注，与彪池合。水出鄗池西，而北流入於鄗。《毛诗》云：滮，流貌也。而世传以为水名矣。郑玄曰：丰镐之间，水北流也。镐水北迳清冷台西，又迳磁石门西。门在阿房宫前，悉以磁石为之，故专其目。令四夷朝者，有隐甲怀刃入门而胁之以示神，故亦曰却胡门也。镐水又北，注于渭。渭水北有杜邮亭，去咸阳十七里，今名孝里亭，中有白起祠。嗟呼！有制胜之功，渐尹、商之仁，是地即其伏剑处也。
渭水又东北迳渭城南，文颖以为故咸阳矣。秦孝公之所居离宫也。献公都栎阳，天雨金。周太史儋见献公曰：周故与秦国合而别，别五百岁复合，合七十岁而霸王出。至孝公作咸阳，筑冀阙，而徙都之。故《西京赋》曰：秦里其霸，实为咸阳。太史公曰：长安，故咸阳也。汉高帝更名新城。武帝元鼎三年别为渭城，在长安西北，渭水之阳。王莽之京城也。始隶扶风，后并长安。而泬水注之，水上承皇子陂于樊川，其地即杜之樊乡也。汉祖至栎阳，以将军樊哙灌废邱，最，赐邑于此乡也。其水西北流迳杜县之杜京西，西北流迳杜伯冢南。本伯与其友左儒仕宣王，儒无罪见害，杜伯死之，终能报恨于宣王。故成公子安五言诗曰：谁谓鬼无知？杜伯射宣王。泬水又西北迳下杜城，即杜伯国也。泬水又西北，左合故渠，渠有二流，上承交水，合于高阳原，而北迳河池陂东，而北注泬水。泬水又北与昆明故池会，又北迳秦通六基东，又北迳堨水陂东，又北得陂水，水上承其陂。东北流入于泬水。泬水又北迳长安城西，与昆明池水合。水上承池于昆明台，故王仲都所居也。桓谭《新论》称：元帝被病，广求方士。汉中送道士王仲都，诏问所能。对曰：能忍寒暑。乃以隆冬盛寒日，令袒，载驷马，于上林昆明池上，环冰而驰。御者厚衣狐裘寒战，而仲都独无变色，卧于池台上，曛然自若。夏大暑日，使曝坐，环以十炉火。不言热，又身不汗。池水北迳镐京东，秦阿房宫西。《史记》曰：秦始皇三十五年，以咸阳人多，先王之宫小，乃作朝宫于渭南，亦曰阿城也。始皇先作前殿阿房，上可坐万人，下可建五丈旗。周驰为阁道，自殿直抵南山。表山巅为阙。为复道自阿房度渭，属之咸阳，象天极阁道，绝汉抵营室也。《关中记》曰：阿房殿在长安西南二十里。殿东西千步，南北三百步，庭中受十万人。其水又屈而迳其北，东北流注堨水陂。陂水北出，迳汉武帝建章宫东，于凤阙南，东注泬水。又北迳凤阙东。《三辅黄图》曰：建章宫，汉武帝造，周二十馀里，千门万户。其东凤阙，高七丈五尺，俗言贞女楼，非也。
《汉武帝故事》云，阙高二十丈。《关中记》曰：建章宫圆阙，临北道，有金凤在阙上，高丈馀，故号凤阙也。故繁钦《建章凤阙赋?叙》曰：秦汉规模，廓然毁泯，惟建章凤翔，蘬然独存，虽非象魏之制，亦一代之巨观也。泬水之北，分为二水，一水东北流，一水北迳神明台东。《傅子?宫室》曰：上于建章中作神明台、井干楼，咸高五十馀丈，皆作悬阁，辇道相属焉。《三辅黄图》曰：神明台在建章宫中，上有九室，今人谓之九天台，即实非也。泬水又迳渐台东。
《汉武帝故事》曰：建章宫北有太液池，池中有渐台，高三十丈。渐，浸也，为池水所渐。一说，星名也。南有璧门三层，高三十余丈，中殿十二间，阶陛咸以玉为之。铸铜凤，高五丈，饰以黄金，楼屋上。椽首，薄以玉璧，因曰玉璧门也。
泬水又北流注渭，亦谓是水为潏水也。故吕忱曰：潏水出杜陵县。《汉书音义》曰：潏，水声，而非水也。亦曰高都水。前汉之末，王氏五侯大治池宅，引高都水入长安城，故百姓歌之曰：五侯初起，曲阳最怒。坏决高都，竟连五杜，土山渐台，像西白虎。即是水也。

△又东过长安县北。
渭水东分为二水。《广雅》曰：水自渭出为荥，其由河之有雍也。此渎东北流，迳《魏雍州刺史郭淮碑》南。又东南合一水，迳两石人北。秦始皇造桥，铁镦重不能胜，故刻石作力士孟贲等像以祭之，镦乃可移动也。又东迳阳侯祠北，涨辄祠之。此神能为大波，故配食河伯也。后人以为邓艾祠。悲哉！谗胜道消，专忠受害矣。此水又东注渭水。水上有梁，谓之渭桥，秦制也，亦曰横门桥。秦始皇作离宫于渭水南北，以象天宫。故《三辅黄图》曰：渭水贯都以象天汉，横桥南度以法牵牛。桥广六丈，南北三百八十步，六十八间，七百五十柱，一百二十二梁。桥之南北有堤激，立石柱，柱南，京兆主之，柱北，冯翊主之。有令丞，各领徒一千五百人。桥之北首，垒石水中，故谓之石柱桥也。旧有忖留神像。此神尝与鲁班语，班令其人出。忖留曰：我貌狠丑，卿善图物容，我不能出。班于是拱手与言曰，出头见我。忖留乃出首，班于是以脚画地，忖留觉之，便还没水故置像于水，惟背以上立水上。后董卓入关，遂焚此桥，魏武帝更修之，桥广三丈六尺。忖留之像，曹公乘马见之，惊，又命下之。《燕丹子》曰：燕太子丹质于秦，秦王遇之无礼，乃求归。秦王为机发之桥欲以陷丹，丹过之，桥不为发。
又一说，交龙捧举而机不发。但言，今不知其故处矣。
渭水又东与泬水枝津合。水上承泬水，东北流迳邓艾祠南，又东分为二水。
一水东入逍遥园，注藕池。池中有台观，莲荷被浦，秀实可玩。其一水，北流注于渭。
渭水又东迳长安城北。汉惠帝元年筑，六年成，即咸阳也。秦离宫无城，故城之。王莽更名常安。十二门，东出北头第一门。本名宣平门，王莽更名春王门。
正月亭，民曰都门，其郭门亦曰东都门，即逢萌挂冠处也。第二门本名清明门，一曰凯门，王莽更名宣德门，布恩亭。内有藉田仓，亦曰藉田门。第三门本名霸城门，王莽更名仁寿门，无疆亭。民见门色青，又曰青城门，或曰青绮门，亦曰青门。门外旧出好瓜。昔广陵人邵平为秦东陵侯，秦破，为布衣，种瓜此门，瓜美，故世谓之东陵瓜。是以阮籍《咏怀诗》曰：昔闻东陵瓜，近在青门外，连畛拒阡陌，子母相钩带。指谓此门也。南出东头第一门，本名覆盎门，王莽更名永清门，长茂亭。其南有下杜城，应劭曰：故杜陵之下聚落也，故曰下杜门。又曰端门，北对长乐宫。第二门本名安门，亦曰鼎路门，王莽更名光礼门，显乐亭。
北对武库。第三门本名平门，王莽更名信平门，诚正亭。一曰西安门，北对未央宫。西出南头第一门，本名章门，王莽更名万秋门，意年亭，亦曰光华门也，又曰便门。第二门本名直门，王莽更名直道门、端路亭，故龙楼门也。张晏曰：门楼有铜龙。《三辅黄图》曰：长安西出第二门即此门也。第三门本名西城门，亦曰雍门，王莽更名章义门、著谊亭。其水北入，有函里，民名曰函里门，又曰光门。亦曰突门。北出西头第一门，本名横门，王莽更名霸都门、左幽亭。如淳曰：横音光，故曰光门。其外郭有都门，有棘门。徐广曰：棘门在渭北。孟康曰：在长安北，秦时宫门也。如淳曰：《三辅黄图》曰棘门，在横门外。按《汉书》，徐厉军于此，备匈奴。又有通门、亥门也。第二门，本名洛门，又曰朝门，王莽更名建子门、广世亭，一曰高门。苏林曰：高门，长安城北门也。一曰厨门，其内有长安厨官在东，故名曰厨门也。如淳曰：今名广门也。第三门本名杜门，亦曰利城门，王莽更名进和门、临水亭，其外有客舍，故名曰客舍门，又曰洛门也。
凡此诸门，皆通逵九达，三途洞开，隐以金椎，周以林木，左出右入，为往来之径。行者升降，有上下之别。汉成帝之为太子，元帝尝急召之。太子出龙楼门，不敢绝驰道，西至直城门，方乃得度。上怪迟，问其故，以状对。上悦乃著令，令太子得绝驰道也。渭水东合昆明故渠，渠上承昆明池东口，东迳河池陂北，亦曰女观陂。又东合泬水，亦曰漕渠。又东迳长安县南，东迳明堂南，旧引水为辟雍处，在鼎路门东南七里。其制上圆下方，九宫十二堂，四响五室。堂北三百步，有灵台，是汉平帝元始四年立。渠南有汉故圜丘，成帝建始二年罢雍五畤。始祀皇天上帝于长安南郊。应劭曰：天郊在长安南，即此也。故渠之北有白亭、博望苑，汉武帝为太子立，使通贵客，从所好也。太子巫蛊事发，斫杜门东出。史良娣死，葬于苑北，宣帝以为戾园，以倡优千人乐思后园庙，故亦曰千乡。故渠又东而北屈，迳青门外，与泬水枝渠会。渠上承泬水于章门西。飞渠引水入城。东为仓池，池在未央宫西。池中有渐台，汉兵起，王莽死于此台。又东迳未央宫北。
高祖在关东，令萧何成未央宫。何斩龙首山而营之。山长六十馀里，头临渭水，尾达樊川。头高二十丈，尾渐下，高五六丈，土色赤而坚。云昔有黑龙从南山出，饮渭水，其行道因山成迹，山即基，阙不假筑，高出长安城。北有玄武阙，即北阙也。东有苍龙阙，阙内有阊阖、止车诸门。未央殿东有宣室、玉堂、麒麟、含章、白虎、凤皇、朱雀、鹓鸾、昭阳诸殿，天禄、石渠、麒麟三阁。未央宫北即桂宫也，周十馀里，内有明光殿、走狗台、柏梁台，旧乘复道，用相迳通。故张衡《西京赋》曰：钩陈之外，阁道穹窿属长乐与明光，迳北通于桂宫。故渠出二宫之间，谓之明渠也。又东历武库北。旧樗里子葬于此，樗里子名疾，秦惠王异母弟也，滑稽多智，秦人号曰智囊，居于昭王庙西，渭南阴乡樗里，故俗谓之樗里子。云：我百岁后，是有天子之宫夹我墓。疾以昭王七年卒，葬于渭南章台东。
至汉，长乐宫在其东，未央宫在其西，武库直其墓。秦人唁曰：力则任鄙，智则樗里。是也。明渠又东迳汉高祖长乐宫北，本秦之长乐宫也，周二十里。殿前列铜人，殿西有长信、长秋、永寿、永昌诸殿。殿之东北有池，池北有层台，俗谓是池为酒池，非也。故渠北有汉京兆尹司马文预碑。故渠又东出城，分为二渠，即《汉书》所谓王渠者也。苏林曰：王渠，官渠也，犹今御沟矣。晋灼曰：渠名也，在城东覆盎门外。一水迳杨桥下，即青门桥也。侧城北，迳邓艾祠西，而北注渭，今无水。其一水，右入昆明故渠，东迳奉明县广城乡之广明苑南。史皇孙及王夫人葬于郭北，宣帝迁苑南，卜以为悼园，益园民千六百家，立奉明县以奉二园。园在东都门。昌邑王贺自霸御法驾，郎中令龚遂骖乘，至广明东都门，是也。故渠东北迳汉太尉夏侯婴冢西。葬日，柩马悲鸣，轻车网进，下得石椁，铭云：于嗟滕公居此室！故遂葬焉。冢在城东八里，饮马桥南四里，故时人谓之马冢。故渠又北，分为二渠，一水东迳虎圈南，而东入霸，一水北合渭，今无水。

△又东过霸陵县北，霸水从县西北流注之。
霸者，水上地名也。古曰滋水矣，秦穆公霸世，更名滋水为霸水，以显霸功。
水出蓝田县南蓝田谷。所谓多玉者也。西北有铜谷水，次东有辋谷水，二水合而西注，又西流入泥水。泥水出蓝田山之东谷，俗谓之刘谷，西北与石门谷水合。
石门谷水东即铜谷水也。泥水又西迳峣关北，历峣柳城，东西有二城，魏置青泥军于城内，世亦谓之青泥城也。秦二世三年，汉祖入自武关，攻秦，赵高遣将距于峣关者也。《土地记》曰：蓝田县南有峣关，地名峣柳，道通荆州。《晋地道记》曰：关当上洛县西北。泥水又西北流入霸。霸水又北历蓝田川迳蓝田县北，《竹书纪年》，梁惠成王三年，秦子向命为蓝君，盖子向之故邑也。川有汉临江王荣冢。景帝以罪征之，将行，祖于江陵北门，车轴折。父老泣曰：吾王不反矣！
荣至，中尉郅都急切责王，王年少，恐而自杀。葬于是川。有燕数万，衔土置冢上，百姓矜之。霸水又左合浐水，历白鹿原东，即霸川之西故芷阳矣。《史记》，秦襄王葬芷阳者是也，谓之霸上。汉文帝葬其上，谓之霸陵，上有四出道以泻水在长安东南三十里。故王仲宣赋《诗》云：南登霸陵岸，回首望长安。汉文帝尝欲从霸陵上，西驰下峻坂。袁盎揽辔于此处。上曰：将军怯也？盎曰：臣闻千金之子，坐不垂堂，百金之子，立不倚衡。圣人不乘危。今驰不测，如马惊车败，柰高庙何？上乃止。霸水又北，长水注之。水出杜县白鹿原，其水西北流谓之荆溪。溪水又西北，左合狗枷川水，水有二源。西川上承磈山之斫槃谷，次东有苦谷，二水合而东北流，迳风凉原西。《开山图》曰，丽山之西，川中有阜，名曰风凉原，在磈山之阴，雍州之福地。即是原也。其水傍溪北注，原上有汉武帝祠。其水右合东川，水出南山之石门谷，次东有孟谷，次东有大谷，次东有雀谷，次东有土门谷，五水合而西北历风凉原东，又北与西川会，原为二水之会，乱流北迳宣帝许后陵东北，去杜陵十里。斯川于是有狗枷之名。川东亦曰白鹿原也。上有狗枷堡，《三秦记》曰：丽山西有白鹿原，原上有狗枷堡。秦襄公时有天狗来下，有贼则狗吠之，一堡无患，故川得厥目焉。川水北迳杜陵东，元帝初元元年，葬宣帝杜陵，北去长安五十里。陵之西北有杜县故城。秦武公十一年县之。汉宣帝元康元年，以杜东原上为初陵，更名杜县为杜陵。王莽之饶安也。其水又北注荆溪，荆溪水又北入霸县，又有温泉入焉。水发自原下，入荆溪水，乱流注于霸，俗谓之浐水，非也。《史记?封禅书》，文帝出长门《注》云，在霸陵县。有故亭，即《郡国志》所谓长门亭也。《史记》云：霸、浐、长水也，虽不在祠典，以近咸阳秦、汉、都，泾、渭、长水，尽得比大川之礼。昔文帝居霸陵，北临厕，指新丰路示慎夫人曰：此走邯郸道也。因使慎夫人鼓瑟，上自倚瑟而歌，凄怆悲怀，顾谓群臣曰：以北山石为椁，用纻絮斮陈漆其间，岂可动哉？
释之曰：使其中有可欲，虽锢南山，犹有隙；使无可欲，虽无石椁，又何戚焉？
文帝曰：善！拜廷尉。韦昭曰：高岸夹水为厕。今斯原夹二水也。霸水又北会两川，又北故渠右出焉。霸水又北迳王莽九庙南，王莽地皇元年，博征天下工匠，坏撤西苑中建章诸宫馆十馀所，取材瓦以起九庙，算及吏民，以义入钱谷，助成九庙。庙殿皆重屋。太初祖庙，东西南北各四十丈，高十七丈，余庙半之。为铜薄栌，饰以金银雕文，穷极百工之巧，褫高增下，功费数百巨万，卒徒死者万数。
霸水又北迳枳道，在长安县东十三里。王莽九庙在其南。汉世有白鹙群飞自东都门过于枳道，吕后祓除于霸上，还见仓狗戟胁于斯道也。水上有桥，谓之霸桥，地皇三年，霸桥木灾，自东起，卒数千以水汛沃救不灭，晨燌夕尽。王莽恶之，下书曰：甲午火桥，乙未，立春之日也。予以神明圣祖黄虞遗统受命，至于地皇四年为十五年，正以三年终冬，绝灭霸驳之桥，欲以兴成新室，统一长存之道。
其名霸桥，为长存桥。霸水又北，左纳漕渠，绝霸右出焉。东迳霸城北，又东迳子楚陵北。皇甫谧曰：秦庄王葬于芷阳之丽山。京兆东南霸陵山，刘向曰：庄王大其名，立坟者也。《战国策》曰：庄王字异人，更名子楚，故世人犹以子楚名陵。又东迳新丰县右会故渠。渠上承霸水，东北迳霸城县故城南，汉文帝之霸陵县也，王莽更之曰水章。魏明帝景初元年徙长安金狄，重不可致，因留霸城南。
人有见蓟子训与父老共摩铜人曰，正见铸此时，计尔日以近五百年矣。故渠又东北迳刘更始冢西。更始三年，为赤眉所杀，故侍中刘恭，夜往，取而埋之。光武使司徒邓禹收葬于霸陵县。更始尚书仆射、行大将军事鲍永，持节安集河东，闻更始死，归世祖，累迁司隶校尉。行县，迳更始墓，遂下拜，哭尽哀而去。帝问公卿，大中大夫张湛曰：仁不遗旧，忠不忘君，行之高者。帝乃释。又东北迳新丰县，左合漕渠，汉大司农郑当时所开也。以渭水难漕，命齐水工徐伯发卒穿渠引渭。其渠自昆明池南傍山原，东至于河，且田且漕，大以为便。今无水。霸水又北迳秦虎圈东。《列士传》曰：秦昭王会魏王，魏王不行，使朱亥奉璧一双。
秦王大怒，置朱亥虎圈中。亥瞋目视虎，眦裂，血出溅虎，虎不敢动，即是处也。
霸水又北，入于渭水。
渭水又东会成国故渠。渠，魏尚书左仆射卫臻征蜀所开也。号成国渠，引以浇田。其渎水上承汧水于陈仓东。东迳郿及武功、槐里县北。渠左有安定梁严冢。碑碣尚存。又东迳汉武帝茂陵南，故槐里之茂乡也。应劭曰：武帝自为陵，在长安西北八十馀里。《汉武帝故事》曰：帝崩后，见形谓陵令薛平曰：吾虽失势，犹为汝君，奈保令吏卒上吾陵磨刀剑乎？自今以后可禁之。平顿首谢，因不见。推问陵旁，果有方石，可以为砺，吏卒常盗磨刀剑。霍光欲斩之。张安世曰：神道茫昧，不宜为法。乃止。故阮公《咏怀诗》曰：失势在须臾，带剑上吾邱。
陵之西如北一里，即李夫人冢。冢形三成，世谓之英陵。夫人兄延年知音，尤善歌舞，帝爱之。每为新声变曲，闻者莫不感动。常侍上，起舞，歌曰：北方有佳人，绝世而独立。一顾倾人城，再顾倾人国。宁不知倾城复倾国，佳人难再得！
上曰：世岂有此人乎？平阳主曰：延年女弟。上召见之，妖丽，善歌舞，得幸，早卒。上悯念之，以后礼葬，悲思不已，赋诗悼伤。故渠又东迳茂陵县故城南，武帝建元二年置。《地理志》曰：宣帝县焉。王莽之宣成也。故渠又东迳龙泉北，今人谓之温泉，非也。渠北故坂北即龙渊庙。如淳曰：《三辅黄图》有龙渊宫，今长安城西有其庙处，盖宫之遗也。故渠又东迳姜原北，渠北有汉昭帝平陵，东南去长安七十里。又东迳平陵县故城南，《地理志》曰：昭帝置。王莽之广利也。
故渠之南有窦氏泉，北有徘徊庙。又东迳汉大将军魏其侯窦婴冢南，又东迳成帝延陵南，陵之东北五里，即平帝康陵坂也。故渠又东，迳渭陵南。元帝永光四年，以渭城寿陵亭原上为初陵，诏不立县邑。又东迳哀帝义陵南。又东迳惠帝安陵南，陵北有安陵县故城，《地理志》曰：惠帝置，王莽之嘉平也。渠侧有杜邮亭。又东，迳渭城北。《地理志》曰：县有兰池宫。秦始皇微行，逢盗于兰池，今不知所在也。又东迳长陵南，亦曰长山也。《三秦记》曰：长安城北有平原，广数百里。民井汲巢居，井深五十丈。秦名天子冢曰山，汉曰陵，故通曰山陵矣。《风俗通》曰：陵者，天生自然者也，今王公坟垅称陵。《春秋左传》曰：南陵，夏后皋之墓也。《春秋说题辞》曰：丘者墓也；冢者，种也，种墓也。罗倚于山，分卑尊之名者也。故渠又东迳汉丞相周勃冢南，冢北有弱夫冢，故渠东南谓之周氏曲。又东南迳汉景帝阳陵南，又东南注于渭，今无水。
渭水又东，迳霸城县北，与高陵分水，水南有定陶恭王庙，传太后陵。元帝崩，傅昭仪随王归国，称定陶太后。后十年，恭王薨，子代为王。征为太子，太子即帝位，立恭王寝庙于京师，比宣帝父悼皇故事。元寿元年，傅后崩，合葬渭陵。潘岳《关中记》，汉帝后同茔则为合葬，不共陵也，诸侯皆如之。恭王庙在霸城西北，庙西北即傅太后陵。不与元帝同茔，渭陵非谓元帝陵也，盖在渭水之南，故曰渭陵也。陵与元帝齐者，谓同十二丈也。王莽奏毁傅太后冢，冢崩，压杀数百人。开棺，臭闻数里。公卿在位，皆阿莽旨，入钱帛，遗子弟，及诸生四夷凡十馀万人，操持作具，助将作掘傅后冢，二旬皆平，周棘其处，以为世戒。
今其处积土犹高，世谓之增墀，又亦谓之增阜，俗亦谓之成帝初陵处，所未详也。
渭水又迳平阿侯王谭墓北，冢次有碑。左则泾水注之。渭水又东，迳鄣县西，盖陇西郡之鄣徙也。渭水又东，得白渠枝口，又东与五丈渠合，水出云阳县石门山，谓之清水。东南流，迳黄嵚山西，又南入礻殳祤县，历原南出，谓之清水口。
东南流，绝郑渠，又东南，入高陵县迳黄白城西，本曲梁宫也。南绝白渠，屈而东流，谓之曲梁水。又东南，迳高陵县故城北，东南绝白渠枝渎，又东南，入万年县，谓之五丈渠。又迳藕原东，东南流，注于渭。渭水右迳新丰县故城北，东与鱼池水会。水出丽山东北，本导源北流，后秦始皇葬于山北，水过而曲行，东注北转。始皇造陵取土，其池污深，水积成池，谓之鱼池。池在秦皇陵东北五里，周围四里。池水西北流，迳始皇冢北。秦始皇大兴厚葬，营建冢圹于丽戎之山，一名蓝田，其阴多金，其阳多玉。始皇贪其美名，因而葬焉。斩山凿石，下锢三泉，以铜为椁，旁行周回三十馀里。上画天文星宿之象，下以水银为四渎百川，五狱九州，具地理之势。宫观百官，奇器珍宝，充满其中。令匠作机弩，有所穿近，辄射之。以人鱼膏为灯烛，取其不灭者，久之，后宫无子者，皆使殉葬，甚众。坟高五十丈，周回五里馀。作者七十万人，积年方成。而周章百万之师已至其下，乃使章邯领作者以御难，弗能禁。项羽入关，发之以三十万人，三十日，运物不能穷。关东盗贼，销椁取铜。牧人寻羊，烧之，火延九十日，不能灭。北对鸿门十里。池水又西北流，水之西南有温泉，世以疗疾。《三秦记》曰：丽山西北有温水，祭则得入，不祭则烂人肉。俗云，始皇与神女游而忤其旨，神女唾之生疮，始皇谢之，神女为出温水，后人因以浇洗疮。张衡《温泉赋?序》曰：余出丽山，观温泉，浴神井，嘉洪泽之普施，乃为之赋云。此汤也，不使灼人形体矣。池水又迳鸿门西，又迳新丰县故城东，故丽戎地也。高祖王关中，太上皇思东归，故象旧里，制兹新邑，立城社，树枌榆，令街庭若一，分置丰民，以实兹邑，故名之为新丰也。汉灵帝建宁三年，改为都乡，封段颎为侯国。后立阴槃城。其水际城北出，世谓是水为阴槃水，又北绝漕渠，北注于渭。渭水又东，迳鸿门北，旧大道北下坂口名也。古有鸿门亭。《汉书》：高祖将见项羽。《楚汉春秋》曰：项王在鸿门。亚父曰：吾使人望沛公，其气冲天，五色相缪，或似龙，或似云，非人臣之气，可诛之。高祖会项羽，范增目羽，羽不应。樊哙杖盾撞人入，食豕肩于此，羽壮之。《郡国志》曰：新丰县东有鸿门亭者也。郭缘生《述征记》曰：或云，霸城南门曰鸿门也。项羽将因会危高祖，羽仁而弗断。范增谋而不纳，项伯终护高祖以获免。既抵霸上，遂封汉王。按《汉书?注》，鸿门在新丰东十七里，则霸上应百里。按《史记》，项伯夜驰告张良，良与俱见高祖，仍使夜返，考其道里，不容得尔。今父老传其霸城南门数十里，于理为得。按缘生此记，虽历览《史》、《汉》，述行涂迳见，可谓学而不思矣。今新丰县故城东三里有坂，长二里馀，堑原通道，南北洞开，有同门状，谓之鸿门。孟康言在新丰东十七里，无之。盖指县治而言，非谓城也。自新丰故城西，至霸城五十里，霸城西十里，则霸水，西二十里则长安城。应劭曰：霸水上地名，在长安东三十里，即霸城是也。高祖旧停军处，东去新丰既远，何由项伯夜与张良共见高祖乎？
推此言之，知缘生此记乖矣！
渭水又东，石川水南注焉。渭水又东，戏水注之，水出丽山冯公谷。东北流，又北迳丽戎城东。《春秋?晋献公五年》，伐之，获丽姬于是邑。丽戎，男国也，姬姓。秦之丽邑矣。又北右总三川，迳鸿门东，又北迳戏亭东。应劭曰：戏，宏农湖县西界也。地隔诸县，不得为湖县西。苏林曰：戏，邑名，在新丰东南三十里。孟康曰：乃水名也，今戏亭是也。昔周幽王悦袤姒，姒不笑，王乃击鼓举烽，以征诸侯。至，无寇，袤姒乃笑，王甚悦之。及犬戎至，王又举烽以征诸侯，诸侯不至，遂败幽王于戏水之上，身死于丽山之北。故《国语》曰幽灭者也。汉成帝建始二年，造延陵为初陵，以为非吉，于霸陵曲亭南更营之。鸿嘉元年，于新丰戏乡为昌陵县，以奉初陵。永始元年，诏以昌陵卑下，客土疏恶，不可为万岁居，其罢陵作，令吏民反故，徙将作大匠解万年敦煌。《关中记》曰：昌陵在霸城东二十里，取土东山，与粟同价，所费巨万，积年无成。即此处也。戏水又北分为二水，并注渭水。
渭水又东，冷水入焉。水南出胏浮山，盖丽山连麓而异名也。北会三川，统归一壑，历阴槃、新丰两原之间，北流注于渭。渭水又东，首水南出倒虎山，西总五水，单流迳秦步高宫东，世名市邱城。历新丰原东，而北迳步寿宫西，又北入渭。
渭水又东得西阳水，又东得东阳水，并南出广乡原北垂，俱北入渭。
渭水又东迳下邽县故城南，秦伐邽，置邽戎于此，有上邽，故加下也。
渭水又东与竹水合。水南出竹山，北迳媚加谷，历广乡原东，俗谓之大赤水，北流注于渭。
渭水又东得白渠口。大始二年，赵国中大夫白公，秦穿渠。引泾水，首起谷口，出于郑渠南，名曰白渠。民歌之曰：田于何所，池阳谷口。郑国在前，白渠起后。即水所始也。东迳宜春城南，又东南迳池阳城北，枝渎出焉。东南迳藕原下，又东迳鄣县故城北，东南入渭。今无水。白渠又东，枝渠出焉。东南迳高陵县故城北。《地理志》曰：左辅都尉治，王莽之千春也。《太康地记》谓之曰高陆也。车频《秦书》曰：苻坚建元十二年，高陆县民穿井，得龟，大二尺六寸，背文负八卦古字，坚以石为池，养之，十六年而死，取其骨以问吉凶，名为客龟。
大卜佐高虏梦客龟言，我将归江南，不遇，死于秦。虏于梦中自解曰：龟三万六千岁而终，终必亡国之征也。为谢玄破于淮肥，自缢新城浮图中。秦祚因即沦矣。
又东迳栎阳城北。《史记》秦献公二年，城栎阳，自雍徙居之。十八年雨金于是处也。项羽以封司马欣为塞王。按《汉书》，高帝定关中，始都之，王莽之师亭也。后汉建武二年，封骠骑大将军景丹为侯国。丹让，世祖曰：富贵不还故乡，如衣锦夜行，故以封卿。又东南注石川水。白渠又东，迳秦孝公陵北，又东南迳居陵城北，莲芍城南，又东注金氏陂，又东南注于渭。故《汉书?沟洫志》曰：白渠首起谷口，尾入栎阳，是也。今无水。

△又东过郑县北。
渭水又东迳峦都城北，故蕃邑，殷契之所居。《世本》曰：契居蕃。阚骃曰：蕃在郑西。然则今峦城是矣，俗名之赤城，水曰赤水，非也。苻健入秦，据此城以抗杜洪。小赤水即《山海经》之灌水也，水出石脆之山，北迳萧加谷于孤柏原西，东北流与禺水谷，水出英山，北流与招水相得，乱流西北注于灌。灌水又北注于渭，渭水又东合沙沟水，水即符禺之水也，南出符禺之山，北流入于渭。渭水又东，西石桥水南出马岭山，积石据其东，丽山距其西，源泉上通，悬流数十丈，与华岳同体。其水北迳郑城西，水上有桥，桥虽崩褫，旧迹犹存，东去郑城十里，故世以桥名水也。而北流注于渭，阚骃谓之新郑水。渭水又东迳郑县故城北。《史记》，秦武公十一年，县之。郑桓公友之故邑也。《汉书》薛瓒《注》言，周自穆王已下，都于西郑，不得以封桓公也。幽王既败，虢、侩又灭，迁居其地，国于郑父之邱，是为郑桓公。无封京兆之文。馀按迁《史记》，《世本》言，周宣王二十二年，封庶弟友于郑。又《春秋》、《国语》并言桓公为周司徒，又王室将乱，谋于史伯而寄帑与贿于虢、侩之间。幽王霣于戏，郑桓公死之。平王东迁，郑武公辅王室，灭虢、侩而兼其土。故周桓公言于王曰：我周之东迁，晋、郑是依。乃迁封于彼。《左传?隐公十一年》，郑伯谓公孙获曰：吾先君新邑于此，其能与许争乎？是指新郑为言矣。然班固、应劭、郑玄、皇甫谧、裴頠、王隐、阚骃之诸述作者，咸以西郑为友之始封，贤于薛瓒之单说也，无宜违正经而从逸录矣。赤眉樊崇于郑北设坛，祀城阳景王，而尊右挍卒史刘侠卿牧牛儿盆子为帝。年十五，被发徒跣，为具绛单衣，半头赤帻，直綦履。顾见众人拜，恐畏欲啼。号年建世。后月馀，乘白盖小车，与崇及尚书一人相随，向郑，北渡渭水，即此处也。城南山北有五部神庙，东南向华岳。庙前有碑，后汉光和四年郑县令河东裴毕字君先立。渭水又东与东石桥水会，故沈水也。水南出马岭山，北流迳武平城东。按《地理志》，左冯翊有武城县，王莽之桓城也。石桥水又迳郑城东，水有故石梁。《述征记》曰：郑城东西十四里，各有石梁者也。又北迳沈城北，注于渭。《汉书?地理志》，左冯翊有沈阳县，王莽更之曰制昌也，盖藉水以取称矣。渭水又东，敷水注之。水南出石山之敷谷。北迳告平城东。耆旧所传，言武王伐纣，告太平于此，故城得厥名，非所详也。敷水又北迳集灵宫西。
《地理志》曰：华阴县有集灵宫，武帝起。故张昶《华狱碑》称汉武慕其灵，筑宫在其后，而北流注于渭。渭水又东，馀水注之。水南出良馀山之阴，北流入于渭，俗谓之宣水也。渭水又东，合黄酸之水，世名之为千渠水。水南出升山，北流注于渭。渭水又东迳平舒城北。城侧枕渭滨，半破沦水，南面通衢。昔秦始皇之将亡也，江神素车白马，道华山下，返璧于华阴平舒道，曰：为遗镐池君。使者致之，乃二十八年渡江所沈璧也。即江神返璧处也。渭水之阳，即怀德县界也。
城在渭水之北，沙苑之南，怀德县故城也，世谓之高阳城，非也。《地理志》曰：《禹贡》北条荆山，在南，山下有荆渠。即夏后铸九鼎处也。王莽更县曰德驩。
渭水又东，迳长城北，长涧水注之。水南出太华之山，侧长城东而北流，注于渭水。《史记》，秦孝公元年，楚、魏与秦接界。魏筑长城，自郑滨洛者也。

△又东过华阴县北。
洛水入焉，阚骃以为漆沮之水也。《曹瞒传》曰：操与马超隔渭水，每渡渭，辄为超骑所冲突。地多沙，不可筑城。娄子伯说：今寒，可起沙为城，以水灌之，一宿而成。操乃多作缣囊以摙水，夜汲作城，比明，城立于是水之次也。渭水迳华阴县故城北，《春秋》之阴晋也。秦惠文王五年，改曰宁秦。汉高帝八年，更名华阴。王莽之华坛也。县有华山。《山海经》曰：其高五千仞，削成而四方，远而望之，又若华状，西南有小华山也。韩子曰：秦昭王令工施钩梯，上华山，以松柏之心为博箭，长八尺棋，长八寸，而勒之曰：昭王尝与天神博于是。《神仙传》曰：中山卫叔卿尝乘云车：驾白鹿，见汉武帝，帝将臣之，叔卿不言而去。
武帝悔，求得其子度世，令追其父。度世登华山，见父与数人博于石上，敕度世令还。山层云秀，故能怀灵抱异耳。山上有二泉，东西分流，至若山雨滂湃，洪津泛洒，挂溜腾虚，直泻山下。有汉文帝三庙，庙有石阙数碑。一碑是建安中立，汉镇远将军段煨更修祠堂。碑文，汉给事黄门侍郎张昶造，昶自书之，魏文帝又刊其碑阴二十馀字，二书有重名於海内，又刊侍中、司录校尉钟繇，宏农太守毌丘俭姓名，广六行，郁然修平。是太康八年，宏农太守河东卫叔始为华阴令，河东裴仲恂，役其逸力，修立坛庙，夹道树柏，迄于山阴，事见永兴元年华百石所造碑。渭水又东，沙渠水注之。水出南山，北流，西北入长城。城自华山，北达于河。《华狱铭》曰：秦、晋争其祠，立城建其左者也。郭著《述征记》，指证魏之立长城，长城在后，不得在斯，斯为非矣。渠水又北注于渭。渭水又东，迳定城北。《西征记》曰：城因原立。《述征记》曰：定城去潼关三十里，夹道各一城。渭水又东，泥泉水注之。水出南山灵谷，而北流注于渭水也。东入于河。
《春秋》之渭汭也。《左传?闵公二年》，虢公败犬戎于渭队。服虔曰：队谓汭也。杜预曰：水之隈曲曰汭。王肃云：汭，入也。吕忱云：汭者，水相入也。水会即船司空所在矣。《地理志》曰：渭水东至船司空入河。服虔曰：县名，都官。
《三辅黄图》有船库官，后改为县。王莽之船利者也。丰水。宋敏求《长安志》长安县下，引《水经注》曰：丰水出丰溪，西北流，分为二水。一水东北流，又北，交水自东入焉，又北，昆明池水注之，又北，迳灵台西，又北至石堨，注于渭。万年县下云，福水即交水也。《水经注》曰。
卷二十
○漾水丹水
△漾水出陇西氐道县嶓冢山，东至武都沮县为汉水。
常璩《华阳国志》曰：汉水有二源，东源出武都氐道县漾山，为漾水。《禹贡》导漾东流为汉是也。西源出陇西西县嶓冢山，会白水，迳葭萌入汉。始源曰沔。按沔水出东狼谷，迳沮县入汉。《汉中记》曰：嶓冢以东，水皆东流，嶓冢以西，水皆西流。即其地势源流所归，故俗以嶓冢为分水岭。即此推沔水无西入之理。刘澄之云，有水从沔阳县，南至梓潼汉寿，入大穴，暗通冈山。郭景纯亦言是也。冈山穴小，本不容水，水成大泽而流，与汉合。庾仲雍又言，汉水自武遂川，南入蔓葛谷，越野牛，迳至关城合西汉水。故诸言汉者，多言西汉水至葭萌入汉。又曰：始源曰沔，是以《经》云漾水出氐道县东至沮县为汉水。东南至广汉白水。诊其沿注，似与三说相符，而未极西汉之源矣。然东西两川，俱受沔、汉之名者，义或在兹矣。班固《地理志》、司马彪、袁山松《郡国志》，并言汉有二源，东出氐道，西出西县之嶓冢山。阚骃云：汉或为漾。漾水出昆仑西北隅，至氐道，重源显发，而为漾水。又言，陇西西县嶓冢山，西汉水所出，南入广魏白水。又云：漾水出獂道，东至武都入汉。许慎、吕忱并言漾水出陇西獂道，东至武都为汉水，不言氐道。然獂道在冀之西北，又隔诸川，无水南入，疑出獂道之为谬矣。又云：汉，漾也，东为沧浪水。《山海经》曰：嶓冢之山，汉水出焉，而东南流注于江。然东西两川，俱出嶓冢而同为汉水者也。孔安国曰：泉始出为漾。其犹濛耳。而常璩专为漾山漾水，当是作者附而为山水之殊目矣。
余按《山海经》漾水出昆仑西北隅，而南流注于丑涂之水。《穆天子传》曰：天子自舂山西征，至于赤乌氏。己卯，北征，庚辰，济于洋水，辛巳，入于曹奴。
曹奴之人戏，觞天子于洋水之上，乃献良马九百，牛羊七千。天子使逢固受之。
天子乃赐之黄金之鹿，戏乃膜拜而受。余以太和中从高祖北巡，狄人犹有此献。
虽古今世殊，而所贡不异。然川流隐伏，卒难详照，地理潜閟，变通无方，复不可全言阚氏之非也。虽津流派别，枝渠势悬，原始要终，潜流或一，故俱受汉、漾之名，纳方土之称，是其有汉川、汉阳、广汉、汉寿之号，或因其始，或据其终，纵异名互见，犹为汉、漾矣。川共目殊，或亦在斯。今西县嶓冢山，西汉水所导也，然微涓细注，若通幕历，津注而已。西流与马池水合，水出上邽西南六十馀里，谓之龙渊水，言神马出水，事同徐吾来渊之异，故因名焉。《开山图》曰：陇西神马山有渊池，龙马所生。即是水也。其水西流，谓之马池川。又西流入西汉水。西汉水又西南流，左得兰渠溪水，次西有山黎谷水，次西有铁谷水，次西有石耽谷水，次西有南谷水，并出南山，扬湍北注。右得高望谷水，次西得西溪水，次西得黄花谷水，咸出北山，飞波南入西汉水。又西南，资水注之。水北出资川，导源四壑，南至资峡，总为一水，出峡西南流，注西汉水。西汉水又西南得峡石水口，水出苑亭西草黑谷。三溪西南至峡石口，合为一渎，东南流，屈而南注西汉水。西汉水又西南，合杨廉川水，水出西谷，众川泻流，合成一川。
东南流，迳西县故城北。秦庄公伐西戎，破之。周宣王与其先大骆犬邱之地，为西垂大夫，亦西垂宫也，王莽之西治矣。建武八年，世祖至阿阳，窦融等悉会。
天水震动，隗嚣将妻子奔西城，从杨广。广死，嚣愁穷城守。时颍川贼起，车驾东归，留吴汉、岑彭围嚣。岑等壅西谷水，以缣幔盛土为堤，灌城。城未没丈馀。
水穿壅不行，地中数丈涌出，故城不坏。王元请蜀救至，汉等退还上邽。但广、廉字相状，后人因以人名名之，故习讹为杨廉也，置杨廉县焉。又东南流，右会茅川水，水出西南戎溪，东北流，迳戎邱城南。吴汉之围西城，王捷登城，向汉军曰：为隗王城守者，皆必死，无二心，愿诸将亟罢，请自杀以明之。遂刎颈而死。又东北流，注西谷水，乱流东南，入于西汉水。西汉水又西南，迳始昌峡，《晋书地道记》曰：天水始昌县，故西城也。亦曰清崖峡。西汉水又西南，迳严备戍南，左则严备水自东南，西北注之。右则盐官水南入焉。水北有盐官，在嶓冢西五十许里，相承营煮不辍，味与海盐同。故《地理志》云：西县有盐官是也。
其水东南迳严备戍西，东南入汉水。汉水又西南，合左谷水，水出南山穷溪，北注汉水。又西南，兰皋水出西北五交谷，东南历祁山军，东南入汉水。汉水又西南，迳祁山军南，鸡水出南鸡谷，北迳水南县西，北流注于汉。汉水又西，建安川水入焉。其水导源建威西北山，白石戍东南，二源合注。东迳建威城南。又东与兰坑水会，水出西南近溪，东北迳兰坑城西，东北流注建安水。建安水又东迳兰坑城北，建安城南，其地故西县之历城也。杨定自陇右徙治历城，即此处也，去仇池一百二十里，后改为建安城。其水又东合错水，水出错水戍东南，而东北入建安水。建安水又东北，有雉尾谷水，又东北，有太谷水，又北，有小祁山水，并出东溪，扬波西注。又北，左会胡谷水，水西出胡谷，东迳金盘、历城二军北，军在水南层山上。其水又东注建安水。建安水又东北，迳塞峡。元嘉十九年，宋太祖遣龙骧将军裴方明伐杨难当，难当将妻子北奔，安西参军鲁尚期追出塞峡，即是峡矣。左山侧有石穴洞，人言潜通下辨，所未详也。其水出峡西北流，注汉水。汉水北，连山秀举，罗峰竞峙。祁山在嶓冢之西七十许里，山上有城，极为严固，昔诸葛亮攻祁山，即斯城也，汉水迳其南。城南三里，有亮故垒，垒之左右，犹丰茂宿草，盖亮所植也，在上邽西南二百四十里。《开山图》曰：汉阳西南有祁山，蹊径逶迤，山高严险，九州之名岨，天下之奇峻。今此山于众阜之中，亦非为佶矣。汉水又西南，与甲谷水合，水出西南甲谷，东北流注汉水。汉水又西，迳南岈北岈之中，上下有二城相对，左右坟垅低昂，亘山被阜。古谚云：南岈北岈，万有馀家。诸葛亮《表》言：祁山去沮县五百里，有民万户，瞩其邱墟，信为殷矣。汉水西南迳武植戍南。武植戍水发北山，二源奇发，合于安民戍南，又南迳武植戍西，而西南流，注于汉水。汉水又西南，迳平夷戍南，又西南，夷水注之。水出北山，南迳其戍，西南入汉水。汉水又西迳兰仓城南，又南，右会两溪，俱出西山，东流注于汉水。张华《博物志》云：温水出鸟鼠山，下注汉水。
疑是此水，而非所详也。汉水又南入嘉陵道，而为嘉陵水。世俗名之为阶陵水，非也。汉水又东南，得北谷水，又东南得城阶水，又东南得仓谷水，右三水并出西溪，东流注汉水。汉水又东南迳瞿堆西，又屈迳瞿堆南，绝壁峭峙，孤险云高，望之形若覆壶。高平地方二十馀里，羊肠蟠道三十六回，《开山图》谓之仇夷，所谓积石嵯峨，嵚岑隐阿，者也。上有平田百顷，煮土成盐，因以百顷为号。山上丰水泉，所谓清泉涌沸，润气上流者也。汉武帝元鼎六年开，以为武都郡。天池大泽在西，故以都为目矣。王莽更名乐平郡，县曰循虏。常琚、范晔云：郡居河池，一名仇池，地方百顷，即指此也。左右悉白马氐矣。汉献帝建安中，有天水氐杨腾者，世居陇右，为氐大帅。子驹，勇健多计，徙居仇池。魏拜为百顷氐王。汉水又东合洛谷水，水有二源，同注一壑於神蛇戍西。左右山溪多五色蛇，性驯良，不为物毒。洛谷水又南迳虎馗戍东，又南迳仇池郡西，瞿堆东，西南入汉水。汉水又东合洛溪水，水北发洛谷，南迳威武戍南，又西南与龙门水合，水出西北龙门谷，东流与横水会，东北穷溪，即水源也。又南迳龙门戍东，又东南入洛溪水，又东南迳上禄县故城西，修源濬导，迳引北溪，南总两川，单流纳汉。
汉水又东南迳浊水城南，又东南会平乐水，水出武阶东北四十五里，更驰。南溪导源东北流，山侧有甘泉，涌波飞清，下注平洛水。又迳甘泉戍南，又东迳平洛戍南，又东入汉，谓之会口。汉水东南迳修城道南。与修水合。水总二源，东北合汉。汉水又东南于盘头郡南，与浊水合。水出浊城北，东流与丁令溪水会。其水北出丁令谷，南迳武街城西，东南入浊水。浊水又东迳武街城南，故下辨县治也。李琀、李稚以氐王杨难敌妻死，葬阴平。袭武街，为氐所杀于此矣，今广业郡治。浊水又东，宏休水注之，水出北溪，南迳武街城东，而南流注于浊水。
浊水又东迳白石县南。《续汉书》曰：虞诩为武都太守，下辨东三十馀里有峡，峡中白水生大石，障塞水流，春夏辄溢，败坏城郭。诩使人烧石，以醋灌之。石皆碎裂，因镌去焉。遂无泛溢之害。浊水即白水之异名也。浊水又东南，泥阳水北出泥谷，南迳白石县东，而南入浊水。浊水又东南与仇鸠水合，水发鸠溪，南迳河池县故城西，王莽之乐平亭也。其水西南流注浊水。浊水又东南与河池水合，水出河池北谷，南迳河池戍东，西南入浊水。浊水又东南，两当水注之。水出陈仓县之大散岭，西南流入故道川，谓之故道水。西南迳故道城东，魏征仇池，筑以置戍。与马鞍山水合。水东出马鞍山，历谷西流，至故道城东，西入故道水。
西南流，北川水注之，水出北洛<木煎>山南。南流迳唐仓城下。南至困冢川，入故道水。故道水又西南历广香交，合广香川水，水出南由县利乔山，南流至广香川，谓之广香川水。又南注故道水，谓之广香交。故道水又西南，入秦冈山，尚婆水注之。山高入云，远望增状，若岭纡曦轩，峰枉月驾矣。悬崖之侧，列壁之上，有神象若图，指状妇人之容。其形上赤下白，世名之曰圣女神，至于福应衍违，方俗是祈。水源北出利乔山，南迳尚婆川，谓之尚婆水。历两当县之尚婆城南，魏故道郡治也。西南至秦冈山，入故道水。故道水又右合黄卢山水，水出西北天水郡黄卢山腹，历谷南流，交注故道水。故道水南入东益州之广业郡界，与沮水枝津合，谓之两当溪，水上承武都沮县之沮水渎，西南流，注于两当溪。虞翊为郡漕谷布在沮，从沮县至下辨，山道险绝，水中多石，舟车不通，驴马负运，僦五致一。诩乃于沮受僦直，约自致之。即将吏民按行，皆烧石<木煎>木，开漕船道。
水运通利，岁省万计，以其僦廪与吏士，年四十馀万也。又西南，注于浊水，浊水南迳盘头郡东，而南合凤溪水，水上承浊水于广业郡，南迳凤溪，中有二石双高，其形若阙，汉世有凤凰止焉，故谓之凤凰台，北去郡三里。水出台下东南流，左注浊水。浊水又南注汉水。汉水又东南历汉曲，迳挟崖，与挟崖水合。水西出担潭交，东流入汉水。汉水又东，迳武兴城南，又东南与北谷水合，水出武兴东北，而西南迳武兴城北，谓之北谷水。南转迳其城东，而南与一水合，水出东溪，西流注北谷水。又南流，注汉水。汉水又西南，迳关城北，除水出西北除溪，东南流入于汉。汉水又西南，迳通谷，通谷水出东北通溪，上承漾水，西南流，为西汉水。汉水又西南，寒水注之，水东出寒川，西流入汉。汉水又西，迳石亭戍，广平水西出百顷川，东南流注汉。又有平阿水，出东山，西流注汉水。汉水又迳晋寿城西，而南合汉寿水。水源出东山，西迳东晋寿故城南，而西南入于汉水也。

△又东南至广魏白水县西。又东南至葭萌县东北，与羌水合。
白水西北出于临洮县西南西倾山，水色白浊，东南流与黑水合，水出羌中，西南迳黑水城西，又西南入白水。白水又东迳洛和城南，洛和水西南出和溪，东北流，迳南黑水城西，而北注白水。白水又东南迳邓至城南。又东南与大夷祝水合，水出夷祝城西南，穷溪，北注夷水。又东北合羊洪水，水出东南羊溪，西北迳夷祝城东，又西北流，屈而东北，注于夷水。夷水又东北入白水，白水又东，与安昌水会，水源发卫大西溪，东南迳邓至安昌郡南，又东南，合无累水，无累水出东北近溪，西南入安昌水。安昌水又东南入白水，白水又东南，入阴平，得东维水，水出西北维谷，东南迳维城西，东南入白水。白水又东南，迳阴平道故城南，王莽更名摧虏矣，即广汉之北部也。广汉属国都尉治，汉安帝永初三年分广汉蛮夷置。有白马水，出长松县西南白马溪，东北迳长松县北，而东北注白水。
白水又东，迳阴平大城北，盖其渠帅自故城徙居也。白水又东，偃溪水出西南偃溪，东北流迳偃城西，而东北流入白水。白水又东，迳偃城北，又东北，迳桥头。
昔姜维之将还蜀也，雍州刺史诸葛绪邀之于此，后期不及，故维得保剑阁，而钟会不能入也。白水又与羌水合，自下羌水又得其通称矣。白水又东，迳郭公城南。
昔郭淮之攻廖化于阴平也，筑之，故因名焉。白水又东，雍川水出西南雍溪，东北注白水。白水又东，合空泠水，傍溪西南，穷谷，即川源也。白水又东南与南五部水会。水有二源，西源出五部溪，东南流，东源出郎谷，西南，合注白水。
白水又东南，迳建阳郡东，而北与一水合，二源同注，共成一溪，西南流入于白水。白水又东南，迳白水县故城东，即白水郡治也。《经》云：汉水出其西，非也。白水又东南，与西谷水相得，水出西溪，东流迳白水城南，东南入白水。白水又南，左会东流水，东入，极溪，便即水源也。白水又南迳兴城东，又东南，左得刺稽水口，溪东北出，便水源矣。白水又东南，清水左注之。庚仲雍曰：清水自祁山来，合白水，斯为孟浪也。水出于平武郡东北，瞩累亘下，南迳平武城东，屈迳其城南，又西历平洛郡东南，屈而南，迳南阳侨郡东北，又东南，迳新巴县东北，又东南迳始平侨郡南，又东南迳小剑戍北，西去大剑三十里，连山绝险，飞阁通衢，故谓之剑阁也。张载铭曰：一人守险，万夫趑趄。信然。故李特至剑阁而叹曰：剑氏有如此地，而面缚于人，岂不奴才也？小剑水西南出剑谷，东北流迳其戍下，入清水。清水又东南，注白水。白水又东南，迳吐费城南，即西晋寿之东北也。东南流，注汉水。西晋寿，即蜀王弟葭萌所封，为苴侯邑，故遂名城为葭萌矣。刘备改曰汉寿，太康中又曰晋寿。水有津关。善风角，弟子归，元章封筒药授之，曰：路有急难，开之，生到葭萌，从者与津吏诤，打伤，开筒得书，言其破头者，可以此药裹之。生乃欢服，还卒业焉。亦廉叔度抱父柩自沈处也。

</div>
    <div class="pagination">
<a href="水经注_page14.html">上一页</a><span>...</span><a href="水经注_page10.html">10</a><a href="水经注_page11.html">11</a><a href="水经注_page12.html">12</a><a href="水经注_page13.html">13</a><a href="水经注_page14.html">14</a><span class="current-page">15</span><a href="水经注_page16.html">16</a><a href="水经注_page17.html">17</a><a href="水经注_page18.html">18</a><a href="水经注_page19.html">19</a><a href="水经注_page20.html">20</a><span>...</span><a href="水经注_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
