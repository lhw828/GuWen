<!DOCTYPE html>
<html>
<head>
    <meta charset="UTF-8">
    <title>山西通志 - 第 421 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 421 页/共 700 页</h1>
    <div class="content">　　尒朱仲逺彦伯弟孝庄封清河公徐州刺史兼尚书左仆射除大行台寻进督三徐诸军事请权立中正随情补授荣死勒部众向洛京节闵进为彭城王加大将军又兼尚书令镇大梁请在军鸣驺许之复进督东道诸军事兖州刺史余如故时天光控闗右兆据幷州世隆居京邑各自专而仲逺在大梁尤剧四方解体又加太宰解大行台后移屯东郡防军次阳平神武纵反间仲逺等迭相猜贰遁走中兴二年韩陵战败南奔梁
　　乙速孤佛保北秀容酋也少骁武善射孝武帝时为直阁将军从入闗封蒲子县公赐弓矢大统初梁将兰钦陷汉中佛保时为都督统兵力战知将败仰天大哭曰此马吾常所乘此弓矢天恩赐我岂可令贼得吾弓马乎遂斩马及弓自刎而死三军莫不壮之黄门郎赵僧庆收运其尸致长安诏著作録之
　　郭元贞太原人为魏扬州刺史太安王年十三元贞见而抚之曰汝读何书对曰诵孝经曰孝经云何曰在上不骄为下不乱元贞曰吾作刺史岂其骄乎曰公虽不骄君子防未萌亦愿留意元贞称善
　　王静太原人自廷尉监迁少卿廷尉正博陵崔纂耻居其下乃与静书辞气抑无上下之体
　　北齐
　　厐苍鹰太原人交游豪侠厚待賔旅居于州城高祖客其舍初居处于蜗牛庐中苍鹰母数见庐上赤气属天苍鹰亦知高祖有霸王之量每私加敬割其宅半以奉高祖繇此遂防亲识高祖牧晋州引为兼治中从事史行义寜郡事及义旗建苍鹰乃弃家间行归高祖高祖以为兼行台仓部郎中卒于安州刺史
　　王则字元轨太原人少骁果有武艺初随叔老生征讨有战功赐爵白水子元颢杀老生则奔广州拒颢颢败为东徐州防城都督击元悦偏师破之行北徐州事后归神武天平初频以军功都督荆州刺史有威武边人畏伏渭曲之役为西师围逼弃城奔梁寻放还元象初为洛州刺史以前后勲封太原县伯则性贪洛京诸像毁以铸钱时号河阳钱以武用除徐州刺史送晋阳卒赠司空諡烈懿弟敬寳东广州刺史攻建邺不克死
　　刘贵秀容阳曲人刚格有气断歴尒朱荣府骑兵参军普泰初行汾州事弃戍归齐神武累迁御史中尉肆州大中正加开府西道行台仆射贵视下如草芥性峭直无所回避与神武布衣旧特见亲重卒赠太保太尉公録尚书事諡忠武齐初祭其墓皇建中配享神武庙庭次子洪徽嗣乐平县男卒赠都督燕州刺史
　　唐邕字道和太原晋阳人其先自晋昌徙焉父灵芝魏寿阳令赠司空邕少明敏有材干初直神武外兵曹以干济见知擢文襄大将军督防文宣嗣事夜中召邕支配将校造次便了帝甚重之天保初迁给事中兼中书舍人封广汉乡男从征奚监骑兵事文宣频出塞邕必陪从专掌兵机承受敏速自军吏已上劳效由绪无不谙练占对如响或御前简阅多不执文簿唱官名未尝谬误七年讲武羊汾堤总诸军节度事毕仍监宴射帝亲执其手引至太后前坐丞相斛律金上啓太后云邕一人当千仍别赐钱防又尝白太后云邕手作文书口且处分耳又聴受实是异人一日中六度赐物又解青鼠裘赐之曰朕意在与卿共弊除兼给事黄门中书舍人帝尝登幷州童子佛寺望幷州城左右曰此金城汤池帝曰我谓唐邕是金城此非也后谓邕云高徳正妄说卿短而荐主书郭敬朕已杀之卿劬劳既乆欲除卿作州代卿者实不可得所以遂停或切责侍臣云观卿等不中与唐邕作奴其爱遇如此孝昭作相署相府司马皇建元年除给事黄门侍郎太寜元年除大司农卿河清元年突厥入冦遣邕驿赴晋阳纂集兵马在路闻寇将逼酙酌事冝改敇更促期防由此兵士限前毕集后拜侍中幷州大中正护军将军从武城幸晋阳至武军驿帝将杀虞候都督范洪邕谏曰因酒杀人恐招横议洪因得免邕又曰军人敎习田猎令十二月别三围殊为疲弊请每月两围又奏河阳晋州与周连境请于河阳懐州永桥义寜乌籍各徙六州军人幷家立军府安置以备机急之用竝从之寻出为赵州刺史侍中护军大中正悉如故谓曰朝臣未有带侍中护军中正临州者以卿旧勲故有此举放卿百余日休息至秋当即召邕抑挫豪强公事甚理寻除中书监仍侍中迁尚书右仆射武平初御史劾之除名后以旧恩复除将军开府累迁尚书令封晋昌王令赴晋阳监勒诸军事讨高思好事平录尚书事高阿那肱谮之由是被疎七年幸晋阳敇斛律孝卿总骑兵事多自决帝归邺邕惧那肱谮愬恨孝卿轻已遂留晋阳与莫多娄敬显等树安徳王为帝寻降周例授上开府仪同大将军再迁户部转少司马封安福郡公迁鳯州刺史隋开皇初卒邕性识明敏在齐一代典执兵机凡九州军士四方勇募强弱多少番代往还器械精粗粮储虚实精心勤事莫不谙知自大寜及武平府藏渐虚邕支度取舍大有裨益长子君明开府仪同三司开皇初卒于应州刺史次子君彻中书舍人隋戎顺二州刺史大业中卒于虎贲郎将少子君徳以邕入周伏法
　　白建字彦举太原阳邑人初入大丞相府任骑兵曹典文帐明解书计为同局所推天保末兼中书舍人孝昭辅政除大丞相骑兵参军河清二年除员外散骑常侍仍舍人三年突厥入境代忻二牧悉细马合数万疋在五台山北柏谷中避贼贼退敕建送马定州建以马痩违敕以便宜从事戎马无损建有力焉武平末歴尚书特进侍中中书令封高昌郡公父长命赠开府仪同三司都官尚书建勤于在公以温柔自处与唐邕俱以典执兵马致位卿相世称唐白诸子俱为州主簿卒赠司空
　　王松年遵业子少知名齐文襄临幷州辟主簿累迁通直散骑常侍副李纬使梁歴位尚书郎中魏收撰魏书有谤言文襄禁止之仍加杖罚嵗余得免除临漳令迁司马别驾本州大中正孝昭擢拜给事黄门侍郎每赐坐与论政事甚善之后驰驿至邺宣遗诏发言涕泗迄于宣罢容色无改辞吐谐韵宣讫号恸自絶于地百官莫不感动还兼侍中护梓宫还邺哭必流涕武成亦雅重之加散骑常侍食高邑县干参定律令前后大狱多委焉兼御史中丞卒赠吏部尚书幷州刺史諡曰平第二子劭最知名
　　北周
　　王思政太原祁人汉司徒允之后父祐州主簿思政容貌魁梧有筹策解褐员外散骑侍郎北海王颢讨万俟丑奴宿勤明逹政随军谋议竝与参详时孝武在藩引为賔客及即位委以心膂封祁县侯为武卫将军齐神武潜有异图帝以思政可任大事拜使持节中军大将军大都督总宿卫兵思政曰洛阳四面受敌非用武之地闗中有崤函之固且士马精彊宇文夏州纠合同盟愿立功効若闻车驾西幸必当奔走奉迎借天府之资因已成之业一二年内修复旧京何虑不克帝深然之及西迁进太原郡公拜光禄卿幷州刺史加散骑常侍大都督思政自以非相府之旧每不自安周文帝在同州宴集出锦罽及杂绫绢令诸将摴蒲又解所服金带令徧掷曰先得卢者即与之羣公莫能得次至思政乃敛容跪而誓曰王思政羇旅归朝防宰相国士之遇方愿尽心効命上报知已若此诚有实令宰相赐知者愿掷即为卢不然便当杀身以谢所奉辞气慷慨一座尽惊即拔佩刀横膝上拊髀掷之比周文止之已掷为卢矣徐乃拜而受带自此朝寄更深及河桥之战下马用长矟左右横击被重创闷絶防苏帐下督雷五安扶上马夜乆方得还军仍镇农除侍中东道行台思政以玉璧地险要请筑城即营度移镇迁汾晋幷三州诸军事幷州刺史行台如故仍镇玉璧八年东魏来寇不能克授骠骑大将军开府仪同三司高仲密来附驿召思政将镇成臯复镇农思政令开城门解衣而卧数日复东魏将刘丰生率数千骑至城下惮不敢进引还于是修城郭起楼橹营田农积刍秣农有备自思政始十二年加特进兼尚书左仆射行台都督荆州刺史命都督蔺小欢缮修城堑掘得黄金三十斤夜中密送至旦思政召佐史曰人臣不宜有私悉封金送上周文嘉之赐钱二十万思政之去玉壁也命举代人乃进所部督韦孝寛后卒能全城时论称其知人十三年侯景请援思政以为若不因机进取后悔无及即率荆州步骑万余从鲁闗向阳翟东魏将高岳等收军而遁思政入守颖川知景诡诈密追助景扞御贺兰愿徳分布诸军据景七州十二镇周文乃以所授景使持节太傅大将军兼尚书令河南大行台河南诸军事回授思政思政唯受河南诸军事十四年拜大将军九月东魏太尉高岳行台慕容绍宗仪同刘丰生等率步骑十万来攻颖川筑土山以临城中飞梯火车尽攻击之法思政亦作火防因迅风投土山又射火箭烧其攻具仍募勇士缒城出战据两土山置楼堞以助防守齐更益兵堰洧水以灌城城多崩頽岳悉众苦攻思政身当矢石与士卒同劳苦岳更修堰堰成水大至城中泉涌溢悬釜而炊粮力俱尽慕容绍宗刘丰生及慕容永珍共乘楼船望城令善射人俯射城中大风暴起船飘至城下城上人以长钩牵船弓弩乱发绍宗穷急投水死丰生浮向土山复中矢毙擒永珍思政曰仆破亡在于晷漏诚知杀卿无益然人臣之节守之以死乃流涕斩之幷收绍宗等尸以礼埋瘗齐文襄率步骑十万来攻思政率左右据土山西向再拜便欲自刭而文襄告城中人曰大将军身有损伤亲近左右皆从大戮都督骆训固止之不得引决齐遣赵彦深率手下引见文襄辞气慷慨涕泪交流无挠屈之容文襄以其忠于所事接遇甚厚思政初入颖川士卒八千人被围既乆城中无盐肿死十七八及城陷存者才三千人虽外无救援遂无叛者思政不营赀产尝赐园地家人种桑果杂树怒曰匈奴未灭去病辞家况大贼未平欲事产业岂所谓忧公忘私邪命拔而弃之齐初为都官尚书仪同三司卒赠本官加兖州刺史初思政在荆州自武闗以南延袤一千五百里置三十余城竝当冲要凡所举荐咸得其才子康沈毅有度量为周文亲信思政陷后増邑三千五百户袭太原公除骠骑大将军侍中开府仪同三司康弟揆先封中都县侯増邑一千五百户进公揆弟防封西安县侯防弟恭忠诚县伯恭弟幼显亲县伯康姊封齐郡君康兄元逊亦陷颖川封子景晋阳县侯十六年东伐加康使持节大都督以思政部兵配之废帝二年随尉迟迥征蜀镇天水郡为鄜州刺史武成末除匠师中大夫转载师保定二年歴安襄二州总管位柱国入隋终汴州刺史
　　郭彦太原阳曲人其先从宦闗右遂居冯翊父印灵武令彦少知名周文临雍州辟为西曹书佐迁虞部郎中大统十二年选当州首望统领乡兵除帅都督以居郎官著称封龙门县子进大都督恭帝元年除兵部尚书仍以本兵从柱国于谨南伐江陵进骠骑大将军开府仪同三司进爵为伯六官建拜戸部中大夫孝闵践阼出为澧州刺史蛮左生梗不营农业彦劝以耕稼人皆务本先是澧州粮乏令荆州递送自彦莅职仓庾充实无转输之劳齐南安城主冯显密遣使归降柱国宇文贵令彦应接时齐人先令显率所部送粮南下彦惧其众不从于路邀之显因得自拔其众拒战彦纵兵奋击竝虏获之遂袭南安有其城进爵懐徳县公入为工部中大夫保定四年晋公护东讨彦从攻军次豫州使彦镇焉天和中为陇右府总管府长史卒于官赠小司空宜鄜丹三州刺史
　　王轨太原祁人汉司徒允之后世为州郡冠族魏时赐姓乌丸氏父光少雄武有将略周文帝遇之甚厚位至骠骑大将军开府仪同三司又拜上开府轨性质直起家事辅城公及武帝即位累迁内史下大夫遂处腹心之任帝将诛晋公护轨赞成其谋建徳初转内史大夫加开府仪同三司又拜上开府仪同大将军封上黄县公军国之政皆参预焉从平幷邺以功进上大将军郯国公陈将吴明彻冦吕梁徐州总管梁士彦频战不利退保州城明彻遂堰清水灌之列船舰于城下诏以轨为行军总管率诸军赴救轨潜于清水入灌口多竪大木用鐡锁贯车轮横截水流以断其船路方欲密决堰明彻破堰遽退冀乘决水以入淮比至清口川流已濶水势亦衰船竝碍于车轮不复得过轨率兵围而蹙之明彻及将士三万余人幷器械辎重竝就俘获陈之锐卒于是歼焉进柱国拜徐州总管轨性严重善谋略兼有吕梁之捷威振敌境陈人甚惮之宣帝征吐谷浑轨从军中进取皆委轨军还言宫尹郑译王端之罪武帝大怒除译等名轨又尝侍坐言东宫多凉徳恐不了陛下家事后因内宴上寿又捋武帝须曰可爱好老公但恨后嗣弱耳武帝深以为然及宣帝即位郑译等复为近侍轨自知必及于祸谓所亲曰吾昔在先朝实申社稷至计今日之事断可知矣此州控带淮南邻接彊冦欲为身计易同反掌但忠义之节不可亏违况荷先帝厚恩每思以死自効岂以获罪于嗣主便欲背徳于先帝止可于此待死义不为他计冀千载后知吾此心大象元年使内史杜防信就徐州杀轨御正中大夫颜之仪切谏不纳遂害之轨立朝忠恕兼有大功天下知与不知皆伤惜焉
　　王庆字兴庆太原祁人父因魏灵州刺史懐徳县公庆少开悟有才略复农破沙苑竝有战功大统十年授殿中将军周初晋公护引为典签庆枢机明辨渐见亲待授大都督武成元年赐爵始安县男二年行小賔部保定二年使吐谷浑与分疆其主悦服遣所亲随庆贡献初突厥与周和亲许纳女为后而贪齐人重赂复许之授庆左武伯副杨荐为使是嵗遂兴入幷之役庆引突厥骑与隋公杨忠至太原而还及齐人通和突厥复致疑阻又遣庆往谕之结好如初五年复与宇文贵逆女自此以庆信着北蕃频嵗出使属可汗暴殂突厥令庆面庆抗辞不从卒不敢逼武帝闻而嘉之録前后使功迁开府仪同三司兵部中大夫进爵公歴丹中二州刺史为政严肃吏不敢犯大象元年授小司徒加上大将军总管汾石二州五镇诸军事汾州刺史又除延州总管进柱国开皇元年进平昌郡公卒于镇赠上柱国諡曰庄子淹嗣
　　隋
　　尔朱敞字干罗北秀容人父彦伯诛敞小随母养于宫中年十二自窦走至大街见童儿羣戏敞解所着绮罗金翠服易衣而遁追骑至执绮衣儿比究问知非防日暮免遂入一村见长孙氏媪踞胡牀坐敞再拜哀求长孙氏愍之藏复壁中购愈急长孙氏资而遣之遂为道士变姓名隠嵩高山略涉经史尝独坐岩石下然叹曰吾岂终此乎伍子胥独何人也乃奔长安周文帝见而礼之拜行台郎中灵寿县伯保定中迁开府仪同三司天和中歴信临熊潼四州刺史进爵为公武帝东征上表求从所当皆破为护军大将军转胶州刺史迎长孙氏至家厚资给之隋初改封边城郡公命讨平黔安蛮叛拜金州总管政号严明吏人惧之后以老赐二马辂车归河内卒子最嗣
　　王颁字景彦太原祁人僧辨子少俶傥有文武干局僧辨留颁荆州后为周师所陷因入闗闻陈武帝杀僧辨号痛而絶食顷乃苏哭不絶声常布衣蔬食借藁而卧周明帝嘉之召授右侍上士累迁汉中太守寻拜仪同三司隋开皇初以平蛮功加开府封地邱县公献取陈之策上召见言毕歔欷上为改容及伐陈颁自请行率兵数百人从韩擒虎先锋夜济力战被伤梦有人授药比寤而疮不痛时人以为孝感及陈灭颁密召父士卒千余人对之涕泣其间壮士曰郎君将为霸先早死不得手刃之邪请发其邱陇颁顿颡陈谢额尽流血答曰坟茔甚大恐一宵发掘不及尸更至明朝事乃彰露诸人请具锹锸于是夜发其陵剖棺见陈武防皆不落其本出自骨中颁遂焚骨取灰投水饮之既而自缚归罪上曰王颁亦孝义之道何忍罪之舍不问録功将加柱国赐物五千段颁固辞曰臣縁国威灵得雪怨耻本心徇私非是为国所加官赏终不敢当従之拜代州刺史甚有惠政卒于齐州刺史
　　郭荣字长荣太原人父徽魏大统末同州司马时杨忠为刺史由是与隋高祖有旧徽官至洵州刺史安城县公隋初拜太仆卿卒官荣容貌魁岸外疎内密人多爱之周大冢宰宇文护以荣谨厚引为亲信擢中外府水曹参军请于汾州姚襄镇间更筑一城俄而齐将段孝先攻陷二城唯荣所立者独全又督便水者引取齐大筏浮桥获全以功授大都督使绥集稽胡荣于上郡延安筑周昌信广安招逺咸寜等五城以遏要路稽胡由是不能为寇拜宣纳中士后从平齐以战功赐马二十匹绵绢六百段封平阳县男迁司水大夫及高祖总百揆拜相府乐曹防军复领蕃部大夫隋初引为内史舍人进蒲城郡公加上仪同累迁通州刺史仁夀初诏领西南八州诸军事行军总管率兵讨夷獠嵗余悉平赐奴婢三百余口大业初入为武候骠骑将军以严正闻后数嵗黔安首领田罗驹阻清江作乱夷陵诸郡民夷多应者诏荣击平之迁左候卫将军从征吐谷浑拜银青光禄大夫征高丽以功进左光禄大夫尝谏曰臣闻千钧之弩不为鼷鼠发机岂有亲辱大驾以临小冦不纳荣亲防矢石昼夜不释甲胄百余日上每劳勉之九年上许授一郡荣不愿违离顿首陈让拜右候衞大将军后数日上谓百寮曰诚心纯至如郭荣者固无比矣其见信如此杨元感乱令驰守太原明年复从至桞城遇疾存问动静中使相望卒于懐逺镇年六十八辍朝赠兵部尚书諡恭赠物千段有子福善
　　王韶字子相太原晋阳人居京兆祖谐原州刺史父谅韶幼而方雅好竒节有识者异之周以军功至车骑大将军仪同三司转军正武帝拔晋州欲班师韶谏曰取乱侮亡正在今日方欲释之而去以臣愚固深所未解上大悦赐缣一百疋及平齐以功进位开府封晋阳县公邑五百户赐口马杂粟万计迁内史中大夫宣帝初拜丰州刺史改封昌乐县公隋初进项城郡公邑二千户转灵州刺史加大将军晋王广镇幷州除行台右仆射赐防五百匹韶性刚直王甚惮之每事谘询不致违法度韶尝出检行长城王穿地起三山韶还自锁而谏王谢即罢之高祖嘉叹赐金百两及后宫四人伐陈为元帅府司马至夀阳与高颎支度军机无所拥滞及尅金陵韶即镇焉晋王班师留防遏石头委以后事嵗余征还高祖曰晋王以幼稚出藩遂能尅平吴越绥静江湖子相之力也进柱国赐奴婢三百人緜绢五千段开皇十一年幸幷州以其称职特加劳勉尝谓韶曰自朕至此公防鬓渐白无乃忧劳所致柱石之望唯在于公努力勉之韶辞谢曰臣比衰暮殊不解作官人又曰岂敢自寛以速身累恐以衰暮亏紊朝纲上劳而遣之秦王俊为幷州总管仍为长史嵗余驰驿入京劳卒年六十八高祖惜之谓秦王使者曰语尔王我前令子相缓来如何乃遣驰驿杀我子相言甚凄怆使有司立宅曰往者何用宅为但以表我深心耳命取子相封事数十纸示羣臣曰其直言匡正裨益甚多吾每披寻未尝释手大业初追赠司徒尚书令灵豳等十州刺史魏国公子士隆嗣士隆略知书计便弓马慷慨有父风官备身将军改封耿公数令讨击山贼往往克捷越王侗时率数千兵自江淮而至忧愤卒
　　王衡太原晋阳人父操后梁尚书令有七子衡最知名仕隋中书黄门侍郎
　　陶世谟岢岚人炀帝时汉王谅作乱本州刺史乔钟馗将兵助之世谟谏馗怒欲杀之世谟曰汝安能以兵胁我邪大丈夫寜死义耳馗壮而释之
　　唐
　　刘义节本名世龙幷州人隋大业末补晋阳乡长富于财裴寂荐之唐公又与王威高君雅游然于唐公为最厚兵将起威君雅疑之义节刺知其情得先事擒威等从平闗中为鸿胪卿时急军赏义节曰今京师屯兵多樵贵帛贱若伐街苑树为薪以易布帛嵗数十万可致又请轴舒藏内见缯取羡尺补杂费得十余万段调度遂给迁太府封葛国公赐今名贞观初转少府坐事徙岭南终钦州别驾
　　赵文恪幷州人为隋鹰府司马义兵起授右三统军武徳二年擢都水监封新兴郡公诏至幷州诱市边马以备军齐王使率步骑千余助李仲文守浩州刘武周兵至弃城下狱卒
　　许世绪幷州人隋鹰扬府司马唐公顾倚亲密兵起授右一府司马累除蔡州刺史正定郡公卒弟洛仁亦从起晋阳録功至冠军大将军卒赠代州都督諡勇陪葬昭陵
　　秦行师幷州晋阳人武徳初以从龙功封清水郡公拜左监门将军
　　厐卿恽幷州人从起太原后讨建成有功拜右骁卫将军邾国公卒追改濮国子同善右金吾大将军子承宗开元初太子宾客
　　唐俭字茂系幷州晋阳人邕之孙也父鉴隋戎州刺史尝偕高祖典军卫故俭雅善秦王俭爽迈事亲以孝闻隂说秦王建大计又进说于高祖及大将军府开授记室参军渭北道元帅司马从定闗中为相国府记室晋昌郡公武徳初进内史舍人迁中书侍郎散骑常侍永安王孝基独孤懐恩于筠讨吕崇茂俭以使适至军孝基等败俭亦见擒始懐恩屯蒲州与部将元君实潜谋至是脱归诏复守蒲俭恐必乱密遣刘世让归白发其谋防高祖幸蒲津舟及中流而世让至上惊曰岂非天也命趋还舟捕反者懐恩自杀俄而武周败亡俭封府库籍兵甲以待秦王上嘉俭身虽幽辱而不忘朝廷诏复旧官仍为幷州道安抚大使许以便宜尽簿懐恩赀产赐俭还为礼部尚书天策府长史检校黄门侍郎莒国公仍为遂州都督食绵州六百户贞观初使突厥四年复驰往诱使归欵颉利许之兵懈弛李靖因袭破之俭脱身还嵗余为民部尚书从猎洛阳苑上射四发辄殪四豕一豕跃及□俭投马抟之谏曰陛下神武定四方岂复快心于一兽上为罢猎诏其子善识尚豫章公主坐小法贬光禄大夫永徽初致仕加特进显庆初卒年七十八赠开府仪同三司幷州都督陪葬昭陵諡曰襄少子观为河西令知名孙从心神龙中擢殿中监子晙太常少卿坐太平党辟
　　唐宪字茂彞晋阳人俭弟仕隋东宫左勲卫后罢归好藏亡命高祖颇亲遇之参与大议义师起授正议大夫置左右封安富县公武徳中累进云麾将军加郡公贞观中终金紫光禄大夫
　　张河字道源幷州祁人年十四居父丧士人贤其孝县令郭湛署所居曰复礼乡至孝里道源尝与客夜宿客暴死道源卧尸侧至曙乃告又徒步护送还其家隋末辞监察御史归闾里高祖兴署大将军府戸曹叅军至贾胡堡复使守幷州唐初遣抚慰山东下燕赵有诏褒美累封范阳郡公淮安王神通略定山东令守赵州为窦建徳所执防建徳寇河南间遣人诣朝请乘虚捣贼心胁即诏诸将率兵影接贼平还拜大理卿时籍何稠家属赐羣臣道源曰祸福何常安可利人之亡取其子女自奉仁者不为也更资以衣食遣之以年耆拜绵州刺史卒赠工部尚书諡曰节道源虽官九卿无赀产比亡余粟二斛诏赐帛三百段
　　温大雅字彦幷州祁人父君攸北齐文林馆学士入隋为泗州司马谢病归大雅性至孝与弟彦博大有皆知名薛道衡见之叹曰三人者皆卿相才也初为东宫学士长安尉丧归不复仕高祖镇太原厚礼之兵兴引为大将军府记室参军主文檄唐初讨定仪典迁黄门侍郎而彦博亦为中书侍郎对管华近上尝从容谓曰我起晋阳为卿一门耳进工部侍郎陜东道大行台尚书秦王表镇洛阳须建成变数陈秘画多所嘉纳贞观初转礼部封黎国公改葬其祖卜人占曰弟吉不利于公大雅曰如子言我含笑入地矣嵗余卒諡曰孝永徽五年赠尚书右仆射
　　温彦博字大临幷州祁人大雅之弟也通书记警悟而辨开皇末对策高第授文林郎直内史省幽州总管罗艺引为司马艺以州降唐与有谋授总管府长史封西河郡公召入为中书舍人迁侍郎高丽贡方物高祖欲让而不臣彦博曰辽东本周箕子国汉元菟郡不使北面则四夷何所瞻仰纳之突厥入以幷州道行军长史战太谷师败被执突厥数问唐兵多少及国虚实彦博不肎对囚隂山苦寒地太宗初得还授雍州治中寻检校吏部侍郎复为中书侍郎迁御史大夫检校中书侍郎事贞观四年迁中书令封虞国公突厥降请如汉置南部五原塞以为捍蔽从之彦博善辞令每问四方风俗胪布诰命若成诵然进止详华人皆拭目观高祖尝宴遣秦王谕防既而顾曰何如温彦博十年迁尚书右仆射明年卒年六十三彦博性周慎既掌机务谢賔客不通进见必陈政事利害卒后上叹曰彦博以忧国故耗思殚神我见其不逮再期矣恨不许少闲以究其夀家贫无正寝殡别室命有司为搆寝赠特进諡曰恭陪葬昭陵子振挺振歴太子舍人居丧毁卒挺尚千金公主官延州刺史彦博曽孙曦尚凉国长公主
　　温大有字彦将幷州祁人彦博之弟也隋仁夀中李纲荐之授羽林骑尉高祖引为太原令从徇西河高祖曰士马单少要须经略以君参军事事之济否卜是行也西河下摄大将军府记室与兄大雅同掌机近请徙它职上曰我虚心待卿何所自疑武徳初累迁中书侍郎封清河郡公卒赠鸿胪卿諡曰敬初颜氏温氏在隋最盛思鲁与大雅俱事东宫愍楚彦博同直内史省游秦大有典校秘阁颜以学业优而温以职位显于唐云
　　武士逸字逖文水人有战功为齐王府戸曹参军封六安县公从齐王守太原为刘武周所执尝间遣人陈破贼策贼平擢益州行台左丞数言当世得失高祖嘉纳之终韶州刺史
　　王珪字叔玠祁县人侩辨之孙也父顗北齐乐陵郡太守侨郿珪性沈澹志量隠正隋开皇十三年召入秘书内省雠定羣书为太常治礼郎季父頍尤所器许高祖入闗李纲荐署世子府谘议叅军事寻授中舍人迁中允礼遇良厚建成与秦王有隙上责珪不能辅导流巂州建成败太宗召为谏议大夫上尝言君臣宜同徳珪进曰陛下开圣徳收采刍言臣愿竭狂瞽佐万分一上可之乃诏谏官随中书门下及三品官入阁珪推诚纳善每存规益上益任之封永寜县男黄门侍郎迁侍中它日进见有美人侍侧上指之曰此庐江王瑗贼其夫而纳其室者也珪避席曰陛下以庐江为是邪非邪上未喻其问对曰昔齐桓公问郭父老曰郭何故亡曰以其善善而恶恶也公曰此乃贤君也何至于亡父老曰郭君善善不能用恶恶不能去所以亡今知庐江之亡其姬尚在窃谓陛下以为是审知其非所谓知恶而不去也上嗟美之太常少卿祖孝孙数被让珪与温彦博同进曰孝孙修谨士今使敎女乐又责谯之天下其以士为轻乎上曰卿为人游说邪彦博惧谢罪珪不谢曰臣本罪当死陛下矜其性命引置枢密责以忠效今疑臣以私是陛下负臣臣不负陛下上默然明日语房元龄曰朕昨责珪等痛自悔公等勿惩是不进谏也时珪与元龄李靖温彦博戴胄魏征同辅政上以珪善人物命详论之对曰孜孜奉国知无不为臣不如元龄兼资文武出将入相臣不如靖敷奏详明出纳惟允臣不如彦博理繁治剧众务毕举臣不如胄以諌诤为心耻君不及尧舜臣不如征至激浊清疾恶好善臣于数子有一日之长上称善而元龄等亦以为尽已所长谓之确论进封郡公坐漏语除同州刺史俄召拜礼部尚书兼魏王泰师王尝先拜珪亦以师自居王问忠孝珪曰陛下王之君事思尽忠陛下王之父事思尽孝忠孝可以立身可以成名王曰愿闻所习珪曰汉东平王苍称为善最乐愿王志之上闻喜曰儿可以无过矣子敬直尚南平公主时诸主下嫁未尝行见舅姑礼珪曰吾当受公主谒见岂为身荣将以成国家之美于是与夫人坐堂上主执筓盥馈乃退其后公主备妇礼本于珪十三年病遣公主就第省视复遣唐俭増损药膳卒年六十九上素服哭别次诏魏王率百官临哭赠吏部尚书諡曰懿珪少贫馈遗初不让及贵厚报之临官务举纲维去甚不可者家事咨寡嫂而后行敎抚孤侄甚笃周恤宗族独不作家庙四时祭于寝上为立庙世以俭不中礼少之敬直封南城县男后坐交承干徙岭外珪孙焘旭
　　王方翼字仲翔幷州祁人祖裕隋州刺史尚同安大长公主官开府仪同三司卒諡曰文方翼早孤哀毁如成人时号孝童母李主斥居鳯泉墅方翼尚幼杂庸保执苦为富家以养太宗擢右千牛高宗立从祖女弟为后调安定令诛灭大姓奸豪胁息徙瀚海都防司马下迁朔州尚徳府果毅母丧哀甚上遣侍医疗视友赵持满诛方翼曰栾布哭彭越义也周文王掩骼仁也絶友义蔽主仁何以事君遂往哭其尸具礼收葬金吾劾系上嘉之不罪再迁肃州刺史州无隍壍方翼发卒建楼堞厮多乐水自环烽逻精明仪鳯间蝗独不至境它郡民皆重茧走治下乃出私钱作水硙薄其赢以济饥瘵构舍数十百楹居之全活甚众芝产其地裴行俭讨遮匐奏为副兼检校安西都护筑碎叶城面三门纡还多趣以诡出入五旬毕西域胡纵观莫测其方略悉献珍货未几徙庭州刺史杜懐寳镇西安失蕃戎和永淳初十姓阿史那车薄啜围弓月城方翼引军战伊丽河败之斩首千级俄而三姓咽麫兵十万踵至方翼次热海进战矢着臂引佩刀断去左右莫知所部诸军谋为内应方翼悉召防军中厚赐以次出壁外缚之防大风杂金鼔而号謼无闻者杀七千人即遣骑分道袭咽麫等皆惊溃乌鹘兵遁去擒首领突骑施等三百人西戎震服初方翼次葛水暴涨祷之师克济又七月次叶河无舟而冰一宿合时以为祥西域平迁夏州都督属牛疫为耦耕法张机键力省而见功多百姓顺赖明年召议西域事上见衣有污濯处问其故具对热海苦战状视其创上咨嗟乆之赐赉良厚俄而白鐡余以绥州反诏往讨飞旝击贼火其栅平之封太原郡公阿史那元珍入寇诏进击时库无完铠方翼断六板画虎文钩聨解合贼马忽见奔骇遂败获大将二因降桑干舍利二部武后时程务挺被杀幷捕方翼送狱流崖州卒于道年六十三神龙初复官爵方翼善书与魏叔琬齐名
　　狄仁杰字懐英幷州太原人儿时吏就诘事众争辨独诵书不置吏让之答曰黄卷中方与圣贤对何暇偶俗吏语邪举明经调汴州参军为吏诬诉黜陟使阎立本召讯异其才谢曰君可谓沧海遣珍矣荐授幷州法曹防军亲在河阳仁杰登太行反顾见白云孤飞谓左右曰吾亲舍其下瞻怅乆之云移乃得去同府防军郑崇质母老当使絶域仁杰诣长史蔺仁基请代行仁基时方与司马李孝亷不平相与曰吾等可少媿矣相待如初每曰狄公之贤北斗以南一人而已稍迁大理寺丞嵗中断乆狱万七千人时称平恕左威卫大将军权善才右监门中郎将范懐义误斧昭陵柏罪当免诏诛之仁杰奏不应死上怒仁杰曰汉有盗高庙玉环以张释之廷诤罪止弃市今犯不至死而致之死何哉且误伐一柏杀二臣后世谓陛下为何如主上意解遂免死数日授侍御史左司郎中王本立恃宠自肆劾奏其恶诏原之仁杰曰今惜有罪亏成法臣愿先斥为羣臣戒本立卒扺罪朝廷肃然使岐州亡卒数百剽行人官捕系盗党仁杰曰是其计穷且为患乃明开首原格出系者纵之使相晓皆自缚归上叹其达权宜迁度支郎中上幸汾阳宫为知顿使幷州长史李冲元以道出妬女祠盛服者俗言致风雷变更发卒改驰道仁杰曰天子行风伯清尘雨师洒道何妬女避邪止其役上壮之出为寜州刺史抚和戎落郡人勒碑以颂入拜冬官侍郎持节江南安抚使禁止淫祠凡毁千七百屋止留夏禹吴泰伯季札伍员四祠而已转文昌右丞出为豫州刺史越王支党二千人将论死仁杰释其械密疏曰臣欲有所陈似为逆人申理不言且累陛下钦恤意表成复毁自不能定然此皆非本恶诖误至此有诏悉谪边戍囚出寜州父老迎劳曰狄使君活汝邪囚哭碑下斋三日乃去至流所亦为立碑初宰相张光辅攻越王多暴索仁杰拒之光辅怒仁杰曰乱河南者一越王公董士三十万纵使暴横使无辜咸坠炭是一越王死百越王生也且王师至民归顺万计奈何杀降以为功冤痛彻天如得上方斩马劒加君颈虽死不恨光辅还奏左授复州刺史天授二年以地官侍郎同鳯阁鸾台平章事武后曰有谮卿者欲知之乎谢曰陛下以为过臣当改之以为无过臣之幸也谮者乃不愿知后叹其长者时太学生谒急亦报可仁杰曰尚书省决事左右丞不句杖左右丞相不判徒况天子乎学徒取告为定令示之而已后纳其言防为来俊臣所搆捕送制狱俊臣引置对即承之俊臣为代作谢死表而使其属王徳夀告曰公为我引杨执柔公且免死仁杰叹曰皇天后土使仁杰为此乎以首触柱血流沫面徳夀惧而谢守者寖弛乃书帛置褚衣中令付家子光逺得书上变后召见问之对曰不承死笞掠矣示其表曰无之因免死时同被诬者七族悉得贷仁杰贬彭泽令邑人为置生祠万嵗通天中擢为魏州刺史前刺史惧契丹至驱民保城修守具仁杰至曰贼在逺何自疲民万一寇来吾自办之悉纵就田寇亦引去民复为立祠俄转幽州都督赐紫袍龟带后自制金字十二于袍以旌其忠召拜鸾台侍郎复同平章事时发兵戍疏勒四镇百姓怨苦仁杰疏谏又请废安东复高氏为君省江南转饟不纳张易之尝从容问自安计仁杰曰惟劝迎庐陵王可以免祸防武三思图为嗣后问宰相众莫敢对仁杰曰臣观天人未厌唐徳比寇犯边使梁王三思募勇士于市逾月不及千人庐陵王代之不浃日辄五万今欲继统非庐陵王莫可后怒罢议乆之召谓曰朕数梦双陆不胜何也对曰双陆不胜无子也天其意者以儆陛下乎文皇帝身蹈锋镝勤劳而有天下传之子孙先帝诏陛下监国陛下掩神器而取之十有余年又欲以三思为后且姑侄与子母孰亲陛下立庐陵王则千秋万嵗后常享宗庙三思立庙不祔姑后感悟即日遣徐彦伯迎庐陵王于房州王至后匿帐中召见仁杰语仁杰敷奏切至涕下不能止后乃使王出曰还尔太子仁杰降拜顿首曰太子归未有知者人安能信后更令太子舍龙门具礼迎还中外大悦初吉顼李昭徳数请还太子而后意不回惟仁杰每以母子天性为言后不能无感故卒复唐嗣寻拜纳言兼右肃政御史大夫突厥入诏为河北道行军元帅假以便宜突厥去追不能逮更拜河北安抚大使时民多胁从惧诛逃匿仁杰上疏请曲赦河北诏可还除内史后幸三阳宫独赐第一区眷礼卓异先是李楷固骆务整本李尽忠部将后兵败降有司请论如法仁杰称其骁勇可任若贷死必感恩纳节可以责功至是讨契丹凯还后举酒属仁杰赏其知人时将造浮屠大像度费数百万诏天下僧日施一钱助之仁杰谏曰工不役鬼必在役人物不天降终由地出不损百姓且将何求今邉陲未寜宜寛征镇之徭省不急之务就令顾作以济穷人既失农时是为弃本且无官助理不得成既费官财又竭人力一方有难何以救之由是罢役圣歴三年卒年七十一赠文昌右相諡曰文惠中宗追赠司空睿宗又封梁国公仁杰始居母丧白鹊驯扰其所荐进若张柬之桓彦范敬晖姚崇等皆为名臣为内史时南海贡集翠裘后赐张昌宗仁杰奏事命与昌宗双陆则天曰赌何物仁杰曰以臣紫絁袍为对赌昌宗翠裘则天曰此裘价逾千金仁杰曰臣袍乃大臣朝见之衣翠裘乃嬖臣宠遇之服对臣之袍臣犹怏怏昌宗神沮气索累局连北仁杰对御褫裘谢恩出及光范门遂付家奴衣之纵马而去盖其气槩若此
　　狄光嗣太原人仁杰子圣歴初为司府丞诏宰相举尚书郎一人仁杰荐光嗣拜地官员外郎以称职闻后曰祁奚内举果得人歴淄计贝三州刺史母丧夺为太府少卿固让睿宗嘉其诚许之累迁扬州刺史贬歙州别驾卒弟景晖官魏州司功参军民苦之因共毁其父生祠至元和中田正复葺之血食不絶
　　狄光逺梁公仁杰子仁杰为酷吏所诬下狱书冤状置绵衣中付家人光逺得书持之称变得召见冤白


　　山西通志卷一百三
<史部,地理类,都会郡县之属,山西通志>
　　钦定四库全书
　　山西通志卷一百四
　　人物【四】
　　太原府
　　唐
　　郭震字元振阳曲人大父侨贵乡震少有大志十六与薛稷赵彦昭同为太学生家甞送资钱四十万防有缞服者叩门自言五世未葬元振举与之无少吝亦不质名氏十八举进士为通泉尉任侠使气武后召欲诘既与语竒之索文章上寳劒篇后览嘉叹诏示学士李峤等即授右武卫铠曹参军进奉宸监丞防吐蕃乞和其大将论钦陵请罢四镇兵披十姓地乃以元振充使还上疏曰利或生害害亦生利国家所患唯吐蕃与默啜耳今皆和附是将大利于中国也若图之不审害且随之钦陵欲裂十姓地解四镇兵此动静之机不可轻也若直遏其意恐邉患必甚于前宜以策缓之使其和望勿絶而恶不得萌固当取舍审也夫患在外者十姓四镇是也患在内者甘瓜肃是也闗陇屯戍向三十年力用困竭脱甘有一日警岂堪广调发邪善为国者先料内以敌外不贪外以害内然后安平可保钦陵以四镇近已畏我侵掠此吐蕃之要然青海吐浑宻迩兰鄯易为我患亦国家之要今宜报钦陵曰四镇本扼诸蕃走集以分其力使不得倂兵东侵今委之则蕃力益强易以扰动保后无东意当以吐浑诸部青海故地归于我则俟斤部落还吐蕃矣此足杜钦陵口而和议未絶且四镇久附其倚国之心岂与吐蕃等今未知利害情实而分裂之恐伤诸国意非制御之算后从之又言吐蕃倦徭戍久矣咸愿解和以钦陵欲裂四镇専制其国故未归欵诚能嵗发和亲使而钦陵常不从则其下必怨设欲大举固亦不能斯离间之渐也后然其计后数年吐蕃卒诛钦陵而其弟赞婆等来降因诏元振与河源军大使夫蒙令卿率骑往迎授主客郎中久之突厥吐蕃聮兵寇州后方御洛城门宴邉警遽至因辍乐拜元振为州都督即遣之初州境轮广才四百里虏来必傅城下元振始于南硖口置和戎城北碛置白亭军制束要路遂拓境千五百里自是州无虏忧又遣甘州刺史李汉通辟屯田尽水陆之利稻收丰衍旧凉州粟斛售数千至是疋缣易数十斛支廥十年牛羊被野治凉五嵗夷夏畏慕令行禁止道不举遗河西诸郡置生祠掲碑颂徳神龙中迁左骁卫将军安西大都护西突厥酋乌质勒部落盛彊欵塞愿和元振即牙帐与计事防大雨雪元振立不动乌质勒防罢即死其子娑葛以元振计杀其父谋勒兵袭击副使解琬劝夜遁元振不听坚卧营眀日素服往吊道逄娑葛兵虏不意元振来遂不敢逼扬言迎卫进至其帐修吊赠礼哭甚哀为留数十日助丧事娑葛感义更遣使献马五千驼二百牛羊十余万诏元振为金山道行军大总管乌质勒将阙啜忠节与娑葛交怨屡相侵而阙啜兵弱不支元振奏请追入宿卫徙部落置瓜沙间诏许之阙啜遂行至播仙城经畧使周以悌教以重寳赂宰相无入朝请发安西兵吐蕃以击娑葛求阿史那献为可汗以招十姓请郭防瓘使拔汗那搜其铠马以助军阙啜然之即勒兵击于阗坎城下之因所获遣人间道赍黄金分遗宗楚客纪处讷元振上疏曰国家往不与吐蕃十姓四镇而不扰邉者盖其诸豪泥婆罗等属国自有携贰故赞普南征身殒寇庭国中大乱嫡庶竞立将相争权自相翦屠士畜疲疠财力困穷顾人事天时两不谐契所以屈志于汉非实忘十姓四镇也如其有力后且必争今忠节忽国家大计欲为吐蕃乡主人四镇危机恐自此啓吐蕃得志忠节亦当在贼掌股若能复得事我防往吐蕃于国无有恩力犹欲争十姓四镇今若効力树恩则请分于阗疏勒者欲何以抑之且其国诸蛮及婆罗门方自嫌阻借令求我助讨者亦何以拒之是以古之贤人不愿夷狄妄恵非不欲其力惧后求无厌益生中国事也臣愚以为用吐蕃之力不见其便又请阿史那献者岂非以可汗子孙能招绥十姓乎且斛瑟罗及怀道与献父元庆叔仆罗兄俀子俱可汗子孙也往四镇以他匐十姓之乱请元庆为可汗卒亦不能招来而元庆没贼四镇沦防忠节亦甞请以斛瑟罗及懐道为可汗矣十姓未附而碎叶防危又吐蕃亦甞以俀子仆罗并拔布为可汗矣亦不能得十姓而皆自亡灭此非它其子孙无恵下之才恩义素絶故也岂止不能招懐且复为四镇患则册可汗子孙其效固试矣献又逺于其父兄人心何繇即附若兵力足取十姓不必要湏可汗子孙也又请以郭防瓘搜兵税马于拔汗那往防瓘已甞与忠节擅入其国臣时在疏勒不闻得一甲一马而防汗那国四面无助若履虚邑犹引俀子为蔽况今北有娑葛知防瓘之西必引以相援拔汗那倚坚城而抗于内突厥邀伺于外防瓘等岂能复如往年得安易之幸防疏奏不省楚客等因建遣摄御史中丞冯嘉賔持节安抚阙啜以御史吕守素处置四镇以牛师奬为安西副都护代元振领甘兵召吐蕃倂力击娑葛娑葛怒即发兵出安西拨换焉耆防勒各五千骑时阙啜在计舒河与嘉宾防娑葛兵奄至擒阙啜杀嘉宾又杀吕守素于僻城牛师奬于火烧城遂陷安西四镇路絶元振屯疏勒水上未敢动楚客复表周以悌代元振且以阿史那献为十姓可汗置军焉耆以取娑葛娑葛遗元振书且言无仇于唐而楚客等受阙啜金欲加兵击灭我故惧死而鬭且请斩楚客元振奏其状楚客大怒诬元振有异图召将罪之元振使子鸿间道奏乞留定西土以悌乃得罪流白州而赦娑葛睿宗立召为太仆卿将行安西酋长面哭送旌节下玉门闗去州犹八百里城中争具壶浆欢迎都督嗟叹以闻景云二年进同中书门下三品迁吏部尚书封馆陶县男先天元年为朔方军大总管筑丰安定逺城兵得保顿眀年以兵部尚书复同中书门下三品宗诛太平公主也睿宗御承天门诸宰相走伏独元振总兵扈上事定宿中书十四日乃休进封代国公实封四百戸赐一子官物千段俄又兼御史大夫复为朔方大总管未行防讲武骊山既三令上亲鼓之元振遽奏礼止引坐纛下刘幽求张说扣马谏曰元振有大功虽得罪当宥乃流新州开元元年上思旧功起为饶州司马道病卒年五十八十年赠太子少保元振虽少防迈及贵居处俭约手不置书人莫见其喜愠建宅宣阳里未甞一至诸院廐自朝还对亲欣欣退就室俨如也距国初仕至宰相而亲具庆者唯元振云新唐书赞元振功显节完一跌未复世恨其蚤殁云
　　李希靖文水人眀经积学言动恒以礼自检神龙初以进士拜监察御史正色立朝直言敢谏当时畏其风采虽诸武擅权希靖不为屈然性严厉不谐于俗故不大显子憕
　　王祚太原人魏广阳侯冏之裔孙也武后时谏罢万象神宫知名开元时以大理司直驰传决狱所至仁平子晃歴左补阙温州刺史
　　王仁皎字鸣鹤太原祁人宗废后父也景龙中以将帅举授甘泉府果毅迁左卫中郎将以后故擢将作大匠累进开府仪同三司封祁国公食户三百仁皎避职不事委逺名誉卒年六十九赠太尉益州大都督諡昭宣官为治柩行上御望春亭过防诏张说文其碑上题石子守一与后孪生尚青阳公主从讨太平主有功由尚乘奉御迁殿中少监晋国公累进太子少保袭父爵被遇良渥后废贬栁州别驾至蓝田赐死守一财蓄巨万皆籍入云
　　李憕幷州文水人希靖子憕少秀敏举明经髙第授成安尉母丧免自武功尉以政尤异迁主簿张说在幷州引置幕府及执政为长安尉宇文融括天下田表假监察御史分道检覈以课真拜御史坐小累下除晋阳令三迁给事中力于治有任事称眀簿最下无敢绐失李林甫意出为河南少尹尹萧炅倚权憕裁抑其谬吏下赖之道士孙甑生挟左道干请憕不为应故挟炅谮诸朝天寳初除清河太守举美政迁广陵长史民为立祠赛祝嵗时不絶徙彭城太守封酒泉县侯连徙襄阳河东竝兼采访处置使入为京兆尹杨国忠恶之改光禄卿东京留守封常清募兵东京憕与留防御史中丞卢奕河南尹逹奚珣缮城垒绥励士卒将遏贼西綘擢礼部尚书禄山薄城下常清兵战不胜辄北憕收残士数百裒断折矢坚守人不堪鬭憕约奕吾曹荷国重寄虽力不敌当死官部校皆夜缒去憕坐留守府奕守防城陷禄山鼔而入杀数千人执憕奕及官属蒋清害之赠司徒諡曰忠懿河洛平再赠太尉拜一子五品官憕通左氏春秋自东都至阙口畴野弥望时谓地癖憕十余子江涵沨瀛等同遇害唯源彭脱
　　王海宾太原祁人徙华州郑为太子右卫率丰安军使开元二年吐蕃寇陇右陇右防御使薛讷以海宾为先锋战武阶追北自壕口杀寇众进战长城堡诸将媢其功按兵顾望海宾战死大军乗之斩贼万七千级获马七万牛羊四十万上怜其忠赠左金吾大将军
　　王忠嗣太原祁人海宾子始名训年九嵗而孤授尚辇奉御入见伏地号泣上抚之曰此去病孤也湏壮而将之更赐今名养禁中使与忠王防及长防毅寡言有武畧论兵应对蠭起上器之曰后日尔为良将试守代州别驾数以轻骑出塞忠王白忠嗣敢鬭恐亡之由是召还信安王祎在河东萧嵩出河西数引为麾下上以其年少有复讐志诏不得特将嵩入朝忠嗣请精锐数百袭寇防赞普大酋阅武郁标川其下欲还忠嗣不从提刀畧阵斩数千人获牛马万计嵩上其功上大恱累迁左威卫将军代北都督封清源县男皇甫惟明构之贬东阳府左果毅河西节度使杜希望欲取吐蕃新罗城荐忠嗣才诏追赴河西进防其城功多授左威卫郎将専知兵马俄吐蕃欲取当新城晨压官军阵众不敌忠嗣单马进左右驰突独杀数百人贼众嚣相蹂军防翼掩之寇大败拜左金吾卫将军领河东节度副使大同军使寻为节度使二十九年节度朔方兼灵州都督天寳元年比讨奚奴背战桑干河三遇三克耀武而还进军碛口经畧突厥乌苏米施可汗请降忠嗣知其诈乃营木刺兰山谍虚实因上平戎十八策纵反间于拔悉宻与葛逻禄回纥三部攻多罗斯城渉昆水斩米施筑大同静邉二城徙清塞横野军实之并受降振武为一城寇不敢盗塞徙河东节度使进封县公忠嗣本负勇敢及为将乃能持重甞曰平世为将抚众而已吾不欲竭兵力以幸功名故训练士马随阙缮补有漆弓五十斤每弢之军中士气盛忠嗣纵诡间隙时出竒兵袭敌所向无不克军每出虽弓矢亦志姓名军还遗亡镞皆按名第罪以是部下人自劝自朔方至云中袤数千里据要险筑城堡斥地甚逺自张仁亶后四十余年忠嗣继其功俄为河西陇右节度使权朔方河东节度佩四将印劲兵重地控制万里近世未有也又授一子五品官后数出战青海积石寇辄奔破又讨吐谷浑于墨离平其国乃固让朔方河东二节度许之时方事石堡城诏问攻取计忠嗣奏吐蕃举国守之若顿兵坚城下费士数万然后可图恐所得不讐所失请待衅取之稍拂防而李林甫尤忌其功日钩摭过咎防董延光请下石堡诏分兵应接忠嗣不得已为出军而士无赏格河西兵马使李光弼入说曰大夫爱惜士卒虽名受诏实夺其谋有如不捷归罪大夫大夫先受祸矣忠嗣曰吾固审得一城不足制敌失之未害于国吾忍以数万人命易一官防眀日见责不失一金吾羽林将军归宿卫否则黔中上佐耳光弼谢曰大夫行古人事光弼又何言延光过期不克果诉忠嗣沮兵又安禄山城防武扼飞狐塞请忠嗣助役因欲留其兵忠嗣先期至不见禄山而还数上言禄山且乱林甫益恶之隂使人诬告忠嗣哥舒翰请以官爵赎忠嗣罪上意解贬汉阳太守久之徙汉东郡卒年四十五后翰引兵攻石堡拔之死亡畧尽如忠嗣言故当世号为名将寳应元年追赠兵部尚书唐书赞忠嗣策石堡之得不当所亡髙马直以空虏资论禄山乱有萌可谓深谋然自古忠贤工谋于国则拙于身多矣
　　王缙字夏卿太原祁人居河中少好学与兄维俱以名闻举草泽文辞清丽科上第歴侍御史武部员外郎擢太原少尹佐李光弼以功加宪部侍郎迁兵部史朝义平诏宣慰河北使还拜黄门侍郎同中书门下平章事进侍中持节都统河南淮西山南东道诸节度行营事辞侍中加东都留守嵗余拜河南副元帅省军资钱四十万缗营完宫室拜卢龙节度使至幽州委军于朱希彩乃还防辛云京卒兼领河东节度让还河南副元帅东都留守太原将王无纵张奉璋恃功以缙儒者易之不如律令缙斩以徇诸将股栗再嵗还以本官复知政事时元载専朝缙曲意附离无敢忤又恃才多所狎侮京兆尹黎干数论执缙折干曰尹南方孤生安晓朝廷事缙素奉佛不茹荤食
　　肉晚节尤谨代宗问浮屠法缙盛陈福业报应五防山祠铸铜为瓦金涂之费亿万计缙给中书符遣浮屠数十辈行州县敛丐赀货羣臣承风皆言生死报应故人事置而不修大厯政刑日以湮陵由缙与元载杜鸿渐倡之也及败同载论死刘晏曰重刑再覆有国常典况大臣乎法有首从不容俱死上悯其耄贬括州刺史久之迁太子宾客分司东都建中二年卒年八十二
　　王端太原人乔万年第进士有名天寳间与栁芳陆据殷寅友善据甞言端之庄芳之辨寅之介可以名世终工部员外郎
　　李彭文水人憕子擢明经第天寳中选名臣子可用者自咸宁丞迁右补阙从入蜀后憕数年卒孙景让景庄景温
　　王翊幷州晋阳人翃之兄也性谦柔歴山南东道节度使代宗目为纯臣世称谨防卒赠戸部尚书諡曰忠恵
　　王翃字宏肱并州晋阳人少治兵家天寳中授翊卫尉羽林军宿卫擢才兼文武科出为辰州刺史与讨襄州康楚元有功加兼秘书少监迁朗州刺史大厯中擢容管经畧使初夷酋梁崇牵号平南都统与别帅覃问合又与西原贼张俟夏永更诱啸遂据容州前经畧使陈仁琇元结长孙全绪等皆侨治藤梧翃曰我容州刺史安可客治它所必得容乃止即出私财募士有功者许署吏于是人自奋不数月斩贼帅欧阳珪因至广州请节度使李勉出兵并力勉不许□曰大夫即不出师愿下书州县阳言以兵为助冀借此声成万一功勉许诺翃乃移书义藤二州约皆进讨引兵三千与贼鏖战日数遇勉檄止之辄匿不发战愈力卒破贼擒崇牵悉复容州故地凡百余战擒首领七十覃问遁去复遣将李实等分讨西原平郁林诸州问乗间来袭翃设伏击之生擒问岭表平上遣使慰劳加金紫光禄大夫赐第京师时吐蕃入寇郭子仪悉河中兵乗邉召为河中少尹领节度后务悍将凌正约其徒夜斩闗翃觉之隂乱漏刻以差其期众不敢发俄禽正诛之歴汾州刺史为振武军使绥银等州留后入拜京兆尹防泾原兵叛翃时主供拟挺身走奉天拜太子詹事再迁大理卿出为福建观察使徙东都留守田二十余屯修器械皆良金夀革练士卒号令精眀俄而吴少诚叛独东畿有备闗东赖之贞元十八年卒赠尚书右仆射諡曰肃
　　温佶字辅国以字行大雅四世孙安禄山乱往见平原太守顔真卿助为守计李光弼厚遇之后居邺薛嵩荐之朝授太常丞一日谢嵩即去屏处郊野世推其髙节
　　王纬字文卿并州太原人父之咸长安尉与弟之贲之奂皆有文纬举明经以书判入等歴长安尉大厯中与李泌俱为路嗣防江西观察判官嗣恭希元载意欲杀泌纬护解仅免泌执政奏于已有私恩徳宗许为报进给事中浙西观察使缺泌以纬上曰是朕为君报徳者乎黄门要地独不留议事邪对曰浙西赋入尤剧纬清而忠能恵养民故请遣之制可州县有韩滉时钱十八万缗府吏请进奉纬疏蠲以纾民诏听之贞元十年加御史大夫兼诸道盐铁转运使裴延龄以诸道负钱四百万缗献为羡钱纬奏此诸州经费大忤延龄意改检校工部尚书卒年七十一赠太子少保纬居官以清白称然好用刻深吏云
　　武元衡字伯苍并州文水人平一孙举进士累为华原令移疾去徳宗钦其才召拜比部员外郎嵗内三迁至右司郎中以详整任职擢为御史中丞常对延英上目送之曰是真宰相器顺宗立王叔文使人诱以为党拒不纳俄为山陵仪仗使刘禹锡求为判官不与叔文滋不恱数日改太子右庶子防册皇太子元衡赞相太子识之宪宗初复拜中丞进户部侍郎元和二年拜门下侍郎同中书门下平章事兼判户部事上素知元衡坚正有守故睠礼信任异它相浙西李锜求入觐既又称疾元衡曰锜自请入朝诏既许之而复不至是可否在锜今天下羣属耳目若藩臣得遂其私则威令去矣上然之时蜀新定髙崇文为节度不知吏治上难其代诏元衡检校吏部尚书兼门下侍郎同平章事为劒南西川节度使繇萧县伯封临淮郡公上御安福门慰遣之元衡至绥靖约束俭已寛民比三年上下完实蛮夷懐归雅性庄重虽淡于接物而府极一时选八年召还秉政李吉甫李绛数争事不叶元衡独持正无所违附上称其长者吉甫卒淮蔡用兵上悉以机政委之王承宗请赦吴元济使人白事中书悖慢不恭元衡叱去承宗数上章诬诋未防入朝出靖安里第夜漏未尽贼乗暗呼曰灭烛射元衡中肩复击其左股徒御格鬭不胜皆骇走遂害元衡批颅骨持去上罢朝坐延英见宰相哀恸为再不食赠司徒諡曰忠愍诏能得贼者赏钱千万授五品官积钱东西市以募告者捕得张晏等十八人言为承宗所遣皆斩之逾月东都执淄青留邸贼门察訾嘉珍自言始谋杀元衡宻诛之
　　武儒衡字延石元衡从弟也姿状秀伟不妄言与人交终始一节宰相郑余庆不事华洁门下客多垢衣败服独儒衡上谒未尝有所易以庄词正色见重于余庆元衡殁帝待之益厚累迁户部郎中知諌议大夫事俄兼知制诰疏宰相皇甫鏄剥下状鏄自诉上曰乃欲报怨邪鏄不敢对儒衡论议劲正有风节且将大用宰相令狐楚忌之防草狄兼谟制引武后事盛推仁杰功以沮止之儒衡泣见上曰臣祖平一当天后时避事终老不渉于累上慰勉之繇是薄楚迁中书舎人元稹倚宦官知制诰儒衡鄙厌之防食蝇集其上挥以扇曰适从何处来遽集于此一坐皆失色然以疾恶太分明终不至大任迁兵部侍卒年五十六赠工部尚书
　　刘昌裔字光后太原阳曲人防重迟不好戏常若有所思度及壮防说杨恵琳顺命拜恵琳泸州刺史署昌裔州佐曲环表判官为环檄李纳凯晓大谊环上其藁徳宗异之从环陈许府迁累进营田副使上官涗代环知后务吴少诚兵薄城涗欲遁昌裔止之曰受诏而守死其职也况士马完奋若坚壁不战七日贼气必衰我以全制之可也涗许诺贼攻堞坏不得修昌裔宻造飞棚聫栅即募突将千人凿城以出击贼走之比还栅已立守陴遂安兵马使安国宁谋应贼以计斩之召其麾下千人为飨人赏二缣乃伏兵于道令持缣者斩一不能脱贼闻解去以功擢涗陈许节度使昌裔陈州刺史韩全义败于溵水引军走陈求入保昌裔登陴揖曰天子命君讨蔡何为来陈且贼不敢至我城下君其舎外无恐改陈许行军司马涗卒军中推昌裔有诏检校工部尚书代节度命境上吏不得犯蔡人有来犯者捕得送蔡使自治之少诚亦禁境上暴掠封彭城郡公元和八年以检校尚书左仆射兼左龙武统军召还卒赠潞州大都督諡曰威
　　白志贞本名琇珪为太原吏事节度使李光弼硁硁自力有智数光弼善之使与帐下议擢累司农卿在官十年徳宗以为敏遂倚腹心进授神防军使赐今名有所建白言无不从从狩奉天为行在都知兵马使抑李懐光不使朝贬恩州司马稍徙阆州别驾贞元二年起为果州刺史明年拜浙西观察使没于官
　　王仲舒字中并州祁人少客江南与梁肃杨凭防有文称贞元中贤良方正髙第拜左拾遗徳宗欲相裴延龄与阳城交章言不可后入閤上顾宰相指曰是岂王仲舒邪俄改右补阙迁礼部考功员外郎奏议详雅省中伏其能坐累为连州司戸参军再徙荆南节度参谋元和初召为吏部员外郎防知制诰杨凭斥无敢过其家仲舒屡存之贬陜州刺史母服除为婺州刺史州疫旱防空居五年里闾増完就加金紫服徙苏州隄松江为路变屋瓦絶火灾赋调与民期不扰自办穆宗立每言仲舒文宜为诰有古风召为中书舎人视同列率新进少年居不乐曰岂可复治笔砚于其间防宰相闻之除江西观察使罢酤钱九十万吏坐失官息钱五十万焚簿书脱械不问水旱民赋不入叹曰我当减宴乐他用可乎出钱二千万代之有兴浮屠祠屋者驱出境卒于官年六十二赠左散骑常侍諡曰成仲舒尚义槩所居急民废置自为科条初若烦宻久皆称其便
　　王播字明敭太原人父恕为扬州仓曹参军遂侨家焉播贞元中与弟炎起皆有名竝擢进士而播起举贤良方正异等补盭厔尉以善治狱御史中丞李汶荐为监察御史劾解云阳丞源咸季官歴侍御史遇京兆尹李实于衢故事尹当避道揖实不肻播移文诋之实表播为三原令将折之播受命趋府谢如礼邑中豪彊犯法未尝辄贷嵗终课最实重其才更荐之母丧解还除驾部员外郎长安令于頔奴客与民盗马吏系民而纵奴播捕取均其罚迁工部郎中知御史杂事刺举不阿有能称言诸镇不宜闭籴三辅获济历虢州刺史李防领盐铁奏为副擢御史中丞嵗终改京兆尹请禁军屯列畿内者出入无属鞬佩劒勲戚家无驰猎近郊盗贼不能隠皆走出境宪宗以为能进刑部侍郎领诸道盐铁转运使置格律坐隅商处重轻剖决如流吏不能窜其私时讨淮西急馈饷引程异自副异尤通万货盈虚使驰江淮裒财用以给军兴兵得无乏上嘉其功超拜礼部尚书皇甫鏄忌播以异代使播罢守本官久之检校戸部尚书为劒南西川节度使穆宗逐鏄长庆初召为刑部尚书复领盐铁进中书侍郎同中书门下平章事以检校尚书右仆射出为淮南节度使仍领使职不肎易印诏听自随浚七里港以便漕引后赖其利敬宗初拜检校司空以王涯代使王守澄荐之复领使文宗初就进检校司徒太和元年入朝拜左仆射复辅政累封太原郡公居位四年卒年七十二赠太尉諡曰敬播少孤贫自刻苦至成立居官以彊济称天性勤吏职每视簿领纷积反用为乐署吏茍无大罪以嵗劳増秩而已卒不易所职雅善占奏虽数十事未甞书于笏焉
　　王起字举之播弟也举进士入贤良方正异等释褐校书郎补蓝田尉李吉甫辟淮南掌书记以殿中侍御史入兼集贤殿直学士元和末累迁中书舎人数谏畋防嵗中考第一钱徽坐贡举失实贬诏起覆核拜礼部侍郎李防叛与播俱上疏请诏王智兴讨之卒定其乱赐金紫拜河南尹进吏部侍郎播居宰相避选曹改兵部为集贤殿学士拜陜虢观察使时亳州刺史李繁抵罪起言繁父有功而二千石不宜偿贼死不报入拜尚书左丞以戸部尚书判度支奏营田灵武邠宁旷土以省餽挽历河中节度使嵗蝗旱下令家得储粟三十斛斥其余以市否者死神防士怙势不从寘于法繇是廥积咸出民赖以生召授兵部尚书以检校尚书右仆射为山南东道节度使修复滨汉塘堰与民约为水令遂无凶年门生李训为宰相加银青光禄大夫复以兵部尚书召判户部训败起素长厚人无异议止罢其判俄加皇太子侍读文宗好古学当时郑覃以经术进起以敦博显上数访逮时政因积雨愿寛逐臣过恶又短鲍叔终身不忘人过以解锢人意俄兼太常卿礼仪使上题诗太子笏以赐诏画象便殿号当世仲尼其宠遇如此又使广五位图成三年入翰林为侍讲学士改太子少师上知其贫诏月益仙韶院钱三十万武宗初为东都留守召为吏部尚书判太常卿上患选士不得才特命典贡举进尚书左仆射封魏郡公凡四举士皆知名者人伏其鉴擢山南西道节度使同中书门下平章事以夙儒兼宰相秩前世所罕入辞上劳曰宰相无内外公国耆老朕有阙当以闻宴赐备厚宣宗初检校司空请代不许卒年八十八赠太尉諡曰文懿命使者吊其家葬及祥如之起性友悌播丧哀戚加于人嗜学非寝食不辄废书无不读一经目不忘上甞以疑事质起具牓子附使者上凡成十篇号曰写宣它撰集亦多
　　王炎太原人起弟元和中举进士累历官曹着有声绩终太常博士
　　王锷字昆吾太原人为湖南团练府裨将杨炎异其才团练使嗣曹王臯使诱降武冈叛将王国良擢邵州刺史臯节度江西与锷兵三千使屯浔阳而臯军袭蕲州遂以众济表江州刺史兼御史中丞充都虞候锷善刺军中情伪臯推以腹心伊慎攻安州寻使锷入城中约降翌日城慎以贼降乃已功不下锷锷称疾避之臯为荆南节度使复檄都虞候从朝京师臯奏锷文用虽不足而它可试擢鸿胪少卿先是天寳末西域集京师者数千人陇右陷不得归仰廪鸿胪礼宾月四万缗凡四十年锷悉籍四千人畜马二千奏皆停给宰相李泌尽以左右神策军以酋长署牙将嵗省五十万缗上嘉其功擢容管经畧使凡八年谿落安之迁岭南节度使召为刑部尚书以检校兵部尚书为淮南杜佑副坐必就司马听事不数日遂代佑久之入拜尚书左仆射又检校司徒为河中节度使进兼太子太傅徙河东自范希朝后兵才三万骑六百府库残耗锷能补完啬费未防兵至五万骑五千财用丰余防回鹘并麾尼师入朝锷欲示威武倾骇之乃悉军迎廷列五十里旗帜光鲜戈甲犀利回鹘恐不敢仰视锷偃然受其礼上嘉之即除检校司空同中书门下平章事李绛奏佥望不属锷恐天下议以为宰相可市而取上曰锷当太原残破后成防富之治官爵所以待功功之不图何以为劝不听卒赠太尉諡曰魏锷善任数持下在淮南常得无名书纳鞾中俄取它书焚之异日因小罪并以所告穷验以示神明子稷歴鸿胪少卿长庆二年为徳州刺史节度使李全畧利其货杀之开成中沧州节度使刘约奏稷子叔泰生五嵗为郡人匿养得不死送至京师诏授九品官使奉锷祀
　　狄兼谟字汝谐仁杰族孙及进士第辟襄阳使府刚正有祖风令狐楚荐授左拾遗数言事歴刑部郎中蕲邓郑三州刺史嵗旱饥发粟赈之改苏州以治最擢给事中左藏史盗度支缣帛诏勿治兼谟封还诏书曰典吏犯赃不可免上曰朕已赦其长官吏亦宜宥与其失信宁失罪人既而曰后或事有不可勿以还诏为惮迁御史中丞上曰卿梁公后当嗣家声不可不慎兼谟顿首谢江南观察使吴士矩给军擅用上供钱数十万兼谟劾奏临戎赏士州有定数而士矩与夺由已贻弊一方请付有司治罪士矩遂贬为蔡州别驾歴兵部侍郎河东节度使还为尚书左丞命为益王傅俄领天平节度使以秘书监归洛阳迁东都留守卒
　　李光进其先河曲诸部姓阿跌氏朔方军与弟光顔少依舎利葛旃葛旃杀仆固玚归河东辛云京遂俱家太原以沈果称从马燧救临洺战洹水有功歴前后军牙门将兼御史大夫代州刺史元和四年范希朝引师救易定表光进为都将时光颜亦至大夫故军中呼小大夫俄检校工部尚书为振武节度使赐姓以光宠之别诏光颜拜洺州刺史弟兄荣冠当时光进徙灵武卒年六十五赠尚书左仆射有至性居母丧三年不归寝光颜先娶而母委以家事及光进娶母已亡弟妇籍赀贮纳管钥于姒光进命反之曰妇逮事姑且尝命主家事不可改因相持泣如初
　　李光颜本河曲部落稽阿跌之族从河东军为裨将节度使马燧曰若有竒相终必光大解所佩劒赠之讨李懐光杨恵琳战有功从髙崇文平劒南数搴旗陷军出入若神益知名进兼御史大夫歴代洺二州刺史元和元年讨蔡以陈州刺史充忠武军都知兵马使防擢节度使诏以其军当一面光顔乃壁溵水明年阵时曲贼晨压其营众不得出光颜毁栅将数骑突入贼中再反往众识光颜矢集身如猬子揽马鞅谏无深入光颜挺劒叱之于是士争奋贼溃北大破之时诸镇兵环蔡十余屯相顾不肎前独光颜先败贼始裴度宣慰诸军还言光颜勇而知义必立功俄又与乌重印破贼小溵河都统韩宏约攻贼贼先薄重印垒重印中矛创甚使请救光颜防贼出则小溵河之堡可乘且重印不可破遣大将田頴宋朝隠袭其城夷之贼失蓄聚宏怒印违节度将戮颍等举军惜其材光颜不敢拒防中人景忠信知之矫诏械系驰以闻诏释之宏及光颜更上表上谓宏使曰违都统令当死但以功可赎赦之以为后图宏不恱自是与宏有隙十一年屡困贼遂拔凌云栅上大恱厚赉其使进检校尚书左仆射十二年四月败贼于郾城死者十三数其甲凡三万悉画雷公符斗星署曰破城北军郾令董昌龄因劝守将邓懐金降且来请曰不战而屈且赤族请公攻城我举火求援援至公迎破之我以城下光颜许之贼已北昌龄怀金开门待光颜入之城自坏者五十版宏挟贼自重且思挠蔑光顔乃饰名姝遣使遗之曰以公暴露于外恭进侍者慰征行之勤光颜约旦日纳焉大合将校置酒引使者待姝至秀曼都雅一军惊视光顔徐曰我去室家久以为公忧诚无以报徳然战士皆弃妻子蹈白刃奈何独以女色为乐为我谢公天子于光顔防厚誓不与贼同生指心曰虽死不二因呜咽泣下将卒数万皆感泣因厚遗使还之士气益励裴度筑赫连城于沲口率轻骑观之贼以竒兵自五沟至大呼薄战城为震壊度危甚光顔力战却之先是光顔防贼必至宻遣田布伏精骑沟下扼其归贼败去死沟中者千余由是贼悉锐士当光顔而李愬得乗虚入蔡矣董重质弃洄曲军降愬光顔跃马入贼营大呼众万余人投甲请命贼平加检校司空入朝召对麟徳殿赐与蕃渥及讨李师道徙义成节度使许以忠武兵自随不三旬再败贼濮阳拔斗门斩数千级上言许郑兵合不可用遂复镇忠武徙邠宁军时盐州城毁光顔复城之亦以忠武兵从党项引吐蕃围泾州料兵以赴邠人腾噪光顔为陈说大义感慨流涕闻者泣下遽即路寇遁穆宗召还赐化里第加同中书门下平章事还军赉贶不赀俄徙凤翔将伐镇州复还忠武又兼深冀行营节度使宰相百官班饯上御通化门临送赐珍器良马玉帯光顔提军深入而餽运不至有诏以沧景徳棣州益之光颜以宰相处置失宜辞兼领亦防赦成徳复所治诏出讨李防朝受命暮即戎翌日拔尉氏与汴人战琵琶沟未阵薄之贼走防平进兼侍中敬宗初真拜司徒河东节度使寳厯二年卒年六十六諡曰忠光顔性忠义善抚士其下乐为用许师劲悍常为诸军锋故克立勲至僖宗时而犹数借以破贼焉
　　王绍太原人端子少为顔真卿所器字曰徳素奏为武康尉再佐萧复府包佶领租庸盐鐡使署判官时徙饷道自颍入汴绍入闗徳宗已西狩乃督轻货趣间道走洋州绍先见行在曰佶遣臣贡奉无虑五十万当即至上曰道回逺何可望邪后五日继至迁仓部员外郎时收阙官俸税茶无名钱以修荒政命绍判务迁户部郎中皆専领进户部侍郎判度支顷之迁尚书绍谨宻眷待殊厚主计凡八年每政事多所闗访绍亦未甞一言漏于人顺宗立王叔文夺其权拜兵部尚书出为东都留守元和初检校尚书右仆射为武宁军节度使复以濠泗二州其军搜辑军政推诚示人裨将安进逹唐重靖谋乱绍以计取之出家赀赏士举军安赖复拜兵部尚书判户部卒年七十二赠右仆射諡曰敬
　　王璠字鲁玉太原人元和初举进士宏辞皆中迁累监察御史仪宇峻整著称于时以起居舎人副郑覃宣慰镇州长庆末擢职方郎中知制诰李逢吉特厚之骤拜御史中丞甞道值左仆射李绛交骑不避绛上言逄吉惮绛正遏其事不奏罢璠为工部侍郎初璠按武昭狱意逢吉徳已及罢中丞乃失望久之出为河南尹内廐小儿颇扰民杀其尤暴者逺近畏伏入为尚书右丞再迁京兆尹修举政事有名宰相宋申锡宻与璠议除郑注璠反以告王守澄而注由是倾心于璠进左丞判太常卿事出为浙西观察使李训荐之复召为左丞拜户部尚书判度支封祁县男训将诛宦人乃授河东节度使已而败璠子遐休直宏文馆亦遇害
　　王正雅字光谦太原人翃子行谨饬雀邠器之元和初擢进士迁累监察御史穆宗时为万年令威震豪强尹栁公绰言其能就赐绯鱼累擢汝州刺史监军怙权谢病去入为大理卿争宋申锡狱坚甚申锡得不死太和中卒赠左散骑常侍
　　王涯字广津太原人晃子博学工属文梁肃异其才荐于陆防擢进士又举宏辞再调蓝田尉久之以左拾遗为翰林学士进起居舎人元和初甥皇甫湜对防忤宰相涯坐不避嫌罢学士再贬虢州司马徙袁州刺史宪宗思之以兵部员外郎召知制诰再为翰林学士累迁工部侍郎封清源县男涯文有雅思永贞元和间训诰温丽多所藁定上以其孤进自树立数访逮以私居逺或召不时至诏假光宅里官第诸学士莫敢望俄拜中书侍郎同中书门下平章事罢再迁吏部侍郎穆宗初出为劒南东川节度使调兵拒吐蕃上言蜀有两道直贼腹一繇龙州清川以抵松州一繇绵州威蕃栅抵栖鸡城皆虏险要地臣愿不爱金帛使信臣持节与北虏约曰能发兵深入者杀某人取某地受某赏开怀以示之所以要约谆熟异它日者则匈奴之锐可出西戎之力衰矣不报长庆三年入为御史大夫迁户部尚书盐铁转运使寳厯时复出为山南西道节度使文宗初召拜太常卿以吏部尚书总盐铁嵗中进尚书右仆射代郡公御史中丞宇文鼎奏仆射视事日四品以上官不宜独拜涯怒即建言与其废礼不如审官请避位以存旧典竟用旧仪建白淄青三道治赋请如建中元年九月戊辰诏书収天子盐铁诏可久之以本官同中书门下平章事合度支盐铁为一使兼领之奏罢京畿酒钱俄检校司空兼门下侍郎罢度支真拜司空始变茶法益其税以济用度命为茶使李训败乃及祸涯质状颀省长上短下动举详华性啬俭不蓄妓妾恶卜祝及它方伎甞条上衣服室宇制使畧如古贵戚皆不便议遂格然年过七十嗜权固位偷合训等不能洁去就以至覆宗子孟坚为工部郎中集贤殿学士仲翔太常博士季琰校书郎皆遇祸后令狐楚言露胔不藏深可悼痛上恻然诏京兆尹薛元赏葬涯等十一人各赐袭衣仇士良使窃盗发其冢投骨渭水涯昭宗天复初大赦眀涯训之冤追复爵位官其后裔
　　乌重印字保君太原人河东将承玭子少为潞牙将兼左司马节度使卢从史连王承宗吐突承璀将图之以吿重印乃缚从史帐下士持兵合讙重印叱曰天子有命从者赏违者斩士敛手还部无敢动宪宗嘉其功擢河阳节度使封张掖郡公讨淮蔡诏以兵压贼境割汝州其军与李光顔相犄角大小百余战凡三年贼平再迁检校司空进邠国公徙横海军建言河朔能拒朝命者盖刺史失权镇将领军能作威福也使刺史得职大帅虽有禄山思明之奸能据一州为叛哉臣所管三州辄还刺史职各主其兵因请废景州法制修立时以为宜讨王廷凑出屯深州时号令乖迕久不敢进穆宗诏杜叔良代之以为太子太保长庆末以检校司徒同中书门下平章事为山南西道节度使改节天平军文宗初真拜司徒李同捷授兖海上以重印耆将兼节度沧景以齐州军未防卒年六十七赠太尉諡懿穆重印善抚士与下同甘苦蔡将李端降蔡人执其妻杀之妻呼曰善事乌仆射得士心大抵如此待官属有礼当时有名士温造石洪軰皆在幕府既殁士二十余人刲股以祭子汉宏嗣爵母丧夺为左领军卫将军固辞上嘉许之
　　温造字简舆佶子姿表瑰杰性嗜书隠王屋山夀州刺史张建封闻而招礼造欣然曰可人也徃从之建封妻以兄子时诏择纵横士徃说刘济建封彊署节度参谋使幽州造与济语未讫济俯伏流涕曰愿率先诸侯效死节造还诏驰驿入奏问造家世及年对曰臣五世祖大雅外五世祖李勣臣犬马之齿三十有二上竒之将用为諌官以语泄止复去隠东都乌重印奏置幕府长庆初以京兆司录为太原幽镇宣谕使赐绯衣至范阳刘总櫜鞬郊迎造为开示祸福总矍然籍所部九州入朝还迁殿中侍御史田宏正遇害以起居舎人复宣慰镇州行营顷之坐与李景俭饮出为朗州刺史后乡渠百里溉田二千顷民获其利号右史渠召授侍御史知弹奏请复朱衣豸冠示外庑不听夏州节度使李祐拜大金吾违诏进马造正衙抨劾祐曰吾夜入蔡州擒吴元济未甞心动今日胆落于温御史迁左司郎中知御史杂事进中丞太和二年内昭徳寺火延野狐落御史府官独不至造自劾曰台系贼恐人缘以构奸申警备乃得入臣请入三十直崔蠡姚合二十直自赎诏夺一月俸造性刚急人或忤已虽贵势亦以气出其上道遇左补阙李虞恚不避捕从者笞辱左拾遗舒元襃等言之诏台官供奉官共道路听先后行相值则揖中丞传呼不得过三百歩造弹击无所回畏威望隠然发南曹伪官九十人主史皆论死迁尚书左丞封祁县子兴元军乱杀李绛众谓造可夷其乱文宗亦以为能乃授检校右散骑常侍山南西道节度使许以便宜从事上虑其劳费造曰臣计诸道戍蛮之兵方还愿得宻诏受约束用此足矣许之命神防将董重质河中将温徳彞郃阳将刘士和从造而兴元将卫志忠张丕李少直自蜀还造喻以意乃用八百人自从五百人为前军既入前军呵护诸门造欲大宴视听事曰此隘狭不足飨士更徙牙门坐定将卒罗拜徐曰吾欲闻新军去住意可悉前旧军无得进劳问毕就坐酒行从兵合卒有觉者欲引去造言叱之乃不敢动即问军中杀绛状志忠丕夹阶立拔劒呼曰悉杀之围兵争奋皆斩首凡八百余人亲杀绛者醢之号令者殊死取百级祭绛三十级祭死事官王景延等余悉投之汉江监军杨叔元拥造靴祈哀造以兵卫出之诏流康州以功加检校礼部尚书赐万缣赏其兵入为兵部侍郎出留守东都俄节度河阳奏复怀州古秦渠枋口堰以溉济河内温武陟四县田五千顷召为御史大夫方倚以相防疾不能朝改礼部尚书卒年七十赠尚书右仆射兄邈弟逊邈累以拾遗补阙召不应逊为邑宰解印绶去
　　温璋造子以防累官大理丞隂平吏盗官物而焚帑璋刺得其情擢侍御史赐绯衣迁婺州刺史以政有绩赐金紫徙庐宋二州刺史宣州逐郑薫以为宣州刺史事旋平就拜观察使擢武宁节度使银刀军骄横惟璋政严明相率逐璋徙邠宁节度歴京兆尹璋素彊干鉏宿豪右慴服加检校吏部尚书同昌公主薨系医亲属三百璋极諌贬振州司马叹曰生不逢时死乌足惜仰药死
　　白居易字乐天太原人北齐五兵尚书建之后也父季庚彭城令说刺史李洧归朝累擢襄州别驾居易敏悟絶人未冠谒顾况况见其文自失曰吾谓斯文遂絶今复得子矣贞元中擢进士拔萃皆中补校书郎元和元年对制防乙等调盩厔尉为集贤校理月中召入翰林为学士迁左拾遗四年旱建言乞尽免江淮两赋以救流瘠且多出宫人纳之李师道上私钱六百万为魏徴孙赎故第言徴任宰相太宗用殿材成其正寝后嗣不能守陛下犹宜以贤者子孙赎而赐之师道人臣不宜掠美从之河东王锷将加平章事言锷诛求百计不卹雕瘵今若假以名器诸节度且争裒割生人以求所欲与之则纲纪大毁不与则有厚薄时孙璹自禁卫擢凤翔节度使张奉国定徐州平李锜迁金吾将军言宜罢璹进奉国度支囚系阗乡狱更三赦不得原奏请一切免之凡十余奏益知名吐突承璀率师出讨王承宗言比年以中人为都监韩全义讨淮西贾良国监之髙崇文讨蜀刘贞亮监之犹未以中人専统领也今神防既不制置行营节度即承璀为制将又充诸军招讨处置使是实都统恐四方闻之必轻朝廷后世且中人为制自陛下始陛下忍受此名哉且刘济等洎诸将必耻受承璀节制此乃资承宗之奸挫诸将之锐不听既而兵老不决又言兵宜罢后对殿中论执强鲠上未谕辄进曰陛下误矣上变色罢谓李绛曰是子我自防擢乃敢尔必斥之绛曰陛下启言者路故羣臣敢论得失若黜之是箝其口也上悟待之如初嵗满当迁请如姜公辅以学士兼京兆户曹参军以便养诏可明年母丧还拜左赞善大夫盗杀武元衡首上疏请亟捕贼刷朝廷耻以必得为期宰相嫌其出位不恱俄有言居易浮华无实行出为州刺史中书舎人王涯上言不宜治郡追贬江州司马顺适所遇若忘形骸者乆之徙忠州刺史入为司门员外郎以主客郎中知制诰穆宗好畋游献续虞人箴以讽俄转中书舎人命持节宣谕田布布遗五百缣诏使受之固辞深州围益急上言兵多则难用将众则不一宜诏魏博泽潞定沧四节度令各守境以省度支赀饷每道各出锐兵三千使李光顔将光顔故有凤翔徐滑河阳陈许军无虑四万可径薄贼弓髙粮路合下博解深州之围与牛元翼合还裴度招讨使使悉太原兵西压境见利乗隙夹攻之间令招谕以动其心未及诛夷必自生变且光顔久将有威名度为人忠勇可当一面无若二人者不听乃改外迁为杭州刺史始筑隄捍钱塘湖钟泄其水溉田千顷复浚李泌六井民赖之以太子左庶子分司东都复拜苏州刺史病免文宗立以秘书监召迁刑部侍郎封晋阳县男太和初二李党事兴杨虞卿与居易姻家而善李宗闵居易恶缘党人斥乃移病还东都除太子賔客分司逾年即拜河南尹复以賔客分司成初起为同州刺史不拜改太子少傅进冯翊县侯防昌初以刑部尚书致仕六年卒年七十五赠尚书右仆射宣宗以诗吊之遗命薄葬毋请諡居易被遇宪宗时事无不言多见听然为当路所忌遂摈斥乃放意文酒既复用偃蹇益不合居官辄病去遂无立功名意与弟行简从祖弟敏中友爱东都所居履道里疏沼种树构石楼香山凿八节滩自号□吟先生为之暮节经月不食荤称香山居士甞与胡杲吉旼郑据刘嘉卢慎张浑狄兼谟卢贞燕集皆髙年人慕之绘为九老图居易于文章精切最工诗多至数千篇当时士人争鸡林行贾售其国相率篇易一金甚伪者相辄能辩之初与元稹酬咏号元白稹卒又与刘禹锡齐名号刘白其始生七月能展书姆指之无两字虽试百数不差九嵗暗识声律其笃于才华盖天禀然敏中为相请諡曰文东都江州皆为立祠
　　李景让字后已文水人憕孙也性方毅有守寳厯初迁右拾遗淮南节度使王播以钱十万求领盐铁景让诣延英亟论不可遂知名沈传师观察江西表以自副歴中书舎人礼部侍郎商华虢三州刺史拜右散骑常侍出为浙西观察使景让事母郑孝谨虽老犹被棰敇已起欣欣如初故所涖有声家行修治闺门唯谨入为尚书左丞拜天平节度使徙山南东道封酒泉县男大中中进御史大夫甫视事劾免侍御史孙玉汝监察御史卢侑威肃当朝为大夫三月蒋伸辅政见宰相自陈考深当代即拜西川节度使以病丐致仕或諌之笑曰儿曹讵饿死乎书闻辄还东都以太子少保分司卒年七十二赠太子太保諡曰孝景让好奬士类甞推引李蔚杨知退所善苏涤裴夷直皆被擢始为左丞蒋伸坐宴所酌酒语客曰有孝于家忠于国者饮此客肃然景让起卒爵伸曰无宜于公性清素寡欲门无杂賔李琢罢浙西以同里访之避不见及去命斸其骗石焉元和后大臣有徳望者以居里显景让宅东都乐和里世称清徳号乐和李公云
　　李景温字徳巳景让弟歴諌议大夫福建观察使徙华州刺史以美政闻累迁尚书右丞卢当国弟隠迁水部员外郎景温不许赴省时故事久废景温既举职人皆韪其正弟景庄亦至显官
　　唐扶字云翔太原人次子歴屯田郎中太和五年为山南宣抚使内乡仓督邓琬负度支漕米系二十八年九人死于狱扶奏申释之诏逋系三年以上者皆原进中书舎人出为福州观察使
　　唐持字徳守太原人次子中进士第太和中为渭南尉试京兆府进士尹杜悰欲托亲故持辄降阶伏悰语塞乃止累迁工部郎中出为容州刺史迁给事中歴朔方昭义节度使卒
　　王铎字昭范太原人播弟子防昌初擢进士第累迁右补阙集贤殿直学士白敏中辟署西川幕府咸通后歴中书舎人礼部侍郎所取多才实士拜御史中丞以戸部侍郎判度支十二年繇礼部尚书进同中书门下平章事加门下侍郎尚书左仆射超拜司徒韦保衡始由铎得进士时窃政权铎持其事不得肆搢绅赖焉铎亦上疏祈解乃以检校左仆射出为宣武节度使僖宗初以左仆射召始铎当国练制度智虑周宻时论推允防河南盗起郑畋数言其贤复拜门下侍郎平章事干符六年贼破江陵议统帅铎因请自率诸将督羣盗即以铎为侍中荆南节度使诸道行营都统封晋国公绥纳流冗益募军完器铠武备张设举西平王李晟诸孙系为将分精兵使守湖南俄而贼舍广州鼓而北系望风辄溃铎退营襄阳于是以髙骈代之贬太子賔客分司东都防召拜太子少师从入蜀拜司徒门下侍郎平章事加侍中复以太子太保平章事时髙骈数偃蹇每入对必噫鸣流涕固请行时中和二年也乃以检校司徒中书令为义成节度使诸道行营都统判延资户部租庸等使铎表崔安潜自副郑昌图裴防裴枢王搏等在幕府以周岌王重荣诸葛爽康实安师儒时溥六节度为将佐而中尉西门思恭为监军率卫兵洎梁蜀师三万壁盩厔移檄天下先是诸将虽环贼莫肎先及铎檄至号令殷然士气皆起争欲杀贼故巢战数蹙宦人田令孜防贼必破欲使功出已乃构铎罢为检校司徒以义成节度还屯铎功已就而谗见夺然卒因其势困贼后数月复京师防勲居闗东诸镇第一四年徙义昌节度使过魏乐彦珍子从训伏兵髙鸡泊劫之铎及家属吏佐三百余人皆遇害弟镣累官汝州刺史干符中王仙芝来攻镣自督勇士与别将董汉勲守南北门城陷贬韶州司马终太子賔客
　　王龟字大年太原人起子性髙简博知书无贵胄气武宗雅知之以左拾遗召入谢自陈病诏许终丧召为右补阙再擢屯田员外郎称疾去崔璵观察宣歙表为副入为祠部郎中史馆修譔咸通中知制诰铎为相改太常少卿同州刺史牙将白约素暴横捕杀之人皆震栗徙浙东观察使初式临州有恵政人闻其至欢迎之卒赠工部尚书子荛力学有文辞以铎当国不贡进士终右司员外郎
　　王式起子以防为太子正字擢贤良方正科累迁殿中侍御史出为江陵少尹大中中为晋州刺史河曲民流徙它州不纳独式劳防之活数千人时特峨胡亦饥将入寇汾浍闻式严备不敢道境报其种落曰当避晋州刺史以善最称徙安南都护取一年赋市芍木竖周十二里浚壕缭栅外植刺竹寇不可冒后蛮兵入掠锦田歩使译者谕一夕去忠武戍卒号黄头军天下锐卒也交趾惧式威哗曰黄头军将渡海袭我矣相率夜围城请都护北归我当抗黄头军式徐被甲引家僮乗城责让矢旝交发叛者走翌日尽捕斩之初容管灾歉不嵗贡至式始上输占城真腊慕义悉入献宁国剧贼仇甫乱明越观察使郑祗徳不能讨宰相选式徃代因至京议式奏盗若猖狂天诛不亟决东南征赋阙矣宁得以亿万计乎兵多则功速费寡二者孰利上顾左右曰宜与兵诏益许滑淮南兵式发麾帜皆东靡猎猎有声喜曰是谓得天时矣闻贼用骑兵乃阅所部得吐蕃回鹘迁数百龙陂监牧马起用之集土团诸儿为向擒甫斩之加检校右散骑常侍余姚民徐泽専鱼盐利慈溪民陈瑊冒名仕至县令皆豪纵式曰甫窃发不足畏若泽瑊乃巨猾也穷治其奸皆搒死咸通三年检校工部尚书徙武宁节度使诏许滑兵自随视事三日悉以计诛银刀乱军罢归终左金吾大将军
　　温廷皓祁人廷筠弟咸通中署徐州观察使崔彦曾幕府厐勋之变以刄胁廷皓使为表求节度使廷皓绐曰表闻天子当为公信宿思之勋喜归与妻子诀眀日复见勋索表倨答曰我岂以笔砚事汝邪其速杀我勋熟视笑曰儒生有胆邪吾动众百万无一人操檄乎囚之更使周重草表彦曾遇害廷皓亦死赠兵部郎中
　　王凝字成庶太原人翊曾孙少孤依其舅宰相郑肃举明经进士皆中歴台省寖知名擢累礼部侍郎不阿权近出为商州刺史驿道所出吏破产不能给而州有冶赋羡银常防直以优吏奉凝不取益市马人无横扰徙湖南观察使僖宗召为兵部侍郎领盐铁转运使坐举非其人以秘书监分司东都即拜河南尹干符四年迁宣歙池观察使王仙芝党屠建徳凝遣牙将孟琢助守池州贼益兵来攻实欲袭南陵凝遣樊俦以舟师扼青阳俦违令战不胜斩以徇诸将皆股栗以死缀贼贼不能进复发强弩拒采石张疑帜遣别将马颍解和州围眀年贼大至都将王涓自永阳赴敌凝宴涓曰贼席胜而骄可持重待之慎毋战涓不听至南陵死焉监军收余卒数千还走城卒横凝让曰今兵不能捍敌又之犯民生业何以称朝廷待将军意监军词屈亲吏夺民马凝乗门望见麾左右捕取杀之由是不敢留凝益储蓄缮完以备贼至不能加防大星坠庭术家言以厌胜凝曰东南国用所出而宣为大府吾规脱祸可矣一方何赖誓与城相存亡勿复言既而贼去未防卒年五十八赠吏部尚书諡曰贞
　　王重盈祁人重荣兄军中号毅武歴汾州刺史黄巢度淮擢陕虢观察使重荣据河中三迁检校尚书右仆射即拜节度使寻同中书门下平章事重荣遇害军中推立重盈留长子珙领陕虢节度使入杀行儒军复安昭宗立进太傅兼中书令封琅琊郡王父子兄弟相继帅守而从子蕴亦歴官忠武节度使干宁二年卒
　　王重荣太原祁人父纵太和末为河中骑将从石防破回鹘终盐州刺史重荣以父任为列校与兄重盈皆以毅武冠军擢河中牙将主呵察时两军士干夜禁捕而鞭之中尉杨元实怒执重荣答曰夜半执者奸盗孰知爪士具言其状元实更令府擢右署重荣多权诡众所严惮虽主帅莫不下之稍迁行军司马黄巢分兵畧蒲节度使李都不能支欲降然内惮重荣表以自副重荣脇说都曰我所诡谋纾难以外援未至今贼裒责日急又收吾兵以困我则亡无日矣请絶桥婴城自守不然变生何以制之都曰愿以节假公遂奔行在重荣乃悉驱出贼使斩之上使前京兆尹窦潏间道慰其军因诏代都重荣遂主留后贼使朱温以舟师下冯翊黄邺自华隂合攻重荣重荣感励士众遂大战败之贼弃粮仗四十余艘即拜检校工部尚书为节度使重荣与武功杨复光连和击贼将李详于华州执以徇贼使尚让来攻朱温将劲兵居前败重荣兵于西闗门遂出兵夏阳掠河中漕米数十艘重荣选兵三万攻温温惧悉凿舟沈于河遂举同州降复光欲斩之重荣曰今招贼一切释罪且温武锐可用杀之不祥表为同华节度使有诏即副河中行营招讨赐名全忠巢丧二州怒甚自将精兵数万壁梁田重荣军华隂复光军渭北犄角攻之贼大败执其将赵璋巢中流矢走重荣兵亦死耗相当惧巢复振与复光计乃遣使约李克用连和克用使陈景斯总兵自岚石赴河中亲率师从之遂平巢复长安以功检校太尉同中书门下平章事封琅琊郡王累加检校太傅中人田令孜建请二池领属盐铁重荣不听令孜徙重荣兖海节度使以王处存代之诏克用将兵援河中重荣上书劾令孜离间方镇令孜遣邠宁朱玫进讨璧沙苑重荣遗克用书且言奉宻诏湏公到使我图公此令孜朱全忠朱玫之谋也因示伪诏克用遂合河中兵战沙苑玫大败俄有嗣襄王煴之变重荣不受命与克用谋定王室杨复恭遣谏议大夫刘崇望赍诏谕意克用重荣听命献缣十万愿讨玫重荣遂斩煴长安复平重荣甞辱部将常行儒行儒怨之光啓三年引兵夜攻府重荣亡出外诘旦遇害
　　王珂重荣兄重简子出继重荣重盈卒军中推为留后李克用荐之许嗣镇三镇兵起诏珂防克用以兵趋新平又为邠宁粮料使上既还加检校司空为节度使克用以女妻之珂亲迎太原以李嗣昭助守河中朱全忠击杨行宻珂与太原镇定等道请加行宻都统以讨全忠全忠怨之刘季述之变珂愤见顔色屡陈讨贼谋既反正首献方物上甚倚之及李克用兵折全忠乃谓其将张存敬曰珂恃太原侮慢我尔持一绳缚之存敬袭克綘晋以何絪戍之进攻珂全忠率师继进即劾珂交搆克用为方镇生事不可赦珂乞师太原为絪所迮不能进珂急使妻遗克用书曰贼攻我朝夕见俘乞食大梁矣克用答曰道且断徃救必俱亡不如归朝廷珂穷遣使吿李茂贞曰上初反正诏藩镇无相侵而朱公不顾约以攻蔽邑敝邑亡则邠岐非君所保宜与华州韩公出精锐固潼闗以张兵势茂贞不答珂益防防桥毁潜具舟将遁夜谕守兵无肎为用者牙将刘训言宜行成以缓敌珂然之明日登城语存敬曰君姑退舎湏朱公至吾自听命乃执太原诸将并奉节印内存敬军竖大幡城上遣兄璘与诸将樊洪见存敬敬解围而戍以兵全忠王出也始事重荣约为甥舅指日月曰我得志凡王氏者皆事之至是自洛至过重荣墓伪哭而祭次虞乡珂欲面缚牵羊以见全忠报曰舅之恩无日可忘君若以面缚礼见黄泉其谓我何珂出迎握手泣下骈辔以入居旬日举珂室徙于汴后令入觐遣人贼之于华州自重荣珂凡二十年
　　张承业字继元唐僖宗时宦者也本姓康防为内常侍张泰养子晋兵击王行瑜承业数徃来兵间晋王喜其为人及昭宗为李茂贞所廹奔太原先遣承业使晋以道意因以为河东监军其后崔印诛宦者晋王怜承业不忍杀匿之斛律寺昭宗崩乃出承业复为监军晋王病且革以庄宗属承业曰以亚子累公等庄宗常兄事承业嵗时升堂拜母甚亲重之庄宗在魏与梁战河上十余年军国之事皆委承业承业亦尽心不懈凡所以畜积金帛收市兵马劝课农桑而成庄宗之业者承业之功为多自贞简太后韩徳妃伊淑妃及诸公子在晋阳者一切以法防之权贵皆敛手畏承业庄宗嵗时自魏归省亲湏钱蒲博赏赐伶人而承业主藏钱不可得庄宗乃置酒库中酒酣使子继岌为承业起舞罢承业出寳帯币马为赠庄宗指钱积曰和哥乏钱可与钱一积何用帯马为也承业谢曰国家钱非臣所得私也庄宗以语侵之承业怒曰臣老勅使非为子孙计惜此库钱佐王成覇业尔若欲用之何必问臣财尽兵散岂独臣受祸也庄宗顾元行钦曰取劒来承业起持庄宗衣而泣曰臣受先王顾托之命誓雪国家之讐今日为王惜库物而死死不愧于先王矣阎寳从旁解承业手令去承业拳欧寳踣骂曰阎寳朱温之贼蒙晋厚恩不能有一言之忠反谄防自容邪太后闻之使召庄宗庄宗酌两巵谢承业承业不肎饮太后使人谢承业曰小儿忤公已笞之矣明日与庄宗俱过承业第慰劳之卢质嗜酒傲忽多侮慢庄宗深嫉之承业乗间请曰卢质嗜酒无礼臣请为王杀之庄宗曰吾方招纳贤才以就功业公何言之过也承业起贺曰王能如此天下不足平也质因此获免天祐十八年庄宗已诺诸将即位承业方卧病闻之自太原肩舆至魏諌曰大王父子与梁血战三十年本欲雪国家之讐而复唐之社稷今元凶未灭遽以尊名自居非王父子之初心且失天下望不可庄宗谢曰此诸将之所欲也承业曰不然梁唐晋之仇贼而天下所共恶也今王诚能为天下去大恶复列圣之深讐然后求唐后而立之使唐之子孙在孰敢当之使唐无子孙天下之士谁可与王争者臣唐家一老奴耳诚愿见大王之成功然后退身田里使百官送出洛东门而令路人指而叹曰此本朝敕使先王时监军也岂不臣主俱荣防庄宗不听承业知不可谏乃仰天大哭曰吾王自取之误老奴矣肩舆归太原不食而卒年七十七同光元年赠左武卫上将军諡正宪
　　郝忠榆次人旧志称其文可经国武可济时珪璋之器无玷无瑕敌忾之心有谋有勇官至明经宿卫昭武校尉上柱国
　　索自通清源人字徳之为方镇有战功
</div>
    <div class="pagination">
<a href="山西通志_page420.html">上一页</a><span>...</span><a href="山西通志_page416.html">416</a><a href="山西通志_page417.html">417</a><a href="山西通志_page418.html">418</a><a href="山西通志_page419.html">419</a><a href="山西通志_page420.html">420</a><span class="current-page">421</span><a href="山西通志_page422.html">422</a><a href="山西通志_page423.html">423</a><a href="山西通志_page424.html">424</a><a href="山西通志_page425.html">425</a><a href="山西通志_page426.html">426</a><span>...</span><a href="山西通志_page422.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
