<!DOCTYPE html>
<html>
<head>
    <meta charset="UTF-8">
    <title>咸淳毗陵志 - 第 13 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳毗陵志 - 第 13 页/共 54 页</h1>
    <div class="content">莲容桥在北门唐正观三年建通江阴有闸以湖故名 【已上在县城】
钱桥在九龙山北通湖
状元桥在湖埭嘉定间以蒋侍郎旧居故名
潘葑桥在县北十八里跨运河唐麟德二年会稽都督唐仁泰建今废
新安桥在县南十八里临运河以通溪故名
风波桥在望亭唐永淳三年建与平江府分境
　　　宜兴
长桥在县南二十步晋周孝公斩蛟之地陆澄地抄云汉邑令袁（王巳）建 【南唐徐铉记桥亦云】 东西四十尺南北二百五十尺唐人诗云长桥今夜月阳羡古时州李华诗云云雨生泉窟雷霆落剑锋　国朝景德四年令李若谷改造天圣六年令贾丞相昌朝更筑未遂越明年落成有坐忆蛟桥此日新之句元丰二年郡丞钱垂范行县庖舟延毁四年令楮理重建榜曰忻济苏文忠过之大书十二字于石曰晋征西将军周孝公斩蛟之桥因改曰荆溪淳熙十一年里寓赵知宗　　倡率重造上立神佛祠四列市区二十有八云
周桥在长桥南跨周渎治平中令楼闶建绍定间令赵与悊重建
通津桥在县东跨城濠治平中建俗名新桥
宜民桥在尉司东宝庆间尉赵汝迈重修
归美桥在县东北运河之曲旧名龟尾宝庆间丞沈次殳倡率改造毁于嘉熙二年今复建焉
福德桥在县西北跨运河俗名后桥嘉定间里人以石易木亦毁于嘉熙今复旧
通运桥在尉司教场西令赵与悊重建
杜桥在县东岳庙西以杜牧之水榭故名
仓桥在周桥南跨寺渎绍兴间令高老建令赵与悊重甃
寺桥在南门跨寺渎
新溪桥在南门外六水岸高定间以石易木梁
就安桥在南门西南二里令赵与悊重建易今名
谢桥在南门外二里
流杯桥在南门外六里旧传周孝公射虎处
侍郎桥在湖（汶去文改父）镇罨尽溪旧传陆希声隐居于此蒋颖叔题其宅云二十四亭芜没尽溪边犹有故时桥 【樊川集有李侍郎昔居阳羡富有泉石名亦取此】
南兴桥在县南门外
源庆桥旧名象贤在北门外二里令赵与悊重建易今名
湛渎桥在县北十五里
计亭桥在县北二十里跨运河亦毁于嘉熙今复旧
葛墟桥在县三十里跨运河
归径桥在县西南四十五里淳佑间邑人重建
余霭桥在成任乡通神安乡径升润嘉定末摄令洪筑堤成梁十有四后以规利于渡者撤之
重修毗陵志卷第四
　诏敕
艺祖皇帝混一区宇常以东南偏垒入职方
王言播告视同畿甸
列圣相承罔不以政教乂我受民
中兴距　行都五百里而近德意所及尤先焉谨摭大事书于策
　　开宝谕吴越王取常州诏
敕钱俶朕统御万邦抚临兆庶推至诚而待物期率土以归心布惠行仁是予本志兴兵动众非我愿为惟彼江南言修臣礼久被抚绥之化颇倾依附之心贡封章则惟见恭勤修外貌则多从减降既云事大每欲包荒甘言尝信其赤心内稔岂疑其奸计而又迭倾诚款愿降册封既礼分之未亏故我心之无间使人频至词旨愈专是以特降近臣俾其略来赴阙颁宣优厚恩礼殊隆何期终日包藏一旦彰露不惟多方托故恳避来朝而乃修葺城池选练军旅教习战阵抽点乡兵为捍拒之计谋作攻守之准备朝廷养寇垂二十年心狠貌恭突然自败向展为臣之礼适滋观衅之方每云倾输尽彰狡诈既行问罪须至兴师今者禁卫出军云台选将克期攻取直抵升州卿任重统戎心专荡寇况早者曾被章奏具述事宜今验奸凶果符陈请闻兹讨伐必罄忠廑今候丁德裕到彼住三五日可部领兵士起发且往攻取常州毗倚之怀寤寐无已故兹诏示想宜知悉
　　常州平奖谕吴越王诏
敕钱俶省所差镇东军支使王通今月二十八日走马到阙奏今月十五日伪命知常州禹万诚等归附已安抚州城讫事具悉卿位高王霸天付将材门传卫社之勋世着勤王之节一昨亲提锐旅取彼坚城势孤而既绝援兵力尽而遂输降款遽历寒暄之候终成收复之功永增史册之光辉实副君亲之任委其为嘉赏不舍寐兴故兹奖谕想宜知悉
　　抚定常州敕榜
敕常州管内百姓人户等汝等咸在偏方未沾皇化以热耨寒耕之苦困急征暴敛之风念尔生灵因兴吊伐今者已收郡邑期尽殄氛霾当使蒸黎永遂苏息所宜远安家业各着农桑被予临照之恩共乐混同之化凡尔民庶体我诚怀故兹榜示各令知悉 【并大诏令】
　　淳化宽征诏
诏曰峡路诸州先是贾人舡输到岸钱常润等州市征取筭外境上又倍征者并除之 【淳化二年实录】
　　大观学校推恩诏
学校兴崇人才乐育法备令具劝德已行深虑有司失实尚有遗材传不云乎进贤受上赏蔽贤蒙显戮阅前日宾兴之数较其试中多寡惟常州为众苟依常格推恩非古人上赏之意其知州教授特与转一官 【大观三年大诏令】
　　绍兴赈恤流民诏
绍兴元年三月二十八日　诏常州平江府近有淮南京东西等路避寇渡江流移失业之民可专委逐州知通措置赈恤仍依老疾贫乏不能自存人条法给散及虑艰得柴薪每人每日特更给钱二十文七岁以下减半以本州岛常平钱谷支拨深虑数目不足平江府降度牒二百道常州一百道变转应副 【会要】
　　绍兴增置水军指挥
绍兴四年十二月二十日奉　圣旨江南沿江为军皆系紧要控扼重地已专委诸路帅臣漕臣打造车战舡外合行招置水军教习战船以备缓急御敌令临安平江镇江府秀常州江阴军太平池江洪州兴国鄂岳潭州各置水军以五百人为额并以横江为名其招军例物并请受并依雄节指挥则例支破
　　绍兴蠲放被水下户积欠税赋诏
绍兴二十九年三月二十四日　诏常州镇江府实被水第四等以下人户并湖州平江府绍兴府下户未经赈济之前已自流移未曾除放之人下转运司委官究见诸实并依绍兴二十八年九月二十七日指挥施行
【绍兴二十八年九月二十七日三省言平江绍兴府湖州诸县除放免被水下户递年积欠拟令户部开具有无侵损岁计　上曰不须如此止令具数便于内库支降拨还朕平时无妄费内库所积正欲备水旱尔本是民间钱却为民间用何所惜于是下　诏平江府绍兴府湖州诸县灾伤所有已前积欠税赋并与除放令逐县限五日开具合除数目申州覆实申转运司本司保明申户部候到令本部具数奏请于御前支降拨还其人户私债并欠坊场酒钱并候三年外理还如官司尚敢追索骚扰令监司郡守觉察具名闻奏仍许越诉既而十一月一日诏内藏库降钱三万九千六百一十贯七百四十二文付户部充绍兴平江府湖州被水人户合放　上供物帛　会要钱米数目价值】
　　干道免身丁钱绢指挥
干道元年二月癸卯
诏朕以雨不止有伤蚕麦可自二十五日避正殿减常膳其浙东西路灾伤去处人户合纳身丁钱绢临安府绍兴府湖常州并与全免一年温台明处州镇江府并各减放一半将减下之数于内库计支银绢拨还户部以充军用
　　淳熙间两县水涝　御笔
闻常州宜兴无锡二县近遭大水今水势何如合补种晚稻即日已插种多少不可车戽再种者顷亩若千疾速开具奏来　付张孝贲
　　淳佑蠲税指挥
淳佑二年七月二十日　省札常州晋陵武进两县管下抛荒田土无人耕种今来御史台两浙运司备到民词乞行捡放合与审实施行札付浙西提举司委官检踏据具到管催苗税去年已放数目及新种荒白帐状乞从　朝廷优恤减放施行奉
圣旨将淳佑二年两县合纳应于夏税不分上中下户并各蠲放一半
　　技艺
于氏清言毗陵人工写荷花独步一郡宋宁宗朝以荷花障进奉喜动天颜特旨授承节郎浙西安抚司计议官家学相传其孙务道图写尤精曾以荷花图于归附后附江东道宣慰钱同知经
进由是其名愈重
重修毗陵志卷第五
　官寺〔一〕
君子朝以听政夜以安身此官寺之所由设也毗陵自建炎后郡城无复旧观俞侯俟倡而复之诸贤嗣而葺之规模于是粗备矣因革废兴今悉着其颠末并邮驿附于左
　　州治
州治在内子城唐末郡属淮南杨氏权刺史唐彦随经始于　景福元年建谯楼仪门正厅西厅廊庑堂宇甲仗军资等库余六百楹至南唐郡归我　朝因旧增葺　建炎中毁俞守俟兴复后浸以备
谯楼在内子城南常州二大字徐铉所篆占相者谓笔势雄伟如金锺覆群龙乃抡魁接踵之谶　熙宁　崇宁　嘉定已三应矣　干道初叶守衡创两挟楼　嘉定间史守弥悆制更鼓十有四铭曰晨昏汝司政汝儆相与保之期于有永
仪门在谯楼后列戟十有二左右有便门门之外东西各屋十余楹
手诏亭在谯楼前左
班春亭在谯楼前右
放生亭旧在行春桥之西北后徙郡圃凈远亭后又徙荆溪馆之西　淳佑间王守圭徙行春桥之东南
正厅亦谓设厅 【相传谓旧为燕犒将吏之所谓之旬设故公厨亦日设厨】 屋五楹中揭
真宗文臣十条前列戒石铭东西两庑各十余楹客位在西庑入辕门而南为吏舍
便厅在正厅西亦曰西厅其左有挟屋为上客位
佥厅在设厅东旧名都厅佥宣和间以怀安军奏令尚书省公相厅称都厅乞将本军都厅以佥厅为名　诏从之令诸路仿此其南为当直司颓废弗治　咸淳三年史守能之重葺
节制司佥厅附佥厅
平易堂在正厅后　嘉泰间李守建
桂堂史守能之所名以堂之南古桂森列也
站台在桂堂后
问春亭在内子城东北隅　嘉定间史守弥悆尝种梅数十本中着一亭后四十余年能之以从子继守扁以问春取卢襄虽我故园无分看问渠春色几时来之句
宿凤亭在外子城东北隅以古柏苍翠史守能之建取老杜香叶终经宿鸾凤之句
立斋在平易堂西　咸淳二年家守铉翁建取易恒卦立不易方之义
匪懈堂在立斋前西偏旧与平易堂相直史守能之移建于此堂扁乃　淳熙闲
光宗在东宫时书以赐吴守瑊者
静镇在便厅后家守铉翁建
小东山在便厅后东偏以唐刺史韦夏卿东山在罗城东南隅且旧观废革故名之以存古 【未详所始】
时雨堂在便厅后西偏
浙西道院在便厅西北　嘉熙间陈守采所名
凝露堂在道院后　绍兴间郑守作肃建以唐独孤及守是邦尝有甘露之瑞故名 【独孤有表见词翰门】
梅露堂在凝露堂后　绍兴末莫守伯虚以郡宅梅着异花且有甘露之瑞故名孙鸿庆为记 【见文集】
多稼亭在子城西北隅　建炎中毁　干道间晁守子健重建胡苍梧题扁张南轩为记 【见词翰门】
爱梅亭在郡圃　淳佑间李守迪建
极高明在外子城上　干道初叶守衡建名凈远杨诚斋有犯雪来登之句 【见词翰门】 　嘉定间史守弥悆更名高爽　淳佑八年李守迪又更曰景邹以尝为广陵校官实踵道乡故武尤切仰止暇日登城北望或指示道乡松楸故名　咸淳二年家守铉翁又更曰极高明
近民堂在平易堂西 【已下亭堂凡十今废】
虚白堂旧在便厅西　绍圣间廖守正一建
静治堂旧名惠爱　绍兴间陈守正同建
卧治堂杨诚斋有诗 【见词翰门】
如农斋旧在便厅后　干道闲钱守建所建取政如农功之意
</div>
    <div class="pagination">
<a href="咸淳毗陵志_page12.html">上一页</a><span>...</span><a href="咸淳毗陵志_page8.html">8</a><a href="咸淳毗陵志_page9.html">9</a><a href="咸淳毗陵志_page10.html">10</a><a href="咸淳毗陵志_page11.html">11</a><a href="咸淳毗陵志_page12.html">12</a><span class="current-page">13</span><a href="咸淳毗陵志_page14.html">14</a><a href="咸淳毗陵志_page15.html">15</a><a href="咸淳毗陵志_page16.html">16</a><a href="咸淳毗陵志_page17.html">17</a><a href="咸淳毗陵志_page18.html">18</a><span>...</span><a href="咸淳毗陵志_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
