<!DOCTYPE html>
<html>
 <head>
  <meta charset="utf-8"/>
  <title>
   招远县志 - 第 16 页/共 36 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   招远县志 - 第 16 页/共 36 页
  </h1>
  <div class="content">
   杨  增  驿丞。
　　陈所蕴  典史。
　　孙友麟  栾城典史。
　　陈  鼐  典史。
　　国朝
　　梁存仪  陕西西安府长武县典史。
　　兰国顿  直隶保定府容城县典史。
　　论曰：“粤稽制科取士，历代相因。自洪武以来，载在令甲，三途并用，下及荫监，杂流皆得以尺寸奋功名，当其时，车服以庸之，宅里以表之，彰德育才，意甚盛也。乃膺兹选者，求其感会风云，以佐一代綦隆之运，上咸五而下登三，往往指不多屈，岂上以名求，下亦以名应，习为固然邪？抑亦入世即深，渐迫怵于利害，遂至易厥初服，吾鼎不爱邪，昔李固以书遗黄琼，谓盛名之下，其实难副，近鲁阳樊君被征初至，朝廷设坛席犹待神明，虽无大异，言行所守，亦无所缺，而毁滂布流，应时折减者，岂非观听望深，声名太盛乎？是以宋王曾举状元，尝言志不在温饱，而明文皇亦曰：“国家养士三十年，仅得一卓敬，呜呼！士君子攀龙鳞附凤翼，慎勿以纡紫垂青沾沾有喜色，而立德立功，天壤相蔽，斯庶几乎？不愧科名矣！” 

　　●招远县志卷之九 

　　邑后学张凤羽仲威氏编辑

　　○人   物

　　春秋
　　正舆子  莱国大夫，齐人围莱，正舆子合余烬，背城与战，败绩。齐师入莱，正舆子奔莒，莒人杀之。
　　汉
　　王  常  祀乡贤。字颜卿，颖川舞阳人也。王莽末为弟报仇，亡命江夏。久之，与王凤、王匡等起兵云杜绿林中，聚众数万人。以常为偏裨，攻傍县，后与成丹、张卬别，入南郡蓝口，号下江兵。王莽遣严尤、陈茂击破之。常与丹、卬收散卒入蒌溪，劫略钟龙间，众复振，引军与荆州牧战于上唐，大破之。遂北至宜秋，是时汉兵与新市、平林，众俱败于小长安，各欲解去。伯升闻下江军在宜秋，即与光武及李通俱造常壁，曰：严愿见下江一贤，将议大事。”成丹、张卬共推遣常，伯升见常，说以合从之利，常大悟，曰：“王莽篡弑残虐，天下百姓思汉，故豪杰并起。今刘氏复兴、即真主也！诚思出身为用，辅成大功。”伯升曰：“如事成，岂敢独飨之哉！”遂与常深相结而去。常还，具为丹、卬言之，丹、卬负其众，皆曰：“大丈夫即起，当各自为主，何故受人制乎？”常心独归汉，乃稍晓说其将师曰：“往者成哀衰微无嗣，故王莽得承间篡位。即有天下，而政令苛酷，积失百姓之心，民之讴吟思汉，非一日也！故使吾属因此得起，夫民所怨者，天所去也！民所思者，天所与也！举大事，必当下顺民心，上合天意，功乃可成。若负强恃勇，触情恣欲，虽得天下，必复失之！以秦项之势，尚至夷覆，况今布衣相聚草泽，以此行之，灭亡之道也。今南阳诸刘举宗起兵，观其来议事者，皆有深计大虑王公之才，与之并合，必成大功！此所以祐吾属也。”下江诸将虽屈强少识，然素敬常，乃皆谢曰：“无王将军！吾属几陷于不义，愿敬受教。”即引兵与汉军及新市、平林合。于是诸部齐心伺力，锐气益壮，遂俱进破，杀甄阜、梁邱，赐及诸将，议立宗室，唯常与南阳士大夫，同意欲立伯升。而朱鲔、张卬等不听，及更始立，以常为廷尉大将军，封知命侯。别徇汝南沛郡，还入昆阳，与光武共击破王寻、王邑。更始西都长安，以常行南阳太守事，令专命诛赏，封为邓王，食八县。赐姓刘氏。常性恭俭，遵法度，南方称之。更始败，建武二年夏，常将妻子诣洛阳，肉袒自归。光武见常，甚欢劳之，曰：“王廷尉良苦，每念往时，共更艰厄，何日忘之！莫往莫来，岂违平生之言乎？”常顿首谢曰：“臣蒙大命，得以鞭策，托身陛下，始遇宜秋，后会昆阳，幸赖灵武，辄成断金，更始不量愚臣，任以南州。赤眉之难，丧心失望，以为天下复失纲纪，闻陛下即位河北，心开目明，今得见阙庭，死无遗恨！”帝笑曰：“吾与廷尉戏耳！吾见廷尉，不忧南方矣。”乃召公卿将军以下大会，具为群臣言常以匹夫兴义兵，明于知天命。故更始封为知命侯。与吾相遇兵中，尤相厚善，特加赏赐，拜为左曹，封山桑侯。后帝于大会中，指常谓群臣曰：“此家率下江诸将，辅翼汉室，心如金石，真忠臣也！是日迁常为汉忠将军，遣南击邓奉、董欣，令诸将皆属焉。又诏常北击河间渔阳，平诸屯聚。五年秋，攻拔湖陵。又与帝会任城。因从破苏茂、庞萌，进攻下邳。常部当城门战，一日数合，贼反走入城，常追迫之。城上射矢雨下，帝从百余骑，自城南高处望常，战力甚驰，遣中黄门诏使引还。贼遂降。又别率骑都尉王霸共平沛郡贼。六年春，征还洛阳，令夫人迎常于舞阳。归家上冢，西屯长安，拒隗嚣。七年使使者持玺书，即拜常为横野大将军，位次与诸将绝席，常别击破隗嚣将高峻于朝那，嚣遣将过乌氏。常要击破之，转降保塞羌诸营壁皆平之。九年击内黄贼，破降之后，北屯故安，拒卢芳。十二年薨于屯所，谥曰：“节侯”，子广嗣。三十年徒封石城侯。水平十四年坐与楚事相连国除。
　　按本传，王常颖川舞阳人，建武二年封山桑侯。注：山桑县，属沛郡，今亳州县，其非招邑人明甚，然乡贤所祀，春秋分祭，其由来也旧矣，虽崇祀之故，湮没不传，固不敢以臆见断也。因附传详其事，以俟知者。
　　司马均  字少宾，曲城人。安贫好学，隐居教授，不应辟命，信诚行乎州里，乡人有所计争，辄令祝少宾不直者，终无敢言。位至侍中，以老病乞，身赐大夫禄，归乡里。
　　楼  护  字君卿，父世医也。长安号曰：“谷子云笔札”，楼君卿唇舌平阿侯，举护方正，封息乡侯，列于九卿。
　　王  璋（一作章）  按鉴，窦武、陈蕃、刘淑为三君。君者，言一世之所宗也。李膺、荀翌、杜密、王畅、刘祜、魏朗、赵典、朱宇为八俊。俊者，言人之英也。郭泰、范滂、尹勋、巴肃及南阳宗慈，陈留夏馥，汝南蔡衍，泰山羊陟为八顾。顾者，言能以德行引人者也。张俭、翟超、岑眰，苑康及山阳刘表，汝南陈翔，鲁国孔昱，山阳檀敷为八及。及者，言其能导人追宗者也。度尚及东平张邈、王孝、东郡刘儒、泰山胡母班，陈留秦周，鲁国蕃向，东莱王章为八厨。厨者，言能以财救人者也。按后汉书，王璋字伯仪，东莱曲成人。少府卿位，行并不显，不别立传，然当时党锢诸君，一人逃死，祸及万家，而伯仪无闻焉。知其超然于祸乱也远矣！
　　魏
　　王  基  字伯舆，东莱曲城人也。少孤，与叔父翁居。翁抚养甚笃，基亦以孝称。年十七，郡召为吏，非其好也，遂去。入琅琊界游学，黄初中察孝廉，除郎中，是时青土初定，刺史王凌特表请基为别驾。后召秘书郎，凌复请还。顷之，司徒王朗辟基，凌不遣，朗书劾州曰：“凡家臣之良则升於公辅，公臣之良则入于王职，是故古者侯伯有贡士之礼，今州取宿卫之臣，留秘阁之吏，所希闻也”。凌犹不遣，凌流称青士，盖亦由基协和之辅也。大将军司马懿辟基未至，擢为中书侍郎。曹睿盛修宫室，百姓劳瘁，基上疏曰：“臣闻古人以水喻民，曰‘水所以载舟，亦所以覆舟’。故在民上者，不可以不戒惧。”夫民逸则虑易，苦则思难，是以先王居之以约俭，俾不至于生患。昔颜渊云；“东野子之御马，力尽矣，而求进不已，是以知其将败。今事役劳苦，男女离旷，愿主上深察东野之弊，留意舟水之喻，息奔驷于未尽，节力役于未困。”散骑常侍王肃，著诸经传，解及论定朝仪，改易郑元旧说。而基据持元义，常与抗衡，迁安平太守，公事去官。大将军曹爽请为从事中郎，出为安丰太守，郡接吴界。为政清严，有威惠，明设防备，敌不敢犯，加讨寇将军。吴常大发众集建业，扬声欲入攻，扬州剌史诸葛诞使基策之，基曰：“昔孙权再至合肥，一至江夏，其后全琮出庐江，朱然寇襄阳，皆无功而还。今陆逊等已死，而权年老，内无贤嗣，中无谋主，权自出则惧内衅卒起，痈疽发溃；遣将则旧将已尽，新将未信，此不过欲补定支党还自保护耳。后权竟不能出，时曹爽专柄，风化陵迟。基著要时论，以切世事，以疾征还，起家为河南尹，未拜，爽夷灭。基尝为爽官属，随例罢。其年为尚书，出为荆州剌史，加扬烈将军。随王昶击吴，基别袭步协于夷陵。协闭门自守，基示以攻形，而实分兵取雄父邸阁。收米三十余万斛，虏安北将军谭正，纳降数千口。于是移其降民，置夷陵县，赐爵关内侯。基又表城上昶徙江夏治之，以徙夏口。由是敌不敢轻越江，明制度，整军农，兼修学校，南方称之。时敬欲攻吴，诏基量进趣之宜，基对曰：“夫兵动而无功，则威名折於外，财用穷于内，故必全而后用也。若不资通川聚粮水战之备，则虽积兵江内，无必渡之势矣。今江陵有沮、漳二水，溉灌膏腴之田以千数，安陆左右，陂池沃衍。若水陆并农，以实军资。然后引军诣江陵、夷陵，分据夏口，顺沮、漳，资水浮谷而下。敌知我兵有经久之势，则拒天诛者意沮，而向王化者益固，然后率合蛮夷，以攻其内，精卒劲兵以讨其外，则夏口以上必拔，而江外之郡不守，如此二方之交绝，交绝而吴禽矣！不然兵出之利，未可必矣。”于是遂止。大将军司马师新统政，基书戒之曰：“天下至广，万机至猥，诚不可不矜矜业业，坐而待旦也。夫志正则众邪不生，心静则众事不躁，思虑审定，则教令不烦，亲用忠良，则远近协服。故知和远在身，定众在心，许允、傅嘏、袁侃、崔赞，皆一时正士，有直质而无流心，可与同政事者也。”师纳其言。曹髦立，进封常乐亭侯。母邱俭、文钦兵起，以基为行监军，假节统许昌军，适与师会于许昌，师曰：“君筹俭等何如？”基曰：“淮南之逆，非吏民思乱也！俭等诳胁迫惧畏目下之戮，是以尚群聚耳！若大兵临逼，必土崩瓦解，俭钦之首，不终朝而县于军门矣！师曰：“善！”乃令基居军前。议者咸以俭、钦剽悍难与争锋，诏基停驻。基以为俭等举军足以深入，而久不进者，是其诈伪已露，众心疑沮也！今不张示威形，以副民望，而停军高垒，有似畏懦，非用兵之势也。若或虏略民人，又州郡兵家，为贼所得者，更怀离心，俭等所迫胁者，自顾非重，不敢复还，此为错兵无用之地。而成奸宄之源，吴寇因之，则淮南非国家之有，谯沛汝豫，危而不安，此计之大失也。军宜速进，据南顿，南顿有大邸阁，计足军人四十日粮，保坚城因积谷，先人有夺人之心，此平贼之要也。基屡请乃听，进据濦水，既至，复言曰：“兵闻拙速，未睹工迟，方今外有疆寇，内有叛臣，若不时决，则事之深浅未可测也。议者多欲将军持重。将军持重是也，停军不进非也，持重非不行之谓也，进而不可犯耳！今据坚城保壁垒，以积实资虏，县运军粮，甚非计也”。师欲须诸军集道，犹尚未许，基曰：“将在军，君令有所不受，彼得则利，我得亦利，是谓争城，南顿是也。”遂辄进据南顿。俭等从项亦争欲往，发十余里，闻基先到，复还保项。时兖州刺史邓艾屯乐嘉，俭使文钦将兵袭艾，基知其势分，进兵逼项、俭众遂败。钦等已平，迁征南将军，都督豫州诸军事，领豫州刺史，进封安乐乡侯。上疏求分户赐叔父子乔爵关内侯，以报叔父抚育之德，诏许之。诸葛诞兵起，基以本官行镇东将军，都督杨豫诸军事。时大军在项，以诞兵精，诏基敛军坚垒，基累启求进讨，会吴遣朱异来救诞军于安城，基又被诏引诸军转据北山。基谓诸将曰：“今围垒转固，兵马向集，但当精修守备，以待越逸，而更移兵守险，使得放纵，虽有智者，不得善后矣。”遂守便宜。上疏曰：“今与贼家对敌，当不动如山，若迁移依险，人心摇荡，于势大损，诸军并据，深沟高垒，众心皆定，不可倾动，此御兵之要也。”书奏报听。大将军司马昭进屯邱头，分部围守，各有所统。基督城东城南二十六军。昭敕军吏入镇南部界，一不得有所遣，城中食尽，昼夜攻垒，基辄拒击破之。寿春即拔，昭欲遣诸将轻兵深入，招迎唐咨等子弟，因衅有荡覆吴之势，基谏曰：“昔诸葛恪乘东关之胜，竭江表之兵，以围新城，城即不拔，而众死者大半。姜维因洮上之利，轻兵深入，粮饷不继，军覆上邽，夫大捷之后，上下轻敌，轻敌则虑难不深，今敌新败于外，又内患未弥，是其修备设虑之时也。且兵出逾年，人有归志，今俘馘十万，罪人斯得，自历代征伐未有全兵独克如今之盛者也！先帝克袁绍于官渡，自以所获已多，不复追奔，惧挫威也。”昭乃止。以淮南初定，转基为征东将军，都督扬州诸军事，进封东武侯。基上疏固让，归功参佐，由是长史司马等七人皆侯。是岁基母卒，诏秘其凶，问迎基父豹丧，合葬洛阳，追赠豹北海太守。甘露四年，转为征南将军，都督荆州诸军事。曹奂立，增封邑户。景元二年春三月，襄阳太守胡烈表上，吴贼邓由、李光等欲来归附，遣将张吴、邓生并送质任，克期，欲令郡军临江迎接。大将军司马昭启闻，诏征南将军王基部，分诸军使烈督万人，径造沮水、荆州、义阳、南屯、宜城，承书夙发，若由等。如期到者，便当因此震荡江表。基疑其诈，驰驿陈状，且曰：“嘉平以来，累有内难，当今之务，在于镇安社稷，抚宁上下，力农务本，怀柔百姓，未宜动众，以求外利也。得之未足为多，失之伤损威重。”昭累得基书，于是遂罢，军报书嘉之。后由等果不降，是岁基卒，追赠司空，谥曰；“景侯”。子徽嗣。
　　宋
　　王俊民  宋鉴，仁宗志和二年，改元嘉祐，是时有宋之兴，已百有余年矣。诏定制科进士之法，较若画一，而韩、范、欧阳诸君子，又皆一代名臣，为之泰山北斗。是以一时之彦，若程颢，朱光庭、苏轼、苏辙、王介辈，皆彬彬蔚起，豹变龙光。公一旦弁冕多士，遂与之后先步伍，是虽行事不少概见，然意其人，盖亦伟矣。
　　明
　　阎  祺  字天锡，别号渠南，志之子。历宦二十余年，清白如一日，初莅阌乡，五月亢旱。即步祷，既宿庙，不饮食。期三日，三日不雨，期五日，誓与百姓同生死。至三日午夜梦神人呼帝鉴汝诚，旦当大泽竟日。觉出视，星月皎然，后叩祷渐微阴，旋雨下如注。自寅至酉，沛然沾足，土民歌神君。居官多惠政，百姓讴思。及退休，温温循谨，不言而饮人以和。直岁凶，煮粥赈饥，蠲赀赡士。今其子孙蕃衍，为邑望族，人以积善馀庆云。
　　阎公朝  字升甫，别号又次，祺之子。少负不羁，希慕奇节，嗜古文辞。不事家人生产业，日与牙签为伍，时以博学鸿词称。始任曲阳，会天旱。申文议赈，后步祷，雨优渥，当路检踏，岁则大熟。因欲以虚请为公罪，公移书复之。有视民如伤等语，凡数千百言，事遂寝。时有大姓杀人，诸司阿上旨出之，虑民之不服也。以公刚方有智略，令复谳。公毅然执笔勘云：“市三言而有虎，钱十万而通神，”遂成铁案。上官以是衔公，乃公亦厌弃五斗，返初服矣。有《虫吟草间诗》行世，尤工楷草，今人得其只字，珍如拱璧，事见阎氏家乘。
　　杨  梅  号和庵，尹盱眙日，缉奸捕盗，一时称神君。任三年，卓异行。取例应京职，以忤权贵，外转真定府。同里人有至者，辄厚治其装，至同府同省莫不甲乙以赠。居乡博施不倦，有古长者风。晚年子十有一，姪一。公析产，分授厥业维均。今其子孙硕大蕃衍，科第蝉联，子衿凡数十辈。天之报施善人，固不爽哉！
　　郭汝鹤  号松皋，居乡素称退让，兄弟析居，尽以祖业归兄，起家明经，授马湖府司李。先是庠生马斯作父误以石伤人，父子俱陷狱。父卒，犹不释。公至，力为昭雪。次年，斯作因得捷南宫，升成都判。郡多山盗，公多方擒抚，盗遂以清。旧转输之费大率岁三千有奇。公设法通融，省溢费者强半，疏闻赐金八两，既任鄜州，考绩为天下清官最，升同知，致政归。
　　李骥千  字伯颐，别号友龙，公始举其封，翁梦获神马，因以是命之。生而颖异，补博士弟子员，甫弱龄，辄以彙试冠八属，既成进士。授大同府司李，丰裁严峻，庭无留牍。狡吏辈股栗，侍左右无敢舞文欺者，素戆直，不便媕婀。以故忤上官旨，且将以含沙射。偶乘回禄殃，窥之，几书外，布被脱栗而已乃止。历留都计部郎，筹国计。锱铢不爽，阅六载，出守凤阳，凤阳时膭肥为灾。公始至，即祷雨，雨应。复力请蠲田租数十万，民乃甦。迄今俎豆之。擢颖州备兵使，值大盗啸聚，公曰：“此潢池弄兵耳！胜之不武，我当樽俎弭之！居无何？”竞缚致其渠率余悉解散。又尝有事淮阳，偶别部健儿叛，公扼腕曰：“此国事也！”遂单骑前谕以祸福，众素慑公威名，皆俯首听约束，众乃定。当是时，淮扬一带，居人荷担立，微公至，民且鸟兽窜矣！公行一，兄弟且七人，每暂乞休检橐俸余，悉分给为灯火费。会诏举阃外材，当事者首推毂公，公念违封翁久，乃叹曰：“古之人一日不以三公易王尊，叱驭忠臣也。王阳回车，孝子也。吾不可以久宦游。”即日挂冠归。晨昏定省外，日以遗经课子弟。有丈夫子五，运迈成均，暹归德别驾，遐恩拔逊。甲子登贤书。今其子孙济济。《语》有之：“仁人必有后”。古人不我欺云。
　　杨  焌  字然充，泰沧其别号。生而岐嶷，不嬉戏逐常儿，既长博学，善属文，癸卯举于乡，以数奇淹公车者凡数载。居恒耻竿牍，若苍生利病，未尝不动色争冤抑，则排解之。多阴受仲连赐者。铎清源，设皋比，课诸生业，诸生后先得嶲指十余屈。历武邑令，督临河民，修旷土，如水田制。值辽棘檄下旁午，公理之裕如。卒不为百姓病，先是武邑僻，不入贤书者，且四甲乙，公鼓之，秋遂捷。时莲妖煽乱，滋蔓及恒南。武邑城故卑薄，大姓占风秣马。公一示以缓带轻裘，日餙治境，内用间誓武卒，以搴旗奏凯还。左公沧屿为作传，详其事，又观津、隶、真定，和庵公任真定丞。尝置学田一区，公莅任复捐金二百，买田益之。继和庵公志，且勒石以垂不朽。士、子辈迄今尸祝之，家食凡十余年，性喜文事，邑水部仁宇，少参明馨，及纳言，百芝，诸君子，结同社，皆以公执牛耳！衡文利钝，如辨苍素，不以按剑故参疑信，素持高节。仪棣棣其难选接，故旧不形炎凉，邑无少长咸敬焉。有子三，伯道缜，登甲于贤书。仲道简，岁荐。季道平，乙亥恩拔。苍苍者报公固未艾也！
　　杨觐光  号百芝，聪慧夙成，幼称再来人。业戴记，以午未起家。历宦凡三十余年。刚毅多大节，名声籍甚。按本传，公廉使江右时，决益藩大狱，片言折之，一时称神明。迁关中左右堂，兼固原备兵使，带甲十万。素耳公之名，皆爱且惮之。后饷不给，健儿辈办挟阃师，几不测。公单骑驰之，喻以义，众遂贴然。去之日，兵民拥道，号呼至前，驺不得方驾。生平笃于友爱。兄觇光，名位未显，以覃恩例荫犹子开世。历留都计部郎，侍宸公卒，膺封诘，又尝暂乞休，以朱桥中火，久为邑累，毅然据理争，自协济外，彼中送迎，招不预闻，邑至今赖之。后值登莱变，公任南通政，累奏请兵。时太宰某，议多异同，公正色斥之，人咸为公危，公处之怗如也。卒以太夫人病乞终养，太夫人殁。又一年公殁，余童年尝望见其颜色，诚一代伟人云。
　　李篤培  字汝植，别号仁字。酉戍联魁，博极群书。制举艺得守溪衣钵，少暨从父弟明馨公入山攻苦，几于足不窥园，逮通籍，辞邑令就开封广文职。一时称扶风绛帐，任司空曹时，国家有土木役，限当逾年，公三阅月而告成，且省靡费者廿万计，以进神宗，温旨褒答，有朕心甚悦之谕。素方严为中贵人所侧目。因亲疾乞终养。朝夕问视者，凡十有余年。暇则设皋比，为诸生指南，负笈从之游者，不惮百里重茧。明馨公子日成，公犹子也。抚育教诲，卒以卯辰起家，即起古人而问之何多让焉？少时见利玛窦书有悟，遂精于数学。其法以显测微，以实测虚，上自日月缠次，下至扶舆广输，暨参错不齐一切物，又或耳目所不及者，皆乘除布筭，不爽针芒。著筭衍初藁。其方园杂说，尤为奥衍，因附录之。杂说序曰：“原夫形而下者谓之器，器有出于方园者乎？形而上者谓之道，道有出于方园者乎？道之入也以方，如云方术方便者是也！其究竟也必园，如云园满园成者是也。故方园者，道之所以成始而成终也！其为德不可胜穷也！大地以为纸，大海以为墨，不能尽方园之德之妙也！就所窥测，上原天道，下及人事，推其自然之致，列为数端，犹夫大地之一尘，大海之一滴也，尘不尽地，滴不尽海，然地不外于尘，海不外于滴也。圆形说曰：“大哉圆之为德乎，生于自然。道之象也，天之体也，圣人之所法也，天之生莫出于五行、水之为珠也圆、火之为光也圆，木之为实也圆。金形坚矣，液之则成珠，犹水也。土形不能为圆，而能为圆，任所为无不可焉。无圆之体而有圆之性。”异国之言曰：“地为圆珠，则体亦圆也。”以理推之，物未有自然而不圆者，自然非圆则无所之也。故夫有广可裁也，有角可磷也，必非小也。小之极则必圆也，有虚可补也，有廉可界也，必非大也，大之极则必圆也，故通体为一面而无可指为面也，通体无非径而无可执为径也，揆之则无偶也，循之则无端也，自内而达，无不齐也；自外而起，无不可以为中也，方剖而仍方，圆剖而非圆，浑沦而不可破也。方之在方也，横则能塞之，直则能附之，圆之在圆也，虚悬而无倚，自力用而不相依，至尊而不可偶也，其于万形也，无不容也，亦无不辨也；其入万形也。无不暌也，亦无不合也。以一为体，以三为用。一也者，数之所不能分也；三也者，数之所不能穷也。置一而三之，终古不尽；又从而一之。亦终占不尽，故夫形之有容者，莫过于圆；其不可揆量也，亦莫过于圆。圣人备美以象其内，无名以象其外。圆也者，道之无以加，天之不能外，圣人之不能学也，方形说曰：方之于圆也，相生也，相为用也。一而三之因而为四，圆之子也；衡运则规圆之母也，或四而三之，或三而二之，奇偶相御无忤焉，则圆之配也，圆之不齐，至方则齐矣。又圆之师也，圆之径也，直藏方之体，方之斜也，为方无穷焉，亦藏圆之用，故圣人之心，法曰执中，中，圆也，执之则方矣。其用之天下也，曰絜矩。矩，方也，絜之则圆矣。方圆互用，圣人之能事毕矣。一日圆无外，曷言乎无外也！圆自为圆，无有余形与之比，亦不借余形以为形也，故圆与余形相遇，其相附者少分而已。此犹粗言之也，物之相附也，必面圆无面也，无面则无附，虽所附之，少分，有能定其为几何者乎？谓之未尝有附焉可也。方之与余形遇也，集其一面，则一面附；集其多面则多面附，故合小方司成大方，合小圆不能成大圆也。故圆天也，君道也，父道也，夫道也。特立而无偶。方地也，臣道也，子道也，妻道也，臣比肩而事主，兄弟怡而顺其亲，妻妾和而家道正也。圆以莫并为尊，方以得朋为义，此必然之势，亦自然之理也。或曰：“方以角相遇，亦止少分，何也？’曰：‘不见方之在圆乎？四角必切，四面必虚，其切者圆之少分在焉，故其性存而不变，一日圆无内。曷言乎无内也，圆止一圆，更不能内容一圆也。并大焉不成其为，容小则周虚也，居春中则全虚，居其偏止少分之合，未有能定其为几何者也。所谓虚悬而无倚，自为用而不相依也，方之入於方也，比其干则一面合，比其角则两面合，横之则四塞。故方之在方，如山河之丽，地不出其域。圆之在圆，如早月之丽，天虽大小不同，而各自为行也。万物之统体，一物之各具，并行而不悖者也。虽然圆出于圆，其势逆圆入于圆，其势顺逆者如列辟之，不相君臣也，顺者如大君，世嫡之相为父子也，夫顺则容矣。但容者虽亲而严，受容者虽顺而不阿，固父子之道也。或曰：‘圆不容圆，而容方，方能容方，有能容圆，何也？’曰：‘圆之容方，犹夫之有妻，方之方圆并容也，犹母之兼孕乎子女也。’一曰圆无偏，何言乎无偏也，圆通体为一面，惟其通体为一面是以偏体无非径也，任起一处引而伸之，无不可以至心也；更引而伸之，无不可以竟体也；视其两端则已齐矣，视其两畔则已均矣，居然中也，当中之未立，无不可为中，及其即立也，惟中最长，稍远之则短，愈远则愈短。至当而可易，确然中也，故圆有心，有界，界无定，然实有定，纷而入焉，共归于极也。所谓殊途而同归也。心有定，然实无定，错而出焉。各任所知也，所谓以一而贯万也。北辰万古而不移，三百六十五度无须臾，不密推于子午之交也，故中曰执，又曰时，知执而不知时，所谓执中而无权，欲为时而无所执，则小人而无忌惮者也。方之中居面，与再之际稍易其处，平而满体必不至心，斜而至心必不满体，然虽不至心，两端未始不齐也。虽不满体两畔未始不均也，何以故圆与方不同体，而同心。惟同心故不齐而齐，不均而均也，其心之同，如君臣之合德，夫妇之唱随，其体之不同，如夫外而妻内，君行意，而臣行令也。一日圆无斜，曷言乎无斜也，圆自边而之心，无不中心，其不之心而旁之焉，则斜矣！然而无斜也何也，圆之剖为弧，弧有弦，有背，有矢与角，其弦平，其背端矢，中居两角等，俨然正也。弦之中与两角各出一径会而至心，中必短，旁必长也，直而至边旁必短，中必长也。固确然正也，夫弧形即自正，又能与全圆为正，何斜之有？若方之正，惟在心或旁心，而直行者也稍斜焉，虽复毫厘必一见而知之，不俟比度而后知也，盖圆无斜。所谓立，于无过之地，方不掩其斜。所谓君子之过，人皆见之者也，微斜者存，四面而不等，甚斜者则止，三面见也，虽然四面者阔与狭相衷，皆可以直推也。三面者勾与股相合，无不与弦符也，盖圆之德，旁行而不流。方之德，虽变而不使其正者也。故夫方者，贤人之德，可与立者也。圆者圣人之事，可与权者也。方不能为圆，然未有不方而能圆者。何以明之圆之中径，即方之心也。圆之斜径，即方之面也，方不立圆，虽斜孰从而知其斜，圆虽斜而未尝斜，孰从而证其为无斜也，圆以方为体，方以圆为用，故曰大方无隅。夫无隅则圆矣，何以谓之方圆也者，固方之至也，舍方而言圆，乡愿德之贼也。一日圆不可分，其说有二，一者圆以全体为圆，分之不成其为圆，一者圆以偏体为圆，分之不失其为圆也，故置方而剖之，则直也，再剖之，则方也。盈丈之方尺，剖之则百也，寸剖之则方也，无一而非方也，圆之剖也，为弧，为扇，如锭，如斧，如眉者，如角者，其形粉然，不复成其为圆矣。此其所以不可分也，大方之剖为小方，与夫自小之方有以异乎，虽有智者不能推其所自出也。圆则不然，即其少分，知其大全，虽剖之，其舒而拓者，必出于大圆，曲而缩者，必出于小圆。此一见而知者也，及以法求之弧，弦若干，弧矢若干，则中径必若干也，此毫忽不谬者也，此又其所以不可分也，故地惟方也，可以分州，可以画野。而五方之风气各不相知，天惟圆也，虽有三垣九野而浑然一体，且见日星一日之晷，而即能测周天之运行，此其义也。又方之剖为圭，圭而剖之为圭者无穷也。圆之剖为弧，止弧而已，不能更为弧也，此方圆之各从其性而不变者也。又就弧中取圭，其外两弧也，就其小弧又取圭焉，则外四弧也，转而取之加一倍焉。万世不竭，就圭中取弧．止弧而已，不但不复成孤，亦不复成圭也。方在内，圆在外，方不足，圆有余，皆性情之自然也。一日圆不可合无外之说不云乎？圆不与余形相比，不藉余形为形，夫不借余形为形者，其自体原不从合和而得，不与余形相比者，不能以多形为合和也，故方圆皆有平与立，凡平云者刻画而被于他物之上皆有相而无体者也，稍有体焉。如裁楮刻叶而为之，虽无厚已有厚矣，加厚焉。苟不满其原度皆有体而未成者也，其有体而成者，立圆、立方是也。长短等，阔狭等，高下等，四维上下备，而后谓之立方。为面者六，为隅者八，为廉者十有二，是一形原具众形也，若立圆，则浑然一体而已，孰从而面之，而隅之，而廉之哉，故曰：“其自体不从合和而得也。”今有立方于此，比之而得二，为长形阔之而四，又为平方累之而得八，又为立方再乘、三乘、以至无穷，其六面八隅十二廉同也；是众形合为一形也。若圆之和也，正置之依于方，错置之依于角，皆非圆也，且各形相附俱一点，而已点之外中边皆虚也，不成其为一体矣。故曰不与余形为合和也，虽然圆形不以合和为体，而其聚也，亦有自然自度焉。遇四而交，遇六而藏交也者，配之道也，藏也者，孕之象也，盖三奇，四偶阴阳会则交，二其三，三其二为六，阴阳和故育也。凡形之可以相联为形者，方之外惟三角与六角，皆圆之变体也。五角为阴阳之参会，故一虚，二盈，三勾，四股，五弦，六面，七曲，八实累，九而成径，环九而成规也。一曰圆无有余，无不足。今夫方之为形也，有角焉，有面焉，挺而出者角也，有余之象也，直而廉者面也，不足之象也，圆则不然，自中而观之充然而开拓，拓之又拓，以至于无可拓，何处而见其不足乎？自外而观之，退然而敛藏，敛之又敛，以至于无可敛，何处而见其有余乎，故置方于圆之外，圆之外际乎，方之面由此而推之，处处皆面也，则处处皆有不足也，置方于圆之内，圆之内联于方之角，由此而推之。圆处处皆角也，则处处皆有余也。置方于圆之交，角出焉，面入焉。由此而推之，惟角之虚，故面不得而不盈，惟面之盈，故角不得而不虚也，损有余而益不足，性情之自然，而不得不然者也。是以圣人备道而全美，让功而远名，傥亦取诸是乎，一日，圆无不容，无不入，夫圆变而不居方，确而易求此方，所以为圆之配也，然方特圆中之一物而已。又乌得而并圆哉，圆之容方也冒其角，凡有角者，圆无不得而冒之也。圆之入方也，至其面，凡有面者，圆无不得而至之也，且非徒冒之至之而已也。长短有度焉，多寡有数焉，必有自然者与之相符。姑与其略，如圆内之方角，当圆外之方面，圆内之方面，视圆外之方角，必半之，外方之数四，圆则三，内方则二也，三角之中径，得圆四之三，其各面则以圆积平开而得者也，五角面得圆径之六，径得圆径之九，置圆径之实，九之平开之得，隔一角之径数则十之八也，六角之面半圆径．其平径即三角之面也，七角取圆径十之，以其六为股，曲而抵边以为勾，股实六，勾实四，合之而得十，平开之即隔角之径也，八角者，方之变也，九角者，三角之变也，八角隔一之径，即方径，九角隔二之径，即三角之面也，取八角之平径为中方，倍之为大方，半之为小方，中之不及大者，即面径，其过于小者，即隅径也，取圆径七之，以其三为勾，曲而抵边以为股，勾实三，股实四，合之得七，平开之为九角隔一之径，由此而推之，千万其角以至无穷，无一而非圆之所冒也，其八诸形也，奇面则减一弧之矢以为圆径，偶面则减二弧之矢以为圆径，隔方之圆，内积得外积之半，隔三角之圆，内得外四之一，隔五角之圆，内得外八之八，隔六角之圆，内得外四之三也，由此而推之。千万其面以至无穷，无一而非圆之所入也。若方与诸角不相中，故不能容不能入也，至八角与方形相称矣，或方其内，或方其外，冒其四角，仍有四角之虚，至其四面，仍有四面之虚，是故不得谓之容，不得谓之入也，盖圆之容诸角也。诸面自不足圆，不任其有余也，圆之入诸面也，诸角自有余圆，不受其不足也，政如虚空虽有甚大必出而冒之，虽有甚细必入而居之，夫以有形而与无形比，德至矣哉圆之为用乎，诸如此类，凡数十余言未脱藁，尝语人曰：“造物忌成，吾或者与此书相终始乎？”百世而后有知其解者，是旦暮遇之也，于岁协洽之，冬仲沭浴温泉归，无疾而逝。夫死生之变亦大矣，乃公善之则其过人也远矣。若环堵萧然不通私谒，无富贵骄人色此有道者，气象自尔，无容赘论云。
　　郭翰邦  号申垣，守滁阳日，常曰：“吾昼之所为，夜必无愧而后已。”时有大猾丽重辟，暮以千金馈，公毅然却之。卒议如法，又大司马刘者，轶其名，侨居滁阳，以滁士子，前后数十年。登两榜者绝响，乃暨青衿辈，称堪舆家言，谓先师庙宜稍移旧址而北，公念学宫北，无一片隙地，庙移则民居宜毁者多，荡折离居，所不堪也，遂复于刘曰：“科第事，果系学宫耶，抑人杰地灵，亦有不尽然耶，请俟之！岁秋且大比，如不捷，当如义，是科贤书得赵廷璧，事遂寝，邑至今德之。
　　孝   义
　　明
　　孙  英  隐居不仕，娱亲，父殁，庐墓三年，郡守奏闻旌表。
　　王  瓛 父母卒，庐墓三年，负土筑坟，远近称以为孝。
　　张  绶  庠生，母殁，结庐墓侧，仅留一窦，可供饮食，尝取覆叶之松，插地为垣，后根盘叶翠，高约尺许，人以为孝感所致。
　　张  景  居家勤俭，内外称其孝友，自曾祖至景，凡-四世，家七十余人。皆同衅，乡评重之，事见府志。
　　公，羽六世祖也，其字轶不传，四世同居，内外无间，族父老言之屡矣。常恐先世蓬藟布衣，不能垂名史籍，及考郡志，乃得之孝友部，捧读再三，不禁辗然喜曰：“可法可传，夫固不以通塞异也，自高曾以至今，子孙云礽，谓非当日者，积厚流光，有以致之耶，公于羽为六世祖，于先君子为高祖，先君子讳文策，别号云鹤，生而刚方，不畏强御，遇人有缓急，则褰裳赴之所不辞，其天性然也。挥使某，尝无辜陷重辟，公哀之，力为营救，且曲全其世封职，事既释，其人誓以九死报，公谦谦不伐也。生平博通诸方伎，尤长于医，后遂以肘后方，名重一时。凡沉疴几不救者，投方寸匙，无不霍然有起色，岁或大疫，及诸疾间作，必合药以疗贫者，时多赖以存活，前后盖未易屈指计云。居尝语羽，吾家世以孝友闻，而数世以来，伏在草莽，保世抗宗，长祥有在，小子勉之，每篝灯课读，或至夜分不寐。羽既补弟子员，公时已黄发皤然，复谆谆可羽曰：“吾老矣！他无庸言者，相传历下勒碑旌善，有吾家高祖题名，不知今尚存焉否耶？异曰者，汝有四方游，当榻本以光家乘，”迄今二十余年，言犹在耳也！噫！如先君子者，亦可谓不媿宗祐矣！因书六世祖传后，略附之以志不忘，来孙凤羽恭记。
　　宋良臣  省祭，家贫，尽孝，父殁，庐墓三年。有司欲旌之，臣曰：“吾为父也、非求名也！”卒辞不受。
　　温明先  家甚富饶，敦尚礼义。年饥，出粟济四县穷民，焚券不索价，有贼人窃粟，明先觉，使人召贼，复与之粟，贼叩首而去，后子孙科甲绵延。
　　迟玩辞  庐父墓。
　　冯闻韶  庐父墓。
　　王惟精  庐父墓。
　　刘忠言  武强令，梓仲子也。庐父墓。日捉襟抔土加墓上，淹淹骨立，血泪尽枯，三年而后反。事闻旌表，略云：哀父云亡，心焉如捣，半榻只身，断烟荒草，雨露风霜，灰寒木稿，三年一日，千秋难老。
　　谢应登  邑廪生，号瀛洲，永昌之孙，家世以谨厚称孝友，尤其天性，父殁，倚墓结庐，不辟寒暑者，几两易岁，以母老弟幼，奉抚无人，家人劝之归。问视必谨，母病，汤药必尝，屡焚祷，以身祈代，偶弟与子同病，卧床危甚，细君求良膏，仅得一，或欲以之敷子，君曰：“子可复生，弟难再得！”遂以敷弟，后弟愈而子亡，人以是盛称之。逮晚年，卒得多男，固天之报施不爽也，乡官李讳暹，孙讳敬，皆门下士也。因得详其巅未以载。
　　王  澄  性淳笃乐施，每即其所有，推为邻里举火费，遇人有急，倾赀佐之。不少惜，虽家徒四壁，恬如也！尝路拾数十金，谂知为里长所遗，亟求其人，归之。喜勉人于善，与之游，如坐春风，当事者高其义，旌以冠带。今其子孙蕃衍，单县谕讳德皓者，尤为不愧诒谋，因得掺其轶事以传。
　　勇  节
　　明
　　李  梅  字魁芳，年十二试茂才第一。久之不第，因鼓箧成均，以冠举贡监汇考，授武林断事。时，海倭犯境薄城，城原设东西两敌楼，为犄角。西敌楼守者，部郎也，其人轶不传。倭至辄失守，中外大震，公守东敌楼，随机苦拒，一如王大将军守玉璧，敌百计攻之，积四十余日，不能下，倭乃服曰：“公神人也！”因释围去。一时武臣辈屡败衄，皆相杖不前，中丞乃咨公以军事，且配之兵，公治旅横驱，斩首凡千百计，倭遂遁。于时钦命三锡，例应不次擢，会当事者索重赂，公拒之，竟以承德郎终。相传为宗人府经历，宗人府经历者，闲秩也。郡志则宣府都司经历，未知孰是。后子孙屡捷高第，奕叶清通，人以公赏不酬功，故冥冥中自有以报之云。
　　王汤臣  正德中，流贼猖獗，臣与兰宣、邢继宗随知县申良，战于县东之黑山，奋勇深入，斩首数级，没于阵，申良获捷，收其骨葬之。仍闻于上，优恤其家，后知县王文贡题其墓曰：“战死义士”。
　　单经翰  邑庠生，字屏之。元配王氏，其先人世业农，弱冠备弟 子员，生平以节义自矢。岁壬申，孔兵逼城，生语氏曰：“吾自燥发读书，往往见烈士捐驱，虽执鞭所欣慕，今吾致身日也！”氏曰：“能如是乎！何不可与子共之！”夏五月城陷，遂夫妇雉经，殆所谓从容就义，甘死如饴者耶！事定，防抚中丞朱，题赠诸城训导。
　　论曰：“序人物者，何以邑之人物言也，何为乎以邑之人物言，邑有传人，山川为之增重。间考郡志，有明一代，惟事闻旌录者，若孝友，若行谊，若忠勇之数人者，垂名史籍。其他前辈诸先生，或宦游而循良报最，或退休而清白贻谋，或耽元草于扬云，或吐梦花于江管，嘉言懿行，一切弗彰，岂才难之叹，自古为然与，抑评操月旦者，刻核太甚，遂至丹黄削色与，因备稽往往牒，博采舆颂，自正舆子而下，凡得若干人，虽引商刻羽，指不多屈，而异曲同上。在下里巴人中，不害其为阳春白雪也，故曰序人物者，以邑之人物言也。或又有疑者，谓汉魏而来，功图麟阁，宋明之际，名列鸿编，亦第以邑之人物言乎？曰是亦邑之人物也，邑之人物，而人物不第以邑见。当其时，亦既洋洋乎，名满天下矣！百世而下书其姓氏，详其爵里，必系之曰某部人也，某部某郡人也，某部某郡某邑人也。故曰是亦邑之人物也，以邑之人物言，则取节者，得以彰其微，而旷世者，不至掩其长，亦恶恶短而善善长，春秋遗意云尔！若曰论温燠则寒谷成喧，叙严苦则春丛零叶，而缙绅公子，因得附徂骥之旄端，轶归鸿于碣石，则余滋戚矣。

　　○烈  女

　　李氏  父采石南山，为蟒所食，女往哭之，誓见尸俱死，俄顷天大雷雨，震蟒裂腹，父尸见，女负土掩之，触石而死。有司立祠祀焉，名孝女祠。今废。
　　王氏  名淑芳，庠生徐尚忠妻。生正德四年卒，氏年二十一，哀恸几绝，夜缢柩旁，舅姑合棺敛之。事闻旌表，略云：“秉天地之坚贞，一死不变，钟山川之清淑，百折必东。”
　　孙氏  阎鸿衎妻，年十八，夫疾笃，入室自缢，事闻旌表，略云：“相见黄泉，面无愧色，垂名青史，字有余香。”
　　康氏  王汤臣妻，性聪慧，汤臣出征流贼，忽马惊，氏以为不祥，微言止之。夫不听，慷慨而出，及夫战死，氏闻之，日夜号泣，绝食而死。奉文旌表，略云：“义重移天，不愧杞梁之妇，魂轻入地，可追姜女之风。”
　　王氏  刘继禄妻，夫亡，年二十，夜缢柩侧，事闻旌表，略云：“哀哀握手，耻留旦夕以偷生，两两同心，愿承苹蘩而丛死。”
　　袁氏  通判温潮继室，潮历官清苦，病卒，氏为夫敛毕，自缢。奉文旌表，略云：“遥追两袖之清风，人间梦断，再结三生之佳配，天上魂香。”
　　刘氏  举人梓女，孝子忠言妹，许聘王之滨，未嫁夫卒，诣枢前自缢，绳绝，投井，水漂。因纺绩事姑五十余年，巡按温如璋题奏建贞节坊，旌表，略云：“誓九死于两髦，柏舟再见，媲仲凡以双美，广汉重光。”
　　温氏  生员李廷樟妻，夫亡自缢，事闻旌表，略云：“七日不食，已羡从容就义，一环自缢，更怜慷慨捐生。”
　　郭氏  张朝珍妻，年十八，有娠。夫亡，三月而生男，氏抚孤不易志，翁姑八十相继卒，停翁柩于家，忽火焰其室，氏攀柩号泣不去，竟焚死，奉文旌表，略云：“抚遗腹以承宗，九原含笑，殉沭棺而蹈焰，百世流光。”
　　吴氏  生员刘希仁妻，夫亡，事姑抚孤，守节终身。
　　路氏  李昌言妻，夫亡，年二十一，守节终身。   
　　李氏  王云鹤妻，夫亡，年二十二，自缢，家人救免，守节终身。
　　季氏  范亨妻，夫亡，氏勤织紝，以养亲育子，翁姑卒，丧葬尽礼，年至八十。
　　孙氏  举人吴祯继室，夫亡，年二十一，日夕悲号，绝食而死。事闻旌表，略云：“困公车者九上，良人篝灯火于生前，主中馈者数年，烈妇奉苹蘩于地下，云中方驾，湘浦同归。”
　　孙氏  范宣妻，夫亡无子，亲族欲夺其志，氏坚守不二，年至七十。
　　杨氏  举人焌女，儒童李延德妻，夫殁，氏取簪珥付翁姑，乘家人睡，自缢夫侧。奉文旌表，略云：“风霜雕玉树，方嗟此曰之，人亡环佩冷，金波忽陨去。年之新妇，十七岁芳龄，同游地下，千百年正气。”独植人纲德，从兄计部郎明馨公有记。
　　王氏  张献璞妻，夫亡自缢。奉文旌表，略云：“柔嘉成性，药饵与井臼齐操，贞介为心，骨血与山川并寿。”  
　　杨氏  知县王心继室，夫亡自缢柩前，公举略云：“二十年元昭共味，始完山海之盟，亿万载青史流芳，不替王杨之字，先一旬而夫陨，后十日而妇亡，此非秉天地完贞，性情清淑，安能九死不变初志，五德全于弱笄乎！”事闻旌表。
　　王氏  生员单经翰妻，孔兵陷城，夫妇并缢而死，防院朱疏题双节，略云：“主忧臣死，扶大义于胶庠，夫倡妇随，垂芳名于闺阁，比翼鸟同归天上，连理枝并秀人间。”
　　李氏  通政使杨觐光亚室，公亡氏自缢。公举略云：“幼娴蕙，则长习松心，家本长安，慷慨赵燕之俗，室从君子，文章齐鲁之人，侍宦游于江陕，留都历年，齿仅三十九岁，夙夜在公之际，内佐脱簪，左右就养之时，旁参举案，所天不吊，抱病而终。药饵盈床，小草独明远志，衣裳在笥，大义自比匪躬，堂上柏舟，弓裘有托，泉台榱桷，井臼谁司，小世界而大一缳，再见望夫石化留纲常，而抛七尺，甘心燕子楼空，亡与俱亡，昨朝今夕，死而不死，一日千秋。”事闻旌表。
　　王氏  刘业妻，夫亡，怀遗腹，事翁姑，抚孤成立。
　　吴氏  生员栾兴周妻，夫亡，氏二十一岁，无子一女，日夜勤纺绩，抚女于归，终身苦节。
　　郭氏  举人翰邦妹，儒童庞亨元妻，年二十未举子而夫亡，或劝之改适，氏坚守不二，苦节终身。
　　吴七姐  乡民吴自立女，年十五聘与孙管住为妻，管住病故，女尚未过门，闻知痛哭，即欲往吊，伊兄禁止未果，后有刘氏议婚，女志坚殉夫，乘兄嫂他出，潜奔母茔自缢，事闻旌表。
　　论曰：“《后汉书·列女传》有云余，但摉次才行尤高秀者，不必专在一操而已。斯言也，识者讥焉，易家人六二日，无攸遂。在中馈，贞吉。又柏舟之诗曰，之死矢靡他，之死矢靡慝，余尝读白头吟，风雅遗音，几与封禅颂，争先并驾，而琴心亡奔，千古贻羞，史称蔡文姬博有才辨，乃苟活无颜，虽感伤乱离，追怀悲愤，不足多也！范蔚宗概为立传，与诸节媛，后先彤管，不亦恧乎！邑列女载在郡志者详矣！或慷慨而捐生，或坚贞以自矢。有士大夫所难言者，而闺秀炳炳焉。论列之，以垂不朽，又乌容已也。若夫时移世易，往往有湮没而名不称者，兹则文献无征，古今所同叹矣。

　　○仙  释

　　汉
　　安期生  卖药东海上，人皆言千岁翁。武帝时，李少君言于上曰：“臣尝游海上见安期生，食臣枣大如瓜，在蓬莱山中，於人合则见，不合则隐，于是帝遣方士入海求之。
　　元
　　丘处机  栖霞人，自号长春子。金皇统间，其母感异梦而娠，将诞，红光映室，邻以为丘氏火，趋救之，乃举子，儿时有相者曰：“异日当为神仙！”宗伯年十九，为全真学，入昆仑师重阳，友谭、马、刘诸人，开烟霞洞，后入磻溪穴居。日丐一食，披一蓑，人谓蓑衣先生，寻隐陇州龙门山，七稔道成。金世宗徵赴燕都，锡宴诏对，数以持盈守成为戒，旋里，值山东乱，附马都尉仆散公讨之。登及宁海未服，请师抚谕，师至投戈，二州乃定。元太祖召见，言欲一天下，在不嗜杀人，又言为治在敬天勤民，长生在清心寡欲。瑞鹤随翔，甘霖应祷，荧惑犯尾，禳之退舍，一日天大雷雨，大液池南岸圮，水入东湖，声闻数里，池遂涸。北口高岸亦崩，处机叹曰：“山摧池涸，吾将与之俱乎！”遂化去，葬燕都白云观之顺处堂。按此，先生固栖人也，而余邑罗山最高峰有小洞叠石为之，相传先生修炼之处。其洞自元至今，数百余年，不烦补砌，完好如故。意仙灵窟宅，固自有神物呵获之耶！又祥光观阶侧石碣，字半磨灭，道士或告余曰，“此长春子诗也”，则先生虽仙去已久，而遗迹宛然，又安知今日者，不有鸾骖鹤驾，出没隐见于其间乎！
　　张  仙  初为佣，耘田若有神助，后居罗山灯草涧修养，茹松柏，绝谷食，三年蝉蜕于罗峰绝顶，人为垒石掩之，至今存焉。
　　王仙姑  世传仙姑居县南十五里村落中，日樵于野，不采而薪自集，后卒于樵所，掘得石椁，题曰仙姑之墓，因葬之。土人立庙祀焉。
　　周祖师  埠头村有周太公者，与四子入螺山中采木，忽闻儿啼，近前见一虎在儿傍，逐之，虎忽不见，惟锦被裹儿，抱归育之，年十二始能言，冒周姓，后往螺山修道，与神仙唐公，郎公，化公，志公，张公，寥公同升。
　　班  仙  不知何许人，居螺山最高峰，石洞巉险，人迹罕到。黄邑一孝廉应公车，班与别曰，“公此行必捷南宫，令某邑，予当过而问焉。”孝廉行后，班呼常供薪米者数十人告之，曰：“余当去矣！中数年无以为报，惟期诸公以清净为心，不争为福！”言毕长逝。人遂葬之山上，孝廉果成进士，授命两月，班造访焉，盘桓数日，辞归。迨入觐过里，始知班久化去。开旷视之，止空棺、双履而已，后建祠山巅曰“觉观”。名其洞曰“班仙洞”。
　　赤脚王  碧目苍颜，发明如鉴，戴一笠，非布非绒，其光如漆，其质如灰。每自以为始冠时物，不知其几千年所，尝为人力田，随意耘耔，不问人知。隆冬不履，水泽腹坚，踏其上如平地，行步如飞，骤马追之不及，人争异之，以长生之术求，则厉色嗔词，俚不可解，八九十岁老人曰，“童时屡见其貌，正如今日”，婴儿痼疾，邀拊摩之立瘳，间有调笑之者，下其裳，童身稚肤，乃共矜传，其为全真子也。争师事之，蚤已遁去。杳不可寻，以其四时徒跣，遂名为赤脚王，云：按仙不知何许人，而游戏招邑者差久，故邑志列焉。
　　论曰：按唐荆川史纂，列道家者流，自老聃、尹喜而下，得四十有五人，夫以九州四海，广轮万余里，且上下数千年，寥寥若此，羽化飞升，盖忧忧乎难言哉！乃考郡志及故老所传闻，马、罗诸山，仙灵遗趾殆比肩接踵矣！又何多也，昔李少君以祠灶却老方见上，居久之，少君病死，天子以为化去不死，诸如此类，何可胜道，将无好奇者，轻信讹以传讹，遂至累牍汗简邪，抑绣幕云屯，山川标异，故轻世肆志之流无所表见，往往从事于斯与，余尝闻海上神山，未至望之如云，既到反居水下。则昆嵛以西，丹崖而南，实与金银宫阙，遥相耸峙，其为神仙奥府，或亦地气之炳灵使然，未必尽诞也，因捃摭所闻凡若干人，以附刍未。
  </div>
  <div class="pagination">
   <a href="招远县志_page15.html">
    上一页
   </a>
   <span>
    ...
   </span>
   <a href="招远县志_page11.html">
    11
   </a>
   <a href="招远县志_page12.html">
    12
   </a>
   <a href="招远县志_page13.html">
    13
   </a>
   <a href="招远县志_page14.html">
    14
   </a>
   <a href="招远县志_page15.html">
    15
   </a>
   <span class="current-page">
    16
   </span>
   <a href="招远县志_page17.html">
    17
   </a>
   <a href="招远县志_page18.html">
    18
   </a>
   <a href="招远县志_page19.html">
    19
   </a>
   <a href="招远县志_page20.html">
    20
   </a>
   <a href="招远县志_page21.html">
    21
   </a>
   <span>
    ...
   </span>
   <a href="招远县志_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
