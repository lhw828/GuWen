<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 659 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 659 页/共 698 页</h1>
    <div class="content">军继光甃石为池深二丈方四寻覆以堂曰九新泉上有寺唐贞观二年建名福泉寺俗呼汤泉寺汤 
泉如分宁临川崇仁安宁宁州白厓德胜关浪穹宜良邓州庐陵京山新田皆有其最著者骊山最洁 
者香溪最热者遵化帝京景物略原汤泉自平地涌出浴之可以愈疾上有福泉寺寺迤北即马兰峪 
长安客话原王衡游汤泉记石门两山嶻嶪道旁祠汉将军张纯又二十里为汤泉泉在山坡下初漫 
羡四溢戚将军继光始甃石为池池正压九新堂深二丈许广倍之池之南穴而下水支委于墙外种 
荷花一渠渌净可挹又沟其北以石承之穿堂而出中堂为檐除甓为小方塘以上受雨而下引泉客 
至则设版焉东则铜龙张口喷泉甚怒迤行入浴池池之阴有窦蓄寒水浴者时其温凉之候而启闭 
之九新堂后有池如偃月寒水所自出也缑山集原灅水出右北平俊靡县王莾之俊麻也世谓之车 
軬水东南流与温泉水合水出北山溪即温源也魏氏土地记曰徐无城东流温汤即此也其水南流 
百步便伏流入于地下水盛则通注灅水又东南径石门峡山髙崭绝壁立洞开俗谓之石门口汉中 
平四年渔阳张纯反杀右北平太守刘政辽东太守杨纮中平五年中郎将孟溢率公孙瓒讨纯战于 
石门大破之水经注原张纯与乌桓邱力居等入冦公孙瓒追击战于属国石门大败之后汉书原按 
后汉书灵帝本纪但云石门传则云属国石门明有两石门公孙瓒战地乃辽东属国之石门也章怀 
太子注石门山在今营州柳城县西南通典柳城有石门山非此渔阳之石门水经注误尔北平古今 
记原石门镇在蓟州东六十里山峡崭绝壁立于中洞开俗呼为石门口宋宣和五年辽萧干败宋兵 
于石门镇遂陷蓟州侵掠燕城为郭药师所败干走死今为石门镇驿宣德三年征乌梁海自石门驿 
出喜峰口是也方舆纪要按乌梁海旧作兀良哈今对音译改原明昌元年十月准布叛内族襄出屯 
北京会群牧辽德寿图卜苏等据信州叛众号数十万远近震骇襄闲暇如平日人心乃安初襄之出 
镇也至石门镇密谓僚属曰北部犯塞奚足虑苐恐奸人乘隙而动北京近地军少当预为之备即遣 
官发上京等军六千至是果得其用金史本传按准布满洲语提撕也旧作阻 今译改图卜蘓姓也旧 
作陁锁从八旗姓谱改正补石门驿在山坳垒石作小城民居二百余家驿庭有古槐四五树蓟旋录 
原石门峡有石将军在峡西崖髙三丈名胜志原储巏石门咏石将军诗精爽千年护石门晩风黄叶 
乱山村时危暗洒英雄泪貌古全无斧凿痕故垒夜嘶惟石马老兵秋酻只匏樽望夫多少山头妇不 
似将军殿塞垣柴墟集原绵梨出遵化之石门湛然居士集原耶律楚材和陈秀玉绵梨诗石门九月 
西风髙绵梨万树金垂梢清溪千里携赠我藤筐乍发香盈包缥叶紫条生拔俗夜光安可同鱼目文 
园消渴正难禁齿嚼寒冰劚香玉同上以上二条原在物产门今移改原平安城在县西南五十里周 
围五里相传唐太宗征辽遘疾经此旋愈故名名胜志原县西南平安城及沙河铺涌泉湖韭菜沟上 


素河下素河皆利于耕屯处也潞水客谭原铁冶厂在县治东南六十里城小而坚元时置冶砂坡谷 
正统三年移此遵化旧志原遵化铁厂永乐年间在砂坡谷开设宣德中迁松棚谷正统年迁白冶庄 
去县可八十里又二十里则边墙矣炉有神元之炉长康侯也康当炉四十日而无铁惧罪欲自经二 
女劝止之因投炉而死众见其飞腾光焰中若有龙随而起者顷之铁液成元封其父为崇宁侯二女 
称金火二仙姑至今祀之其地原有龙潜于炉下故铁不成二女投下龙惊而起焚其尾时有秃龙见 
焉春明梦余录原元时遵化县民康小二为官铸铁不镕费薪炭无数主者将治之康有二女恐父获 
罪俱祝天投入冶中铁应时镕共见二女随烟焰上升事闻勅为金火二仙姑至今铁冶祀之燕山丛 
录原正统元年十一月复遵化县旧铁冶冶自永乐间开设上即位诏书停罢至是行在工部奏复之 
明英宗实录原正统初上谕工部军器之铁止取足于遵化不必江南收买后复命虞衡司官主之则 
国初诸官冶虽废遵化铁矿尚足供工部之用也春明梦余录以上二条原在物产门今移改补遵化 
县工部分司在县东六十里铁厂中永乐间俱以各卫指挥领其事宣德末始委虞衡司官董之明名 
臣经济录原遵化铁垆深一丈二尺广前二尺五寸后二尺七寸左右各一尺六寸前辟数丈为出铁 
之所俱石砌以简干石为门牛头石为心黑砂为本石子为佐时时旋下用炭火置二鞴扇之得铁日 
可四次石子产于水门口色间红白略似桃花大者如斛小者如拳捣而碎之以投于火则化而为水 
石心若燥砂不能下以此救之则其砂始销成铁生铁之炼凡三时而成熟铁由生铁五六炼而成钢 
铁由熟铁九炼而成其垆由微而盛而衰最多至九十日则败矣春明梦余录此条原在物产门今移 
改原盐城在县北唐守捉城也唐志出蓟州雄武军东北行百二十里至盐城守捉又东北渡滦河或 
以为即汉滑盐县恐误方舆纪要自六朝元至大元年修遵化旧志原谢榛登遵化阁诗凌虚楼阁郁 
崔嵬四望青山宿雾开日上海关边色尽天连沙漠雁声来仲宣赋就千年事张载铭成一代才怀古 
不堪空伫立秋风吹鬓放歌回四溟山人集原广慧寺在城西南宣德年建遵化旧志原五峰山有云 
昌寺辽重熙中僧志纪重修更名禅林寺山半悬石曰鸡鸣石取小石扣之作群鸡声同上原遵化禅 
林寺前龙潭尝有毒龙居之时为民害金世寺僧龙胜奴持水之潭侧祝之龙遂飞去燕山丛录原钟 
山观在县治东明一统志补遵化县有般若寺元崇圆寺碑阴补嘉靖元年正月遵化童子梅桢昧爽 
入塾道经城隍庙前忽狂风起桢以手掩面被风顷刻吹至三屯营芦儿岭久之乃苏语人去家六十 
里矣家中惊惧有传者至携归袖内诗经国风篇有神书朱字三行人不能辨桢后为贡士碣石丛谈 
补崇祯戊辰二月蓟镇粮运不继台兵丁科周得胜等倡乱各营推科为难首分五营而陈由喜峰路 
至白羊谷与台兵为一营由太平路至汉儿庄与宣武营为一营由洪山口至潘家口与驻防营及台 
兵为一营由罗文口合东游营与神器营暨民壮为一营马兰路先立一营屯遵化城西三月六日俱 
至五里桥合一大营黄崖一军最后亦来料乃主中军十行一小帅振铎秉枹十旌一大帅环甲拱稽 
为五花阵甲士数万攻城予闻变单车诣其营呼乱兵谕之曰尔等为饥所廹至此吾不忍遽加诛当 
给三月粮速归汛地军中欢声如雷各罗拜共设誓归伍适京运至给诸军然尚未抜砦十五日获科 
等九名闻于朝得旨正法定哗兵略臣等谨按以上各条系遵化州 

 

钦定日下旧闻考卷一百四十三 

 

钦定日下旧闻考卷一百四十三举正 

 

启闭原书闭讹作开今改王衡游汤泉记条明昌元年十月原书十字下脱月字今据金史本传増石 
门镇条 

 

钦定日下旧闻考卷一百四十三举正 


钦定四库全书 

史部 

钦定日下旧闻考卷一百四十四至六 

 

详校官庶吉士臣范逢恩 

检讨臣德生覆勘 

 

总校官进士臣程嘉谟 

校对官进士臣赵雯 

誊录监生臣顾起 

</div>
    <div class="pagination">
<a href="钦定日下旧闻考_page658.html">上一页</a><span>...</span><a href="钦定日下旧闻考_page654.html">654</a><a href="钦定日下旧闻考_page655.html">655</a><a href="钦定日下旧闻考_page656.html">656</a><a href="钦定日下旧闻考_page657.html">657</a><a href="钦定日下旧闻考_page658.html">658</a><span class="current-page">659</span><a href="钦定日下旧闻考_page660.html">660</a><a href="钦定日下旧闻考_page661.html">661</a><a href="钦定日下旧闻考_page662.html">662</a><a href="钦定日下旧闻考_page663.html">663</a><a href="钦定日下旧闻考_page664.html">664</a><span>...</span><a href="钦定日下旧闻考_page660.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
