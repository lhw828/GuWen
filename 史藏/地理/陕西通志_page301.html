<!DOCTYPE html>
<html>
<head>
    <meta charset="UTF-8">
    <title>陕西通志 - 第 301 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 301 页/共 490 页</h1>
    <div class="content">　　睿宗女【凉国　鄎国金仙　玉真】
　　凉国公主字华庄始封仙源【唐书本传】公主与多于仙源称长于凉国故丞相太原温彦博曾孙曦佥谐是图歴选伊尚开元十二载八月遇疾薨于京邸永嘉里第上彻悬乆悼临次增涕京尹防防羣司藏事其年仲冬陪于桥陵【苏颋撰凉国长公主碑】
　　鄎国公主始封荆山下嫁薛儆又嫁郑孝义【唐书本传】鄎国长公主者睿宗之第七女也母曰崔贵妃免怀之岁天夺圣善不食三日哀比成人及乎玊筓耀首油軿在驭锡之美地邑以荆山求之令族嫔于薛门开元继明恩由已进封鄎国长公主食邑一千二百户其后君子晨歌夫人昼哭未亡为称生意尽矣朝制断恩改降郑氏均养七子庥廕二宗汾隂之室忘亡荥阳之党相庆开元十三年二月薨春秋三十有七有诏光禄卿孟温礼监防防京兆尹熊延休副焉窀穸之礼一如凉国长公主故事【张说撰鄎国长公主碑】金仙公主始封西城县主景云初进封太极元年与玉真公主皆为道士筑观京师以方士史崇元为师【唐书本传】
　　玉真公主字持盈始封崇昌县主俄进号上清元都大洞三景师天寳三载上言曰先帝许妾舍家今仍叨主第食租赋诚愿去公主号罢邑司归之王府宗不许又言妾髙宗之孙睿宗之女陛下之女弟于天下不为贱何必名系主号资汤沐然后为贵请入数百家之产延十年之命帝知主意乃许之薨寳应时【唐书本传】上皇自蜀还京居兴庆宫肃宗自夹城中起居上皇时召伶官奏乐持盈公主往来宫中李辅国尝隂候其隙而间之上元元年上皇尝登长庆楼与公主语劒南奏事官过朝谒上皇令公主及如仙媛作主人辅国因持盈待客乃奏云南内有异谋矫诏移上皇居西内送持盈于玉真观【旧唐书宦者传】
　　宗女【万安　晋国　新昌　楚国广寜　太华　新平　夀安】
　　万安公主天寳时为道士开元新制长公主封户二千帝妹户千率以三丁为限皇子王户二千主半之左右以为薄帝曰百姓租赋非我有士出万死赏不过束帛女何功而享多户耶使知俭啬不亦可乎于是公主所禀不给车服后咸宜以母爱益封至千户诸主皆增自是着于令主不下嫁亦封千户有司给奴婢如令【唐书本传】
　　晋国公主始封髙都下嫁崔惠章贞元元年与衞楚宋齐宿萧邓纪郜国九公主同徙封【唐书本传】
　　新昌公主下嫁萧衡【唐书本传】萧嵩之子衡尚新昌公主嵩夫人贺氏入观拜席宗呼为亲家母礼仪甚盛【旧唐书萧嵩传】
　　楚国公主始封夀春下嫁吴澄江上皇居西内独主得入侍兴元元年请为道士诏可赐名上善【唐书本传】广宁公主董芳仪所生下嫁程昌裔又嫁苏克贞薨大厯时【唐书本传】天寳十载正月望夜杨家五宅夜游与广宁公主骑从争西市门杨氏奴挥鞭及公主衣公主堕马驸马程昌裔扶公主因及数挝公主泣奏之上令杀杨氏奴昌裔亦停官【旧唐书后妃传】
　　太华公主贞顺皇后所生下嫁杨锜薨天寳时【唐书本传】贵妃再从兄锜侍御史尚武惠妃女太华公主以母爱礼遇过于诸公主赐甲第连于宫禁【旧唐书后妃传】新平公主常才人所生幼智敏习知图训帝贤之下嫁裴玪又嫁姜庆初庆初得罪主幽禁中薨大厯时【唐书本传】
　　夀安公主下嫁苏发【唐书本传】宗禁中尝称阿瞒亦称鸦夀安公主曹野那姬所生以九月诞遂不出降常令衣道服主香火小字虫娘上呼为师娘为太上皇时代宗起居上曰汝在东宫甚有令名因指夀安虫娘为鸦女汝后与一名号及代宗在灵武遂令苏澄尚之封夀安【酉阳杂爼　按文宗开成二年以夀安公主降成徳节度使王元逵乃绛王悟女非帝主也不録又按苏发杂爼作苏澄疑有误】
　　肃宗女【萧国　和政郜国】
　　萧国公主始封宁国下嫁郑防又嫁薛康衡乾元元年降回纥英武威逺可汗乃置府二年还朝贞元中让府属更置邑司【唐书本传】乾元元年秋七月丁亥诏宁国公主出降甲午肃宗送公主至咸阳礠门驿公主泣而言曰国家事重死且无恨上流涕而还及至昆伽阙可汗册公主为可敦蕃人欢欣曰唐天子贵重将真女来二年夏四月可汗死其牙官都督等欲以公主狥公主曰我中国法壻死即持防朝夕哭临三年行服今回纥娶妇须慕中国礼若依本国法何须万里结婚然公主亦依回纥法面大哭竟以无子得归【旧唐书回纥传】
　　和政公主章敬太后所生生三岁后崩养于韦妃性敏惠事妃有孝称下嫁栁潭安禄山陷京师宁国公主方嫠居主弃三子夺潭马以载宁国身与潭步日百里潭躬水薪主躬防以奉宁国初潭兄澄之妻杨贵妃姨也势幸倾朝公主未尝干以私及死抚其子如所生从宗至蜀郭千仞反宗御元英楼谕降之不聴潭率折冲张义童等殊死鬬主彀弓授潭潭手斩贼五十级平之肃宗有疾主左右勤劳诏赐田以女弟寳章主未有赐固让不敢当阿布思之妻掖庭帝宴使衣绿衣为倡主谏曰布思诚逆人妻不容近至尊无罪不可与羣倡处帝为免出之自兵兴财耗主以贸易取竒赢千万赡军及帝山陵又进邑入千万代宗初立屡陈人间利病国家盛衰事广徳时吐蕃再入寇主方姙入语备边计潭固止主曰君独无兄乎入见内殿翼日免乳而薨【唐书本传】
　　郜国公主始封延光下嫁裴徽又嫁萧升升卒主与彭州司马李万乱蜀州别驾萧鼎沣阳令韦恽太子詹事李升皆私侍主家乆之奸闻徳宗怒幽主他第杖杀万斥鼎恽升岭表贞元四年又以厌蛊废六年薨子位坐以蛊祝囚端州佩儒偲囚房州前生子驸马都尉裴液囚锦州主女为皇太子妃帝畏妃怨望将杀之未发防主薨太子属疾乃杀妃以厌灾諡曰惠【唐书本传】
　　代宗女【齐国　华阳　嘉丰长林　赵国　新都】
　　齐国昭懿公主崔贵妃所生始封　平下嫁郭暧大厯末寰内民诉泾水为硙壅不得溉田京兆尹黎干以请诏撤硙时主及暧家皆丐留帝曰吾为苍生若可为诸戚倡即日毁由是废者八十所薨元和时赠虢国赐諡穆宗立复赠封【唐书本传】李端工诗大厯中与钱起等文咏倡和号大厯十才子时郭暧尚升平公主贤明有才思尤喜诗人而端等多在暧门下毎宴集赋诗公主坐视中诗美者赏百缣暧因拜官防十子曰诗先成者赏时端先献警句云薰香荀令偏怜小傅粉何郎不解愁主即以百缣赏之钱起曰李校书诚有才此篇宿搆也愿赋一韵正之请以起姓为韵端即襞牋而献曰新开金埓教调马旧赐铜山许铸钱暧曰此愈工也起等始服【旧唐书李虞仲传】暧尝与公主琴瑟不调暧骂公主倚乃父为天子我父嫌天子不作公主恚奔车奏之上曰他父实嫌天子不作否则社稷岂汝家有也因泣下但命公主还尚父拘暧自诣朝堂待罪上召而之曰不痴不聋不作阿家翁小儿女闺帏之言安用聴锡赉以遣之尚父杖暧数十【因话録】
　　华阳公主韶悟过人帝爱之视帝所喜必善遇所恶曲全之大厯七年以病丐为道士号琼华真人病甚囓帝指伤薨追封【唐书本传】独孤贵妃生华阳公主公主薨上嗟悼数日不视朝宰臣等因中使吴承倩附奏言修短常理以社稷之重宜节哀视事上始聴朝大厯十年五月贵妃薨追諡曰贞懿皇后命宰臣常衮为哀册文防凄悼览者恻然公主先于城东地卑湿至是徙祔于庄陵之园故哀词云招帝子于北渚从母后于东陵【旧唐书后妃传】
　　嘉丰公主下嫁髙怡与普宁公主同降有司具册礼光顺门以雨不克罢薨建中时【唐书本传】
　　长林公主下嫁衞尉少卿沈明贞元二年具册礼徳宗不御正殿不设乐遂为故事薨元和时【唐书本传】赵国庄懿公主始封武清贞元元年徙封嘉诚下嫁魏博节度使田绪徳宗幸望春亭临饯厌翟敝不可乘以金根代之公主出降乘金根车自主始薨元和时赠封及諡【唐书本传】绪子季安母防贱公主畜为己子故宠异诸兄年数嵗充魏博节度副大使绪卒时季安年才十五军人推为留后朝廷因授魏博节度营田观察处置等使季安幼守父业惧嘉诚之严粗修礼法及公主薨遂自恣【旧唐书田承嗣传】
　　新都公主贞元十二年下嫁田华具礼光顺门五礼由是废【唐书本传】
　　徳宗女【韩国　魏国郑国　燕国】
　　韩国贞穆公主幼谨孝帝爱之始封唐安将下嫁秘书少监韦育而朱泚乱从至城固薨加封諡【唐书本传】公主上之长女昭徳皇后所生聪敏仁孝上所钟爱及薨上悲悼尤甚诏所司厚其礼姜公辅谏曰克复京城公主必须归今于行路且宜俭薄以济军士徳宗怒谓陆贽曰唐安夭亡不欲于此为茔垅令造一砖塔安置功费甚防不合闗宰相论列贽对曰宰相论事但问理之是非岂论事之大小若造塔为是役虽大而作之何伤若造塔为非费虽小而言者何罪帝怒不已乃罢公辅为左庶子【旧唐书姜公辅传】
　　魏国宪穆公主始封义阳下嫁王士平主恣横不法帝幽之禁中锢士平于第乆之门下客蔡南史独孤申叔为主作团雪散雪辞状离旷意帝怒捕南史等逐之几废进士科薨追封及諡【唐书本传】
　　郑国庄穆公主始封义章下嫁张孝忠子茂宗薨加赠及諡【唐书本传】张孝忠为义武军节度朝廷以其子茂宗尚义章公主孝忠遣其妻邓国夫人入朝执亲迎之礼以公主幼待年十三防茂宗母亡遗表请终嘉礼即日起复授左衞将军同正驸马都尉谏官蒋乂等请待终制然后赐婚徳宗不纳竟以义章公主降茂宗【旧唐书张孝忠传】
　　燕国襄穆公主始封咸安下降回纥武义成功可汗置府薨元和时追封及諡【唐书本传】回纥使使者请和亲诏咸安公主下嫁又诏使者合阙达于见公主于麟徳殿使中谒者赍公主画图赐可汗明年可汗遣其妹迎主且纳聘上书恭甚帝尽建延安公主官属视王府以嗣滕王湛然为昏礼使右仆射闗播防送册拜公主为智慧端正长夀孝顺可敦【回纥传】
　　顺宗女【汉阳　襄阳浔阳】
　　汉阳公主庄献皇后所生始封徳阳郡主下嫁郭鏦辞归第泣不自胜徳宗曰儿有不足耶对曰思相离无他恨也帝亦泣永贞元年与诸公主皆进封戚近争为奢诩主独以俭常用铁簪画壁记田租所入文宗尤恶流侈因主入问曰姑所服何年法也今之弊何代而然对曰妾自贞元时辞宫所服皆当时赐未尝敢变元和后数用兵悉出禁藏纎丽物赏战士由是散于人间内外相矜狃以成风若陛下示所好于下谁敢不变帝恱诏宫人视主衣制广狭徧谕诸主且勅京兆尹禁切浮靡主尝诲诸女曰先姑有言吾与若皆帝子骄盈贵侈可戒不可恃开成五年薨【唐书本传】襄阳公主始封晋康县主下嫁张克礼【唐书本传】李元本生于贵族轻薄无行初襄阳公主纵恣不法常游行市里有士族子薛枢薛浑者俱得幸于主尤爱浑每诣浑家谒浑母行事姑之礼浑与元本遂相诱掖亦得幸于主出入主第克礼不胜其忿上表陈闻乃召主幽于禁中以元本功臣之后得减死杖六十流象州枢浑亦从轻杖八十长流崖州【旧唐书李寳臣传】
　　浔阳公主崔昭仪所生太和三年与平恩邵阳二公主并为道士嵗赐封物七百匹【唐书本传】
　　宪宗女【梁国　岐阳　临真　真源安平　永安　太和】
　　梁国惠康公主始封普宁帝特爱之下嫁于季友元和中徙永昌薨诏追封及諡将度支奏义阳义章公主用钱四千万有诏减千万【唐书本传】
　　岐阳庄淑公主懿安皇后所生下嫁杜悰帝为御正殿临遣由西朝堂出复御延喜门止主车大赐宾从金钱开第昌化里疏龙首池为沼后家上尚父大通里亭为主别馆贵震当世然主事舅姑以礼闻所赐奴婢偃蹇皆上还丐直自市悰为澧州刺史主与偕从婢乗驴不肉食州县供具不受姑寝疾药糜不尝不进开成中悰自忠武入朝主疾侵曰愿朝兴庆宫虽死于道不恨道薨【唐书本传】杜司空悰自忠武军节度使出澧阳宏词李宣古者数倍游防戏谑侮慢杜不能容使卧于泥中欲辱之槚楚公主闻之不待穿履奔救之曰尚书在饮筵而举人细过待士如此那得平阳之誉乎遂遣人扶起李秀才于东院沐浴更衣却赴中座公主传防京兆公请为诗冀弥缝也后二子裔休儒休皆以进士登科人谓非其母贤不成其子【云溪友议】
　　临真公主始封襄城下嫁衞洙薨咸通时【唐书本传】真源公主始封安陵下嫁杜中立【唐书本传】初文宗欲以真源临真二公主降士族谓宰相曰民间婚姻不计官品而上阀阅我家二百年天子顾不及崔卢耶诏宗正卿取世家子以闻中立及校书郎衞洙得召见禁中尚主【杜兼传】
　　安平公主下嫁刘异薨干符时【唐书本传】上亲妹安平公主下嫁驸马都尉刘异上命宰臣与一方面中书拟平卢节度使上谓曰朕只有一妹时欲见之平卢去京夐逺卿别思之宰臣乃奏邠宁节制近于平卢仍许公主岁时乗传入京异将赴镇安平入辞以异姬人从安平左右皆宫人帝尽记之忽见别姬问安平曰此谁也安平曰刘郎声音人上恱安平不妬喜形于色顾左右便不令与宫娃同处上之甄别防闲纎防不遗如此【东观奏记】
　　永安公主长庆初许嫁回鹘保义可汗防可汗死止不行太和中丐为道士诏赐邑印如浔阳公主故事且归婚赀【唐书本传】
　　元和八年回纥请和亲乆未之许穆宗即位乃封第十妹为太和公主出降回纥穆宗御通化门临送仪卫甚盛长庆二年闰十月金吾衞大将军胡钲等送公主至自回纥开成初黠戞斯破回纥得公主令达干等送至塞上乌介途遇逹干等被杀公主却归乌介可汗乃质公主同行南渡大碛至天徳界奏请天徳城与公主居【旧唐书回纥传】石雄振武刘沔军为裨将防昌初回鹘冦天徳诏命沔为招抚回鹘使沔谓雄曰回鹘离散不足驱除国家以公主之故不欲急攻我辈捍邉但能除患专之可也公可选骁健乗其不意径趋敌帐彼以疾雷之势不暇枝梧必弃公主亡窜事茍不捷吾自继进亦无患也雄自选劲骑夜发马邑径趋乌介之牙时敌帐逼振武雄入城见氊车数十从者皆衣朱碧类华人令谍者讯之曰此公主帐也雄喻其人曰国家兵马欲取公主至此乃夜穴城为十余门迟明城上立旗张炬火于诸门纵牛畜鼓噪从之直犯乌介牙帐可汗惶骇莫测率骑而奔遂迎公主还太原【石雄传】定安公主始封太和下嫁回鹘崇徳可汗防昌三年来归主次太原诏使劳问至京师诏百官迎谒再拜故事邑司官承命答拜有司议邑司官卑不可当羣臣请以主左右上媵戴鬓帛承拜两裆持命又诏神防军四百具卤簿羣臣班迓主乘辂谒宪穆二室欷歔流涕退诣光顺门易服褫冠防待罪自言和亲无状帝使中人劳慰复冠防乃入明日主谒太皇太后进封长公主遂废太和府【唐书本传】
　　穆宗女【安康】
　　安康公主为道士干符四年以主在外颇扰人诏与永兴天长宁国兴唐四主还南内【唐书本传　按永兴天长宁国三主皆敬宗女兴唐文宗女也】
　　宣宗女【万夀广徳】
　　万夀公主下嫁郑颢下诏先王制礼贵贱共之万夀公主奉舅姑宜从士人法旧制车舆以镣金扣饰帝曰我以俭率天下宜自近始易以铜主毎进见帝必谆勉笃诲曰无鄙夫家无干时事又曰太平安乐之祸不可不戒故诸主只畏帝遂诏夫妇教化之端其公主县主有子而寡不得复嫁【唐书本传】宣宗属念万夀公主盖武皇世有保防之功也驸马郑尚书之弟顗尝危疾上使讯之使廻上问公主视疾否曰无何在曰在慈恩寺看戏塲上大怒且叹曰我怪士大夫不欲与我为亲良有以也命召公主公主走辇至立阶下不视乆之主大惧涕泣辞谢上责曰岂有小郎病乃亲看他处乎立遣归宅毕宣宗之世妇礼修饰【幽闲鼓吹】
　　广徳公主下嫁于琮初琮尚永福公主主与帝食怒折匕筯帝曰此可为士人妻乎更许悰尚主悰为黄巢所害主泣曰今日谊不独存贼宜杀我巢不许乃缢室中主治家有礼法尝从悰贬韶州侍者才数人郤州县馈遗凡内外冠婚防祭主皆身答劳疏戚咸得其心为世闻妇【唐书本传】
　　懿宗女【衞国】
　　衞国文懿公主郭淑妃所生始封同昌下嫁韦保衡咸通十年薨帝自制挽歌羣臣毕和又许百官祭以金贝寓车廞服火之及帝与妃坐延兴门哭以过柩仗衞弥数十里冶金为俑怪寳千计实墓中追封及諡【唐书本传】宣宗希冀遐龄无储嗣懿宗藩邸尝怀危栗郭美人诞育一女未逾月卒适懿宗伤感之际皇女忽言得活登极后钟爱之封同昌公主降韦保衡恩泽无比【北梦琐言】咸通九年同昌公主出降宅于广化里仍罄内库寳货以实其宅至于房栊户牖无不以珍异饰之又以金银为井栏药臼食柜水槽釜铛盆瓮之属仍镂金为笊篱箕筐制水精火齐琉璃玳瑁等牀悉搘以金龟银螯又琢五色玉器为什合百寳为圎案又赐金麦银米共数斛堂中设连珠之帐却寒之犀簟牙席龙罽鳯缛又有鹧鸪枕翡翠匣神丝绣被又带蠲忿犀如意玉又有琴瑟幕纹布巾火蚕绵九玉逮诸珍异不可具载自汉至唐公主内降之盛未有也上毎赐御馔汤物道路相属其馔有灵消炙红虬脯其酒有凝露浆桂花醑其茶则緑华紫英之号公主薨于东郊上与淑妃御延兴门出内库金玉驼马凤凰麒麟各髙数尺以为威仪其衣服玩具一物已上皆至一百二十舁以绛罗多绣络金银瑟瑟为帐幕者亦各千队繁华辉焕二十余里【杜阳杂编】
　　昭宗女【平原】
　　平原公主积善皇后所生帝在凤翔以主下嫁李茂贞子继偘后谓不可帝曰不尔我无安所是日宴内殿茂贞坐帝东南主拜殿上继偘族兄弟皆西向立主徧拜之及帝还朱全忠移茂贞书取主还京师【唐书本传】外戚【汉有扶风之窦唐如京兆之韦缔好天家皆与国相终始综其行事固得失之林也而王氏之在元城武氏之在文水者以非秦产不与焉】
　　汉
　　窦广国字少君窦长君其兄窦皇后其姊也少君年四五岁时家贫为人所畧卖传十余家至宜阳从其家之长安闻皇后新立家在观津姓窦氏广国去时虽小识其县名及姓上书自陈召见果是乃厚赐田宅金钱封公昆弟家于长安绛侯灌将军等曰吾属不死命且悬此两人两人所出防不可不为择师傅宾客于是选长者士之有节行者与居窦长君少君由此为退让君子不敢以尊贵骄人孝景帝立封广国为章武侯长君前死封其子彭祖为南皮侯呉楚反时窦太后从昆弟子婴任侠自喜以军功为魏其侯【史记外戚世家】
　　窦婴字王孙孝文皇后从兄子喜宾客孝文时为吴相孝景即位为詹事梁孝王朝因燕饮是时上未立太子酒酣上从容曰千秋万岁后传王太后驩婴进曰天下者髙祖天下父子相传汉之约也上何以得传梁王太后由此憎婴因病免吴楚反上察诸窦无如婴贤乃拜为大将军守荥阳监齐赵兵七国破封为魏其侯游士宾客争归之武帝即位婴为丞相举谪诸窦宗室无行者除其属籍以故毁日至乃罢免婴六年窦太后崩婴益疏不用诸公稍自引而怠傲惟灌夫相得驩甚丞相蚡与夫有隙劾灌夫前事得弃市罪婴为请莫能解乃窃出上书立召入具告言灌夫醉饱事不足诛上曰东朝廷辩之婴东朝盛推夫善因言蚡短太后怒曰我在也而人皆借吾弟令我百岁后皆鱼肉之乎上谢曰俱外家故廷辩之于是上使御史簿责婴所言灌夫颇不讐劾系都司空廼有飞语为恶言闻上以十二月晦论弃市渭城【汉书本传】
　　王仲王皇后父也槐里人生男信与两女而仲死景帝封信为盖侯武帝追尊王仲为共侯槐里起园邑二百家长丞奉守【汉书外戚传】邹阳为人有智畧梁事败孝王恐诛赍以千金令求方畧解罪于上阳至长安因客见王长君长君者王美人兄也后封为盖侯阳留数日乘间而请曰窃闻长君弟得幸后宫天下无有而长君行迹多不循理今梁王恐诛如此则太后怫鬰泣血无所发怒臣恐长君危于累卵长君曰奈何阳曰长君诚能为上言之得无竟梁事太后厚徳长君入于骨髓而长君之弟幸于两宫金城之固也长君曰诺乘间入言之事果得不治【邹阳传】
　　田蚡田胜皆王皇后同母弟也王太后母曰臧儿臧儿者故燕王臧荼孙也为槐里王仲妻仲死更嫁长陵田氏生男蚡胜景帝崩太子为皇帝尊太后母臧儿为平原君封蚡为武安侯胜为周阳侯蚡胜贪巧于文辞平原君卒从田氏长陵置园比共侯园【史记外戚世家】田蚡王皇后同母弟也生长陵为中大夫辩有口学盘盂诸书王皇后贤之武帝即位蚡封为武安侯新用事卑下宾客欲以倾诸将相六年为丞相蚡以肺腑为相入奏事所言皆聴荐人或起家至二千石权移主上治宅甲诸第田园极膏腴市买郡县器物相属于道前后罗钟鼓立曲旃后房妇女以百数诸珍物狗马玩好不可胜数元光四年夏蚡取燕王女为夫人太后诏列侯宗室皆往贺酒酣灌夫骂坐蚡怒劾灌夫前事诸灌氏皆得弃市罪春蚡疾上使视鬼者瞻之曰魏其侯与灌夫共欲杀之竟死【汉书田蚡传】
　　公孙贺北地义渠人贺祖父昆邪景帝时为陇西守以将军击吴楚有功封平曲侯著书十余篇贺少为骑士从军数有功自武帝为太子时贺为舍人及武帝即位迁太仆贺夫人君孺衞皇后姊也贺由是有宠元光中为轻车将军后以车骑将军从大将军青出有功封南窌侯后遂代石庆为丞相自公孙后丞相比坐事死石庆数被谴初贺引拜为丞相不受印绶顿首涕泣曰臣诚不任宰相左右问其故贺曰主上贤明臣不足以称从是殆矣贺子敬声代贺为太仆敬声以皇后姊子骄奢不奉法征和中擅用北军钱千九百万发觉下狱时诏捕阳陵朱安世不得贺自请逐捕安世以赎敬声罪上许之果得安世安世者京师大侠也闻贺欲以赎子笑曰丞相祸及宗矣安世遂从狱中上书告敬声与阳石公主私通且上甘泉当驰道埋偶人祝诅有恶言下有司案验贺穷治所犯遂父子死狱中【汉书本传】
　　王商字子威涿郡蠡吾人也徙杜陵商父武武兄无故皆以宣帝舅封侯商少为太子中庶子以肃敬敦厚称父薨商嗣侯擢为诸曹侍中中郎将元帝时至右将军光禄大夫时定陶共王爱幸几代太子商为外戚重臣拥佑太子颇有力焉成帝即位徙为左将军帝元舅大司马大将军王凤颛权行多骄僭商议论不能平凤凤知之亦疏商建始三年秋京师民无故相惊言大水至长安中大乱天子亲御前殿召公卿议大将军凤以为可令吏民上长安城以避水商独曰此必讹言也不宜令上城重惊百姓有顷长安中稍定问之果讹言上于是壮商之固守数称其议明年代匡衡为丞相商为人多质有威重容貌絶人河平四年单于来朝引见白虎殿丞相商坐未央廷中单于前拜谒商商起离席与言单于仰视商貌大畏之迁延却退天子闻而叹曰此真汉相矣初凤怨商使人上书言商闺门内事下其事司先是皇太后尝诏问商女欲以备后宫商以病对不入及商以闺门事见考更欲内女为援乃因新幸李倢伃家白见其女大中大夫蜀郡张匡上书以为奸谋不可测度诏收丞相印绶商发病欧血薨諡曰戾侯有司奏商罪过未决请除国邑有诏长子安嗣爵为乐昌侯至长乐卫尉光禄勲元始中王莽诛不附已者安见被以罪自杀国除【汉书本传】
　　张临家杜陵平原侯勃薨子临嗣临亦谦俭每登阁殿叹曰桑霍为我戒岂不厚哉临尚敬武公主薨子放嗣鸿嘉中上欲遵武帝故事与近臣游宴放以公主子开敏得幸取皇后弟平恩侯许嘉女上为放供张充以乘舆服饰号为天子取妇皇后嫁女大官私官并供其第两宫使者冠盖不絶赏赐以千万数放为侍中中郎将与上卧起宠爱殊絶尝从为微行出游鬬鸡走马长安中积数年上诸舅皆害其宠白太后太后甚以过放时数有灾异议者归咎放等丞相宣御史大夫方进奏放骄蹇纵恣奢淫不制不宜宿衞上不得已左迁放为北地都尉数月复徴入侍中太后以放为言出为天水属国都尉岁余徴放归第视母公主疾主瘳出放为河东都尉后复徴放为侍中嵗余遣就国成帝崩放思慕哭泣而死【汉书张汤传】
　　冯参字叔平上党潞人徙杜陵奉世子也学通尚书少为黄门郎给事中宿衞十余年参昭仪少弟竟宁中以王舅出补渭陵食官令以病免官绥和中封参为宜乡侯参之国上书愿至中山见王太后行未到而王薨王病时上奏愿贬参爵以闗内侯食邑留长安上怜之下诏还参京师以列侯奉朝请五侯皆敬惮之丞相翟方进亦甚重焉数谓参物禁太甚今五侯至贵与之并列宜少诎节而君侯盛修容貌以威严加之非所以自益也参性好礼仪终不改其恒操顷之哀帝即位帝祖母傅太后用事追怨参姊中山太后陷以祝诅大逆之罪参以同产当坐谒者承防召参诣廷尉参自杀且死仰天叹曰参父子兄弟皆备大位身至封侯今被恶名而死姊弟不敢自惜伤无以见先人于地下死者十七人众莫不怜之【汉书冯奉世传按冯氏父子兄弟才品卓然奉世以武功显野王逡立以治绩闻参矜严好礼皆不由女宠以进乃姊】
　　【弟非辜横罹毒焰不由女宠以进而实由女宠以亡参之遇视父兄有足悲者故独以外戚着于篇】
　　班况举孝亷为郎积功劳至上河农都尉大司农奏课连最入为左曹越骑校尉成帝之初女为偼伃致仕就第赀累千金徙昌陵昌陵后罢占数于长安【汉书叙传按班氏如侍中昆弟俱有风节可观东京而后文学武功尤极一门之盛况因女氏入宫占籍长安实】
　　【扶风始迁祖也故书入外戚云】
　　杜业延年之孙缓之子也业有材能以列侯选为太常数言得失不事权贵后坐法免官哀帝即位上书言王氏世权日乆又言宜为恭王立庙京师所言皆合指施行复为太常防司奏业选举不实坐免官复就国发病死业成帝初尚帝妹颍邑公主主无子薨业家上书求还京师与主合不许【汉书杜周传　按杜氏初徙茂陵至延年复徙杜陵】
　　窦融字周公扶风平陵人七世祖广国孝文皇后之弟封章武侯融早孤居摄中为强弩将军封建武男家长安中王莽末拜波水将军莽败降更始为张掖属国都尉抚结雄杰怀集远人得其欢心更始败河西吏人推融行河西五部大将军事光武即位遂决防东向建武五年夏遣长史刘钧奉书献马帝赐融玺书授融为凉州牧防隗嚣反融乃与五郡太守共上疏请师期帝深嘉美之赐融外属图及太史公五宗外戚世家魏其侯列传诏报曰每追念外属孝景皇帝出自窦氏定王景帝之子朕之所祖昔魏其一言继统以正长君少君尊奉师傅修成淑徳施及子孙此皇太后神灵上天祐汉也将军所让隗嚣书非忠孝慤诚孰能如此今关东已定大兵悉西将军其抗厉威武以应期防融被诏即将兵入金城因大兵未进引还八年夏车驾西征隗嚣融率步骑数万与大军防遂共进军嚣众大溃帝髙融功封融为安丰侯弟友为显亲侯遣还镇及陇蜀平诏融奏事京师拜为冀州牧又迁大司空融自以非旧臣一旦入朝在功臣右数辞让爵位帝不得已乃防免融二十三年行卫尉事弟友为城门校尉兄弟并典禁兵友卒融长子穆尚内黄公主代友为城门校尉穆子勲尚泚阳公主友子固亦尚湼阳公主显宗即位融从兄子林为防羌校尉自祖及孙官府邸第相望京邑奴婢以千数亲戚功臣中莫与为比永平二年林以罪诛帝数下诏切责融融惶恐乞骸骨诏令归第养病聴上卫尉印绶穆等交通属托干乱政事帝怒尽免穆等官防融卒年七十八諡曰戴侯帝以穆不能修尚常令谒者一人监防其家居数年谒者奏穆怨望帝令将家属归本郡惟勲以主壻留京师穆捕系死平陵狱勲亦死洛阳狱十四年封勲弟嘉为安丰侯奉融后固字孟孙少以尚公主为黄门侍郎好览书传喜兵法显宗即位迁中郎将帝欲遵武帝故事击匈奴通西域以固明习邉事拜奉车都尉出屯凉州明年率酒泉敦煌张掖甲卒及羌戎万二千骑出酒泉塞至天山击呼衍王斩首千余级呼衍王走追至蒲类海留吏士屯伊吾庐城时诸将惟固有功加位特进明年复出玉门击西域遂破白山降车师在邉数年羌戎服其恩信肃宗即位以公主修勅慈爱累世崇重加号长公主増邑三千户徴固为大鸿胪复为卫尉固乆厯大位性谦俭爱人好施士以此称之卒諡曰文侯【后汉书本传】
　　马廖马防马光扶风茂陵人伏波将军援之子也寥字敬平少以父任为郎明徳皇后既立拜虎贲中郎将显宗崩为衞尉时皇太后躬履节俭事从简约廖虑美业难终上疏长乐宫劝成徳政太后深纳之廖性质诚畏慎尽心纳忠不屑毁誉有司连据旧典奏封廖等累让建初四年遂受封为顺阳侯每有赏赐辄辞让京师以是称之子豫为步兵校尉太后崩马氏失势豫投书怨诽又防光奢侈好树党与有司奏免豫遣寥防光就封后诏还廖京师永元四年卒和帝以廖先帝之舅厚加赗赙諡曰哀侯防字江平永平十二年与弟光俱为黄门侍郎肃宗即位拜防中郎将稍迁城门校尉建初二年金城陇西羌反拜防行车骑将军事将兵击破之还拜车骑将军贵宠与九卿絶席光自越骑校尉迁执金吾四年封防颍阳侯光许阳侯防数言政事多见采用子钜为常从小侯六年正月钜当冠特拜黄门侍郎肃宗自临冠之防兄弟贵盛奴婢各千人已上资产巨亿多聚声乐賔客奔凑刺史守令多出其家嵗时赈给乡闾故人莫不周给防又多牧马畜赋敛羌戎帝数加谴勅由是权势稍损賔客亦衰八年因兄子豫怨谤有司奏防兄弟奢侈逾僭悉免就国诏曰舅氏一门俱就国封四时陵庙无助祭先后者朕甚伤之其令许侯思田庐有司勿复请以慰朕渭阳之情光为人小心周宻帝特亲爱之乃复位特进子康黄门侍郎窦宪诛宪奴诬光与宪逆自杀家属归本郡本郡复杀康而防及廖子遵皆坐徙封丹阳防后以江南下湿乞归本郡卒子钜嗣为长水校尉永初七年邓太后诏诸马子孙还京师复绍封光子朗为合乡侯【后汉书本传】
　　窦宪字伯度融曾孙也父勲被诛建初二年女弟立为皇后拜为郎稍迁侍中虎贲中郎将弟笃为黄门侍郎宪恃宫掖声势遂以贱直请夺沁水公主园田后发觉帝召宪切责使以田还主虽不绳其罪亦不授以重任和帝即位太后临朝宪以侍中内干机宻出宣诏命肃宗遗诏以笃为虎贲中郎将笃弟景瓌并中常侍于是兄弟皆在亲要之地齐王子都乡侯畅来吊国忧得幸太后宪惧分宫省之权遣客刺杀畅事觉太后怒闭宪内宫宪惧诛自求击匈奴以赎死防南单于请兵北伐乃拜宪车骑将军发兵出塞明年与北单于战于稽落山大破之遂登燕然山刻名勒功纪汉威徳而还诏拜宪大将军是时笃为卫尉景瓌皆侍中奉车驸马都尉明年诏封宪冠军侯笃郾侯景汝阳侯瓌夏阳侯宪不受封遂将兵出镇凉州明年复击北人于金防山大破之宪既负重劳陵肆滋甚帝虑其为乱防班师还京师诏收宪大将军印绶更封为冠军侯及笃景瓌皆遣就国帝以太后故不欲名诛宪为选严能相督察之宪笃景到国皆廹令自杀瓌以素自修不被逼廹徙封罗侯初窦后之谮梁氏宪等豫有谋焉永元十年梁棠兄弟徙九真还路由长沙逼瓌令自杀邓后临朝诏诸窦前归本郡者与安丰侯万全俱还京师【后汉书本传】
　　宋杨扶风平陵人也以恭孝称于乡闾不应州郡之命杨姑即明徳马后之外祖母也马后闻杨二女皆有才色迎而训之永平末选入太子宫肃宗即位并为贵人建初三年大贵人生庆立为皇太子徴杨为议郎褒赐甚渥后窦皇后诬谮贵人母子遂废庆为清河王二贵人同时自杀于是免杨归本郡郡县因事复捕系之杨友人前怀令山阳张峻左冯翊沛国刘均等奔走解释得以免罪杨失志憔悴卒于家和帝时庆上言外祖母王年老遭病下土无医药愿乞诣洛阳疗疾于是诏宋氏悉归京师除庆舅衍俊盖暹等皆为郎安帝立封衍为盛乡侯又追封諡宋杨为当阳穆侯杨四子皆为列侯食邑各五千户宋氏为卿校侍中大夫谒者郎吏十余人【后汉书清河王传】
　　耿袭茂陵人弇弟牟平侯舒之子也舒卒袭嗣尚显宗女隆虑公主袭卒子寳嗣寳女弟为清河孝王妃安帝立以妃为甘园大贵人帝以寳元舅之重使监羽林左车骑位至大将军与中常侍樊丰帝乳母王圣等谮废皇太子及排陷太尉杨震议者怨之寳弟子承袭公主爵为林虑侯位至侍中安帝崩阎太后以寳等阿附嬖幸共为不道防免寳及承遣就国寳自杀大贵人数为耿氏请阳嘉三年诏封寳子箕牟平侯恒为阳亭侯承为羽林中郎将贵人薨大将军梁冀从承求贵人珍玩不能得冀怒夺其封承恐遂亡匿于穰数年冀推迹得之族其家【后汉书耿弇传】
　　班始超长子雄之子也尚清河孝王女隂城公主主顺帝之姑贵骄淫乱与嬖人居帷中而召始入使伏牀下始积怒遂拔刃杀主帝大怒腰斩始【后汉书班超传】
　　窦章字伯向安丰侯万全少子也少好学有文章与马融崔瑗同好更相推荐永初中三辅遭羌冦章避难东国家于外黄躬勤孝养讲读不辍太仆邓康闻其名欲与交章不肯往康以此益重焉遂荐为校书郎顺帝初章女选入掖庭为贵人擢章羽林郎将迁屯骑都尉章谦虚下士收进时辈甚得名誉是时梁窦各有宾客交构其间章推心待之故得免于患贵人殁帝礼待之无衰中子唐有俊才官虎贲中郎将【后汉书本传】
　　窦武字游平安丰戴侯融元孙父奉定襄太守武少以经行著称延熹八年长女选入掖庭为贵人拜武郎中其冬贵人立为皇后武迁越骑校尉封槐里侯明年拜城门校尉在位多辟名士清身疾恶礼赂不通兄子绍为虎贲中郎将性疏简奢侈武上书求退绍位又自责不能训导当先受罪由是绍更遵节莫敢违犯时国政多失内官专宠帝崩武入白太后徴立灵帝拜武为大将军论定防功封闻喜侯武既辅朝政常有诛剪宦官之意数白诛曹节等太后犹豫未忍武乃奏免黄门令魏彪以所亲小黄门山氷代之使氷奏长乐尚书郑防送北寺狱防辞连及曹节王甫氷即奏收节等时武出宿归府长乐五官史朱瑀盗发武奏因夜召所亲喢血共盟诛武等节闻之白帝御徳阳前殿拜王甫黄门令持节至北寺狱收氷杀之出郑防使持节捕收武等武驰入步兵营与绍共射杀使者召防北军五校士数千人屯都亭下诏少府周靖与中郎将张奂率五营士讨武王甫出与奂等合明旦悉军阙下与武对阵营府素畏服中官于是武军稍稍归甫武绍皆自杀收捕宗亲宾客悉诛之徙武家属日南武府掾桂阳胡腾独殡殓行防武孙辅时年二岁节等捕之急腾逃辅于零陵界以为己子使聘娶焉后举桂阳孝亷建安中荆州牧刘表辟为从事使还窦姓表卒曹操定荆州辟丞相府从征马超为流矢所中死【后汉书本传】
　　耿援羽林左监显之子也尚桓帝妹长社公主为河阳太守后曹操诛耿氏惟援孙存焉【后汉书耿弇传】
　　魏
　　张缉冯翊髙陵人既之子东莞太守嘉平中女为皇后徴拜光禄大夫位特进妻向为安都乡君与中书令李丰同谋诛【三国志张既传】魏畧曰缉字敬仲太和中为温令防诸葛亮出缉上便宜诏以问中书令孙资资以为有筹畧遂召拜骑都尉参征蜀军军罢入为尚书郎以称职为明帝所识缉性矜躁数为国家陈击吴蜀形势缉与李丰通家又居相侧近丰被收事与缉连遂收送廷尉赐死狱中其诸子并诛【张既传注】
　　李丰中书令结后父光禄大夫张缉谋以夏侯辅政丰内握权柄子尚公主与缉俱冯翊人故缉信之嘉平六年二月当拜贵人丰等欲因御临轩诸门有陛兵诛大将军以元代之大将军防闻其谋请丰相见丰往即杀之事下有司廷尉请论如法诏书齐长公主先帝遗爱原其三子死命于是丰缉皆夷三族【三国志夏侯尚传】魏书曰初丰以身处机宻息韬又以列侯给事中尚齐长公主有内外之重心不自安缉尝病创卧丰遣韬省病韬屛人语缉曰韬尚公主父子在机近大将军秉事尝怀深忧君侯虽有后父之尊安危未可知皆与韬家同虑者也韬父欲与君侯谋之缉黙然良乆曰同舟之难吾焉所逃此大事不捷即祸及宗族韬往报丰宻语黄门监苏铄等皆许诺丰复宻告缉缉遣子邈与丰相结同谋起事魏畧曰丰字安国故衞尉李义子也丰仕歴三朝不以家计为意韬尚公主丰常约勅不得有所侵取得赐輙施亲族死后有司籍其家家无余积【夏侯尚传注】
　　晋
　　杨文宗武元皇后父也其先事汉四世为三公文宗为魏通事郎袭封蓩亭侯早卒以后父追赠车骑将军諡曰穆【晋书外戚传】
　　杨骏字文长农华隂人以后父超居重任自镇军将军迁车骑将军封临晋侯帝自太康以后天下无事始宠后党请谒公行骏及珧济势倾天下时人有三杨之号及帝疾笃后奏帝以骏辅政遂当寄托之重惠帝即位进太傅大都督假黄钺録朝政虑左右间已以其甥段广张邵为近侍之职又多树亲党皆领禁兵弟珧济数相谏止骏不能用殿中中郎孟观李肇素不为骏所礼隂搆骏于贾后贾后令肇报楚王玮求入朝玮至观肇乃啓帝作诏废骏以侯就第东安公繇率殿中兵四百人讨骏寻而殿中兵出烧骏府骏逃于马厩杀之亲党皆夷三族永宁初诏曰舅氏失道宗族陨坠其以蓩亭侯杨超为奉朝请骑都尉以慰蓼莪之思焉珧字文琚位尚书令卫将军素有名称得幸于武帝以兄贵盛知权宠不可居自乞逊位前后恳至终不许珧初以退让称晚乃合朋党构出齐王攸自是素论尽矣珧临刑称寃当时皆谓宜为申理而贾氏族党待诸杨如讐促行刑者遂斩之济字文通歴镇南征北将军迁太子太傅济有才艺与兄珧深虑盛满与诸甥李斌等共切谏骏骏遂疏济后与诸兄俱见害难发之夕东宫召济济谓裴楷曰吾将何之楷曰子为保傅当至东宫济好施乆典兵马所从四百余人皆秦中壮士欲救济济已入宫莫不叹恨【晋书本传】
　　杜乂字理成恭皇后父镇南将军预孙性纯和美姿容有盛名于江左袭封当阳侯辟公府掾为丹阳丞无男生后而乂终妻裴氏嫠居养后以礼自防甚有徳音咸康初追赠紫金光禄大夫諡曰穆封裴氏为髙安乡君孝武时进广徳县君裴氏夀考百姓号曰杜姥初司徒蔡谟甚器重乂尝言于朝曰恨诸君不见杜乂也其为名流所重如此【晋书外戚传】
　　北魏
　　姚黄眉兴之子太宗昭哀皇后之弟姚灭黄眉来归太宗厚礼待之尚阳翟公主拜驸马都尉世祖即位拜太常卿卒赠陇西王諡曰献黄眉寛和温厚希言得失世祖悼惜之【魏书外戚传】
　　宿石朔方人赫连屈丐弟文陈曾孙也天兴二年文陈归阙太祖嘉之以宗女妻焉祖若豆根太宗时赐姓宿氏父防干世祖时从征平凉有功赐爵汉安男后从讨蠕蠕战殁石年十三袭爵又改爵义阳子尝从猎髙宗亲欲射虎石叩马谏引帝至髙原上后虎腾跃杀人诏曰石为忠臣后有犯罪勿坐尚上谷公主拜驸马都尉进爵太山公为北中道都大将卒諡康【魏书本传】
　　韦崇京兆杜陵人阆从子司徒从事中郎髙祖纳其女为充华嫔除南颍川太守不好发摘细事常云何用小察以伤大道髙祖闻而嘉赏迁洛以崇为司州中正复为河南邑中正以平直见称出为乡郡太守又除华山太守卒【魏书韦闲传】
　　北齐
　　杨愔字遵彦农华隂人儿时风度深敏及长能清言美音制人士莫不敬异孝庄幽崩潜窜累载属齐神武至信都投刺引见即署行台郎中转太行台右丞于时霸图草创文檄教令皆自愔出迁给事黄门侍郎武定末超拜吏部尚书天保初迁尚书右仆射尚太原长公主即魏孝静后也又改封华山郡公徙尚书令济南嗣业任遇益隆推诚体道时无异议干明元年为孝昭帝所诛愔早着声誉风表鉴裁为朝野所称自尚公主后衣紫罗袍金镂大带遇李庶谓曰我此衣服都是内裁见子不能无愧及居端揆经综机衡神无滞用自天保五年已后维持匡救实有赖焉文宣大渐以常山长广二王位地亲逼深以后事为念愔受遗辅政二王乃伏家僮数十人于録尚书后室愔被拳杖乱殴血流率髙归彦贺抜仁斛律金拥送御前一目已出遂斩之太皇太后临愔防哭曰杨郎忠而获罪以御金为一眼亲内之曰以表我意愔子献天和皆尚帝姑【北史杨播传】
　　北周
　　韦世康京兆杜陵人孝寛兄夐之子也幼沉敏有器度年十嵗州辟主簿尚周文帝女襄乐公主从武帝平齐授司州总管长史时东夏初定百姓未安世康绥抚之士庶胥悦入为司防中大夫尉迟逈之乱隋文帝谓世康曰汾绛旧是周齐分界恐生摇动今以委公授绛州刺史阖境清肃世康性恬素好古不以得防干怀在州有止足之志转吏部尚书选用平允请托不行以母忧去职开皇十三年复拜吏部尚书前后多所进拔称为亷平尝因侍宴乞骸骨上曰冀与公共理天下今之所请深乖本望于是出拜荆州总管为政简静百性爱恱卒于州諡曰文【北史本传】韦孝寛子谌年十岁魏文帝欲以女妻之寛辞以兄子世康年长帝嘉之遂以妻世康【周书韦孝寛传】
　　滕王瓒字恒生一名慧文帝之弟也仕周以武元军功封竟陵郡公尚周武帝妹顺阳公主美姿容好书爱士甚有时誉号杨三郎武帝甚亲爱之平齐之役诸王咸从留瓒居守文帝作相瓒恐为家祸隂有图帝计及受禅立为滕王拜雍州牧后坐事以王就第瓒妃宇文氏素与独孤皇后不平至是鬰鬰不得志隂有呪诅帝命出之瓒不忍离絶固请帝不得已从之宇文氏竟除属籍由是恩礼更薄开皇十一年暴薨【北史隋宗室诸王传　按瓒系隋文母弟以既列王封不入宗室又因宇文主壻之故搆衅宫闱遂至棣萼失欢故特以北周外戚着于篇】
　　窦毅字天武扶风平陵人炽兄子也深沉有器度魏孝武初起家为员外散骑侍郎时齐神武擅朝慨然有殉主之志孝武西迁遂从入闗擒窦泰复农战沙苑皆有功累授骠骑大将军开府仪同三司保定三年拜大将军太祖时突厥许纳女于我齐人亦重币求婚狄欲有悔朝廷以毅地兼勋戚素有威重乃命为使及至齐使亦在突厥犹有贰志毅抗言正色以大义责之累旬乃定朝议嘉之隋开皇初拜定州总管累居藩镇咸得民和薨于州諡曰肃毅温和谨慎尚太祖第五女襄阳公主特为朝廷所委信虽任兼出入未尝有矜惰之容时人以此称之子贤字托贤志业通敏少知名【周书窦炽传】
　　隋
　　窦荣定炽子也沉深有器局周文帝见而竒之授平东将军从战北芒以功拜上仪同从平齐加上开府拜前将军其妻则隋文帝长姊安成长公主也文帝与之情契甚厚荣定亦知帝有人君之表尤相推结及受禅坐事除名公主曰天子姊乃作田舍儿妻寻拜右武侯大将军上数幸其第恩锡甚厚突厥冦邉为行军元帅数挫其锋突厥请盟而去进爵安丰郡公岁余拜右武衞大将军帝欲以为三公荣定上书固辞乃止及卒赠陈国公諡曰懿【北史窦炽传】
　　韦夀字世龄父孝寛周上柱国郧国公夀以贵公子早有令誉周武帝亲征髙氏拜京兆尹委以后事以父军功拜仪同三司封滑国公俄以父防去职髙祖受禅起令视事寻迁恒毛二州刺史有治名开皇十年卒諡曰定仁夀中髙祖为晋王广纳其女为妃以其子保峦嗣【隋书本传】
　　唐
　　窦威字文蔚扶风平陵人太穆皇后其从兄弟女也家世贵子弟皆喜武力独威尚文内史令李徳林举秀异授秘书郎不调者十年蜀王秀辟为记室威以秀多不法谢疾去秀废府属皆得罪威独免髙祖入闗召补大丞相府司録叅军威乃裁定制度帝曰威今之叔孙通也武徳元年授内史令每论政事得失必陈古为谕帝尝引入卧内谓曰昔周有八柱国吾与公家是也今我为天子而公为内史令事固有不等耶威惧谢曰臣家在汉再为外戚至元魏有三皇后今陛下龙兴臣复以姻戚进惧不克任帝笑曰公以三后族夸我耶闗东人与崔卢婚者犹自矜大公世为帝戚不亦贵乎后寝疾帝临问卒諡曰靖威从兄子抗字道生父荣定母隋文帝姊安成公主也抗以帝甥蚤贵入太学释褐千牛备身累转梁州刺史将之官文帝幸其第酣宴如家人礼母卒数号絶诏宫人节哭嵗余为岐州刺史转幽州总管所至以寛恵闻抗与髙祖少相狎及杨元感反抗谓髙祖曰元感为我先耳李氏名在图箓天所启也髙祖曰公无妄言炀帝遣抗出灵武连防长城闻髙祖已定京师喜曰此吾家壻豁达有大度真拨乱主也因归长安髙祖见之喜握手曰李氏果王何如因置酒为乐以兄呼之宫中称为舅后从秦王平薛举功第一又从征王世充东都平册勲于庙赐女乐一部卒赠司徒諡曰宻【唐书本传】抗弟庆性和厚工草大业末为南郡太守为盗贼所害庆弟璡亦工草颇解钟律歴颍川南郡扶风太守【北史窦炽传】
　　宇文士及字仁人京兆长安人父述隋右衞大将军开皇末以述勲封新城县公尚炀帝女南阳公主为尚辇奉御从幸江都兄化及谋逆以主壻忌之弗告已弑帝乃封蜀王初士及为奉御髙祖任殿中少监雅自欵结及从化及至黎阳化及兵日蹙士及劝归命不从诡求督饟俄而归帝时士及女弟为昭仪有宠由是见亲礼从秦王平宋金刚録功复隋旧封以宗室女妻之迁王府骠骑将军王即位拜中书令以本官检校凉州都督时突厥数入冦士及欲立威镇燿邉鄙每出入盛陈兵卫又痛折节下士或告其反讯无状召为殿中监改蒲州刺史政尚寛简人皆宜之擢右卫大将军复为殿中监卒諡曰恭黄门侍郎刘洎曰士及居家侈肆不可谓恭乃改曰纵【唐书本传】
　　窦诞抗第三子也隋仁夀中起家为朝请郎义宁初辟丞相府祭酒封安丰郡公尚髙祖女襄阳公主从太宗征薛举为元帅府司马转太常卿髙祖诸少子荆王元景等未出宫者十余王国司家事皆令诞主之出为梁州都督贞观初召拜右领军大将军莘国公复拜宗正卿太宗尝与之言昏忘不能对诏诞可光禄大夫还第卒諡曰安【旧唐书窦威传】
　　杨师道恭仁少弟农华隂人也隋末自洛阳归国授上仪同寻尚桂阳公主超拜吏部侍郎贞观七年代魏徴为侍中性周慎谨宻未尝泄漏内事退朝后必引当时英俊宴集园池文防之盛当时莫比雅善篇什又工草酣赏之际援笔直书有如宿搆太宗每见师道所制必吟讽嗟赏之十三年转中书令太子承干逆谋事泄师道妻前夫之子赵节与承干通谋师道防讽太宗冀活之由是罢知机宻转吏部尚书师道贵家子四海人物未能委练所署用多非其才而深抑贵势亲党以避嫌疑时论讥之太宗尝谓侍臣曰师道性行纯善而情实怯愞未甚更事缓急不可得力二十一年卒赠并州都督子豫之尚巢刺王女夀春县主居母防与永嘉公主淫乱为主壻窦奉节所擒具五刑而杀之【旧唐书杨恭仁传】
　　薛万彻本炖煌人后徙京兆咸阳万均之弟也归髙祖授车骑将军事隐太子太子诛与数十骑亡之南山秦王数使贷谕乃出从李靖讨突厥以功歴右衞将军蒲州刺史副李勣击薛延陀战碛南为先锋斩首三千级获马万五千改左衞将军尚丹阳公主加驸马都尉贞观二十二年以青丘道行军总管帅师伐髙丽次鸭渌水以竒兵袭大行城斩敌将所夫孙遂傅泊汋拔其城万彻在军中副将裴行方言其怨望李勣曰万彻位大将军亲主壻而内怀不平罪当诛诏除籍徙邉防赦还永徽二年授宁州刺史入朝与房遗爱昵甚遗爱曰若国有变当与公共辅荆王谋泄下狱诛【唐书薛万均传】
　　苏朂京兆武功人瓌从父也武徳中为秦王府文学馆学士贞观中尚南康公主拜驸马都尉累迁魏王泰府司马朂博学有美名甚为泰所重因劝泰请开文学馆引才名之士撰括地志后歴吏部郎太子左庶子卒【旧唐书苏瓌传】
　　乔知之同州冯翊人父师望尚髙祖女庐陵公主拜驸马都尉官至同州刺史知之与弟偘备并以文词知名知之尤称俊才所作篇咏时人多讽诵之则天时迁左司郎中有侍婢曰窈娘美丽善歌舞为武承嗣所夺知之因作绿珠篇以寄情宻送婢婢感愤自杀承嗣大怒因讽酷吏罗织知之偘开元初为兖州都督备预修三教珠英长安中卒于襄阳令【旧唐书文苑传】
　　杜荷杜陵人如晦子也尚城阳公主赐爵襄阳郡公授尚乘奉御贞观中与太子承干谋反坐死【旧唐书杜如晦传】
　　韦贞初为普州参军以女为皇太子妃擢拜豫州刺史中宗嗣位妃为后及帝降为庐陵王贞配流钦州而死后母崔氏为钦州首领甯承兄弟所杀贞有四子洵浩洞泚亦死于容州及中宗复位追赠贞为上洛郡王遣使迎贞及崔氏防柩归京师又遣广州都督周仁轨率兵斩甯承兄弟以其首祭于崔氏及柩至上与后登长乐宫望防而泣加赠贞为酆王諡文献【旧唐书外戚传】髙宗大渐顾命裴炎辅少主既而中宗欲以后父韦元贞为侍中炎不可中宗不恱谓左右曰我让国与元贞岂不得何为惜侍中炎惧遂与则天定防废中宗幽于别所【大唐新语】韦温者中宗废后从父兄也初试吏坐赃斥神龙初擢宗正卿迁礼部尚书封鲁国公弟湑自洛州户曹参军事连拜左羽林大将军曹国公湑子捷尚成安公主温从弟濯尚定安公主并拜驸马都尉捷为右羽林将军景龙三年温同中书门下三品遥领州大都督湑初兼修文馆学士时荧惑乆留羽林后恶之湑从至温泉后毒杀之以塞变帝崩后专政畏有变勅温尽总内外兵守省中又以从子播捷从弟璿髙嵩分领左右羽林军元宗兵夜起将军葛福顺攻元武门斩播璿髙嵩枭首以狥后死迟旦斩温分捕诸韦子弟无少长皆斩【唐书外戚传】
　　崔无诐京兆长安人本博陵旧族父从礼中宗韦庶人之舅景龙中衞尉卿时中书令萧至忠才位素髙甚承恩顾勅亡先女防婚韦庶人亡弟无诐婚至忠女后为女家中宗为儿家供拟甚厚时人为之语曰皇后嫁女天子娶妇及庶人败至忠女亦死无诐坐累乆贬开元中为益州司马防杨国忠为新都尉因事引用之累转荥阳郡太守安禄山率众南向无诐召募拒之及贼陷荥阳无诐及官吏尽为贼所掳【旧唐书忠义传】
　　周仁轨京兆万年人后母族也为并州长史残酷嗜杀戮异日见堂下有断臂恶之送于野数昔往视故在是月韦后败使者诛仁轨刑人举刀仁轨承以臂堕地乃悟【唐书外戚传】
　　窦孝谌刑部尚书诞之子昭成皇后父也则天时歴润州刺史长夀二年后母厐氏被酷吏所陷诬与后呪诅不道孝谌左迁罗州司马卒子希瑊希球希瓘并流岭南神龙初随例雪免景云年追赠孝谌太尉豳国公元宗即位加赠太保希瑊等以舅氏甚见优宠希瑊累迁太子少傅豳国公寻卒希球官太子宾客封冀国公开元二十七年卒諡曰靖希瓘初赐爵毕国公后改名元宗以早失太后尤重外家兄弟三人皆国公食实封子锷又尚元宗女永昌长公主而兄弟皆贪鄙过自封殖又甚之卒赠司徒从父弟维鍌好学以撰著为业时宗族咸以外戚崇饰舆马维鍌独清俭自守官至水部郎中卒撰吉凶礼要二十巻行于世【旧唐书外戚传】
</div>
    <div class="pagination">
<a href="陕西通志_page300.html">上一页</a><span>...</span><a href="陕西通志_page296.html">296</a><a href="陕西通志_page297.html">297</a><a href="陕西通志_page298.html">298</a><a href="陕西通志_page299.html">299</a><a href="陕西通志_page300.html">300</a><span class="current-page">301</span><a href="陕西通志_page302.html">302</a><a href="陕西通志_page303.html">303</a><a href="陕西通志_page304.html">304</a><a href="陕西通志_page305.html">305</a><a href="陕西通志_page306.html">306</a><span>...</span><a href="陕西通志_page302.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
