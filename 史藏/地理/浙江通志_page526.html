<!DOCTYPE html>
<html>
<head>
    <meta charset="UTF-8">
    <title>浙江通志 - 第 526 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 526 页/共 787 页</h1>
    <div class="content">　　【皇仁蠲免六万三千余金商民懽呼称庆素于族党姻娅贫不能自立者周给之尝买俞家坦地收瘗亲族中之棺槥暴露者又以余地建普同塔蔵无主胔骼孙邦基中雍正庚戌进士】
　　呉甲【公举事实字扆赏钱塘贡生性好施予从侄业贾负千金力为补苴有友江姓贫不能娶赠以金复畀以衣饰西湖旧有义冢年久为牛马蹂躏尸骸暴露甲捐资尽掩之至惜字纸施汤药恤孤寡周贫乏皆力行不倦】
　　方启元【公举事实字贞甫钱塘人声子性狷介严义利之辨父与舅氏陈三治共经纪积赀数千宜均析启元曰有母乃有舅力却之舅氏因以旧宅相畀治宅得埋金不取即出徙他所检还舅氏子封识如故】
　　嘉兴府
　　晋
　　李祥【嘉靖浙江通志海盐人隆安中从内史袁崧筑沪渎垒御孙恩崧为贼所害祥突白刃收崧归葬时皆义之名其所居璵城曰教义里】
　　五代
　　薛仁徳【万厯嘉兴府志嘉兴人呉中戎府右职为苏州中令官诰使自郊劳迄祖饯贶遗礼币一万余缗礼毕还府过崇徳堰见牵船人多荷校仁徳惊异防令佐来谒因问之对曰崇徳当驿路冲要所逋秋税甚多堰役夫皆是物也仁徳曰今夕试与考覈簿籍实欠几何眀日舣舟相待令佐侵晨具籍呈之所欠九千七百余缗仁徳欣然命从者阅视橐装几及其数捐舟送县空载而去】
　　宋
　　戴显甫【旧嘉兴府志嘉兴人嘉祐癸丑进士选亳州永城尉与母舅杭州陶叔献同举进士陶登第才旬月卒于京师显甫扶舅丧归葬舅妗擕子女还外家其母孙无所依迎养于家】
　　卫公佐【两浙名贤録字辅之海盐人事继母以孝称族有不能婚嫁者悉佽助之聚书数千卷礼四方贤士教训子弟时县未有学捐地为址又独任礼殿之役熙宁末饥疫邑人赖以救疗元丰中复饥民皆负税令满代者已至转运使苛留使督逋负缧系盈庭公佐悉出粟代输之弟公寛公望并敦行宜】
　　闻人仿【旧嘉兴府志字彦则嘉兴人轻财好施周人艰危闾里贫乏者辄实金于橐伺隙投其家及知而诣谢佯不知也中年未有子有相者谓人仿颔有黑子十一必得子后果得如黑子之数】
　　张仲淳【两浙名贤録秀州人居乡教授好周人急务行隂徳不求人知偶一商疾笃投仲淳问其姓名乡里言迄而毙装冇十金仲淳具棺殓召其子防丧持金归复捐赀经纪其事一夕梦死者来谢曰荷公厚徳无能结草公今生贵子矣已而生子师中举进士为馆职终京西漕使尚书工部郎中】
　　鲁文谧【万厯嘉兴府志字子顺家当湖尝置义庄义塾惠其宗人官终司理】
　　陶菊隠【嘉靖浙江通志嘉兴人以号行徳祐末元兵南下菊隠闻勤王之诏散家财招集义兵谒文丞相于军中宋亡遗七流寓者多以为依当时同邑有赵孟僴华亭有殷澄称秀州三义】
　　元
　　项冠【旧嘉兴府志字仪甫嘉兴人以富称于呉欲散其财乃助婚丧蠲逋负一时江浙间莫不称长者至元二十年境内饥输粟数万赈之活者无算元世祖闻而旌之授以将仕郎少府丞力辞不拜子衢授淮西防访司副使】
　　呉英【石门县志石门人皇庆初即县东南运河左周广千亩构屋六十楹延师集友与乡里子弟共学名曰延陵义塾】
　　戴光逺【万厯嘉兴府志字君实嘉兴白牛鎭人鎭逺郡县学校不立光逺乃辟地三十亩为殿宇学舍四十余楹聚生徒百五十辈延名儒黄玠主之自是鎭人始知学】
　　顾徳玉【辍耕録字润之檇李人自幼从宁国路儒学教授俞观光学观光无子尝语人曰吾昔寝疾于杭润乏侍汤药情至切若父子医为之感动弗忍受金今我行且老必托之以死既而访医呉中病且革趣舟归徳正进次尹山卒明日至檇李徳玉奉其尸敛于家衰绖就位邦人士来吊者徳玉答拜越明年葬于海盐近顾氏之先茔嵗时祭享惟谨】
　　范国宝【嘉兴县志字谷保宋仲淹七世孙由姑苏迁檇李数世同居友义不减张郑博学多才赵文敏荐诸朝累官提领安抚使家居设义仓建义塾助修学宫着有最乐堂稿传世】
　　濮鉴【万厯嘉兴府志字明之桐乡人大徳丁未大水渰禾乡民苦饥鉴捐米千余石以食饥者所活甚众有司上其事给授富阳税务郎加将仕郎】
　　呉宣【两浙名贤録字泰然嘉兴人有侠气兄弟析居并以义让元季苗兵将屠邑境宣独叩军门请以身代辞义严正主帅壮之竟释城不屠】
　　明
　　潘允济【海盐县图经海盐人邑捍海塘旧杂用土石易崩圯洪武三年海溢沦田一千九百余顷允济走阙下请筑塘専用石朝遣宋署丞如法监筑邑赖以安】
　　陆宗秀【两浙名贤録平湖人为人敦朴有至行永乐中应贤良诏徴至京仁庙御极赐宝钞银币还正统五年嵗饥宗秀倾家廪助赈事闻赐勅褒表其门曰尚义子珪字廷玉景泰六年饥疫明年益甚珪与弟瓛瑜瑾共出谷五千余斛以赈有司上其事诏授珪迪功郎兄弟四人皆赐宴光禄珪以徳义着于乡乡人有不平事皆就之取直不至官府邑初建学珪与沈昊共任之落成邑令酹酒祝曰愿尔两家世世衣冠弗絶也其后陆之孙淞沈之孙珒俱发解】
　　陆平【两浙名贤録字国平世居海盐平生好施处事有继里有讼者争就质言出而解洪熙改元嵗大歉民食草木平尽免所贷钱谷作粥以食老弱饿者多全活正统壬戌至景泰乙亥屡饥前后入粟五千余石麦八百斛佐有司赈济诏旌为义民表其宅入京谢恩赐宴光禄寺授教官】
　　刘俨【嘉兴府图记字敬先其先眞定人父贞官海盐遂占籍焉俨博学善诗文娶瞽妇终身爱敬如宾门人萧某贫郤其贽又恒周之友人沈徳常死无所归俨止田三亩鬻以葬焉其行谊多类是】
　　屠机【治嘉兴府志字汝敬平湖人嵗饥两输粟赈济例得阶服辄辞弗受尝雪夜过淞湖闻苇泽间有呜呜声棹往视之乃一人手足被缚命舟人负至舟解其缚易故衣以火温之久而苏知为句容商人徐甲为盗所刦养之逾月愈而归以百金酬不纳】
　　刘鳯【两浙名贤録字景仪其先大梁人曾祖恂仕元为海盐州学正因家焉鳯慷慨好施举丈夫子九人因大启家塾延名师以教诸子及乡之俊秀祖墓在城北近海塘每往墓所见海宁卫官军乗战船哨沈家门防倭遇风率多覆没鳯悯之具疏上奏畧曰海东辽逺防彼失此枉丧生灵无益请罢之立沿海堡戍便部下其议责居民能保百年无事否鳯乃椎牛酿酒大防里中人曰吾愿以一家众口保设有事请伏辜咸曰诺遂覆奏准罢沈家门之役去船立堡増戍以防嵗免生命数千百人以子泰贵封御史】
　　仇必显【海盐县图经右所人与兄必逹同居防必显尝路遇暴尸劝必达买棺瘗之自此遂施棺及施絮袄济寒数各五百正统七年夏四月百戸杜忠率卫卒乘船舰御倭沈家门覆溺依逺岛七日不食为出粟五十石募渔筏救之得生者七十二人归而罗拜于门欲偿雇值之费不受】
　　江济【嘉兴县志正统五年嵗大侵济倾家产得粟麦二千一百五十石散赈乡里赖以全活有司以闻赐玺书褒奬表其门曰尚义免杂泛差徭】
　　孙佐　钟鸣逺　潘璧【旧嘉兴府志并平湖人正统五年嵗饥各出米二千石助赈有司上其事赐羊酒复其家三年】
　　沈本　陶钲【万厯嘉兴府志本秀水人世居邑之永乐里积纎起家郡邑举为万石长守法奉公无侵渔正统辛酉嵗饥诏劝富民赈贷本首输粟五千斛旌为义民表宅里未几闽寇猖獗郡守帅民兵往御之本毅然偕行无难色景泰癸酉募富民纳粟以实边本以白米数百斛应诏将上道疾作属子淳代往同时陶钲菊隠四世孙输谷麦二千石以救荒朝赐勅子泽捐粟五百石助赈复输粟七百石助边授七品散官】
　　支茂【嘉兴府志字宗衍嘉善人幼孤弟荣甫三嵗茂遵遗命不析居异财歴四十余年贡吏部授乐安丞奉府督租有王某者贫欲鬻女以偿茂代输之女绘像祀】
　　陆琦【万厯嘉兴府志字文璐嘉善汾湖人宣徳中父坦将建学宫不果而没琦承父命献地复建义塾于汾湖之隂学士曾鹤龄为记】
　　顾昻【海盐县图经字文颙海盐人成化中仕为奉新典史家澉鎭数上疏请行鎭城事宜皆报可一请濬城东南地为河载土筑黄家防塘捍海一请豁澉所公占城池军营田地税粮一请以城濠空地海上新涨沙地为牧马塲母令鎭军纵牧民田一请免所军运艘减马军旧额百匹为六十匹免逺漕及孳牧等苦人利赖之】
　　陆源【两浙名贤録字本深自嘉禾徙居海盐性孝友为犹子婚娶如已子成化壬辰大歉为粥以食饥者邻妇每伺炊毕相率携幼稚入防下饱餐毕懐饭焦出勿问也继来亦弗拒遂勅防下每日多作数十人食以待来者隣左右数十家遂竟日不举火逋租佃戸入市贸布纪纲夺其布与之俱来竟还之责纪网曰以布易粟家中必枵腹待餐忍夺之耶好延纳四方逰士戸履恒满即淹留数年敬礼无倦容客有持宣公族谱来者曰素闻宗派请收之曰财非所吝海溢失谱久矣不敢妄冐论者以比狄武襄寿八十一】
　　夏安【两浙名贤録字世康海盐人为人慷慨负义气笃伦理重然诺有祝仲容者江右人也随其父丞海盐老而无子不能归遂依安安为治田里切比其居以子升为之壻无何仲容死或谓盍并宅省所费不许无何而子升又死或又以为言安笑曰仲容所以托吾者徒以其妻女耳今身死壻亡其妻尚在亡友之约吾可背之乎自是周恤益厚终其身不变】
　　朱文才【海盐县图经澉浦人慷慨多智畧尝甃六里坝闸兴水利筑文星台于白苎水漾中及葺海门寺高阁造禅悦诸废寺俱堪垂久醵金首事人或不尽应倾橐成之人咸目之为朱善士】
　　陶廷锦【万厯嘉兴府志字公重秀水人有隠行友人坐事逮捕暮夜持数百金授之且示以无还期立为封缄授妇其后友人事雪举囊归封缄宛然族兄钥死无适为后者戚里欲立其子力辞割腴田四百亩为食贫计竟不受任饶州司理陞鎭江府通判】
　　项元涍【旧嘉兴府志字子南秀水人以曽大父襄毅防为锦衣早孤有遗赀万余母黄孺人命舁寄府蔵嘉靖甲辰嵗侵元涍悉蠲以赈所全活饥民无算郡守欲上其事元涍曰我岂以此邀名乎力辞遂寝】
　　姚旭【献徴録字景阳自湖徙石门嘉施予于昆弟尤笃诸昆弟或不能守故产垂尽辄割产与之又尽则又与以是人皆推为长者官高邮州判时年已五十四一日行小堤上防风起湖中覆船船人多溺死者乃匍匐召水工救之其出水生者给之襦敛流尸葬之城北原上所获篙橹器械钱布以万数令溺水者各自认其物而归之其无主者悉以犒水工是时全活以赀还者几百人葬者倍之道路皆咨嗟感涕以不善结纳上官遂罢去】
　　夏雷【两浙名贤録秀水人叔璧客姑苏余三十年垂囊而归病不起为治殡敛既办微知呉人有负璧赀者索归悉畀叔母无所私故人乐松为怨家所搆往来居间费数百缗隣有少妇窥雷独寝掷余桃以啖之面发赤流汗脱身走后被旌额赐章服里人以为荣】
　　项徳纯【秀水县志名穆以字行元忭子官中袐轻财好施置义田四百二十亩捐郡学及嘉兴秀水嘉善三学赈诸生之贫者书法与伯氏少岳齐名有双美帖行世族子有以襄毅公墓田售他氏者捐赀赎之时宗子俊卿为执金吾徙都门移书归其直却勿受也所居燬于火撤壁发蔵金追返其原主】
　　钟祖述【旧嘉兴府志字君明海盐人尝与兄祖保共经营割地葬宗人鳯彩家十余柩窀穸甫就邑人王梦至一宫有王者进二缝掖谛视之则祖保祖述也王者曰君兄弟殡宗人一案天曹褒美兄当益算二纪弟锡一子同里刘世教纪其事】
　　陆珂【天启平湖县志字子珍平湖人好义乐施防宗族和乡党贫不能婚葬者周之辑格言以朂子孙曰饶人一着让人一步为善最乐无欲常安夀八十三子文典字希尧甲辰嵗饥捐赀设粥以活流民为贫民张亨娶妇还路拾遗金让基田捐墓地种种好行其徳】
　　陆杲【嘉兴府志字元晋平湖人嘉靖进士置田八百亩归景贤祠嵗收其入以周族人谓之族田又置田五十亩归世徳祠畀宗子供禴祀谓之祭田羣里族之子弟启塾讲业置田二百亩以给稍廪谓之学田以宗族日繁更徭不支置田三百亩营赡之谓之役田又捐赀筑邑城子光祖光祚各有名】
　　屠叔方【旧嘉兴府志字宗直嘉兴人万厯丁丑进士授鄱阳令靖难时死节诸臣中有胡闰者鄱阳人叔方宰其邑知之不胜感怆已入为御史即具疏为建文仗节诸臣请諡请祠及修治塜墓防録子孙其交逰姻党之株累世世编戍者一体赦宥神宗从其言】
　　沈维锜【天启平湖县志字震躬邑生嘉靖丁巳倭警总督胡宗宪设计诱降厚礼聘维锜往锜慨然曰此我建功时也时倭巢沈庄众莫敢入维锜独往説之欣然请降已而大兵四集尽歼之维锜实首功督抚欲疏请大用固辞但奏免沈氏十年田税】
　　沈鸾【旧嘉兴府志海盐人训导孙肯堂之仆也嘉靖癸丑倭掠邑西郊突入肯堂室执之将加刃焉鸾以身蔽其主请代死倭不忍害遂两舍之】
　　陆基诚【旧嘉兴府志字存卿平湖人嵗侵设糜以食饿莩置义塜施棺药自当湖至郡城陂塘五十余里捐金缮堤途不病涉】
　　张涛【旧嘉兴府志字悦清平湖人多隠徳娶妇盲相敬如賔芦沥塲官逋二百金系郡狱涛代偿之越人骆某好学而贫涛尝急其难及举于乡以百金为夀不受友人赵端偿所负金携七嵗孙汉以往涛器汉归端所偿金佐其读书后汉任谏议执犹子礼终其身】
　　俞锦【天启平湖县志字克美平湖人侄彬贫析产过于已子故人金死无以殡其子坤来鬻田计所需给之焚其劵嘉靖间筑城当事以其居当城址欲广数丈全之竟自毁其庭寝二十余间郡守刘慤颜其门曰义门】
　　徐梗【桐乡县志桐乡人嘉靖二十三年舍田一百五亩于学宫以济贫士是年荒复出米千石赈饥知县徐麟旌其义万厯二十三年子嶅复捐资三百金米二十石修学知县陆锡功亦旌其义】
　　张亨【嘉兴府志家海盐半路亭嘉靖甲辰官兵与倭战孟家堰死者数千人亨敛残胔尽瘗之又收甲仗数百余上之官太守刘慤义而旌之】
　　蒋裔【懿行编字隣江嘉善人事亲孝举腴产让兄嵗凶赈粟全活甚众倭变走避者皆遇害裔将出犬衔衣而止得免难渡泖失风忽芦梗环舟咸谓敦行之报孙英成进士】
　　丁铉【旧嘉兴府志字九玉嘉善人补光禄丞以父病不之官万厯时大侵倾囊以济衣食医药日不暇给蠲良田五十余亩备学宫春秋之祀邑令上其事朝义旌之】
　　倪津【旧嘉兴府志字云桥嘉善北乡人万厯中遇水旱散粟施糜创午庄桥建菩提庵六旬外连举四子府县以徳行给冠带年至九十】
　　鲁烈【万厯嘉兴府志字元承平湖人任呉江训导诸生贫者辄周之遇荒设粥救饥仍籴米百石以助垂虹亭壊捐俸修理生平所置田仅六十亩宦后以半分兄弟甘澹淡以终其身】
　　陆锡命【旧嘉兴府志字仲敬平湖人东省嵗灾以御史往赈捐谷千石佐之存活无算建坊褒美生平扶灾恤难亲友待以举火者常数十家率厚息称贷为之又捐田百亩于家祠以赡族】
　　张鲵【旧嘉兴府志桐乡清风乡人居乡遇事正言相解不狥人以非礼桐邑筑城捐资助工监司旌之卒年八十三】
　　钟启眀【嘉兴府志字思梅桐乡人让产于其从兄邑城圮捐赀助筑嵗荒为糜赈饥全活无算】沈思忠【石门县志字东泉石门人人有缓急即应或不能偿即焚其劵虽布衣不茍然诺冬夏施茶汤以济行者道旁弃棺辄收埋之积二十余年不倦县狱失火独力重建整理净洁系囚得安子宁成国朝康熙庚戌进士】
　　郁期　郁际【旧嘉兴府志期字几先嘉善人弟际字兆先兄弟敦伦尚义族党中冇三十未娶者婚之三丧未举者葬之崇祯庚辰嵗饥出米百石以济后复患蝗施糜三月全活者众】
　　王任相【褒祀编字尔玉居嘉善清风泾日积筹记善行里党称贷嵗歉勿责偿更应之有鬻子者焚劵给以赀生平信义自持排解立剖子辰举人】
　　陆瑞铨【旧浙江通志号宇屏平湖县学生值嵗荒平粜煮粥全活甚多族指繁衍或不能举火捐田六十亩入祠以分给之故人子有零落者辄为收録毘陵旧族有母子漂泊至湖鬻身者捐金赎之年逾八十卒】
　　徐彬臣【旧嘉兴府志字亦于秀水人好竒负志节崇祯丙子举于乡有司重其名欲一见不可得庚辰公车罢归已抵宿迁矣闻友郁起麟病于费县之旅舍策蹇往视之起麟死经纪其丧以传染得疾卒两榇同归人称生死交谊】
　　曹爚【懿行编字舒光嘉善人明季诸生隠居东干当事闻其贤每就访利弊爚目击践更累条均田均役议上推恩及物无间亲踈防雪夜行船于滩遇负舟夫妇溺水力救得免又解衣衣之终不告以姓名】
　　张甫【嘉兴府志字伯宣平湖县庠生文名大着后闭户读书不求仕进辑族谱创宗祠置祭田为阖族倡生平乐善好施寿九十无疾而卒子兆治亦庠生工诗文】
　　王道隆【续嘉善县志字尔愚嘉善人性至孝姊适郁早世抚孤甥分授田宅如已出妺壻沈某逋赋二百余石代为输纳亲族待以举火者数十家崇祯辛巳旱蝗捐赈三百石复倡议平粜全活甚众出私钱募人捕蝗县令刘大启旌其门】
　　陈梁【旧浙江通志原名昌应海盐人给事中陈所学少子入太学逰京师与魏大中定交大中被建裹粮从之预为经理其后事大中死赇无所偿子学洢且就狱梁为乞贷知交输纳海内诵义故弁濮阳崇信三嵗孤女流落扬州赎归抚育择配士子】
　　钟景音【嘉兴府志字飞卿石门县庠生眀季嵗侵道殣相望景音鬻产赈给全活甚众子朗进士歴任叅政】
　　张眀俊【旧嘉兴府志号九芝桐乡县庠生遇人吉凶曲意周防不计有无弟子家贫不受其贽尝出见故家子逋赋被械代为之输】
　　何浩然【旧浙江通志字希孟嘉善人邑庠生博通典籍以道学为己任性仁爱好施家虽贫辄防寡助葬杜门不出萧然物外年七十四卒门人私諡曰仁节先生】
　　国朝
　　宋应祥【旧浙江通志先世雍邱人眀季家禾之角里家贫有志操尝客池阳旅舍得练囊于藁蓐间封记二百五十金止三宿不去有许邦伟邦佐兄弟踉跄而至问主人遗金主人茫然且谇之许遂号踊争欲死应祥问实即还之许以半酬坚不受同邸二十余人环拜之子承武号绳庵力葬三世恩橅五甥曲事长兄惟谨】
　　劳俶融【乡贤留祀册石门人邑庠生明崇祯壬午浙西大侵斗米至白金四钱漕不及额俶融率其弟括仓庾得米八千余石俱输之官补一邑荒缺无徴之数又以忠孝训后人至如修葺学宫兴筑桥梁道路必勉力拮据为里党倡寿八十余卒康熙三十九年入祠】
　　陆维祺【乡贤留祀册字九如嘉善人国子生幼即以长材闻而自处恂恂惟以孝友敦行为事明崇祯壬午癸未间嵗值饥馑死亡无筭维祺家本寒素典掲捐金买棺殡殓买米赈济全活数千人桑梓称为义士游南雍同舍生寒不能絮立解衣以赠后是生贵显特遣介持金相赠受书不答悉反其餽康熙三十二年祀乡贤】
　　丁鑛【乡贤留祀册嘉善人从孙以负人田土涉讼鑛弃产代偿又追歴年籽粒鑛输米二百石为族人倡文庙倾圮倡捐修葺明崇祯壬午米腾贵鑛计烟突按口赈给康熙九年煮粥以食饥者他若同善防广仁防捐助无虚嵗】
　　呉梦寅【公举事实字弁玉石门人生而颖悟日览万言明崇祯壬午浙西大祲漕不及额梦寅设法劝输得米八千余石以补一邑荒缺无徴之数癸未以嵗歉蠲免粮银而奉赦者多饱胥腹梦寅竭力争之民乃得沾实惠以子涵贵诰赠通议大夫】
　　张惟赤【乡贤留祀册海盐人顺治乙未进士累官户科给事居乡捐造营房一百间使兵民分处嵗饥捐米赈济修建学宫开濬海盐运河邑人立碑记其事】
　　呉三锡【乡贤留祀册秀水人顺治辛丑进士让田宅与叔及弟捐置祭田又置义田以赡族人为枣强令有昆弟争产讦讼七载三锡以至情反复开导二人相对大恸和好如初着劝孝録行世终中书舍人】
　　董士昌【旧浙江通志号宁庵秀水人顺治进士砥行好学然诺不茍婣戚中孤寡贫乏者为之婚娶朋友有急解赠无恡色嵗歉倡始赈济民间妇为乱兵所掠捐金完聚任陜西平利令卒于官】
　　查大焜【旧浙江通志字伯符海盐人事父母孝性抗直慷慨遇有不平身为排解与人交洞达无城府穷疾无告者多方周防之】
　　夏文华【旧嘉兴府志字茂荣石门人性质直事亲笃爱与人交必信见枯骨必瘗之康熙庚戌霪雨民大饥捐资三百金煮糜赈给事闻奉旌】
　　周隆【公举事实字履绥嘉善人幼失怙事祖父母尽孝尝慕范文正公之为人率二弟陶陛置义田二顷奉先之外以赡其族友人金姓叶姓负金累百不能偿皆焚其劵更周之嵗饥赈粟冬夏施襦帐以为常着有训家恒言】
　　严阊纶【乡贤留祀册嘉兴人康熙癸卯副榜六嵗丧母哀泣如成人事父孝养备至家贫逺馆间日必一趋省虽风雨不阻遇饥疫广制方药以救人并约同志捐资设糜舍棺掩骼行数十年如一日】
　　张澜【乡贤留祀册秀水人国子生好施与康熙九年水灾米腾贵倡行平粜之法全活无算普于茶汤四十四至濬河道筑桥路皆尽力为之】
　　沈璜【乡贤留祀册字若水嘉兴庠生见义必为有薛姓者亦庠生也鬻其子以给衣食璜恻然心伤之即以售价如数赎归戒以毋壊书香又庠生陈姓其父充里书逋粮数十金为运弁所辱璜捐赀周急而不收其劵戚黄姓双棺在室贫无以殡勉力助其速葬葬三日其家旋被囘禄乡里咸称颂之纳婢女讳言其父越日其父来彬彬儒雅因问曰何业对曰业儒即归其女又葺学宫施药石掩露胔着有均田平赋议两赴宾筵屡举优行】
　　沈绾【乡贤留祀册秀水人邑庠生父廷劢任栾城令是时平清河之乱有妇女失散者劝父请于主将咸得释放祖遗祭田倡立条议凡读书乏膏火者给若干年臻寿耉者给若干□寡孤独者给若干以亲近疏逺为差凡遇孝友诚笃之人必极力推使宗族邻里则而效之雍正元年入祠】
　　庄匏【乡贤留祀册嘉兴县庠生尝买陈氏宅陈乏嗣其祖先神宇朔望供其香火嵗余俟其有主然后归之尝需用柏木议价数十金已交其半及往取乃陈氏祖茔也瞿然急止不追其价郡庠乡贤名宦二祠嵗久倾圮康熙三十年年已八旬寝处郡学鸠工五阅月告成乃归】
　　陈华育【乡贤留祀册嘉善人少失怗母复殉节毎忌日必素服茹斋闭户悲泣自弱冠至七十有六哀慕无间迎养寡姊抚诸甥诲养婚娶同已子负郭止数顷而节缩盈余以赡三党凡待以举火者不下数百家冬授衣夏给帐施粥施棺疾疫施药建育婴堂桥梁道路应修者无不捐资修筑】
　　沈志高【乡贤留祀册喜善学庠生壬午入闱值嵗侵道有菜色者倾橐贻之抵寓资斧不给别贷以终试事尝立防仿朱子社仓顺治辛卯壬辰发囷赈济复思广之故号广仁仓邑中贫士及贫士之妻守节者每嵗赒之】
　　沈允闻【乡贤留祀册桐乡人康熙庚午举人笃于亲谊怜表戚陆声逺老而无子为之纳聘赖有嗣息有售产救贫者绐其值不取其产每嵗设家塾备膏火课亲族子侄之贫而无师者康熙四十二年入祠】
　　呉之振【乡贤留祀册石门人康熙辛亥邑大饥籴米二千石分区赈济全活无算巡抚范承谟旌其门前令李梦鸾以军需去官之振代完之辛酉嵗侵捐粟八百余石多设粥厰贫民咸受其惠他如捐修学宫嵗施药饵建育婴堂收养弃孩施棺槥埋道路死丧勇于为善一时宗族孤寡亲友贫乏咸利赖之嘉兴府志字孟举以嵗贡授中书能诗工书着有黄叶村庄诗文集】
　　冯翊【公举事实字辅之桐乡人少为诸生以纯行闻于闾里事父母及所生母俱以孝称父殁时幼弟才十数龄翊抚之及弟殁以已子嗣之家不甚富人有告急无不应族人有老幼不能自存者辄周给之无吝色学宫久圮倡捐修复子景夏官少司寇】
　　屈希平【公举事实字又源平湖县庠生性孝友父卒丧葬尽礼母殁庐墓三载周防族党无倦色逢水旱出粟赈济冬月施襦死不能殓者施槥一邑推长者事闻奉旌】
　　孙在镐【乡贤留祀册嘉善人父母殁事长兄必诚必敬抚诸弟长育教诲之凡丧葬徭赋之事皆独任年二十登贤书性甘淡泊平居褐衣蔬食不厌而周恤亲族无吝色治家严肃子弟不衣冠不敢见有万石君之风】
　　何汉伟【公举事实字君阶秀水人幼时割股疗母疾人称其孝长好施予凡族党困乏解推周恤不责其偿晚年偶疾恐不起检箧中夙逋存劵悉焚之寻复愈尝至呉门于阊门厠间拾白金一包坐俟之未几有跄踉而来呼号寻觅者询之盖嘉兴舟子受托寄蘓行买货者遂还之题旌册雍正十一年以孝行题旌】
　　钱同文【嘉兴府志字养真精岐黄术凡乞疗者以至之先后为序不论富贵贫贱有不能具参附者每出笥中蓄入吺咀不以告有荷擅者呕血数升来求治同文潜以白金半锭杂药中其人以为误遗持还之同文曰吾安得有金其人得金心喜投药立愈】
</div>
    <div class="pagination">
<a href="浙江通志_page525.html">上一页</a><span>...</span><a href="浙江通志_page521.html">521</a><a href="浙江通志_page522.html">522</a><a href="浙江通志_page523.html">523</a><a href="浙江通志_page524.html">524</a><a href="浙江通志_page525.html">525</a><span class="current-page">526</span><a href="浙江通志_page527.html">527</a><a href="浙江通志_page528.html">528</a><a href="浙江通志_page529.html">529</a><a href="浙江通志_page530.html">530</a><a href="浙江通志_page531.html">531</a><span>...</span><a href="浙江通志_page527.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
