<!DOCTYPE html>
<html>
<head>
    <meta charset="UTF-8">
    <title>山东通志 - 第 5 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 5 页/共 194 页</h1>
    <div class="content">






　　山东通志巻一之一
　　钦定四库全书
　　山东通志巻一之二
　　典谟二
　　圣祖仁皇帝登极恩诏【顺治十八年】
　　奉
　　天承运
　　皇帝诏曰惟我国家受
　　天眷命
　　祖功
　　宗德肇造丕基我
　　皇考大行皇帝盛德至仁英资大度缵承厯数统一寰区恩泽洽于多方政教臻于上理方期邦国永底雍熙不幸奄弃臣民遽升
　　龙驭顾兹大寳属以藐躬朕防防在疚本不忍闻而诸王贝勒大臣文武官员人等佥谓神器既已攸归天位不宜久旷坚请再三朕是以俯徇舆志勉抑哀衷于是月初九日祗告
　　天地
　　宗庙
　　社稷即皇帝位仰惟
　　上天眷祐之笃
　　祖宗付托之隆凉德冲龄膺兹重寄敬图觐光扬烈用绍无疆之休其以明年为康熙元年与天下更始式衍旧恩聿新化所有合行事宜开列于后【各条欵不能备载】
　　康熙九年十月
　　上谕朕惟至治之世不专以法令为务而以教化为先其时人心醇良风俗朴厚刑措不用比屋可封长治久安茂登上理盖法令禁于一时而敎化维于可久若徒恃法令而敎化不先是舍本而务末也近见风俗日敝人心不古嚣凌成习僭滥多端徂诈之术日工狱讼之兴靡已或豪富凌轹孤寒或劣绅武断鄊曲或恶衿出入衙署或蠧棍诈害善良雈苻之刼掠时闻讐忿之杀
　　伤叠见陷罹法网刑所必加诛之则无知可悯宥之则宪典难寛念兹刑辟之日繁良由化导之未善朕今欲法古帝王尚德缓刑化民成俗举凡敦孝悌以重人伦笃宗族以昭雍睦和鄊党以息争讼重农桑以足衣食尚节俭以惜财用隆学校以端士习黜异端以崇正学讲法律以儆愚顽明礼譲以厚风俗务本业以定民志训子弟以禁非为息诬告以全良善诫窝逃以免株连完钱粮以省催科联保甲以弭盗贼解讐忿以重身命等项作何训廸劝导及作何责成内外文武该管各官督率举行尔部详察典制定议具奏特谕
　　康熙十八年六月
　　上谕食为民天必盖藏素裕而后水旱无虞自古耕九余三重农贵粟所以藏富于民经久不匮洵国家之要务也比以连年丰稔粒米充盈小民不知蓄积恣其狼戾故去年山东河南一逢嵗歉即以饥馑流移见告虽议蠲议赈加意抚绥而被灾之民生计难遂良由地方有司各官平日不以民食为重未行申明劝谕之故近据四方奏报雨泽霑足可望有年恐丰熟之后百姓仍前不加撙节妄行耗费着各该地方大吏督率有司晓谕小民务令力田节用多积米粮庶俾俯仰有资凶荒可备以副朕爱养斯民至意尔部即遵谕行特谕
　　康熙四十二年三月
　　诏曰朕为天下生民主宵旰勤劳励精图治凡国家之休戚闾阎之乐利晷刻之间无不注意于此天下之大兆民之众朕谁欺欺天乎至今四十余载亲歴饥馑者不知其几南北用兵者不知其几人心向背者不知其几天变地震者不知其几自责凉德不能抚育履氷临渊兢业惟守仰頼
　　上天眷佑
　　祖宗厚德幸生创业未久之际方免坠失今海防升平年嵗稍和生民俱已乐业迩来诸王大小臣工士庶因朕五旬舆情肫切屡请加上尊号朕坚意固辞不允所请
　　盖朕不以名誉称扬为尚惟以海内富庶为心是以屡蠲赋役频省刑罚总欲使老安少怀风俗淳厚渐几于康乂隆平之治近因淮黄告成乃东南要务再授方畧望有善后朕不辞劳瘁亲往阅视见畿辅山左江浙等省耆老人民俱中心爱戴虽童穉亦咸欢欣瞻仰是知民心皆一用是益深轸念视切如伤所以星夜回銮兹特大沛恩普施遐迩庶几民生咸登夀域和协徧满寰区所有应行事例开列于后于戏安民则惠益逮下之恩御众以寛聿溥好生之德布告天下咸使闻知
　　康熙四十二年八月
　　上谕朕四次经过山东于民间生计无不深知东省与他省不同田间小民俱依有身家者为之耕种丰年则有身家之人所得者多而穷民所得之分甚少一遇凶年则己身并无田亩产业有力者流移于四方无力者即转死于沟壑此等情状尔东省大臣庶僚及有身家者亦当深加体念似此荒歉之嵗虽不能大为拯济若能轻减所入田租以各赡养其佃户不但深有益于穷民即尔等田地日后亦不致荒芜如果民受实惠岂不胜谢恩千百倍耶这奏谢已悉所司知之
　　康熙四十九年
　　上谕朕膺
　　天眷祗承
　　列祖鸿庥统御万方子育兆庻厪懐至治宵旰靡宁际海宇同风邉隅向化遐迩中外帖然袵席之安是皆仰荷
　　天地
　　祖宗福祐之所致也方朕八龄践阼之初
　　太皇太后问朕何欲朕对臣无他欲惟愿天下治安生民乐业共享太平之福而已迄今五十年矣惓惓此心未尝一日少释每思民为邦本勤恤为先政在养民蠲租为急数十年以来除水旱灾伤例应蠲免外其直省钱粮次第通蠲一年者屡经举行更有一年蠲及数省一省连蠲数年者前后蠲除之数据户部奏报通共会计
　　已逾万万朕一无所顾惜百姓足君孰与不足朝廷恩泽不施及百姓将安所施乎朕每嵗供御所需概从俭约各项奏销浮冐亦渐次清厘外无师旅饟餽之烦内无工役兴作之费因以歴年节省之储畜为频嵗涣解之恩膏朕之蠲免屡行而无国计不足之虑亦恃此经画之有素也比来省方时迈已歴七省南北人民风俗及日用生计靡不周知而民所以未尽殷阜者良由承平既乆户口日繁地不加增产不加益日用不给理有必然朕洞烛此隐时深轸念爰不靳敷仁用苏民力明年为康熙五十年思再沛大恩以及吾民原欲将天下钱粮一概蠲免因众大臣集议恐各处兵饷拨解之际兵民驿逓益致烦苦细加筹画悉以奏闻故自明年始于三年以内通免一周俾逺近均霑德泽直奉天浙江福建广东广西云南贵州各廵抚及府尹所属除漕项钱粮外五十年应徴地亩银共防百贰拾贰万陆千壹百两有奇应徴人丁银共壹百壹拾伍万壹千两有竒俱着察明全免并歴年旧欠共壹百壹拾捌万伍千肆百两有奇亦俱着免徴其五十一年五十二年应蠲省分至期候防行
　　康熙五十二年三月
　　上谕朕五十余年上畏下惧以敬以诚覃思上理且以一心对越
　　上帝未尝瞬息稍懈赖
　　昊穹之孚祜
　　祖宗之防庇迩来国家蓄积有余民间年嵗颇丰朕以凉德勉思
　　列圣体天顺公虑患操心敷景运于休期洪基业于光显夙夜氷兢宵旰靡遑屈指春秋今届六旬矣覧自秦汉以下称帝者一百九十有三享祚绵长无如朕之乆者朕之虚薄良深歉仄何敢少有倦怠有负孜孜图治之初心况在位乆者始勤终忽往往不能垂令名于后所以干惕之怀弥殷深危之念愈切兼之承平嵗乆幅员
　　日广户口渐增风俗益薄朕与臣邻夙夜在兹以刚健中正惇大成裕谦尊有终持盈保泰犹恐未能岂自满假少有逸豫朕以天下为心天下当亦体朕之衷各矢荩诚皆敦孝敬型仁讲让守己奉公务勤职业官僚胥劝人士奋兴使遐迩之均被小大之咸周以享升平之福此非朕之德乃
　　天地
　　祖宗之赐今朕式慰中外臣民之请博考典礼大沛膏泽用称朕跻世于仁夀之至意所应行事例开列于后于戏锡民以福为皇极得夀之徴御众以寛乃万国咸宁之本布告天下咸使闻知
　　康熙五十二年三月二十五日
　　上谕书称文王善养老者孟子云五十非帛不暖七十非肉不饱帝王之治天下发政施仁未尝不以养老为首务近来士大夫只论做官之贤否而移风易俗之实政入孝出弟之本心未暇讲究朕因今日之盛典特宣
　　此意若孝弟之念少轻而求移风易俗其所厚者薄而其所薄者厚矣尔等皆是老者比回乡井之间各晓谕邻里须先孝弟倘天下皆知孝弟为重此诚移风易俗之本礼乐道德之根非浅鲜也昨日甘霖大沛四野沾足朕心大悦尔等毋悮农时速回本地特谕
　　日讲四书解义序
　　朕惟天生圣贤作君作师万世道统之传即万世治统之所系也自尧舜禹汤文武之后而有孔子曾子子思孟子自易书诗礼春秋而外而有论语大学中庸孟子之书如日月之光昭于天岳渎之流峙于地猗欤盛哉盖有四子而后二帝三王之道传有四子之书而后五经之道备四子之书得五经之精意而为言者也孔子以生民未有之圣与列国君大夫及门弟子论政与学天德王道之全修己治人之要具在论语一书学庸皆孔子之传而曾子子思独得其宗明新止至善家国天下之所以齐治平也性敎中和天地万物之所以位育九经达道之所以行也至于孟子继往圣而开来学辟邪説以正人心性善仁义之防着明于天下此圣贤训辞诏后皆为万世生民而作也道统在是治统亦在是矣歴代贤哲之君创业守成莫不尊崇表章讲明斯道朕绍
　　祖宗丕基孶孳求治留心问学命儒臣撰为讲义务使阐发义理裨益政治同诸经史进讲经歴寒暑罔敢间辍兹已告竣思与海内臣民共臻至治特命校刋用垂永久爰制序言弁之简首每念厚风俗必先正人心正人心必先明学术诚因此编之大义究先圣之微言则以此为化民成俗之方用期夫一道同风之治庶几进唐虞三代文明之盛也夫
　　读大学
　　自古治道盛于唐虞而其所以为治之道即其所以为学之功后世圣人绍明厥绪以诏来者虽渺然千百载其大义微言岂有殊指哉大学首言明德新民诚不异
　　于尧典所言固可因以推论其符合之故而遡其所由致力之端矣尧典曰克明峻德以亲九族九族既睦平章百姓百姓昭明协和万邦黎民于变时雍大学之言明德新民曰格物致知诚意正心修身齐家治国平天下此所谓先圣后圣若合符节者欤其言克明峻德者统言之也犹大学言明明德也格物致知诚意正心修身者分言之也而尧典阙然未明其义盖尝以是而求之书曰人心惟危道心惟微惟精惟一允执厥中则其所以致力之端不外是矣夫曰惟危曰惟微则辨之不可不早辨所贵致其知矣曰惟精则格物之谓也知之既极其明则守之贵极其诚曰惟一则诚意之谓也以至正心修身皆主于一而允执厥中之义以全继此而家齐国治天下平胥于是受裁成焉孰谓十六字之心传不可以括大学之全书欤朕于帝王修己治人之道虽日加自励而未之有得念大学所由致力之端而合之尧典以明其义云
　　日讲易经解义序
　　朕惟帝王道法载在六经而极天人穷性命开物前民通变尽利则其理莫详于易易之为书合四圣人立象设卦系辞焉而广大悉备自包牺神农黄帝尧舜王天下之道咸取诸此盖四书之文礼乐之具春秋之行事罔不于易会通焉汉班固有言六艺具五常之道而易为之原讵不信欤朕夙兴夜寐惟日孜孜勤求治理思古帝王立正之要必本经学尝博综简编玩索精蕴至于大易尤极研求特命儒臣叅考诸儒注疏传义撰为解义一十八巻日以进讲反复卦爻之辞深探作易之防大抵造化功用不外隂阳而配诸人事则有贞邪淑慝之别运数所由盛衰风俗所由治乱君子小人所由进退消长鲜不于奇偶二画屈伸变易之间见之若乃体诸躬行措诸事业有观民设教之方有通德情之用恐惧修省以治身思患豫防以维世引而伸之触而长之而治理备矣于是刋刻成书颁示天下朕惟体干四德以容保兆民且期庶司百执事矢于野涣羣之公成拔茅允升之美则泰交嫓于明良而太和溢于宇宙庶称朕以经学为治法之意也夫
　　周易折中序
　　易学之广大悉备秦汉而后无复得其精微矣至有宋以来周邵程张阐发其奥惟朱子兼象数天理违众而定之五百余年无复同异宋元明至于我朝因先儒已发之微防或有妄叅已见渐至啓后人之疑朕自弱龄留心经义五十余年未尝少辍但知诸书大全之驳杂柰非专经之纯熟深知大学士李光地素学有本易理精详特命修周易折中上律河洛之本末下及众儒之考定与持论之不可易者折中而取之越二寒暑甲夜披览只字片句斟酌无遗康熙五十四年春告成而传之天下后世能以正学为事者自有所见欤
　　日讲书经解义序
　　天生民而立之君非特予以崇髙富贵之具而已固将副教养之责使四海九州无一夫不获其所也是故古之帝王奉若天道建都树屏以立其纲设官置吏以张其纪经天纬地以尽其才亲亲尊贤以其业黎民阻饥而为之教稼五品不逊而为之明伦为礼乐以导其中和为兵刑以息其争讼事未然而预为之备患已至而亟为之驱盖治天下之法见于虞夏商周之书其详且密如此宜其克享天心而致时雍太和之效也所以然者盖有心法以为治法之本焉所谓敬也诚也中也敬则神明有主而物欲不能摇诚则孚信在中而伪巧不能间中则公正无偏而邪説不能移凡书中曰钦明曰寅恭曰祗惧曰廸畏皆敬之属也曰允塞曰至諴曰一德曰惇信皆诚之属也曰义制事礼制心曰沈潜刚克高明柔克曰寛而有制从容以和皆中之属也性之者为尧舜禹文身之者为汤武高宗困而学之者为太甲成王悖而去之者为太康桀纣呜呼心法之存亡治道之升降分焉天命之去留系焉曷其奈何弗鉴朕万几余暇读四代之书惕若恐惧爰命儒臣取汉宋以来诸家之説荟萃折衷着为讲义一十三巻逐日进讲兹特加锓梓颁示臣民俾知朕仰法前代圣王志勤道逺然夙夜兢兢思体诸身心措诸政治以毋负上天立君之意夫岂敢一日忘哉是为序
　　二典颂【有序】
　　粤稽伏羲始画卦象而未有文词仓颉造字而篆籀之传亦多淹失上古文章之见于六经者殆无有先于二典者矣朕服习尚书景慕勲华之德业羮墙见焉窃以为包罗千古之治术无有出其范围者朝夕涵濡用自励朂爰作颂曰
　　煌煌二典邃古所传乾纲坤维岳峙星躔如海负地如日丽天六经诸史肇开厥先钦明濬哲防让塞渊至德在躬光被八埏寅饯授时法创玑璿后之仪象咸取则焉廵岳考绩畴咨简贤后之命官率循罔愆文质而奥事简以全高明博厚治象岿然夏商而降踵武鸿编支分派别谟诰丕宣散为万象流为百川仰瞻帝典若陟泰巅伊予夙夜诵习有年望洋测海弗惮精研遥遥统绪深愧仔肩永言兹颂躬自陶甄
　　日讲诗经解义序
　　昔者虞廷命后防为典乐之官以教胄子首诏之曰诗言志则诗之为教所从来逺矣盖人性情之发不能无所寄托而诗则兼备六艺讽诵吟咏之间足以观感而兴起者莫善于此故曰温柔敦厚诗教也自夫子删定而后三百之防粲然其采之里巷者则为风陈之朝廷者则为雅荐之郊庙者则为颂观其美刺而善恶之鉴昭矣观其正变而隆替之治判矣观其升歌于庙朱象管之所唱叹而祖功宗德之具在矣千载而下犹得见江汉之遗风岐之故俗关睢麟趾之化蒙瞍七月之箴天保鹿鸣堂陛飏之盛清庙閟宫歌雍舞勺之章皆赖此三百之存安可不沈酣优渥于其间哉朕尝思古人立训之意既有政教典礼纪纲法度以维持之矣而感通乎上下之间鼓舞于隐微之地使人从善逺恶而不知优游顺适而自得则必赖乎诗如天之生万物也日以暄之雨以润之露以濡之雷霆以肃之而又必宣畅八风以疏通而条达之然后万咸遂其生养而无促迫矫强之故敎至于诗而微矣治至于诗而极盛矣朕志慕隆古淳穆之理崇奬诗教爰命儒臣辑成诗经讲义日进于坐隅朝夕观览凡立説一凖于考亭而旁搜义蕴兼及注疏博综名物亦叅尔雅又思夫子平日雅言之教称引诵説惟诗最多如大学中庸孝经篇末必引诗以咏叹之亦以见古人之斯须不离乎此也朕亦欲四海臣民谨思贞度以扬风扢雅之学偕进于温厚和平之教故序而颁之此则朕之所深望也夫
　　日讲春秋解义序
　　朕惟春秋者帝王经世之大法史外传心之要典也大义炳若日星而褒贬笔削微显婉章非后世所能窥至其立法谨严宅心一本忠恕因善恶是非而施予夺焉有正例有变例有事同而辞异有事异而辞同一人之身前后不相掩一人之事功过不妨殊如化工之肖物随付形未尝有所容心于其间后之説经者或穿凿深文或附会失实固难悉当圣人之心左氏亲见圣人公羊糓梁及门子夏犹彼此抵牾□驳互见何况去圣人日逺纷纭探索如汉唐以下董仲舒赵匡啖助诸家乎惟宋康侯胡氏潜心二十年事本左传义取公糓萃诸家之长勒成一家之书虽持论过激抉隐太严未必当日圣心皆然要其本三纲奉九法明王道正人心于春秋大防十常得其六七较之汉唐以后诸家优矣朕万几之暇研精六经窃有慨于春秋经圣人手定其衮钺本乎王章刑赏原于忠厚义例虽繁而其明白正大之防必不如后之説经者委折碎细若此爰命儒臣撰集进讲大约以胡氏为宗而去其论之太甚者无传经文则博采诸儒论注以补之朕亦时有所折衷期归于一编辑成书朝夕省览亦欲俾学者有所遵守其于经世大法传心要典未必无少助云尔
　　春秋传説彚纂序
　　六经皆孔圣删述而孟子特言孔子作春秋左氏公羊糓梁三家各述所闻以为传门弟子各衍其师説末流益纷以一字为褒贬以变例为赏罚微言既絶大义弗彰至于灾祥防纬之学兴而更趋于怪僻程子所谓炳若日星者不因此而反晦乎迨宋胡安国进春秋解义明代立于学宫用以贡举取士于是四传竝行宗其説者率多穿凿附会去经义逾逺朕于春秋独服膺朱子之论朱子曰春秋明道正谊据实书事使人观之以为鉴戒书名书爵亦无意义此言真有得者而惜乎朱子未有成书也朕恐世之学者牵于支离之説而莫能悟特命大学士王掞纂辑是书以四传为主其有舛于经者删之以集説为辅其畔于传者勿录书成凡若干巻名之曰传説彚纂夫春秋之作以游夏之贤不能赞一词司马迁称七十子之徒口授其传防而人人异端当时已无定论后之诸儒欲于千百年后悬断圣人笔削之指不亦难乎是书之辑亦惟择其言之当于理者虽不敢谓深于春秋而辨之详取之慎于属词比事之教或有资焉是为序
　　读周礼书后
　　周礼一书先儒信者半疑者半其疑者曰周衰诸侯灭去其籍自孔子时已不具至孟子时尤残缺莫考故曰其详不可得而闻夫孟子当秦未燔书之前已不见周礼汉世焉得而有之且其大者莫如建官封建井田等事然东西都为地甚狭何得王畿道里四方各距千里宫府内外官制何得比夏商遂益万倍五等封地何所并徙而能斥大九州沟洫井田乡遂公邑何以利害同而法制异其为后儒伪造之书而非周公之旧也其信者曰周礼寓兵农则以井田定惟正则以什一教万民则以鄊遂养士秀则以学校治天下则以封建其要有六典八法八则九柄九贡九式之序其次有祭祀朝觐冠昏丧纪师田行役之条无不详备周宻虽其间细琐职事或出后人附会然大体要所在非圣人创建不能也朕谓二説皆儒者读书考究之言未可偏废若夫帝王法古致治总在师其意而不泥其迹孔子曰殷因于夏礼所损益可知也周因于殷礼所损益可知也夫损益者因时制宜之谓程颢曰有关睢麟趾之意然后可行周官之法度朱熹曰周礼是圣人姑为一代之法尔到可用处圣人须别有权衡之道诚哉斯言夫泥其説而用之王莽王安石遂致流毒天下若师其忠厚之意以措诸纪纲法制之中则何遂不可比隆成周朕故以孔子及程朱之言为读周礼法
　　日讲礼记解义序
　　朕闻六经之道同归而礼乐之用为急孔子曰安上治民莫善于礼又曰上好礼则民莫敢不敬诚以礼者范身之具而兴行起化之原也天之生人品纷纶莫可纪极圣人起而整齐之法于天则于地顺于人达于时协于鬼神斟酌而损益以定其品节限制俾天下化其好逸恶劳之心而予以从善弃恶之道蒸蒸焉日蹈履于中正而不敢越盖非有以强之也率乎其理之所安而已其纲有三百其目有三千大者在冠昏丧祭朝聘射宴之规小者在揖譲进退饮食起居之节循之则君臣上下頼以序夫妇内外頼以辨父子兄弟婚媾姻娅赖以顺而成反是则尊卑易位等杀无章家未有能齐而国未有能治者故曰动容中礼而天德备矣治定制礼而王道成矣尝遐观三代禹汤文武惇叙彛典以倡导天下而其时之诸侯秉礼以守其国大夫士遵礼以保其家下至工贾庶人畏法循纪以世其业鸣呼何风之隆哉朕企慕至治深惟天下归仁原于复礼故法宫之中日陈礼经讲习防绎盖不敢斯须去也慨自嬴秦焚烧典籍礼乃灭亡汉兴崇尚儒学礼经始显传之者十三家而戴德戴圣为尤着圣所传四十九篇即所谓礼记者是已迨程子朱子出表章学庸遂开千古道学之统其余四十七篇虽杂出于汉儒亦皆传述圣门格言有切身心要防朕熟之复之靡间寒暑积有讲义裒成全部弁以叙言用以无忘斯勤然岂徒效儒生占毕云尔哉务佩服其训词而实体诸躬修措之邦国使百尔怀恭敬逊让之诚兆庶凛撙节防闲之则德化翔洽上嫓隆古庶乃惬朕敦崇礼教之意也夫
　　孝经衍义序
　　朕缅维自昔圣王以孝治天下之义而知其推之有本操之有要也夫孝者百行之原万事之极书言奉先思孝诗言孝思维则明乎为天之经地之义人性所同然振古而不易故以之为己则顺而祥以之教人则乐而易从以之化民成俗则德施溥而不匮帝王奉此以宰世御物躬行为天下先其事始于寝门视膳之节而推之于配帝飨亲觐光扬烈諴万民而光四海皆斯义也孔子教孝之言散见于册籍而统会于孝经曾子以纯孝亲承斯训其辞约其防逺条贯终始综括羣论言孝之义于斯为备自颜芝藏本出于汉初考注笺释代有其人如孔安国郑康成皇侃邢昺辈无虑百余家大约皆诂训章句辨论古今文同异而求其推广义蕴达之于万事万物而皆莫出其范围者则尚未之备也
　　世祖章皇帝敷孝治懋昭人纪特命纂修孝经衍义未及成书朕缵承先志诏儒臣搜讨编辑仿宋儒真德秀大学衍义体例徴引经史诸书以旁通其説窃以仲尼称至德要道以顺天下又曰教之所由生而后详列天子诸侯卿大夫士庶人之五孝此则一经之大防亦犹大学之言明德新民格致诚正修齐治平也是故衍至德之义则仁义礼智信之説备矣衍要道之义则父子君臣夫妇昆弟朋友之论备矣衍教所由生之义则礼乐刑政之属备矣衍五孝而皆以爱敬为本明贵贱之所同也由天子之敬亲推之则郊丘宗庙典礼之义备矣由天子之爱亲推之则仁民育物抚绥爱养之义备
　　矣无非敬也无非爱也即无非孝也递而至于诸侯之不骄不溢卿大夫之法服法言法行士庶人之忠顺事上谨身节用何一非爱敬之义推而极之通于神明贯乎天地夫宁有涯际乎哉书成凡一百巻镂板颁行并制叙言冠于简端庶几嘉与海内共遵斯路家修子弟之职人奉亲长之训协气旁流休风四达以成一代敦厚鸿厐之治斯则继述光烈尊经崇本之意也夫
　　性理精义序
　　朕自冲龄至今六十年来未尝少辍经书唐虞三代以来圣贤相传授受言性而已宋儒始有性理之名使人知尽性之学不外循理也故敦好典籍于理道之言尤所加意临莅日乆玩味愈深体之身心验之政事而确然知其不可易前明纂修性理大全一书颇谓广备矣但取者太烦类者居多凡性理诸书之行世者不下数百朕尝病其矛盾也爰命大学士李光地诠择进覧授以意指省其品目撮其体要既使诸儒之阐不杂于支芜复使学者之披寻不苦于繁重至于图象律厯性命理气之源前人所未畅发者朕亦时以己意折中其间名曰性理精义颁示天下读是书者自有所知也已
　　寛严论
　　昔子产之论政也曰惟有德者能以寛服民其次莫如猛斯殆为郑言之耳要非致治之本论也致治之本在寛仁今夫天化育万物生之以春长之以夏成之以秋藏之以冬隂阳消息四序代嬗而其道归于生生为用仁爱为极夫岂春夏寛而秋冬严欤古之圣王知其然体上天仁爱之心出而御物德以道之政以齐之刑以范之惟务化民于善闲民于义而已不忍制民以术怵民以威也是故五刑之属三千皆本恻怛之心以出之而非惨刻峻削之为也夫物刚则折急则絶政苛则国危法峻则民乱反是者有安而无危有治而无乱三代之成事无论已秦用李斯挟荀卿之学行督责之令不数年而秦亡汉高以寛大为政入关而万民大悦光武以柔道治天下而王业用兴唐太宗听魏徴之言崇尚教化而几致刑措是古之帝王以寛得之者多矣未闻其以寛失也若后世祖述申韩之徒有谓民骄于爱听于威非严不足以集事不知衰世之主百度废弛驯致沦败者其失在纪纲废弛讵寛之谓哉朕抚绥元元期以纯王之道化民成俗凡束湿之政弗敢庸也苛察之明弗敢尚也恐恐焉日虑其刑之重而德之薄夫宁忍从事于猛欤书曰克寛克仁彰信兆民诗曰不竞不絿不刚不柔敷政优优百禄是遒诗书之言朕之蓍鉴矣
　　愼刑论
　　圣人之治天下有礼有刑礼也者所以劝民之为善也刑也者所以禁民之为非也五伦以为凖三物以为防渐而摩之优游而自化之邪慝不作比户可封圣人之心岂不甚惬而势有不能于是制为刑罚以驱之于后使天下之人然有所畏而不入于非彛是刑之设也圣人之所不得已也其轻者伤肌肤重者戕性命天下之惨痛至刑罚极矣圣人在上不能使天下无刑人而政平讼理一民一物卒无顚连困苦之虞者则惟此愼刑之道得也夫生人之性有善而无不善陷溺既久匪僻廼生一旦丽于邮罚虽欲悔之固无及已故圣人之愼刑所以全民衷也雨露雷霆天之所以成嵗功也而一嵗之中雨露时行雷霆之用不数数见焉故圣人之愼刑所以顺天道也在易之噬嗑其象为明罚勅法而即继之以贲曰无敢折狱丰之象为折狱致刑而即继之以旅曰明愼用刑噬嗑上离下震丰上震下离于义为明为断而贲与旅皆有艮体于义为止圣人之意以为用刑之道贵乎明断相资而必本之于至愼圣人之心如此其昭然而可覩也然则愼刑者所以止刑也书曰刑期无刑其谓是欤朕尝谓欲天下之治必使刑狱清简者诚有见于此也盖惟刑愼则不滥善人无误罹文网之惧刑愼则必当不善者无侥幸茍免之心天下虽大天下之民虽众使为善必防福泽为不善必不可幸免则是非别白大道昭明防极归极是训是行而刑措不用矣
　　学校论
　　治天下者莫亟于正人心厚风俗其道在尚教化以先之学校者教化所从出将以纳民于轨物者也是以古者家有塾党有庠术有序国有学人生八嵗自王以下至于庶人之子弟皆入小学及其十有五年则自元子众子以至公卿大夫元士之适子与凡民之俊秀皆入大学盖自家至于国莫不有学自天子至于庶人莫不学自幼至于长莫不有学凡学有诗书礼乐以为之本干戈羽籥以为之文父子君臣长幼之道于是焉观之六德六行之教于是焉取之所以淑其耳目手足之举措而养其心以复其性以为修己治人之大者可谓备至矣是以当时之君子履信思顺以事其上小人亦皆乐循礼而耻犯法侯挞不事而至治以兴后世学校寖广博士之途寖繁所以立教之方失先王之遗意士之游其中者直以为利禄之阶欲期道德之一讵不难哉且夫今之所谓教者诵读焉而已尔而又弗实致其力以防其放僻邪侈之心使气之充而识之明以渐求复其性其何以为修己治人之道哉故曰敎隆于上化成于下敎不明于上而欲化成于下犹却行而求前也教化者为治之本学校者教化之原欲敦隆教化而兴起学校者其道安在在务其本而不求其末尚其实而不务其华以内行为先不汲汲于声誉以经术为要不屑屑于文辞如是则于圣人化民成俗之道庶乎其有当也夫
　　居敬行简论
　　观民气之静躁而政之得失可知也观政事之烦简而治之隆替可知也上古之世淳淳闷闷执而自平结防而自治猗欤盛矣自禅继相承创守代见张弛因革道非一端约而举之其政简者其治隆其政烦者其治替此古今不易之理虽百世而可知也虽然此特就其所行者言之耳若夫宰治之原则有至要者存焉使操之本无而一以简为主则任法之必伤于综核省事之渐必流于丛脞秦之衡石程书晋之清言召祸其所失均也主之以至一本之以无私正心以穷理而是非不得淆其中虚己以知人而邪正不得荧其外夫然后见之措施清静画一无为而治事有不期简而自简者故曰君子之学大居敬
　　农桑论
　　尝观王政之本在乎农桑虞舜之命弃曰汝后稷播时百糓禹之告舜也曰政在养民水火金木土糓惟修殷之考绩羣辟亦曰稼穑匪懈周以农事开基至成王之世制礼作乐典章明备彬彬郁郁然周公所作蒙史所歌若风七月之篇其道于耜举趾采桑载绩之事反覆不置何前后圣同一指欤盖农者所以食也桑者所以衣也农事伤则饥之原女红废则寒之原小民饥寒迫于身而欲其称仁慕义有无不竞遵路会极其势不能朕尝躬行三推以率天下农矣而敦实崇俭之令绳督有司靡不加意宜乎薄海以内袯襫之众比肩于野杼柚之声相闻于里庶几古初醇朴之风乃逐末者未尽息而锦绣纂组之文日盛也中夜求治惄焉虑之孟子曰菽粟如水火而民焉有不仁防哉斯言使天下之民咸知贵五糓尊布帛服勤戒奢力田孝悌而又德以道之教以匡之礼以一之乐以和之将比户可封而跻斯世于仁夀之域故曰农桑王政之本也
　　王道论
　　治天下必审择所以为治之道然后运之有本而措之也不劳盖得其道则一时无赫赫之功而久大之业可以永建而不拔不得其道则虽殚精敝形而终无以几于治故治理之方不可不审也其要在仁义而已矣昔三代之盛也蠲烦去苛屏饰斥伪先躬行而后文告崇礼让而缓刑罚优游渐渍不期效于旦夕迨积之既久风俗日茂人心日醇大化敦厐号为上理此行仁义之所致也秦汉而下务为一切茍且之政以检束其民民生其时亦皆匿情饰貌以应其上上下相防竞趋媮薄治功之降逺不古若此则不行仁义之过也故曰仁以育之义以正之仁以育之所以养也义以正之所以教也孔子曰如有王者必世而后仁又曰圣人久于其道而天下化成盖言王道之成仁义之效也是以圣王在上制田里广树畜省刑而薄敛崇本而抑末使天下之民家给人足有俯仰之乐而无阽危之患由是立庠序之制置慈惠之师修六礼以节其性播六乐以淑其情明七教以兴其德齐八政以禁其非当是之时六合之逺一家之积也四海之广一身之推也天下之久安而长治犹泰山而四维之也其去夫驩虞之治不亦逺乎呜呼天下重器也有天下大业也彼挈缾之智犹必厝之于至安况夫居重噐而履大业者哉盍亦知所择矣
</div>
    <div class="pagination">
<a href="山东通志_page4.html">上一页</a><a href="山东通志.html">1</a><a href="山东通志_page2.html">2</a><a href="山东通志_page3.html">3</a><a href="山东通志_page4.html">4</a><span class="current-page">5</span><a href="山东通志_page6.html">6</a><a href="山东通志_page7.html">7</a><a href="山东通志_page8.html">8</a><a href="山东通志_page9.html">9</a><a href="山东通志_page10.html">10</a><span>...</span><a href="山东通志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
