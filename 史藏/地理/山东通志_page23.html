<!DOCTYPE html>
<html>
 <head>
  <meta charset="utf-8"/>
  <title>
   山东通志 - 第 23 页/共 194 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山东通志 - 第 23 页/共 194 页
  </h1>
  <div class="content">
   高密文献王泰【宣王弟武帝初封陇西王改封高密】东海王越【泰次子以讨杨骏功别封东海】
　　济南惠王遂【宣王弟武帝封】
　　任城景王陵【宣王弟武帝初封北海改封任城】
　　平原王干【宣王弟武帝封】
　　琅邪武王伷【宣王子武帝初封东莞改封琅邪以东莞益之传恭王觐觐子睿渡江是为东晋元帝】东安王繇【伷子武帝封】
　　齐献王攸【文王子武帝封】东莱王蕤【攸子武帝封】
　　城阳哀王兆【文王子武帝封】
　　乐安平王鉴【武帝子太康十年增封渤海郡子覃嗣怀帝无子齐王冏表为皇太子河间王颙废之】
　　濮阳王允【武帝子咸寕三年封太康十年徙封淮南】
　　济南王固【愍帝弟初封汉王改封济南】
　　【按东省郡县自晋元南渡之后五姓窃防封建王侯无复可考惟元魏高齐颇多寄名封爵然无胙土之实不得与两汉比也唐制诸王受封不过内府给需食解租于京师不得治于其国肃代而后河北尽归藩镇终唐之世无建邦啓宇于齐鲁间者宋鉴于唐诸王所受封号止及其身子孙惟得以荫仕为环卫官亷车节钺以次而改无世袭之茅土南迁而后泊乎金元皆无可志惟有明复封建之旧山左歴多藩服爰继汉晋而志之】
　　明
　　齐藩王槫【高帝子洪武三年封十五年就国于青州府建文元年因罪废国除】
　　鲁藩荒王檀【高帝子洪武十八年就国于兖州因升州为府传靖王肇煇惠王秦堪庄王阳铸怀王当漎悼王建杙端王观恭王颐坦敬王寿鏳鏳传弟宪王鋐鋐传弟肃王镛镛传子以以传弟以海】钜野王泰墱　邹平王泰塍　安邱王泰坾乐陵王泰　东阿王泰埜【以上五人俱靖王子宣德年封】郯城王当滋　馆陶王当淴　滋阳王当渍　阳信王当防髙密王当湄【以上五人俱庄王子郯城馆陶治年封滋阳阳信高密成化年封】东原
　　王颐埨【端王子嘉靖年封】
　　汉藩王高煦【成祖第二子永乐二年封十五年就国乐安州宣德元年因反国除改乐安州为武定州初仁宗卽位待高煦甚厚封其长子瞻坦为世子余子垐为济阳王域为临菑王垶为昌乐王墿为淄川王坪为齐东王壔为任城王防为海丰王垹为新泰王至是擒锢西内皆赐死】滕怀王瞻垲　卫恭王瞻埏【二人俱仁宗子永乐二年封未之国薨】
　　德藩庄王见潾【英宗子成化三年就国济南府传懿王祐榕怀王厚炖恭王载墱定王翊錧端王常□及嗣王由枢而终】泰安王祐樬　济宁王祐桪【以上二人俱庄王子成化年封】歴城王厚防　临朐王厚燨　高唐王厚
　　【以上三人俱懿王子嘉靖年封】临清王载塐【怀王子嘉靖年封】堂邑王翊鐖利津王翊爃【以上二人皆恭王子嘉靖年封】安陵王常□　纪城
　　王常防　嘉祥王常泩　清平王常濊【以上四人俱定王子万歴年封】宁阳王由椅【端王子万歴年封】
　　衡藩恭王祐楎【宪宗子治十二年就国青州府传庄王厚燆康王载珪珪弟安王载封封子定王翊镬镬子常防】高唐王厚煐　齐东王厚炳　召陵王厚煃【以上三人俱恭王子嘉靖年封】平度王载垹　宁阳王载垿昌乐王载堭　寿张王载防　商河王载塨【以上五人俱庄王子嘉靖年封】
　　泾简王祐橓【宪宗子治十五年就封沂州无子国除】
　　附诸王寄封【按明制宗室藩王之子孙不得擅出始祖受封之国虽经封寄各州县名号食禄仍仰给于有司各有定额非因封而食其地与汉制等也今将就封东省者列为藩服其子孙封爵名号已叙于本宗之下其外藩支庶有用东省州县名者附为寄封以别之】定陶王铨鑨【沈庄王防防子太祖四世孙正德二年封】博平王安防　聊城王安潧　莱阳王安潏【以上三人俱周惠王同镳子太祖五世孙治年封】蒙阴王帅钾【庆宪王伸域子太祖九世孙万歴二十五年封】汶阳王璟□【韩端王朗锜子太祖十世孙万歴二十三年封】寿光王由桂【赵穆王常清子太祖十一世孙万歴二十七年封】嘉祥王由柽【益王由本弟万歴四十年封】












　　山东通志巻八

&lt;史部,地理类,都会郡县之属,山东通志&gt;
　　钦定四库全书
　　山东通志巻九
　　古迹志【附宫室】
　　川流岳峙日月常新而俯仰之间已成陈迹人事有代谢此今昔所以系慨也齐鲁之间为帝王之名圻有圣贤之芳躅按其城址可以觇画郊奠壤之宜访厥里居可以见载德依仁之美卽至遗宫故榭断碣残碑亦复于显晦升沈感发志意若夫识称邱于颛顼辨刈稻于琅邪犹其小焉者矣爰本前志而辑之订削疎讹搜廓过半俾览者采闻攷迹有所依据以上观千古亦学士信好之一助也作古迹志
　　古迹【二东古迹不可胜纪今分条采摭而独于郡邑乡聚述之较详一以表建置之遗模一以证河漕之故迹体国经野端有资于是焉贤哲里居则标其有据者旧志宫室另为一帙今或以地重或以人重稍折衷之而附于古迹从其类亦提其要也碑碣为六书所尚旧志各载于古迹末寥寥无几而此则什增六七金残石泐日就销沈博征其名不啻球图之贵矣后有同志本此意而续广之是所深望于好古者】
　　济南府
　　歴城县　舜田【在县南歴山下相传舜耕于歴山卽此今郡城南门名舜田门】谭国城【在县东平陵城西南古谭子国卫风谭公惟私大东诗序云谭大夫所作春秋庄公十年齐人灭谭杜预注谭国在济南郡平陵县西南水经注武原水出谭城南平泽中北迳谭城东又北迳东平陵故城西是也】泺【在县南泺水上春秋桓公十八年防于泺是也】安革【在县西北十里鞌山下春秋成公二年战于鞌左传云齐师败绩逐之三周华不注按华不注在鞌山之东相距甚近今平阴县东有鞌城邑志引此殊未确也】赖亭【在县东境左传襄公八年公如赖卽此也】鲍城【在县东三十里鲍山下齐乘云夏禹之裔有鲍叔仕齐食采于鲍因以为氏叔牙其后裔世为齐卿此其遗址也】歴下城【在今县西俗呼子城史记晋平公伐齐战于歴下汉韩信袭破齐歴下军皆此也齐记云古歴下城对歴山之下山在县南五里】长城【在县南一百里长城岭】东平陵城【在县东七十五里章邱界上与龙山镇相对汉置县为济南郡治以右扶风有平陵故此加东文帝封齐悼惠王子辟光为济南王都此遗址周二十余里水经武原水北迳东平陵故城西故陵城也后乃加平齐乘城西北有阴地数亩天色澄霁亦若云阴近视则无记谓青州有地镜葢与此相类】台城【在县东北十三里汉置县属济南郡高帝封戴野为台侯水经注巨合水西北迳台县故城南是也又有平台城齐乘曰汉县在台城北五十余里俗曰浑军城】歴城【卽今治古歴下邑汉置县属济南郡郡治东平陵城唐元和中省入歴城始为郡治焉】仙台【在县南四十里相传汉武帝所筑】巨合城【在县东七十里以巨合水得名水经注巨合水北迳巨合故城西汉耿弇讨张步进兵先胁巨里后汉志歴城有巨里聚卽此三面有城西有深坑坑西卽弇所营也自宋以后为龙山镇】博亭城【在县东平陵城东南水经注关卢水迳博亭城西又西北至平陵城是也】黄台【在县北后魏地形志歴城有黄台】全节城【在县东六十余里寰宇记在故东平陵城西北十五里按唐史志北周省平陵隋末土人李义满率乡人据堡赡以家财唐武德二年满以城归诏于平陵置谭州于堡置平陵县贞观元年州废十七年齐王祐反平陵人不从太宗嘉之改名全节后省入歴城】奉先城【在县东六十余里齐乘云平陵城西北十五里有废奉先县邑志云建置无考按其方里卽全节城也名曰奉先所未详矣】营平城【在县东三十里汉宣帝封赵充国为营平侯隋置营平县唐因之后齐刘豫常省入东平陵齐乘云自城以东水涨漫数十里间南则近山实为险固逮金乱土人因阻水立邑号曰水寨归附后始移置今县】百花台【在县南宋曾子固有诗人呼为南丰台】北极台【在城北大明湖上】读书台【在县东三十里宋侍郎张棪读书处】
　　章邱县　甯戚城【在县东北三十里齐大夫甯戚食采于此水经注杨绪水北迳甯戚城西是也】崔氏城【在县西北七十里大清河之滨左传襄公二十七年崔成请老于崔杜预注济南东朝阳县西北有崔氏城水经漯水东北迳崔氏城北是也邑志误作新城云莫详其始而疑县西北二十五里之古城为崔城谨正之】阳邱城【在县北二十五里汉置县属济南郡景帝封齐悼惠】
　　【王子安为阳邱侯故名水经注百脉水西北流迳阳邱县故城中城南有女郎山其水西北出城北迳黄巾堌东北流注于济又杨绪水西北迳阳邱城东是也齐乘误以此为朝阳城而指阳邱城在县东南十里邑志沿之今订正】菅城【在县西北六十余里临济镇之北汉置县属济南郡晋太康志云管叔之后封于此齐乘辩其非按汉志注应劭曰菅音奸从之水经济水东北过菅县南是也】猇城【在县西境汉置县属济南郡武帝封敬肃王子起为猇侯今县西北二十五里有古城疑卽其地也】乐盘城【在县南二十七里乐盘山下相传齐孝王为平陵侯时与阳邱侯饯别处】亭山城【在县南四十里刘宋元嘉中于此置卫国县隋开皇初改曰亭山唐元和中省入章邱】高唐城【卽今县治本汉之黄巾城高齐天保七年移高唐县治于此隋开皇十八年改曰章邱因县南章邱山为名俗呼为平顶山】临济城【在县西北六十里寰宇记云本汉菅县地唐武德元年于此立邹州后废州为临济县邑志云宋咸平四年省入章邱以其地为临济镇故城在镇东】水寨古城【在县西北二十五里莫详其始疑卽水经所云之黄巾堌也】
　　邹平县　邹国【在县东北境古邹侯国舜后邹平梁邹东邹皆本此以得名也】邹平故城【在县东北境本邹侯国汉置县属济南郡晋永嘉时废后魏地属临济地形志临济有邹平城按此临济乃高苑之狄县故城也寰宇记云晋魏废邹平高齐天保七年自今长山县界济南故城移平原县于今理东南三十五里之汉梁邹故城隋开皇三年自梁邹城移平原县入邹平城卽今理十八年改平原为邹平复汉旧名又云邹平故县城俗名赵台城在县西南十五里唐武德二年筑置邹平县八年移于今理宋志云景德元年移邹平于济阳废县邑志云寰宇记所云今理故城均无所攷卽今治亦不知何时所移也按水经注漯水东迳伏生墓南又东迳邹平县故城北此城当在伏生墓南长山北境各志未详】梁邹城【在县东十二里汉置县属济南郡水经济水东过梁邹县北是也晋废宋武帝于此置梁邹戍为平原郡治别置平原县以属之后魏志云东平原郡治梁邹卽此高齐废郡治移平原县治此隋改移邹平故县此城遂废今谓之平原庄在鱼子沟侧按水经济水东过梁邹县北又郦注云时水西北至梁邹城入于济又云泷水西北至梁邹县东南与鱼子沟合均可证也】东朝阳城【在县北境汉置县属济南郡高祖封华寄为朝阳侯应劭曰县在朝水之阳风俗记曰南阳有朝阳城故此加东高齐省入章邱隋复置于菅县地改曰临济寰宇记东朝阳城在临济县东四十里又云伏生塜在城东五里水经漯水东南迳东朝阳故城又东迳汉征君伏生墓南是也邑志云济南东关在县北二十里本宋魏置之平原县高齐迁治之后隋开皇中置济南县大业中废入长山今城入长山而东关在县境城东有伏生墓以此攷之当卽东朝阳之故址也】孙镇古城【在县北四十里邑志以为卽汉梁邹城攷之志记梁邹城确系平原庄非此地也按寰宇记云今理东南三十五里为汉梁邹城自此东南至平原庄约三十余里疑卽寰宇记所称之今理也然亦非隋时移治之故邹平城矣存之以俟博识】八仙台【在县西南十五里防仙山巅相传有仙人防于此】浒心台【在县西十五里浒山泺中】邹关【在县西北十三里】
　　淄川县　逢陵城【在县西南四十里与章邱县接界齐乘云逢伯陵商之诸侯封于齐逢丑父其后裔也一云此卽丑父封地】夹谷【在县西南四十里甲山上有夹谷台详阙里志】反踪城【在县北境齐记云景公失马寻踪遂得于此故名舆地记云魏明帝景初三年以辽东新防县吏民渡海来归于此置新防县以居之】昌国城【在县东北四十里史记燕昭王封乐毅于昌国号昌国君卽此也土人呼为昌城城南为乐店有竪旂石孔广数寸相传乐毅破齐师于此】土鼓城【在县西五十里汉置县属济南郡高齐并入卫国县隋改亭山唐省入章邱其故城在县境水经注百脉水出土鼓故城西又有杨绪沟水迳逢陵故城西南西北迳土鼓故城东是也今分为四村通呼为鼓城而以居者之姓氏别之】般阳城【卽今县治汉置县属济南郡应劭曰县在般水之阳因名晋省宋元嘉五年于此置贝邱县隋开皇十八年改为淄川是时县境西南至颜神镇淄源在焉至元二年割镇之孝妇怀徳二乡入益都县而淄为虚名矣旧志多与汉甾川国相混按甾川国都剧在今夀光县境内遒里悬殊不容牵涉也】古城址【在县东北二十里罗家庄西南不详所始邑志云唐武德元年柝置长白县六年省疑卽其地云】晒书台【在县东北十二里黉山之麓三齐畧记云汉郑康成刋注诗书日栖迟于此至所称古井及书带草皆出附防以在高密县者为是】茧室【在县东十五里梓橦山内宋王樵所筑本传谓樵于城东南隅累砖自环谓之茧室卽此也】鳯凰台【在县西十里相传有鳯凰集于此故名】
　　长山县　夫于邑【在县西南三十里夫村齐公子国采邑左传昭公十年齐陈桓子召子周而与之夫于杜预注于陵县西北有于亭是也】于陵【在县南境路史于陵商世侯国齐陈仲子辞爵灌园居于于陵卽此晋陶潜赞曰至矣于陵养气浩然蔑彼结驷甘此灌园唐张说有古泉驿诗注云于陵仲子宅也邑志长白山有石室传为仲子栖隠处】高苑故城【在县北二十里相传为齐桓公之苑囿汉置县属千乘郡水经注时水西迳西高苑县故城南是也今名苑城店西北半里许有二高阜南北相对】于陵城【在县西南二十里汉置县属济南郡齐乘宋武帝改为长山县侨立广川郡以县属之高齐改广川为平原郡隋开皇三年废郡移武强县入废城中卽今城东之故县村也邑志讹为固悬】广川郡城【在县东十五里刘宋孝武侨置之郡后齐改东平原郡后废隋于开皇三年移武强县入广川郡废城中十八年改曰长山寰宇记云县理城卽广川郡理也时撰记在宋初邑志云宣和末金人要宋伐辽徽钦命民间修筑自为保障乃移今治旣经复移邑志仍指为广川郡误矣凡今志所载山川城邑较寰宇记俱偏东十余里可证也谨正之】济南城【在县西北二十余里旧口东隋开皇中置县大业中废入长山城东有伏生祠墓在邹平县境内】范公读书处【在县西南三十里长白山中相传宋范仲淹微时读书之处】礼参坡【在县西九里范仲淹为青州守过县礼参父老甚恭因以为名】莲台【在县西北三十里】
　　新城县　戏马台【卽今县治一作系马台相传齐桓公所筑初名驿台镇元至元十七年置为县】颜躅故里【在防城泊中齐隠士颜躅之所居也上有清凉台与水上下】鲁仲连故里【在县东北锦秋湖旁邑志云今之华沟古鲁连陂也相传为仲连故居】平安城【在县东北四十里汉县属千乘郡水经济水东北迤为渊渚谓之平州郦注地里志千乘郡有平安县故城侯国也世尚有平州之名矣】延乡城【在县东牟庄东北汉置县属千乘郡元帝封李谭为延乡侯水经注野沟水西北迳延乡城北世人谓故城为从城读随字改所未详也】西安城【在县东三十里卽今之索镇也汉置县属齐郡齐乘云耿弇讨张步谓西安城小而坚卽此水经注德防水西北至西安入如是也】辕固故里【在县东北十八里汉博士辕固所居俗讹为牛堌】防城【在县东北五十里防城泊宋武帝于晋高苑县西别置长乐县隋开皇十八年改曰防城卽此齐乘云城南有八防津水陆所凑其路有八故名】格孙城【在县东十二里邑志云按崔楼洪福寺碑云东有格孙之城又城旁一墓碣云葬于箕游城之阳皆谓此城莫考所始】鹅鸭城【在县东北二十里旧传南燕慕容超养鹅鸭于此】
　　齐河县　晏城【在县西北二十五里齐相晏婴采邑寰宇记城内有井水合胶入药良相传金华寺本故宅基寺有井甘洌异常卽此井也】耿济镇【卽县治也城东一里为耿济口汉耿弇讨张步由朝阳桥济师先拔祝阿卽济此也因以为名宋改齐河镇金大定中始置为县】源阳城【在县西境寰宇记云在今禹城县南一百里隋末丧乱县人桓孝才立墅于冢侧率宗亲共守不属诸贼唐武德初大使崔同就墅筑城奏授孝才为县令城在源阳河侧因以为名唐志注禹城本祝阿贞观九年省源阳县入焉按水经注漯水出高唐县俗以是水上承于河亦谓之源河矣以地揆之故城当在齐河县西境】安仁镇【在县西五十里今名伦镇有文庙元时改建翰林学士张起岩撰碑曰伦镇古之安仁镇也按此镇为河干高阜曰安仁曰伦岂卽桓孝才所筑之墅为源阳之遗址与存以俟攷】齐东县　齐东镇【卽今县治金天防中改邹平之赵岩口为齐东镇置夹河巡检司元升镇为县今治北门外有赵岩渡仍其旧迹也】梁邹乡【在县东南境元置齐东县明治十三年割邹平梁邹乡入县邑志东南四十里至邹平之孙镇为界】延安城【在县西延安镇一云南燕时所筑】魏王城【在县西南三十里相传为唐魏王李密所筑】昌阳仙台【在县南三十里相传唐太宗征辽时有麻姑饷军于此太宗命军士负土筑台建祠祀之】
　　济阳县　闻韶台【在县东北三十里曲堤镇世传孔子在齐闻韶处】着城【卽曲堤镇之故城址汉置县属济南郡水经漯水迳着县故城南是也地理志注师古曰着音直庶反而韦昭误以为蓍之蓍字失之逺矣寰宇记三蓍城在临邑东南五十里相传地生神蓍每年贡四十九茎盖后人缘韦昭所读而神其说也】临邑故城【在县西南境宋武帝于隰阴县地侨置临邑县隋唐因之隋志临邑有鹊山有隰阴城唐元和志黄河在临邑北七十里是临邑在鹊山之北而古黄河之南县本柝临邑县地所置故城在其境内旧志云县西二十五里有故城疑卽临邑城也邑志讹为邿城】新市镇城【在县西北五十余里金志临邑有新市镇元至元二年割入济阳是镇去今临邑四十余里旧志云省县作镇未详何自一云南北朝时曾侨置中山国之新市县于此故名】马防城【在县东北境按宋武帝初立东魏郡治马防城后改治台县城马防本在临邑东南割入县境今县东北六十里有仁丰镇城疑卽其地】
　　禹城县　具邱【在县西十里世传大禹治河筑此以望水邱旁旧有禹庙　国朝雍正二年移建邱上】高唐故城【在县南五十里左传哀公十年赵鞅帅师伐齐取黎及辕毁高唐之郭孟子绵驹处于高唐齐威王使盻子守髙唐赵人不敢渔于河皆指此邑汉置县属平原郡水经大河东北迳高唐县故城西是也】阿阳城【在县南七里汉置县属平原郡高帝封万防为阿阳侯寰宇记云阿阳县在废禹城西北五十里汉魏以下改为阳阿县水经河水东北迳阳阿县故城西郦注应劭曰隰阴县东南五十里有阳阿乡故县也邑志云俗讹为羊落城】
　　临邑县　犂邑【卽县境一作黎左传哀公十年晋伐齐取犂及辕是也今县治西南有犂邱子读书处】漯阴城【在县西境漯一作隰本齐桓公封子廖之所汉置县属平原郡应劭曰县在漯水之南因名武帝封齐王之子昆邪为隰阴侯水经大河故渎东北歴长堤迳隰阴县北又云漯水东北迳漯阴城北郦注县故黎邑今巨漯亭是也寰宇记宋武帝平广固移漯阴于今临邑县西北五十里为北隰阴城水经注漯水歴北漯阴城南伏琛谓之漯阳城】孙耿镇【卽今县治齐乘宋孝武孝建二年置临邑县取东郡故临邑城为名至宋建隆三年决河坏城徙治孙耿镇介汉着县漯阴之间是今治为孙耿镇无疑也按之金史齐河有新孙耿镇济阳有旧孙耿镇而县治之名孙耿者未详寰宇记称漯阴城在县西十里揆其远近似今治为北漯阴故城岂宋时迁孙耿未乆而复徙于此耶存之以备参考】归化城【在县北二十里唐元和十三年柝德州安德地置归化县太和四年省入临邑】鹿角关【在县北十五里与陵县交界水经河水左迳安德城东而北为鹿角津唐置关以津为名周围四里】文庙庄【在县西南四十里元县尹田寿以田六百亩为赡学田故名】
　　长清县　禹息城【在县北境寰宇记祝阿县西南三十里有禹息故城是也按水经注禹以息土填鸿水以为名山当取此义】卢邑【在县西南境左传隠公三年盟于石门寻卢之盟也杜预注今济北卢县故城是也齐乘齐公子傒食采于卢】桓公台【在县西南二十里世传齐桓公所筑】长城巨防【在县东南九十里长城铺】石窌【在县南四十里左传襄公十八年战于鞌齐师败绩齐侯自徐关入遇辟司徒之妻以为有礼与之石窌是也杜预云卢县东有地名石窌】祝柯【在县东北境本祝国黄帝之后周武王所封春秋襄公十九年盟于祝柯左传所谓督扬者也】野井亭【在县东北四十里春秋昭公二十五年齐侯唁公于野井水经注玉水西北枕祝阿县故城东野井亭西是也禹城县志误入今治东南】鼓城【在县西境齐邑战国防云齐闻此必効鼓是也魏收志云卢县有鼓城】茌城【在县东南五十里汉置县属泰山郡地里志注茌山在东北后汉改山茌晋因之水经注中川水半出山茌县西北入济是也隋废今县东南张夏村有故城址疑卽其地】卢城【在县西南六十里汉置县属泰山郡和帝时置济北郡治水经济水东北迳卢县故城北是也京相璠曰平阴在卢县故城西南十里南去防门三里按此则卢城当在长城北十三里寰宇记云卢城在县南五十里是时长清尚未徙刺榆也邑志谓卢城去县十五里盖误以长清故县为卢城耳地形志卢县有卢子城又有成回仓】祝阿城【在县东北三十里本祝柯邑汉改祝阿置县属平原郡高帝封高邑为祝阿侯是也唐天宝元年更曰禹城取县南禹息古城为名安史之乱李铣决河以限贼县为水坏乃徙于迁善村在故县北八十里卽今治也城内产顺王棘相传宋艺祖微行此中棘刺皆顺而不钩云又城东南有钟城汉耿弇讨张步拔其祝阿钟城闻之遂溃走卽此】龙雒城【在县东境寰宇记云在祝阿县东南二十五里汉置县属平原郡后汉省后周宣帝时祝阿县曾理于此】韩信台
　　【在县北二十五里其台三级相传韩信下齐时所筑又县治东北三十里山麓一石高丈余曰杨家台】孝里铺【在县西南五十里与肥城接界以孝子郭巨得名】垣苗城【在县西南五十里水经济水东北至垣苗城西郦注故洛当城也宋武帝西征长安令桓遵镇此故俗人有垣苗之称】什城【在县西南五十里水经注济水迳什城北城际水湄故邸阁也祝阿人孙什将家居之以避时难因谓之什城旧志作升城】长清故城【在县西南十余里本卢县地后魏孝昌三年自山茌故城移东太原郡于此隋开皇五年改长清镇十四年置为县宋至道二年徙刺榆店卽今治也】济北城【在县西四十里隋开皇十四年置时平县大业初改曰济北寻省入卢县】丰齐镇【在县东北三十里古祝阿城西南二里唐武德九年柝长清地复置山茌县天宝元年改为丰齐县仍移山茌于汉县故城按寰宇记唐元和十五年平卢奏请省县将丰齐山茌二县并入长清县此可证也】清亭郡【在县东北三十五里丰齐镇北以古清亭为名清亭在东阿界内】马西学城【在县西南三十里格马山之麓有石城邑志云孙膑厐涓肄业之所故名学城此俗传也确义未详】
　　陵　县　富平城【在县东北二十五里神头店汉置县属平原郡明帝永平五年改曰厌次以秦始皇东巡厌天子气曾次于此故名水经注云按汉书高帝封爰类为厌次侯是知厌次旧名非始明帝盖复故耳元魏时徙治马岭此城遂废】安德县治【在县城旧学后汉置县属平原郡水经河水左迳安德县东又云商河北迳安德县故城南是也】云城【在县东北二十五里水经注商河至安德县水侧有云城汉武帝封齐孝王子信为云侯】白石城【在县北二十里汉文帝封齐悼惠王子雄渠为白石侯】东方朔故里【在县东北神头店汉东方朔所居有祠墓在焉】龙凑城【在县东境后汉公孙瓒遣兵击袁绍至龙凑为绍所败胡氏曰地在平原渤海之间旧志入德州】平原郡城【在县城外高五丈周二十里隋平原郡治安德唐因之为德州平原郡颜真卿守平原河朔尽陷惟平原拒守卽此城也】歇马亭【在县北十八里相传唐太宗征辽歇马于此】玩花台【在县西门隍堑外旧志云南有花圃北为台延袤二亩外环以水杂植芙蕖菱芡于内门前有桥四隅有井井有槛西北有钩鱼矶东南有挽舟台唐书颜真卿为平原太守时安禄山逆节颇着公完城浚池阴料丁壮储廪实佯防文士泛舟饮酒赋诗纾禄山之疑今废为僧寺池井湮塞惟西南隅一井尚存】三口城【在县东南唐贞元初淄青帅李纳于德州南跨河而城守之谓之三城常置戍以通魏博之路】
　　德　州　重邱【在州东北境春秋襄公二十五年盟于重邱汉置县属平原郡应劭曰安德县北五十里有重邱乡故县也故城应在吴桥县境内】长河镇【卽州境本广川县地汉置县属信都国阚骃曰县中有长河为流故曰广川也隋仁寿中避讳改长河县故城在州西北五十里景州境内唐元和中移长河县于永济渠东五代时废为长河镇】将陵城【在州东北境本安德县地隋开皇十六年柝置县取安德县界内将陵故城为名寰宇记云县在安德县北五十里应属吴桥县境内】小壶城【卽今州治本长河镇地宋景祐元年移将陵县治小壶城元陞陵州明洪武中复为县永乐中改置德州州之东境为将陵地西境为长河地】董子读书台【在州学内明正綂间修学于东庑下掘地得石曰董子读书台因修复之州本广川地乃仲舒故里也】临齐城【在州东三十里水经注大河故渎东北迳临齐城南东齐未宾大魏筑城以临之故城得其名也旧志云今为龙泉寺】安平县址【在州境高真观前土人掘地得石镌曰安平县界未详所自也见　国朝田雯长河志】十二连城【在州北十里明建文中李景隆帅师御靖难兵于此】
　　德平县　鬲城【在县东南三十里古国偃姓臯陶之后也在鬲津河左以河得名汉置县属平原郡光武封朱祐为鬲侯水经大河故渎经平原鬲县故城西是也】西平昌城【在县西南三十里汉置县属平原郡北海有平昌县故加西宣帝封王长君为平昌侯水经大河故渎东北迳平昌县故城北是也后魏永熙二年移置今县东北一里高齐天保七年移于今理】般城【在县东北三十里以钩盘河得名汉置县属平原郡水经大河故渎东北迳般县故城北是也寰宇记云高齐省隋开皇十六年又置般县于汉平昌城内贞观十年被水湮毁又移于般城东北十四里在今县西南十六里筑城以置百姓十七年废】重平城【在县西北三十五里汉置县属勃海郡水经屯氏别河北渎又东北迳重平县故城南是也高齐天保七年省入平昌县今谓之重平镇】观莲台【在县西南四十里世传汉刘备观莲于此】见麟里【在县境宋符瑞志晋武帝咸宁五年白麟见于平原鬲县因以名里】长魁台【在县东二十里高可十丈周四百步】演鹰台【在县西三里高数丈周百步】烽台【在县西南十八里】
　　平原县　平原邑【卽县境战国时为赵所并封公子胜为平原君食邑于此】桑邱城【在县西境齐邑史记韩世家文侯七年伐齐至桑邱卽此】韩信营【在县南境汉韩信夜渡平原袭齐歴下军此其故营也】平原故城【在县西南五十里汉置县为平原郡治水经河水北迳平原县故城东是也北齐时改迁今治】绎幕城【在县西北二十里汉置县属清河郡水经屯氏别河北渎东迳绎幕县故城南北齐省入平原寰宇记作绎幕城郡国志云殷至祖乙时置驿于此】鄃城【在县南三十里汉置县属清河郡后汉封马武为鄃侯水经屯氏故渎东北迳鄃县与鸣犊河合是也北齐省入平原】张公城【在县南六十里水迳大河北迳张公城临侧河湄郦注云魏青州刺史张治此故世谓之张公城水有津焉名之曰张公渡】张公故关【在县西北三十里寰宇记曰将陵县东南七十里有张公故关今入县境】
　　兖州府
　　滋阳县　负瑕【在县西二十五里亦作负夏史记舜就时于负夏孟子言迁于负夏今城北三里有负瑕泉一名舜泉左传哀公九年季康子伐邾以邾子益来囚诸负瑕杜预注高平南平阳县西北有瑕邱城】檀城【在县境卽古之灌檀侯国也地理志曰瑕邱有檀乡路史云兖有檀乡】杏坛乡【在县东境】达巷【在县西北五里】阙党【在县东北一里】陋巷【在县署前路南小巷以上五迹俱详阙里志】瑕邱城【在县西二十五里本负瑕邑汉置县属山阳郡武帝封鲁恭王子为瑕邱侯水经泗水西过瑕邱县东是也宋大观中改嵫阳明洪武十八年徙建今治】顾王城【在县西南三十里未详所始】韦园【在县东百余步汉丞相韦贤受诗于瑕邱江公此其下帷处也】烟古堆【在县西三里演武防之南晋郗鉴为兖郡刺史筑此以望氛祲】兖州故城【在县东北五里草桥口西东汉兖州治昌邑至隋改治瑕邱今瑕邱旣有故城则此城应隋设郡时所筑也存攷】淮安王神通营【在古瑕邱城中唐武德五年平徐圆朗屯兵于此】少陵台【在县治东北唐杜甫诗东郡趋庭日南楼纵目初卽此地也】宾阳城【在县西北四十里卽新嘉驿明时设驿馆高台鼓楼栋宇甚严】废王城【在县治北明洪武十八年封第九子檀于兖州传九世明亡国除】
　　曲阜县　大庭氏库【在鲁城内县治之东大庭氏一名朱颜氏禅通记黄帝济于大庭之馆春秋昭公十八年夏五月宋卫陈郑皆火梓慎登大庭氏之库以望之孔颖达曰大庭氏古天子之国名鲁城内有大庭氏之虚于其上作库李白诗朝登大庭库云物何苍然】炎帝墟【在鲁城内史记神农氐都陈迁于曲阜】寿邱【在县东北八里高三丈山海经曰空桑之北有轩辕山卽寿邱也帝王世纪黄帝生于寿邱宋大中祥符五年建景灵宫太极观金避孔子讳改曰寿陵史记舜作什器于寿邱亦此地也】少皥墟【在鲁城内帝王世纪少昊自穷桑登帝位后徙曲阜春秋宣公四年传成王因商奄之民命以伯禽而封于少昊之虚杜预注曲阜也在鲁城内】穷桑城【在县北一作空桑路史曰空桑氏以地纪空桑者兖卤也其地旷絶高阳氏所常居也归藏啓筮云空桑之苍苍八极之旣张乃有羲和是主日月职出入以为晦明卽谓此也】奄里【在县东境古奄国东方淮夷之种周公伐奄迁其君于蒲姑是也】鲁国城【在今县城外四周延袤十余里鲁伯禽之所封也其城十有二门正南曰稷门水经注云沂水北对稷门春秋僖公二十年新作南门杜预曰本名稷门僖公更高大之故名高门一作臯门史记齐人以女乐遗鲁陈之鲁城南臯门之外是也南左曰章门南右曰雩门左传庄公十年公子偃请击宋师自雩门窃出蒙臯比为先犯之大败宋师于乘邱卽此也正北曰圭门北左曰齐门北右曰龙门正东曰建春门卽爰居所止处国语曰海鸟曰爰居止于鲁城东门之外三日臧文仲祭之展禽讥焉是也东左曰始明门卽上东门左传定公八年公敛处父帅成人自上东门入与阳氏战于南门之内是也东右曰鹿门左传襄公二十三年臧孙纥斩鹿门之关以出奔邾是也正西曰史门西左曰归德门东游记云当时天下学者多由是门入故以此名西右曰麦门又鲁郭门北曰莱门左传哀公六年公子阳生驾而见南郭且于请与乘之出莱门而告之故卽此门也次南第二门曰石门又北面三门最西者曰子驹门左传文公十二年获长狄侨如埋其首于子驹之门是也又公宫之南门曰雉门春秋定公二年雉门及两观灾是也】周公台【在县北髙阜上高五丈周五十步相传卽鲁太庙故址】伯禽台【在县北一里一名望父台邑志云伯禽所筑以望周京者也】郊台【在县东南一里台东西五十八步南北四十步礼记成王命鲁公以天子之礼是以祀帝于郊此其圆丘也水经注沂水西迳圆丘丘高四丈余是也】雩台【在县南三里鲁国祭天祷雨之所】书云台【在县治东南卽今之南溪左传僖公五年日南至公旣视朔遂登观台以望而书礼也】泮宫台【卽书云台水经注曰灵光殿东南卽泮宫也在高门直北道西宫中有台高八十尺台南水东西一百步南北六十步台西水南北四百步东西六十步台池咸结石为之诗所谓思乐泮水矣】两观【在县东南里许周官太宰以正月悬治法于象魏广雅曰阙谓之象魏风俗通曰鲁昭公设两观于门是谓之阙尔雅曰观谓之阙盐铁论曰阙者上有所失下得书之于阙所以求论誉于人故谓之阙矣】庄公台【在县东六里左传庄公三十二年筑台以临党氏是也】昭公台【在庄公台西南五十步】季武子台【在县东鲁城建春门外左传宣公十二年公山不狃帅费人以袭鲁公与三子入于季氏之宫登武子之台是也】东门襄仲台【在县东南三里】鬭鸡台【在鲁城高门内台有二所高一丈五尺相去各四步左传昭公二十五年季郈之鬬鸡卽此也】棘下【在鲁城内】长勺【在县北境左传庄公十年战于长勺按定公四年传成王分鲁以殷民六族长勺氏其一也故名】坰野【在县东九里鲁僖公牧马之所鲁颂所谓駉駉牡马在坰之野是也今名逵泉泽】牛首亭【在县境郡国志鲁国有牛首】邾城【在县东北四十里寰宇记云邾鲁之附庸国邾人于北筑小城以备鲁卽此也】昌平城【在县东南左传僖公二十九年介葛卢来朝防于昌衍之上杜预注鲁国东南有昌平城】蒲圃【在鲁东门外左传襄公四年季孙树六槚于蒲圃又十九年享晋六卿于蒲圃皆此地也】东野【在县境左传定公五年季平子行东野杜预注云季氏邑也】吴王城【在县北四十里九仙山上】孔窦【在县南山】五父衢【在县东南五里】鲁太庙遗址【在县东北今为周公台台北有季氏井】两观台【见前】归德门【见前】舞雩台【见前】矍相圃【在圣庙西南一百二十步】观台井【在县北洙泗书院内】春秋台【在县南十里】端门【在圣庙东南】阙里【在圣庙东】孔子故宅【卽圣庙庙内有杏坛诗礼堂旧宅门鲁壁金丝堂孔子手植桧诣迹】孔林石坛【在县城北泗水林内有子贡庐墓处子首手植楷冢壁白兔沟诸迹】孔里【在孔林南又县境有鲁亲里安乐里】陋巷【在县城内东北隅】曾子故宅【在鲁城高门外自孔窦以下诣迹俱详阙里志】鲁县城【在县东二里许汉置县为鲁国治邑志云汉置鲁国于故城之东治鲁县水经泗水西南迳鲁县北是也隋开皇四年改曰汶阳十六年改曰曲阜自唐至宋初皆治于此按水经注县卽曲阜之地阜上有武子台台之西北二里有周公台台南四里则孔庙又按寰宇记武子台在县东二百五十步阙里在县西南三里孔林在县西北三里路史云寿邱在曲阜县东北六里按之悉合今县东二里许名古城庄卽其地也又水经注泗水迳鲁县分为二流水侧有一城为二水之分会此则别有遗址在洙泗书院之东】钓台【在孔庙东南水经注孔庙东南五百步有双阏阙之东北有浴池方四十许歩池中有钓台鲁恭王之所造也】仙源城【在县东八里相传卽奄国之墟按寰宇记撰于宋太宗朝曲阜县仍鲁县旧治至真宗大中祥符元年轩辕降于延恩殿以曲阜有寿邱建景灵宫五年改曲阜为仙源县而县治卽在夀邱之前今所谓旧县城是也金天会七年复名曲阜县治如故至明正德九年始徙今治邑志云曲阜故城在县东八里宋元三迁于此又云汶阳城在县东北四十里意隋改汶阳时曾迁治东北改曲阜时复治鲁县而三迁于仙源耶存以俟攷】义门【在鲁城建春门内开元里宋太中祥符元年真宗东封回兖州以周公后东野纡累世同居诏旌其门】
　　宁阳县　成城【在县东北九十里鲁邑又为孟氏邑春秋桓公六年防于成定公十二年公围成水经注淄水迳郕北昔孔子游于泰山行于成之野遇荣啓期琴歌三乐之懽子羔为成宰皆此地也】南义社【在县东七十里鲁义姑退齐兵处】阐邑【在县东北境鲁邑尔雅汶别为阐左传哀公八年取讙及阐应劭曰今阐亭也战国时为齐之刚父邑秦昭王三十六年取齐刚寿二邑名刚卽此也】龚邱城【在县东南三十七里古邑名隋取以名县是也】曲池【在县东北汶阳城北春秋桓公十二年盟于曲池杜预注鲁国汶阳县北有曲水亭】汶阳城【在县东北五十四里鲁之汶阳田也汉置县属鲁国水经注汶水西南迳鲁国汶阳县北汉章帝元和三年东巡泰山立行宫于汶阳世谓之阙陵城也地形志云汶阳有春舒城】刚城【在县东北三十五里堽城坝侧卽刚父邑汉置县属泰山郡水经汶水西南过刚县北是也城内有钓鱼台】钜平城【在故成城南汉县属泰山郡水经汶水南迳钜平县故城东郦注云城东有鲁道诗所谓鲁道有荡者也汶上夹水有文姜台地形志云钜平有霍城祝邱防城元初省入泰安州今附县境为太古社】宁阳故城【在县东南十七里汉县属泰山郡晋改刚平刘宋改平原隋开皇中改龚邱县迁今治金大定中复称宁阳】盛乡城【在县西境水经注洸水西南流迳盛乡城西京相璠曰刚县西南有盛乡城是也】春城【在县西北三十里又石碣社有土城在县东北十八里泗庄社有半城在县东南十里】东台【在县东北十里相传梁王防军于此台一云卽栁子沟上源故道俗名海眼堌堆】
　　邹　县　邾国【在县西南平阳城内周武王封祝融之裔挟于邾卽此也】邾城【在县东南二十五里左传文公十三年邾文公迁于绎城周二十余里在绎山之阳寰宇记所云上冠峯峦下瞩谿壑穷制国之胜景者也俗讹为纪王城】翼城【在县东北费县界春秋昭公二十三年邾人城翼是也】漆城【在县西境南平阳县之南春秋襄公二十一年邾庶其以漆闾邱来奔杜预注南平阳县东北有漆乡西北有显闾亭】闾邱城【在县北境卽显闾亭】平阳【在县境邾地入于鲁左传哀公二十七年越子使后庸来聘盟于平阳卽此也】陬邑【在县北三十余里圣父叔梁氏所宰邑谓之叔梁城见地形志】昌平乡【在县东北四十里孔子生于昌平乡卽此】子思讲台【在县治东又东南隅有中庸精舍】孟子故里【在县北三十里傅村以上四迹俱详阙里志】驺故城【卽邾城绎山一名驺山鲁穆公改邾为驺以山得名一云邾本邾娄合音为邹也汉县属鲁国地里志注峄山在北刘宋元嘉十三年徙今治】南平阳城【在县西三十里卽故邾国汉置县属山阳郡今为平阳社俗名陶城】匡衡故居【在县东二十里匡庄】郗公峄【在县东南二十里绎山之南晋永嘉中太尉郗鉴将乡曲千余家避难于此故名】
　　泗水县　卞国【在县东五十里古卞明国春秋时为鲁卞邑春秋僖公十七年防于卞左传襄公二十九年季武子取卞皆此也一云卞庄子食邑于此】虚朾【卽今县治左传防于虚朾是也又县境有庚宗亭亦鲁邑也】姑蔑城【在县东南五十里春秋隠公元年盟于蔑杜预注卞县南有姑城】莬裘城【在县西十五里左传隠公十一年公谓羽父使营莬裘是也郡国志梁父有莬裘聚水经注汶水又南左防淄水水出梁父县东西南流迳莬裘城北卽此】桃墟【在县东南春秋襄公十七年齐围桃杜预注卞县东南有桃墟一作陶墟云舜所处也】郚城【在县东南故卞城南春秋文公元年城郚杜预注卞县南有郚城】仲里【在县东六十里相传为子路故居今名仲村】卞城【卽卞国汉置县属鲁国隋分汶阳县置泗水县迁今治】郚乡城【卽郚邑汉置县属东海郡按县境东南至费县界费属东海郡实与之接壤也】古台【一在县南七十里歴山舜祠南不详所始俗名娥皇女英台一在县东北八里名泗台一在县东五十里名晒书台】卢城【在县西南十五里建置无攷】
　　滕　县　薛国城【在县南三十里薛河之北奚仲为夏车正禹封为薛侯是也城周二十八里齐灭薛封靖郭君田婴于此更筑其城郡国志云孟尝君时城中六万家其城高厚无比以抗楚魏也城南十里有台春秋庄公三十一年筑台于薛卽此竹书纪年梁惠成王二十一年邳迁于薛改名徐州亦曰舒州存攷】仲虺城【在县西南境奚仲封薛迁于邳其孙仲虺为汤左相复居薛此其故居也又曰上邳城有下故此为上矣汉吕后封楚元王子郢客为上邳侯水经注漷水迳仲虺城北又云泗水迳薛之上邳城西而南注皆此城也地道记曰城在薛城西三十里按之今域薛西三十里有驩城以虺为驩音之转也旧志以为王驩食邑所未确矣】滕城【在县西南十五里古滕国至周为文王子错叔绣所封城周二十里内有子城有灵台秦置县汉高帝封夏侯婴为侯国号曰滕公】郳城【在县东六里春秋庄公五年郳犁来来朝是也卽小邾国寰宇记邾夷父颜有功于周次子友义别封小邾杜预注东海昌虑县东北有郳城按今址当在西北】郁郎亭【在县西郁郎村左传隠公元年费伯城郎杜预注高平方与县东南有郁郎亭按此今滕之西境也庄公三十一年筑郎台昭公九年筑郎囿皆此地邑志以为郁郎一作有郎乃囿郎之讹理或然也】目台亭【在县东南十五里卽春秋之狐台也一作台骀左传襄公四年鲁救鄫侵邾败于狐台杜预注鲁国蕃县东南有狐台山是也】滥邑【在县东南六十里邾邑左传昭公三十一年邾黒肱以滥来奔是也】休城【在县西三十五里相传孟子去齐居休卽此也汉封楚元王子富为休侯】灵邱城【在县东四十里明水河之南城周八里内有子城旧志云齐下邑卽蚳鼃所辞者又齐威王元年三晋因齐丧来伐我灵邱是也】尝许二邑【俱在县南薛城左右鲁颂居尝与许是也旧志田文号孟尝君今之孟尝集卽古尝邑】防城【在县南薛城邾下邑齐威王有黔夫者使守徐州徐音舒非禹贡之徐也春秋作舒说文防在薛县是也郡国志鲁国薛县六国时号舒州竹书纪年梁惠成王时下邳迁于薛改名徐州徐与防同】蕃城【卽今县治本小邾邑汉置县属鲁国水经注漷水西南迳蕃县故城南是也隋开皇六年改为滕县金置州明洪武中复为县城仅五里许郭西尚有故城余址】薛城【卽薛国城秦为郡汉柝置四县曰薛曰公邱曰戚曰昌虑薛属鲁国水经注漷水西迳薛县故城北是也】公邱城【在县西南二十里地里志卽滕也汉置县属沛郡武帝封鲁共王子顺为公邱侯】戚城【在县南七十里汉县属东海郡城周四里】昌虑城【在县东南四十里卽滥邑汉置县属东海郡】王陵台【在县东南五里汉王陵所筑】甑尘乡【在县东南五十里陶山按范丹传后曰党禁丹逃命梁沛之间所止单陋有时絶粒闾里歌之曰甑中生尘范史云】永兴社【在县南临城西元魏置永兴县属蕃郡故名郡志云今之临城疑卽其故址也】逍遥台【在县境龙山东麓唐张九龄有登薛公逍遥台诗一云在薛城南卽薛台也】陶阳镇【在县东南陶山金时置戍于此】故城【滕邑境内故城建置莫考者凡十有七炀城在县西五十里雍城在滕城西北一里鞋城在县西南十二里临城在县南七十里今为临城驿故县城在县东南茱萸山北靴头城在县东六十里仙源城在县东南峭村旧志云文王第四子所封之国未确长城在县东六十里于莬城在县东七十里高山前梁城在县东漷河之阳堌城在县东四十里马山后纪王女城在县东莲青山上安陵城在县东北六十里俗名杞王女城独孤城在安陵城东北祝其城在县东北七十里俗谓之竹沟蓝陵城在县东北八十里黄约城在县北黄约山后】斩蛟台【在县东南旧志云以晋周处斩蛟得名】
　　峄　县　偪阳【在县西南五十里陆终氏第四子求言所封国左传襄公十年防于柤遂灭偪阳是也柤卽今泇口】蔇亭【在县东北境春秋庄公九年盟于蔇杜预注鲁地缯县北有蔇亭路史云沂之氶有蔇亭古蔇国也按缯城在县东八十里兰山县境内】兰城【在县东南四十里按兰陵城入兰山境此其别筑在峄界内】次室亭【在县东南鲁邑列女传有漆室之女亦作次室郡国记兰陵有次室亭】合乡城【在县西北汉县属东海郡水经注漷水出东海合乡县是也】氶城【在县西北一里氶水之西汉县属东海郡以氶冶水为名寰宇记云晋惠帝置兰陵理氶城卽此也城南复有旧土城未详所属按金史明昌六年改氶曰兰陵贞祐四年徙治土娄村存攷】建阳城【在县西境汉县属东海郡宣帝封鲁孝王子咸为建阳侯】阴平城【在县西南三十里汉县属东海郡】建陵城【在县西四十五里白茅山之阳汉县属东海郡景帝封石绾为建陵侯卽此括地志汉建陵县故城在沂州氶县界】傅阳城【卽偪阳也晋悼公灭之以与宋楚宣王灭宋改曰傅阳汉置县属楚国】鄫州城【卽今县治相传楚将钟离昧所筑隋开皇中置鄫州以古缯城为名大业中省仍移兰陵治于此唐宋为氶县金为兰陵县复于县置峄州明降为县旧城周十余里今县偏筑西南隅】孟壤城【在县西北三十里】安阳城【在县西北四十里以上二城建置莫攷】二疏故里【在县东境有二疏城散金台俱在兰山县界内西去峄县四十里】
　　金乡县　甲父亭【在县西北境古侯国炎帝之后后汉志昌邑有甲父亭杜预曰在昌邑城东南今县境也】缗邑【在县东北二十五里本古缗国舜次妃女英生季封于缗夏帝相娶于有缗氏是也为桀所灭后为宋邑春秋僖公二十三年齐伐宋围缗杜预注高平昌邑县东南有东緍城邹衍曰余登缗城以望宋都者也今名缗城阜】茅乡城【在县西境茅国名周公之子所封见春秋僖公二十三年传杜预注曰昌邑县西南有茅乡又水经注云在高平县西三十里】防城【在县西六十里宋邑左传隐公十年郑师入防杜预注昌邑县西南有西防城是也鲁有两防邑一在琅琊县东南有东故有西矣】昌邑镇【在县西北四十里汉昌邑县也金天德二年省县为镇属金乡今入钜野界内】东缗城【卽缗邑汉置县属山阳郡世祖封冯异子璋为东缗侯按水经注济水东过东缗县北又东迳扶沟侯朱鲔冢是冢在故城之东今县治西北三里有朱鲔冢则城非东缗之故址矣寰宇记曰金乡县卽古缗国城未识所据也】槖城【在县东北境汉县属山阳郡高帝封陈错为槖侯王莽改曰高平以邑之高平山得名后汉因之水经注泗水南迳高平县故城西是也旧志未详其处今县东北二十里有山阳城山阳治昌邑此其为高平也后汉志高平县东南有郁郎亭地形志高平有千秋城齐城】金乡故城【在县西北四十里钜野界后汉置金乡县属山阳郡晋地道记曰县多山所治名金山山北有凿石为冢深十余丈隧长三十丈傍却入为石三方云得白兔不葬更葬南山凿而得金故曰金山郡国志曰山阳有金乡县河水迳其故城南世谓之故县城城北有金乡山也寰宇记曰县在任城县西南七十五里唐武德四年置金州五年改戴州皆此地也】鸡黍城【在县西南三十五里汉功曹范式故宅式与汝南张邵有鸡黍之约故名】司马城【在县境郡国志云城内有銕碑云汉浮阳侯司马耀所筑】春城【在县东三里晋太尉郗鉴所居水经注泗水迳郗鉴城北又东南迳湖陵城是也】坟书台【在县儒学东旧名焚书台元徐容齐谓当作坟书明治间副使邵贤改扁曰文儒均以意易之义未详也】
　　鱼台县　画卦台【在县东北七十里鳬山南山前有伏羲庙庙侧遗迹甚多齐乘云颛防风姓实司太皥之祀邹鲁有庙是也】武唐亭【在县北十二里武棠村后汉志方与有武唐亭棠一作唐春秋隠公二年盟于唐五年观鱼于棠同此地也水经注河水东迳武棠亭北是也】鲁侯观鱼台【在武棠村后汉志方与有鲁侯观鱼台水经注有髙台二丈许其下临水昔鲁隠公观鱼于棠谓此也在方与县故城北十里邑志云唐咸平二年因台建寺卽今之超化寺也又县东有花台相传隠公所筑】费亭【在县西南春秋时鲁大夫费伯食邑也】极亭【在县西境左传隠公二年无骇入极费庈父胜之卽此】郎邑【在县城达汴门外有郎桥邑志云春秋庄公十年齐师宋师次于郎公败宋师于乘邱按乘邱在钜野境次郎当在于此】甯母亭【在县东二十里谷亭镇春秋僖公七年盟于甯母一作泥母杜预注方与县东有泥母亭水经注河水东迳泥母亭是也】重乡城【在县西十五里左传晋文公分曹地畀诸侯臧文仲往受济西田宿于重馆杜预注县西北有重乡城今名文乡社】匡城【在县东十五里鳯皇山北两城相对各周四五里春秋僖公十五年次于匡卽此非子畏于匡之匡也】桀溺里【在县北三十里相传为子路问津处其地乃济水经流之地有问津亭碑载夫子适陈蔡事有渡有桥有庵俱以问津名】秦梁【在甯母亭东北水经注黄水南至方与县入于菏水菏水东迳秦梁夹岸积石高二丈言秦始皇东巡所造因以名焉】鸡鸣台【在湖陵城内东北隅台之取义未详俗传楚汉相持于此各筑城以沙河为界楚人以术借鬼力夜筑汉作台于河之东浒人登其上为鸡鸣以破之故名明嘉靖九年河决梁靖口入鸡鸣台卽此也】湖陵城【在县东六十里孟阳泊内汉县属山阳郡章帝封东平王苍子为湖陵侯沛公起兵攻湖陵项梁追秦嘉战湖陵光武讨厐萌幸湖陵皆此地新莽改湖陆东汉因之水经菏水东过湖陵县南入于泗水是也】湖陵东城【在湖陵城东相距不逺水经注泗水东迳湖陵东城南是也其城南属沛东北属滕】方与城【在县东二十里汉县属山阳郡水经济水东过方与县北为菏水是也沛公自薛击杀泗川守壮还军亢父至方与亦此地刘宋省湖陆入方与北齐废隋开皇十六年复置方与宝应元年改鱼台元和四年徙治于黄台为今县】费亭城【在故湖陵城西地道记云县西有费亭城魏武帝初所封也】谷庭城【在县东二十里卽今之谷庭镇水经注菏水东与泗水合于湖陵县西谷庭城下俗谓之黄水口】黄台【在县治西北城中最髙处以黄水得名】新城【在县东北五十里鳯凰山麓明嘉靖九年河决没城议迁县治于此水退民重故土不果徙名曰新城】
　　济宁州　任国城【卽今州城之四郛各有土城遗址古之任国太皥之后风姓也】邿亭【在州南亢父城内古邿国左传襄公十三年取邿杜预注亢父县有邿亭】邾瑕城【在州南二十里春秋襄公六年城邾瑕杜预注在任城亢父县北有邾瑕城一名邾娄城】樊子故里【在州北十里相传为樊迟所居】任子故里【在州东先贤村相传为任不齐所居有祠在城东洸泗合流处】任城城【卽今州治本任国汉置县属东平国元至元十二年立济州属济宁路而任城废二十三年复置明洪武元年改济宁路为府移治任城十八年降为州省任城入又有南小城在州南创置无攷地形志任城有华阳城】亢父城【在州南五十里本齐地苏秦曰迳乎亢父之险汉置县属东平国世祖封刘隆为亢父侯水经注黄水东南迳亢父故城是也】樊城【在州东北滋阳界上今名樊垞郡国志卿士樊仲父国也汉置县属东平国文帝封常山相蔡兼为樊侯是也】桃聚【在州东北六十里郡国志任城有桃聚卽桃乡也桃乡城在汶上境内】郑均庄【在州南十里汉郑均议郎告归辞疾不出章帝东巡尝幸其舍勅赐尚书禄以终其身时号白衣尚书今名东郑庄】射防台【在州南门相传汉吕布为昭烈射防解兵处】
　　嘉祥县　焦城【在县西南十八里青山之东周武王封神农之后于焦卽此今名焦城村】乘邱【在县东北境鲁邑春秋庄公九年公败宋师于乘邱】南武城【在县南四十里世传曾子故里有耘台见阙里志】获麟堆【在县西二十五里传是西狩获麟处都城记云钜野县十二里泽中有三台广轮四十五步俗谓之获麟堆今柝入县境】爰戚城【在县南二十五里大鼎山之麓汉县属山阳郡武帝封赵成为爰戚侯卽此俗讹为团城】乘邱城【卽乘邱汉置县属山阳郡武帝封中山靖王子将夜为乘邱侯水经注洸水西南迳泰山郡乘邱县故城东是也东汉省入钜野旧志云乘邱在瑕邱县西三十五里今县本钜野东境与瑕邱为近】郗城【在县东南七里灯台山下晋太尉郗鉴所筑】嘉祥故城【一在山口镇金皇统中柝钜野置县之初治也一在横山之阳正隆中迁治于此大定十五年复以水患迁于萌山卽今治也】
　　汶上县　厥亭【卽平陆故城应劭曰古厥国也今有厥亭唐李白任城防记所称北走厥国之墟是也路史曰魏得厥西孔子所宰】郕国城【在县西北二十余里今名古郕集周武王弟叔武所封之国左传文公十二年郕太子以夫钟与郕邽来奔是也一云在濮州郕都故城又子羔所宰乃孟氏成邑在宁阳东北境内旧志多误引今正之】阚城【在县西南南旺湖中左传桓公十一年防于阚杜预注须昌县东南有阚城水经注济水北迳阚乡城西是也旧在夀张界内今属县境】致密城【在县西二十五里郡国志须昌县有致密城水经注汶水西南迳致密城南古中都也夫子所宰之邑南有孔子讲堂又有孔子钓鱼台按中都本治致密城唐天宝中移今治金太和八年改名汶上】东平陆城【在县北桃城之西南战国时为齐邑孟子之平陆卽此汉置县属东平国水经注汶水西迳平陆县故城北是也地形志云平陆有广武城】桃乡城【在县北五十里四汶口之西南汉县属泰山郡水经注汶水西南迳桃乡县故城是也】堂阳亭【在县南四十里郡国志东平陆有堂阳亭故县后省今名堂阳村地形志云任城有唐阳城卽此也】阳城【在县西北三十里未详所始邑志以为卽阳虎所入之阳关非也阳关故城在泰安东南境】郑城【在县东二十余里俗谓之郑王城唐史郑惠王元懿歴兖州刺史以经术断狱务寛平此城卽其故筑也】准字池【在县治堂上以方石为之中刻准字周刻四鲤鱼上不在水面下不在水底取中行之义宋元祐间县令周师中作】阳谷县　防盟台【在县城南春秋僖公三年防于阳谷是也杜预曰阳谷齐地在东平须昌县北】柯亭【在县东北五十里详东阿柯邑下】薛陵城【在县西南境齐邑史记齐世家威王七年卫伐我取薛陵是也】东阿故城【在县东北五十里本齐阿邑晏子治阿齐威王烹阿大夫皆此也汉置县属东郡水经河水东北迳东阿县北郦注东阿县城北门内西侧臯上有大井其巨若轮深六七丈岁常煑胶以贡天府本草所谓阿胶也故世俗有阿井之名今入县界为阿城镇地形志东阿有卫城济城】须昌城【在县东南界汉县属东郡寰宇记云阳谷本汉须昌县地按须昌在郓今县界亦有须昌故城】伏城【在县东南二里元和郡县志云盖伏生所居因名】阳谷故城【在县东北三十里叠路桥西寰宇记隋开皇中柝须昌置阳谷县取县界故阳谷亭为名宋开宝六年河决坏城至太平兴国四年移于上巡镇卽今县理也】小韩寨城【在县东北二十里元知院官韩志修筑】
　　寿张县　寿良【在县东南境一为良邑梁山本名良山邑以山得名一为寿邑战国时秦伐齐取刚夀是也汉置夀良县属东郡光武改寿张封樊宏为寿张侯故城在东平州境内后汉志寿张县有堂聚有朐城亦与故城为近】范城【在县东南二十五里有范城桥俗谓之范王城也寰宇记云卽范宣子食邑互见范县下】寿州城【在县东南五十里寰宇记云隋末百姓筑为堡唐武德四年于此置寿州唐志以县置州兼置夀良县】寿张故城【在县东南三十里隋末居民筑堡后置寿州唐宋因之按寰宇记云良山在县南三十五里今在县南七十里按道验城当居其半矣金大定七年河决坏城迁于竹口镇十九年仍复旧治元至正三年河决为患明洪武元年徙治于梁山之东十四年复徙于王陵店卽今县治也竹口镇在县西二十里梁山东在县东南五十里】高梁亭【在县东北境南宋元嘉八年檀道济自清水救毛修于滑台抵寿张转战至高梁亭卽此也按高梁当作高阳后魏志夀张有高阳城】裴城【在县西南二十里遗址尚存不详所始今有裴城寺】张公艺故里【在县东南境唐张公艺九世同居高宗东巡幸其家问所以乆居公书忍字百余以进诏赐缣帛今县刻有百忍石】莲台【在县南雪山之阳】隆孤台【在县西一里】
　　东昌府
　　聊城县　微子城【在县东北十八里相传商初封微子于此】牡邱【在县东北七十里春秋僖公十五年盟于牡邱卽此】聊城【在县西北十五里水经注城内有金城周匝有水南门有驰道絶水南出自外泛舟而行矣东门侧有层台秀出鲁仲连所谓还高唐之兵却聊城之众者也】摄城【在古聊城东北三十里水经注黄沟承聊城郭水东北迳清河城又东北迳摄城北春秋所谓聊摄以东也俗称郭城非也城东西三里南北二里东西隅有金城郡国志称为聂戚】夷仪聚【在县西南十二里旧志春秋僖公九年郉迁于夷仪卽此】鲁仲连台【在古聊城中卽仲连射书喻燕将处台高七丈余】聊城故城【卽聊邑城汉置县属东郡石晋时徙治巢陵】石柱【在县境寰宇记后魏孝文帝所立为邺东之表水经武水东流从石柱是也】博固城【在县东北二十五里寰宇记云城枕聊河之西或谓之布鼓城相传石勒时筑唐置博州于此】武水城【在县西南六十里本汉阳平县地隋改为清邑县开皇中柝置此县五代周广顺中河决幷入聊城】博州城【在县东北二十五里隋置博州治于此石晋开运初河涨城湮】巢陵城【在县东北十五里五代晋开运初于此置州宋淳化初圯于水移治崇武渡西】
　　堂邑县　堂邑【在县西北境古邑名】发干城【在县西南五十里漯水之东汉县属东郡武帝封卫青子登为发干侯水经河水故渎迳发干县故城西是也】清城【在县东南三十里汉县属东郡高帝封功臣室中同为清侯章帝时改名乐平水经注漯水东北迳乐平县故城东县故清也今名清阳集】堂邑故城【在县西北十里隋开皇二年置以西北有古堂邑城因名至宋熙宁间圯于水徙今治】毛州遗址【在县北五十里堠固冢相传卽隋之毛州也】千戸营【在县西十里相传隋宇文化及军此南有台化及所筑】
　　博平县　晋文公台【在县境相传晋公子重耳自狄奔齐五年复归晋此其驻迹处也世称为晋台】呜犊口【在县东北灵城南古黄河渡口也按年表周敬王二十八年赵杀窦鸣犊孔子适晋临河而叹渡以此名】博平故城【在县西北三十里本博陵邑汉置博平县属东郡宋景祐间徙寛河镇卽今治地形志博平有桑叶城】灵城【在县东北四十里高唐南镇之畔汉置县属清河郡晋废隋复置大业中省入博平唐置灵泉县后省地形志云灵县有莒城】艾亭城【在县北水经注大河故渎东迳艾亭城南又东北迳平晋城南是也】孙奭故居【在博平故城南有状元坊】雄武台【在县南门外明正德间知县坚晟筑】
　　茌平县　四渎口【在县东境长清界黄河故道也水经河水又东北流为四渎津郦注津西侧岸临河有四渎祠对四渎口自河入济自济入淮自淮达江水迳周通故有四渎之名隋于此置四口关】孟馆【在县东关孟子游齐尝馆于此故名】鲁连村【在县东北三十里望鲁店相传鲁仲连居处】茌平故城【在县西二十里汉县属东郡水经河水又东北过茌平县是也晋末移治于聊城界之兴利镇去今县西三十里唐废金刘豫复置徙今治】碻磝城【在县西卽茌平城述征记曰碻磝津名其城临水晋太元九年谢元北伐遣刘牢之据碻磝是也水经河自邓里渠迳昌乡亭北迳碻磝城西郦注魏立济州治此卽故茌平县也经曰大河在其西邓里渠歴其东卽斯邑也】临邑故城【在县东南境汉县属东郡水经邓里渠水北迳茌平县东临邑县故城西是也地形志临邑有昌乡城吴城】马庄【在县东十里唐中书令马周旧居】
　　莘　县　莘亭【在县北八里水经注漯水迳阳平故城东又北迳莘道城之西北有莘亭春秋桓公十年卫宣公使伋于齐令盗待于莘卽此京相璠曰阳平县北一十里有故莘亭道险蹊要自卫适齐之道也旧志指为伊尹耕莘者误】阳平城【卽今县治汉县属东郡水经注漯水东北迳阳平县之冈城西郡国志曰阳平县有冈成城在县西南七里】武阳城【在县西境此武阳新城也曹操为东郡所治水经注引漯水自东门石窦北注于堂池南城内又立一石甚大城西门名氷井门内曲中氷井犹存外有故台号武阳台亦有隅雉遗迹】顿城【在武阳城东南十里汉臧洪为东郡守卽此】莘亭县城【在县西十三里后周于此置武阳郡隋大业初改莘亭县属武阳郡因县北古莘亭为名唐武德初复置莘州】斗城【在县治西南七里形势如斗故名】
　　清平县　贝邱城【在县西南四十里汉县属清河郡水经河水南迳贝邱县故城南是也石赵时置平晋县为清河郡治隋复置贝邱县寻改清平宋熙宁二年割博平之明灵寨来属元丰中河决移治明灵寨以故县为清平镇一名水城屯】清河城【在县西南境水经注屯氏别渎东北迳清河故城西风俗志曰甘陵郡东南十七里有清河故城世谓之鹊城也又黄沟自聊城东北迳清河故城皆此也】文乡城【在县南境水经漯水自清河故城又东北迳文乡县城东南郦注故城内有层台秀上】王城【在文乡城东南魏太常七年安平王镇平原所筑太和二十三年罢镇立平原郡治卽此城也】
　　冠　县　冠氏城【在县北春秋时晋邑隋置县】黄城【在县南括地志冠氏南有黄城今有南黄城村】乔亭城【在县境水经洪水北迳乔亭城西郦注东去馆陶县故城十五里卽春秋所谓冠氏也元魏为阳平郡治】
　　临清州　清渊城【在州东南五十里汉县属魏郡水经注淇水东过清渊县故城又歴县之西北为清渊故县有清渊之名矣俗谓之鱼池城非也唐省入临清县】榆阳城【在故清渊城东北水经注淇水东北迳榆阳城北汉昭帝封江德为榆阳侯文颖曰邑在魏郡清渊】临清故城【在州西四十里卫河西岸后魏置县水经注置临清县于水东自赵石始也宋建炎中河决移治曹仁镇在今州西南十里卫河南岸洪武二年又移治故县北八里景泰初徙今治治二年始建为州今州有新旧二城旧城卽景泰中筑新城正德六年筑】永济城【在州西南唐大歴七年田承嗣柝临清县置永济县属贝州以西临永济渠而名宋初并入临清县】摇鞍镇【在州西南六十里后汉高祖刘知逺屯兵于此】古城【在州南十五里千戸营之东周广方一里四门遗址宛然建置未详】盖公村【在州南旧县城元中丞盖苗故第】
　　馆陶县　馆陶故城【在县西南四十里今名南馆陶汉置县属魏郡隋开皇初改置毛州亦谓之毛州城城周八里】平恩城【在县境地理风俗记县故馆陶之别乡也汉置县属魏郡宣帝封许广为平恩侯水经淇水东北迳平恩县故城东是也地里记云县西有平台为汉故城疑卽其地】青阳城【在县西十里马头渡相传汉冯异追铜马贼于此】黄花台【在县西南二十里卫河西浒汉明帝封妹为馆陶公主筑台于此】萧城【在县东南五里宋景德元年辽主殂萧后摄国事率其弟挞览侵澶渊筑城于此世谓之歇马城也时寇准请帝幸澶渊挞览方布阵城上遣牀子弩射杀之辽人大挫衂请盟而退叠址尚存城周围十余里高三丈四门俱存内有二将台】孝子台【在县西南五里县民张永修筑】
　　邱　县　干侯【在县境春秋昭公二十八年公如晋次干侯杜注在斥邱县】斥邱城【在县北四十里北营集汉县属魏郡武帝封唐厉为斥邱侯水经注漳水又东右迳斥邱县北又云洹水北迳斥邱县故城西阚骃云地多斥卤故名后废为镇元至元二年并入堂邑二十六年以平恩二千七百戸升为县】卽裴城【在斥邱城北汉县属魏郡水经漳水过卽裴县故城是也】恩　县　里邱【在县境齐邑后入于赵】歴亭城【在县西四十里隋开皇十六年柝东武城县地置歴亭县又置贝州治清河唐武德中移贝州治歴亭八年复治清河宋庆歴八年平王则之乱改贝州曰恩州金刘豫时徙治歴亭元省歴亭入州明洪武二年降为县徙于许官镇卽今治】漳南镇【在县西北文献通考云本汉东阳县隋改在漳水之南故名镇其遗址也】白马营【在县西十五里相传为唐故镇云】金完颜右丞城【在县南二十里今为兴福寺】孝子台【台有三一在县北十里孝子王庐墓所筑一在县东北十二里孝子宋曰智庐墓所筑一在县西南十八里孝子谭训庐墓所筑】四女树镇【在县西北五十里相传有四女不嫁孝养父母共植一槐遂名其地镇有四女祠皆儒巾服一云唐贝州宋廷芬五女俱为学士若宪以罪殒因像其四祀之见　国朝田雯诗】
　　高唐州　高唐故城【在州东七十里伦镇西北禹城境内旧志云汉置高唐县在今州治唐曰崇武五代梁曰鱼邱晋曰齐城寻复称高唐皆此也按水经云河水东北过高唐县界又东北迳高唐县故城西则是高唐别为县治而在禹城境内者乃古邑城也存之以俟博攷】瑗城【在州东南境一作援左传哀公十年取黎及辕杜预曰辕卽援也祝阿县西北有援城汉置县属平原郡水经漯水东北迳援县故城西又迳高唐县故城东按此援县在高唐故城之东南正在州境】扬墟城【在州东境汉置县属平原郡景帝封齐悼惠王子将庐为扬墟侯水经河水东北过扬墟县东商河岀焉郦注城在高唐城之西南按河水自此迳茌平城东此城当在茌平高唐界上地形志茌平有阳城卽此城也】灵城镇【在州南境与博平接界以博平境内之灵城为名】阎复故里【在州境元翰林学士阎复所居有勅建静轩书院】
　　夏津县　鄃城【在县东北三十里隋置鄃县于此】新县店【在县北四十里唐天宝元年改鄃为夏津县以水患移治于此故名新县后复徙今治】
　　武城县　东武城城【在县西十里本赵公子胜封邑汉置县属清河郡定襄有武城故此加东水经注清河东北迳东武城县故城西是也隋开皇初改为清河县别置武城县于古夏城西】东阳城【在县东北三十里汉县属清河郡应劭曰东武城东北有阳乡故县也】武城故城【在县西四十里隋置县唐移治永济渠北义王桥西二里宋大观中卫河决徙今治】
　　青州府
　　益都县　尧巡遗迹【在县西北八里尧山从征记广固城北三里有尧山祠尧因巡狩登此山后人遂以名山石上有人马刀剑之踪】梁故里【在县西北一十五里】广城【在县西南四里瀑水涧侧汉县属齐郡后魏于此置青州治】柳泉城【在县西境汉县属北海郡宣帝封胶东戴王子疆为柳泉侯后汉省】广固城【在县西北尧山之阳水经注浊水出广县为山东北流迳广固城西城在广县西北四里四周絶涧阻水深隍晋永嘉中东莱曹嶷所造也地有大涧因之为固故名】五龙口【在县西南瀑水涧侧水经注广固城水侧山际冇五龙口义熙五年刘武帝伐慕容超于广固也以借险难攻兵力劳敝河间人元文说裕云昔赵攻曹嶷望气者以为防水带城非可攻拔若塞五龙口城当必陷石虎从之嶷请降降后五日大雨雷电震开后慕容恪之攻段龛十旬不拔塞口而龛降降后无几又震开之旧基犹存诚宜修筑裕塞之超及城内男女悉皆脚弱病者大半超遂出奔为晋所擒也】东阳城【在县西北阳山之上晋刘裕伐南燕废广固城留羊穆之为青州刺史筑城于阳水北曰东阳复筑城于阳水南曰南阳两城相对抱水如偃月因水为隍合而成一宋时两城尚存金人始并于南城而东阳城废今城北之马驿门车辕门泰山门晓东门皆东阳之遗址也】水镜【在县南旧传宋文帝时地中有水倒影如镜故名一作地镜】刘善明故居【在县治西南北为淘米涧】续命田【在县郭外齐乘宋刘善明富好周急元嘉中歳饥赈民人呼其田为续命田所居近涧因谓刘氏淘米涧云】苏丕隠居【在弥水之滨欧阳守青荐丕于朝赐号冲退居士】
　　临淄县　齐古城【在县城东北史记太公都于营邱至五世胡公徙都薄姑子献公徙治临淄卽此献公在夷王时至宣王朝始备城郭大雅云王命仲山甫城彼东方是也齐记补云城周五十里高四丈十三门可纪者东曰东闾门西曰杨门左传襄公八年范鞅门于杨门州绰门于东闾是也西南曰申门门外有申池是也北曰章华门史记苏代自燕入齐见王章华门是也又一曰稷门左传昭公二十二年莒子如齐盟于稷门之外水经注齐之稷下也当战国之时齐宣王喜文学游说之士邹衍淳于髠田骈接于慎到之徒七十六人皆赐列第为上大夫不治而论议是以齐稷下学士复盛又荀卿尝为稷下祭酒一曰鹿门左传昭公十年栾高败国人追之又败诸鹿门是也一曰雍门左传襄公十八年晋围齐伐雍门之萩杜预注齐城门也博物志韩娥东之齐过雍门鬻歌假食卽此又有虎门路寝门也左传昭公十年晏平仲端委立于虎门之外是也】营邱【在县西北三里卽临淄故城水经注尔雅曰水出其前左为营邱武王以其地封太公望赐之以四履都营邱为齐或以为都营陵陵亦邱也献公自营邱徙临淄余按营陵城南无水惟城北有一水世谓之白狼水东北流非尔雅出前左之文不得以为营邱矣今临淄城中有邱在水城内周回三百步高九丈北降五丈淄水出其前故有营邱之名与尔雅相符城对天齐渊故城有齐城之称是以晏子言始爽鸠氏居之逢伯陵居之太公居之又曰先君太公筑营之邱郭景纯言齐之营邱淄水迳其南及东也非营陵明矣献公之徙其犹晋氏深翼居绛非谓自营陵而徙之也其外郭卽献公所徙之临淄城也秦齐有三齐临淄为中齐平陆为左齐卽墨为右齐】葵邱【在县西三十里左传庄公八年齐襄公使连称管至父戌葵邱杜预注在临淄是也】酅邑【在县东境春秋庄公三年纪季以酅入于齐杜预注在齐东安平城】桓公台【在县北三里魏书谓之齐台】孔子闻韶处【在县治南学宫之西有闻韶书舍】鱼里【在县城内陈文子故居】遄台【在县西五十里左传昭公二十年齐侯至自田晏子侍于遄台是也今名歇马亭】荡阴里【在县治南门外有三士冢诸葛亮梁夫吟步出齐城门遥望荡阴里是也】清节里【在齐古城之北水经注北门外东北二百步有齐相晏婴宅旧志晏子之宅近市景公欲易之而婴弗更为诫曰吾生则近市死岂易志乃葬故宅后人因名之曰清节里】檀台【在县东北一里左传哀公十四年齐简公饮酒于檀台是也】庄岳里【在县治南街孟子所谓庄岳之间也】画邑城【在县西北三十里卽澅中一名棘邑又名防里世传王蠋所居史记燕昭王令乐毅伐齐临昼邑禁不入境孟子作昼风俗通齐大夫昼氏邑孟子宿处也】梧台【在县西北十五里水经注楚使聘齐齐王飨之梧宫地有梧台台甚层秀东西一百余步南北加减台西有碑汉熹平间立】棘里亭【在县西境陈桓子封子山于此郡国志西安县有棘里亭今入县境】袁娄【在县西境左传成公二年盟于袁娄郡国志临淄县西有袁娄齐邑】临淄城【卽营邱秦始皇三十四年灭齐为郡治临淄汉因之为齐郡治高帝封子肥于齐为王国卽此隋复改置在故城西南周不及四里】东安平城【在县东十里卽酅邑齐封田单为安平君食邑于此汉置县属甾川国博陵有安平故此加东世祖封菑川王子茂为平安侯水经注女水东北流迳东安平县故城是也城内有石槽世谓之石槽城】严矶【在县南十三里汉史光武物色严子陵齐国上言有一男子披羊裘钓泽中是也】高阳郡城【在县西北三十余里时水之上元魏置为郡后改为时水县唐废】索头城【在县东南二十里女水南元魏慕容白曜围沈文秀于青州筑此城】重合城【在县北刘宋泰始中侨置北海郡治重合县北齐废】修行里【在县境唐太常少卿段成式之故居也】野观台【在县治后明县令王一槐建】博兴县　蒲姑城【在县东南十五里柳桥社一作薄姑又作姑棼本殷侯国至周作乱武王灭之以封太公后四世孙胡公迁都于此水经注城内有高台春秋昭公二十二年齐景公饮于台上曰古而不死何乐如之晏平仲对曰昔爽鸠氏始居之季崱因之有逢伯陵因之薄姑氏又因之而后太公又因之臣以为古若不死爽鸠氏之乐非君之乐卽于是台也又云济水经薄姑城北又东北迳狼牙固西而东北流也】奄城【在县东北十里书序成王东伐淮夷遂践奄迁其君于蒲姑卽此也】贝邱【在县南境水经注绳水西歴贝邱京相璠曰博昌县南近防水有地名贝邱左传庄公八年齐侯游于姑芬遂田于贝邱卽此后汉郡国志博昌有贝中聚史记作沛邱】干时【在县南左传庄公九年战于干时杜预注时水在博昌县界岐流旱则涸竭故曰干时】博昌城【在县东南二十里同光寺社汉县属千乘郡水经注绳水又西迳乐安南博昌县故城南应劭曰昌水出东莱昌阳县道逺不至取其嘉名阚骃曰县势处平故曰博昌又县东北有博昌镇】高昌城【在县西北汉县属千乘郡宣帝封董忠为高昌侯世谓之马昌城水经注济水东北迳高昌县故城西是也】乐安故城【县治本汉乐安县址也乐安属千乘郡水经济水东北迳乐安故城南唐时徙博昌于此唐骆宾王与博昌父老书闻移县乐安故城廨舍邑居咸徙其地此其证云】利城【在县东南四十里汉县属齐郡水经注济水东北过利县西是也今名利城社】东高苑城【在县西南防城泊之东水经注时水西迳东高苑城而西注俗人遏令侧城南注又屈过其城南是也按此乃晋置之高苑刘宋析置长乐县者也今名苑庄社】
　　高苑县　苑墙【卽今县治殷武丁子封于宛春秋时齐桓公置苑于此因名苑城县治在桓公系马台上世谓之桓台也】马厩湾【在县东南相传齐桓公牧马之区】千乘城【在县北二十五里汉县属千乘郡以齐景公有马千驷得名水经漯水东迳千乘县二城间又云河水东迳千乘城北是也】东邹城【在县西南境汉县属千乘郡水经漯水东北迳东邹城北是也】建信城【在县西北二十里汉县属千乘郡高帝封刘敬为建信侯水经漯水东北迳建信县故城北是也】狄城【在县西北二里汉县属千乘郡汉记安帝永初二年改名临济水经济水东北迳临济县南郦注县故狄邑也史记田单攻狄三月不下卽此】被阳城【在县西南境汉县属千乘郡武帝封齐孝王子燕为被阳侯齐记博昌城西北五十里有南北二城相去三十里隔济水狄为北城南卽被阳之故城也】鳯停台【在县北二十五里汉宣帝时鳯皇停于千乘又宋元丰间鳯皇停此三日故名】济川墟【在县东南晋书咸熙初以高苑济川墟封裴秀为侯国卽此】济阳故城【在县西九十里唐景隆元年析高苑置济阳县元和中省按之当在邹平界上】
　　乐安县　青邱【在县东北四十里清水泊齐景公田于青邱卽此梁沈约齐驱行曰靑邱良杳郁】柏寝台【在县东北二十五里淄水迳其下齐景公游于少海登栢寝之台而望其国是也俗谓之桓公台】钜定城【在县东北清水泊之西北汉县属齐郡水经注淄水东迳巨淀县故城南征和四年汉武帝耕于钜定卽此县东南侧巨淀湖盖以水受名也钜定一作巨淀又作巨淀再北为马车渎】广饶城【在县东北二十里汉县属齐郡武帝封菑川靖王子国为广饶侯水经注淄水东北迳广饶县故城是也隋改广饶为千乘县金天眷中复改为乐安虽两用昔名皆非故地】琅槐城【在县东北一百里汉县属千乘郡水经注淄水入马车渎乱流东北迳琅槐故城南又东北迳马井城是也】甲下邑【在县东北境水经注济水东北至甲下邑南东歴琅槐故城是也】寿光县　斟灌城【在县东北四十里旧志云夏帝相二十六年寒浞使其子浇帅师灭斟灌是也应劭曰寿光县有灌亭杜预曰在县东南斟灌国也寰宇记斟灌城亦名东寿光按水经注尧水东北迳东西寿光二城间则此为东矣】纪城【在县南二十五里弥尧二河之间春秋纪国左传庄公四年纪侯大去其国是也后为剧邑】纪台【在纪城内高四丈余水经注剧城之北侧有故台是也】牟城【在县东北二十里旧志周封牟子于此齐忌其偪迁之于牟平今宁海州是也】臧氏台【在县西三十里水经注浊水北迳臧氏台西浊水者阳河也宋碑云是臧武仲墓未详】丰城【在县西南二十五里舆地记汉菑川国城也】剧城【卽纪城汉置县属北海郡后属甾川国武帝封甾川懿王子错为剧侯水经注巨洋水东北迳剧县故城西是也尔雅七达谓之剧骖注云北海剧县有此路】益城【在县南七里汉县前属北海郡后属乐安国水经注巨洋水东北迳益都故城东司马宣王伐公孙渊北徙丰人住于此城遂改名为南丰城也旧志作赤乌城】益都故城【在县北一十五里汉武帝封菑川懿王子胡为益都侯世称王胡城按水经注云巨洋水迳益县故城东又东北积而为潭枝津出焉谓之百尺沟西北流迳北益都城百尺沟卽今王胡城北俗呼为古弥河者是也】平望城【在县东北五十里汉县属北海郡武帝封甾川懿王子尝为平望侯水经注巨洋水东北迳望海台西东北流邑志云卽平望故城也】寿光故城【在县西北六十里清水泊东汉县属北海郡光武封更始子鲤为寿光侯水经巨洋水东北过寿光县西郦注巨洋水自北益都城西北流而注于巨淀又自湖东北流迳寿光县故城西是也邑志不详其址巨淀卽今清水泊泊东有盐城与斟灌城东西相对其为西寿光城可征矣汉地理志寿光有盐官今盐城之东有官台义葢取此】乐望城【在县东二十里汉县属北海郡宣帝封胶东王子先为乐望侯卽此】熙熙台【在县治后北城上名见齐乘创筑莫考】过宋台【在县南一十五里不详所始邑志台之东南二里许卽晋龙骧将军辟闾浑墓水经注云浑墓侧有一坟甚高大时人咸谓之为陵焉而不知谁之邱垅也按此则此台卽为陵矣】鳯凰台【在县西北三十五里宋天圣间鳯凰来集于此因以筑台】七村营城【在县东南七里未详所始】
　　昌乐县　营陵【在县东南留泉社汉书地里志注曰或曰营邱应劭曰师尚父封于营邱陵亦邱也臣瓒曰营邱卽临淄也营陵春秋谓之缘陵师古曰临淄营陵皆旧营邱也按此三说未有定解水经注主瓒说详临淄县下】缘陵【卽营陵也春秋僖公十四年诸侯城缘陵杜预注邑杞避淮夷迁于缘陵】营陵城【在县东南五十里汉置县属北海郡高帝封刘泽为营陵侯】剧魁城【在县西十里水经注西丹水自穴山北流逢剧县故城东丹水注之是也寰宇记谓之剧南城葢剧魁也汉置县属北海郡武帝封菑川懿王子黒为剧魁侯】都昌社【在县东北二十里本汉都昌县地故名】营邱城【在县东南隋置县唐武德二年邑人汲嗣因贼率众守之权置纪州四年废复为营邱县】安仁城【在县西北十里宋干德中于此置安仁县寻改昌乐】
　　临朐县　凡城【在县东十余里疏仡纪黄帝乘龙四巡东薄海禅凡山是也城其遗迹】郱城【在县西南半里许春秋庄公元年齐师迁纪郱鄑郚按郱卽骈邑也骈邑三百见论语大夫采地一成定税三百】东阳城【在县境一名瓦城左氏谓之晏弱城】长城【在县东南一百里大岘山】穆陵关【在大岘山上齐之赐履所谓南至于穆陵是也】阳城【在县西南三十里邑志云昔燕攻齐焚雍门王与太后奔莒逃于阳城之山卽此】朱虚城【在县东六十里汉县属琅邪郡惠帝封悼惠王子章为朱虚侯丹水所出后汉书孔融为北海相为黄巾贼败保朱虚县卽此隋省入郚城县】临原城【在县东北境汉县属琅邪郡武帝封菑川防王子始昌为临原侯后汉省入朱虚县】临朐故城【在县东南二里汉县属齐郡武帝封菑川懿王子奴为临胊侯水经注临胊古骈邑也胊山名亦水名其城侧川上下沿水悉是刘武皇北伐广固营垒所在矣】校城【在朱虚城东十三里一曰校亭汉武帝封城阳王子云为校侯】西安城【在县西南十里邑志云东汉建县后魏省入临胊非齐郡之西安也一名盘羊城】读书台【在县西南一百里相传唐李靖读书于此今为书堂社】穆陵城【在县南境金贞祐四年升临胊之穆陵置县寻省】
　　安邱县　城【在县东北三十里州国所都郦道元云故夏后氏之斟灌国也周武王以封淳于公遂号淳于春秋桓公六年州公如曹传曰淳于公如曹度其国危遂不复后为杞人所有杜预曰杞旧都陈留之雍邱桓公六年迁都于淳于僖公十四年迁缘陵襄公二十九年又迁淳于晋人仝诸侯城之邑志云按隠公四年莒人伐取牟娄其时已在东方矣淳于之迁当在春秋初年杞人迁而居之也】渠邱亭【在县南一里印台之上莒子朱所筑其下有池卽申公与渠邱公立谈处今有渠邱驿】祈嗣崖【在县东北十八里相传为杞子祈嗣处】郚邑【在县西南春秋庄公元年齐迁纪郚卽此】牟邑【在县西南春秋昭公五年莒牟夷以牟娄及防兹来奔此为牟邑】长城【在县南八十里大平山】安邱故城【在县西南十五里牟山下卽古渠邱城也汉置县属北海郡】淳于城【卽城汉置县属北海郡水经注潍水过淳于县东是也】梧成城【在县西南六十里峿山中卽郚邑汉置县属琅邪郡地里风俗记曰朱虚县东西十里有郚城亭故县也后魏置平昌郡北齐废郡置琅邪县隋改郚城唐省入辅唐县】缾城【在县南汉县属琅邪郡武帝封菑川靖王子成为缾侯】昌安城【在县西南十里汉县属高密国文帝封邓袭为昌安侯水经注潍水北迳昌安县故城是也隋省】石泉城【在县西南六十里汉县属高密国后汉并入昌安旧志作平昌城按平昌在诸城境】盖公故居【在县东四十里盖公山下公尝栖隠于此】管公都【在县西南四十五里昔魏平原华歆千里访朱虚高士管宁于故里卽此】弃金坡【在县东南七十里一名堆金山相传为管宁与华歇锄园挥金处】郑公乡【在县东五十里汉郑康成故里水经所谓砺阜是也今名郑公店】慈阜【在营陵城南四十里魏孝子王修墓所故以慈表称又见陵墓下】牟乡城【在县西南隋开皇六年分昌安县于牟乡城置牟山县大业二年改曰安邱】诸城县　诸邑【在县西南三十里石屋山东北潍河之南春秋庄公二十九年城诸及防文公十二年城诸及郓皆此邑也】娄乡城【在县西南境春秋昭公五年莒牟夷以牟娄及防兹来奔是也水经注滑水出马耳山之阴北流迳娄乡城东入于潍此为娄邑又县东北柴沟社东南有防亭】长城【在县南五十里长城岭度雷石山而东入胶州界】琅琊台【在县东南一百五十里琅琊山下三面环海惟西面通陆齐景公所谓遵海而南放于琅琊是也山海经琅琊台在渤海间琅琊之东郭注今琅琊在海边有山嶣嶤特起状如高台此卽琅琊台也琅琊者越王勾践入霸中国之所都越絶书勾践徙都琅琊起观台台周七里以望东海台下有琅琊城水经注秦始皇二十六年灭齐以为郡城卽始皇之所筑也遂登琅琊山大乐之作层台于其上谓之琅琊台台在城东南十里孤立特显出于众山上下周二十里余傍滨巨海秦皇乐之因留三月乃徙黔首三万户于琅琊山下所作台基三层层高三丈上级平敞方二百余步高五里刋石立碑纪秦功德邑志云今有御路遗迹】卢敖故居【在县东南三十里卢山下秦博士卢敖避难于此有饮酒台遗址】东武城【卽今县治汉县为琅琊郡治城南北有二齐乘所谓密州有中外二城是也南城西汉所筑东武县城北城后魏永平年间筑以置胶州至隋开皇五年改为密州十八年改东武为诸城县至明省密州入诸城水经注潍水过东武县故城西北是也】古城【在县城东南门外水经潍水过东武县西郦注云县因冈为城城周三十里地形正与此合今之南城亦曰东武殆城迁而仍袭旧名欤苏子瞻守胶西与刘庭式循古城废圃求杞菊食之卽此今名其地为杞菊园】诸县城【卽古诸邑汉县属琅琊郡】琅琊城【在琅琊台下广七十步袤一百七十步汉置县属琅琊郡隋开皇间改为丰泉县】平昌城【在县东北六十里柴沟东南汉县属琅琊郡】横城【在县东南四十里卢水之侧汉县属琅琊郡地里志故山乆台水所出故山卽今之卢山久台水卽卢水也】昌城【在县东北三十五里昌城社汉县属琅琊郡武帝封城阳顷王子差为昌侯水经注卢水西北流迳昌县故城西是也】昆山城【在县西南六十里昆山之西七里汉县属琅琊郡元帝封城阳荒王子光为昆山侯】折泉城【在县西南七十里诸莒之界汉县属琅琊郡水经注折泉水出县北松山东南是也元帝封城阳荒王子根为折泉侯一作析泉】城阳城【在县北六十里汉城阳国浯水入焉内有鬬鸡台高三丈阔六百步台下有井与荆水通失物于井或于荆水得之有龙出入其井谓之龙台】曹郚城【在县东南境汉曹操东征海寇筑城于此】扶淇城【在县西北元魏置县属东武郡以扶淇水得名】梁乡城【在县东南百二十里元魏置县属东武郡】芝盘城【在县北六十里城阳乡崇文社内】观澜台【在县东北门外一里余台高二丈围六十步近墨水一里苏子瞻常游于此】超然台【在县北城上之西偏县之北城上东西各有一台元魏建城时所筑宋熙宁八年苏轼来守密州因于西城台上创为栋宇以为登眺游息之所其弟为济南司理寄题为超然台云】大小营【在县东南七里一大营联六小营有将台旗鼓台诸址未详所始】将军台【在县东二十五里辛兴社高二丈围约百步】宝台【在县西三十里】鳯凰台【在县西□淇乡大埠岭上相传古有鳯凰止其上因以名台】风台【在县治南九十里望仙乡】
　　博山县　夹谷【在县东境左传定公十年公防齐侯于祝其实夹谷杜预无明注各志托名不一郡国志云汉置祝其县春秋夹谷地滕县志云县东北有祝其城泰安州志云岳东南有谷里古夹谷也莱芜县志县南三十里连新秦县界有夹谷峪左为龙门崖右为鳯凰山春秋之夹谷卽此淄川志云县西南四十里甲山本名祝其山上为夹谷台金史志云淄川县有夹谷山指此也水经注云旧说齐灵公灭莱莱民播流此谷邑落荒芜故曰莱芜夹谷之防齐侯使莱人以兵刼鲁侯是也歴攷诸说当以水经注为近春秋疏云使此莱夷望鲁人不觉出其不意得间执之按此则就谷用俘事密势顺较他处为有防耳备载之以俟博识】徐关【在县东境左传成公二年齐顷公为晋师所败自徐关入卽此一作齐关】长城【在县五里鳯凰山上度岳阳山而东】莱芜故城【在县东莱芜谷内汉置县属泰山郡水经汶水出莱芜县原山郦注县在齐城西南原山又在县西南六十许里又淄水出莱芜县原山注云淄水出县西南山下世谓之原泉东北流迳莱芜谷屈而西北流迳其县故城南从征记曰城在莱芜谷当路阻絶两山间道由南北门卽此城也后魏地形志贝邱有莱芜城县卽刘宋侨置之贝邱县也】颜神店镇【卽县治以颜文姜神祠得名】读书台【在县东荆山之麓下临秋谷上有磐石广平相传为宋范仲淹读书台】
　　登州府
　　蓬莱县　防国【在县境古侯国今名古防村】田横寨【在县西北三里与蓬莱阁东西相对西北二面皆海相传汉韩信破齐田横东走于此明万歴癸已因倭警调浙兵戍登设有城垣遗址尚存】牟平城【在县东南九十里汉县属东莱郡武帝封齐孝王子渫为牟平侯】防城【在县西与黄县界卽防国汉置县属东莱郡北齐省】蓬莱城【在县北一里汉武帝于此望海中蓬莱山因筑城以为名唐贞观八年置蓬莱镇神龙三年移黄县治蓬莱镇改曰蓬莱去镇南一里卽今府治也】望仙门【在郡城内世传汉武帝遣方士望仙于此今更为谯楼】鲧城【在县南三十里羽山上相传魏将田豫筑城以御吴将周贺因城近羽山故名】乌胡戍【在县北海中二百六十五里乌胡岛上唐大宗贞观二十年因征高丽置乌胡大谢二戍后遂为镇永徽中废按通鉴太宗贞观二十二年乌胡镇将古神感将兵击高丽注云乌胡镇常置于海中自登州东北海行过大谢岛歆岛淤岛至乌胡岛又三百里北渡乌胡海】大谢戍【在县北海中三十里大谢岛上周回一百二十二步】抹直口【在海东北五里海濵唐太宗命将张亮伐高丽泛海南还舍舟登岸而西曰抹直去后人因以为名】新开海口【在县北水城内宋庆歴二年郡守郭志高奏置刀鱼巡简水兵三百戍沙门岛备御契丹每仲夏仍居鼍矶岛以防不虞秋冬还南岸此口卽旧屯刀鱼战舰之所】备倭城【卽新开海口明洪武九年知州周斌奏设登州卫置海船运辽东军需指挥使谢防以河口浅隘奏议挑浚绕以大城北砌水门以抵海涛南设关禁以讥往来后以倭夷袭宁海而防御倍严世谓之备倭城云】黄　县　莱子城【在县东南二十里古莱子国春秋宣公七年公防齐侯伐莱杜预注卽东莱黄县是也齐乘地名龙门山峡之间凿石通道极为险隘土人曰莱子关路史谓卽莱朱国】士乡城【在县西北十里后汉书孔融为郑康成特立一乡曰昔齐置士乡越有君子军皆异贤之意也按管仲制国为二十一都工商之乡六士之乡十五士乡之名以此】黄县故城【在县东二十五里汉县属东莱郡谓之东黄城汉志秦欲伐匈奴使天下飞刍挽粟起于黄腄是也唐先天元年析蓬莱之黄冠村别置黄县卽今治】徐乡城【在县西北五十里汉县属东莱郡齐乘云以徐福求仙为名也成帝封胶东恭王子炔为徐乡侯】大八城【在县东北二十里齐乘魏司马懿伐公孙渊筑此城以运粮储寰宇记云今新罗百济往还常由于此】中郎城【在县城东郡国志云后晋石勒遣中郎将石开筑此城以防海故名寰宇记后魏武定元年分东莱县于黄县东一百步中郎故城置东牟郡是也】牟州城【在县东南十五里马岭山高齐天保七年移牟平治于马岭山南置牟州卽此】宝花台【在县东二里故金华宫西北】
　　福山县　牟城【在县西北三十里古牟国城为牟子所筑】之罘故迹【在县东北三十五里之罘山上史记秦始皇二十九年登之罘刻石纪功三十七年登之罘射杀一巨鱼汉武帝太始三年幸琅邪观成山登之罘称万岁皆此地也】八角海口【在县西北四十里宋淳化四年遣陈靖等使高丽自东牟趋八角海口是也】
  </div>
  <div class="pagination">
   <a href="山东通志_page22.html">
    上一页
   </a>
   <span>
    ...
   </span>
   <a href="山东通志_page18.html">
    18
   </a>
   <a href="山东通志_page19.html">
    19
   </a>
   <a href="山东通志_page20.html">
    20
   </a>
   <a href="山东通志_page21.html">
    21
   </a>
   <a href="山东通志_page22.html">
    22
   </a>
   <span class="current-page">
    23
   </span>
   <a href="山东通志_page24.html">
    24
   </a>
   <a href="山东通志_page25.html">
    25
   </a>
   <a href="山东通志_page26.html">
    26
   </a>
   <a href="山东通志_page27.html">
    27
   </a>
   <a href="山东通志_page28.html">
    28
   </a>
   <span>
    ...
   </span>
   <a href="山东通志_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
