<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 410 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 410 页/共 479 页</h1>
    <div class="content">
　　其大川，则有漓江、

　　漓江，与湘江同源，出桂林府兴安县海阳山《汉志》注：漓水出零陵县阳海山，东南至广信入郁，行九百八十里。东北流，至兴安县北酾为二流，漓水则从灵渠南出，绕桂林府城而南流。岸旁数山，或扼其冲，或遮其去，故间有乱石沙氵单处，清浅为滩，湛碧为潭。余虽深至一二丈，俯视水中，草石洞然，清澈无翳也。《志》云：漓水上流谓之灵渠，自兴安县而南有斗门，上下六十里。昔秦戍五岭，命史禄凿渠，以通舟楫。汉灭南越，使归义越侯严为戈船将军，出零陵，下漓水。又东汉建武十七年，马援讨征侧，因史禄旧渠，开湘水六十里以通馈饷。后江水溃毁，渠遂浅。唐宝历初，观察使李渤立斗门以通漕舟，自是累加修浚。或谓之埭江。《新唐书》：景龙中，王都督桂州，因埭江开屯田数千顷，以息转输。又咸通五年，安南为南诏所陷，诸道兵屯聚岭南、江西、湖南，馈运皆溯湘江入氵零渠漓水，劳费艰涩，诸军乏食。有润州人陈石，请自福建运米，泛海不一月至广州。从之，诸军食始足。九年，桂州刺史鱼孟威因大修灵渠，增置斗门，渠复通利。宋初，计使边诩复修之。嘉四年，提刑李师中更加浚治。今自灵川县而南，亦曰灵江，入临桂界，亦曰桂江，亦曰始安江。又经阳朔县东而入平乐府界，亦名府江。自平乐而南，经昭平县西以入于梧州界。平乐旧《志》云：府江北抵桂林，南连梧州，上下八百余里，两广舟船必繇之路。其西岸山势劈削，树木丛密，苗贼往往据险出没，致江道阻塞。虽调兵征剿，而林箐深密，不能尽殄也《府江考》：府江，自桂林达梧州，亘五百余里，为广右咽喉。东岸连富川、贺县，北抵恭城，西岸连修仁、荔浦，南抵永安。东则有上、中、下古折及桂冲石峒、黄泥岭、葛家峒诸巢，西则有大小黄牛、大小桐江及碌象矶、马尾冲、莲花汀等巢，而朦胧、仙回、高天、水等峒，与五指、白冒诸巢皆为羽翼。江介诸岭，深箐蒙翳，诸犭凭阻其间，纵横为患。成化以后，始渐就抚。未几，纵恶如故。万历初，患始息。《南征记》：府江诸滩鳞次，由梧州而上有象棋、大结、小结、简较、三门、锣鼓诸滩，皆奇险，而雷霹滩尤为险恶。府江至梧州之西北仍曰桂江，亦曰漓江，南流过府城西，合于左、右二江，谓之三江口，又东入广东封川县界，谓之西江，东至番禺入于海。范成大曰：湘、漓二水皆出灵川之海阳山，行百里分南北下，北下曰湘，稠滩急泷，二千里而至长沙，水始缓；南下曰漓，名滩三百六十，至梧州，又千二百里而至番禺云。

　　右江、

　　右江之源有三：一曰福禄江。源出贵州古州长官司西南，下流入柳州府怀远县境，绕县西，历融县东，亦曰融江。又南历柳城县，东合龙江，至府城西而名柳江。溯其源而言，亦曰黔江，从其流而名，亦之曰浔江也。一曰都匀江。源出贵州黄平州西南，下流入庆远府天河县，又东南历府城北，谓之龙江。又东经柳州府柳城县西南，又东合于融江，并流至府城西南而为柳江，又东南经象州西，亦曰象江。又南入武宣县界合于横水江。一曰都泥江。源出贵州定番州西北界三源委曲，俱详见川渎异同，流入庆远府南丹州南及那地州北，又东历忻城县南，又东南经迁江县北，复东南流，经宾州南为宾水，又东北流，历来宾县南，又东至武宣县西而合柳江。以其自西而东，或谓之横水江也。三水同流，历武宣县东南而为大藤峡，两岸连山，中多滩险，绵亘数百里，经浔州府武靖州而南，绕府城北，至城东而合于郁江。二江同流，又东过平南县而为龚江，又东入梧州府藤县而为藤江，至府城西合于桂江。又经府城南而东流，以至于番禺，通名为大江也。繇西北而东南，中分粤西之地，犭犭童出没多在其间。而自黔入粤，此实为必争之道矣。

　　左江。

　　左江之上源，即盘江也。有二源：一曰北盘江。出四川乌撒府西乱山中，经贵州慕役长官司，东南合于南盘江。一曰南盘江。源出云南曲靖府东南两源委曲，俱详川渎异同，亦流经慕役长官司，东南而会于北盘江。由此并流而入广西界，经泗城州东始谓之左江，从其流而言之亦曰郁江。郁江历田州东南、奉议州北，而入南宁府界，经归德州南、隆安县北，又东经府城之南，有左江、右〔江〕自府西南来合焉二江出交趾界，流合郁江，非左、右江正流也。详见南宁府。又东流经永淳县及横州南，又东经贵县及浔州府城南，绕府城而东合于黔江。并流经藤县北，至梧州府城西而合于桂江，又东而为广东肇庆府之西江也。本名江。《汉书·西南夷传》：夜郎临江，江广百余步，足以行船，南粤以财物役属夜郎，西至桐师夜郎国，见四川遵义府。颜师古曰：桐师，西南夷种也，在夜郎西叶榆西南。唐蒙乃上书曰：南粤地东西万余里，今以长沙、豫章往，水道多绝难行，若通夜郎，浮船，出其不意，此制粤一奇也。元光五年，司马相如通西夷，除边关，关益斥，西至沫若水见四川大川泸水及大渡河，南至为徼。元鼎五年秋，伐南粤，以路博德为伏波将军，出桂阳，下湟水；杨仆为楼船将军，出豫章，下横浦；故归义、粤侯二人为戈船、下濑将军，出零陵，或下漓水，或抵苍梧；使驰义侯因巴蜀罪人，发夜郎兵下江：咸会番禺。盖自蜀入粤之道，自汉启之也。《汉志》注：郁水首受夜郎豚水注又云：温水出郡镡封县，豚水出郡夜郎县，俱东至广郁入郁水。按：镡封县，晋属兴古郡，宋、齐属梁水郡，当在贵州省普安州及云南曲靖广南之境。或曰在今遵义府东境。夜郎，见遵义府桐梓县。欧阳曰郁江即豚水，似误。又陶弼咏郁江云“昔年观地志，此水出”，亦未是。盖江以道通而名，非遂出于也，东至四会入海四会，即今广东属县，过郡四郁林、苍梧、合浦、南海，行四千三十里。《水经注》云：温水出夜郎县与《汉志》不合，东至郁林广郁县为郁水，汉时谓之江。然则，漓、郁二江自汉已为通道，惟黔江则近代始辟焉。故大藤峡之蓁塞，几如异域也。又西南土司皆以左右江为分。右江所辖者，庆远境内羁縻州、县、长官司，及镇安府田州、向武、奉议、泗城、归顺诸州，安隆、上林二长官司以至思恩九巡简司是也。左江所辖者，南宁境内羁縻诸州，及太平以南羁縻府、州、县皆是也。苏《土司志序》曰：两江溪洞，旧皆荒服。唐太宗时，诸夷内附，始置羁縻州、县，隶于邕州都督府。宋参唐制，析其种落，大者为州，小者为县，又小者为峒，推其雄者为首领，籍民为壮丁，以藩篱内郡。其酋皆世袭，分隶诸寨，总隶于提举。元丰以后，制渐隳矣。元以左、右两江羁縻州县俱属南宁帅府，分司管辖，而上下相遁，姑息为甚。有明受命，两江土酋，东溯交关，西缘，际滇之广南，莫不纳土归款，朝廷第因旧疆稍稍增省而已。其初，约束甚坚，绥怀亦至，间有调发，趋命恐后，事已则赐赍亦随之，边陲无警者且百年。其后，桀骜渐萌，反覆多有。议者欲仿贾生众建之说，择封疆延袤、兵力雄盛者，则因其势而瓜分之。夫西南土司与交州为邻，交人不敢窥内地者，以土酋力足制之耳，而可自薄其藩垣哉？嗟夫！中官武弁视土官为外府，而墨吏以渔人收之，土司尚知奉我之威令乎？故曰：黩货则玩，玩则无震。言两江者，盍亦反其本哉？

　　其重险，则有严关秦城附、

　　严关，在桂林府兴安县西南十七里。兴安，旧全义县也。县北三里曰全义岭，自严关而南二十里为古秦城关，实为楚、粤之咽喉。今其地两山壁立，中为通道，置关其间，署曰严关。或曰：汉归义越侯严出零陵，下漓水，定越建功，故以严为名。或曰：关当隘路，而可畏也。唐光化二年，静海帅刘士政以马殷悉定岭北，大惧，遣将戴可屯全义岭备之。殷遣将秦彦晖击士政，至全义，士政又遣将王建武屯秦城。会可掠县民耕牛犒军，民怨之，乃为湖南向道曰：此西南有小径，距秦城才五十里，仅通单骑。彦晖即遣别将李琼由小径袭秦城，中宵逾垣而入，擒王建武，还示全义壁，全义兵震恐，因击之，擒可，引兵趣桂州。秦城以南二十余壁皆惊溃，遂围桂州，士政出降。范成大曰：秦城，相传秦始皇发兵戍五岭之地。城在湘水之南融、漓二水间，遗址尚存，石无恙。城北近严关，群山环之，鸟道不可方轨。秦取南越，以其地为桂林、象郡，而戍兵乃止湘南。盖岭之喉衿在是，稍南又不可以宿兵也。宋景炎元年，元将阿里海涯谋取广西，马以所部兵守静江，而自帅兵守严关。元军攻关不能克，乃以偏师入平乐，过临桂，夹攻，退保静江近代徐谨《征西记》云：关本为马坑岭，马以阻元兵凿岭断路处。按：成大已前言之，此说恐未当。魏氏曰：严关北负峻岭，坡陀险阻，若守御严密，以逸待劳，敌师虽多，无能难也。一失其险，则会城单外，势不能孤立矣。严关之安危，非即粤西之存亡哉？

　　大藤峡。

　　大藤峡，在柳州府象州武宣县东南三十里，浔州府西北百五十里。《志》云：峡跨柳、浔二郡间，夹浔江，而南带象州、永安、修仁、荔浦、平乐，武宣、桂平诸州县界。峡中之水，皆夹山涧而下，令砑[B18D]{山辟}，最为险恶。而自大藤峡截浔水而东，又为府江，府江、大藤相去约二百五十里《志》云平乐府南至浔州府平南县断藤峡二百五十里，是也。诸蛮每恃藤峡为奥区，以桂平之大宣乡崇姜里为前庭，象州东南乡、武宣北乡为后户。藤县五屯障其左，贵县龙山据其右，若两臂然。峡以北岩峒以百计，如仙女关、九层崖，称险绝者亦十数处，迤南又有牛肠、大岵诸村，贼皆傍山缘江立寨。又藤峡、府江之间，有力山险于藤峡数倍。力山南则府江也，地域约六百里，中多犭人，以胡、蓝、侯诸姓为渠魁。其力山诸处犭童人，更善傅毒弩矢，中人则立毙《藤峡考》：大藤峡磅礴六百里。峡以北，巢峒屋列，不可殚名，而西罗渌，东紫荆，后根姜、老鼠、白石、横石、寺塘、桂州、仙女关、九层楼尤极险隘。峡以北，山稍廉瘠，而牛肠、大岵、大寺、白银、大湾诸村亦皆倚江立寨，四塞难通。自紫荆折而稍东，为茶山，为力山，力山尤险。自紫荆折而东北，为沙田，为林峒，迤北折而稍西为罗运，罗运之险又倍力山。万山中，犭蛮盘据，登峡巅环眺，则远近数百里动静举在眉睫间。叛犭每恃险寇盗，急则窜伏林中，莫可究诘。永乐初，南丹蛮乱《志》云：即罗渌山蛮也。先是洪武二十年，大亨、老鼠、罗渌山生犭作乱，戕杀官吏，至此复叛，杨文讨之。文分兵剿大藤峡、江南岩、莲花寨诸犭，悉平之。久之，复炽。景泰间，犭人侯大狗为乱，诸种皆应之，浸淫至广东雷、廉、高、肇之境。成化初，命督臣韩雍讨之。雍至南都，会诸将议进兵，皆曰：两广残破，盗所在屯聚，宜分兵：一由庾岭入广东驱广东贼，一由湖广入广西困广西贼。雍曰：不然。大藤峡，贼之巢穴，不覆其根本而剪其枝叶，非计之得也。今鼓行而前，南可攻大藤峡，援高、雷、廉，东可应南、韶，西可取柳、庆，北可断阳峒诸路，如常山势，动无不应。既溃其腹心，他无足虑矣。遂进至全州。会阳峒、西延苗贼为梗阳峒，在全州境内。西延，在全州西北，今有西延巡司，击灭之。至桂林，众议乘胜攻峡，雍按图籍曰：修仁、荔浦为藤峡翼蔽，须灭此而后可弱其党。乃以永顺、保靖及两江土兵分五路进，追至力山，大败之。雍抵浔州，延父老问计，皆以大藤险毒，不宜深入，莫若屯兵围守，坐令贼毙。雍曰：山峡辽远六百余里，势不可围。今吾新破府江，士气十倍，贼且落胆，若遂乘之，破竹之势成矣。乃遣欧信等率右军自象州武宣分五道入攻其北，白全等帅左军自桂平平南分八道入攻其南，又遣孙震等攻左江及龙山五屯，绝其奔轶。雍驻高振岭以督诸军，又令欧信既破山北，便提兵深入，夹攻桂州、横石诸崖；又以村峒沙田府江间道也，复令夏正统兵越古眉、双髻诸山，伏林峒，扼其东奔。于是诸路并进，别遣兵断诸山口。贼闻官兵至，置妇女积聚于桂州、横石、寺塘诸寨，而悉力栅峡南以拒官军。官军登山力战，尽破山南、石门、大信、道袍、屋夏、诸舍、老鼠、寨岭、竹踏、紫荆、良胸、沙田、古营、牛肠、大岵等寨。贼遁入桂州、横石、寺塘、九层楼，皆悬崖绝壁，林箐丛恶，据险立寨以为固。雍伐山通道至其地，出奇奋击，用火箭焚其栅。夏正又自林峒出，迎击之，贼大溃。破贼巢三百三十有奇，擒侯大狗而还《杂志》云：时雍又破五村、大帽山、黄沙、吴峒等寨。斩藤峡断之，易名断藤峡，分捕雷、高诸寇，悉平之。雍乃即断藤峡奏置武靖州，又议设东乡、龙山等巡司，俱以有功土人为之。贼稍戢。至正德中，峡南贼复出没横江，督臣陈金使商人入峡者，皆出鱼盐啖之，易峡名为永通。贼益无所忌。嘉靖初，断藤峡等处贼犭上连八寨，下通仙台、花相等峒，盘亘三百里，流劫浔、梧上下，遂成大寇。五年，王守仁奉命督两粤，驻南宁，既招降，思南叛目王受、田州叛目卢苏等，议八寨去断藤稍远，先攻峡贼，而分兵剿八寨，贼可灭也。于是按兵南宁，遣还永顺、保靖土兵，密使乘机击之。于是永顺兵攻牛肠，保靖兵攻大寺诸巢，出贼不意，四面突进。贼大败，退保仙女大山，据险结寨。官兵复攻拔之，又拔油榨、石壁、大陂等巢，贼走断藤峡。官军追至横石江，贼舟覆死者甚众。守仁还兵浔州，密檄诸将，分兵剿仙台等贼。于是永顺兵由磐石、大黄江口登岸，进剿仙台、花相等峒；保靖兵由乌江口、丹竹埠登岸，进剿白竹、古陶、罗凤等巢。贼初闻牛肠等寨贼破，皆严为守备。官军两路奋击，大破之，贼走保永安力山，复进兵捣之，贼大溃，奔诸路者皆为官军所歼。断藤峡复宁。十五年，峡北贼复聚弩滩为乱弩滩，旧在武靖州北，今见浔州府，行杀武靖城下。督臣潘旦议讨之，参将沈希仪谓：宜俟春水涨，从武宣顺流下扑之。不听，使邬阅等道浔州击之，无功。十七年，诏以蔡经代旦。时酋长侯丁公横甚，浔州参议田汝成以计诛之，因请乘此时灭贼。经于是遣副总兵张经等将左军会师于南宁，都指挥高乾将右军会师于宾州。继而左军分六道进。王良辅由牛渚湾越武靖，攻紫荆、大冲、根姜、老鼠诸巢。朱升由三等村渡廖水，攻二驴、石门、军营、大安、黄泥岭诸巢。柳溥由白沙湾攻道袍、大井、李仪、洪泥、梅岭诸巢。凌溥亦由白沙下湾攻大昂、屋夏、小梅岭诸巢。周维新由白沙上湾攻胡塘、渌水、竹埠诸巢。孙文绣由断藤峡溯流，与六军合攻大坑巢。右军分四道进。孙文杰由武宣过太山庙，从流而下攻碧滩、渌水诸巢。王俊由武宣逾山而东攻罗渌上峒。戚振攻罗渌中峒。吴同章攻罗渌下峒。两军并进，贼大窘，奔林峒而东，欲北走府江。王良辅邀击之，贼中断，复西奔。官军毕至，贼大败，东奔者入罗运山，复进攻之。右军抵长洲，沿江绕出贼背，贼漫走山谷间。官军不能穷追，乃还。时永安一云在平南有小田、罗应、罗凤、古陶、古思诸犭，亦据险为乱，并扑灭之。盖大藤之险，凡三兴大役而后底定。《志》云：大藤峡口旧有藤，大逾斗，长数丈，连峡而生，犭蛮藉以度峡涧，如徒杠然。其地最高，登藤峡巅，数百里可一目尽也。韩雍讨峡贼，断其藤，汁流水赤，贼巢一空。然而，伏戎于莽，消弭之功未可以旦夕奏矣。

　　【按】广西，在五岭西偏，襟带三江，堤封甚广。然而外迫交趾，内患犭犭童，诸土司之顽梗，又数数见也。桂林以密迩湖南，声援易达，故藩司设焉。而平乐以东，实为东粤之肘腋，疆壤相错，祸患是均，非可东西限也。梧州据三江之口，联络东西，控扼夷夏，故特设重臣，为安攘之要策。而柳、庆接壤黔中，有右江为通道，田、泗比邻滇服，有左江以启途。一旦有事，皆未可泄泄视也。南宁控扼西江，坐临交趾，粤西保障，端在是焉。魏《西事珥》曰：古之部置方州，皆因山川形便与其道里远近所宜。故或因建瓴之势以临制上游，或顺臂指之义以控运四海，要归于建威销萌以久安长治而已。若悉割两江，东包廉、钦、浔、郁，以尽乎宜、柳之境属之邕管，使自为牧镇，此所谓臂指之义也，则两江溪洞可以驯服。两江既治，虽以南略交可也。或曰：如此，则何以为广西？曰：桂林，故衡湘地也，天文分野上翼属轸。九疑、苍梧之山，形势曼衍，首起衡岳，腹盘八桂，而尾达乎苍梧，湘、漓二水分绕其下，桂林据其上游，若屋极然，所谓建瓴之势也。衡、永、邵、道、桂、郴诸郡缀附广西，并故所辖桂、昭、梧三郡统之，其封略故为不小矣。今荆湖地理阔远，行部使者病不能遍历，而衡湘间数郡，且岁调兵食以给广西，何如举而移之，为岭服长治久安之计乎？ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百七 

卷一百七
　　◎广西二

　　◇桂林府东北至湖广永州府六百六十五里，东至湖广道州五百五十里，东南至平乐府百九十里，西南至柳州府四百里，北至湖广武冈州四百里。自府治至江南江宁府四千二百九十五里，至京师七千四百六十二里。

　　《禹贡》荆州南界。战国时，为楚越之交。秦为桂林郡地。汉属零陵、苍梧二郡。后汉因之。三国吴甘露元年，始置始安郡以零陵南部置。晋因之。宋改为始建国明帝泰始初改。齐复曰始安郡。梁大同初，兼置桂州。陈因之。隋平陈，废郡，而州如故兼置总管府。大业初，府废。大业初，又改州为始安郡。唐武德四年，平萧铣，仍曰桂州亦置总管府。九年，改都督府，自是皆兼督府之名。开耀后，又置桂管经略使，为岭南五管之一。详见州域形势。下仿此。天宝初，亦曰始安郡《唐志》郡有经略军。至德二年，改曰建陵郡。乾元初，复为桂州乾宁四年，改桂管为静江军节度。光化三年，属于湖南。五代周广顺初，属于南汉桂州、静江军皆如故。宋开宝三年，平南汉，仍曰桂州亦曰始安郡，静江军节度、广南西路治此。绍兴三年，升为静江府《宋志》：大观初，升桂州为大都督府，寻又升为帅府，至是以潜邸升为府。元曰静江路。明洪武初，改曰桂林府，领州二、县七。今仍旧。

　　府奠五岭之表，联两越之交，屏蔽荆衡，镇慑交海，枕山带江，控制数千里，诚西南之会府，用兵遣将之枢机也。昔秦兼岭外，此为戍守重地。汉平南越，分军下漓水。自孙吴以后，湘、广之间事变或生，未有不争始安者。隋、唐之初，皆置军府于此。盖天下新定，岭南险远，倘有不虞，燎原是惧。故保固岭口，使奸雄无所觊觎也。乾符三年，黄巢自桂州出湘水，至湖南，遂为中原大祸。马殷兼有桂管诸州，兵力益强。刘晟并有桂州，遂能北取柳、连之境。宋潘美入南汉，亦先取桂州，所以摧其藩篱也。宝五年，蒙古侵宋，其将兀良合台自交趾而北入静江，遂破辰、沅，直抵潭州。时蒙古之强梁，己玩宋于股掌间矣。其后马守静江，拮据虽力，而滔天之势，岂一隅所能挽？其卒趋于丧败也。君子未尝不嘉其志，悼其忠也。《志》曰：郡之外险为严关，内险为濠水严关，见前重险。濠水，见后。至犭犭童环境，蠢动无时《通志》：郡境古田诸犭，往往蠢动。又灵川之七都、兴安之六峒、全州之西延、义宁之白面寨，亦时时哨聚。《诸夷志》：广西犭数种，曰熟犭、生犭、白犭、黑犭。生犭在穷谷中，不与华通。熟犭与民错居。白犭类熟犭，黑犭类生犭。又有生犭童、熟犭童，与犭异种而杂处。犭童之类曰大良。此外，复有犭乞、獠人凡二种，又有犭令人、犭水人、犭同人、蛮人及西原、广源诸蛮。又水蛮曰人，山蛮曰山子，皆在广西境内。莅兹土者，保固之方，扰驯之策，其可不熟筹而预备之哉？

　　临桂县附郭。汉始安县，属零陵郡。后汉因之。三国吴为始安郡治。晋以后因之。梁为桂州治。隋、唐仍旧。贞观八年，改县曰临桂。今编户一百二十九里。

　　○桂林城今府治。《城邑考》：桂林子城，在漓江之西，周三里十有八步，高一丈二尺，《风俗记》以为桂州总管李靖所筑。又古外城方六里，相传唐大中间蔡袭筑。或曰：宋皇中平侬智高，经略使余靖所筑也。又有夹城，在外城之北，周六七里。唐光启中，都督陈环筑其外城。旧有六门：南曰宁远，俗呼阳桥；北曰迎恩。西二门：一曰平秋，俗呼铁炉；一曰利正，俗呼沙塘。其东二门：一曰行春，俗呼上东门；一则子城之东江门也。宋自余靖增筑后，乾道中经略使李浩、淳熙间经略使詹仪之、绍熙间经略使朱希颜，相继修复。元至正十六年，廉访使也儿吉尼始以石，谓之新城。明洪武八年增筑南城，九年塞西坝，开城濠，导阳江经新城西门外通宁远桥，分二派与漓江合焉。今为门十二：曰东镇，曰就日，曰癸水，曰丽泽，曰武胜，曰文昌，曰宝贤，曰西清，曰安定，曰宁远，曰行春，曰东江，皆元季因旧门增改。明初，杨取静江，从宝贤门入是也。又宁远门，亦曰榕树门，相传唐时筑此门，上植榕一株，岁久根深，跨门内外，盘错至地，分而为两，天然成门，车马往来，经于其下。洪武十八年，展南城，此门犹存。今府城周八里有奇。

　　秦城府北八十里，东北去兴安县四十里。相传秦始皇二十三年筑以限百越者。《唐史》：光化元年，马殷引兵取桂州，秦城以南望风奔溃。城北旧有望秦驿，宋时改为桂州驿，今稍移而东，曰东江驿。又西南有汉城遗址，相传汉军伐南粤时筑。余附见前重险严关。○福禄废县，在府东。唐武德四年析始安县地置，贞观八年省。

　　○桂山在府治东北。俗称北山。有三峰连属，前峰拔起，如狮昂首，桂生其巅；次峰宛转相接；后峰糾稢特秀。山势东行，奇石累积，为叠彩岩，岩后有风洞，洞西北隅有北牖洞，洞左小山曰干越，其右小支戟立，曰四望洞，后则尧山蔽天，漓江若练，称为绝胜。《一统志》：山亦名越王山，顶有石堰，五代时马殷所筑。远眺长江，极目烟水，亦名四望山。○独秀山，在府治东。直耸五百余丈，环眺诸峰，独为雄秀，郡治主山也。有读书岩在其下，刘宋时始安太守颜延之读书处。其阳为明时藩邸。又伏波山，在府治东北，亦曰岩山。特起千丈，与独秀山相望，岩旁水际有还珠洞。《志》云：洞本名玩珠，宋张维易今名。洞前石脚插入漓江，为绝胜处。

　　宝华山在府治西北。《志》云：夹北城而西，是为宝华，当山中断，续以雉堞，下有重门，即西清门也。宝积山自南来，交扼其口。前岩东向为华景山，华景之前，横塘深广，称为佳胜。大抵从北而西，城壁峻峭，皆斩崖为之，虽石头之险不能过焉。唐以前谓之盘龙冈。《胜览》：华景、宝积二山，皆在府治北三里，两山相连。华景下有洞，深广如厦屋。宝积多奇石怪木，东隅有吕公岩。

　　漓山在城外东南隅。山立漓江中，一名沉水山。唐龙朔中，曾降天使投龙于此。阳江西来，东入漓水，山魁然拔起，横障江口，郡人名为象鼻山，以山突起水滨，形如象鼻也。明初围静江，别将朱亮祖屯于东门象鼻山下，即此。或谓之宜山。山麓有洞名水月，门出水上，其高侔阙，上彻山背，其旁岩洞相接，奇胜不一。又南二里有雉山，山东北麓下瞰江水，其上侧起，势如昂首欲飞，谓之雉岩。○穿山，在府东南五里。《临桂志》：在雉山东水口，即弹丸溪合漓处。其山竦身昂首，若与西岸山作斗，亦名斗鸡山。山半有穴，南北横贯，故以穿名。或名为月岩。南溪之水出其下。《通志》以穿山、斗鸡分为二山，似误。

　　七星山府城东三里隔江。旧名七星岩。峰峦骈列，如星象然。中有栖霞洞，洞旁又有玄风洞。《志》云：山下有泠水岩，宋曾布帅桂，改曰曾公岩。山西南有龙隐岩，山脚入溪水中，洞内水深莫测，涌激如在三峡间，亦曰龙隐洞。山后有月牙岩及乳洞诸胜。其接龙隐而起者曰望城岗，外障大江，内护东城，旁连诸土山，纵横起伏，亘二十余里。○弹丸山，在七星山东。《水经注》：漓水东合弹丸溪，溪出于弹丸山，奔流迅急，山溪有石如弹丸，因名。今亦曰弹子岩，有两岩皆北向，旁有东西两洞，岩下为弹丸溪，流入漓水。

　　隐山府西三里。当夹山南口，潜洞山环其东北，西山屏其西南，乱石层叠盘回，北高南下，中藏六洞，洞皆有水，溢出为湖。唐李渤名山曰隐山，其洞之水曰蒙泉，疏水出山名曰蒙溪，又名诸洞曰夕阳、朝阳、南华、北牖、白雀、嘉莲。回环出入，胜致不一。夹山，谓华景、宝积两山也。又城西十里地名木林，有中隐山，其岩三重，以渐而削，亦曰钟隐，土人名佛子岩。○西山，在隐山之西。一峰峻拔，如立鱼然，俗号石鱼峰。峰之南有明月洞。或云：虞山韶音洞西亦有石鱼峰。又潜洞山，在隐山之东，中有洞曰南潜、北潜。

　　虞山府东北五里。一名舜山。漓水漾其左，黄潭萦其后，下有洞曰韶音，入洞面潭，水石清漪，名曰皇泽湾。洞南有平原，舜祠在焉。《志》云：黄潭亦曰舜潭，宋绍熙三年，张┉为郡守，发石得洞，始名之曰韶音云。○屏风山，在虞山之东，地名圆通湾，有湾水纡折而下，接弹丸溪山，亦名屏风岩，亦名程公岩。断山屹立，高百余丈，中有平地可容百人，钟乳倒垂，石磴盘屈，有石穴。宋范成大帅桂，表为空明洞。《志》云：屏风山，西南去弹丸山二里。

　　琴潭山城西六里。川原平衍，群峰环抱，下为琴潭，以水流琮争如琴声也。其水溉田数千顷。旁有玉乳、荔枝等岩，皆以垂乳凝结而名。泉石悉奇胜，而琴潭又为之冠。又有清秀岩，在城外西北隅，亦曰清秀山。从西清门下濠，石道上西皋夹山口，缘山又里许，有清塘岩临其上，清彩映发，因名。○侯山，在府西十里，高耸如公侯端冕之状，因名。上有金钩岩，俯视诸峰，若培然。又光明山，亦在城西十里。山势峭拔，有一穴通明，其水潴为于家庄渠，灌田数百顷。

　　南溪山府南七里。《志》云：从斗鸡山白水口入，是为南溪山，耸拔千仞，下临溪水，诸峰环合，烟翠黝苍。西北有洞，唐李渤名曰玄岩。西南又有白龙洞，洞在平地半山上。五代汉末，南汉谋并静江地，湖南遣兵屯龙洞以拒之，即此。洞中有泉，谓之新泉。其东南有刘仙岩，岩旁又有穿云岩，亦曰仙迹岩，俱以仙人刘仲远而名。自刘仙岩而入其最高处，曰泗洲岩。○普安山，在府南三十里。山势蜿蜒回绕，有泉涌于山顶，四时不涸。又南十里为白鹿山，亦郡山之胜也。

　　尧山府东北十五里。积土盘回，参差带石，长竟数百里，为桂郡诸山之冠。上有平田，土人名为天子田，因尧以名也。剑江之水源于此，合弹丸溪，至穿山口入于漓江，亦名灵建江，又名拖剑水。《风土记》：尧山，在府东北，隔大江与舜祠相望，因以尧名。《始安郡记》：东有驳乐山及辽山，或辽讹为尧也。今府东五十里有驳鹿山，即驳乐矣，或又讹为福禄山，俗又谓之阳龙山。○辰山，在府东北十里。有三岩从石磴盘折而上，皆奇胜，土人名曰虎山。宋嘉泰初，士人刘隐于此，桂帅李大异表此山为蛰龙岩。自山之东渡江三四里，即尧山麓矣。

　　乌岭府东二十里。极高峻，有石磴数千级盘回而上，顶有泉，行者资焉。又湘水岩，在府东三十里，俗呼圣水岩。夜半则潮上岩，日中则潮下岩，略不愆期，地广数十亩。《水经注》所云潮汐塘也。○木龙洞，在城东癸水门外。《志》云：洞北去伏波岩四百步许，西望叠彩岩百步许，孔道通行，如砥如矢，驱车飞盖，绰然有余，旁复有小洞相通。

　　○漓江在府东十里。亦曰桂江。源出兴安县海阳山，流二百里至府城东北，复绕流而南，至城下氵敕伏波岩之趾，至漓山北麓，阳江流入焉，又南合相思江入平乐府界。亦曰癸水，以其自北而来也。详见大川漓江。

　　阳江在城南。源出灵川县思磨山，一云出灵川县维罗岭，经分界山马公岭，流五十余里至府郭西，受杉木、莲花诸塘水汇为澄潭，历西南文昌三石梁，东出漓山与漓水合。旧《志》：静江城依水为固。宋末马保静江，蒙古将阿里海牙攻之，不克，乃筑堰断大阳、小融二江以遏上流，决东南埭以涸其隍城，遂破。又明初遣兵围静江，杨屯北关，张彬屯西关，朱亮祖屯于象鼻山下，久之，不克。曰：彼所恃者，西城濠水耳。当先取闸口关，决其堤岸，破之必矣。于是遣将攻闸口关，杀守堤兵，决堤，濠水涸，因筑土堤五道近与城接，以通士卒，遂克其北门月城，又克北门水隘，复攻其西门。城中势蹙，乃降。盖旧皆引阳江为濠也。洪武九年，复浚城濠，导阳江，经西门外通宁远桥，分二流入于漓江。

　　相思江府南五十里。其处有卧石山，江出其下。有相思埭，唐长寿初筑，分相思水使东西流，东流合漓江，西流合白石水，阔各十丈许。○南溪，在南溪山前。《志》云：漓江南流至斗鸡山，南溪之水自西南来，合弹丸溪入焉。又西有曲斗潭，回旋数曲，东流合于南溪，其合处亦名金莲港。又马溪，在府东四十里，下流合于漓江。

　　西湖旧在府城西三里。环浸隐山六洞，阔七百余亩，胜概甲于一郡，久废。宋经略张维筑斗门，始复旧。今复湮为平畴矣。又白竹湖，在府城西南三十里官道西，阔百余亩，冬夏不涸。○龙池，在尧山下，颇为民利。岁久堙塞，宋张维重浚，以石之。

　　灵陂府东北二十里。唐景龙中，桂州都督王堰水溉田处也。后废。宋乾道中，经略李浩即其地开营田，再筑此陂，随坏。淳熙中，经略詹仪之重修。今废。又朝宗渠，在府城北。宋治平中，知全州王祖道穿渠东接漓江，西入西湖，达阳江。其后，范成大、方信孺相继营缮。今湮。土人呼其地为朦胧桥。《志》云：城西旧有莲花、杉木两塘，宋时穿此引西湖水北接朝宗渠，为西北城濠。今故址犹存。

　　湖塘府城东十五里。其相近又有龙塘。二塘相通，阔数百余亩，深十余丈。其旁又有润塘、耿塘，灌溉亦甚广。又沙塘在府城西十五里，石家塘在府南，俱利灌溉。

　　回涛堤在府城东南。唐贞元十四年，筑以捍桂水。○訾家洲，在城东南漓水中。洲觜并漓山，先是訾家所居，因名。虽大水，洲尝如故，相传以为浮洲也。

　　○东关在府城东江门外。又有南、北两关，及府西南文昌门外之中关，皆近郊之捍卫也。又有河泊关，在府东南河泊所之东。○芦田市，在府南四十里，明初置巡司于此。又府西五十里有两江巡司。《会典》：旧有湘山渡巡司，今革。

　　东江驿在府城北。又苏桥驿，在府西七十里。南亭驿，在府南七十里。《舆程记》：东江驿而东北，五十里为大龙驿，道出灵川县；苏桥驿而西南，四十五里为永福县之三里驿，西入柳州之道也。又桂川公馆，在府北二十五里，临桂、灵川二县适中之路，万历六年建。

　　兴安县府东北百三十里。东至全州百二十里。汉始安县地。唐武德四年，析置临源县。大历三年，峒寇万重光诱桂林等县构逆，独临源不应，因改名全义。五代晋开运三年，湖南置溥州治此，又改县曰德昌。周广顺初，南汉仍曰全义县。宋初州废。太平兴国三年，避讳，改今名。城周三里有奇，编户二十里。

　　○全义城县西五十里。《志》云：旧县治此，今名全义坊。又有临源城，在县南乡廖仙井旁。唐武德初置县于此，遗址犹存。《通志》：县西五十里又有黄城，相传黄巢寇桂州，尝营垒于此。

　　○龙蟠山县东十五里。本名盘龙，唐天宝中改今名。山下石洞有门数重，《录异》谓之乳洞。斜贯一溪，名灵水溪。又阜源山，在县东五里，下有泉可溉田。《志》云：县东三里有全义山，唐因以名县。○凤鸣山，在县北三十七里。俗呼鸡爬山，宋淳熙间改今名。

　　海阳山县南九十里，西南去灵川县九十里，盖境相接也。本名阳海山，俗曰海阳。湘、漓二水皆出于此。山下有岩幽胜，行数百步至水泉处，阔不盈尺，其深叵测。又龙山，在县南四十里，民居环绕。又金山，在县西南二十里，下有金坑，今废。

　　临源岭县北三里。即越城岭也，亦曰始安峤。旧《志》：越王城，在湘水南五十里。《一统志》：越城岭西南有越王城。盖即越城岭之讹矣。详见前名山越城岭。○石康岭，在县西，周八十里，逶迤而东，绕出县后。其下源泉四出，灌田甚广。又盐砂岩，在县西六里，有砂与盐相似，鬻盐者多取以乱真。旧有盐沙寨巡司，今革。

　　龙凤岩在县东。一名梓林洞。泉出岩中，灌田甚广。又草圣岩，在县西十五里，以唐僧云峤者善草书而名。岩之东有圆穴，一名月山。又西五里为白雪峰，特立渠江之侧，粲白如积雪而名。上岩深广，容百余人。○乳洞，县西南十里。洞有三：上曰飞霞，中曰驻云，下曰喷雷，宋人所名也。旋折而上，泉石奇胜。又西南里许有鸣玉洞，亦曰梵音洞，外狭中广，下滨灵渠。

　　○潞江县西北七里。源出犭洞中，流入界，分南北二陂，灌田万亩，又南入灵川县境而合于漓水。

</div>
    <div class="pagination">
<a href="读史方舆纪要_page409.html">上一页</a><span>...</span><a href="读史方舆纪要_page405.html">405</a><a href="读史方舆纪要_page406.html">406</a><a href="读史方舆纪要_page407.html">407</a><a href="读史方舆纪要_page408.html">408</a><a href="读史方舆纪要_page409.html">409</a><span class="current-page">410</span><a href="读史方舆纪要_page411.html">411</a><a href="读史方舆纪要_page412.html">412</a><a href="读史方舆纪要_page413.html">413</a><a href="读史方舆纪要_page414.html">414</a><a href="读史方舆纪要_page415.html">415</a><span>...</span><a href="读史方舆纪要_page411.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
