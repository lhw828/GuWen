<!DOCTYPE html>
<html>
<head>
    <meta charset="UTF-8">
    <title>续修台湾县志 - 第 53 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾县志 - 第 53 页/共 77 页</h1>
    <div class="content">
　　海外诸国，惟日本最富强，而需中国百货尤多。闻郑氏兵精，颇惮之。又成功为日本妇所出，因以渭阳谊相亲，有求必与；故郑氏府藏日益。自耿逆叛乱，与郑氏失好，耿兵方图内向，郑兵即蹑其后，已据闽之兴、漳、泉、汀、邵，粤之惠、潮七郡，养兵之用，悉资台湾。自此府藏虚耗，败归之后，不可支矣（同上）。

　　成功久踞金、厦门，蓄志内侵，造战舰三千余艘。顺治十三年，将大发兵窥江南，过浙之东瓯，泊舟三日，连樯八十里，见者增栗。至江南羊山，山有神，独嗜羊，海舶过者，必置一生羊而去，日久蓄息，至遍山不可数计。郑氏战舰泊山下，将士竞取羊为食，故神怒；大风骤至，巨舰自相撞击立碎，损人船什七、八，失利而返。至十六年，复大举入寇，破京口，犯江宁，旋即败归（同上）。

　　成功特重操练，舳舻陈列，进退有法。将士在惊涛骇浪中，无异平地，跳踯上下，矫捷如飞。将帅谒见，甲冑仅蔽身首，下体多赤足不裈。有以靴履见者，必遭骂斥，并抑其赏。凡海外多淤泥陷沙，惟赤足得免粘滞，往来便捷故也。

　　闽总督陈名景，驻师漳郡城内，方图进剿，郑氏分兵沿海港口，与官兵拒守。有门子李文忠，素机警，善承伺意旨，为总督亲信，凡应对传语，悉委任之；实阴通郑氏者。一日夜入总督卧内刺之，取其首，并窃令箭，驰马出南门，称有军机传令出城，无敢致诘，以首献成功。成功以其弒主，甚恶之，薄与一官，不满所望。岁余，以他事斩之（同上）。

　　龙碽者，大铜炮也。成功泊舟粤海中，见水底有光上腾，数日不灭，意必异宝。使善泅者入海试探，见两铜炮浮游往来，以报。命多人持巨絙牵之，一化龙去，一就缚。既出，斑驳陆离，若古彝鼎，光艳炫目，不似沉埋泥沙中物。较红衣炮不加大，而受药弹独多。先投小铁丸斗许，乃入大弹。及发，大弹先出，铁丸随之，所至一方糜烂。成功出兵，必载与俱，名曰龙碽。然龙碽有前知，所往利，即数人牵之不知重；否则百人挽之不动。以卜战胜，莫不验。康熙十八年，刘国轩将攻泉郡，龙碽不肯行，强舁之往；及发，又不燃，国轩怒杖之，八十一发而炸裂如粉，伤者甚众（同上）。

　　成功妇董氏，勤俭恭谨，日率姬妾婢妇为纺绩及制甲冑诸物佐劳军。成功于赏赉将士，挥千金不吝；于女红不令少怠，使绝其淫佚之萌，可谓得治内之道者矣（同上）。

　　成功立法尚严，虽亲族有罪，不少贷。有功必赏，金帛珍宝，颁赍无吝容。伤亡将士，抚恤尤至，故人皆畏而怀之，咸乐为用。其立法，有犯奸者，妇人沉之海，奸夫死杖下。为盗不论赃多寡必斩。有盗伐人一竹者，立斩之。至今台湾百货露积，无敢盗者，以承峻法后也。长子锦舍，即郑经，与弟裕舍乳母某氏通。成功知之，命以某氏沉海，锦舍又私匿之，已逾三载，无敢为成功言者。某氏怙宠，颇陵锦舍妇，妇不能堪，以告其祖父唐某号枚臣者，为致书成功。时锦舍守厦门，成功居台湾，以令箭授礼都事黄元亮，命渡海立取锦舍头来，并令锦舍母董氏自尽。母子迁延未即死，会成功病亡，得免。时年三十有九（同上）。

　　明末监国，于以兵从者，悉加显秩。郑成功兵力独强，赐姓朱氏。至僭号，晋封延平王，给金印，成功受而藏之，终身不一用，仍称招讨大将军。其居台湾传三世，悉遵明末纪元（同上）。

　　郑氏善穴地为隧，攻城多从隧入，守者不能御。海澄公黄梧，故郑将也，投诚封公，守海澄县。郑兵围急，梧坚守不下，谓其将曰：彼将为隧，何以御之？众惧莫对。明日，梧下令，遍取水缸盆盂数千，命于城内五步置一缸，贮水都满，遶城皆遍。每缸拨兵民五人守之，更迭互易，使注视水中，昼夜无辍。明日有报盆水微动者，趋兵掘视，则为隧者已至其下矣，即入火药隧中燃之，烟出郑营，隧人皆烬。此法前人用兵所未行，书之以备城守之缺（同上）。

　　顺治十六年，郑成功大举入寇，七月抵焦山，进据瓜州，趋镇江，直薄金陵。八月至观音门，我师以步卒捣其中坚，而以骑兵绕山出其背，前后夹击，成功大败。十七年五月，世祖命将军达素、总督李率泰，率兵大搜两岛（厦门、金门）。十八年，议取台湾。三月成功泊澎湖，次鹿耳门，红夷大惊。成功引兵登陆，克赤嵌城。十二月围王城，不下。成功乃使人告之曰：此地乃先人故物，今我所欲得者地耳，余悉以归尔。荷兰乃降。康熙元年，成功卒。二年，天子锐意南征，遣人约红夷合兵攻岛，大兵入，两岛之贼烂焉。

　　陈永华，字复甫，泉之同安人。父某科孝廉，以广文殉国难。永华时年舞象，试冠军，已补龙溪博士弟子员。因父丧，遂随郑成功居厦门。成功为储贤馆，延四方之士，永华与焉，未尝受成功职也。其为人渊冲静穆，语讷讷如不出诸口。遇事果断有识力，定计决疑，了如指掌，不为群议所动。与人交务尽忠款。居平燕处无惰容，布衣蔬食，泊如也。成功常语子锦舍曰：吾遗以佐汝，其师事之。成功既没，郑经继袭，以永华为参军；慨然以身任事，知无不为，谋无不尽。经倚为重，知其贫，常以海泊遗之，谓商贾僦此，岁可得数千金。永华却不受。强与，辄遭风败；更与之，亦然。永华笑曰：吾固知吾命穷，徒损他人资无益。台郡多芜地，永华募人辟之，岁入榖数千石。比获，悉以遗亲旧，量其所需，或数十百石各有差。计已所存，足供终岁食而已。逮耿逆以闽叛，郑经乘机率舟师攻袭闽、粤八郡，移驻泉州，使永华居守台湾，国事无大小，惟永华主之。永华转粟馈饷六年，军无乏绝。初，郑氏为法尚严，多诛杀细过，永华一以宽持之；间有斩戮，悉出平允，民皆悦服，相率感化，路不拾遗者数岁。一日，命家人洒扫厅事，内设供具，扃闭甚严，日斋沐具表，入室拜祷，愿以身代民命。或曰：君秉国钧，民之望也。今为此，实骇观听，其若民心何？永华曰：此吾所以为民也。复叹曰：郑氏之祚不永矣。居无何，告其家人曰：上帝命吾宰兹郡，将以明日往。诘朝，端坐而逝。妇洪氏，小字端舍，同邑人，赋质幽闲，有齐眉举案风。晨兴盥沐毕，夫妇衣冠敛衽，揖而后语。尤长词翰，精笔札，闺门之内，切嗟不异良友。永华冗不暇给，凡文移、尺牍属稿及丹笔批答，多洪为捉刀。措语字画与永华无异，人不能别。子梦纬、梦球（同上）。

　　陈烈妇者，永华季女，郑经长子钦舍妇也。钦舍甫弱冠，性刚毅果断，遇事敢为，经爱任之。先是，郑经幼好渔色，多近中年妇人。民妇为经诸弟乳母者，经皆通焉。有昭娘者，遂纳为妾，有宠。经妻唐氏无出，昭娘首生钦舍。当时流言，昭娘假娠乞养，实屠者李某子，独郑经谓生时目睹，不之信。族人窃诽之。未几，昭娘以众嫉死矣。逮耿逆变乱，郑经统师渡海驻泉郡，志图内向，以钦舍守台湾，号为监国。监国居守，裁决国事，赏罚功罪，一出至公。即诸父昆弟，有过不少假，用是宗族多怨之。及郑经自厦门败归，视监国处分国事悉当，益信其贤。自是军国事，悉付裁决，与精兵三千人为护军。宗族益惮监国，而含怒愈深矣。会经疾遽亡，未立后，家人方治含殓，经母董氏出坐帏中，传集各官听读遗命，立新主，逡巡未举。经诸弟白董氏，先收监国印，董氏命太监往取印，钦舍不与。时因讹传，监国率兵且至，众仓惶不知所出。群妾有和娘者，即克塽母也，曰，监国必无是，请往取之。钦舍曰：此印先君所授，军国系焉，向使一介传命，真伪莫据，何可轻付。和娘来固当持去，遂随和娘至丧次再拜董氏前，纳印。董氏曰：汝非郑氏骨肉，宁不知乎？钦舍未及对，经弟群起挞之。钦舍笑曰：挞我无足武。我平日不避嫌怨，守法不阿，亦为郑氏疆土耳。今日死生惟命，何挞为？董氏命置旁室中，不令出。经诸弟又遣乌鬼往缢之。乌鬼畏不敢前。钦舍知不能生，遂自缢死。明日立克塽为嗣（克塽小字秦舍）；而移钦舍柩于门外别室。董氏谓烈妇曰：汝参军女也。参军于国有大功，汝居宅中，当善视汝。烈妇曰：昔为郑氏妇，今屠儿妇矣，尚安居此？柩既举，烈妇扶柩出，人莫能阻。至丧所，昼夜哀啼不辍，路人闻之，莫不殒涕。其兄慰之曰：汝娠未娩，盍存孤以延夫后，不犹愈于死乎？烈妇曰：他人处常，妹所处者变也。纵生孤，孰能容之？有死而已。绝粒七日不死，复雉经，与钦舍合葬郡治洲仔尾海岸间。妇幼习文史，工书、知大体，实秉母教，亡年二十。既葬，台人士常见监国乘马呵殿往来，或时与烈妇并出，容服如生，导从甚盛，人以为神云（同上）。

　　明宁靖王名术桂，字天球，别号一元子，大祖九世孙辽王后，长阳郡王次子也。始授辅国将军。崇祯壬午，流寇破荆州，术桂偕惠王暨藩封宗室避湖中。甲申，京城陷，庄烈帝殉社稷，福王嗣立于建业，术桂与长阳王入朝，晋镇国将军，令同长阳守浙之宁海县。乙酉夏，浙西郡邑悉归国朝，长阳率眷属入闽，术桂尚留宁海，而郑遵谦从绍兴迎鲁王监国。时传长阳至闽，存亡莫测，监国遂封术桂为长阳王。郑芝龙据闽，又尊唐王为帝，建号隆武，术桂奉表称贺，隆武亦如监国所封。后闻其兄尚存，已袭封辽王，术桂疏请以长阳之号让兄次子承之。隆武不允，改封宁靖，仍依监国，使督方国安军。丙戌五月，我师渡钱塘，术桂乃涉曹娥江，奔避宁海，觅海艇出石浦。监国亦由海门来会，同至舟山。十一月，郑彩率舟师北来，因芝龙典隆武弗洽，知越州不守，监国出奔，故遣迎之。术桂与监国乘舟南下，岁杪抵厦门，而芝龙已先归命北行矣。是时，郑鸿逵迎淮王于军中，请宁靖王监其师，合芝龙子成功兵。功围泉州，经月不下，鸿逵乃载淮王暨宁靖同至南澳。值澳东故将李承栋，奉桂王之子称帝肇庆，改元永历。宁靖因入揭阳。永历令居鸿逵师中，月就所在地方支膳银五十两。戊子春，命督鸿逵、成功师。

　　庚寅冬，粤事又溃；辛卯春；宁靖仍与鸿逵旋闽，取金门。及成功取台湾，宁靖辄东渡，就竹沪垦田数十甲，以赡朝晡。既而元妃罗氏卒，遂葬焉。戊午，闻靖海将军调集水军楼船进讨，郑氏诸臣，燕雀处堂，晏如也。宁靖独忧之。常言台湾有变，我再无他往，当以身殉。癸亥六月，我师克澎湖；二十六日，郑兵败回。宁靖告其媵妾曰：我死期已至，汝辈可自便。媵妾袁氏、王氏、秀姑、梅姐、荷姐五人佥对云：王能全节，妾不失身；王生俱生，王死俱死。愿赐尺帛，遂各冠笄，同缢于中堂。宁靖乃大书曰：自壬午流贼陷荆州，携家南下，甲申避乱闽海，总为几茎头发，保全遗体，远潜外国。今交四十余年，已六十有六岁，时逢大难，全发冠裳而死，不负高皇，不负父母，生事毕矣，无愧无怍。次日校役舁主人柩至，宁靖视之无他言，但曰：未时。届时，则加翼善冠，服四团龙袍，束玉带，佩其印绶，将宁靖王麐钮印送交郑克塽，拜辞天地祖宗。凡耆士老幼俱入列拜，宁靖答拜讫，又书绝命词曰：『艰辛避海外，总为数茎发，于今事毕矣，祖宗应容纳』。书罢结帛于粱自经。且曰：『我去矣』。遂绝。众扶之下，颜色如生。越十日，藁葬于凤山县长治里竹沪庄，与元妃合焉。不封不树。妾媵五棺，埋于魁斗山，去王墓三十里，今称为五妃墓。宁靖无嗣，继益王裔宗位之子俨鉁为后，时年七岁，安置河南开封府杞县。沈瑞，国朝袭封续顺公，镇潮州。其仲曰珽，逆耿之变，伪藩郑经附之。经寇粤，以瑞家属及珽迁台，居永康里。经遇之厚，妻以郑斌女。辛酉傅为霖谋叛郑，事觉被戮。以瑞与谋，囚其家属，独郑氏发归。氏不肯，请同系。珽告瑞曰：我家蒙国厚恩，奈何甘受制于此，〔宜早为计。瑞曰：『吾志决矣』。命珽结缳。瑞将就缳，不能及，珽扶之。珽拜于地。俟气绝扶之下，即自投缳〕。瑞妻妾二人见瑞殁，皆自尽。有同母女弟年十六，闻之大恸曰：一家俱亡，留此无益也。亦自经死。

　　靖海侯施琅破澎湖，郑克塽乞降表云：『伏以论域中有常尊，历代绍百王为得统；观天意有攸属，兴朝宅九土以受符。诚五德之推移，为万汇所瞻仰者也。伏念先世，自矢愚忠，追怀前代之恩，未沾盛朝之泽。是以臣祖郑成功筚路以辟东土，臣父经韎韦而杂文身。宁敢负固重险，自拟夜郎；抑亦保全遗黎，孤栖海角而已。迨至先人弛担，稚子承祧；常思畏天之威，莫求缩地之术。兹盖伏遇皇帝陛下，高覆厚载，仁育义怀，底定中邦，如旭日升而普照；扫扩六宇，虽浮云翳而乍消。苟修文德，以来远人，宁事胜心，而焚海内？乃者舶舻西下，自揣履蹈之获愆；念此血气东来，无非霜露之所坠。颜行何敢再逆、革心以表后诚。昔也威未见德，无怪鸟骇于虞机；今也悟已知迷，敢后鳞游于仁圃。伏愿视天地万物为一体，合象胥寄棘为大同。远柔而迩宁，形民固无心于醉饱；贰讨而服舍，依鱼自适性于渊泓。夫且问黄耇之海波，岂特誓丹诚以皦日焉已哉』。又上降表云：『窃惟臣生自海邦，稚懵无识；谬继创垂之事，有乖倾向之诚。迩者楼船西来，旌旗东指，箪壶缓迎于周旅，干羽烦舞于虞阶。自省重愆，致劳薄伐。仰睹圣灵之赫濯，信知天命有攸归。逆者亡，顺者昌，乃覆载待物之广大；贰而讨，服而舍，谅圣主与人之甚宽。用遵往时之成命，爰邀此日之殊恩；冀守宗祧以勿失，永作屏翰于东方。业巳修表具奏外，及接提督臣施琅来书，示以复居故土，不敢主张。臣思倾心而向化，何难纳士以输诚。兹特缮具本章，并延平王印一颗、册一幅及武平侯臣刘国轩印一颗、忠诚伯冯锡范印一颗，敬遣副使刘国昌、冯锡韩赍赴军前缴奏。谨籍土地人民，待命境上。数千里之封疆，悉归土宇；百余万之户口，并属版图。遵海而南，永息波涛之警；普天下之，均沾雨露之濡。实圣德之渐被无方，斯遐陬之襁负恐后。独念臣全家骨肉，强半孺呱；本系南人，不谙北土。合无乞就近闽地方，拨赐田庄庐屋，俾免流移之苦，且获养赡之资。则蒙高厚之生成，当誓丹青以衔结。至明室宗亲，格外优待，通邦士庶，轸念绥柔；文武诸官，加恩迁擢，前附将领，一体垂仁。夙昔仇怨，尽与蠲除；籍没产业，俱行赐复。尤期广推宽大之仁，明布维新之令。使夫群情允洽，共鼓舞于春风；万汇熙恬，同咏游于化日。斯又微臣无厌之请，徼望朝廷不次之恩者也』。甲子夏四月，徙克塽燕京，封汉军公（「旧志」）。

　　朱氏，前明鲁王女也。聪慧知书，工针绣，适南安儒士郑哲飞，生一男三女。哲飞殁，扶姑挈儿渡台，依宁靖王。康熙癸亥，我师克澎湖，宁靖将自尽，氏欲从死。宁靖谕以姑存儿幼。氏涕泣奉姑，携儿别居，勤女红、忍饥冻十余年；女嫁姑亡，子且继殁，遂持长斋，孀居五十余年，冰操无玷。寿八十余终。

　　黄堂壮女弃娘，年十九，适傅为霖次子璇为妻。为霖以叛故，父子俱受极刑，家属发配。氏兄铨为氏营救得免。方璇之被系也，氏犹望其生。及遇害，决意身殉。其兄多方慰之，氏泣曰：今日之事，子为父死，妻为夫亡，不再计矣。遂自缢。闻者哀之。

　　郑氏宜娘，年十八，适谢灿。灿远贾三载始归，寻病卒，氏朝夕号泣，将以死殉。邻妪慰之曰：姑老家贫，且无兄弟，奈何？氏曰：予惟知从一之义耳，他非所知也。遂投缳死。伪天兴州为建坊于禾寮港街。

　　寓贤

　　王忠孝，字愧两，惠安人，前明进士，以户部主事搉关劾太监，忤旨，廷杖下狱。

　　后戍边，士卒千余赴都门泣留，三年乃免。国变家居，杜门不出。康熙三年甲辰，偕庐若腾入台，日与流寓诸人放意诗酒，作方外侣。居四年卒。

　　辜朝荐，字在公，粤之揭阳人，登崇祯戊辰进士。始任江南安庆推官，历掌谏垣，留京卿，与黄奇遇、罗万杰、郭之奇，号为四骏。初栖浯岛，继入台卒。一子文麟，长回粤，登国朝进士，为安溪令。

　　沈佺期，字云又，号复斋，安南人。崇祯癸未进士，官右副都御史。明亡，绝意仕进。后至厦门，谢客，遂入台，以医药济人。壬戌秋，卒于台。

　　沈光文，号斯庵，浙之鄞县人，文恭公一贯之族孙也。明副榜，由工部郎中晋太仆少卿，奉差广东监军。顺治辛卯，自潮州航海至金门。总督李率泰闻其名，阴使人赍书币招之，不赴。将往泉州，船过围头洋遇飓风，瓢至台，郑成功以客礼见之。及经嗣，光文作赋寓讽，几罹不测，乃变服为僧入山。旋于目加溜湾社教读，以医药活人，因家焉。工诗赋，所著有台湾赋、东海赋、檨赋、桐花芳草赋、草木杂记。

　　卢若腾，字闲之，同安浯州人，前明进士。庄烈帝召对称旨，授兵部主事。疏劾督师杨嗣昌，升本部郎中，兼总京卫武学。三上疏劾定西侯蒋惟禄，有恶其太直者。外迁宁绍兵备道。频行，劾兵备陈国兴，既至浙，兴利革弊，两郡士民有卢菩萨之谣。鼎革后，遯迹澎湖，杜门著述，诗文甚富。 

　　李茂春，字正青，龙溪人，隆武举人，富著述，丰神秀整。居永康里，题其茅亭曰「梦蝶处」。日诵佛经，人称李菩萨云。卒葬新昌里。

　　张士■〈木郁〉，惠安人也。万历丙辰进士矿之孙。八岁补弟子员，登崇祯癸酉副榜。康熙甲寅，耿逆之变，避难于浯、厦、漳、澄间。己巳，遁迹来台，居东安坊，杜门不出，持长斋，日惟焚香煮茗，以书史自娱。辟榖三年，惟啖茶果，年九十有九卒。

　　张灏，字为三，同安县人。由进士官兵部职方司郎中。初隐于大嶝，庚申自厦门至台。康熙癸亥，施将军拨舟送回至澎湖，病卒。年九十五矣。

　　张瀛，字洽五，为三之弟，登壬午贤书，未受职，同其兄处大嶝。庚申自厦门至台，辛酉以病卒，时年八十四。

　　郁永河，字沧浪，浙江仁和诸生。好远游，意兴甚豪。遍历闽幕。康熙丁丑，以釆磺来台，着「稗海纪游」一书，多摭拾台中逸事。所赋诗，亦有可传者。

　　俞荔，莆田人，解元进士，为广东长宁令。乾隆戊午，过海东书院，着「复性篇」（俱「旧志」）。

　　按蓝鼎元、陈梦林初稿从「旧志」列「寓贤」，沈瑞等九人列逸事。订稿以蓝、陈升附「军志」「蓝廷珍传」，沈瑞等改列「寓贤」。但沈瑞妻列「逸事」，瑞不当入寓贤；兹录王忠孝等八人，添二张及郁永河为「寓贤」，瑞与妻合一传，仍列「逸事」，复改「逸事」为「遗事」。

　　方伎

　　曾明训，字泗滨，号曰唯，凤山庠生，居东安坊。天分高朗，得异传，精占验，为人择地选课有奇中。宁靖王雅器重之。

　　卢周臣，东安坊人，吟咏自娱，清雅可钦。善淡墨山水人物，随意挥洒，并臻佳妙。

　　许远，字程意，镇北坊人，邑庠生。性高雅，工书画。与之游者，得其墨迹，弃为家珍。晚年懒于应酬，往往多金求之不可得。

　　王之敬，字笃夫，一字莲峰，号竹冠道人，太学生。诗古文辞脍炙人口；兼擅书画。每下笔，悉入妙品。当道器之。

　　孙朱疐，字非叔，号悔园，邑庠生。工琴，尤长行草书，有董元宰笔意。

　　徐元，字凯生，宁南坊人，精绘花鸟；作八分、大小篆尤入妙。不苟下笔；而性喜饮。或置酒邀之，数斗不醉，骋意挥毫，日数十幅。年八十终。

　　林元俊，字份生，太学生；本厦门人，徙居台湾。善奕精医，俱为海外国手。时挥毫作竹石及草书，纵机如意，瘦硬入古。

　　释澄声，号石峰，海会寺住持也。戒行素着。擅书画，好吟咏，尤善手谈。有司闻其名，多就访之。时或苦旱，延以祈雨屡验。

　　释照明，号喝若，漳州人。驻锡弥陀寺，日夜课诵不辍。时写兰菊，飘逸绝伦。

　　释志愿，号逢春，漳州人，锐志苦修。居竹溪寺数十年，暮鼓晨钟，讽诵自警，虽大风疾雨不废也。又精风鉴，所评品者，皆有后验。士人重之（以上俱「旧志」）。

　　张钰，字质坚，号彬园，雍正乙卯武举。幼攻举子业，旁及六艺。善草书，画无不工；而尤精于龙虎。其纵笔挥洒，光怪陆离，悬之壁间，蒸蒸吐气。生平笃行孝弟，姻睦戚族。其为人光明磊落，无琐琐龌龊态，故人咸乐与游焉（洪禧记录）。

　　庄敬夫，号桂园，西定坊人，以水墨画著名。山水、人物、草木、花鸟，意到笔随，各臻其妙。每脱藁，人辄閟以为家珍。今画家多摹其松鹿以行世，然卒无及其工妙者（洪禧记录）。

　　徐恢缵（原名恢元），字逊斋，西定坊人，邑增广生。画品工绝；山水、花鸟、人物，俱为众所珍。性刚介不屑逢迎。岐黄之术，济人尤多（陈廷瑜记录）。

　　吴廷庆，字呈章，西定坊人，郡学增广生。天分高朗，医理精工，诊症发药，投之多效。闻人有疾，不待纳履而行（陈廷瑜记录）。

　　陈必琛，字星千，自号别一崖道人，邑武生。工八分书，画山水人物各臻其妙；而擅长尤在丹青。凡仕台者，必求其舆地风俗图，以资考镜。又善鉴别古今器玩、篆刻图章，于琴筝笙箫诸音备殚其技，当道器重之。年七十二卒。人有得其尺幅以为珍者（韩必昌记录）。

　　释莲芳，号藕船，住持三官堂。好吟诗，工书画，究医术，所著有浣花吟诗（陈廷瑜记录）。

　　兵燹
</div>
    <div class="pagination">
<a href="续修台湾县志_page52.html">上一页</a><span>...</span><a href="续修台湾县志_page48.html">48</a><a href="续修台湾县志_page49.html">49</a><a href="续修台湾县志_page50.html">50</a><a href="续修台湾县志_page51.html">51</a><a href="续修台湾县志_page52.html">52</a><span class="current-page">53</span><a href="续修台湾县志_page54.html">54</a><a href="续修台湾县志_page55.html">55</a><a href="续修台湾县志_page56.html">56</a><a href="续修台湾县志_page57.html">57</a><a href="续修台湾县志_page58.html">58</a><span>...</span><a href="续修台湾县志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
