<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 130 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 130 页/共 479 页</h1>
    <div class="content">　　平原津在县西南。战国时，齐之西境，以河为界，此即黄河津济之所也。孔颖达曰：平原县南六十里有张公故城，城东有津，俗名张公渡，即平原津，秦始皇自海上还，至平原津而病。又韩信击田儋，渡平原，袭破齐历下军。《北史》：周师至邺，齐后主东奔，以颜之推为平原太守，令守河津，亦即是津也。今堙。

　　○张公故关在县南。《唐志》：德州有张公故关，即县之张公渡矣。又桃园马驿，在今县治西南，县当往来通道也。

　　附见：

　　德州卫在州城内。洪武初置千户所。九年改建。永乐五年，又置德州左卫于州治西，直隶都司。今仍置德州卫，亦置左卫。

　　武定州府东北二百四十里。东至海二百二十里，东南至青州府三百十里，西至德州二百二十里，北至直隶沧州二百五十里。

　　春秋、战国时齐地。秦为齐郡地。汉为平原、勃海二郡地。后汉属平原郡。三国魏分置乐陵郡《志》云：本建安中置。晋为乐陵国治厌次。后魏为乐陵郡治乐陵。隋开皇六年，置棣州治阳信县。大业二年，改沧州。明年，为勃海郡。唐武德四年，复置棣州治阳信。六年，省入沧州。贞观十七年，复置棣州移治厌次。天宝初曰乐安郡，乾元初复故。宋仍曰棣州亦曰乐安郡。元置滨棣路，后改棣州，属济南路。明初洪武六年，改乐安州，以州治厌次县省入。宣德元年，改为武定州以讨平汉庶人也。编户九十八里，领县四。今仍为武定州。

　　州南连青、济，北接沧、瀛，左环勃海，右控平原，所以屏蔽畿甸，权衡南北也。消幽燕之氛翳，静海岱之风烟，宣庙之烈，不与日月争光矣哉！

　　○厌次废县今州治。秦县也。相传秦始皇东游，厌气于此，因置厌次县。汉高六年，封功臣爰类为侯邑。宣帝徙封张安世孙延寿为富平侯，邑于此，遂为富平县，属平原郡。后汉初，富平获索盗掠郡县，耿击平之。明帝永平二年，复改富平为厌次县。晋为乐陵国治。永嘉末，幽州刺史王浚以邵续为乐陵太守。建兴二年，石勒围续，鲜卑段匹使其弟文鸳救之，续与合兵拒石勒，屯于富城。富城，富平之讹也。厌次亦名富平矣。魏收《志》：晋邵续为冀州刺史，治厌次。后魏仍属乐陵郡。后齐县废。隋开皇十六年，复置厌次县，属棣州。唐贞观十七年，移县治棣州郭内。《括地志》：厌次城，在阳信东南四十里。五代梁徙治于旧城东南十里。宋大中祥符四年，以河水为患，徙州治阳信界内乔氏庄，明初省。《城邑考》：唐棣州城，在今州东南六十里。五代梁华温琪为州刺史，苦河水为害，南徙十余里，谓之新州。今土人谓之南旧州城。宋李仕衡为河北都转运使，复以州治ㄜ下，徙州西北七十里，既而大水没故城丈余。今州治即仕衡所移也。城周十四里有奇。

　　蛤垛城在州南。有盐池，岁出盐数十万斛。唐建中初，棣州隶淄青，既而归于朱滔，又归于王武俊，惟蛤垛犹为淄青帅李纳所据，因城而戍之，以专盐利。贞元八年，纳死，子师古袭位，武俊引兵屯德、棣，将取蛤垛及德州之三汊城，师古遣兵拒之。有诏诏武俊罢兵，乃引去。

　　○大清河州南八十里。自齐东县东北流，经州界，又东入青城县境。○大河故渎，在州南五十里。《志》云：在州城南三里，唐武后长寿二年，棣州河溢，即此。今淤。

　　土河在州南，即笃马河下流也。自乐陵县入州境，东注于海，溢涸不时。明初，徐达攻乐安，师至土河，距城五里，命军士填坝以进，遂下其城。○商河，在州南四十里，亦从商河县流入境，东北入阳信县界，俗谓之大河，方十余顷，其北有堤横亘，州人赖之。又南十里有聂索河，今淤为平壤，民居其东南，颇擅桑麻之利。居其西北，辄被余流所涨溢。成化十二年，州判王敖筑堤障之，长五十余里，民被其利。又大湾，在州南四十里，方十余顷，北有堤横亘，多鱼鳖之利。

　　○清河镇在州东南七十里，有巡司戍守。

　　阳信县州北四十里。东至滨州七十里。汉县，属勃海郡。文帝封典客揭为侯邑。王莽时废。后汉延光初复置，仍属勃海郡。魏属乐陵郡，晋、魏因之。隋置棣州于此。唐初，亦为棣州治，寻属沧州。贞观初县废，八年复置。十七年，仍属棣州。宋因之。今城周六里，编户七十里。

　　○阳信城《志》云：故城在县西南七里，俗所云子务城也。又今城盖古之厌次城。宋大中祥符中，徙棣州及厌次县于阳信界内之八方寺，而移阳信县治故厌次城云。又连城，在县东北五里。或曰即春秋时齐之辕邑，汉之瑗县。恐误。

　　○屯氏故河在县南。《水经注》：屯氏别河东北径阳信故城南，又东北流入海，今涸。○商河，在县东，自州界东北流经此。《水经注》：商河经马岭城，自西北屈而东南，又东分为二水，南为长聚沟，北为白簿沟，以入于海，今亦迁绝矣。

　　○桑落墅县东南四十里。《志》以此为古富平县治。又黄巾寨，在县东南二十五里，相传汉末黄巾屯聚处。

　　海丰县州东北六十里。西至直隶庆云县四十里。汉阳信县地。隋置无棣县，属棣州。唐因之。宋治平中，移置保顺军，仍曰无棣县，元至元二年，省入乐陵县，寻复置，以其地之半属沧州，半属棣州。明洪武八年，改置海丰县。今城周四里，编户四十三里。

　　○无棣城县北三十里。相传即春秋时齐之无棣邑。《管子》所谓北至无棣者。隋置县治此。唐因之。太和二年，武宁帅王智兴奉诏讨横海叛帅李同捷，遣其将李君谋将兵济河，破无棣，是也。五代周分置保顺军。《宋志》：周置保顺军于无棣县南三十里。宋开宝三年，又以沧、棣二州界保顺、吴桥二镇地益之，仍属沧州。治平中，徙无棣县治保顺军城，仍领军使。金废军。元分其地属沧、棣二州，而县治入于棣州。明初，改置今县，又以直隶之无棣县地改置庆云县。今详见直隶。

　　广武城《通志》云：在县北八十里。相传汉初李左车所筑，因名。又信城，在县北十里。《志》云：韩信下齐时所筑城也。今名信城里。又县北二十里有龙且城，其地高耸，形势屹然。

　　○马谷山县北六十里。高三里，周六七里，山半有洞，广二丈余，深不可测。一名大山。或以为即古之碣石，似误。又骝山，在县北百二十里，一名小山。

　　○无棣沟县西北十五里。旧合鬲津河，东入海。唐永徽初，沧州刺史薛大鼎开鬲津河，因疏无棣沟故道，以通滨海鱼盐之利。亦曰无棣河，今淤。余详直隶沧州。○黄龙湾，在县北七十里，其水虽旱不涸，下流入海。

　　鬲津河在县北十里。自乐陵县流入境，合于无棣沟。又覆河，在县西北三十里，自直隶庆云县流入境，注于海。又县北一里有古黄河堤，西抵乐陵，南抵德州，旧为大河所经，筑堤以防泛溢云。

　　豆子在县东北，故咸泽也。《隋书》：平原东有豆子。考其地，盖在平原、勃海、河间三郡之交，负海带河处也。自黄河南徙，而故址多不可问。《志》云豆子在陵县东，恐误。今详见直隶静海县之咸水沽。

　　○枣园县西北十里。大河东决，尝涨溢于此。成化二十年，伐木为桥，以便行旅，凡三座，延袤一里余，谓之枣园桥。又县东北百八十里有大沽河海口巡司，明初置。

　　乐陵县州西北九十里。西南至德平县七十里。汉置乐陵县，属平原郡，郡都尉治焉。后汉因之。建安中，曹操分置乐陵郡。魏黄初中，改封曲阳王茂为乐陵王，是也。晋曰乐陵国。后魏因之。隋初郡废，以乐陵县属棣州，唐初因之，寻改属沧州。宋仍旧。明初改今属。城周三里，编户五十六里。

　　○乐陵故城县南二十里。汉县治此。晋永嘉初，新蔡王腾故将田甄等起兵，斩贼汲桑于乐陵，即此。宋熙宁中，徙县治于咸平镇，在今县东。明洪武二年，又徙治富平镇，今县治是也。

　　鬲津城在县西南。隋开皇十六年，析乐陵地置鬲津县，大业初废。武德四年，平窦建德，又分饶安地置鬲津县，属沧州。贞观初，复废入乐陵。○福城，在县西北。唐贞元中，淄青所置福城戍也。元和十三年，横海节度使程权讨李师道，败之于福城。

　　○屯氏故河在县南。《水经注》：屯氏别河又东径乐陵县故城北，今堙。又钩盘河，在县南十里，自德平县流入境内。一名般河。今详见德平县。○鬲津河，亦在县南，自德平县流入境，又东入海丰县界。

　　土河在县南。自直隶宁津县流入境，又东入州界。又商河，亦在县西南，自德平县流入境，又东南入商河县界。

　　○旧县镇在县西北三十里，有巡司戍守。

　　商河县州西南九十里。西北至德平县百里。汉置力县，属平原郡。后汉省。隋开皇十六年，置氵商河县，属棣州。唐因之。贞观初，改属德州，十七年复故。宋改曰商河，仍属棣州。今城周三里有奇，编户六十八里。

　　○力县城在县西北。力，音力。汉置县，文帝封齐悼惠王子辟光为侯邑，寻立为济南王，是也。应劭曰：城在般县东南六十里，盖与德平县接界，后汉废。○麦丘城，亦在县西北。《志》云：即春秋时齐之麦丘邑。《史记·赵世家》：惠文王十九年，赵奔将兵攻齐麦丘，取之。即此城也。

　　马岭城在县北。《水经注》：商河自力县，又东北径马岭城西北，又东北径富平县北。城在河曲之中，晋东海王越斩汲桑于此。后魏时尝移厌次县治焉。一云马岭城在阳信县东十里，恐误。

　　○商河县南三里。自德平、乐陵县流入境，又东北入武定州境。《志》云：汉成帝时，河水为患，许商凿渠以杀其势，因名。或曰：宋大中祥符间，以商河为棣州患，议徙商河，南入大清河，因凿渠于此。○马颊河，《寰宇记》：商河县北有马颊河，即九河故道也，今堙。

　　○高桥县东南四十里。旧置驿于此。《志》云：县有高桥、商河二驿及三岔口、归化镇二巡司。今皆革。

　　附见：

　　武定州守御千户所在州城内。洪武初，建乐安千户所。宣德元年，改为武定，直隶都司。

　　滨州府东北三百五十里。东至海九十里，西南至武定州百里，西北至直隶沧州百二十里。

　　春秋、战国时齐地。秦属齐郡。汉属千乘郡。晋属乐陵国。后魏因之。隋属棣州。唐仍旧。五代唐置榷盐务。汉改赡国军。周显德三年，升为滨州。宋因之亦曰勃海郡。金属益都路。元亦曰滨州，属济南路。明初，以州治渤海县省入今编户七十八里，领县三。今仍为滨州。

　　州滨海为险，鱼盐饶给，固景、沧之屏藩，连辽、碣之形援。盖海道之噤喉，三齐之户牖也。

　　○渤海废县今州治。汉湿沃县地。隋为蒲台县地。唐析置渤海县，属棣州。五代周始置滨州治焉。城周九里有奇，门四。

　　大营城州西二十五里，故丁河口也。金人尝屯兵于此。《元史》：滨棣安抚使韩安世败宋兵于丁河口。即此地矣。

　　○海州东北八十里，古千乘海口也。后汉永平中，遣王景修治河渠堤，自荥阳东至千乘海口千余里。是也。今大清河会汶、泗诸流，俱由此入海。

　　大清河州南二十八里。自武定州南经青城县之北，又东流入境，又东北入蒲台县界。○士伤河，在州北。《齐乘》：士伤河西逾德、棣，东至海，于南北诸河差狭。疑即古之鬲津河。

　　○秦台在州东北二十里，高八丈，周二百余步。相传秦始皇东游筑此以望海。亦曰蒲台，以是时尝萦蒲系马于台上也。隋置蒲台县以此名。

　　利津县州东六十里。本渤海县之永利镇。金明昌三年，置利津县，属滨州。今城周七里，编户四十里。

　　○官灶城在县南，旧为煮盐之所。金时尝屯兵于此，因置城戍守。今遗址犹存。

　　○海县东北三十里。产盐，居民资其利，有丰国、宁海、永阜三场，设官掌之，属于山东都转盐运使司。《志》云：丰国镇在县东北七十里，大清河西岸，兼置丰国镇巡司于此。又宁海场，在县北三十里；永阜场，在县东北五十里。俱在大清河东岸。

　　大清河在县东。《志》云：自蒲台县北流，经青州府高苑县北，又北经县东，至县东北，以达于海。

　　○铁门关县北七十里。旧置关于此，以控滨海之险。稍东即丰国镇也。

</div>
    <div class="pagination">
<a href="读史方舆纪要_page129.html">上一页</a><span>...</span><a href="读史方舆纪要_page125.html">125</a><a href="读史方舆纪要_page126.html">126</a><a href="读史方舆纪要_page127.html">127</a><a href="读史方舆纪要_page128.html">128</a><a href="读史方舆纪要_page129.html">129</a><span class="current-page">130</span><a href="读史方舆纪要_page131.html">131</a><a href="读史方舆纪要_page132.html">132</a><a href="读史方舆纪要_page133.html">133</a><a href="读史方舆纪要_page134.html">134</a><a href="读史方舆纪要_page135.html">135</a><span>...</span><a href="读史方舆纪要_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
