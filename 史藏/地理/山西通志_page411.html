<!DOCTYPE html>
<html>
<head>
    <meta charset="UTF-8">
    <title>山西通志 - 第 411 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 411 页/共 700 页</h1>
    <div class="content">　　王天祐上党人至元十五年任榆社令兴学劝农政教兼举士民戴徳焉
　　秦松龄大徳间任榆社尹天资笃实为政寛平
　　温都尔字瑞芝喀喇氏通经成宗时除辽州达噜噶齐以政闻赐上尊名币除集贤直学士后迁襄阳路达噜噶齐山西大饥河南行省恐流民入境为变檄守武闗温都尔验良民辄听度闗吏曰得毋违上命乎温都尔曰吾防奸耳非讐良民可不开其生路耶又煮粥以食之活数万人
　　许有壬字可用居汤隂延祐二年进士授同知辽州事防闗中有警邻州听州民出避弃孩婴满道有壬独率弓箭手闭城门以守卒获无虞州有追逮不许胥隶足迹至村疃唯给信牌令执里役者呼之民安而事集右族贪虐者惩之寃狱虽有成案皆平反而责其罪州遂大治六年己未迁山北防访司经歴
　　张钦祖至正间知和顺县事鼎新学校誉重当时梁宇初为榆社丞歴任赵城汾西太原徐沟击强治奸防能有声治行为诸县最
　　明
　　周至善洪武间任榆社县知县均赋役停讼狱能公能勤上下称之祀名宦
　　石亨陜西凤翔人永乐中知辽州为政仁恕民有去思碑
　　段浩齐河人宣徳中知辽州为政公直民甚悦之刘和金谿人正统间举人任辽州学正以春秋教授诸生昼夜不倦一时成就者最多士子春秋之学至今宗之
　　祁诚漷县人正统间知辽州为政勤险深得民心每朔望诣学为诸生讲书史亹亹不倦祀名宦
　　黄銊舒城人景泰间以举人知辽州聪明果断莅政克勤修学校举百废士民思慕不忘祀名宦
　　罗纲余姚人天顺间以举人知辽州威惠并施加意学校公暇即课试诸生祀名宦
　　连盛永年人成化间以进士知和顺县莅政公勤吏民畏怀陞御史
　　陈镒临清人成化间以举人知辽州秉性刚毅锄强去暴盗贼屏迹吏畏民悦祀名宦
　　杨和固安人成化间辽州学正厚重博学教诲谨严士子畏威怀徳称儒林第一
　　于璧字良玉新城人由进士任知县擢监察御史立朝不避权要治二年左迁辽州州判越一年士民诣京祈知本州百废俱举于学校尤加意数百年来科第蝉聨皆培植力也陞苑马寺卿
　　陈贤顺天人治间辽州训导教士有方士多从之祀名宦
　　党杰固城县举人榆社教谕以成就后学为心讲易课文情同父子陞知县行取御史士子思之不忘
　　髙贯江隂人初为刑部郎中正徳中以忤刘瑾谪知辽州诚心爱民暇则课文艺士林颂之
　　杨惠洛阳人正徳间以举人知辽州置学田修公署养士爱民善诗文纂修州志
　　王宠平度州人正徳间以举人知榆社县慈祥恺悌刑不严而民畏政不猛而事集莅任七载人乐其业陞凤阳通判祀名宦
　　梁如京蓟州人嘉靖间以举人知榆社县一清如水发摘如神以忧去清风两袖行李萧然
　　髙思敬陜西人嘉靖间以举人知和顺县清防仁爱有循吏风崇祀名宦
　　杨魁仪封人嘉靖间以举人知和顺县持身清介行政仁慈士民称颂祀名宦
　　张蓁新乡人嘉靖间以举人知辽州玉洁氷清爱民如子去之日老幼莫不悲号
　　刘汉完县人嘉靖间以举人知榆社县性耿介门无私谒风教所被民虽贫不甘为盗尤加惠庠序士勃然兴起崇祀名宦
　　康朴长安人嘉靖间以举人知榆社县丰采温和襟怀慈惠劝农兴学薄敛省刑民立祠祀之
　　董槃涉县人嘉靖间以监生知榆社县负挥霍才复励精为治流贼犯境守御有方卒保无虞
　　季文察辽州同知进所着乐书四种部覆多前人所未发得合依永和声之防诏授太常寺典簿
　　许应逵嘉兴人隆庆间以进士知辽州清防持已慈爱临民
　　樊自新陜西人隆庆间以贡知和顺县防介律己平易近民祀名宦
　　李朝纲隆庆间以贡任和顺教谕纯笃不浮诲人唯本忠孝祀名宦
　　张正儒新安人万厯间以举人知和顺县防明果断豪猾屏迹祀名宦
　　万象新宜兴人万厯间以举人知和顺县合里并甲薄赋轻徭祀名宦
　　张儒枝江人万厯间以贡知和顺县恺悌慈爱视民如子祀名宦
　　朱进忠桐栢人万厯间以贡任榆社县抚字有方民立石建祠
　　岳惟华曲周人万厯间以进士知辽州申免漂没地粮士民感颂不衰
　　李继元宁夏人万厯间以贡知和顺县修城垣赈灾荒暇则闭阁纂县志士民依之祀名宦
　　雍学诗阆中人万厯间以贡知榆社县自奉淡泊勤于治赈济有方所活以万计致政归当道给勘合资路费民甚思之
　　吴永图韩城人万厯间以举人知榆社县缉盗贼申乡约课士劝农恤孤拯弱尝辨吴子诚寃反曹封野狱发徐贞女诬一时称为青天审编里役独宿公所集里老戸甲详定上下民以为允迁晋府审理舆论惜之
　　冀孟曽上蔡人万厯间以吏员授榆社县丞洁己爱民捐逋赋减额粮课纺织勤树艺凡有便于民无不毕举陞阶州同知民拥留不忍舍建祠祀之
　　李嘉防郓城人崇祯间以贡知榆社县端方有守吏才明决政务寛仁常以化诲平两造之情有循吏风
　　杜伫静海人崇祯间以贡知榆社县为政得寛猛之宜视国如家士民勒石颂徳
　　冯道亨宁静人贡生知榆社县临民以寛尤善育材人立祠祀之
　　李卑字侍平榆林人崇祯中累官孤山副总兵陜贼多流入山西诏卑及贺人龙各率部卒千隶宣大总督张宗衡麾下防王自用陷辽州闻官兵至弃城去六年春诸军入城多杀良民冒功卑独严戢其下无所扰已败贼于阳城贼入济源山中又败之于天井闗移讨河北贼晋总兵官七年卒赠右都督卑所至军民安堵当仓卒镇静如常
　　李呈章信阳州人崇祯中知辽州五年紫金梁来冦拒守力屈城陷死之
　　曽淑尼江南人崇祯间以吏员任辽州吏目流冦破州城淑尼以末僚慷慨自矢殉死难之义
　　胡景化南郑人崇祯间任榆社典史时流冦肆毒景化守御不懈邑赖以全民立石建祠
　　沁州
　　周
　　乐霄魏献子分羊舌之田为七邑三命霄为铜鞮大夫孔子闻献子举霄曰逺不失举可谓义矣
　　北魏
　　韦崇字洪基京兆杜陵人寓居河洛髙祖纳其女为充华嫔除南頴川太守不好发摘细事郡中大治频居中正以平直见称出为乡郡太守更满应代吏民诣阙乞留复延三年在郡凡九年转司徒谘议乆之卒
　　唐
　　孟神庆华州华隂人永徽初沁州刺史以清介著名裴行立稷山人守贞曽孙以军劳累授沁州刺史迁衞尉少卿口陈愿治民试一县除河东令寛猛时当厯安南都防卒赠右散骑常侍
　　王思礼髙丽人以战功迁兵部尚书霍国公兼沁州节度使思礼善守多积储持法严整人不敢犯故多战功保全境土
　　唐汉宾莒公俭之苗裔也会昌间昭义节度刘从谏署为武乡令従谏卒子稹拒命汉宾固谏不从举族见害昭义平敕赠武乡令
　　后唐
　　李存贤许州人本姓王太祖养为子迁沁州刺史先时沁州当敌冲徙其南百余里据险立栅而居至存贤为刺史曰徙城避敌岂勇者所为乃复城故州梁兵屡攻之存贤力自拒守卒不能近迁武州刺史山北团练使又迁慈州天祐十八年梁兵攻朱友谦于河中庄宗遣存贤援之是时河中食少人心多疑谍者曰河中人欲杀子以归梁宜亟去存贤曰死王事吾志也复何恨哉卒击走梁兵后为卢龙军节度使卒
　　郭饶沁州绵上人以骁勇数立军功为沁州刺史者九年为政有惠爱州人思之
　　宋
　　解晖洺州临洺人隶兵籍戍雁门与辽人接战斩七级获酋一人以功迁奉国军队长周广顺初从王峻援晋州率敢死士三千余夜入辽师帐击之杀获甚众宋初从征泽州力战目中流矢师还策勲为内外马步军副都军头右第二军都指挥使干徳六年诏领部军屯上党从李继勲畧太原开寳九年破太原军于境上斩千余级获马三十匹太平兴国二年诏于潞州北乱栁石围中筑城置威胜军以晖为军使从征并州先下隆州赐予有加复令与石彦赟督战士隶城西行营刘继元降以太原宫女三人赐之俄以功迁本州团练使雍熈初充云应寰朔忻代等州都巡检使三年代归终右千牛衞大将军晖频立战功金创徧体时称骁将
　　曹光实雅州百丈人太平兴国四年征河东知威胜军事令调军食光实愿提一旅奋鋭先登上曰资粮事重亦足宣力也河东平命为汾辽石沁都巡检使五年与潘美分道出雁门为前锋遇敌迎击败之斩数千级优诏褒奬后为李继迁诱害赠赙加等
　　王仲寳字器之密州髙密人以捕贼功累徙泽潞晋绛慈隰威胜军巡检使至官才八日获太行山宿贼八十人赐金帛缗钱终左屯衞大将军致仕卒
　　金
　　王特起崞县人进士太和中为正定録事防军有惠政改沁源令爱民礼士去后人思之崇祀名宦
　　禹显代州人以战功授义胜军节度使兼沁州招抚使元光初元兵攻河东显扼龙猪谷击破其众擒元帅韩光国俘获甚众后守襄垣与元兵战于玉女寨大捷以内变城陷被擒不屈而死
　　李完字全道朔州马邑人经童出身复登词赋进士第以任澄城主簿防迁定襄令世宗尝选能吏八人按行天下完其一也后任河间府治中提刑司言完习法律有治剧才陞沁州刺史仍以玺书褒谕承安中卒完长于吏治所至奸恶屏迹民皆便之
　　杨润襄垣人金末同知沁南节度使铜鞮令城陷死难元
　　赵全平阳襄陵人气宇英迈有胆智金末羣盗起挈家据绵山之阳日从数百人事射猎元太祖南下率众归附从国舅下正定洺磁铜台诸郡以功擢副元帅安抚沁州治绩用成卒于官
　　陈思济字济民柘成人以才器见称世祖即位建省部俾掌敷奏姚枢许衡皆器重之刚直守正不附权要至元五年拜监察御史劾阿哈玛特不法帝命廷臣正之思济厉声曰御史言官也非为辨讼拂袖而出知沁州简要不务苛察迁签河南江北等防行中书省事卒年七十赠吏部尚书諡文肃
　　张徳邻字友仁壶闗人至元间任沁源尹履正奉公不避权势除烦苛抑贪鄙武乡民孙元往以疑盗系狱援引至数十人上官属徳邻按问委曲推究元住获平反议者咸服其明绵营戍卒扰民以法绳之莫敢犯涖任三年盗息民安受代之日吏民叹息为立去思碑圣裔孔克方有记崇祀名宦
　　杜丰为沁州长官十余年寛徭薄赋劝课农桑民以富足请老卒沁州人立祠祀之
　　达实玛勒中山人监生乆客江淮得性理之学至正初擢武乡尹居官行政皆本平日所学锄强扶弱有不吐不茹之风去任邑民思之为立遗爱碑崇祀名宦
　　李唐臣武乡人至正六年任本县尹秉公守正值乆旱痛自刻责遂大雨四郊霑足嵗稔嘉禾生有一本六穗之异崇祀名宦
　　张纲武乡人至正间任本县尹政教兼施威爱并用尝谓僚倅曰牧民者有恤民心恤民言心恤者民信言恤者民疑时妖氛为患纲谕以大义逺近不惑崇祀名宦
　　明
　　邵善髙邮州人洪武六年任沁源令首建县治公廨修立学校招集士类陞工部郎中
　　邝孟珏兴山人洪武间由人才知沁源劝农兴学均平赋役陞左督府断事
　　吕昭字克明江南昆山人永乐间沁州知州先以荐授徐州训导上书言事防嘉纳改浦城县丞陞今官贫不能治装蒲城人醵金赠之却弗受至徐州天甚寒犹衣单衣前受业弟子为制一裘赁蹇驴涖沁益着廉谨子旦举进士贻书戒之勉其以防自守言甚厉沁人至今思之
　　髙亮滦州人天顺初由举人知武乡县常巡阡陌课农桑省民疾苦道遇田妇馌耕者亮取视之皆糠粃藜藿亮流涕曰民穷如此牧民者之罪也后入觐民争餽赆仪亮一无所受
　　张玘霸州人成化间以监知沁州劝课农桑作兴学校流民多归复及代百姓赴阙奏留増秩复知州事
　　席勤学邠州人成化间以进士知沁州真心爱民奏减田赋若干隆礼学校课艺惟勤卒于官民咸爱之
　　白惟勤字勉之清涧人以举人知沁州加意抚循狱讼尤能明察时有妇暮行贼艳其首饰以沙扑面适一人突至捄之妇目眯无从辩识贼诬捄者为刼弗能决惟勤密函苍头于箱置二囚侧令二囚自相讦悉得其情比再鞫贼犹执词如初惟勤启箱出苍头证之贼惊服捄者获免时称为神明陞衞辉府同知
　　许英宁阳人成化间以嵗贡知武乡兴学校劝农桑均徭役清词讼流民复业者千余家乡里有盗马者畏其威复返其主民立徳政碑
　　李彦成磁州人治间沁州训导正其楷模笃于训迪士多有造彬彬向风
　　髙琏醴泉人治中由举人任武乡县常诵前人言曰催科不扰是催科中抚字刑罚无私是刑罚中教化父老至今颂之
　　曽暹吉水人由举人任沁州学正明经博史以善诲闻陞国子监助教
　　马图林县人正徳间以举人知沁州省赋除繁洁己爱下祀名宦
　　王崇庆直隶开州人正徳间以进士官主事上疏忤防谪沁州州判髙才邃学名山胜迹所在啸咏寻入为部曹擢分巡冀南道驻汾州惟正风俗敦士习是务尝毁悬元宫为子夏祠撒静心寺为察院后以母老请归累官南京吏部尚书
　　冯继祖兴平人正徳末以举人知沁源县増修城池抚弱除强有能吏风
　　路永聪汉隂人由解州判官陞沁州同知有文名居官以循良著称
　　李雄留守衞人由举人任沁州学正深明经义勤于讲解文风丕变
　　黄义汉阴人沁州训导训诲不倦持身不茍士人宗之齐闻道鄜州人由举人任武乡教谕布衣蔬食贫苦自励振作人文科名蔚起陞黎城知县岢岚知州以清节着闻
　　刘迁髙陵人嘉靖中由举人任武乡县涖政惟勤宅心以恕尝修南城甫底绩遇北兵至全城无虞民懽然曰微刘使君吾侪尽罹锋刃矣益敬爱如父母云
　　贾徳润鸡泽人嘉靖间以举人任沁源县知县性严重遇事英敏尝劝民输粟实仓廪备不虞敌兵阑入抵县境先期敛人畜城中指授方畧督士民固守城获保全
　　张廷槐字子徴万全都司人初以进士任兵科给事中遇事敢言不避权贵左迁婺源县丞擢知沁源县为政持大体念地僻民贫赋役烦重请弛不急之务徴调之令悉报罢公余兴学课士甄拔贤才修学宫辟射圃行冠礼正风俗与文翁比烈累官按察司副使
　　俞汝为字毅夫江南华亭人万厯间以进士官山东佥事左迁沁州知州汝爲歴郡县威望素着涖州事招流移重学校术者言漳水径南下于州不利州不能蓄众丰财以此遂筑石渠使东流汾州改府后割沁及属邑隶之民疲于奔命为上疏阙下复旧制沁阳驿旧设募夫为民累建议革之尝修州志称精核在沁五年擢工部去沁人立祠祀之
　　史应元万厯间知沁州清勤仁恕剔蠧惠民善政甚多士民尸祝之祀名宦
　　干木静海人万厯间以举人知沁源县清俭安静未几乞休归
</div>
    <div class="pagination">
<a href="山西通志_page410.html">上一页</a><span>...</span><a href="山西通志_page406.html">406</a><a href="山西通志_page407.html">407</a><a href="山西通志_page408.html">408</a><a href="山西通志_page409.html">409</a><a href="山西通志_page410.html">410</a><span class="current-page">411</span><a href="山西通志_page412.html">412</a><a href="山西通志_page413.html">413</a><a href="山西通志_page414.html">414</a><a href="山西通志_page415.html">415</a><a href="山西通志_page416.html">416</a><span>...</span><a href="山西通志_page412.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
