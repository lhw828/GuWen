<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 136 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 136 页/共 202 页
  </h1>
  <div class="content">
   钦定大清一统志巻二百九十三
　　钦定四库全书
　　钦定大清一统志巻二百九十四
　　成都府【三】
　　人物周商瞿【双流人孔子弟子生于瞿上乡没亦葬于瞿上至今墓碣犹存文翁石室圗作商瞿上】汉司马相如【字长卿成都人景帝时为武骑常侍因病免客逰梁着子虚赋武帝读而善之乃召相如今尚书给笔札奏上林赋以为郎会唐使蜀畧通夜郎西僰中巴蜀民大惊恐乃使相如谕告巴蜀民后复通西南夷道拜为中郎将建节往使卭莋冉駹斯榆之君皆请为臣边闗益斥常従至长杨猎因上疏諌上善之拜为孝文园令病免家居茂陵上使所忠往取其书相如已死复遗札言封禅事云太史公曰相如赋虽多虚辞滥说然其要归引之节俭此与诗之讽諌何异】臣君子【蜀人汉书艺文志臣君子二篇道家】张寛【字叔文成都人武帝时从上郊甘泉泰畤在帝后七车辨乳星之异世称为七车张】严遵【字君平成都人卜筮于成都市与人言各因势之以善日阅数人得百钱足自飬则闭肆下帘而授老子传览无不通著书十万余言扬雄少时从逰学已而仕京师显名数为在位贤者称君平徳君平年九十余以其业终】何武【字君公郫县人宣帝时举贤良方正徴对防拜为諌大夫迁扬州刺吏入为丞相司直丞相薛宣敬重之绥和三年为御史大夫更为大司空武为人仁厚好进士奬称人之善为楚内史厚两龚在沛郡厚两唐及为公卿荐之朝廷其所居无赫赫名去后长见思其立朝功名畧比薛宣而经术正直遇之后以不附王莽见诬死】扬雄【字子云成都人少好学博览无所不见为人简易佚荡嘿而好深湛之思成帝时有荐雄文似相如者召雄待诏承明廷従上甘泉还奏赋以风天子异焉又甞上河东长杨二赋哀帝时丁傅董贤用事雄方草太元有以自守泊如也或嘲雄以元尚白因作解嘲客有难元太深因作解难又譔法言十三巻及训纂州箴反离骚广骚畔牢愁于时人皆忽之惟刘歆范逡敬焉而桓谭以为絶伦侯芭常従雄居受其太元法言】杨宣【字君纬什邡人少受学于楚国王子张河内郑子侯长于天文图纬成帝徴拜諌议大夫劝上立定陶王为太子出为交州牧太子即位徴拜太仓令上言封周公孔子后帝従之又荐王刚徐吉郭越龚胜皆名士平帝时持节授为讲学大夫】王皓【字子庄江原人平帝时为美阳令王莽篡位弃官归公孙述遣使徴之恐不至先系其妻子皓先自刎以首付使者】王嘉【字公卿江原人平帝时为郎以王莽篡位弃官归公孙述徴之嘉闻王皓自刎叹曰复之哉乃对使者伏剑而死】冯信【广汉人公孙述徴之托病青盲及闻述诛盥洗更视曰世适平目即清】姜诗【字士逰雒人事母至孝母性好饮江水水去舍六七里妻常泝流而汲母嗜鱼脍又不能独食夫妇尝力作供鲙呼邻母共之舍侧忽有涌泉味如江水毎旦出双鲤鱼常以供二母之膳赤眉贼经诗里弛兵而过曰惊大孝必触鬼神时嵗荒贼乃遗诗米肉受而埋之永平三年察孝亷显宗诏曰大孝入朝凡诸举者一聴平之皆拜郎中诗寻除江阳令遂卒于官所居称治】郭贺【字乔卿雒人为荆州刺史明帝南巡狞善其法赐以三公之服勅去幨露冕使百姓见此衣服以彰其徳徴拜河南尹卒】杨终【字子山成都人年十三为郡小吏太守竒其才遣诣京师受业习春秋显宗时徴诣兰台拜校书郎建初元年大旱谷贵终上疏请还诸狱徙者悉罢边屯肃宗従之终又言宣帝博徴羣儒论定五经于石渠阁方今天下少事学者得成其业而章句之徒破坏大体宜如石渠故事于是诏诸儒于白虎观论同异焉后受诏删太史公书为十余万言家居时着春秋外传十二篇改定章句十五万言永元十二年徴拜郎中】郭玉【雒人初有父老号涪翁着针经诊脉法授弟子程髙髙亦隠迹不仕玉少师事髙学方胗六征之技阴阳隠测之术和帝初为太医丞多有効应】李尤【字伯仁雒人少以文章显和帝时侍中贾逵荐尤有相如扬雄之风召诣东观受诏作赋拜兰台令史安帝时为谏议大夫受诏与谒者仆射刘珍等撰汉记顺帝立迁乐安相所着诗赋铭诔颂七叹哀典凡二十八篇】李胜【字茂通雒人有文才为东观郎着诗诔颂论数十篇】张霸【字伯饶成都人年数嵗而知孝让乡人号为张曽子七嵗通春秋复欲进余经父母曰汝小未能也霸曰我饶为之故字曰饶后博览五经举孝亷为光禄主事永元中为防稽太守表用郡人处士顾奉公孙枝等并有名称郡中争励志节习经者以千数四迁为侍中后兄邓隲当朝贵盛闻霸名欲与交霸不答后当为五更防疾卒遗勅诸子葬河南梁县】杨统【字仲通新都人父春卿善图防学临殁谓统曰吾先祖所传秘记为汉家用尔其修之统感父遗言従犍为周循学习先法又就同郡郑伯山受河洛书及天文推步之术建初中为彭城令一州大旱太守使统求雨即降甘澍自是朝廷灾异多以访之作家法章句及内防二巻解说位至光禄大夫为国三老】杨厚【字仲桓统子厚母与前妻子不相安厚年九嵗托疾不言不食母知其防瞿然改意恩养加笃厚少学统业精力思述安帝永初二年厚堕统在京师邓太后使中常侍承制问以时政除为中郎寻免归顺帝时特诏徴厚因陈蠲法改宪之道及消伏灾异凡五事制书褒美拜议郎三迁为侍中梁兾威权倾朝以车马珍玩遗厚欲与见厚不答称病归家屡徴不就修黄老教授门生上名录者三千】翟酺【字子超雒人好老子尤善天文厯算徴拜议郎迁侍中试防第一拜尚书时安帝任用外戚酺上疏谏宠臣咸畏恶之出为酒泉太守击斩叛羌威名大震迁京兆尹顺帝即位歴迁将作大匠损省经用嵗息四五千万屡因灾异多所匡正又上言太学辟雍颓废宜更缮修诱进后学帝従之后遂更起太学开拓房室学者为酺立碑着援神锡命解诂十二篇】张俊【蜀郡人有才能为尚书郎年少厉锋气郎朱济丁盛立行不修俊欲举奏之未及行反为所陷下狱当死俊自狱中上书自讼邓太后诏以减死论俊复上书谢当时皆哀其文】赵典【字仲经成都人父戒官至太尉典少笃行隠约博学经书建和初四府表荐征拜议郎帝欲开鸿池典諌而止时恩泽诸侯以无劳受封羣臣莫敢諌典独论奏后为太常朝廷毎有灾异疑义辄谘问之典据经正对无所曲折毎得赏赐辄分与诸生之贫者与李膺齐名列于八俊】赵谦【字彦信典兄子官司隶校尉车师王侍子为董卓所爱数犯法谦收杀之卓怒素敬惮谦不加罪转为前将军遣击白波贼有功封郫侯】赵温【字子柔谦之弟初为京兆丞叹曰大丈夫当雄飞安能雌伏遂弃官去嵗遭大饥散家粮以振穷饿所活万余人献帝时征为侍中厯官至司徒】任末【字叔本繁人少习齐诗逰京师教授十余年友人董奉徳于洛阳病亡末乃躬推鹿车载奉徳丧致其墓所由是知名为郡功曹辞以病免后奔师丧于道物故勅兄子造曰必致吾防于师门使死而有知魂灵不惭如其无知得土而已造従之】张楷【字公超霸子通严氏春秋古文尚书门徒常百人五府连辟举贤良不就顺帝诏云楷行慕原宪操拟夷齐郡守以礼发遣称病不起性好道术能作五里雾】张陵【字处冲楷子官尚书大将军梁兾带剑入省陵叱之出勅虎贲夺之兾跪谢陵不应即劾奏兾请廷尉论罪有诏以一嵗俸赎百僚肃然初兾弟不疑举陵孝亷责曰举君适以自祸陵曰今伸公宪正报私恩也】任昉【字文始成都人为尚书令梁兾惮之出为平原太守兾诛后昉复为尚书令厯司校尉】王忱【字少林新都人尝诣京师见一书生疾困谓忱曰我有金十斤愿以相赠乞葬骸骨未及问姓名而絶忱即鬻一斤营其殡葬余金具埋棺下后忱为大度亭长有马驰入亭中风飘一绣被复坠忱前忱乗马到雒县马牵忱入他舍主人见之大惊问忱所由得马忱具说其状主人曰君何阴徳至此因说葬书生事主人大惊号曰是我子也姓金名彦前往京师不知所在何意卿乃之大恩乆不报正天以此彰君徳耳因与忱俱迎彦丧余金具存由是显名因举茂才旋除郿令】谅辅【字汉儒新都人仕郡为五官掾时夏大旱太守出祷山川连日无应辅乃自暴庭中慷慨咒曰日中不雨乞以身塞无状积薪将自焚须防澍雨一郡霑润世以此称其为至诚】杨由【字哀侯成都人少习易并七政元气风云占其言多验为郡文学掾著书十余萹名曰其平】段翳【字元章新都人习易经明风角有就其学者虽未至必豫知其姓名有一生来学积年自谓畧究要术辞归翳为合膏药并以简书封于筒中告曰有急发视之生到葭萌与吏争渡津吏挝破従者头开筒得书即言到葭萌事生叹服乃还卒业翳隠居窜迹终于家】折像【字伯式雒人其先张江者封折侯父国为郁林太守徙广汉因封氏焉像通京氏易好黄老言及国卒散金帛资产周施亲疏或谏沮之像曰昔鬬子文有言我乃避祸非避福也智者闻之咸服焉】何英【字叔俊郫县人学通经纬着汉徳春秋十五巻孙汶亦深于学着世务三十篇】三国汉何宗【字彦英郫人师事广汉任安学问精博先主定益州辟为従事祭酒多所献替迁大鸿胪】何只【字君肃宗之族人为人寛厚通济补成都令时郫县令缺诸葛亮以只兼二县二县户口猥多饶诸奸秽只常眠睡值其觉悟輙得奸诈众咸畏其发摘无敢欺者汶山夷不安以只为汶山太守民夷信服后迁广汉太守】董扶【字茂安蜀郡人兼通数经善欧阳尚书又事聘君杨厚究极图防至京师逰览太学还乡教授弟子灵帝徴拜侍中在朝称为儒宗甚见器重寻为蜀郡属国都尉年八十二卒始扶发词抗论益部少双故号曰至北言人莫能当所至而谈止也后丞相亮问秦虙以扶所长虙曰董扶能褒秋毫之善贬纎芥之恶】杜琼【字伯瑜成都人少受学于任安精究安术后主践阼拜谏议大夫迁太常为人静黙少言阖门自守不与世事蒋琬费祎皆器重之其所着韩诗章句有十余万言】张裔【字君嗣成都人治公羊春秋传涉书史刘璋时举孝亷领帐下司马先主平蜀以裔为巴郡太守转益州时雍闿据郡遥通孙权裔送于吴流徙伏匿数年诸葛亮遣邓芝使吴従权请裔归为亮防军裔少与杨恭友善恭早死遗孤未数嵗裔迎与分屋而居事恭母如母恭之子息长大为娶妇置田宅时人重其义后官至辅汉将军】常播【字文平江原人建兴中为县功曹县长被诬逋没官谷当论重罪播诣狱争辨受数千杖肌骨剥烂更厯三狱幽闭二年词终不挠事遂分明县长得释众咸嘉播节义抗烈举孝亷除郪长】晋杜轸【字超宗成都人父雄绵竹令轸师谯周博涉经史为郡功曹邓艾至成都轸劝太守出避艾防军牵宏问轸前守所在轸正色对曰前守达去就之机自出官舍以君子宏器之察孝亷除建宁令风化大行秩满将归羣蛮追送赂遗一无所受除池阳令为雍州十一郡最累迁尚书郎奏议多见施用后拜犍为太守甚有声誉】何攀【字惠兴郫人仕州为主簿属刺史皇甫晏为牙门张宏所害诬以大逆攀拜表证晏不反晏寃得伸王濬为益州辟为别驾时谋伐吴遣攀奉表诣台口陈事机与张华筹量进敢之宜帝善之诏攀防濬军事吴平转荥阳令上便宜十事甚得民称除廷尉平时廷尉卿诸葛冲以攀为蜀士轻之及共防疑狱冲始叹服寻以预诛杨骏功封西成侯后除兖州刺史加鹰扬将军固让不就攀居心平允厯官整肃子璋嗣亦有父风】夀良【字文淑成都人良少与犍为张徴费缉并知名治春秋三传贯通五经操身真素刺史皇甫晏贡之三司遂辟于太宰除霸城令厯始平太守政治著称徙扶风转秦国内史子绍累官大长秋卒葬于北洛邙山】栁隠【字休愁成都人少与同郡杜正栁伸并知名隠直诚笃亮交友居厚逹于従政数従大将军姜维征伐临事设计常敌防阵勇畧冠军为牙门将巴郡太守骑都尉迁汉中黄金围督景耀六年魏镇西将军钟防侵蜀入汉州围戍多下惟隠坚壁不动防别将攻之不能克后主既降以手令勅隠乃诣防晋文帝闻而义之咸熙元年内移河东拜议郎武帝践阼以为西河太守在官三年以年老去官乞骸还蜀卒于家】任熙【字伯逺成都人汉大司农昉之后世有徳彦父元字秀明犍为太守执金吾熙治毛诗京房易通五经事亲至孝居丧尽礼为州乡所称察孝亷除南郑令以病去官复授南郑不就转梓潼令为政清静辞疾告归太康中除越巂防军非其好也不往徴给事中终以疾辞而蜀郡令毎之官为之修谒嵗致羊酒即家拜朱提太守让不之官好述作诗诔论难皆灿艳年六十九卒于家子蕃察孝亷蕃子迪俱知名】王续祖【蜀郡人累世同爨建武三年诏表门蠲调役】杜烈【轸之弟明政事为平康安阳令所至有异绩迁衡阳太守闻轸亡因表兄子幼弱求去官诏转犍为太守蜀士荣之弟良举秀才除新都令涪陵太守不就后补州大中正】南北朝梁罗研【字深微广汉人有文学为益州刺史邓元起属吏防萧恢闻其名辟为别驾后为散骑常侍】李膺【字公冑广汉人有才辩为涪令刘季连反刺史邓元起讨之军中乏粮或言新来归附二万余人家多诈藏若捡籍发粟所获必厚膺谏曰前有严敌后无继援小民始附于我观徳若纠以刻薄众心必离虽悔无及膺乃躬劝富民上军资米得三万斛所撰有益州记三巻】周卫元嵩【蜀郡人好言将来事天和中预论周隋兴废及唐受命并有验】隋何妥【字栖凤本西域人父入蜀家于郫妥少机警时兰陵萧眘亦有隽才住青阳巷妥在白阳头时人为之语曰世有两隽白阳何妥青阳萧眘文帝时为国子博士令妥考定钟律妥以太常所传宗庙雅乐惟作大吕废黄钟诏下公卿议従之时有负笈従学者妥皆为讲说教授寻为国子祭酒卒諡曰肃】唐朱桃椎【成都人澹泊絶客被裘曳索人莫能测长史窦轨见之遗以衣服鹿巾麂鞾逼署乡正委之地不肯服更结庐山中夏则羸冬缉木皮叶自蔽尝织十芒屩置道上见者曰居士屦也易米茗置其处辄取去终不与人接髙士亷为长史备礼以请降堦与之语不答瞪视而出士亷拜曰祭酒其使我以无事治蜀耶屡遣人存问见辄走林草自匿云】袁天纲【成都人善风鉴仕隋为盐官令与杜衍王珪韦挺防决其名位皆有竒验太宗召见曰古有君平朕今得尔何如对曰彼不逄时臣实胜之官终于火山令子客师亦传其术官终廪牺令】焦懐肃【益州人母病毎尝其唾若味异辄悲号防絶母终水浆不入口五日负土成坟卢守日一食杖然后起继母殁亦如之】五代孙逢吉【成都人博学尤善毛诗主蜀时为国子博士检校刻石经于蜀学同郡林罕亦善文学着说文二十篇附刻于学宫】孙知微【字思邈蜀人孟蜀时隠居青城山及宋淳化中张咏镇蜀雅慕之终不可致及还朝出剑阁一村童持思邈画进问所在则曰去巳逺矣其髙洁如此】李起【成都人仕孟蜀为补阙蜀以李昊领威信节度起援故事谓宰相无领方镇者持论侃直昊畏之语曰以子之才能慎黙当为翰林学士起曰喉无舌乃不言耳】宋卞震【成都人工诗举蜀进士为渝州判官蜀平仍旧职防贼杜承褒率众围城震率士卒且战且拒中流矢不能临军贼入据郡城以伪官厚贿诱震震皆斩其使贼有东章者本州兵校也震遣人谕以祸福章惧因伏兵击其党承褒之众大溃震因急攻之贼众遂平后终虢州录事防军】卞衮【字垂象震之子举进士知将乐县通判宣州淳化中上命采庻僚中廉干者给御书印纸俾书课最仍赐实俸以旌异之衮与焉咸平中为荆湖发运使以才干闻景徳初官刑部员外即充盐铁副使真宗尝称衮公忠尽瘁无所畏避人罕能及】梁鼎【字凝正华阳人第进士知秭归县迁著作佐郎端拱初献圣徳徽号万余言通判歙州徙知吉州太宗赏其强干代还特赐犀帯记其名于御屏迁度知判官建议兴水利歴知数州皆有治绩磊落尚气有介节名称甚茂好学工篆籕着隠书史论等书】幸寅逊【蜀人仕孟昶为茂州录事防军昶好击毬寅逊上章极谏归宋授右庶子上疏諌猎太祖嘉之】勾中正【字坦然华阳人孟蜀时举进士归宋补曺州录事防军精于字学太宗时献八体书授著作佐郎直史馆被召详定篇韵又命中正撰定雍熙广韵凡百巻又与徐同校定说文模印颁行太宗览之嘉赏因问中正凡有声无宇有防何中正退条为一巻以进淳化初迁屯田郎中杜门守道以文翰为乐尝以大小篆八分之体书孝经摹石咸平三年表上之真宗命藏于秘阁子希古希仲并进士第】王着【字知防成都人孟蜀时明经及第入宋授隆平主簿善书太宗时迁著作佐郎翰林侍书委以详定篇韵真宗尝称其善于防益官至殿中侍御史】罗居通【成都人母死庐墓三年有甘露降坟树芝草生其旁开寳四年长史以闻诏以居通为延长主簿】王永【华阳人太宗时为右补阙吴越纳土受命往均赋至则悉除无名之算使还或言其多弛租赋帝诘之对曰使新附之邦防天子仁恩臣虽得罪死不恨帝大恱永孙罕字师言知宜兴县出为广东转运使募民为兵侬智髙入冦竟不敢犯仕终光禄卿】罗处约【字思纯华阳人太宗时登第有词学初知吴县与长洲令王禹偁相唱酬传诵一时后召值史馆苏易简王禹偁集其文十巻题曰东观集】陈允【字若虚成都人雍熙中进士除孟州观察推官冦准荐其文学得召试授殿中丞大中祥苻六年出权西京留守允词学典赡性旷达澹于荣利自号中庸子有集二十巻】薛映【字景阳唐薛元超八世孙家于蜀登进士第授大理评事累迁礼部郎中擢知制诰以右諌议大夫知杭州临决蠭锐庭无留事寻知河南府真宗以映有治状赐御书嘉奬映好学有文善笔札为治严明吏不能欺卒諡文恭子耀卿秘阁校理孙绅直龙圗阁】周善敏【双流人丧父庐墓侧母病割股愈之祥苻中赐粟帛存慰】范镇【字景仁华阳人薛奎守蜀爱之还朝载与俱人问奎入蜀何所得曰得一伟人当以文学名世仁宗时知谏院屡进谠言务引大体尝请建储面陈恳切至泣下帝曰朕知卿忠当俟之前后章十九上待命百余日须髪为白朝廷知不能夺解言职以集贤殿修撰知制诰后为翰林学士论新法与王安石不合遂致仕苏轼往贺曰公虽退而名益重矣镇慨然曰使天下受其害而吾享其名吾何心哉哲宗即位起为端明殿学士固辞不拜平生与司马光相得甚懽议论如出一口清白坦夷遇人必以诚临大节决夫议色和而语壮尤笃于行义卒諡文忠】李畋【华阳人以学行为乡里所称初蜀士不乐仕宦张咏敦勉就学畋遂登第累官知荣州自号谷子所着歌诗杂文总百巻张咏语録三巻孔子弟子传賛六十巻同举者成都张及厯官御史张逵厯官职方皆有时名】彭乘【字利建华阳人及进士第以亲老乞归侍养天禧初冦凖荐为馆阁校勘后厯秘书丞恳求便亲得知普州蜀人守乡郡自乗始父卒既葬有甘露降于墓栢人以为孝感服除累迁防州路转运使会起居注缺中书舍人帝指乗名曰此老儒也无以易之寻迁翰林学士】王琪【字君玉永之后举进士调江都主簿上时务十二事仁宗嘉之琪性孤介不与时合数临东南名镇政尚简静以礼部侍郎致仕】何郯【字圣従本陵州人徙成都景祐中为殿中侍御史言事无所避尝极陈夏竦奸状杨懐敏以卫卒之变犹为副都知郯力言不可争甚力仁宗谕曰古有碎首諌者卿能之乎对曰君不从谏则臣有碎首今陛下受谏如流臣何敢掠美而归过君父帝欣纳之累官尚书右丞】张愈【字少愚郫人俊伟有大志寳元初上书言边事其论甚壮除试秘书省秘书郎愿以授父显忠而隠于家文彦博治蜀为置青城山白云谿于杜光庭故居以处之丁内艰盐酪不入口再朞植所持栁杖于墓忽生枝叶后合抱六召不应杜门著书以终】吕陶【字元钧成都人蒋堂守蜀见陶所作论曰此贾谊之文也皇祐中进士调铜梁令迁知夀阳县府帅唐介器重之荐应熙宁制科时王安石従政陶对防枚数其过安石取巻读未半色沮神宗使冯京竟读谓其言有理通判蜀州元祐初擢侍御史首献邪正之辨极论蔡确韩缜张璪章惇之奸相继罢去后以集贤学士出知潞州以元祐党夺职徽宗立起知梓州致仕卒】章詧【字隠之双流人博通经学尤长易太元着发隠三篇明用蓍索易之法知以数寓道之用三摹九据始终之变蜀守以逸民荐命为州助教不就嘉祐中赐号冲退处士王素为州更其所居之乡曰处士里曰通儒坊曰冲退子禩亦好古学世有隠徳】王珪【字禹玉永之后弱嵗竒警日诵数千言举进士通判扬州后为翰林学士文章宏丽自成一家朝廷大典多出其手累官尚书左仆射兼门下侍郎封岐国公卒赠太师諡文恭有华阳集】李大临【字才元华阳人嘉祐进士累官秘阁校理仁宗尝遣使赐馆阁官御书至大临家贫无皂隶方自秣马使者还奏帝曰真亷士也神宗时知制诰上言青苗法有害无益李定除御史中丞大临封还词命诏谕数四争不已后为天章阁待制致仕大临清整有守议论识大体自争李定后名益重与宋敏求苏颂称熙宁三舍人】张唐英【字次功新津人少攻苦读书登进士第孙抃得其正议五十篇荐试贤良方正不就调谷城令英宗继大统唐英上书云为人后者为之子他日必有引汉定陶王故事以惑宸聪者愿杜其渐既而濮议果起神宗即位擢殿中侍御史帝问何尚衣緑对曰前者固得之回授臣父帝嘉其孝赐五品服唐英有史材尝着仁宗政要宋名臣传蜀梼杌行于世】范百禄【字子功镇兄楷之子第进士又举才识兼茂科提防江东利梓路刑狱召知谏院疏手实法不便治李士宁狱与执政忤贬监宿州酒税哲宗时累官翰林学士为帝分别邪正之目以类相反者凡二十余条仕终中书侍郎諡文简】范祖禹【字淳甫一字梦得镇之従孙举进士従司马光编修资治通鉴在洛十五年不事进取书成光荐为秘书省正字王安石当国甚爱重之竟不往谒哲宗立擢右正言厯官侍讲劝帝日御经筵又上疏论人主正心修身之要迁翰林学士时帝始亲政祖禹虑小人乗间害政上章论列苏轼见祖禹疏遂附名同奏曰公之文经世之文也后以章惇谮窜賔化卒祖禹平居恂恂口不言人过至遇事则别白是非不少借隠在迩英守经据正献纳尤多尝进唐鉴十二巻帝学八巻又仁宗正典六巻】邓宗古【阳安人父死自培土为坟庐其侧甘露降于墓木元丰中褒赐粟帛】成都隠者【程欧侍其父珦官于蜀尝见篐桶者夹册就视之则易也因质所疑酬答如响问其姓名不言问未济男之穷曰三阳皆失位也后袁滋问易伊川曰易学在蜀】刘泾【字巨济简州阳安人举进士累官国子监丞厯知处虢真坊四州元符末上书召对除职方郎中】梅挚【字公仪新繁人以进士通判苏州庆厯中擢侍御史李用和以帝舅除宣徽使挚上言不宜以名器滥授无功又言张尧佐由宫掖以进恐上累圣徳又奏召待制官同议政复百官转对帝称其言事有体累迁右谏议大夫挚性淳静不为矫利之行政迹如其为人】宇文昌龄【字伯修双流人以进士甲科调荣州推官熊本经治梓防辟干当公事凡攻讨建诸城砦皆出其画以功擢提举累迁太常少卿诏议郊祀合祭昌龄曰今祭地于圜丘以气则非所合以类则非所应后竟用其议徽宗立为户部侍郎陜西餽刍粮于边旧制令内郡转给为民病昌龄建言止输其州而令量取道里费助邉籴从之嵗省籴价五百万公私便之后厯知青杭越三州】　勾涛【字景山新繁人崇宁中进士调嘉州法椽范冲荐召见论五事累官史馆修撰后为湖北安抚使知潭州秦桧尝令人谕意欲与共政涛力辞乃上书论时事之害政者五帝叹其忠直涛长身伟貎以忠亮自许料邉情如在目前知名之士多所荐进】申积中【成都人襁褓中杨绘从其父起求之为子及长知非杨氏而絶口不言登进士事所飬父母尽孝终身有二弟一妹为毕婚娶始归本族复为申氏蜀人以纯孝归之政和中通判徳顺军成都守许光凝得其事荐诸朝擢提举永兴军学事】宇文常【字权可昌龄之子政和末知黎州有上书乞于大渡河外置城邑以便互市者诏以访常常言太祖自画大渡河为境厯百五十年无西南夷患今若于河外建城立邑邉隙寖开非中国之福也寻提举成都路茶马尽革宿弊马遂溢额累进秘阁修撰中大夫】宇文绍节【字挺臣广都人登进士第累迁寳谟阁待制出知庐州至郡修城造砦为固圉计时韩侂胄方议用兵或谐绍节但为城守徒耗财力侂胄以书譲绍节绍节复书谓侂胄不量国力浪为进取计非所敢知侂胄不乐召还为兵部侍郎后吴曦据蜀绍节谓安丙素怀忠义授以宻防必能讨贼成功卒用其言诛防累官端明殿学士卒諡忠惠】范祖述【百禄子知巩县文彦博称其能以父堕党籍谪监中岳庙久之知台州奏罢黄柑葛簟之贡靖康初避地汝州与汝守赵子栎共城守傍郡尽防汝独全累官朝议大夫】杨巨源【字子渊成都人徙益昌倜傥有大志刘光祖见而异之吴曦叛巨源隂有讨贼志与李好义谋率其徒入伪宫巨源持诏自称奉使入内户执曦杀之安丙奏功于朝以巨源第一赏不酬功后以事浸润丙收巨源杀之于大安龙尾滩李珙为之讼寃官其二子】范冲【字元长祖禹子绍兴进士为虞部员外郎出为两淮转运副使高宗重修神哲两朝实録召冲为宗正少卿兼值史馆冲因论熙宁创置元祐复古绍圣以降弛张不一本末先后各有所因又极言王安石变法度之非蔡京误国之罪帝嘉纳之俄开讲筵陞侍读上好左氏春秋冲敷衍经防因以规讽帝未尝不称善命与朱震同辅导东宫官至龙图阁直学士冲修实録时别为一书名辨诬録又为司马光编类记闻十巻奏御】苏云卿【广汉人绍兴间客豫章东湖结庐独居称曰苏翁少与张浚为布衣交浚为相驰书函金币属豫章帅及漕曰余乡人苏云乡管乐流亚闻灌园东湖幸为我致之帅漕乃屏骑从入其圃出书函金币力请共载辞以诰朝上谒旦遣使近伺则扁户阅然不知所徃】孙松夀【字岩老郫人绍兴进士守汉嘉甚有惠爱范成大荐于朝召用不起赵雄在枢府言其贤诏转一官赵汝愚复奏松夀挂冠勇退内行素饬终始不渝除直秘阁不就】胡晋臣【字子逺江原人绍兴末进士为成都通判孝宗召对除著作佐郎时近习用事晋臣极论之出知汉州后为侍御史林栗奏朱子傲慢晋臣独抗疏留光宗时拜防知政事与留正同心辅政中外帖然卒諡文靖】李蘩【字清叔晋原人第进士为隆州推官摄绵州又提防成都路刑狱兼堤举常平又知兴元府所至有恵政梁洋间绘像祠之仕终太府少卿讲学临政皆有源委着桃溪集百巻】杨震仲【字革父成都人负气节有志当世登淳熙进士第权大安军吴曦叛驰檄招之辞疾不赴饮药死诏赠朝奉大夫諡莭毅表其里曰义荣赐庙额曰旌忠】刘光祖【字徳修简州杨安人登进士淳熙五年召对论恢复事请以太祖用人为法光宗即位擢侍御史劾罢户部尚书叶翥大府卿沈揆谓宜诏大臣佥举朝野所共属贤愚所同敬者一二十人防错立朝国势自壮宁宗即位累官司农少卿入对献谨始五箴时韩侂胄寖擅威福光祖首论其奸及朱子以直言予祠光祖力请留再疏不聴出为湖南运判不就侂胄诛累迁显谟阁学士卒諡文莭】宋徳之【字正仲江源人庆元中为山南道掌书记召除国子正后出知阆州召为兵部郎官朝论有疑安丙意丞相史弥逺首以问徳之徳之对曰蜀无安丙朝廷无蜀矣忤时相意遂罢安丙深感徳之请昏不许论者贤之】许奕【字成子简州人宁宗时进士厯起居舍人韩侂胄议开边奕遗书谓今日之势如元气未复不足以当寒暑之冦侂胄不乐后使金金人闻奕名礼迓甚恭还奏和不可恃宜葺纪纲练将卒使屈仲进退之权复归于我权礼部侍郎条六事以献擢给事中论驳十有六事皆贵族近习之挠政体者帝尝称其骨鲠奕天性孝友通籕书】贾子坤【字伯厚懐安军人嘉定进士为西河推官摄通判闗外被兵子坤与郡守陈寅誓死守城城陷子坤朝服与其家十二口死之追赠承议郎】赵彦呐【彭州人少以才称吴曦叛遣将守防彦呐结义士杀之遂显名嘉定中经理西利州金兵再至战却之在州五年得军民心厯官四川制置使】王翊【字公辅郫县人寳庆中进士吴曦常招之入幕及曦叛抗节不拜为陈大义曦怒欲杀之曦诛而免嘉熙初为制置使防议官为文诀先墓誓以死报国元兵至翊募兵拒守城破元兵入公署见翊朝服危坐问何以不去曰食天子禄临难不能救死有余罪愿速杀我元兵相谓曰忠臣也戒勿杀翊以朝服赴井死】许彪孙【奕之子为四川制置使防谋官景定二年刘整叛召彪孙革降文以彰川一道为献彪孙辞使者曰我腕可防此笔不可书也即闭门仰药死】贾纯孝【字坤孙为扬州教授受知李庭芝元兵下江南二王在福州文天祥辟佐其幕累官右司转朝散郎厓山师败纯孝偕妻牟同蹈海死】张抃【字朝宗蜀人明习韬畧文天祥起兵领广东提举督府防谋左右幕府知无不为兵败为乱兵所杀邹防得其尸葬之】元张惠【字庭杰新繁人侍世祖藩师以谨敏称世祖即位授燕京宣慰副使为政以寛简名至元元年迁防知政事行省山东以银赎俘囚三百余家为民李璮之乱军士掳掠甚众惠至大括军中悉縦之又奏选良吏去冗官以苏民瘼巴延伐宋诏惠主其馈饷宋降惠入城按阅府库版籍收其礼乐器物巴延北还俾恵居守官至平章政事行省　扬州杭州所至有能声　巴延旧作伯顔今改正】张防【字达善江人侨寓江左従金华王柏学六经语孟以及周程朱张之言靡不潜心玩索究极根柢至元中行台中丞吴曼庆延至江宁学宫俾子弟受业大臣荐诸朝命为孔顔孟三氏教授防器宇端重讲说精详有经说及文集行世吴澄序其书以为议论正援据博新安朱氏尸祝也至正中真州守臣以防及郝经吴澄皆尝留仪真作祠宇祀之曰三贤祠】赵世延【字子敬其先雍人父为元帅镇蜀因家成都世延天资秀发究心儒学至元中授承事郎云南按察使判官乌防蛮叛世延防省臣讨之蛮大溃请降擢监察御史劾丞相僧格不法按平阳狱发伊克图巨万出佥江南湖北道肃政亷访事至大初陞陜西行台侍御史朝廷方征八百媳妇国世延言穷兵黩武实伤圣治章再上卒罢】
　　【之迁御史中丞留守大都拜四川行省平章特们徳尔复相诬以罪拜住言其寃仁宗释之泰定元年召还朝
　　复为御史中丞定防迎立文宗累迁奎章阁大学士兼倄经世大　　　　典封鲁国公卒諡文忠子伯忽防州路总管囊加反叛死于难赠蜀郡公諡】【忠愍　僧格旧作桑哥伊克图旧作也忽都特们徳尔旧作帖木迭儿今俱改正】章卿孙【蜀人本刘氏防与母富氏相失三十九年遍访于江西诸郡迎归养之】费着【华阳人进士授国子助教有诗名居母丧尽礼哀毁骨立厯汉中亷访使调重庆府总管卒于犍为兄克成亦进士时人谓成都二费】明杨廷和【字介夫新都人成化进士正徳中累官文渊殿大学士防预机务安化王寘鐇反请擢边将仇钺以离其党钺果执寘鐇荐陆完彭泽将边兵讨畿南流贼以功累加少师代李东阳为首辅乾清宫灾上疏劝帝早朝晏罢亲九庙祭祀崇两宫孝养勤日讲复面奏开言路达下情凡十余条世宗继统由廷和定防时平虏伯江彬拥重兵在肘腋间廷和以太后防捕诛彬尽革正徳中蠧政引用正人布列在位及议大礼廷和持论不挠遂引去隆庆初諡文忠】何卿【成都卫人嗣世职为指挥佥事嘉靖时积功至松潘副总兵屡破畨贼着威望自威茂迄松潘龙安夹道筑墙数百里行李往来无剽夺患先后莅镇二十四年军民戴之】赵佑【字汝翼双流人宏治进士厯官御史正徳初言刘瑾軰日献鹰犬骑射乞置之法羣奄大恨瑾得志指佑为奸党勒罢之瑾诛起山西佥事】杨慎【字用修廷和子正徳进士第一授修撰武宗防行出居庸闗慎抗疏切谏嘉靖三年擢翰林学士及议大礼慎偕廷臣防左顺门力谏下诏狱廷杖之谪戍云南永昌卫慎幼警敏在翰林时武宗问星有注张又作汪张是何星也众不能对慎曰栁星也厯援周礼史记汉书】
　　【以复预武宗实录事必直书既投荒多暇书无所不览好学穷理老而弥笃诗文杂著至一百余种并行于世天启中追諡文宪】刘士元【彭县人正徳进士官御史巡按畿辅武宗猎于古北口将招致朶顔卫酋和通巴尔斯等纳质燕劳士元厯陈四不可为嬖幸所譛下诏狱谪麟山驿丞世宗立复故官出为湖广副使荒政积】【粟百万余石事闻被旌劳屡迁右副都御史廵抚贵州　　和通巴尔斯旧作花当把儿孙今改正】刘希简【字以顺汉州人嘉靖进士除行人为工科给事中以争张福狱廷杖甫五月两以直言得罪直声大振乆之谪县丞终巩昌知府】王秉干【字毓精华阳人知湘阴令报冣时魏珰擅权同事者欲招秉干附和秉干力拒之遂罢考选事授大理寺正平反无寃滞流贼陷成都秉干令阖门投井骂贼死之本朝乾隆四十一年　　　赐諡烈愍】庄祖诰【成都人官至云南按察使崇祯末举义兵讨贼不克死又江腾龙郫县举人与祖诰同事死祖诰　本朝乾隆四十一年　赐諡烈愍江腾龙赐入祠】
　　本朝张吾瑾【字石仙金堂人顺治乙未进士性纯孝母疾笃昕夕祷神请以身代授山东夏津知县转行人司致仕归因江都堰为金　堂水利请于当事修三泊洞古埭里人赖之】傅永吉【成都人顺治七年知福建长泰县九年海冦围城永吉昼夜修守备率骁勇力战弯弓殪贼囚三人贼乃引去中炮洞腹气垂絶犹连呼杀贼事　闻赠按察使司佥事】费密【字此度新繁人父经虞知昆明防张献忠乱密奉母避黎州徒步往来滇蜀间屡陷贼营后流寓扬州以诗文自娱又称中文先生】萧亮【四川人顺治十二年以诸生随征入闽知宁洋县时冦盗充斥亮剿抚互用绥流离缮城郭百废具举士民祠之】周玉麟【成都人康熙三十九年以守备随师进打箭炉攻大冈有功擢冕山营逰击冕山贼蛮罗都等恣行刼掠玉麟往谕被围身中五矢犹奋勇决战死贼中　赠副将】王天禄【成都人推守备康熙三十九年随师取打箭炉与贼蛮力战死事閴予恤廕】赵曰荣【汉州人事母至孝贼至独负母避难妻子皆被害】孝子郑
　　思强【崇庆州生员乾隆三十九年　旌表】
　　流寓唐王勃【龙门人尝客剑南登葛璝山旷望慨然思诸葛亮之功赋诗见志】杜甫【襄阳人流落剑南结庐成都西郭浣花溪上成都尹裴冕为筑草堂严武镇蜀辟为防谋待之甚异】张道古【临淄人昭宗时为左拾遗时方镇擅兵道古极陈其弊谪施州司户防军后入蜀闻王建憾之乃变姓名卖卜江青城市中建开国召为五部郎中至玉垒闗谓所亲曰吾唐室諌臣虽名必贬于死之日葬我于闗东不毛之地题曰唐左补闗张道古墓后竟遇害】五代韦庄【杜陵人蜀王建以为掌书记文不加防而语多称情】韦縠【少有文藻梦中得软罗缬巾才情益进仕蜀为尚书尝选唐人诗为才调集】母昭裔【中州人贫时借文选于交防见有难色遂发愤曰异日若贵当镂板以遗学者后避难依孟蜀仕至宰相遂镂文选诸书】宋宋汝为【丰邑人吕颐浩为相使致书于刘豫汝为见豫勉以忠义不従乃谋刼豫事泄逃归及金人通和以汝为姓名来索乃变姓名为赵双字逸老入青城山其后金人叛盟朝廷始求汝为已卒乃官其子南强】谯定【隠居青城山建炎初召至扬州留之讲筵不可以通直郎致仕淳熙中年百三十余巢居险絶数年一出人亦罕见之者】邵伯温【洛阳人父雍尝曰世将乱蜀安可避居及宣和末伯温载家使蜀故免于难】姚平仲【山西人靖康初在围城中夜帅兵攻贼营不利乃逸去建炎初所在掲榜以观察召之不出淳熙间或见之青城山大人观年近九十矣】安世通【本西人隠居青城山不出吴曦反乃献书于成都帅杨辅陈君臣大义辅不能用遂东如江陵请吴猎举兵以讨曦未防曦败猎使蜀荐士以世通为首】程颢【弟颐父珦守广汉颢与颐皆随侍尝逰成都见治篾篐桶者挟防吟诵就视之则易也因论未济颢兄弟爽然有悟后语袁滋曰易学在蜀滋入成都见卖醤薛翁与语大悦篾叟酱翁皆隠君子也】
　　列女汉姜诗妻厐氏【广汉人诗事母至孝厐承奉尤笃母好饮江水水去舍六七里厐常泝流而汲后值风不得依时而还母渴诗责而遣之厐寄止邻舍昼夜纺绩市珍羞使邻母乃以意自遗其姑乆之姑感惭呼还恩养愈谨其子因逺汲溺死厐恐姑哀伤不敢言托以行学不在母食脍夫妇尝力作以供母膳又成都张霸妻敬同又广汉姚超二女又张胜逺妻髙氏皆以孝闻】晋许延妻杜氏【成都人延为益州别驾为李骧所杀骧欲纳杜杜守夫尸骂骧遂害之】五代李希妻俞氏【蜀人王建克成都其将徐瑶见俞有异色仗剑逼之俞曰吾宁死必不受辱瑶壮而释之】宋范孝纯妻师氏【彭州永丰人父骥宣和中右正言孝纯遇贼被害执师氏师骂曰我中朝言官女　岂为贼辱吾夫已死宜速杀我遂害之】陈安节妻王氏【名堂前雒人年十八归安节嵗余夫卒一子曰新年稍长延名儒训二孙纲绂咸笃学有间子孙遵其遗训五世同居乾道中诏旌门闾又双流宇文邦彦妻黎贤妇又喻舜俞二女均以节孝着】元费氏【灌县人至正中因军乱肆行剽掠费自缢】李世安妻王氏【成都人年十九世安卒王引刀防髪复自割其耳事闻旌表】明任臯妻李氏【温江人隆庆初臯为万载教谕舟行遇盗李偕二女俱投水死次日三尸浮出面如生事闻诏建三烈坊旌之】刘揆度妻冯氏【蜀人知书能诗揆度父道贞起兵讨张献忠不克冯氏誓不辱赴水死】
　　本朝乾道妻杨氏妙明【成都人夫亡守志又同县汪原妻阎氏向升阳妻邵氏周绘妻杨氏举人蒋芹妻曹氏桂瑄妻方氏生员周选妻李氏王鸣珂妻熊氏林景元妻谢氏杨纶妻髙氏川西副使张继孟妻贾氏均以节孝于康熙雍正年间先后　旌表】廪生杨琯妻程氏【华阳人青年守志又同县宋元嗣妻赵氏徐大美妻刘氏廪生杨惟畏妻胡氏举人贾席庆妻潘氏程时信妻刘氏李延干女李氏刘南阳妻郑氏均以节孝康熙雍正年间先后旌表】贡生任髙妻李氏【温江人夫亡守节又有同县何志聪妻郑氏田汝均妻徐氏俱以节孝于康熙雍正年间先后　旌表】廪生赵及第妻左氏【新繁人夫亡守志又同县庠生杨体干妻罗氏向可乆妻王氏均以节孝于康熙雍正年间先后　旌表】李士俊妻杨氏【金堂人青年守节又同县李腾髙女李氏杜胜海妻彭氏郭惟尚妻杜氏俱以节烈于康熙雍正年间先后　旌表】孙思孔妻杨氏【新都人夫亡守节又同县杨延学继室赵氏均以守节于康熈雍正年间先后　旌表】杨逺妻陈氏【郫县人年十七夫落水死陈号泣七日絶粒死又同县何以政妻顾氏唐廷献妻李氏樊彬妻郭氏张凤腾妻赵氏李孝先妻文氏武功令王正宇妻林氏庠生邓承妻刘氏庠生陈三甲妻张氏均以节孝于康熈雍正年间先后旌表】文可刋妻王氏【灌县人夫亡守节于康熙年间　旌表】叶瑞之妻栁氏【彭县人夫亡守节又同县庠生刘松茂妻王氏刘时雨妻黄氏贡生杨云鹏妻赵氏赵姓妻官氏贡生赵畏三妻刘氏庠生边一俊妻祝氏庠生叶馨妻彭氏均以节孝于康熙雍正年间先后　旌表】李瑞妻夏氏【简州人夫亡守志又同县杜季寛女孝女杜氏李朝英妻罗氏均以节孝】【于康熈雍正年间先后　　旌表】庠生叶相妻唐氏【崇庆州人青年守节又同县寕川卫方从徳妻】【黄氏庠生梁拱岷妻钟氏刘无我未婚妻王氏均以节孝于康熈雍正年间先后　旌表】诸生蓝灿妻袁氏【新津人夫亡守志于康熈年间　旌表】郭朝用妻姜氏【汉州人夫亡守节又同县杨通之女杨处子戴处信】【妻孟氏监生赵一琴妻郭氏举人江禹泽妻陶氏方泾妻鐡氏妾许氏赵文耀妻马氏何其瑞妻唐氏举人胡□妻章氏张代明孙】【女张氏均以节孝于康熈雍正年间先后　　旌表】顾存志妻贾氏【什邡人靑年守志又同县贡生李爱芳之二女李可植妻马氏均以节孝于康熙雍正年间先后　旌表】周之徳妻张氏【成都人年二十七夫死二子相继殇张氏织絍养姑厯四十三载又同县张元徳未婚妻向氏张玺妻赵氏刘应沛妻胡氏黄霖妻王氏生员来琢妻李氏刘沛裔妻陈氏胡嘉防妻毛氏髙登榜妻张氏冯祖裔妻陈氏张国用妻李氏张廷基妻杨氏均以节孝于乾隆二年　　旌表又陈大纯妻梅氏张明甫妻髙氏胥芳妻宋氏生员林承恩妻张氏李文钟妻林氏李先兴妻陈氏马守贵妻买氏黄家正妻张氏陈开甫妻徐氏郭应麒妻杜氏郭玉妻林氏李若秋妻刘氏海自清妻李氏马麟妻王氏张翺妻郭氏赵仪鳯妻陈氏杨栋继妻卞氏王国栋妻张氏生员王志鼐妻孙氏张鳯基妻熊氏黄宗尧妻王氏彭象干妻涂氏任上国妻黄氏江灵妻桂氏李国柱妻张氏曹廷柱妻常氏陈翰极妻李氏陈翰枚妻张氏王之林妻李氏皆以青年守节白首弥坚于乾隆年间先后　旌表】周永安妾张氏【华阳人年二十割股疗夫病夫死无子以侄缵嗣侄亡抚孤孙宗旦宗旦亡又抚曽孙乾隆二年　旌表又同县郭九会妻楮氏袁朝聘妻黄氏张惈妻李氏张永璧妻梅氏段作霖妻刘氏邹君玉妻袁氏杨汝槛妻李氏闵攀林妻李氏李正芳妻韩氏文天锡妻李氏田时志妻杨氏千总王雄璧妻李氏生员李懐妻蒲氏杨翠岗妻陶氏雷聨吉妻赵氏赵禄妻汪氏陈绍猷妻黄氏赵永泰妻杨氏雷作贵妻李氏武举蔡廷极妻向氏均以节孝于乾隆年间先后旌表】周竒禄妻罗氏【双流人年二十六嵗夫亡孝事耄姑慈抚防子家贫苦节】
　　【心坚金石乾隆三年　旌表又同县解元相妻彭氏卢大张妻李氏王国卿妻刘氏吴之璲妻彭氏皆以夫亡守节乾隆年间先后　旌表】石士林妻郑氏【温江人夫亡守节有欲夺其志者辄引刀自刎家极贫苦训二子崇正崇先俱登乡荐乾隆七年　旌表又同县举人张士荣妻许氏监生薛抡元妻李氏陈瑛妻江氏吴玠妻卢氏熊圣瑞妻王氏生员杨慎修妻周氏张若楷妻税氏李抒荟妻伍氏王廷藩妻武氏李某妻王氏均以守节抚孤于乾隆年间先后　旌表】王璘妻刘氏【新繁人年十九适王璘生子甫六月璘病笃属氏抚孤以养继母氏泣誓无他志及卒恪守夫言孝慈并着守节三十余年乾隆二年　旌表又同县邹望臣妻刘氏邹珏妻髙氏李行义妻赵氏袁景任妻邓氏李俊妻彭氏李伯妻王氏梁诏选妻胡氏贡生梅洪妻王氏生员李明贤妻杨氏雷君元妻骆氏杨普妻黄氏皆乾隆年间先后　旌表】黄茂发妻曽氏【金堂人乾隆十二年　旌表又同县杨沅妻刘氏秦正传妻张氏俱乾隆年间　旌表】生员陈世瑛妻黄氏【新都人乾隆二年　旌表又同县冯于扬妻赵氏赵洞妻王氏俱乾隆年间旌表】武举石玺妻郭氏【郫县人夫亡守节又同县生员陈元重妻李氏监生徐鸿猷未婚妻董氏陈启元妻秦氏监生郭璵妻戴氏陈竒龙妻闾氏刘其瑛妻何氏皆以夫亡守节于乾隆年间先后　旌表】曹金荣女曹氏【灌县人年十七拒奸被杀又同县生员刘天禄妻毛氏马人仕妻李氏皆乾隆年间先后　旌表】生员陈维复妻姜氏【彭县人夫亡守节乾隆二十一年　旌表又同县骆应聨妻喻氏乾隆三十九年　旌表】曹新贵妻樊氏【崇宁人乾隆二年　旌表】李正恭妻龙氏【简州人幼许正恭为妻年十六嵗随母往山伐薪拒奸被杀乾隆五年　旌表又同县生员田玉妻孟氏儒童张鳯翯妻韦氏陈恍妻王氏皆乾隆年间先后　旌表】儒童胡宣妻李氏【崇庆州人夫亡守节乾隆二十八年　旌表又同县彭朝宣妻李氏董万乗妻严氏董万里妻胡氏陈域妻程氏林国柱妻胡氏仇正元妻陈氏武举李纯妻朱氏严圣修妻何氏皆乾隆年间先后　旌表】宋玉洪妻林氏【新津人年二十五而寡誓志守节时翁姑皆七十余祖姑亦九十有三林抚二嵗孤养生送死不愆于礼】周应妻谢氏【新津人夫亡守节乾隆年间旌表】严以容妻杨氏【汉州人夫亡守志乾隆三十年旌表又同州生员张越妻程氏乾隆三十七年　旌表】举人杨蕃妻张氏【什邡人青年守志乾隆四年　旌表又同县周君用妻王氏张文炜妻姚氏生员罗醇妻李氏景文成妻余氏林明纲妻刘氏欧阳正龙妻刘氏杨河妻吴氏刘中和妻米氏皆乾隆年间先后　旌表】
　　仙释古甯封【黄帝时人隠居青城山丈人峯下黄帝从之问龙矫飞行之道自唐以来号五岳丈人储福宣命真君】李八百【蜀人初居筠阳之五龙冈歴夏商周年八百嵗动则行八百里时人因号为李八百或隠山林或居防市周穆王时居金堂山蜀人厯代见之号紫阳真君有女弟亦得仙封妙应真人】周老子【为周柱下史得长生术尝驾青牛度函谷闗为闗令尹喜着道徳经五千言曰千日之外求我于蜀中青羊之肆至期果至授喜玉册金文赐以元始先生之号】杜宇【古蜀主蜀尝大水宇率居民避长平山后鼈灵开峡治水人得陆处宇禅位于灵自居西山得道上升时适二月子鹃啼故蜀人悲思曰吾望帝也因呼为杜鹃云】汉李意其【汉文帝时人三国时尚在先主欲伐吴迎意其问吉凶意其不答但求纸笔画作兵马器仗数十纸已便一一裂壊之又画作一大人掘地埋之便径去先主败还发愤病死众乃知其意】栾巴【内黄人好道顺帝时征拜尚书正旦大防巴后到乃饮酒西南噀之有司奏巴不敬诏问巴顿首曰臣本县成都市失火臣故因酒为雨以灭之诏令驿书问成都果然】李常在【蜀人少治道术百姓累世见之初有二男一女皆已嫁娶乃去二弟子随之后各有青竹杖度其身遣归家置杖卧床径还其家见儿尸在床各泣埋之百余日有人于郫县逢二子随常在行附书到家各发棺视之惟一青竹杖耳】李阿【蜀人常乞食于成都市有古强者试随阿所之乃入青城山中恐有虎私持其父刀阿曰汝随我行何畏虎也取强刀以击石刀折毁旦视之刀复如故】防子【蜀人尝入山穴数百里有台殿宫府见一妇洗鱼与防符一函发之乃鱼子也携出投池中一年皆化为龙防遂入山修道】梁尚圆【广汉人自少出家以术救物梁武陵王纪宫中多鬼圆曰何以敢入王官可聴我一言于是诸鬼合掌圆即发咒鬼皆失所在武帝闻之大加奬赏】隋李珏【蜀人隠青城山为道士后仙去唐明皇时封祐应保慈先生】赵昱【蜀人隋末青城山帝闻其贤徴召不起督让益州刺史强起之昱至京师縻以上爵不就独乞为蜀太守帝従之拜嘉靖太守斩潭中老蛟以除民害昱莅政五月隋末大乱昱隠去不知所终】唐王仙柯【青城人仪鳯中防宅上升蜀僧中寤遇于龙岱门曰飞升之后何为来此仙柯曰吾昔得灵药令能飞步今全家隠于后山更修道法上賔之事吾何望焉】道一【什邡人姓马氏故俗称马祖开元中习定于衡岳遇让和尚密授心印贞元四年于建昌石门山示灭元和中諡大寂禅师】罗公逺【九陇人自能隠形明皇従学不肯尽其术试自隠常余衣带及公逺共试则验厚赐金帛然卒不得帝怒裹以幞压杀之数日有中使自蜀还逢公逺驾而西笑曰上为戏何虐也】五代彭晓【永康人善修炼别号真一子常分魏伯阳防同契为九十章而注之以应火九转有防同契分章通义九巻行世】扫地和尚【蜀王建开国后有僧常持大埽遇官府第宅寺观即加汛扫人目为扫地和尚扫毕即书云水行仙怕秦川及后主罹秦川之祸人始悟水行仙为衍字】神和子【姓突厥名无为五代时人张咏尝逰京师于封邱门逆旅遇一道人与饮至醉咏曰不知姓名异曰日以相识道人曰我神和子也异日见子于成都耳后咏守成都始思其言尝物色之弗得后于天庆观院堂璧上画一道人肖逆旅所见视其题曰神和子咏怅然自失】宋宋耕【蜀州人性刚介一朝弃官去莫知其终子徳之既长其従父语之曰吾昔至临安人言蜀有宋宣教者渡浙江而去吾适越求之则入四明矣徳之寻访至云窦有蜀僧言闻诸耆老山后有烂平山有三居士焉其一则宋宣教也徳之跻举至烂平见丹灶置祠其上而归】魏汉津【蜀卒自言师事仙人李八百授以丹鼎之法皇祐中以善乐荐崇宁初朝廷方考钟律得召见献乐议请先铸九鼎大钟及二十四气钟四年鼎成赐号冲显居士大晟乐成颁其乐书于天下汉津晓隂阳数术多竒中云】
　　本朝张氏【温江人未笄而娠家人疑之女剖腹示父内俱经书事　闻赐建仙女观】石穴僧【不知何许人尝卧武都山石穴内二十余年不起亦不饮食樵牧习见之一日有士人于山下遇髯道人云此山有六祖应化之否士即诣僧拜云师六祖耶僧张目曰莫信髯道人乱道明日再过之不复见矣】
　　土产麸金【唐书地理志简州土贡麸金元和志温江皂江牛鞞水出麸金寰宇记彭州产麸金蜀州产金】铜【唐书地理志简州阳安金水二县有铜寰宇记成都府旧贡铜盆】铁【唐书地理志新津县有铁】锦【华阳国志成都江水濯锦则鲜明唐书地理志成都府蜀州土贡锦寰宇记成都九壁村出美锦】罗【唐书地理志成都府蜀州土贡单丝罗彭州汉州土贡交梭罗寰宇记广都双流温江出单丝罗九域志成都土贡花罗】纱【唐书地理志成都蜀州贡花纱寰宇记成都出丝纱】绫【唐书地理志汉州土贡绫寰宇记成都华阳新都新繁郫县出绫汉州出纹绫九域志成都府出杂色绫】绵防【唐书地理志简州土贡绵防寰宇记成都府贡絁绵绢】双紃【唐书地理志汉州土贡双紃】丝【寰宇记郫县出丝犀浦县出柘蚕丝】布【唐书地理志成都府土贡髙杼布汉州出弥牟纻布衫段寰宇记新都县出髙杼布及禆布衫段汉州出纻布牟布永康军旧贡交梭布】麻【唐书地理志成都府土贡麻】葛【唐书地理志简州贡葛】盐【隋书地理志阳安县有盐井明统志府境盐井不一以其水煮之而简州为盛】漆【寰宇记成都府贡漆】牋纸【唐十道志成都纸维十色寰宇记成都府旧贡薛涛十色牋短而狭才容八行】合簟【寰宇记汉州土贡】竹【唐十道志成都府竹则九种新志防竹出府城叶似防有刺其中实而不虚又有刺竹刺环节而生名艻竹】牡丹【诸色俱备花千瓣而大如毬两都所不及一名鱼血红者独艳】海棠【寰宇记成都此树尤多未开时如朱砂烂熳稍白半落如雪天下所无又有铁梗海棠其色稍红】旌节花【寰宇记出成都枝直上花红紫层发出旌节叶碧类百合】千叶刺榆【寰宇记出成都红似桃花极大】椒【寰宇记蜀州土产】药【元和志蜀州贡木兰皮新津出紫草寰宇记成都府旧贡雪山朴硝其色如玉彭州贡升麻续防蜀州产紫草红花永康军产紫贝龙牙白贝龙牙】茶【寰宇记茶生益州山谷凌冬不死三月三日采干为饮令人不睡又简州赤产茶茶经出彭州九陇县马鞍山至徳寺堋口镇者与襄州茶同味毛文锡茶谱蜀州普源洞口横源味江青城皆出有雀舌鸟觜麦颗片甲蝉翼诸名皆散茶之最上者】龙葵菜【寰宇记出成都府】蒟酱【寰宇记出成都府如今之大荜拨】梅煎【唐书地理志成都府贡梅煎】蔗糖【唐书地理志成都府土贡蔗糖元和志蜀州土贡沙糖】酒【唐书地理志成都府土贡生春酒方舆胜览汉州出鹅儿酒明统志有郫筒酒郫人刳大竹倾醿酿酒开筒香闻百步】　鱼【寰宇记细鳞似鳟蜀中谓之拙鱼蜀郡山中处处有之每年春従石穴出大者长五尺】桐花鳯【寰宇记成都出小鸟红翠碧色相间出于桐花开时惟食其汁不食他物花落即死土人画桐花鳯扇即此鸟也】












　　钦定大清一统志巻二百九十四
&lt;史部,地理类,总志之属,大清一统志,重庆府图&gt;
&lt;史部,地理类,总志之属,大清一统志,重庆府图&gt;
&lt;史部,地理类,总志之属,大清一统志,重庆府表&gt;
&lt;史部,地理类,总志之属,大清一统志,重庆府表&gt;
&lt;史部,地理类,总志之属,大清一统志,重庆府表&gt;
&lt;史部,地理类,总志之属,大清一统志,重庆府表&gt;
&lt;史部,地理类,总志之属,大清一统志,重庆府表&gt;
　　钦定四库全书
　　钦定大清一统志巻二百九十五
　　重庆府【在四川省治东南一千二百里东西距五百六十里南北距五百九十五里东至直忠州垫江县界二百二十里西至叙州府隆昌县界三百四十里南至贵州遵义府桐梓县界二百五十里北至顺庆府岳池县界三百四十五里东南至遵义正安州界三百里西南至遵义府仁怀县界二百里东北至酉阳州彭水县界三百五十里西北至潼川府遂宁县界二百二十里自府治至京师六千六百七十里】
　　分野天文井鬼分野鹑首之次
　　建置沿革禹贡梁州之域周为巴国【山海经西南有巴国太皞生咸鸟咸鸟生乗厘乗厘生后昭是为巴人郭璞注为巴之始祖常璩华阳国志武王克殷封宗姬于巴爵之以子都江州或治垫江或治平都后治阆中战国时尝与楚婚及七国称王巴亦称王】慎靓王五年秦灭蜀置巴郡【华阳国志蜀王伐苴苴侯奔巴巴为求救于秦秦遣张仪司马错救苴巴遂伐蜀灭之仪贪巴苴之富因执巴王以归置巴郡】汉仍为巴郡【治江州县】属益州后汉因之初平元年刘璋改为永宁郡建安六年复为巴郡【华阳国志献帝初平元年征东中郎将安汉赵頴建议分巴为二郡颖欲得巴旧名故白益州牧刘璋以垫江以上为巴郡江南厐羲为太守治安汉以江州至临江为永宁郡朐防至鱼腹为固陵郡建安六年鱼腹蹇□白璋争巴名乃改永宁为巴郡以固陵为巴东徙羲为巴西太守是为三巴按晋书地理志初平元年刘璋分巴郡立永宁郡建安六年改永宁为巴东以巴郡为巴西二十一年先主分巴郡立固陵郡章武元年又改固陵为巴东郡巴西郡为巴郡与华阳国志不同今从华阳国志】三国属蜀汉【华阳国志建兴中李严督江州求以五郡为巴州诸葛亮不许】晋宋齐俱为巴郡梁太清四年武陵王萧纪于郡置楚州西魏大统十七年改曰巴州后周闵帝元年复曰楚州隋开皇初郡废改州曰渝州大业初复罢州为巴郡唐武徳元年复曰渝州天寳初改曰南平郡乾元初复为渝州属剑南东道【李吉甫元和郡县志唐新志皆属剑南旧唐志及寰宇记则属山南西道】五代属蜀宋亦曰渝州南平郡属防州路崇宁元年改曰恭州淳熙十六年陞为重庆府【见宋史本纪以光宗潜藩故地理志作髙宗或作淳熙初改皆误】元至元十六年立重庆路总管府【为四川南道宣慰司治】属四川行省至正末明玉珍据此建号曰夏明洪武初平之仍曰重庆府属四川布政使司
　　本朝因之属四川省领州二县十一
　　巴县【附郭东西距二百八十五里南北距二百四十里东至长夀县界二百里西至壁山县界八十五里南至綦江县界九十五里北至合州界一百四十五里东南至南川县界八十里西南至江津县界八十里东北至顺庆府隣水县界一百二十七里西北至铜梁县界一百十里春秋巴国都汉置江州县为巴郡治后汉及晋宋齐因之后改曰垫江梁为楚州治后周武成三年改曰巴县隋初为渝州治后复为巴郡治唐复为渝州治宋为重庆府治元为重庆路治明为重庆府治　本朝因之】江津县【在府西南一百三十里东西距一百四十里南北距一百九十里东至巴县界五十里西至永川县界九十里南至綦江县界一百五十里北至壁山县界四十里东南至綦江县界一百五十里西南至泸州合江县界一百里东北至巴县界五十里西北至永川县界九十里本汉江州县地西魏分置江阳县兼置七门郡隋开皇初郡废十八年改县曰江津仍属巴郡唐属渝州宋因之元属重庆路明属重庆府　本朝因之】长夀县【在府东北二百三十里东西距五十里南北距一百六十里东至涪州界二十里西至巴县界三十里南至南川县界九十里北至顺庆府隣水县界七十里东南至涪州界六十里西南至巴县界六十里东北至忠州垫江县界一百九十里西北至合州界一百三十里本汉枳县地周隋为巴县地唐武徳二年析置乐温县属南潾州九年改属涪州宋因之元至元二十年省入涪州至正中明玉珍改置长夀县仍属涪州明洪武六年改属重庆府　本朝因之】永川县【在府西少南一百八十里东西距九十里南北距一百三十里东至江津县界四十里西至荣昌县界五十里南至泸州合江县界一百里北至铜梁县界三十里东南至江津县界四十里西南至荣昌县界六十里东北至壁山县界四十里西北至大足县界五十里本唐壁山县地大厯十一年分置永川县属昌州宋因之元至元中省入大足县明洪武初复置属重庆府　本朝因之】荣昌县【在府西少南二百六十里东西距七十九里南北距六十八里东至永川县界二十九里西至内江县界五十里南至泸州界三十里北至大足县界三十八里东南至泸州合江县界七十里西南至叙州府隆昌县界三十里东北至永川县界七十里西北至大足县界八十里汉犍为郡资中江阳巴郡垫江三县地唐初为泸普渝合资荣等六州之界乾元元年分置昌州兼置昌元县为州治大厯六年废十年复置属剑南道光启元年徙州治大足以昌元为属县宋因之元省明初改置荣昌县属重庆府　本朝因之】綦江县【在府南少柬二百里东西距一百里南北距二百五里东至南川县界八十里西至江津县界二十里南至贵州遵义府桐梓县界一百二十五里北至巴县界八十里东南至南川县界八十里西南至遵义府仁懐县界一百四十里东北至巴县界六十里西北至江津县界二十里汉江州县地唐武徳二年分置隆阳县兼置南州三年改曰僰州四年复曰南州先天元年改县曰南川天寳初改州曰南州郡乾元初复曰南州属江南道黔州都督府五代属蜀宋初为覊縻州庆厯八年改属渝州皇祐五年废州为南川县熙宁七年复置南平军属防州路嘉熙三年军徙治隆化县废元置南平綦江长官司属播州安抚司明洪武初改置綦江县属重庆府　本朝因之】南川县【在府治东南二百五十里东西距一百四十里南北距二百里东至涪州界七十里西至綦江县界七十里南至贵州遵义府正安州界一百里北至涪州界一百里东南至正安州界九十里西南至遵义府桐梓县界六十里东北至涪州界八十里西北至巴县綦江二县界一百里汉巴郡枳县地周隋为巴县地唐贞观十一年分置隆化县属涪州先天元年改曰賔化宋初复曰隆化熙宁七年改属南平军嘉熙三年徙军来治元至元二十二年军废改置南川县属重庆路明属重庆府本朝因之】合州【在府北少西二百五里东西距三百五十里南北距一百二十里东至顺庆府岳池县界一百十里西至潼川府安岳县界二百四十里南至壁山县界六十里北至定逺县界六十里东南至巴县界六十里西南至铜梁县界七十里东北至定逺县界六十里西北至潼川府遂宁县界一百五十里古巴国别郡秦为巴郡地汉置垫江县属巴郡后汉因之建安六年改属巴西郡三国汉建兴十五年还属巴郡晋因之宋元嘉中置东宕渠郡西魏恭帝三年改郡曰垫江县曰石镜又于郡置合州隋初郡废开皇末改合州曰涪州大业初又改州曰涪陵郡唐武徳元年复曰合州天寳初又改曰巴川郡乾元初复曰合州属剑南道五代属蜀宋干徳三年改县曰石照仍曰合州巴川郡属潼川府路元至元二十年为散郡二十二年复为州改属重庆路明洪武初以州治石照省入仍属重庆府　本朝因之】涪州【在府东少北三百十里东西距一百二十里南北距一百六十三里东至忠州酆都县界六十里西至长夀县界六十里南至南川县界一百三里北至长夀县界六十里东南至酉阳州彭水县界一百六十里西南至南川县界一百里东北至酆都县界九十里西北至长夀县界六十里本战国时楚枳巴汉置枳县属巴郡后汉及晋初因之永和中移涪陵郡于此宋齐因之后周废枳县徙郡治汉平隋开皇初郡废十三年移汉平于此改曰涪陵县属巴郡唐武徳元年于县置涪州天寳初曰涪陵郡乾元初复曰涪州属江南西道五代属蜀宋亦曰涪州涪陵郡属防州路元至元二十年以州治涪陵县省入二十一年改属重庆路明属重庆府　本朝因之】铜梁县【在府西少北二百里东西距八十里南北距一百二十里东至壁山县界五十里西至大足县界三十里南至永川县界十里北至合州界一百十里东南至巴县界七十五里西南至大足县界一百二十里东北至合州界六十里西北至大足县界六十里本汉垫江县地西魏为石镜县地唐长安四年始置铜梁县属合州宋元明俱因之　本朝康熙元年并入合州六十年复置属重庆府】大足县【在府西三百十里东西距一百二十里南北距一百四十里东至铜梁县界六十里西至潼川府安岳县界六十里南至永川县界九十里北至潼川府遂宁县界五十里东南至永川铜梁二县界八十里西南至荣昌县界一百二十里东北至铜梁县界八十里西北至安岳县界一百里本合州巴川县地唐乾元元年置大足县属昌州光启元年徙昌州来治宋曰昌州昌元郡属潼川府路元州县俱废入合州明洪武四年复置属重庆府　本朝康熙元年省入荣昌县雍正六年复置】壁山县【在府西少北一百里东西距一百里南北距一百四十五里东至巴县界七十五里西至铜梁县界二十五里南至江津县界九十五里北至合州界五十里东南至巴县界九十里西南至永川县界一百里东北至合州界三十里西北至铜梁县界三十里本汉江州县地隋为江津巴二县唐至徳二年分置壁山县属渝州宋因之元至元二十二年省入巴县明成化十九年复置属重庆府本朝康熙元年省入永川县雍正六年复置】定逺县【在府北少西二百九十五里东西距一百六十里南北距八十里东至顺庆府岳池县界七十里西至潼川府蓬溪县界九十里南至合州界七十五里西南至合州及蓬溪县界俱九十五里东北至岳池县界八十里西北至蓬溪南充二县界一百里本宋合州地元至元四年置武胜军后改为定逺州二十四年降为县属合州明因之本朝康熙八年并入合州雍正六年复置属重庆府】
　　形势东至鱼复西至僰道北接汉中南极黔涪【华阳国志】江州地势刚险承三江之会江州以东濵江山险垫江以西土地平厰【同上】
　　风俗江州以东其人半楚姿态敦重垫江以西精敏轻疾上下殊俗【华阳国志】二江商贩舟楫旁午【祝穆方舆胜览】地瘠民贫务本力穑其士亦喜静退不为剽鋭【元统志】
　　城池重庆府城【明洪武初因旧址修筑周十二里有竒髙十丈门十七九开八闭俗以为九宫八卦之形环江为池本朝康熙二年重修】江津县城【周五里半门四明成化中石筑　本朝乾隆三十一年重修】长夀县城【周三里有竒明天顺中土筑】永川县城【周二里有竒门六明成化中石筑】荣昌县城【周五里半门四明成化中石筑本朝乾隆三十四年重修】綦江县城【周三里有竒门四明成化中石筑　本朝康熙】
　　【八年重修】南川县城【周三里有竒门四明成化中土筑　本朝康熙二十四年重修】合州城【周十六里有竒门八明成化中石筑】涪州城【周四里门五明成化初因旧址修筑本朝康熙二十四年重修】铜梁县城【周六里有竒门四明天顺中石筑　本朝乾隆】
　　【三十一年重修】大足县城【周四里有竒门四明天顺中石筑】壁山县城【周三里有竒门四明成化中石筑　本朝雍正八年重修乾隆三十五年复修】定逺县城【周三里有竒门四明嘉靖三十年石筑】
　　学校重庆府学【在府治北宋绍兴中建明洪武四年重建入学额数二十名】巴县学【在县治东北宋绍兴中建明末燬　本朝康熙三年重建入学额数十二名】江津县学【在县治西宋治平中建　本朝康熙二十二年重修入学额数十二名】长夀县学【在县治西北　本朝康熙二十二年建入学额数八名】永川县学【在县治西本朝康熙二十二年建入学额数十六名】荣昌县学【在县治南明天顺中建　本朝康熙二十三年重修入学额数十六名】綦江县学【在县治西明万厯中建后燬　本朝顺治十八年重建入学额数八名】南川县学【在县治东明嘉靖四十年建后燬　本朝康熙二十二年重建入学额数八名】合州学【在州治西明天顺中建　本朝康熙二十三年重建入学额数十二名】涪州学【在州治南明宣徳中建后燬　本朝康熈四十六年重建入学额数十二名】铜梁县学【在县治西北　本朝康熙六十一年建入学额数十六名】大足县学【在县治东北明嘉靖中建　本朝康熙五十年重修入学额数八名】壁山县学【在县治西明成化中建　本朝康熙初裁雍正九年重建入学额数八名】定逺县学【在县治南明嘉靖中建入学额数十二名】东川书院【在巴县　本朝乾隆二十三年修又江津县有几江书院乾隆六年修长夀县有鳯山书院乾隆四年修永川县有锦云书院乾隆二十七年修荣昌县有忠贤书院康熙五十年修南川县有隆化书院乾隆十七年修合州有合宗书院乾隆二十年修邹公书院乾隆二十二年修涪州有钩深书院乾隆十年修大足县有寳鼎书院乾隆二十四年修壁山县有重壁书院乾隆二十年修定逺县有邱山书院乾隆十二年修州县并设有义学】
　　戸口【原额人丁一万四千五百九十二滋生人丁八十九万八千四百四十七戸一十九万九千七百七十二】
　　田赋【田地一十一万二千三十八顷零一亩三分八厘零额征丁条粮银五万八千六十八两一钱七分六厘零】
　　山川涂山【在巴县东一里华阳国志禹娶涂山今江州涂山是也帝禹之庙铭存焉水经注江水北岸有涂山常璩庾仲雍并言禹娶于此按禹娶在夀春当涂不于此也寰宇记山在巴县东南八里岷江南岸髙七里周回二十里东接石洞峡明统志山趾有石中分名曰龙门其下水与江通】方山【在巴县东王象之舆地纪胜山去县四十八里一名凝脂山尧时洪水不没故又名浮山元统志山髙五里周回六十里又名云鸿山明统志在县东三十里】卧龙山【在巴县东一百二十里髙四里无路可通】仙女山【在巴县西四十里髙八里相近有云鳯山】砦山【在巴县西五十里上有古砦昔人曾保聚于此】杨井山【在巴县西九十里上有古泉号杨家井】缙云山【在巴县西接壁山县界寰宇记山在巴县西一百三十七里其山髙耸林木郁茂下有泉水东西分流传云黄帝于此山合神丹故得此名以纪之元统志山有九峯其中二峯最秀一名狮子一名香炉左接鱼鹿峡入浮江右入江津县界华葢峯逹于岷江横亘二百余里旧志山在巴县西八十里壁山县东北二十里舆地纪胜谓之巴山今一名鳯凰山明统志有来鳯山在府西一百三十里亦此山之异名也】沱江山【在巴县南五十里其下有七里店又南十里有冠山又十里有太华山】霖峰山【在巴县南一百里髙七里遇旱祷之即应】瀛山【在巴县南元和志在南平县西南三百七十里以其髙峻象海中蓬瀛故名舆地纪胜在南平军西北七十里周回九十里崖壁峭峻林木葱蔚山类三峡中有四十八面而皆不同明统志在府城南一百二十里】南平山【在巴县南一百五十里一名青山髙四里】白崖山【在巴县北三十里明统志在府城西北五十里又名朝阳山又有白崖山在涪州东二十里】四面山【在巴县北三十里四面皆山上有金田寺】石狮垭山【在巴县北九十里二山峭峙四壁絶险中盘小径分渝合之界】昆仑山【在巴县北一百五十里元统志据府及渠合之境髙十里俯瞰三郡如指掌然林壑深翠峰顶絶无尘埃　按明统志作昆嵝山在府城东北七十里又名塔平山】真武山【在巴县东南十里又涅婆山在县东南三十里丹溪出此】屈賔山【在巴县东南一百里】销剑山【在巴县东北一百九十二里元统志自涪州界来昔人于此山销铁为剑因名】逾越山【在巴县西七十里髙八里其峯峻拔髙出众山故名】云篆山【在江津县东六十里元统志山势险絶跨江南岸状如篆纹因名】珞黄山【在江津县东六十里一名东山】停山【在江津县西一里江中舆地纪胜山若形元统志在县东北五十里江中周二百步髙十二大】君井山【在江津县西隔江四十三里舆地纪胜有井泉浅深不常常以水之盈缩卜牧宰之贤否】圣威山【在江津县西五十里】石笋山【有二一在江津县西隔江一百二十里南去永川县五十里孤峯如笋上有石泉一在县东二百里平地一石突起髙二十余丈旁有石磴可升絶顶方平可容数十人】鼎山【在江津县南一里三峯鼎峙】棊盘山【在江津县南三百里】石佛山【在江津县北一里与马骁山相连上有石佛寺一名镇秀山有巨蟹泉自石孔流出】马骁山【在江津县对江北岸元统志其山萦曲周三里形势峭拔昔有骁骑将军马邈此因名旧志一名马騣山宋马騣镇此因名】白君山【在江津县寰宇记在县北四十里舆地纪胜在县北六里昔有江津令白君住此学道成仙因名元统志在县东六十里周五里髙二里】龙登山【在江津县东南一百里西去綦江县七十里上有虎跳岭双峯并峙顶有井泉又有龙塘石蟹泉四围石壁防岩有二路可升明正徳八年盗起义兵屯此为一方保障】固城山【在江津县东南一百二十里其山四垂而上平】绫锦山【在江津县西南接永川县界元和志在万夀县西八十五里寰宇记在永川县南八十里山之花木如锦】女仙山【在江津县西南元统志距县一百五十里汉东市对岷江南岸有二峯峙立可爱昔有二女于此登仙故名】寳鼎山【在江津县东南一百三十里上有三石如鼎明正徳中乡民筑砦于此盗不敢窥】华葢山【在江津县西北二十五里】龙归山【在长夀县东舆地纪胜在乐温县东八十里】鳯山【在长夀县西一里大道旁以形似名一名白虎山】三峰山【在长夀县西十里三峯髙耸】牛心山【在长夀县西十里形类牛心】菩提山【在长夀县北十里上有菩提寺】漏明砦山【在长夀县北四十里山皆石壁中有洞日光穿漏如屋室然】云台山【在长夀县北一百里旧有云台观】乐温山【在长夀县西南元和志在乐温县南三十里县因山为名旧志在今县西南五十里地气常温禾稼早熟下有乐温滩大江所经也】长夀山【在长夀县东北七十里】铜鼓山【在长夀县西北舆地纪胜在乐温县北一里】市子山【在长夀县西北舆地纪胜在乐温县北一百里】同心山【在永川县东二十里以与石笋工郎两山相连故名】卢龙山【在永川县南十里】桂子山【在永川县北三十里一名桂山又箕山在县北四十里】英井山【在永川县东南三十里】铁山【在永川县元和志在县东南八十里寰宇记其山出铁　按明统志在县东二十里石如铁色葢别一山也】英山【在永川县舆地纪胜在县西北十里下有龙洞明统志龙洞山在县西北二十里即古英山上有龙湫旱祷輙应】溪山【在永川县西北舆地纪胜去县一百里接沙溪源因名】葛仙山【在荣昌县东元和志在昌元县南一百五十里舆地纪胜图经云山去昌元百余里下临中江上干霄汉以葛仙翁名有炼丹岩洗药池甘露茶打子石明统志在荣昌县东十五里旧志在县东二十里大道又有桃香岭在县东十五里岭有桃树根出石上无寸土相传仙翁遗核于此而生】磁窑山【在荣昌县西三十里】寳葢山【在荣昌县南一里宋寳葢镇以此名】井九山【在荣昌县南寰宇记在昌元县南一百五十里侧有盐井土人呼井九山】铜鼓山【在荣昌县北一百里元和志在静南县北八十里】庆云山【在荣昌县东南六十里】绫波罗山【在荣昌县西北寰宇记在静南县西三十里】頼婆山【在荣昌县西北寰宇记在昌元县南七十里四面悬絶唐大厯四年在山上置行州】老鸦山【在荣昌县西北舆地纪胜在昌元县南三十里山下有李戡李戣兄弟善棊常应诏退虏文彦博赠诗云昌元建邑防经春百里封疆秀气新鸭子池边登第客老鸦山下着棊人】琵琶山【在綦江县西舆地纪胜在东溪侧近】祝融山【在綦江县南五十里上有祝融寺】石笏山【在綦江县南五十里山顶有石似笏故名】罗縁山【在綦江县南元和志在南川县南十二里山多楠木堪为大船王存九域志在隆化县】扶观山【在綦江县南舆地纪胜唐以之名县今谓之砦山旧志县有砦子山明万厯中杨应龙破县留苗兵结砦于此荡平后改兴文山】石印山【在綦江县南十里山形如印】朽石垭山【在綦江县南一百二十里山多碎石有虚崖峭壁之胜】牛冈山【在綦江县北十里髙十里以形似名】黒崖山【在綦江县北舆地纪胜在南平军北七十里石崖峭拔】老瀛山【在綦江县东南二十里】得胜山【在綦江县东南舆地纪胜在南平军东南二十里形胜艰险林木郁茂亦名黄沙坎】最髙山【在綦江县东南舆地纪胜在南平军东南九十里髙十五里林箐深密视众山犹培塿】盈山【在綦江县东南寰宇记在丹溪废县东七十六里】南山【在綦江县西北舆地纪胜与瀛山相对冈势甚逺其止平广有石笋数峯防然秀拔其下名石笋峡】九盘山【在南川县东十二里峯峦髙逺九折而上】马嘴山【在南川县东五十里髙三十里冇小路通正安州】九递山【在南川县东舆地纪胜在隆化县东六十里絶壁如银色人视其质之昏明以晴雨上有水潴为洞髙广百尺左右石台有两泉温冷非常池上各蟠石龙初非镌刻洞以龙名】永隆山【在南川县西元和志隆化县因县西永隆山为名寰宇记在隆化县西二十里】水从山【在南川县西五十里南江别源出此】来游山【在南川县西七十里道旁路通巴县行者多憇息于此】鼇头山【在南川县南一里以形似名又南一里有置灯山】熊井山【在南川县南三里上有井水清而味咸】方竹箐山【在南川县南五十里有小路通桐梓县】鳯凰山【在南川县北舆地纪胜在隆化县北七十二里山有峯屹然二小山翼之如鳯因名又有狮子峯与鳯凰山相距不数里两山为一邑之胜】瑞应山【在合州城内北隅舆地纪胜本名坐龙山唐改名明统志宋干徳中山有异木生文成天下太平字因名魏了翁有瑞应山房记】学士山【在合州东舆地纪胜在石照县东五里直郡治之江楼其髙不逾旁山而南峯斜崖诸山班班若出其下】钓鱼山【在合州东舆地纪胜在合州石照县东十里涪内水在其南西汉上流经其北山南大石砥平有巨人迹相传异人坐其上投钓江中山以是名明统志上有天池大旱不涸宋淳祐中移合州治此山】东山【在合州东舆地纪胜在合州石照县东十里髙四五丈萦纡可二里下瞰涪江又有书台山在县东北七里东汉末薛融读书于此俗名东台山】牟山【在合州西舆地纪胜在州西二十里唐康元朗读书于此俗名西台山】砦山【在合州南元和志在赤水县南十八里】铜梁山【在合州南左思蜀都赋外负铜】
　　【梁于宕渠元和志山在石镜县南九里出铁及桃枝竹寰宇记铜梁山东西连亘二】
　　【十余里山岭平整逺望诸山而此独秀旧志山有石梁横亘色如铜因名】纯阳
　　山【在合州北三里相传唐女冠范志立得道处】九炼山【在合州北】
　　【七里九域志合州有九炼山唐道士任处华居此】马騣山【在合州东北一百五十里宋咸淳九年叛将刘整献计于防古欲自青石进筑马騣虎头二山扼三江口以图合州合州将张珏闻之潜师越砦七十里焚其船场由是马騣城筑不就即此】龙多山【在合州西北与潼川府蓬溪县接界舆地纪胜在赤水县北五里晋时广汉人冯葢罗炼丹于龙多山之仙台永嘉三年举家十七人仙去唐孙樵有龙多山録山东有大池即武后时放生池有东岩广五十丈多唐人刻字泉自岩出潴为方池大旱不竭其山髙明窈深变态万状有驾鹤轩下视涪水如带烟云出没山之伟观也明统志在合州西北一百里】青石山【在合州西北接蓬溪县界寰宇记在石镜县西二百四十里涪水之南按此山为巴蜀分界处详见蓬溪】山【在涪州东舆地纪胜在黔江东岸州治据其上其形如故州亦名陵旧志在州东北一名三台山宋咸淳中移州治三台山即此】种松山【在涪州东舆地纪胜州产松屏石出山间相传尔朱先生种松于此映山之石皆有松纹旧志种松山在州东二里】五花山【在涪州西二十里五山排列宛然如花】铁柜山【在涪州北舆地纪胜一名吴君山横亘江北与废涪陵县相对雄压诸山马提干诗石鱼占嵗稔鐡柜鎻晴天即此旧志山在州北五里屹立如柜相传武侯尝屯兵于此其南二里为北岩山即宋程頥注易之所】天共山【在涪州北六十里】游兰山【在涪州东南舆地纪胜在涪陵县髙松乡地名罗云兰真人修炼处人至洞门望见丹灶有真人题字岩石自摇欲坠骇不可至明统志在州东南七十里】黄牛山【在涪州东南泝江四十里】罗浮山【在涪州东南寰宇记在州东一百二十里白水入江处】七龛山【在涪州东南舆地纪胜在武龙县北十五里旧志山有七穴故名又石尖山在县北十里青云山在县东北五里】武龙山【在涪州东南寰宇记唐武龙县以邑界武龙山为名明统志龙桥山在武龙县东五十里逶迤如龙下有空洞即武龙山也】神鳯山【在涪州东南舆地纪胜在武龙县东十里】望州山【在涪州西南五里又许雄山在州西南七里】星宿山【在涪州西北五十里】合掌山【在涪州西北五十里二山对合如掌下有毛家泉一日三潮】新开山【在铜梁县东六十里有道直走巴县】龙透山【在铜梁县西三十里舆地纪胜山壁絶峭中有穴前后透穿望之空明又寳葢山在县西二十里】六赢山【在巴川县西二十里舆地纪胜相传昔人御冦于此六战皆防故名明统志在铜梁县西十五里】圣灯山【在铜梁县西六十里岩间夜有光荧然如灯】计都山【在铜梁县南三里又有罗防山在县东北里许亦名东岩】桂山【在铜梁县南五十里又珠玉山在县南一百里上有石如玉】葛山【在铜梁县北二里】龙归山【在铜梁县北旧安居县东山形盘旋如龙东北对峙者曰鳯凰山山顶巨石平正曰鳯凰台】隆龛山【在铜梁县北旧安居县西二里唐崇龛县置于山下又有冠子山飞鸯山皆在旧县城内】崆峒山【在铜梁县东南五十里】巴岳山【在铜梁县东南舆地纪胜在巴川县南十五里一名泸昆山上有巨石如狻猊名香炉峰又有昆谷洞多苍玉有濑玉溪又产木莲花髙五六丈叶如楩楠花如菡萏出山则不殖】双山【在铜梁县东南舆地纪胜在巴川县南五十里相传有渔者网得二石其一飞去其一留者因即山筑室而寳祠之明统志在铜梁县南五十里乡人遇旱以水灌之即应】钟山【在铜梁县西南十里舆地纪胜有池大旱不涸】龙门山【在铜梁县东北七十里舆地纪胜髙一里隠者苏汝砺之居有书院蔵书三万巻】小铜梁山【在铜梁县西北七十里元和志铜梁县取山为名】井山【在大足县东十里今县东十里有寳顶山】寳顶山【在大足县东十里】回万山【在大足县东三十里】三华山【在大足县东三十里其山清秀三峰屹立　按舆地纪胜有寳峯山在县东三十里即此】陔山【在大足县东四十里舆地纪胜近三华秀气屹然鼎立】五桂山【在大足县东宋乾道中五士同登科第故名】龙冈山【在大足县西三里明统志其山环拱山脊折纹若龙鳞然旧志即元和志所谓营山也】髙山【在大足县南五里舆地纪胜上冇龙洞醮坛旱祷辄应淳化二年供奉官卢斌平蜀贼任诱尝驻兵此山】鸡栖山【在大足县南舆地纪胜在县南下有蔵马崖】北山【在大足县北二里唐刺史韦靖于此置城又白塔山在县北三里】牛鬭山【在大足县东南六十五里今讹为牛口山元和志在大足县东南八十里寰宇记山长三百里崖石巉岩有双峯对立如牛之状】玉口山【在大足县东南九十里有老君洞宏敞可容百余人】望乡山【在大足县西北四十里于众山中最髙可以望乡】龙珰山【在壁山县南十里倚障县南又有龙梭山在县北三里拥蔽山后】王来山【在壁山县东南五十八里】重壁山【在壁山县西南十五里元和志壁山县川中有一孤山西北二面险峻东南面稍平土人号为重壁山县因山为名府志一名茅莱山明统志一名巴山　按方舆胜览巴山即缙云山非重壁山也】武胜山【在定逺县治东明统志旧名飞龙峯元遣兵攻合州钓鱼山驻兵于此更今名】焦石山【在定逺县北四十里山形髙耸石色焦赤又麻油山在县西南六十里土黒而润】蹲猊峰【在巴县西二十五里元统志面势蹲踞如狮子状亦名狮子峯】南峰【在铜梁县东舆地纪胜在巴川县东四十里髙五里是为峡山之首两山复出对峙中广十里涂左有穴谓之仙洞其深五里窦水流为涧有嘉鱼明统志在铜梁县东七十里】中峯【在铜梁县东南九十里山环二十里如盘民错居如画絶顶有泉注下曰天池】古佛岩【在巴县西一里两壁峭起髙一丈五尺广一丈深直五丈中镌诸佛像】蛰龙岩【在巴县西二十五里有泉出石缝间泻入岩下】紫云岩【在长夀县北一里】丹岩【在长夀县西北一里髙二十丈相传为徐神翁炼丹处有瀑布下注于江又冇集仙山为神翁飞升处】蔵马崖【在大足县南舆地纪胜相传蜀王时产龙马于此】柜崖【在綦江县东南舆地纪胜在南平军东南一百里峭崖壁立有洞不可扳援其门有一柜】石笋崖【在綦江县舆地纪胜在南平军北一百里路通隆化县有石如笋髙者三四丈低亦丈余凡数十焉】斜崖【在合州东北八十里舆地纪胜髙十余里有石横亘崖腹如拖脩帛迤长四五里崖以此为名下有穴谓之龙洞水由此出】黄葛峡【在巴县东郦道元水经注江水右经黄葛峡山髙险全无人居旧志涂山足有古黄葛树下有黄葛渡即黄葛峡也】石洞峡【在巴县东北寰宇记渝州东北二十里有石洞峡即刘先主置闗之所东西约长二里】明月峡【在巴县东北华阳国志巴郡东枳有明月峡广徳屿故巴亦有三峡寰宇记在巴县东八十里李膺益州记云广阳州东七里水南有遮要三塠石石东二里至明月峡峡首西岸壁髙四十丈其壁有员孔形若满月因以为名府志在县东五十里】大茅峡【在巴县西元统志楼真洞在县西八十里大茅峡内相传昔茅君升仙于此故名其峡曰大茅洞曰栖真】鱼鹿峡【在巴县西北一百二十里涪江中流有石一状若鱼一状若鹿故名】铜锣峡【在巴县东二十里悬崖临江下有圆石如铜锣之状】温汤峡【在壁山县西南舆地纪胜在巴县西南一百六十里上有温泉自悬崖下涌出腾沸如汤旧志今名汤口峡山在壁山县西南二十五里接铜梁界】鸡鸣峡【元和志在涪州西十五里】洪崖洞【在巴县西二里一名滴水岩苍崖翠壁中县巨石其下嵌空上有瀑布泻出岩前】长安洞【在巴县西八十里深二里入者必秉烛尽处有二石墩若龙状过此则积水深不可往】悟真洞【在綦江县南舆地纪胜在归正砦一名白鹿洞洞中有圣泉晴雨无增减】清溪洞【在涪州东舆地纪胜在髙松乡岩穴中有石洞二处一自洞门入约一里许有湫水一潭】白龙洞【在涪州南五十里又飞龙洞在州西六里】松石坪【在永川县西南六十里舆地纪胜在永川县来苏镇有松化石石质而松理或二三尺许大可合抱然不过相望数山有之俗呼雷烧松杜诗所谓万年松化石即此】登云坪【在壁山县南七十里山形似盘长十里横八里结为大坪秀峯罗列四面朝拱相传明建文帝常潜于此】白土坪【在铜梁县舆地纪胜在县东北六十里地多栀子望如积雪香闻十余里】石镜【在合州南舆地纪胜内江有石屹立水心正圆如月其下崭岩如云气俗谓石境冬出水可三丈】大垭【在江津县东南一百二十里髙峯连峙仅通一路明正徳中副使李破贼方四于此】石门【有二一在江津县南三十里笋溪河两岸一在县西南一百二十里亦曰龙门峡】凌云石【在江津县北十里圣泉寺左一石突起上逼霄汉其端俯瞰可覆数十人】大江【自泸州合江县流入江津县界又东北迳府城东南又东北迳长夀县南又东迳涪州北又东北入忠州酆都县界水经注江水过符县又东北至江州县东强水涪水汉水白水宕渠水五水合南流注之庾仲雍所谓江州县对二水口右则涪内水左则蜀外水是也又东迳阳闗巴子梁又东右迳黄葛峡又左迳明月峡东至梨乡厯鸡鸣峡枳县北又东迳涪陵故郡北又东迳文阳滩滩险难上又东迳汉平二百余里左自涪陵东出百余里而届于积石东为铜柱又东迳望峡厯平都旧志岷江自合江县界东北流一百八十里至江津县北还绕县治状如几字亦名几水又五十里至铜鑵驿入巴县界又东北一百二十里至府城东内江水自北来注之又东北九十里入长夀县界又六十里迳县城南又折东南流二十三里入涪州界又九十里至州城北涪陵江自南来注之又东北八十里入酆都县界】嘉陵江【自顺庆府南充县流入定逺县界又南迳合州界合渠江涪江东南流入巴县界至府城东合大江即西汉水也自合涪江以下俗统名涪江亦曰内江汉书地理志西汉水南入广汉白水东南至江州入江水经注汉水迳宕渠县东又东南合宕渠水又东南迳江州县东南入于江涪水注之故仲雍谓涪内水者也方舆胜览西汉水在石照县东一百步又杜甫诗百丈内江船注水自渝上合州者谓之内江自渝由戎泸上蜀者谓之外江旧志嘉陵江自南充县李渡场流入定逺县界五十里至县城东门外又十里至南溪口入合州界又一百九十里合渠江曰嘉渠口又十里至州城东南合涪江曰三江口又南流四十里入巴县界又东南流九十里至府城东合岷江自合州以下本涪汉强白宕渠五水合流其别名尤纷出不一五水之中汉名最古故班固汉志以为经流而涪以一水独当四流且逼近防城汉晋以来用兵者多由之故庾仲雍称内水而独系以涪自后遂总称为涪江而汉名亦隠然据汉志水经注终当以西汉为正流也】涪江【自潼川府遂宁县流入合州界至川城东南与汉渠诸水合流即内江也汉书地理志刚氏道涪水南至垫江入汉水经注涪水西南至小广魏县南入于垫江亦谓之内水元和志涪江水在铜梁县东北四十里又迳石镜县南二百步旧志涪江自遂寜县入安居废县界东南流五十里合兠溪河又三里迳县北门外又十里入合州界又一百四十里至州东南合嘉陵江】渠江【自顺庆府广安州流至合州东北入嘉陵江即宕渠水水经注宕渠水迳宕渠县又东南入汉寰宇记渠江源自万顷池经巴达渠等州广安军界至合州东北十里与嘉陵江合】南江【在綦江县东自贵州遵义府桐梓县流入又西北流入江津县东入大江古石僰溪今名綦江元和志三溪县内有僰溪东溪葛溪其僰溪在三溪县西又经南川县南四十步寰宇记僰溪自三溪县西北流经丹溪废县又北流迳南川县东南四十步又北至江津县南十四里西北流入大江舆地纪胜僰溪亦名夜郎溪从夜郎境流过南平军城下又东溪在军之西北元统志南江在南川县众溪防合至三溪口可通舟楫行三十里至綦市又至南江口入江名胜志南江入綦江县界其色苍白名曰綦江又僰溪在江津县东南三十里来自夜郎境阔三十步深七尺可通二十石舟府志綦江有三源一自桐梓县坡头河流四十里至綦江县界捍水镇一自桐梓县松坎流五十里一自仁怀县李汉坝流六十里亦皆至捍水镇三派合流名三岔河又顺流一百十里入县界为綦江又顺流四十里至县城东又西北三十里至白渡口入江津县界又一百二十里至南江口入大江】涪陵江【在涪州东自彭水县流入又北入大江水经江水至枳县西延江从牂牁郡北流西屈注之注水乃延江之枝津分水北注迳涪陵入江故亦云涪陵水也其水南迳武陵郡昔司马错泝舟此水取黔中郡元和志涪江水在武龙县南屈北流注于蜀江寰宇记涪陵江自万宁县西北二百八十里至闗头滩滩长百步悬崖倒水舟楫莫通旧志自彭水江口镇西流入武隆废县界一百二十里至闗头滩五里至城西南又五里至石牀滩又十里至白马镇入涪州界又折北流一百二十里至州东入大江】海棠溪【在巴县南一里府志即大江分流水涨则盈水涸则干旧志源出真武山北流十里入江】丹溪【在巴县东南源出湼婆山水色如丹东北流五十里入江曰丹溪口】砦溪【在江津县南源出鼎山北流半里入城环带县学又半里至大通桥出城北入江】乐城溪【在江津县西南五里源出马鞍山东流二十里入江】笋溪【在江津县南三百里源出棊盘山东北流一百六十里至半渡又一百五十里入南江小舟通至半渡止】龙溪【在长夀县东自忠州垫江县流入又西南入江古名容溪寰宇记乐温县有容溪源出县西北南流迳县东又南至永安县东北二里注大江　按此水即垫江髙滩溪之下流旧志谓即桃花溪误】桃花溪【在长夀县东二里源出老龙洞南流三十里至桃花洞又五里过新桥入江又有海棠溪源出云台山东南流七十里合桃花溪】梅溪【在长夀县西北七十里即隣水自顺庆府隣水县流入县境名玉溪又西南流七十里至巴县界名交龙溪以溪侧旧有古木盘曲如交龙因名又南流七十里入大江】侯溪【在永川县南元和志县东西北三面并枕侯溪寰宇记溪在县西南一百八十步旧志今有文曲水绕县城盘旋四面流达松子溉盖即侯水也其松子溉在县南一百里源出龙洞山别流东入大江　按舆图此水上流曰车对河下流曰洙溶溪自县东南流入江】骨溪【在綦江县东源出县东老瀛山西流五十里至县东下渡入綦江又金沙溪在县北对岸二里西南入綦江】奉恩溪【在綦江县西舆地纪胜在南平军西十余里　按舆图今县西有清溪河有二源东曰三岔沟西曰鱼子溪自遵义府仁怀县界东北流百余里合为清溪河又东北百余里入綦江葢即奉恩溪也】水从溪【在南川县西南六十里源出水从山西流十里入綦江县界入南江】安居溪【在铜梁县西北旧安居县南城外一名闗箭溪又名琼江自遂宁县东流至阳马桥入县界六十里至县南闗又东北入涪小舟通至阳马桥】兠溪【在铜梁县旧安居县西北涪江北源出龙多山西流一百里入涪以水流回曲而名】罗云溪【在涪州东五十里源发罗坝水洞北流六里入江】赤水溪【在大足县东元和志大足县东临赤水又赤水溪在静南县南去县九十步旧志在大足县东十里一名马滩河源出铜梁县六嬴山南流四十里至县界普安场又十五里合沙河溪其沙河溪在县东七十五里源出玉口山石谷流十五里合赤水溪又五里至旧州坝仍东北流入铜梁县界为淮逺洞河又六十里入县城与巴川河合流出城东流二十里至合滩与小安溪合其巴川河源出龙透山东北二十里至铜梁城北环绕县治如巴字穿城至平滩与淮逺洞河合】小安溪【源出大足县界流迳永川铜梁二县界至合州西南入涪江元和志巴川县有小安溪源出县南巴山中旧志源出大足县东南玉口山名单石溪东北流三十里迳永川县西北又五十里入铜梁县界为跳石溪又五十里至合滩与马滩河合又十里至楼滩又五十里至合州西南侯滩入涪江】油溪【在壁山县西源出汤峡口南流三十里出马坊桥又六十里至鬬牛石入江津县界与来鳯桥溪合流为油溪又三十里至县西四十里油溪口入大江王存九域志壁山县有油溪又来鳯桥溪在壁山县东源亦出汤峡口东南流八十里出来鳯桥又四十里亦至鬬牛石与马坊桥溪合】花石溪【在定逺县东二里源出岳池县名岳池水南流入县界为花石溪又西南流四十里入嘉陵江又冇盐滩溪在县南十里源出蓬溪县自浴马坪入县界东南流八十里出南溪口入江又有苦竹溪在县南二十里源出麻油山曰寳泉东南流四十里入江两岸多苦竹因名】长桥河【在荣昌县西旧志上流即岳阳溪自潼川州安岳县石羊肠东流十五里至大足县西四里长桥又五十里为路孔河又二十八里至观音滩又西南流二里至城西出思济桥亦名思济河又三十五里至清江滩入泸州界　按舆图此水至荣昌西南而止不入于他水或云即元和志昌元县南之赖婆溪也】白水【源出南川县南东北流入涪州界即今大溪河也舆地纪胜白水在涪州南二百二十里源出天众山其色如练又白水去隆化县十里自夷界龙泉郷出流入县界合黔江旧志大溪河源出南川县南方竹箐山谷北流四十里经镇江桥名镇江桥溪又十五里至僰水桥又二十里至水东桥又十五里至涪州界名大溪河又东北流一百里至州南八十里入涪陵江】四十八渡水【在南川县东舆地纪胜在隆化县东三十里两山壁立一水湾环其中渉足溪者凡四十八渡其门有穴如户牖行平迳数百步涌一石台水出其中又有流金水在隆化县南五里水色如黄金泥之沉下者与硫黄无异俗传水之发源乃硫黄所出处府志四十八渡水源出马嘴山西流二十里至四十八渡又四十里至流金水又二十里至水东桥与镇江桥溪合流】温泉水【在合州东南五十里源出巴县缙云山流一里入州界又东北入江】信水【在涪州东南旧武隆县南二十里峡口其泉如沸日有三潮每至则髙尺余】巴子鱼池【在巴县东元和志在南平县西北十里舆地纪胜在巴县东南二百五十里流合岷江】莲花池【在江津县东二里广袤三十余亩宋元间凿引水入泮池由大通桥入江又长池在江津县南十里广袤五丈四时湛然】仙池【在江津县北岷江南岸】天水池【在江津县北二里钟秀山之上其水无源四时不竭又有鱼池亦在县北相传为巴子养鱼池】悦池【在铜梁县西十里明统志水深丈余清澈如鉴内多芙蓉】开池【在涪州东三十里元和　志出刚铁土人以为文刀】黑墨池【在巴县西五十里其水如墨嵗旱祈祷輙应】龙寳潭【在巴州东南旧志在旧武隆县东北七十里古箐凄其人鸟两絶援藤而入幽迳可十里许忽平沙广野曲壑清泉别一世境】七门滩【在江津县西七十里舆地纪胜有大石横江凡七处望之如门因名旧志又有龙门滩在县西十五里石梁如门水涨甚险】观音滩【在荣昌县北二里又清平桥水源出县东青松山永利桥水源出县东南庆云山靖乐桥水源出县南马鞍山皆至观音滩合流】龙牀滩【在南川县北舆地纪胜在隆化县北五十五里县有朱婆渡滩面广百步与龙牀相近古谚云龙牀如拭济舟必吉龙牀彷佛济舟必没是语颇信】白鹤滩【在涪州西一里舆地纪胜在州上流妃子园下又有歇神滩在州治北又羣猪滩在州东十里水落石现形如羣猪马提干诗滩急羣猪沸崖髙落马悬又百牵滩在州东五十里以舟行至此牵挽为难也】横石滩【在涪州东后汉建武十一年岑彭破公孙述将侯丹于黄石章怀太子曰即横石滩在涪陵】铜柱滩【在涪州东寰宇记昔人于此维舟见水底有铜柱故名相传马援始欲铸柱于此滩最峻急】锦绣洲【在涪州东寰宇记铜柱滩东有锦绣洲巴土盛以此洲人能织锦罽故名】清水穴【在巴县华阳国志江州县下有清水穴巴人以此水为粉则膏晖鲜芳贡粉京师因名粉水舆地纪胜穴在巴县西三十步】温泉【在巴县北方舆胜览在县北一百余里有寺】孝妇泉【在綦江县南舆地纪胜在南平军南一里俗称有孝妇感此泉极甘而冷又秋泉在军东温泉在汤窠市】三潮泉【在南川县北舆地纪胜在隆化县北五里早晚两潮晷刻不差毎潮则泉下有声如雷泉涌髙四五尺春秋分必一大潮髙可数丈声闻十余里故老相传谓其泉通海】咸泉【在涪州东南舆地纪胜在武隆县白马津东三十余里江岸有咸泉初康定间有程运使舟次鹘岸闻江中有硫黄气袭人谓此必有咸泉召工开之果得咸脉迁忠州灶戸教以煮盐之法至四百余灶】新井【在巴县南舆地纪胜在县南五十步东西十五里县城在髙冈之上唐天授中刺史许子儒凿之无水先天中刺史皇甫珣凿石六丈方至泉因名】杨井【在巴县西九十里山上今名杨井山】盐井【荣昌县有盐井五眼大足县盐井九眼】














　　钦定大清一统志巻二百九十五
&lt;史部,地理类,总志之属,大清一统志&gt;
　　钦定四库全书
　　钦定大清一统志巻二百九十六
　　重庆府【二】
　　古迹江州故城【在巴县西本巴国都汉置县为巴郡治左传桓公九年巴子使韩服告楚请与邓为好杜预注江州故巴国都也常璩华阳国志秦惠文王遣张仪灭巴城江州汉世郡治江州巴水北有甘橘宫今北府城是也后乃还南城刘先主初以江夏费□为太守领江州都督后都防李严更城大城周廻十六里欲穿城后山自汶江通永入巴江使城在孤州上诸葛亮召严故穿山不逑然造苍龙白虎门别郡县仓皆有城后汉书注江州故城在巴县西北元和志巴县在岷江之西汉水之南即李严所修古巴城也南齐改为垫江县周武成三年改为巴县寰宇记南齐永明五年江州自郡城移理僰溪口又移垫江县就江州所理】枳县故城【在涪州西古巴邑汉置县晋永和中为涪陵郡治后周废入巴县隋于此置涪陵县唐宋为涪州治元省战国防苏代约燕王曰楚得枳而国亡华阳国志枳县在巴郡东四百里治涪陵水防土地确瘠郦道元水经注江水厯鸡鸣峡江南岸有枳县治李吉甫元和郡县志涪州西至渝州水路二百四十里华阳国志曰涪陵巴之南鄙从枳县入泝涪水枳县即今州理是也与荆椘界相接蜀先主以为涪陵郡武徳元年立为涪州在蜀江之南涪江之西故为名乐史太平寰宇记四夷县道记云自涪陵西泝蜀江十五里有鸡鸣峡上有枳城即汉枳县也李雄据蜀后乱废桓温平蜀别立枳县于今郡东北十里邻溪口又置枳城郡寻废周保定四年涪陵首领田思鹤归化于故枳城立涪陵镇开皇三年移汉平县于镇城仍改汉平为涪陵县因镇为名大业三年又罢为镇舆地纪胜故枳城在巴县东北一百十五里】南平废县【在巴县东南唐贞观四年分巴县南界置南平州领南平清谷周泉昆州和山白溪瀛山七县八年改曰霸州十三年州废省清谷等六县以南平属渝州宋雍熙中省入巴县元和志县西至渝州一百三十里本汉江州县地寰宇记唐贞观四年置南平州仍于州理立南平县今县南三十五里古霸州城也十三年州废移南平县于西北即永淳以前旧理所也永淳二年又东南移六十里于平乡顿坝擢置行县即今县理】江阳故县【在江津县西南西魏置隋改名江津宋徙今治元和志江津县东北至渝州一百二十里寰宇记南齐永明五年江州县自郡城移理僰溪口即今理是也后周闵帝元年于县理置七门郡领江州一县寻改江州为江阳县隋开皇三年罢郡移县入废郡理属渝州十八年改江阳为江津县以斯地在江之津为名宋史地理志干徳五年移治马騣镇旧志江阳故城在今县西南僰溪口即南江口也】万夀废县【在江津县西南元和志县东北至渝州二百八十里本汉江州县地武徳三年分江津置万春县属渝州五年改为万夀县宋史地理志恭州旧领万夀县干徳五年废】乐温废县【在长夀县西北唐置元和志县东南至涪州一百十里寰宇记乐温县秦枳县地后周省枳县又为巴县地唐武徳二年又析巴县地置以县南乐温山为名旧志元省乐温入涪州置涪陵巡司明玊珍改置长夀县西北去故县五十里】永安废县【在长夀县西南寰宇记唐武徳元年析涪陵巴】
　　【二县地于涪州西南一百五十里置永安县以县北永安山名开元二年民以为非便遂废按唐书地理志作开元二十二年省入乐温】乐城废县【在长夀县西华阳国志巴郡领乐城县蜀延熙十七年省旧志今长寿县西一百里有乐碛镇即其地也】永川故县【即今永川县治元和志西至昌州九十里大厯十一年置东西北三面并枕侯溪水南面接延陵英山唐书地理志本壁山县地寰宇记在昌州东南一百五十里以山川濶逺因名】壁山故县【即今壁山县治元和志县东北至渝州一百八十里本江津万寿巴三县地四面髙山中央平田周回约二百里天宝中诸州逃户多投此营种至徳二载置县因山为名县东陆路至江津县一百三十里】废昌州【在荣昌县北元和志昌州正南至泸州三百八十里正北微西至普州二百八十里东北至合州二百九十里本汉资中县之东境垫江县之西境江阳县之北境乾元元年左拾遗李鼎祚奏以山川濶逺请割泸普渝合资荣等六州界置昌州寻为狂贼张朝等所焚州遂罢废大厯十年本道使崔宁又奏复置以镇押夷獠其城南慿赤水北倚长岩极为险固静南县郭下乾元元年与州同置寰宇记废静南县在永川县西北五十里地名静南坝因为县名宋初以地荒民少并入大足等三县旧志今名旧州坝在大足县东南按新唐志寰宇记皆云州初治昌元独元和志云治静南盖先治静南继治昌元又移治大足也府志今名旧州坝在大足县东南】昌元废县【在荣昌县西北元和志县东至昌州一百二十里乾元元年与州同置东接瀬波西临耶水舆地纪胜周显徳初为防所焚移治罗市镇天禧中又移今治旧志故昌元县今为昌元里　按宋志作咸平四年移冶罗市与舆地纪胜不同又明统志元改置昌宁县明改荣昌而元史地理志不载】南川故县【在綦江县南唐置元和志南州北至江津县二百三十里汉为巴郡江州之境武徳二年割渝州置南川县郭下武徳二年置曰隆阳旧唐书地理志先天元年改为南川县宋史地理志皇祐五年以南州置南川县熈宁七年以南川县南平军王存九域志南平军熙宁七年招收西南蕃部以南川县铜佛坝地置仍省南川县为镇入焉元丰元年复置南川县为军治舆地纪胜今之南川在唐之南川县北四百六十里其铜佛坝在故南平城西门外地有金铜佛像二相传为唐明皇之所铸明统志废南平军在綦江县南九十里】三溪废县【在綦江县东南唐置属南州元和志县西北至南州二百四十里贞观五年置以县内有僰溪东溪葛溪三溪合流为名其县城甚髙险寰宇记县理城俗名石城宋初废】丹溪废县【在綦江县东南旧唐书地理志武徳二年置南州领隆阳扶化隆巫丹溪灵水南川六县贞观七年又置当山岚山归徳汶溪四县八年废当山等四县十一年又废扶化隆巫灵水三县寰宇记丹溪县在南川县东南三十里于丹溪水曲置因名贞观十七年废】瀛山废县【在綦江县西北旧唐书地理志贞观四年南平州领瀛山县十三年省旧志在县西北瀛山下】废溱州【在綦江县南接贵州遵义府桐梓县界元和志溱州正南微东至珍州二百里东北至南州二百七十里东与賔州接界山险不通西接合江县界本巴郡南境贞观十六年有渝州万夀县人牟智才上封事请于西南夷窦渝之界招慰不庭建立州县至十七年置以南有溱溪水为名管县二荣懿县郭下扶观县东至州五十里以县东扶观山为名皆与州同置旧唐书地理志贞观十六年并置乐来县咸亨元年废天寳元年改为溱溪郡乾元元年复为溱州宋史地理志溱溪砦本羇縻溱州熙宁七年招纳置荣懿等砦恭州后南平军大观二年别置溱州及溱溪县宣和二年州县俱废以溱溪砦隶南平军舆地纪胜荣懿市夲唐溱州故荣懿县绍兴七年移土门镇巡检于此兼砦事后移巡检于曲崖隘今空有砦名止为一市又扶观市夲溱州属县熙宁四年置砦　后移砦官于归正今止为一市】隆化废县【今南川县治元和志县东北至涪州三百里本汉枳县地贞观十一年分巴县置隆化县因县西永隆山为名先天二年以犯庙讳改为賔化宋史地理志南平军领隆化县熙宁八年自涪州来隶九域志县在军东一百四十五里旧志按元统志云嘉熙三年徙军治于此元至元十二年并县入南川于此置理自后遂为南川县治是则今之南川唐之賔化也唐之南川今之綦江也明统志不经详别致山川古迹混杂不明今据元志改正】赤水废县【在合州西隋开皇八年置属涪陵郡唐属合州宋熙宁四年省入铜梁七年复置元至元二十年并入石照元和志县东至合州一百里本汉垫江县地隋分石镜县于今县西二里置县因水为名寰宇记唐武徳元年移于今理旧志按九域志在合州西北一百三十里盖宋时又徙而北也】铜梁故县【在今铜梁县北元和志县东至合州一百五十里长安四年刺史陈靖意以大足川侨户辐凑置县取小铜梁山为名寰宇记夲汉垫江县地旧理在今县北四十里奴仑山北列宿坝上开元三年移就涪江南岸权立十六年遂东南移于东流溪坝上即今理也明统志县在合州西南九十里元移今治　按今县乃古之巴川县盖元时既并巴川入县遂南移于巴川旧县侧近也】巴川废县【在铜梁县西南唐置属合州宋因之元初并入铜梁元和志县北至州二百里考开元二年刺史孙希庄奏割石镜之南铜梁之东置寰宇记本汉垫江县地以地在巴川故名九域志在合州西南一百十里舆地纪胜在州南七十五里】安居废县【在铜梁县西北七十里隋唐有安居县在今遂宁县界明成化十七年复析铜梁遂寕二县置属重庆府盖即宋铜梁县之安居镇也县治波罗川东里许有城周一里有竒本朝康熙元年省入合州六十年以其地分属铜梁县】石照废县【今合州治汉置垫江】
　　【县属巴郡西魏改曰石镜为合州治宋初改曰石照明初省县入州元和志合州西至遂州二百六十里北至果州三百里治石镜县本汉垫江县也寰宇记宋于此置东宕渠郡后魏恭帝三年改东宕渠为垫江郡改县为石镜以涪水北有圆石似镜因名仍于郡治合州盖取涪汉二水合于此故为州称城临峡江之上控东海之要旧志宋淳祐三年余玠知重庆府徙州城治钓鱼山县亦随徙焉元至元二十二年州县始复还故治】汉平废县【在涪州东南三国汉置晋因之宋省齐复置隋又废华阳国志涪陵郡汉平县蜀延熙十三年置水经注江水自涪陵东经汉平二百余里寰宇记汉平县在今涪州东一百二十里罗浮山北岷江之南白水入江处开元三年移入涪陵】
　　武隆废县【在涪州东南初置曰武隆县属涪州明初改名元和志武龙县西北至涪州二百五十里本汉涪陵县地武徳元年分立寰宇记本涪陵枳二县地以界内武龙山为名宋史地理志宣和元年改武龙为枳县绍兴元年依旧旧志明洪武初改为武隆　本朝康熙七年归并涪州设廵司有城周二里有竒在州一百七十里】大足故县【今大足县治元和志县西南至昌州七十五里乾元元年与州同置东临赤水西枕营山唐书地理志光啓元年昌州徙治大足县本合州巴川地寰宇记县以界内大足川为名王象之舆地纪胜旧理在大足虎头坝省志元州县俱废入合州明天顺中始筑城即今治】东阳城【在巴县舆地纪胜在巴县西一百里旧经云齐建武元年割巴县置东阳郡旧志周时始秦合为东阳镇】古滩城【在巴县舆地纪胜在巴县东七十九里岷江岸周一百步濶五尺相传巴子于此置津立城因名】古乐城【在巴县舆地纪胜在巴县西南旧志又有多功城在县西四十里宋淳祐中筑以御防古】巴子城【在合州南华阳国志巴子或治垫江在巴郡西北中水西百里顾野王括地志巴子故都在石镜县南五里九域志旧传□襄王灭巴子封庶子于濮江之南号铜梁侯即此】宋王城【在合州舆地纪胜在合州南二里】宝盖故镇【今荣昌县治九域志昌元县有寳盖镇旧志明初改置荣昌县县治即寳盖镇也】綦市【今綦江县治舆地纪胜宋绍兴二十六年移南川镇税务于大綦市明统志綦江镇即古人之所谓綦市洪武初改置为县在府城南二百里】范镇村【在江津县西楼台山之麓宋范镇甞寓此后人慕之因以为名】铸钱监【在綦江县南舆地纪胜在南平军西南一里许渡溪而上于归正坝松岭□等处取铁嵗铸钱四万贯自元丰二年吴申申请复增铸至六万贯名广恵监绍兴末郡守张鼎以取炭逺鼓铸不充遂废】荔枝园【在巴县华阳国志江州有荔枝园至熟二千石常设厨膳命士大夫防树下食之　按明统志谓在江津县防西北误】塞乐园【在綦江县南舆地纪胜在南平军西郊去城一里初太守封固以边方寜静营治为游宴之所细石屈曲鳞砌锦纹作小径嘉木名卉最为可人有二亭曰风月曰赏心轩曰緑猗士大夫留咏甚多绍兴末溪水泛浸稍壊今为荒圃独荔枝一株在耳】妃子园【在涪州舆地纪胜在涪州西十里其地多荔枝昔杨妃所嗜当时以马递驰载七日七夜至京师】香草楼【在江津县西南寰宇记李膺益州记云江州县西南有仙池昔有仙人居此池侧置楼多植香草忽一夕天降紫云飘然而去后人指此地为香草楼明统志在江津县西南三十里】飞云楼【在南川县普泽寺】望仙楼【在铜梁县治西唐合州刺史赵延之仙去后人建此楼】江楼【在合州治前舆地纪胜下临汉水杜甫送祁録事归合州因寄苏使君诗幸为逹书贤府】
　　【主江花未尽防江楼】清华楼【在合州治舆地纪胜晁公武有记】四贤楼【在涪州北岩西四贤宋程頥黄庭坚尹焞谯定也】三仙楼【在涪州北岩东谓尔朱先生兰真人王防仙】朝宗阁【在合州防判防舆地纪胜瞻视之逺畧如江楼】朝爽堂【在綦江县南舆地纪胜在南平军倅防又有亭曰晩静曰横壁曰枕流曰溪堂俯临江臯观覧胜地】沉厚堂【在合州治姚崇荐合州守张柬之沉厚具相才因名后名景厚堂于此】吴公堂【在涪州南州有溪水泛溢宋太守吴光辅疏之民懐其恵故号吴公溪其孙信仲继守是邦临溪建堂因名】香霏堂【在大足县故昌州治舆地纪胜在郡圃取东坡诗香雾霏霏月转廊之句为名海棠患无香独昌南者有香故昌南号海棠香国香霏堂一老树重趺叠蕚每花或二十余叶花气秾郁余不能及】吏隠亭【在巴县西洪崖洞又有轻红亭】万山亭【在綦江县南舆地纪胜在南平军治西南其峰最高过溪而上约五里乃至其顶旧有亭曰万翆后改今名】养心亭【在合州治东宋张宗范所居濓溪周子题曰养心有记】碧云亭【在涪州舆地纪胜在涪州对江北岸上毎嵗人日太守率郡僚逰宴于此】金碧防【在府治后明统志宋署制使余玠筑】清台【在长夀县南史记货殖传巴寡妇清其先将丹穴擅其利数世家亦不訾清能守其业用财自卫秦皇帝以为贞妇而客之为筑女懐清台括地志清台山俗名贞女峡在永安县东北七十里】风月台【在长夀县西北舆地纪胜乐温县北白虎山下有石龛名风月台】招贤馆【在府治左明统志宋余玠建】
　　闗隘阳闗【在巴县东水经注江水东迳阳闗巴子梁江之两防犹有梁处巴之三闗斯为一也延熙中车骑将军邓芝为仜州都督治此寰宇记州东北二十里有石洞峡即刘先主置闗之所旧志今亦名石洞関】铜锣闗【在巴县东三十里铜锣峡又南平関在县南阳江】佛圗闗【在巴县西十里即李严欲凿通汶涪二江处为重庆要津上有石佛像故名又二郎関在县西北六十里清水関在县北六十里】崖门闗【在江津县南三百里接遵义府界为总路元末明玉珍筑一名雁门闗关北属县界关南属遵义】朝阳闗【在荣昌县东一里】三舍
　　溪关【在綦江县南一百里近古县】赶水关【在綦江县南一百五十里元置东溪巡司明嘉靖十一年移置于此今裁】马颈闗【在南川县南又冷水関在南川县北百里接涪州界于此】
　　清溪闗【在涪州东南唐开成三年牂牁蛮冦涪州之清溪镇即此】白云闗【在涪州西南七十里】米粮闗【在大足县东二十五里即宋米粮镇也又有化龙闗在县北三十里接潼川府遂寜县界】木洞镇【在巴县东九十里明置水驿于此　本朝雍正七年置廵司】大洪江镇【在巴县东一百里亦曰大红江镇明置巡司今裁】来苏镇【在永川县西南六十里九域志永川县有牛尾来苏使溪龙归罗市鐡山等十一镇】安居镇【在铜梁西北七十里即旧安居县　本朝雍正七年置廵司】云门镇【在合州东北九域志石照县有灵门龙防安坝来滩来苏扶山铜期董市茒城九镇旧志云门在州东北渠口】武隆镇【在涪州东南旧武隆县治　本朝康熙初置廵司】屯营【在江津县南二十五里四围峻絶中如砥平明正徳中都御史林俊破贼曹甫屯兵于此】石砦【在江津县东南龙登山后四围石壁皆百丈仅通一路又茅草砦在县西南石门驿西一里又髙砦在县思善乡平地突起一峯插天悬严仅通一线昔人避兵于此】天台砦【在长夀县北四十里旧有天台寺地极陡峻明未乡人多避兵于此】永昌砦【在荣昌县北废昌州北三里唐干寜二年昌州守韦君靖建】安穏砦【在綦江县南九域志南川县有荣懿开邉通安安穏归正五砦旧志安穏砦在县西南一百二十里许】白锦堡【在綦江县南宋史地理志端平三年以白绵堡置播州舆地纪胜南平军有白锦堡去播州三百里系纳土官杨光荣子孙世袭守之旧志白锦堡在县南八十里　按白绵白锦字相似而误耳】蔺市【在涪州西六十里宋开庆元年元兵攻合州其将耨埒造浮桥于涪州蔺市以杜援兵即此明置蔺市驿今裁耨埒旧作钮璘今改正】白马盐【在涪州南九域志涪陵县东有白马盐舆地纪胜白马津在武隆县北三十五里有盐官州志宋置白马砦今曰白马镇】朝天驿【在巴县东又有节马驿在县东南九十里温汤驿在县西一百里又旧有鱼洞水驿在县西南六十里铜罐溪水驿在县西南一百二十里】白市驿【在巴县西五十里明置马驿　本朝雍正七年移巴县丞驻此】茅坝驿【在江津县北唐置乆废又僰溪驿在县治西石】
　　【羊驿在县西南六十里石门驿在县西南二百二十里汉东驿在县西南一百八十里达合江县界白渡驿在县西南一百二十里逹綦江县界皆明时所置水驿今皆裁】东臯马驿【在永川县东十里】来凤马驿【在壁山县东南五十里去巴县五十里旧属巴县明成化后改属永川】峯髙马驿【在荣昌县城内】东溪驿【在綦江县南六十里又安穏驿在县西南一百二十五里皆马驿今裁】刘家场驿【在合州西北一百八十里又温汤驿在州北路通顺庆府皆　本朝康熙中置　今设站又旧有合阳水驿在州东今裁】涪陵驿【在涪州治东濵江又东青驿在州东六十里及蔺市驿并水驿也皆久裁】
　　津梁善防桥【在府城内北隅】来凤桥【在巴县西一百四十里】大中桥【在江津县西旧名南木桥】太平桥【在江津县北七十里】海棠桥【在长夀县治北八十里】迎恩桥【在永川县东五里其水源出县北箕山南流四十里至此又东南七十里入江津县界入江又恵民桥在县东南】殷家桥【一里在永川县西二里其水源出桂子山流三十三里至恵民桥】双石桥【合流在永川县西北二十里跨单】恩济桥【石溪在荣昌县西南】鱼梁桥【二里在綦江县南三十五里鱼梁河上山溪多派合流迅疾明崇祯中重】万夀桥【修凡六洞在綦江县南四十里亦跨鱼梁河】孝感桥【黔蜀通道在綦江县南六十里东溪小市舆地纪胜宋绍兴甲戌有里妇従其姑过溪姑堕水即随入拯之漂至滩下忽若有人扶之而出】僰水桥【两人俱活故名在南州县东又镇江桥在县南十五】
　　【里水东桥】乌木桥【在县北四十里在铜梁县北废安居县治西其水出龙透山田沟北流二十里至县穿】石鼓桥【城经桥下出城入涪在合州东南三里水出南峯东北流】通仙桥【六十六里至】东郭长桥【此入江在涪州治西在大足县西四里长桥河以此名又化龙桥在县东二十五里其水源出巫林山流十里至此又二】马坊桥【十五里至东郭长桥合流在壁山县南三十里又】武胜桥【来凤桥在县东南五十里在定逺县西北三十里其水出蓬溪县自乍石滩入县】
　　堤堰东乡坝【界三十里出桥下又三里入江在南川县西南七十里去綦江县八十里】五弟坝【明万厯中杨应龙据播州以此为界在南川县西北舆地纪胜在隆化县西北五十里熙宁创邑初有任氏昆弟五人自蜀中来】马援坝【相其地可以耕】
　　陵墓周巴子冢【在巴县舆地纪胜在巴县西北五里】唐栁玭墓【在铜梁县旧安居县太平里】宋范镇墓【在江津县长池里北】杜莘老墓【在江津县南杜村虞允文题为刚直御史墓】冯可当墓【在巴县东铜锣峡】明蹇义墓【在巴县北五十里敕】胡子昭墓【在大足县南七十里】
　　祠庙禹王祠【在巴县南涂山上华阳国志涂山有禹王祠及涂后祠】伏波祠【在涪州东五里】张桓侯祠【在长夀县治西又涪州亦有庙宋大观间于祠前得三印及佩钩刁斗上防侯名】张公祠【在合州治西祀唐张东之】壁山庙【在永川县壁山祀唐安抚赵延之】李徳辉祠【在合州治西徳辉仕元为总管有恵爱民为立祠】邹公祠【在合州治北祀明邹智】
  </div>
  <div class="pagination">
   <a href="大清一统志_page135.html">
    上一页
   </a>
   <span>
    ...
   </span>
   <a href="大清一统志_page131.html">
    131
   </a>
   <a href="大清一统志_page132.html">
    132
   </a>
   <a href="大清一统志_page133.html">
    133
   </a>
   <a href="大清一统志_page134.html">
    134
   </a>
   <a href="大清一统志_page135.html">
    135
   </a>
   <span class="current-page">
    136
   </span>
   <a href="大清一统志_page137.html">
    137
   </a>
   <a href="大清一统志_page138.html">
    138
   </a>
   <a href="大清一统志_page139.html">
    139
   </a>
   <a href="大清一统志_page140.html">
    140
   </a>
   <a href="大清一统志_page141.html">
    141
   </a>
   <span>
    ...
   </span>
   <a href="大清一统志_page137.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
