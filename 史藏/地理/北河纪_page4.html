<!DOCTYPE html>
<html>
 <head>
  <meta charset="utf-8"/>
  <title>
   北河纪 - 第 4 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北河纪 - 第 4 页/共 8 页
  </h1>
  <div class="content">
   重脩济州任城东牐记　　俞时中
　　至元二十年朝廷初以江淮水运不通乃命前兵部尚书李奥鲁赤等调丁夫给庸粮自济州任城委曲开穿河渠导洸汶泗水由安民山至东阿三百余里以通转漕然地势有高下水流有缓急故不能无阻艰之患二十一年有司创为石牐者八各置守卒春秋观水之涨落以时启闭虽岁或亢旸而利足以济舟楫惟是任城闸东距师家庄袤六十里土壤防恶霖潦灌注承乏岁月至是始坏时都水少监分都水监事石抹奉议适膺其任闻之中书省易而新之陶土为甓采石于山其材用所须不费于官不取于民率指授役夫为之不数月厥功告成仍即其地之西偏脩饰防事以为使者往来休憇之所公退因录其同事者职役姓氏俾刻诸石以告后之来者
　　重脩济宁州会源牐记　　掲徯斯【丰城人侍读学士】
　　皇帝元年夏六月都水丞张侯改作济州会源闸成明年春二月具功状遣其属孟思敬至京师请文勒石惟我元受命定鼎幽蓟经国体民绥和四海辨方物以定贡赋穿河渠以逸漕度乃改任城县为济州以临齐鲁之交据燕呉之冲导汶泗以会其源置闸以分其流西北至安民山入于新河逮于临清地降九十尺为牐十六以逹于漳南至沽头地降百十有六尺为牐十又南入于河北至奉符为牐一以节汶水东北至兖州为牐一以节泗水而会源之牐制于其中岁益久政日弛弊日滋漕度用弗时先皇帝以为忧延祐六年冬诏以侯分治东阿始脩复旧政诞布新令严暴横之禁杜奸利之门南防北导靡所宁处明年冬以及期请代弗许行视济牐峻怒狠悍岁数坏舟楫土崩石泐岌不可持乃伐石区里之山转木淮海之濵度工即功大改作焉明年皇帝建元至治三月甲戌朔侯朝至于河上率徒相宜导水东行堨其上下而竭其中以储众材撤故闸夷防徙其南二十尺降七尺以为基其下植巨栗如列星贯以长松实以白石槩视其地无有所鏬漏衡五十尺纵百六十尺八分其纵四为门纵孙其南之三北之一以敌水之奔突震荡五分其衡二为门容折其三以为两墉四分其容去其一以为门崇亷其中而翼其外以附于防三分门纵门于北之二以为门中夹柎防凿以纳悬板五分门崇去其一以为凿崇翼之外更为防防以御水之洄洑衡薄纵皆二百三十尺爰琢爰甃犬牙相入苴以白麻固以石胶磨礲铲磢闗以劲铁厓削砥平混如天成冠以飞梁如卧虹越六月十有三日乙卯讫功大会羣属宴于河上以落之工徒咸在旄倪四集酒举乐作挥锸决堨舣櫂启钥水平舟行伐鼓讙呼进退闲暇其称侯之功颂侯之德者雷动云合且拜曰惟圣天子继志述事不易任以成厥功惟亿万年享天之休是役也以工计防百六十人木十人金五人土五人徒千四百二十人以材计木万一百四十有一石五千一百二十有八其广厚皆倍于旧甓二亿一千一百有五十以斤计铁二万五千五百麻二千三百石之灰三亿三万三百三十有四以石计粟千二百有五十视他牐三之视故牐倍之其出于县官者铁若麻木十之七石五之一粟五之三余一以便宜调度不以烦民此其大较也初侯至之明年凡河之隘者辟之壅者涤之决者塞之拔其藻荇使舟无所碍禁其刍牧使防有所固隆其防而广其址脩其石之岩阤穿漏者筑其坏之防恶者延袤赢七百里防之外增为长隄以阏暴涨而河以安流濳为石窦以纳积潦而濒河三郡之田民皆得耕种又募民采马蔺之实种之新河两涯以锢其溃沙北自临清南至彭城东至于陪尾絶者通之欝者澌之为杠九十有八为梁五十有八而挽舟之道无不夷矣乃建分司及会源石佛师庄三牐之署以严官守树河伯龙君祠八故都水少监马之贞兵部尚书李奥鲁赤中书断事官忙速祠三以迎休报劳凡河之所经岁藏水以待渇者种树以待休者遇流殍则男女异瘗之饿者为粥以食之死而藏饥而活者岁数千人是以上知其忠下信其令用克果于兹役也侯亦勤且能矣侯名仲彬河南人铭曰昔在至元惟忠武王自南还归请开河渠自鲁渉齐以逹京师河渠既成四海率从万世是资朝颿夕樯垂四十年孰漫而隳翼翼张侯受命仁宗号令风驰徴工发徒既涤既防济闸攸基先鸡而兴既星而休触冐炎曦疾者药之死者槥之奚有渴饥拊循劳徕信赏必罚勿亟勿迟十旬之间遹绩于成智罔或遗洋洋河流中有行舟若遵大逵舳舻相衔罔敢后先亦罔敢稽贤王才侯自北自南顾盼嗟咨曰惟京师为天下本本隆则固惟帝世祖既有南土河渠是务四方之共于千万里如出跬歩圣继明承命官选材惟侯之遇昔者舟行日不数里今以百数昔者舟行岁不数万今以亿虑惟公乃明惟勇乃成惟亷则恕汶泗之防有截其牐有菀其树功在国家名在天下永世是度
　　都水监创建谷亭防闸记　周汝霖
　　至顺二年岁在辛未季夏之月会通河谷亭石闸成凡用工九十日金石土木之工百有八十人徒八百二十人石以块计者二千七百三十木以株计者一万二百七十甓以口计者二十五万三千灰以斤计者三十三万五千铁亦以斤计者三万一千四百其余麻枲瓴甋斧错细覼缕各若干除金木粮储出于有司他皆监司采炼陶冶仍资佣工钱二万五千缗闸身纵二丈又七尺衡二丈又二尺高如之鴈翅四各亘五十尺址袤八十尺广百又二十尺奉直大夫都水监丞阿里公命汝霖作文以纪之词曰钦惟圣元混一区夏定鼎幽蓟九州内外罔不臣顺航四海泛九江浮于淮入于河职贡粮运商旅懋迁以供给京师然自东阿抵临清二百余里舎舟从陆车挽以进御河每值夏秋霖泥淖马瘠车偾公私病之至元二十六年朝廷用令史边君同知马公言开防通漕河自安民山引汶泗洸等水属之御河度其地势穹下前后建石闸三十余座以制蓄泄于是川途无壅舟楫憧憧方诸陆运利相十百以故国用充而民不匮四十年于兹矣惟枣林至孟阳薄七十余里湍激迅澓沙土瀢□闸再启钥舟方一洊嘉议大夫都水卢公因壕寨杨温等议宜于谷亭北邮传西创建石闸滙黄良艾河等泉以厚水势则免龃龉之患询谋佥同乃上之省堂允请令下之日奉议大夫少监德安帅寮属董其事未几会监丞阿里驰驿分治山东下车之初首以斯闸为已任指画夫匠亲临监督靡惮晨久分任其事公威严谨恪寛以济猛人皆献力惟恐弗逮故能克底厥功经始于是岁之二月讫功于六月中树巨闼傍罗扣砌龙鳞错落鴈翼翚飞冠以虹梁县以金钩周致缜宻混若天成于是割牲酾酒祠河伯防羣属于河上以落之举酒作乐伐鼓启钥水平舟行颿樯翳空舳舻相接进退闲暇莫不欢喜歌咏噫是役也始则卢公建言之力中则德安公经营之勤终则阿里公踵成之功于国于民永頼以济于斯见圣朝人才之盛守职者不茍禄而勤于效忠矣因摭其所闻而为之记
　　改作东大闸记略　　　　李惟明
　　泗别于滋阳兖道之汶支于奉符之堽城洸引之西南防于任城会通河受之昔汶不通洸国初岁丁巳奉符毕辅国请于严东平始于汶水之隂堽城之左作一斗门堨汶水入洸至任城益泗漕以饷宿蕲戍边之众且以溉济兖间田汶由是有南入泗淮之派至元二十年朝议以转漕弗便乃自任城开河分汶水西北流至湏城之安民山以入清济故渎通江淮漕至东阿由东阿陆转仅二百里抵临清下漳御输京师二十六年又自安民山穿渠北至临清引防絶济直属漳御由是江淮之漕浮汶泗径逹临清而商旅懋迁游宦往来暨闽粤交广卭僰川蜀航海诸番凡贡篚之入莫不由是而逹因锡河名曰会通于是汶之利被南北矣始辅国直堽城西北隅作石斗门一后都水少监马之贞又于其东作双虹悬门闸虹相连属分受汶水既又以虹石水易圮乃改其西虹为今闸制通谓之东闸谓国辅所作斗门为西闸西闸后改作址高水不能入独东闸受水汶水盈缩不常岁常以秋分役丁夫采薪积沙于二闸左絶汶作堰约汶水三之二入洸至春全堨余波以入霖潦时至虑其冲突则坚闭二闸不听其入水至径坏堰而西循故道入海故汶之堰岁脩延祐五年改作防堰五月堰成六月为水所坏水退乱石龃龉壅沙河底增高自是水岁溢为害至元四年秋七月大水溃东闸突入洸河两河罹其害而洸亦为沙所塞非复旧河矣初之贞为沙堰也有言作石堰可岁省劳民之贞曰汉曹参作兴原山河石堋常为涨水所坏时复脩之汶鲁之大川底沙深濶若脩石堰须高水平五尺方可行水沙涨淤平与无堰同河底填高必溢为害况河上广石材不胜用纵竭力作成涨涛悬注倾败可待晋杜预作沙堰于宛阳竭白水溉田阙则补之虽屡劳民终无水害固知川之不可塞也且曰后人勿听浮议妄兴石堰终困其民壅遏涨水大为民害重脩堽城闸因自作记勒其言于石至是果如其言若合符契闸坏岸崩碑沉于水为土石所压是年九月都水监马兀公来治会通河行视至堽城谓众曰堽城洸汶之交会通之喉襟闸坏河塞上源要害役有先于此者乎于是用前监丞沈温公辟为一大闸之议命壕寨官梁仲祥李让计徒庸度材用量事期以状上中书即从其请明年二月命工入山取石煆灰市物于有司经营揆度畵图指示以旧址弊于屡作改卜地于其东掘地及泉降汶河底四尺顺水性也袤其南北为尺百广其东西为尺八十下于平地为尺二十有二土木之工又入其下八尺上为石基以承闸闸之崇于地平自基以上缩掘地之深一尺两壁直南北为身皆长五十尺其南张两翼为鴈翅皆长四十五尺其北矩折以东西各附于其旁亦长四十五尺不为两翼敛其前隘涨水也前尽基肩岸受水欲其前也后逊基八之一叠石为岸承之出基之高五尺长为尺二十有五五分基之广濶其中之一为明入明三分深之一为金口广尺深咫板十有三方盈金口之广长亘明入金口两端各尽其深上下以启闭者十二其一不动为阈其大石为两臬夹制其前却石相叠比则以鐡沙磨其际必脗合无间后已凡用石大小以叚计二千六十有竒自方以尺计三万三千六百五十甓以万计一十有六石灰以斤计四十六万三千瓦砾以担计二万四千木大小以株计一万三百一十铁刚柔以斤计三万九百一十五麻炭诸物称是糜钱一万七千余緍役徒千人木石之工二百八十人始事于五月七日毕役于九月十日闸既成众合辞请公愿识其事于是属笔于予予复之曰汶古名川昔毕公马公用之则为转漕之益为漑灌之利后人用之则有横溃之忧有垫溺之患水性非异今昔盖用之善不善也马公既善用之又碑其言以示来者其虑后也深矣不有兹役曷騐马公之言碑仆于水岂天恶马公其机耶将使后人独受其害而不防利耶惟是役也旸时若漕运无愆天其或者悔恶于人俾忆马公之言乎既不获辞遂为叙导汶始末会通源委以见堽城闸水利喉襟且表出马公之言以为鉴又因以识兴造年月脩闸之制度用物之会计附焉公字仲彬唐古氏
　　会通河黄栋林新牐记　　楚惟善
　　会通河导汶泗北絶济合漳南复泗水故道入于河自漳抵河袤千里分流地峻散涣不能负舟前后置牐若沙河若谷亭者十三新店至师氏庄犹浅涩有难处毎漕船至此上下毕力终日呌号进寸退尺必资车于陆而运始逹议立牐久不决都水监丞也先不华分治东平之明年思缉熈前功以纾民力慨然以兴作为己任乃躬相地宜黄栋林适居二牐间遂即其地庀徒蒇事经始于至正改元春二月己丑讫工于夏五月辛酉牐基深常有四尺广三其深有六尺长视广又寻有七尺牐身长三分基之一崇弱五寸不及身之半又于东岸创河神祠西岸创公署为屋以间计者十有五署南为台构亭其上凡用石方尺长丈为块计三千有竒木大小以株计四千六百五十八垩以斤计二十五万铁以斤计一万六千有竒甓一十五万二千五百麻炭等物称是工匠繇卒千八十有五人用粮千七百五十斛楮币四万缗制度纎悉备极精致落成之日舟无留行役者忘劳居者聚观徃来者懽忭称庆僚佐耆宿众相与谋谓不伐石以识无以彰公之勤且惧来者之功不继而前功遂隳也先是民役于河凡大兴作率有既廪为常制是役将兴时适荐饥公因预期遣官赴都禀命冀得请俾贫窭者得窜其身借以有养及久未获命不忍坐视斯民饿且殍遂出公帑人贷钱二千缗约来春入役还官无何粮亦至民争趋令其轸民瘼如此又初开月河于河东岸辟地及咫礓砾错出举锸无所施迨营牐基近西数举武黄壤及泉讫无留碍虽国家洪福所致抑公精诚感格天地鬼神亦隂有以相之也公哈剌乞台氏明敏果防操守絶人读书一过目輙不忘律学医方靡不精究始由近侍三转官受今除是役也董工于其所者令史李中壕寨官薛源政奏差韩也先不华工师徒长不能备载具列碑阴
　　新建耐牢坡防闸记　　　　刘大昕【济宁府同知】
　　大明受命皇帝即位之元年诏遣大将军定山东平幽冀兵不血刄而梁晋闗陜大小郡邑悉皆附顺分兵戍以守阨塞浚河梁以逸漕度舳舻千里鱼贯□聮贡赋供需有程无阻后以黄河变易济宁之南阳西暨周村涯淤窒壅数坏舟楫乃遵师庄石佛诸闸北泝汶济以逹燕冀西循曹郓以抵梁晋济宁州城西二十里许耐牢坡口者实西北分路之会坡有隄绵数十里以防河决于是时遂开通焉倘失启闭水势散泄漕度愆期深为职守忧洪武二年申请于山东行省注官分任其事南防北导靡所宁处冬十一月省檄下委大昕相宜置闸以为岁久计十二月朔同寅知府余芳通判胡处谦集议率任城簿周允暨提领郭祥至于河上视其旧口则土崩流悍不可即功行视口之北几一里许平衍水滙可立基焉乃伐石转木度工改作时氷冻暂止三年二月二日集众材合役丁夷土隄平水降八尺以为基树以枣栗密如星布实以瓦甓逈若砥平然后铺张木枋敷嵌石板爰琢爰甃犬牙相入复固以灰胶闗以铁锭磨礲铲削混然天成闸门东西广十六尺有五寸崇十尺一寸西北比东西广加二尺焉闸之北东向有墉纵二十三尺西向墉纵一十五尺有竒闸之南称是翼如也所以捍水之洄洑冲薄也两门之中凿渠五寸下贯万年枋以立悬板复于闸之南北决去壅土以杀悍湍且济舟以转折入闸自兹启闭有常舟行如素三月二十日告成讫功计兴工至休役凡五十日以工计石工二十九人木工四人金工二人徒二百五十人以株计木一千三百有三枋五十甓大小七百八十有四铁锭一百毎锭重六斤四两铁斤重二百五十五木炭斤重一千五百四十二石灰斤重六千三百四十四工之食粟八石零七升若铁粟则取给于官余悉因沂兖二州任城滕郓诸县土地所有规措给用虽少劳于民而民乐于趋事不费于官而官亦易于成功此大较也大昕虽董是役而主簿周允晨夕陈力勤敏不怠其功其劳不可盖也遂具载本末于石以垂永久焉
　　重脩济宁月河闸记略　　廖　庄【吉水人大理寺卿】
　　天顺改元丁丑秋贵池孙公仁拜冬官主事奉命治水于济宁济宁天井在城二闸旧有月河距州治南三里许上口东密迩天井闸北对防通河二水纵横若十字然逮天雨潦溢潺湲相持什七南注其势犹倾舟由闸河而西者或至沈覆遡月河而上者艰于逆挽下口去在城闸尤迩有闸濒于西岸启而舟下又有冲激之虞虽善计者末如之何先是冬官主事永丰陈公律蕲阳陈公溱继莅其地议以下口旧闸移入百余尺改上口于迤西余七百武弃防通河不对置两口而梁于其上置闸于两口之下时水盈缩而闭纵之庶免前患议定以闻诏许之工未举孙公来代时巡抚都御史牟公富尚以民贫财乏为难孙公乃计在官之料储库之积物因其旧力省于人郡邑所供者苐石灰炭而已复以闻上可其奏而镇守平江侯陈公豫巡河御史苏公燮王公祥山东布政司参政李公赞按察司佥事刘公进协谋并智赞相为多相其事者则兖州府知府郭君鉴董其事者则推官范君雯始事于己夘之冬讫工于庚辰之春学正陶君鼎辈咸愿刻石纪成而因都督赵公辅属笔于予夫以天井在城二闸前人为之备矣月河上下二口则未备焉自前迄今皆知其不便而末如之何今二陈启之于前孙公成之于后经营有方措置有道官不为扰民不为劳可谓克脩前人之未备便今人之未便者矣欧阳子有云作者未始不欲长存而继者常至于怠废使其继者恒如作者之心则天下后世岂有遗利哉故为之记使来者尚有考而用其心也
　　兖州金口堰记略　　　　刘　珝【寿光人大学士】
　　天下无不可为之事顾无可为之人此伊昔金口堰之废必抵于今而始成也堰距兖州东五里许以其障沂泗二水入金口闸西逹济宁会通河因号今名考之后魏及隋元以来皆甞脩筑以通漕运都之建不一堰之兴废亦不一暨我太祖髙皇帝定鼎金陵无事乎堰太宗文皇帝驻跸北京复通漕运而堰多事矣前此堰筑以土毎夏秋之交波涛汹涌即圯无余万夫之役不赀之费为之荡然自永乐以迄于成化朝廷虽数命官脩固卒莫能底定岁庚寅都水主事宜兴张盛克谦祗承是任肆以兴复为己任乃曰与其屡费以病民孰若一劳而永逸适冬官亚卿乔公志催督漕运首以白之遂防其实以闻上下公卿议率以为可行已而秋官亚卿王公宗贯继志复注意提督奬劝又得山东少参尹公朴之佥宪王公廷言相与维持其事事骎骎乎向成矣克谦结一草庐于堰侧晨夕坐卧其中始终不懈财不取于民唯以堰夫岁办桩草折纳米粟懋易一切物料躬率夫匠采石于山伐木于林煆灰于野凡百所需悉区画有方复檄兖州同知徐福辈分司其事涓卜鸠工官使毕集兴于成化七年九月讫于次年六月计堰东西长五十丈下濶三丈六尺上濶二丈八尺自地平石计五层高七尺湫口三处眎水之消长时其启闭横巨石为桥以便往来堰北复作分水二鴈翅二以杀水势堰南北趺水石直五尺横四十丈以固堰基是役也石以片计余三万桩木以根计余八万灰以斤计余百万以至黄糯米铁锭镮木石灰合用诸料俱不下千万夫匠二千五百有竒在公之人赏劳钱数万缗食米千石皆克谦自所措置一毫不取于有司堰既成坚完具美规制宏壮不惟积水可以西接漕运且俾一方行者无病渉之虞于时众方叹克谦之不可及也后数月宗贯复廵行堰上忻羡不已爰命孔庙奎文阁典籍许节之持致仕参议刘廷振孙廷昭所所为事纪徴言夫许景山脩萧何故堰而成大利赵思寛脩信臣故渠而致沃壤广莫如海范文正筑之以灌通泰深莫如洛严熊穿之以溉重泉以及考亭朱子防脩南康召陂一举多得皆期于必成而行者也故卒无不成此克谦所以排众议而不顾断防乎期于必成而后已遂勒斯言于石
　　堽城坝记略　　　　　　商　辂【淳安人大学士】
　　汶泗二水齐鲁名川分流南北不相通自古浮于汶者自兖北而止浮于泗者自兖南而止元时南方贡赋之来至济宁舎舟陆行数百里由卫水入都至元二十年始自济宁开渠抵安民山引舟入济宁陆行二百里抵临清入卫二十六年复自安民山开渠至临清乃于兖东筑金口堰障泗水西南流兖北筑堽城堰障汶水南流而二水悉归漕渠于是舟楫往来无阻因名曰会通河我文皇帝迁都于北爰命大臣相视旧规筑堰防渠漕运复通第堰皆土筑毎遇淋潦冲决水尽泄漕渠尽涸随筑随决民甚苦之成化庚寅工部尚书郎张君克谦奉命治河歴观旧迹叹曰以石易土可一劳永逸何乃因循弗为经久计乎于是督夫采石首脩金口堰不数月告成凡应用之需以一岁桩木等折纳沛然有余曰斯堰既脩堽城堰亦不可已方度材举事遽以言者召还已而廵抚牟公观其成绩腾章奏保用毕前功至则以堽城旧址河濶沙深艰于用力乃相西南八里许其地两岸屹立根连河中坚石萦络比旧址隘三之一于此置堰事半功倍遂择癸巳九月望日兴事储财聚料百需咸备明年春三月命工淘沙凿底石掌平底之上甃石七级毎级上缩八寸高十有一尺中置巨细石煑秫米为糜加灰以固之底广二十五尺靣用石板甃二层广一十七尺尺袤一千二百尺开湫口七各广十尺高十一尺置木板启闭遇水涨启板听从故道西流水退闭板障水南流以灌运河两端逆水鴈翅二各长四十二尺顺水鴈翅二各长二十五尺为分水各广二十三尺袤一百三十尺两石际连以铁锭石上下防以铁拴湫口横巨石三四长十余尺河旧无梁民病渉堰成遂通车舆有元旧闸引沙入洸洸淤汶水不能入兹堰东置闸为二洞皆广九尺高十一尺中为分水一旁为鴈翅二亦用板启闭以水消涨涨则闭板以障黄潦消则启板以注清流洞上覆以石石之两旁仍甃石高一十有八尺中实以土与地平俾水患不致南侵洸河免于沙淤闸之南新开河九里引汶通洸河口逼崖自颠至麓皆坚凿堰两阅月始通肇工于九年九月讫工于十年十一月是役所费较之金口不啻数倍而民不扰者以前折纳外所增无防葢处置得宜区画有方所以开漕运无穷之利者实在于此都宪嘉其功之成命兖郡守钱源徴予以记往岁克谦还自东鲁语及修堰之役予心善之克谦再行予实从臾乃今绩用有成可靳于言耶昔白公穿渠民得其利歌曰衣食京师亿万口若克谦斯堰之筑漕河允頼公利兼济视白渠之利不尤大乎予故备书其事为记克谦名盛常之宜兴人天顺庚辰进士都水员外郎
　　安平镇减水防坝记　　　李东阳【长沙人大学士】
　　治初河徙汴北分为二支其一东下张秋镇入漕河与汶水合而北行六年霖雨大溢决其东岸截流径趋夺汶以入于海而漕河中竭南北道阻上既命都御史臣刘大夏治厥事复特命内官监臣李兴平江伯臣陈鋭总督山东兵民夫往共治之佥议胥协防塞竝举乃于上流西岸防为月河三里许塞决口九十余丈而漕始复通又上议防贾鲁河孙家渡塞荆隆口黄陵冈筑两长隄蹙水南下由徐淮故道又议以为两隄緜亘甚逺河或失守必复至张秋为漕河忧乃相地于旧决之南一里用近世减水坝之制植木为杙中实甎石上为衡木着以厚板又上墁以巨石屈铁以键之液糯以埴之坝成广袤皆十五丈又其上甃石为窦五梁而涂之梁可引绳窦可通水俾水溢则稍杀冲齧水涸则漕河获存庶防役不重费而功可保工既告毕上更命镇名为安平命工部伐石勑内阁臣各纪功绩臣东阳当记窃考之治水之法防与塞而已矣塞之説不见于经中古以降隄堰议起往往亦以为利利与害相值必较多寡以为重轻若敺土石当水之怒费多而利寡此古人深戒惟水势未廹后患尙未形周思豫制以为之备则障之利亦不可诬况兹坝者势若为障而实防之故其防不至漏障不至激去水之害以成其利蹔劳而永逸费虽不能无而用则博矣揆之善沟者水潄善防者水淫之云者不亦兼而有之乎易象财成书陈脩和君出其令臣宣其力虽小大劳逸不同同是道也呜乎天下之事莫患乎可为而不为彼宦成之怠交承之诿遗智余力未有不贻后日之悔者独水也哉人无于水监当于民监斯言也可以喻大矣唐韦丹筑扞江隄窦以防涨诏刻碑纪功着在国史臣不文谨书此为明命复
　　安平镇防隄记　　　　　谢　迁【余姚人少傅大学士】
　　国家定鼎燕京凡上供之需百官六军之餽饷大率仰给东南舟楫转输以免陆地飞挽之劳与海运风涛之险实维漕渠是赖兖之东阿张秋镇适居漕河之路往岁河决黄陵冈奔注张秋而渠之东隄溃决水由盐河以入于海越岁淋潦助虐势益悍急决口之广至九十余丈尽夺漕渠东注而南北舟楫几至不通天子以为忧亟命治之遣内外重臣往总其役合山东兵民夫殚力毕作五阅月而功告成赐镇名曰安平以示永頼于是内外重臣皆召还而山东布政司参政晋阳张公缙甞与董治之任效劳为多天子知其能超擢通政使司右通政俾专理河防公益感激思奋乃谂于众曰兖当河下流之冲自昔被患已剧今虽底宁而将来不测之虞亦未可知隄必甃之以石庶可以障湍激之悍沙湾石隄无恙此明验也既而询谋佥同鸠工集事先实土以厚其址然后布叠石石必为亷隅灰液其缝毎数十丈内为阶级以便登降隄外附土丈余高突数尺以防侵刷起自荆门驿之前逦迤而南至新建石坝以与旧石隄接长以歩计者二千二百八十有二高以层计者十有四深下要害处则加石或七八层或二三层所用木石蒭灰皆出河夫岁办工匠饩廪皆出自官不别取办于民经始于治丙辰之春迄庚辰春三月而毕东阿知县秦昻甞与从事兹役具以告予谨记之以诏其后
　　建堂邑县土桥闸记略　　邱　濬【琼山人大学士】
　　皇明因胜国会通河故道而深广之通江淮漕以实京师余六十年于兹矣然地势之变天时不常尽人事者必随时因势一节宣之然后尽其用而利济于无穷焉自河决阳武溃出张秋之后朝廷既命大臣筑塞之以复其旧矣然其间犹有所壅滞之处一时任事诸臣随所在而爲其防备非一所也河流经东昌府之堂邑县境地名曰土桥其上流之牐曰梁家乡沿而至是十有三里下流之牐曰戴家湾泝而至是二十有八里又四十里抵临清之上牐漕舟至此出会通而下漳御仅七八十里尔輙胶淤浅而不能行日集而羣聚于土桥上下十数里间舟人呌嚣推挽力殚声嘶望而不可至主漕计者病焉时山东按察佥事陈善专理其境之运道议于此建牐以积水之舟屡言于工而弗见报都宪翁世资廵抚山东所至询民疾苦善乃以状上公具闻诸朝天子可之下其议于工部仍命吏部设官如常制公得请躬涖其处区画事宜俾君专其事君计徒庸致才用授其属东昌府通判马聪等督工即功于所谓土桥者建石为新牐凡其防制之广狭长短与夫防水之渠祠神之宇涖事之署悉如常度经始于成化癸巳冬十有一月之朔至明年甲午春二月吿成
　　脩临清州南板闸记　　　刘梦阳【临清人主事】
　　汶水发源于泰山诸泉至汶上县南旺湖口南北分流为漕河南至徐沛合河沁以入淮北至临清会卫河以逹海泉防流澁故建闸蓄缩而节用之临清闸北流之裔尤要焉过是则卫河承之无留行矣闸分两河北曰会通曰临清则前元所建志所谓地势陡峻数坏舟楫者也南曰南板曰新开则本朝所建志所谓地势颇平徃来船行者也南二闸相距甫三百弓旧闸草创一以砖堰之名曰砖闸一以板障之名曰板闸继后改为石闸易以今名日逺阏泐舟楫告艰治年间司徒白昻改脩会通闸导流而北闸底过卑便谢于前仍南闸以行今皇帝临御之七载冥顽弄兵水陆途絶廷议都宪刘公总师靖丑清道通漕公抒勤脩职筑亭障立保伍士鋭器精警虞削迹时京储垂啬运舟逄逹公于癸酉岁春欲新南闸为利渉焉或称截流僦功公曰讵可尔功非数月不成何以副急饷之忧乃开北闸借便焉或又难之公曰第为之耳以防画授工徒防塞濬隘下旧河之身若干阔旧河之身若干复于会通闸底沉杉九板峻泻旣杀胶涸亦除淡为安流大往小来穷昼继夜南板则撤其旧而创为之新开则仍其旧而易其闸之金口与闸之底焉抡工而工良选材而材坚趋事有严布力无怠歴时告成巩如镕冶整如截肪以是岁六月六日工完放舟上者无号挽之劳下者无激射之险羣吁众异相目以嘻曰是何就绩之易防算之神也盖自前元以至今日闸更几作率以不能利渉为憾至是始克免焉收効于废变易于难识洞于隐才周于事至智也速输贡之程广货殖之用加惠兆人惠泽来裔至仁也在昔开一渠脩一堰民兴谣史载事度德量力于公其大小久近何啻倍蓰可无纪乎用是砻石荐词俾后贤有考焉公名恺保定新安人
　　脩临清会通闸记　　　　徐　溥
　　昔在太宗文皇帝肇建北京以粮运仰给东南而海运危险非长防也始改造运舟由里河而行岁漕四百万石以为定制歴岁既久国用给足积其嬴余不可胜计然河道自临清以南至于徐州凡千余里地形髙下不啻数丈自前元以来置牐蓄水而舟始通在临清境上则有会通东西二牐葢当时开会通河引汶水由安山歴东昌至此以入卫河故亦以会通名之永乐间初行漕法以东牐既坏甞加脩治更六十余年卫河益深牐益高水势冲激益险甚为行舟之患故废其牐者三十年于此乃治庚戌黄河决封邱之金龙口其流泛溢将出运河都御史钱公廵抚山东具防言于朝下大臣议佥谓宜择人治之毋缓命刑部于左侍郎白昻以徃既至督治有法而河得无事他日行视河道于齐鲁间至临清问知东牐之废与钱公谋曰是州为汶卫交流之地而运舟之所皆经者也牐虽重建其可以役大而免乃协谋于廵按宪臣暨藩臬诸司檄东昌知府赵琮临清知州张增出公钱为材用人力之费而委推官戴澄专其事若工部郎中呉珍主事陈玉按察司副使阎仲宇皆分司其地实总督之经始于庚戍三月至六月而工毕牐成去旧址余百丈崇广长阔悉如防制其深则与河等于是水势既平舟行上下如乘安流公私便之夫五行皆生于天地以资人之用者也人茍不尽裁成辅相之道则天地虽生之而亦不适于用若夫水之润物以行舟其用尤大者然其性本下适与土之高者相值亦惟倾而去之而反有害于人矣故后世始置为闸以节宣之乃能尽水之用而有利于天下国家也今白公当治水之际其劳已甚以其余力复为此举易害为利转危为安其才真可任而不负朝廷之所托者乎凡公治水成绩别有纪载此特书建牐一事故不假及云
　　坎河口记略　　　　　　万　防【南昌人总河都御史】
　　济水伏流至泰山溢为诸泉滙为汶北入盐河道青州东注于海初尚书宋公坝戴村濬源穿渠百里南注之逹于南旺以其七北会漳卫而捷于天津以其三南流会河淮而逆诸安东皆入海青州道絶是以汶之全力济滕兖东临八百里故陆地运舟而不胶然非汶之性也其势曷甞一日不欲东注哉治中汶大溢势不能决戴村则溃裂而假道于坎河口坎河者入海之捷径也若建瓴而下南流遂防治水者议隄坎河口岁隄岁败莫如之何则议捐南旺两涯膏腴数千顷为蜀山马踏南旺湖命曰水柜以待运而坎河东注者日澌月流注南旺者几絶隆庆壬申余治水至济上患之乃与主事张君克文徘徊泗汶之集周览坎河之口向张君叹曰独奈何不以有源者为水囊而以无源者为水柜乎北有龙山焉乱石如鱼鳞君取彼石滩坎河口则万世计也乃役丁夫七千有竒运石湮河始于壬申之仲冬成于癸酉之孟春滩博一里袤一里而强压河根而上崇丈余秋水时至则令滩逾而泻之复青州之故道春夏运行则令滩止而注之入安东者趋而左入天津者趋而右滩若天成汶失故吾盖不能自制其命矣于是秋不至于春二月闸水弥弥运艘绳绳张君抚膺高蹈为余言宜有记令后来者世守之余曰夫拂其性而激之逆其流而役之使汶水鼎足以裂不得全其天然吾过也吾过也然汶上济隂汤汤淫淫孰与三分者以济社稷之急而纾百姓之烦疴则汶虽失全性而有全名不显汶神其将知我乎其将罪我乎张君乃刻石
　　守坝论略　　　　　　　张　纯
　　漕河之有戴村譬人身之咽喉也咽喉病则元气走泄四肢莫得而运矣昔在创建之功岁增土以培之植柳以防之多设夫以守之其防卫盖甚密也后土日增柳日固则夫议停役矣所以寛民力也然物久则坏防弛则废即今单薄日甚原植防柳十无一二存矣况兖地土踈汶性湍急万一水失其性得无虑与然则为之奈何乗泉夫之余力岁加脩筑增铺舎植新柳令见役之夫力加守防则盘错根深坝将自固坝固将无所事节乎曰不可也彼其淜湃浩荡之势非有以顺之则拂非有蓄之则溢拂与溢等害耳故毎遇水潦须决坎河口以杀之杀之不足则开滚水坝又不足则开减水诸闸或顺之入海以披其势或蓄之入湖以纳其流防则尽塞令余波悉归于漕是节之者固所以守之也此营卫吐纳之説也不然三汶争趋源大流长夏秋水潦怒激奔逸岂一坝之所能支与
　　东平坎河口坝记　　　　于慎行【东阿人大学士】
　　考之水经汶水出泰山莱芜歴奉高嬴博之境而西过刚县南刚县者今之堽城又西南过章章者今之鄣城坎河之泉注之又西南过无盐无盐谓之须昌今为东平又西南径寿张故城之北至安民亭入于济则今运河西济故渎也盖济之见与伏不常而汶之西流而合于济则所从来久矣国家永乐中尚书宋公开会通河始筑土于坎河之西谓之戴村坝以遏其西流之道而南出之汶上以入于运其稍逸而西出者环东平而北承济故渎之支流号为大小清河以入于海则所谓盐渠云会通河成东兖之泉皆滙放汶泗转注漕渠一盂一勺民间不得有焉即稍逸而西出海王之国窃借以行盐防皆漕余沥也而济之名赖以存焉尔岂能与漕争哉歴岁滋久坝或圯坠时以全流漫衍而西夏秋伏发南旺以北舟胶不行则漕渠病东原之田或苦羡溢膏壤亩钟化为沮洳则民亦病是左涸漕渠右荡平陆而以利盐防也海王之国岁所佐水衡少府防何而苦东原之民以与漕争若此乎然又有异焉障而不泄漕亦苦溢故斟酌挹损制河渠之盈虚在汶之上流耳隆庆中少司马万公谓汶至戴村势如建瓴不可复收且以土为坝防而善溃乃上就坎河口坝以积石石如累丸沙流其下久之亦溃而坎河之功始于此万歴丁亥河决病漕诏简从官行视今太仆卿常公为工科都给事中奉玺书从事与抚台李公北河济汶之间脉漕所由通乃奏书言臣居敬与都御史臣戴行汶上流令兖郡丞东平长吏杂视画便宜状皆言坎河口宜为坝其法用丈计大石夹砌如墉实细石其中涂以垩坿上鋭而下丰状如鱼背水高于坝漫而西出漕无溢也水卑于坝顺流而南漕无涸也且居民亦不害焉臣等谨与郎中臣呉之龙主事臣萧雍臣王元命按察使臣曹子朝参政臣郝维乔佥事臣和震等议皆称便大司空覆奏制曰可会御史大夫潘公复至率诸司道往阅乃檄郡邑吏营焉计筑石坝长四十丈高三尺上博丈五尺下益尺六之一两翼之长视坝减五之二厥高倍之左右为土隄丈之二百三十东岸为石隄厚一丈经始于万歴戊子闰六月明年三月告成费凡八千金有竒诸公不自有也曰兹匪神休其克有济乃为龙宫于上伐石纪绩用示永久东平守谓行郡人请勒辞焉不佞在里中时甞游章城父老指示坎河及宋公庙貎览眺叹息低回不去谓先臣之于国家功若此其艰也自嘉靖乙丑以来数治河隄潘公一与大司空朱公同开夏镇新渠而沂泗之间通再濬黄河筑高堰以达海而河淮之间通漕渠所患独南旺以上时或少涸则其故在坎河世争言漕挽利病置此毋谈何也一旦上用常公言下诏兴筑潘公受而成之费不盈万役不逾时而漕与民兼利焉是宋公所剏造疏引以制河渠之盈虚者至是有永頼也国家嵗运东南粟四百万给中都官从泰山下阯借一线泉水爲转输计不得以入济爲解卽令岱亩之民翦莳蓬藿之田以爲水伯假道何辞之与敢况兼利哉夫天下事无大小操其本则易脩其末则难今世言漕渠便宜大者引河中者潴水小者防浅不知其本在上源源之不濬而制其末流非善算也譬漏水之在壶一以为盈而挹之一以为涸而注之昼夜不舎无当于漏调渇乌之吻正玉虬之咽则冲渠之水可锱铢而称矣何者得其本也故吾于坎河之筑嘉诸公之功而幸宋公之渠有永赖焉是岁也行盐使者亦于大小清河之间建五牐蓄水其议曰汶逸而西受之可也汶遮而南让之可也不与漕争汶故漕与居民既利而海王之防亦得以其全力佐少府水衡如故矣国家万万年之功谟画竝出一时岂不盛哉是役也董正考成则兖州府同知陈君昌言建画经费则东平州知州徐君铭庀材鸠工则东平判官蔡忠沂州吏目何一鹏曲阜丞邵賔滕县丞包扬泗水典史蔡茂鱼台典史王琮坝成使判官汪鳯翔主之法皆得书





　　北河纪卷四
　　钦定四库全书
　　北河纪卷五
　　明　谢肇淛　撰
　　河臣纪
　　自虞舜命伯禹作司空帝曰俞咨禹汝平水土至秦汉有都水长丞汉武帝以都水官多乃置左右使都以领之成帝以王延世为河隄使者哀帝初平当为钜鹿太守以明禹贡使行河为骑都尉领河隄晋武帝置都水台而河堤为都水官属梁改都水使者为大舟卿其最卑者主舟航河隄后魏初有水衡都尉及河隄谒者都水使者隋炀帝河渠署置令丞各一人唐因之开元中以宇文融为九河使石晋置隄长宋置都水监黄御等河都大提举巡河主扫使提举河防司元以工部尚书为总治河防使国朝或以工部尚书侍郎侯伯都督提督运河自济寜分南北界或差左右通政少卿或都水司属又遣监察御史锦衣卫千户等官巡视运河闸泉宣德以后遣郎中一人提督济寜河道主事一人提督徂徕等处泉源已而部郎罢遣以山东参政副使管理河漕天顺二年以河南道副使一员整理济寜以北河道成化初改命通政驻劄张秋掌卫河会通河漕政北至天津南至鱼台一带凡泉湖闸坝隄浅之事皆焉旋以山东副使兼摄之已改都水司郎中奉勅行事凡沿河有司及管河文武官员悉聴节制又除都水司主事二员奉部檄行事一驻劄寜阳一驻劄济宁掌诸泉源闸坝之政凡有司管泉管河官员皆属焉治十八年南旺别设分司以济阳都水兼摄正德十四年专差主事一员驻劄南旺嘉靖二十四年罢遣南旺主事而以寜阳主事兼摄其政隆庆三年罢遣济寜主事而三分司之政俱属寜阳其临清闸座则正德间设都水司主事一员管理嘉靖七年罢之而属其事于甎厰然地虽分管而总理之者北河郎中也既又以济寜东昌天津三兵备道奉勅带管河政凡事与北河分司会议呈请其文武官属郡有丞判州有判县有簿尉闸有官卫有指挥所有千百户各守其疆不相渝越是纪稗史也不敢以辱总督大臣爵里藩臬及府卫州县具见郡邑志闸官微不足録故但具员焉而都水司郎中独有题名主客也
　　钦差总理漕运都御史一员【或兼户部工部衘驻准安府巡抚庐鳯淮扬】钦差总督河道都御史一员【或兼工部衔驻济寜州】
　　钦差巡漕兼理河道监察御史一员【嵗一差】
　　钦差巡盐兼理河道监察御史一员【嵗余一差】
　　钦差提督河道工部都水司郎中一员【驻张秋三年一差】钦差提督泉源兼理南旺济寜闸座工部都水司主事一员【旧驻寜阳今移济寜三年一除】
　　钦差管理甎厰兼管临清闸座工部营缮司员外郎一员【驻临清三年一差】
　　钦差漕河道副使一员【或参政佥事驻淮安府往来催趋漕粮□视河道】钦差管理河工水利济寜兵备道副使一员【驻济寜州】钦差分巡东昌兵备河道副使一员【驻临清州】
　　钦差天津兵备河道防政一员【或副使驻天津】
　　兖州府运河同知一员【驻济寜州鱼台以北至于汶上河道之兼管泉源】兖州府捕河通判一员【驻张秋东平以北至于阳谷河道之兼管张秋城池】东昌府管河通判一员【驻府城聊城以北至于德州河道之兼管直之清河县】河间府管河通判一员【驻泊头景州以北至于天津河道之】
　　鱼台县管河主簿一员【河道南接沛县珠梅闸起北接济寜南阳闸止共八十里】南阳闸官一员
　　济寜州管河判官一员【河道南接鱼台界牌浅起北接济寜卫五里浅止共六十八里内东岸南自鲁桥北至师庄三里属邹县】
　　天井闸官一员
　　在城闸官一员
　　赵村闸官一员
　　石佛闸官一员
　　新店闸官一员
　　仲家浅闸官一员【带管新闸师家庄二闸】
　　枣林闸官一员【带管鲁桥闸】
　　济寜卫管河指挥一员【河道南接济寜五里浅起北接钜野火头湾止共二十五里】钜野县管河主簿一员【带管嘉祥县河道南接济寜火头湾起北接嘉祥大长沟止共二十五里又自大长沟起北接汶上界首止共十八里属嘉祥】
　　寺前铺闸官一员
　　通济闸官一员
　　汶上县管河主簿一员【河道南接嘉祥界首起北接东平靳家口止共七十二里】袁家口闸官一员
　　开河闸官一员
　　南旺上下闸官一员
　　东平州管河判官一员【河道南接汶上靳家口起北接夀张戴家庙止共三十里】靳家口闸官一员
　　安山闸官一员
　　戴家庙闸官一员
　　东平守御千户所管河百戸一员【河道南接东平冯家庄起北接东平安山铺止共七里】
　　夀张县管河主簿一员【带管东阿县河道南接东平戴家庙起北接东阿沙湾止共二十里又自沙湾起北接阳荆门上闸止共二十里属东阿】
　　阳谷县管河主簿一员【河道南接东阿荆门上闸起北接聊城官窑口止共四十里】荆门上下闸官一员
　　阿城上下闸官一员
　　七级上下闸官一员
　　聊城县管河主簿一员【河道东岸南自本县皮家寨起北接博平梭堤止共六十里西岸南接阳谷官窰口起北接堂邑梁家卿止共六十五里】
　　周家店闸官一员【带管李海务闸】
　　通济桥闸官一员
　　永通闸官一员
　　平山卫管河经歴一员【河道止西岸一面南接聊城龙湾铺起北接东昌卫冷铺止共三里其东昌衞河道南自真武庙起北至粮厰止共九十一丈并无铺舍】
　　堂邑县管河主簿一员【河道南接聊城吕家湾起北接清平魏家穹止共三十五里】梁家郷闸官一员【带管土桥闸】
　　博平县管河典史一员【河道东岸南接聊城梭堤起北接清平减水闸止共二十七里西岸南接清平魏家湾起北接清平丁家口止共四十里】
　　清平县管河主簿一员【河道东岸南接博平减水闸起北接临清潘官屯止共三十九里西岸南接堂邑函谷洞起北接临清潘家桥止共三十三里内带管德州左卫四铺】
　　戴家湾闸官一员
　　临清州管河判官一员【汶河北岸东自潘家桥起西北至板桥止二十里南岸东自赵家口起西北至板桥止二十三里卫河东岸自板桥起北接夏津赵货郎口止三十四里西岸南自板桥起北接清河二哥营止三十一里】
　　新开上闸官一员【带管南板闸自此以北无闸】
　　馆陶县管河主簿一员【卫河南接元城南舘陶起北接临清南板闸止共一百五十里】夏津县管河主簿一员【河道东岸南接临清赵货郎口起北接武城桑园止共四十六里西岸南接清河渡口起北接武城刘家道口止共七里】
　　清河县管河典史一员【河道南接临清二哥营起北接夏津渡口止共三十九里】武城县管河主簿一员【河道东岸南接夏津桑园起北接恩县白马庙止共一百四十四里西岸南接夏津王家庄起北接故城郑家口止共一百一十四里】
　　故城县管河主簿一员【河道南接武城郑家口浅起北接德州卫孟家湾浅止共六十里】
　　恩县管河主簿一员【河道南接武城白马庙起北接德州四女树止共七十里】德州管河判官一员【河道东岸南接恩县新开口铺起北接德州卫张家口铺止共五十三里西岸南接德州卫南阳务铺起北接德州左卫郑家口铺止共十五里半】
　　德州卫管河指挥一员【河道东岸南接恩县回龙庙铺起北接呉桥降民屯止共八十四里西岸南接故城范家圏止北接景州罗家口止共一百二十七里】
　　德州左卫管河指挥一员【河道东岸南接德州耿家湾起北接德州四里屯止共三里西岸南接德州蔡张城起北接德州卫四里屯止共一里半又有四铺在清平县地方县河官帯管】景州管河判官一员【河道南接德州罗家口起北接呉桥狼家口止共二十四里】呉桥县管河典史一员【河道东岸南接德州罗家口起北接东光连窝浅止西岸南接德州白草洼起北接东光王家浅止各六十里】
　　东光县管河主簿一员【河道东岸南接呉桥狼拾浅起北接南皮下口浅止西岸南接呉桥古隄浅起北接交河白家浅止各六十里】
　　沈阳中屯卫管河指挥一员【河道南接交河刘家口起北接交河刘家口止共一里】
　　交河县管河主簿一员【河道南接东光李道湾起北接青县白洋桥止共五十里】南皮县管河典史一员【河道南接东光北下口浅起北接天津右卫冯家口止共五十里】
　　河间卫管河指挥一员【河道南接交河驿北口起北接交河陈家口止共三十八里】沧州管河判官一员【河道南接天津右卫砖河浅起北接天津左卫朱家坟止共四十里】兴济县管河典史一员【河道南接沧州安都寨起北接天津卫八里堂止共四十八里】青县管河主簿一员【河道南接清河甎河浅起北接静海新庄浅止共一百七十里】霸州管河同知一员【河道南接静海长屯起北接静海观音堂止共三里】
　　静海县管河主簿一员【河道南接青县钓防浅起北接天津卫稍直口止共一百三十里】
　　天津卫管河指挥一员【河道南接兴济蔡家浅起北接静海泊涨浅止共六十五里】天津左卫管河指挥一员【河道南接青县流佛寺起北接兴济张家口止共七十七里】
　　天津右卫管河指挥一员【河道南接南皮北冯家口起北接沧州北杨家口止共十四里】
  </div>
  <div class="pagination">
   <a href="北河纪_page3.html">
    上一页
   </a>
   <a href="北河纪.html">
    1
   </a>
   <a href="北河纪_page2.html">
    2
   </a>
   <a href="北河纪_page3.html">
    3
   </a>
   <span class="current-page">
    4
   </span>
   <a href="北河纪_page5.html">
    5
   </a>
   <a href="北河纪_page6.html">
    6
   </a>
   <a href="北河纪_page7.html">
    7
   </a>
   <a href="北河纪_page8.html">
    8
   </a>
   <a href="北河纪_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
