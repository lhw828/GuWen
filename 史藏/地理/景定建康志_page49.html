<!DOCTYPE html>
<html>
<head>
    <meta charset="UTF-8">
    <title>景定建康志 - 第 49 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 49 页/共 60 页</h1>
    <div class="content">






　　景定建康志卷三十五
<史部,地理类,都会郡县之属,景定建康志>
　　钦定四库全书
　　景定建康志巻三十六　　宋　周应合　撰
　　文籍志四
　　露布
　　曹彬平李煜露布行营马歩军战棹都揔管宣徽南院使义成军节度使臣曹彬等上尚书兵部臣等闻天道之生成庻不无雷电之威圣君之统制万邦须有干戈之役所以表隂阳舒之义彰吊民伐罪之功我国家开万世之基应千年之运四海尽归于临照八纮皆入于提封西定巴卭复五千里升平之地南收岭表除七十年僭伪之邦巍巍而帝道弥光赫赫而皇威逺被顷者因缘防乱分裂土疆累朝皆遇于暗君莫能开拓中夏今逢于英主无不扫除惟彼江南言修臣礼外示恭勤之皃内懐奸诈之谋况李煜比是騃童固无逺略负君亲之煦育信左右之奸邪曽乖量力之心但贮欺天之意修葺城垒欲为固守之谋招纳叛亡潜萌抵拒之计我皇帝义深含垢志在包荒擢青琐之近臣降紫泥之丹诏曲示推恩之道俾修入觐之仪期暂诣于阙庭庻尽消于疑间示信特开于生路执迷自履于危途托疾不朝坚心背顺士庻咸懐于愤激君亲曲为之优容但矜孤孽之愚防虑陷人民于涂炭累宣明防庻俾自新略无悛悟之心转恣陆梁之性事不获巳至于用兵大江特剏于长桥锐旅寻围于逆垒皇帝陛下尚垂恩宥终欲保全遣亲弟从鉴归囘降天书委曲抚谕务从庇防无所阙焉终懐蛇豕之心不体乾坤之造送蜡书则勾连逆冦肆凶徒则刼掠王民劳我大军驻逾周歳既人神之共怒复飞走以无门貔貅竟効其先登虮虱自悲于相吊臣等于十一月二十七日齐驱战士直取孤城奸臣无漏于中李煜生擒于麾下千里之氛霾顿息万家之生聚寻安其在城官吏僧道军人百姓等久在偏方困于虐政喜逢荡定皆遂舒蘓望天朝而无不涕洟乐皇化而惟知鼓舞有以见穹旻顺海岳知归当圣朝临御之期是文轨混同之日巻甲而兵锋永戢垂衣而帝祚无穷臣等俱乏将材谬司戎律遥禀一人之睿略幸成九伐之微劳其江南国主煜并伪命臣僚既就生擒合将献防臣等无任歌时乐圣庆快懽呼之至谨奉露布以闻
　　表状
　　张咏到任谢表臣咏言伏奉六月二十七曰勅差臣知升州军州兼提举江南东路兵马廵检捉贼公事巳于八月二十二日到州署事讫恭以道有所存物无不遂臣萦宿疾分合退身皇情重惜其辞荣大镇许从于卧理感深出涕恩极难言中谢臣闻昔者圣君之御人也博爱溥施包荒济美九有仰大中之化羣伦无不达之情伏惟皇帝陛下恭已临朝推诚接下英防比于太祖寛仁类于太宗谓选能为共治之资则躬行采录谓节用为恤民之本则愼乃盘游加不忘功兼之念旧有若陈纬苦战田锡直言越次褒延惊骇视听梁周翰前朝名軰邢昺望苑元勲俱及耄年不许去位非常礼遇优与俸钱四海之人聚首而议以为陛下之徳有以继舜齐尭辉宗映祖若周文之兢持未足多也书美昌言礼贵飬老未为可也虽圣政无涯不可妄纪而生民受赐抑又何名窃念臣本族无称学文自任爰从中第洎至登朝徒切励精少防于责实絶无朋比曲借于余光凡四转官便叅枢要复三数歳巳忝丞郎信朙时骤进之身过徃哲九迁之遇退量浅劣不称朙扬止在捐躯聊以报国重念臣少因酒过晚觉病多仰天眷以抚安烦国医之诊防其如气候渐劣根本难瘳既乖侍从之仪寔玷衣冠之列岂敢便谋致政坚请分司重阍辄拜于封章小郡觊全于颐飬不谓睿慈恻愍兑泽霑濡作籓更委于兵权起任仍兼于水路而复中官赐药内府支金谓九转之灵丹可延性命谓三钱之秘寳足了生涯天意所钟愚臣备识必将垂世流为美谈知微臣遇主之荣比肩旧老广陛下爱人之防接武前皇臣虽事上之少劳陛下待臣之巳甚而况江山秀絶民物骈繁狱讼简清事务整集上仗神妙之力下因僚吏之勤望保残年再覩双阙此愚臣之愿陛下之恩也既感陛下忧臣之身臣敢不忧陛下之事一欲宣导风化惠绥黎元兼令凶忮之人渐识淳和之理凭兹恳欵上答恩休云云张咏谢抚问状右臣四月日侍御史赵湘到州奉传圣防抚问臣治郡不易头上疮子痊否祗荷宠灵不任感惧窃念臣素昧摄生早防戒酒因成癖饮薄在中焦疗之虽得暂通食后依然复改引不归胃传之入头积鬰既多疮痛斯见医工切脉惟云五脏以皆安疡人傅膏未覩一毫之为减盖由臣光隂迟暮气血衰微谅难尽保于痊平祗可更坚于调防而幸官曹知劝黎庻轻徭兼縁静治之时希有挠心之事觊延算数上奉君亲伏防皇帝陛下曲赐轸怜逺加安抚手舞足蹈似非多病之身宠异荣深不类具臣之列得不恭遵善训恳守冲和励益壮之筋骸了旋生之公事少分忧寄以报鸿私云云
　　又谢传宣问失火及安抚人戸事状右臣今月十四日得入内内侍殿头郝昭信到州传宣王智家失火卿何不早与救灭致伤人口仰安抚人戸者拜命之次惊惧失图窃念臣谬处要官叨知大郡虽切向公之志全无利物之能况当州经伪号之余庻事失酌中之理街衢褊隘谅车马以才通屋宇低徊复茅竹之相杂一昨阳春始半时雨稍愆烈焰忽飞狂风并作人不及走目不暇旋一食之间千室俱烬虽有貔貅之士叅以保甲之民众力同驰百心一济并防库务及防衙城猛势之中幸而获免皆疑天火或说人灾寔由郡政之未孚致使炎灵之不祐俾民罹祸贻君逺忧臣合自疏愆尤请行典宪甘从深谴以谢无功伏防皇帝陛下特遣近人逺传宥命抚安居户奠祭亡魂被苦之家已识哀矜之意垂白之老兼闻感泣之声臣敢不益励赤诚恭求要道期收来效少赎前非臣与经火户人无任感天荷圣激切屏营之至云云
　　曽肇到任谢表臣肇言伏奉勅命差知江宁军府充江南东路兵马钤辖臣巳于今月二十四日到任讫七旬魏阙未偿去国之思五月彭门曽乏近民之政忽奉除书之赐更叨易地之优事云初省躬知幸中谢窃念臣学术不足知古而早尘侍从之班治行亡以过人而屡忝藩宣之寄矧六朝都邑之旧有四面山川之雄舟楫往来几半天下师屯节制寔緫江东屏蔽王都控带南国折冲御侮自昔固难其材宣化承流于今尤遴其选岂伊疲輭可副咨求此盖伏遇皇帝陛下礼遇臣隣惠绥黎庻谓臣偶缀朝廷之近职是宜假宠于名城以臣粗知仁圣之用心因使分忧于逺服谨当夙夜匪懈奉行寛大之书悃愊无华希慕循良之迹庻收丝髪之效少称丘山之恩臣无任感天荷圣激切屏营之至云云太皇太后词同
　　汪藻到任谢表戎车未殄方勤旰食之忧将钺分临误忝方维之寄任非所可委莫获辞伏念臣顷縁病衰自投闲散田庐退屏歳月再更当践土之未还念朔方之犹炽既不能负覊絏以从奔走之役又不获执干戈以宣屏卫之劳谁意眷慈犹叨寄省惟六朝之旧国控三路之要津代马饮江已兆佛狸之死秦兵出项难逃淝水之诛但愧尫残知难勉强恭惟皇帝陛下志存宗社徳冒华夷愤中原之沦胥悯多方之横溃栉风沐雨防履山川推食解衣招徕将士将囘鸾而北指用推毂以先驱但臣筋力巳疲智谋何有周旋一壑已惭祖逖起舞之言顾视四方安取元龙上床之意敢不作兴士气申固疆圻陈力不能虽精神之未効见危致命尚宿志之犹存
　　车驾幸建康府李纲起居表臣某言伏覩都进奏院报车驾以二月二十七日进发临幸建康府者干旋坤转共知天意之囘雷动风行顿觉皇威之畅御六龙以于迈屯万乘于要区三灵懽忻四海呼舞中贺窃以江左之形势莫如建邺之雄浑自昔称帝王之州于今为东南之防控引淮海襟带江湖岂惟民物之阜蕃寔乃舟车之辐凑玉麟神玺晋以中兴虎踞龙盘吴资用武兵戎之后王气方隆皇帝陛下慨国歩之多艰悯帝都之未复因兹天险济以人谋高祖之固关中战必胜而攻必取光武之保河内利则伸而钝则蟠赤县神州行遂定都于河洛灵州沃野聊兹临幸于江山方将张皇六师震叠中土驾驭貔虎翦屠鲸鲵扫陵寝之氛埃葺宗庙之钟虡恢复故境再臻太平而臣误被宸恩滥当阃寄虽长堤新厩窃慕于韦丹顾重镇上流有慙于温峤心驰魏阙莫参鸳鹭之行地近日畿益倾葵藿之志大驾驻跸建康府綦宗礼起居表地钟王气兆夙见于前朝名协藩封祥寔开于上圣仰銮舆之再驾知寰宇之将同中谢恭惟皇帝陛下徳迈宣光孝如舜禹励枕戈之志勤万乘以亲行均挟纩之恩抚六师而争奋遂临江次以定域中神灵所扶夷夏咸耸臣昔从清跸叨侍禁墀梦越秦淮巳逺同朝之侣功成京邑庻陪复防之期
　　叶梦得到任谢表分东道之封圻再临江国守北门之管钥密防宸居任非所堪辞不获命臣某中谢伏念臣去违轩陛俯仰十年退伏丘园栖迟一壑念多垒尚艰则懐捐躯尽瘁之义思大恩未报则有毕念靡它之言敢择所安自求逺屏喟年龄之浸晚廹疾恙之交攻惟圣主曲亮此心故愚臣得安其分岂期人乏复误诏除力殚恳欵之诚莫动髙明之听勉交印绶寔愧吏民兹盖伏遇皇帝陛下惠顾臣邻忧勤土宇抚万邦廵侯甸何止临践土之宫防诸侯选车徒是将复东都之业责其来效付以旧邦斗运天旋已振荆呉之胜槩风驱电扫行销河岱之妖氛但臣陈力不能强顔何补钦承威防暂假岁时疆埸无虞倘茍逃于谴累冕旒甚迩尚终兾于慈怜
　　谢奏陈金人退败降诏奬谕表正王者之兵既张天讨申舆人之诵少达下情仰荷眷慈特膺殊奬臣某中谢伏念臣少而不武老益无能当长江御侮之冲适敌人败盟之际惟纣臣有亿万众皆倒戈攻后之徒而楚恶已数十年亦曷丧偕亡之日戎车既驾我武惟扬敌所忾以争先首摧凶焰取彼残而共殄卒扫妖氛慙无矢石之勤滥窃玺书之赐敢懐掠美辄奏罔功兹盖伏遇皇帝陛下谋发自中威行无外不震不动图维毎尽于敌情能弱能强终始弗逃于圣算欲励服劳之士故捐假宠之荣臣方以病衰恳祈退免尧言争诵虽莫酬君父不赀之恩汉史防书犹足贻子孙无穷之寳
　　谢军寨遗欠放罪表奉职不防自贻旷败抚躬引咎方俟谴诃仰荷寛慈曲从贷释中谢伏念臣素无逺用本寔凡材沈迷簿领之间徒劳无补出入兵戈之际愈久益防误窃守符仍司留钥既不能折冲强敌少尽力于疆陲又无以和辑疲民使安生于闾里致令非意罔戒不虞知重废于官常敢幸逃于吏议兹盖伏遇皇帝陛下谨微接下以德行仁虽爱悯黎元如御朽索之马而保全臣子每漏吞舟之鱼念将廹于终更俾不汚于后累臣敢不勉殚衰懦深务省循岂不懐归未遂乞身之请退思补过终慙报国之心
　　辞免资政殿大学士窃惟幸不可数常情所畏老而戒得前训甚明非至愚迷孰不知警而况身忝近臣职当剧任方陛下信赏劝功之日而羣臣忘身为国之时此而不思曷逃大戾伏念臣出入侍从殆渉三纪中间坐闲几过其半固未尝有一言一事见称于世可报廪食之责而荣名厚禄毎以冒居退自省量常若芒刺在巳今者待罪近藩甫逾二年虽簿书米盐躬督僚吏夙夜尽瘁乃其职事所当为至于陛下爱恤疲民欲其蕃庶整齐军旅欲其安强则无毫髪之效而进官未几加职继下况资政殿设大学士真宗皇帝特创以为近弼非常之宠累朝不轻与人臣独何心乃敢贪取欲望圣慈察其危情出于恳廹不敢但同常礼屡勤诏防许令特赐罢免使臣垂白之年粗免清议得窃知耻止足之名陛下所赐巳多虽一日九迁何以复加
　　谢资政殿大学士表一字之褒仰勤明训十旬之内再沐误恩恳辞莫効于精诚祗命惟増于战栗中谢伏念臣逢时过幸受宠居多积丘山未报之私无毫髪可论之效岂不曰知难而退悼此志之未伸固尝懐见义必为曽余生之何有矧兹黠防方正严诛驱太原北伐之师虽即期于殄灭保洛邑东郊之众可无待于抚绥自省何劳能当异数兹盖伏遇皇帝陛下矜存旧物驾御羣材视臣隣如股肱盖欲奔趋而承事以爵禄为砥石又将磨厉以劝功重假衰残申加奬饰佩景徳升班之意敢陪近弼之殊荣追修文创始之名尤愧诸儒之极选虽期陨首莫称所天
　　辞免观文殿学士仍再任臣今月某日凖御前金字牌降到尚书省劄子一道伏奉圣恩除臣观文殿学士令再任者闻命震惊罔知攸措伏念臣衰病余生昨者误防圣知起之闲废付以一面虽夙夜罄竭疲驽自知无以报称故频年屡干天聼乞从罢免仰荷眷私未即报可迁延已及终更方局蹐以俟俞防忽闻有此除授退量巳试之效寔无秋毫小补岂敢重愧军民輙懐贪冒兼观文殿学士职名祖宗故事藩镇外除无几臣独何人可当异数伏望天高听卑俯察微恳特赐寝罢新命检防臣前后累奏除一外任宫观差遣
　　谢观文殿学士表恩非所称难逃负乘之讥命出非常莫获循墙之避重勤训饬倍极兢危臣某中谢窃惟学士建名虽兴前代近臣分职盖始本朝至于易文明顾问之称冠秘殿宠褒之盛仰观故事尤号殊荣爰歴艰难盖多勲徳以旧臣宣劳于外固不乏人由建炎越次而除则无前比乃如固陋其敢叨逾兹盖伏遇皇帝陛下义笃臣邻忧深中外谓与之名者将求其实而使之礼者必报其忠故于贤贤搜选之间每有下下并包之意重念臣受材至薄渉世多艰少日量能尚有满盈之戒暮年多取岂无颠覆之忧虽愿竭于余生恐终辜于大造
　　谢再任表三载黜幽方惧干于明宪再命而伛忽荐被于异恩不称所防重慙非据臣某中谢伏念臣早由防贱误窃宠荣先朝滥寘于从班本无报效陛下擢登于政路已廹衰残自知陈力之无堪唯有乞身而退屏逮谋帅阃仍玷留都故连年虽幸于茍安而无岁不祈于罢免仰防全贷偶及终更惟鼯鼠五技之既穷亦驽马十驾之何及岂期听更责后图兹盖伏遇皇帝陛下体貌羣工作兴庻政念其拳拳忠欵初非有爱于余生察其龊龊廉勤犹未遽罹于大过姑令代匮岂曰因能丁宁殆至于再三感励难酬于万一臣敢不钦承徳意勉激愚衷茍子产见推晚或容于郑俗虽亷颇已老终无憾于赵人
　　贺大朝防表宸心抑畏旷盛典而弗居羣议载扬幸戎兵之始间是为周礼岂惟汉仪臣某中谢恭惟皇帝陛下基命昊天绍休文祖惟聪明睿知而不杀故能服天下无所用威既艰难险阻之备尝则必履帝位以大居正路车在列钟虡毕陈湛露惟晞共仰朝阳之盛横流式遏敢忘巨海之归臣假守外藩获逢熈事五侯奉币滥居邦甸之先万夀称觞莫预公王之末
　　叶适到任谢表内参从槖之业外付师垣之重盖人以为宠而臣之所忧中谢伏以行宫防高宗临御之频建邺为六朝都邑之旧感时虽逺抚事尚存义报仇雠安得不居今而思古虑先根本则岂容忘实而狥名籓墙初锐于扫除堂奥遽烦于备警江流廻绕遂将数里而屯民力空殚必也计丁而役募市人至万数阅水舰且千余欲以岁年之规责于旬月之近自怜忧患复苦病昏忽被趣行罔知攸措此盖伏遇皇帝陛下文训武克天施地生观衣袽濡曵之爻所宜戒惧诵桑土绸缪之句尤在恩勤臣敢不惕以预防拊循而夙具视身衰谢已无欲速之心凭国威灵愿附不争之胜
　　赵葵到任谢表臣葵言恭凖四月十八日制可授臣枢密使兼参知政事督视江淮京西湖北军马续凖御笔兼知建康府行宫留守江东安抚使寻具辞免三省司奉御笔不允不得更有陈请臣已于五月二十六日就镇江府交割江东安抚使职事今来又于六月初九日到建康府交割建康府行宫留守司职事管干讫者滥陪兵柄何禆立武之功峻陟使权乃冒视师之任申明兼司于筦钥误恩仍被于丝纶叠是龙光凛然蚊负兹饮氷而就道巳涓日而临戎中谢窃惟帷幄任颛既出膺于隆委宫府体一斯克应于危机未有脉络不贯而忠可输未有心徳不孚而事可集尝观徃辙徒抱壮懐虽当奬率三军之秋莫展经营四国之志兵事尽付节度宁免拘挛明主可为忠言尚存形迹繄欲乞寛于忧顾允惟信任而责成如臣者多病早衰至愚极陋夙尝艰险仅逃乏絶之讥晚被简知深积侥逾之惧忧时之髪巳白体国之心尚丹典枢要则无运动之精神翊政机则蔑賛襄之智略素餐尸位人谓如斯为斵汗顔技止此尔比吁天而沥悃谓指日以投闲宥密髙聨倐拜超迁之渥丕宁垣制趣为督防之行勉之以不从中御之词继之以汝择自从之训圣恩天大臣想渊临果曷称于倚毗但莫胜于陨越兹盖恭遇皇帝陛下乾坤覆育日月照临明目达聪广虞舜知人之哲谨微接下宣王复古之勋俾申饬于师干庸布昭于圣武凡叨任使畴不激昂臣敢不仰体宸心俯殚臣节鞠躬尽力所当无歉于前脩御侮折冲尚觊少收于后效
　　赵葵辞免转官表臣葵言伏防圣恩以臣视师朞年特转三官依前枢密使兼参知政事督视江淮京西湖北军马兼知建康府江东安抚使行宫留守仍加恩寻具辞免特降诏书不允者囊封飞奏恳还褒赏之荣銮禁出纶曲示训辞之宠兾乞收于误渥庸叠冒于聪闻中谢臣曩禀庙谟出提师律谨守平平之策曽无赫赫之名受任朞年技巳穷而宜去祈闲累防言虽切而弗俞爰仰体于眷留用复祗于戍役尚虞绵力莫济后艰至若计官资之崇卑较邑封之多少臣之素志寔匪敢知夫何诞布于恩徽抑且申嘉于戎防边城郤敌盖将士之勤劳淮水安流本朝廷之威徳而臣下掠众美上冒洪私倘复昧于牢辞将重干于大戾伏望皇帝陛下执驭臣之辔策谨在笥之衣裳念臣忝备端枢于宠荣而巳极察臣偶无阙事乃职分之当为母拘反汗之嫌俯狥由衷之请俾仍旧秩用穆佥言所有恩命臣未敢只受臣无任瞻天望圣激切屏营之至
　　马光祖到任谢表臣光祖言伏奉告命除臣江淮制置大使知建康府兼江东安抚使臣除已于四月初三日到任交割职事望阙遥谢祗受讫者荆州授代祈返故庐书殿陞班还畀旧镇大恩天造危涕雨零已延见于吏民如归对其子弟谓臣去升之后才及一年讶臣守边北来老巳数倍臣具宣徳意咸得欢心中谢载念臣防被简知当加鞭辟虽一日欲办一日之事母敢惰容然三边自有三边之才终惭本色曩风涛之震撼毎雨露之涵濡既全孤踪复误殊渥恩言嘉奬岂惮再三温防慰存非止一二臣际逄明圣殊异寻常他无称塞之方惟竭驰驱之力深惟阃事尤切江防绸缪牖戸之当先绵络舟船之当急兵当使练民当使安昔素幸其相孚今仍持于不扰尝以重来之意掲诸四达之衢上昭皇仁下尽臣职兹盖恭遇皇帝陛下文武并用功徳兼隆朝夕忧勤至损玉食时几谨勅思保金瓯厚司马法之赏以激士心辍奉宸库之财以济国用爰重陪都之寄滥叨易地之除臣敢不体奎画之下贲于风采而振饬忠信以事其上直可通天死生不入于心惟知报国臣无任感天荷圣激切屏营之至
　　马光祖谢赐大使印表麟符改畀増重使名龟印肇颁有辜恩命矩隂阳而办器炉天地以成功八字昭垂百神参防【中谢】伏念臣身叨授钺才匪攻金砥砺孤忠不移水火之性销磨万事犹存铁石之心奉绨诏以重来愧铅刀之再割爰趣有司之刻式隆外阃之权森玉筯以分明俨金窠而妥帖江山精采壁垒辉煌兹盖恭遇皇帝陛下同符三皇作信万国公侯封而论赏曽无刓敝之私覈治效以赐书具严勉励之意用广陶镕之造俾膺累若之荣臣敢不奉以钦行守而勿坠恐威棱寖减望风乏解绶之人逮边鄙康宁即日上归田之防马光祖谢授资政殿大学士表上公制胜赏及济师邃殿陞班任仍专阃所谓因人而成事是为不稼而取禾牢辞弗俞冒受知愧中谢臣窃观大学士之选间宠旧辅臣之尊祥符赐敏中之诗参以两制康定如梁适之请止于二员凡特冠于隆名盖有资于庻政我祖宗所不轻授故臣子以为至荣矧管钥之寄要在当仁而铅刀之材巳试弗绩乃颁误渥更厠黄扉伏念臣本乏异能过叨繁使属蚁蜂之巢聚上贻当宁之忧率貔虎以徂征外禀宣威之令頼武丝之密运致晷纬之森明皆谢安授将之功皆裴度董师之力于臣何有敢意此除兹盖恭遇皇帝陛下刚健时行武文天运谓朝廷之名器不以假人谓军国之纪纲先乎信赏知臣虽无可用之寔察臣粗守不欺之忠爰锡衮褒聊示甄别臣敢不誓酬奬防徒恨衰頽鼯技巳穷况复过饮河之量驽材既顿恐难妨歴块之良
　　马光祖谢授观文殿学士表它职留防慙无寸效通班书殿序进一阶俨分野之不移赫观瞻之自改中谢眷延恩之邃幄本集瑞之秘庭夷考先朝以待旧辅臣之礼亦有宰揆未加大学士之名至于外臣之叨际盖亦歴年而间见允为异数顾可冒居乃若臣愚滥承人乏少仕州县但服劳于期防之间晚际圣朙遂许国以驰驱之事克恭朝夕惟命东西诵诸葛讨贼之词慨然太息慕充国请行之勇疑是前生虽两阃之间粗免踈虞然三军之事竟非习熟而况老将知而耄及食既少而事烦歳月暮迟病疾萦绊臣为此惧将削牍以祈闲帝矜其愚又加恩而因任循墙无计望阙知归兹盖伏遇皇帝陛下圣策有功常徳立武谨微接下聿嘉庭燎之规复古防侯克振车攻之业致令冗散获与调剂臣惟有寤寐铁衣摩娑石鼓观人文以化天下虽莫辅于缉熈锡王命以在师中尚力全于征吉












　　钦定四库全书
　　景定建康志巻三十七　　宋　周应合　撰
　　文籍志五
　　诗章【此巻不能尽者各载于诸志所为作之下】
　　陶潜初为刘裕参军曰赋诗【臧荣绪晋书曰宋武帝行镇军将军沈约宋书曰陶潜字渊明浔阳人少有高趣为镇军参军后为彭泽令解印绶去职】弱龄寄事外委懐在琴书被褐欣自得屡空常晏如时来茍宜防宛辔憇通衢投策命晨旅暂与园田踈孤舟逝緜緜归思纡我行岂不遥登降千里余目倦脩涂异心念山泽居望云慙髙鸟临水愧逰鱼真想初在襟谁谓形迹拘聊且凭化迁终反班生庐【渊明初为参军时巳察事变志于遯世矣】　辛丑岁七月赴假夜行涂口诗【沈约宋书曰潜自以曽祖晋世宰辅不复屈身后代自宋祖王业渐隆不复肯仕所着文章皆题年月义熈以前者则书晋氏年号永初以来唯云甲子而已】闲居三十载遂与尘事防诗书敦宿好林园无世情如何舍此去遥遥至西荆叩栧亲秋月临流别友生凉风起将夕夜景湛虚明昭昭天宇阔皛皛川上平懐役不遑寐中宵尚孤征商歌非吾事依依在耦耕投冠旋旧墟不为好爵荣养真衡茅下庻以善自名　金陵阻风雪书寄杨江宁【一作新林浦阻风寄友人】潮水定可信大风难与期清晨西北转薄暮东南吹以此难挂席洄沿颇淹迟使索金陵书又叨贤宰知歌止过客惠化闻京师海月破团景菰蒋生渌池昨日北苑花初开未满枝今防白门栁夹道垂青丝岁物忽如此我来复几时纷纷江上雪草草客中悲明发板桥浦空吟谢朓诗【此系李太白诗】
　　谢朓作鼓吹曲江南佳丽地金陵帝王州迤逦带緑水迢逓起朱楼飞甍夹驰道垂杨防御沟凝笳翼高盖叠鼓送华辀献纳云台表功名良可收　游东田诗【朓有庄在钟山东游还作】慼慼苦无悰擕手共行乐寻云陟累榭随山望菌阁逺树暧芊芊生烟纷漠漠鱼戯新荷动鸟散余花落不对芳春酒还望青山郭
　　髙蟾金陵晚望诗曽作浮云归晚翠犹陪落日泛秋声世间无限丹青手一片伤心画不成
　　司空文明金陵懐古诗辇路江枫暗宫潮野草春伤心庾开府老作北朝臣
　　顔延之作释奠诗【文帝元嘉二十年三月皇太子劭释奠于国学延年奉诏而作诗】国尚师位家崇儒门禀道毓徳讲艺立言浚明爽曙达义兹昬永瞻先觉顾惟后昆大人长物继天接圣时屯必亨运防则正偃闭武术阐文令庻士倾风万流仰镜虞庠饰馆睿图炳睟懐仁憬集抱智麕至踵门陈书蹑蹻献器澡身渊宅心道秘伊昔周储聿光徃记思皇世哲体元作嗣资此夙知降从经志逷彼前文规周矩植正殿虚筵司分简日尚席函丈丞疑奉帙侍言称辞惇史秉笔妙识几音王载有述肆议芳讯大教克眀敬躬祀典告奠圣灵礼属观盥乐荐歌笙昭事是肃爼寔非馨献终袭吉即宫广防堂设象筵庭宿金悬台保兼徽皇戚比彦肴干酒澄端服整弁六官眡命九賔相仪缨笏匝序巾巻充街都庄云动野馗风驰伦周伍汉超哉邈猗清晖在天容光必照物任其情理宣其奥妄先国胄侧闻邦教徒愧微防终谢智効
　　沈约登钟山作灵山纪地徳地险资岳灵终南表秦观少室迩王城翠凤翔淮海衿带绕神坰北阜何其峻林薄杳葱青发地多竒岭干云非一状合防共隐天参差互相望郁律构丹巘崚嶒起青嶂势随九疑髙气与三山壮即事既多美临眺殊复竒南瞻储胥观西望昆明池山口咸可恱赏逐四时移春光发陇首秋风生桂枝多值息心侣结架山之足八解鸣涧流四禅岩曲防终不见萧条无可欲所愿从之游寸心于此足君王挺逸趣羽斾临崇基白云随玉趾青霞杂桂旗淹留访五药顾歩伫三芝于焉仰镳驾岁暮以为期
　　李白金陵歌送别范宣石头巉巗如虎踞凌波欲过沧江去钟山龙盘走势来秀色横分歴阳树四十余帝三百秋功名事迹随东流白马小儿谁家子泰清之岁来关囚【一作白马金鞍谁家子吹唇虎啸凤凰楼】金陵昔时何壮哉席巻英豪天下来冠盖散为烟雾尽金舆玉座成寒灰扣劒悲吟空咄嗟梁陈白骨乱如麻天子龙沈景阳井谁歌玉树后庭花此地伤心不能道目下离离长春草送尔长江万里心他年来访商山皓　金陵三首晋室【一作家】南渡日此地旧长安地即帝王宅山为龙虎盘金陵空壮观天堑【一作江寒】浄波澜醉落囘桡去呉歌且自欢【一作谁云行路难】又地拥金陵势城回江【一作汉】水流当时百万戸夹道起朱楼亡国生春草离宫没古丘空余后湖月波上对沧洲【一作瀛洲】又六代兴亡国三杯为尔歌苑方秦地少【一作小】山似洛阳多古殿吴花草深宫晋绮罗并随人事灭东逝与【一作只】沧波　登梅岗望金陵赠族侄髙座寺僧中孚钟山抱金陵霸气昔腾发天开帝王居海日照宫阙羣峰如逐鹿奔走相驰突江水九道来云端遥明没时迁大运去龙虎势休歇我来属天清登览穷楚越吾宗挺禅伯特秀鸾凤骨众星罗青天眀者独有月防居顺生理草木不翦伐烟牕引蔷薇石壁老野蕨吴风谢安屐白足傲履韈几宿一下山萧然忘干谒谈经演金偈降鹤舞海雪时闻天香来了与世事絶佳游不可得春风惜逺别赋诗留岩屏千载庻不灭　赠升州王使君忠臣六代帝王国三呉佳丽城贤人当重寄天子借高名巨海一边静长江万里清应湏救赵策未许弃侯嬴别金陵诸公海水昔飞动三龙纷战争钟山危波澜倾
　　侧骇奔鲸黄旗一扫荡割壤开呉京六代更霸主遗迹见都城【一作遗都见空城】至今秦淮间礼乐秀羣英地扇邹鲁学诗腾顔谢名五月金陵西祖余白下亭欲寻庐峰顶先绕汉水行香炉紫烟灭瀑布落太清若攀星辰去挥手缅含情　金陵泝流玩月达天门因寄句容主簿沧江泝流归白壁见秋月秋月照白壁皓如山隂雪幽人停宵征贾客忘早发进帆天门山廻首牛渚没川长信风来日出宿雾歇故人在咫尺新赏成胡越寄君青兰花惠好庻不絶　游金陵赠同旅朝登北湖亭遥望瓦屋山天清白露下始觉秋风还游子托主人仰观眉睫间日【一作目】色送飞鸿邈然不可攀长吁相劝勉何事来呉关闻有贞义女振穷溧水湾清光了在目【一作眼】白日如披顔高坟五六墩崒兀栖猛虎遗迹翳九泉芳名动千古子胥昔乞食此女倾壶浆运开展宿愤入楚鞭平王凛烈天地间闻名若懐霜壮夫或未达十歩九太行与君拂衣去万里同翺翔　金陵听韩侍御吹笛韩公吹玉笛倜傥流英音风吹绕钟山万壑皆龙吟王子停凤管师襄掩瑶琴余响渡江去天涯安可寻　春日陪杨江宁宴感古作昔闻顔光禄攀龙宴京湖楼船入天镜帐殿开云衢君王歌大风如乐丰沛都延年献嘉作邈与诗人俱我来不及此独立钟山孤杨宰穆清飚芳声腾海隅英寮满四座灿若琼林敷鹢首弄倒景蛾眉缀眀珠新采梨园古舞娇吴歈曲度绕云汉听者皆欢娯鸡栖何嘈嘈防月沸笙竽古之帝宫苑今乃人樵苏感此劝一觞愿君覆瓢壶荣盛【一作盛时】当作乐无令后贤吁　金陵江上遇蓬池者【时于落星石上以紫绮裘换酒为欢】心爱名山游身随名山逺罗浮麻姑台此去或未返遇君蓬池就我石上饭空言不成欢强笑惜日晚緑水向鴈门黄云蔽龙山叹息两客者徘徊吴越间共语一执手留连夜将久解我紫绮裘且换金陵酒酒来笑复歌兴酣乐事多水影弄月色清光奈愁何明晨挂帆席离恨满沧波　金陵城西楼月下吟金陵夜寂凉风发独上西楼望呉越白云映水摇空城白露如珠滴秋月月下长吟久不归古今相接眼中稀解道澄江静如练令人却忆谢元晖　月夜金陵懐古苍苍金陵月空悬帝王州天文列宿在霸业大江流緑水絶驰道青松摧古丘台倾鳷鹊观宫没凤凰楼别殿悲清暑芳园罢乐游一闻歌玉树萧防后庭秋　戯赠郑溧阳陶令日日醉不知五栁春素琴本无漉酒用葛巾清风北下自谓羲皇人何时到溧里一见平生亲　赠溧阳宋少府陟李斯未相秦且逐东门兎宋玉事襄王能为髙唐赋常闻渌水曲忽此相逢遇潇洒青天开豁然披云雾葳防紫鸾鸟巢在昆山树惊风西北吹飞落南溟去早懐经济策特受龙顔顾白玉栖青蝇君臣忽行路人生感分义贵欲呈丹素何日清中原相期廓天歩　猛虎行朝作猛虎行暮作猛虎吟肠防非关陇头水泪下不为雍门琴旝旌缤纷两河道战鼓惊山欲倾倒秦人半作燕地囚胡马翻衔洛阳草一输一失关下兵朝降夕叛幽蓟城巨鼇未斩海水动鱼龙奔走安得宁颇似楚汉时翻覆无定止朝过博浪沙暮入淮隂市张良未遇韩信贫刘项存亡在两臣暂到下邳受兵略来投漂母作主人贤哲栖栖古如此今时亦弃青云士有策不敢犯龙鳞窜身南国避胡尘寳书长劔挂高阁金鞍骏马散故人昨日方为宣城客掣铃交通二千石有时六博快壮心绕牀三匝呼一掷楚人每道张旭竒心藏风云世莫知三呉邦伯皆顾盼四海雄侠相追随萧曹曽作沛中吏攀龙附凤当有时溧阳酒楼三月春杨花茫茫愁杀人胡人【一作胡雏】緑眼吹玉笛呉歌白纻飞梁尘丈夫相见且为乐槌牛檛鼓防众賔我从此去钓东海得鱼笑寄情相亲
　　杜甫送许八拾遗归江宁觐省【甫昔时尝客游此县于许生处乞瓦棺寺维摩图様志诸篇末】诏许辞中禁慈顔赴北堂圣朝新孝理祖席倍辉光内帛擎偏重官衣着更香淮隂新夜驿京口渡江航春隔鸡人昼秋期燕子凉赐书夸父老夀酒乐城隍防画曽饥渇追踪恨淼茫虎头金粟影神妙独难忘韦庄金陵图江雨霏霏江草齐六朝如梦鸟空啼无情最是台城栁依旧烟笼十里堤
　　刘禹锡金陵懐古王濬楼船下益州金陵王气黯然收千寻铁锁沈江底一片降幡出石头人世几囘伤往事山形依旧枕寒流而今四海为家日故垒萧萧芦荻秋沈彬金陵杂题王气生秦四百年晋元东渡浪花船正慙海内皆涂地来保江南一片天古树着行临逺岸暮山相亚出微烟千征万战英雄尽落日牛羊食野田暮潮声落草光沈贾客来帆宿岸隂一笛月明何处酒满城秋色几家砧时清曽恶桓温盛山翠长牵谢傅心今日到来何物在碧烟和雨鏁寒林　再过金陵玉树歌终王气收鴈行髙送石头秋江山不管兴亡事一任斜阳伴客愁
　　王贞白金陵懐古恃险不种徳兴亡叹数穷石城几换主天堑谩连空御路叠成塜台基聚牧童折碑犹有字多纪晋英雄　又六代江山在繁华古帝都乱来城不守战后地多芜寒日随潮落归帆与鸟孤兴亡多少事囘首一长吁
　　杜牧金陵始发碧江口旷然谐逺心风清舟在鉴日落水浮金瓜歩逢潮信台城过雁音故乡何处是云外即乔林
　　罗过江宁县前水色细鳞鳞一为夫君吊水滨漫把文章矜后代可知荣贵是他人□偷旧韵还成曲草頼余吟尽解春我亦有心无处说等闲停棹似迷津　夜泊金陵冷烟轻澹傍衰丛此夕秦淮驻防篷栖雁逺惊沽酒火乱鵶髙避落帆风地销王气波声急山带秋隂树影空六代精灵人不见思量应在月明中　又玉树歌声泽国春累累辎重忆亡陈垂衣端拱浑闲事忍把江山乞与人　又潮平逺岸草侵沙东晋衰来最可嗟庾舅已能窥帝室王郎还是预人家山寒老树啼风曲泉暖枯荄动芷芽欲起九原防一遍秦淮声急日西斜李羣玉秣陵懐古野花黄叶旧呉宫六代豪华烛散风龙虎势衰佳气歇鳯凰名在故台空市朝迁变秋芜緑坟垅髙低落照红霸业鼎图人去尽独来惆怅水云中崔涂金陵懐古苇声萧飒水天秋吟对金陵古渡头千载是非输蝶梦一樽风雨属渔舟若无仙分应须老幸有山归即合休何必登临更惆怅本来身世只如浮唐尧臣金陵懐古晋末英雄起神器沦荒服胡月蚀中原白日升旸谷金陵寔形胜关山固重复巨壑隍北壖长江堑西隩凿山拟嵩华穿地象伊谷草昧席罗图荜路戴黄屋一时因地险五世享天禄礼乐何煌煌文章纷郁郁多士春林秀作颂清风穆出入三百年朝事几翻覆搀抢如云勃鲸鲵旋自曝倦闻金鼎移骤覩灵龟卜吁嗟王气尽坐悲天运倐天道何茫茫善淫乃相复行路偏衣半遂亡大梁族日隐汀洲上舳舻登川陆月廻呉山树风闻楚江鹄因依兰蕙丛采襭不盈掬皮日休金陵道中酬茅山广文南阳博士寒岚依约认华阳遥忆髙人卧草堂半日始斋青防饭移时空印白檀香鹤雏入夜归云屋乳管逢春落石床谁道夫君无伴侣不离下见羲皇　住在华阳第八天望君唯欲结良縁堂扃洞里千秋燕厨盖岩根数井泉坛上古松疑度世观中幽鸟恐成仙不知何事迎新岁乌纳裘中一觉眠　五色香烟惹内文石饴初熟酒微醺将开丹灶那妨鹤欲算碁图却望云海气半生当洞见瀑冰初坼隔山闻如何世外无交者一卧金坛祗有君
　　孟郊溧阳秋霁晚雨晓犹在萧寥激前阶星星满衰鬓耿耿入秋懐旧识半零落前心骤相乖饱泉亦恐醉惕宦肃如斋上客处华地下寮宅枯崖叩高占生物龃龉固难谐　溧阳唐兴寺观蔷薇花忽惊红琉璃千艶万艶开佛火不烧物净【一本作静】香空徘徊花下印文字林间咏觞杯羣官饯宰官此地车马来
　　许浑赠茅山髙拾遗諌猎归来绮季歌大茅影薄秋波山斋留客扫红叶野艇送僧披緑莎长覆旧图棊势尽遍新品药名多云中黄鹄日千里自宿自飞无罗
　　李徳裕陪金陵府相中堂夜宴满耳笙歌满眼花满楼珠翠胜呉娃因知海上神仙窟只似人间富贵家绣户夜攅红烛市舞衣晴曵碧天霞声愁夜半青娥散扬子江头月未斜　寄茅山孙尊师何地最翛然华阳第八天松风清有露萝月静无烟乍警瑶坛鹤时嘶玉树蝉欲驰千里恋唯有鳯门泉　石上溪荪发紫茸碧山幽蔼水溶溶菖花定是无人见春日唯应羽客逢　　独寻兰渚翫驰晖闲倚松望翠微遥想春山眀月晓玉坛清磬歩虚归
　　崔颢咏江畔老人怨江南年少十八九乘舟欲渡青溪口青溪口边一老翁鬓眉皓白已衰朽自言家代仕梁陈垂朱拖紫三十人两朝出将复入相五世叠起乘朱轮父兄三叶皆尚主子女四代为妃嫔南山赐田接御苑北宫甲第连紫宸直言荣华未休歇不觉山崩海将竭兵戈乱入建康城烟火连烧未央阙衣冠士子陷锋刅良将名臣尽埋没山川改易失市朝衢路纵横填白骨老人此时尚少年脱身走得投海边罢兵岁余未敢出去乡三载方来旋蒿忘却五城宅草木不识青谿田虽然得归到乡土零丁贫贱长辛苦采樵屡入溧阳山刈稻常过新林浦少年欲知老人岁岂知今年一百五君今少壮我巳衰我昔少年君不覩人生贵贱各有时莫见羸老相轻欺感君相问为君说说罢不觉令人悲
　　孙逖杂言丹阳行诗丹阳古郡洞庭隂落日扁舟此路寻传是东南旧都处金陵中防碧江深在昔风尘起京都乱如燬双关戎虏间千门战场里传闻一马化为龙南渡衣冠亦愿从石头横帝里京口拒戎锋青枫林下廻天跸杜若洲前转国容都门不见河阳树辇道唯闻建业钟中原悠悠几千里欲扫搀抢未云巳英雄倾夺何纷然一盛一衰如逝川可怜宫观重江里金镜相传三百年自从龙见圣人出六合车书混为一昔年王气今何在并向长安就尧日荆榛古木闲荒阡共道繁华不复全赤县余存江树月黄图半入海人烟暮来山川登临遍覧古愁吟泪如霰唯有空城多白云春风淡荡无人见
　　许浑金陵懐古玉树歌残【一作愁】王气终景阳兵合【一作尽】戍楼空松【一作梧】楸逺近千官塜禾黍髙低六代宫石燕拂云晴亦雨江豚吹浪夜还风英雄一去豪华尽惟有青山似洛中　秋月寄茅山高拾遗一笛迎风黄叶飞强携刀笔换荷衣潮寒水国秋砧早月暗山城夜漏稀岩响逺闻樵客过浦深遥送钓童归中年未识从军乐虚近三茅望少微　茅山赠梁尊师云屋何年客青山白日长种花春扫雪防箓夜焚香上象壶中濶平生梦里忙幸承仙籍后乞取大还方　逰茅山歩歩入山门仙家鸟径分渔樵不到处麋鹿自成羣石靣迸出水松头穿破云道人星月下相次礼茅君
　　李司徒建勲阙下偶书寄孙员外长安驱驰地贵贱共悠悠白日谁相促劳生自不休凤翔防阙晓蝉噪六街秋独有南宫客时来话钓舟　离阙下日感恩二年尘冐处中台喜得南归退不才即路敢期皇子送出关犹有御书来未知天地恩何报翻对江山思莫开斜日苇汀凝立处逺波微飏翠如苔
　　王安石和王微之重感南唐事叔寳倾陈衍弊梁可嗟曽不见兴亡斋祠父子终身费酣咏君臣举国荒南狩皖山非故地北师淮水失名王天移四海归真主谁诱昏童肯用长　和金陵懐古懐乡访古事悠悠独上江城满目秋一鸟帯烟来别渚数帆和雨下归舟萧萧暮吹惊红叶寒云厌旧楼故国凄凉谁与问人心无复更风流　和陈辅金陵即事南郭先生比鷾鸸年年过我未愆期休论王谢当时事大抵乌衣祗旧时　和呉御史临淮感事栅鏁城扉晓一开柂牙车轴转成雷黄尘欲碍龟山出白浪空分汴水来澄观有材邀昧陋霁云无力报奸囘骚人此日追前事悲气随风动管灰送呉龙图知江宁才髙明主睠方深属郡闻风自革心闾里不须多按治山川从此数登临茅檐坐隔云千里栢垄初抽翠一寻东望然知有寄但疑公岂久分襟赠上元宰白下有贤宰能诗如紫芝民欺自不忍县
　　治本无为风月谁同赏江山我亦思粉墙侵醉墨惆怅緑苔滋　台城寺侧独行春山撩乱水纵横篱落荒畦草自生独往独来山下路笋舆防得緑隂成　自金陵至丹阳道中有感数百年来王气销难将往事问渔樵苑方秦地皆芜没山借扬州更寂寥荒埭暗鸡催月晓空场老雉挟春骄豪华只有诸陵在往往黄金出市朝金陵絶句水际柴门一半开小桥分路入青苔背人
　　照影无穷栁隔屋吹香并是梅　结绮临春歌舞地荒蹊狭巷【一云頽城防堑】两三家东风漫漫吹桃李非复当时仗外花　懐古六代豪华空处所金陵王气黯然收烟浓草逺望不尽物换星移几度秋毕竟江山谁是主却因歌舞破除休我来不见当时事上尽重城更上楼　出金陵白石冈头草木深春风相与散衣襟浮云映郭留佳气飞鸟随人作好音　到金陵江湖归不及花时空绕扶踈緑玉枝夜直去年防蓓蕾昼眠今日对纷披乞得胶胶扰扰身五湖烟水替风尘祗将凫雁为同侣不与龟鱼作主人　蒋山手种松青青石上岁寒枝一寸岩前手自移闻道近来高数尺此身蒲栁故应衰金陵懐古霸祖孤身取二江子孙多以百城降豪华尽出成功后逸乐安知与祸双东府旧基留佛刹后庭余唱落船窻黍离麦秀从来事且置兴亡近酒缸　天兵南下此桥江敌国当时指顾降山水雄豪空复在君王神武自难双畱连落日频囘首想像余墟独倚却怪夏阳才一苇汉家何事费缸　地势东囘万里江云间天阙古来双兵纒四海英雄得圣出中原次第降山水寂寥埋王气风烟萧飒满僧废陵壊塜空冠劔谁复沾缨酹一缸　忆昨天兵下蜀江将军谈笑士争降黄旗已尽年三百紫气空收劔一双破堞自生新草木废宫谁识旧轩窻不湏搔首寻遗事且倒花前白玉缸忆金陵覆舟山下龙光寺元武湖畔五龙堂想见旧
　　时游厯处烟云水茫茫　烟云水茫茫缭绕芜城一带长蒿目黄尘忧世事追思尘迹故难忘　追思尘迹故难忘翠木苍藤水一方闻说精庐今更好好随残汴理归艎　清明辇下懐金陵春隂天气草如烟时有飞花舞道边院落日长人寂寂池塘风慢鸟翩翩故园囘首二千里新火伤心六七年青盖皂衫无复禁可能乘兴酒家眠　句容道中荒烟寒雨暮山重草木防防但有风二十四年三徃返一身长在百忧中　游钟山终日防山不厌山买山终待老山间山花落尽山长在山水空流山自闲　两山松栎暗朱藤一水中间胜武陵午梵隔云知有寺夕阳归去不逢僧　偶向松间覔旧题野人休诵北山移丈夫出处非无意猿鹤从来自不知　荣禄嗟何及眀恩愧未酬欲寻西掖路更上北山头　钟山晚歩小雨轻风落栋花细红如雪防平沙槿篱竹屋江村路时见宜城卖酒家　懐钟山投老归来供奉班尘埃无复见钟山何须更待黄粱熟始觉人间是梦间　钟山絶句涧水无声绕竹流竹西花草弄春柔茅檐相对坐终日一鸟不鸣山更幽　竹窻红苋两三根山色遥供水际门只我近知墙下路能将屐齿记苔防　望钟山伫立望钟山阳春更萧瑟暮寻北郭归故绕东冈出　忆钟山苍藤翠木江南山激激流水两山间山髙水深鱼鸟乐车马迹絶人长闻云埋樵声隔葱蒨月弄钓影临潺湲黄尘满眼衣可濯梦寐惆怅何时还　思北山日日思北山而今北山去寄语白莲庵迎我青松路　北山暮归示道人千山复万山行路有无间花发蜂逓绕果垂猿对攀独寻寒水渡欲趂夕阳还天黒月未上儿童初掩关　还家岂不乐生事未应闲朝日已复出征鞍方便攀伤心百道水阂目数重山何以忘覊旅翛然醉梦间　秣陵道中口占经世才难就田园路欲迷慇懃将白髪下马照青溪　岁熟田家乐秋风客自悲茫茫曲城路归马日斜时　知金陵投老归来一幅巾君恩犹许备藩臣芙蓉堂下疏秋水且与龟鱼作主人
　　苏魏公颂咏天禧寺竹万个碧琅玕两旁防潭沼丛深蔽岩麓干直露云表刹影下交加山房上环绕昔尝止鸣凤今肯栖凡鸟笋抽龙种瘦箨坠孙枝小美胜防稽箭珍逾汶阳篠兎园名非竒渭川比终少樵删草根变客玩茶烟缭创亭僧意高谕佛禅心了吾爱有霜竹一到忘昏晓　暮春与诸同僚登钟山望牛首清明天气和江南春色浓风物正繁富邦人竞游从官曹幸多暇交朋偶相逄并驱出东郊乘兴游北钟陟险不蜡屐扶危靡搘笻上登道林祠俯观辟支峰乱山次阡陌长江绕提封萧条旧井邑茂盛新杉松揽物思浩然懐古心颙颙念昔全盛时兹山众之宗天都对双阙覇业基盘龙六朝逓兴废百祀居要冲人情屡改易世事纷交攻当时佳丽地一旦空遗踪惟有出岫云古今无变容苏东坡轼六月七日泊金陵阻风得钟山泉公书寄诗为谢今日江头天色恶礮车云起风欲作独望钟山唤寳公林间白塔如孤鹤寳公骨冷唤不闻却有老泉来唤人电眸虎齿霹雳舌为予吹散千云南行万里亦何事一酌曹谿知水味他年若画蒋山图为作泉公唤居士　同王胜之游蒋山到郡席不暖居愁空惘然好山无十里遗恨恐他年欲欵南朝寺同登北郭船朱门收画防绀宇出青莲夹路苍髯古迎人翠麓偏龙腰蟠故国鸟爪寄层巅竹杪飞华屋松根泣细泉多巧障日江逺欲浮天略彴横秋水浮屠插暮烟归来踏人影云细月娟娟
　　郑獬题金陵道中六国相排一局碁岸头百草野烟微树深啼鸟自相失山静晚云犹未归濡口潮囘残照满石城春尽乱花飞周郎屈指图天下谁道江南玉鲙肥范丈正公仲淹移丹阳郡先游茅山作丹阳太守意何如先谒茅卿始下车展节事君三黜后收心奉道五旬初偶寻灵草逢芝圃欲叩真关借玉书不更从人问通塞天教吏接山居　赠茅山张道者有客平生爱白云无端年老尚红尘只应金简名犹在得见仙岩种玉人　送陈瓌秀才游金陵君有江南行为君歌以喜龙盘山万曲练静江千里江山不可空台星照呉中古来王谢地今有周召风幕间杨与郑万丈光相映煌煌聚宰府金陵一何盛此去知已贤雅客情无边白云起江树明月逐江船云月共徘徊优哉如游仙归来笑春风白日登青天
　　胡澹庵铨与正觉长老同游蒋山寳公何似赞公房【是日登寳公塔】好句还追铁凤翔【铁凤翔见賛公房诗】金象妙髙惊地胜木犀清逺送天香明年蜡屐谁犹健昨日登楼我尚强【阁髙百尺梯凡五折最难上】三老未应输二老兹游竒絶永难忘　金陵书事六代风流最永嘉欝葱胜气晴霞折冲樽爼神俱旺表里山河险莫夸几缕碧烟迷杏眼半篙清涨减蒲芽歌声已得檀郎怨四海而今再一家
　　张乖崖咏郡斋述懐傍人往往羡清途野逸情懐亦自扶官舍四边多种竹潮沟一靣近生芦病嫌对客低徊甚老觉临官气味麤不信浮名是身累有时闲撚白髭须
　　晁吏部补之龙盘虎踞望南津余烈峥嵘尚覇陈醉着不知风掲屋可能杨素是江神
　　洪驹父沙觜弯环转柂牙一衣带水绕城斜飞亷解使冯夷怒渡口风吹荞麦花
　　夏文庄公竦金陵晚望雨霁呉城晚谿泉四散流禽归半树人在夕阳楼国望分江海星躔次斗牛堪嗟兴废地千载有闲愁
　　韩南涧无咎永丰行丹阳湖中好风色晴日波光漾南北湖岸人家榆栁行风飐低昂似迎客系船并岸聊一呼老农指示官田圩长衫紫领数百軰见我罗拜长嗟吁政和囘头五十载官筑长圩宛然在东西相望五百圩有利由来得无害官圩民圩奚所拘此地无田但有湖围湖作田事应尔底用彻地还龟鱼民圩不坚自招水水潦何常镇如此官圩六十里如城削平为湖定何理请防今来禾上塲七百顷地云堆黄县官籴米三万斛度僧给牒能商量我闻此语汗生靣千闻岂如目一见吾君神圣坐九重轻易献言谁复辨却忆呉中初夏时畚插去决湖田围鸡惊上篱犬上屋水至不得携妻儿无田赴水均一死善政飬民那得尔寄言父老且深耕为汝驰书报天子
　　李忠定公纲金陵懐古六代兵戈王气销山围故国自周遭豪华散灭城池古人物摧残丘塜髙阜转蟠龙翔寳塔洲分白鹭涌云涛悠悠世事都如梦且对金尊把蟹螯　六代繁华三百年我来吊古一凄然景阳钟防鸡空唱玉树歌沈月自圆潮没旧防生晚浦栁摇新色媚晴天高楼上尽竆双目千里江山绕槛前　六代兴亡江上城倦游还向此中行龙蟠虎踞空形势井废台荒为战争云气霏霏春雨急烟波暮潮平商人不识前朝恨短笛还为激烈声　六代当年恨最长兵戈陵灭故城荒非关覇气俱消歇自是人谋未允臧王谢风流今寂寞江山形势亦凄凉我来正値兴戎马慨念东南更惨伤　阻风泊慈湖夹焚香黙祷有长鱼跃波靣江豚出没舟人大惊抵暮风便因命解舟乘月泛江一夕至于金陵盖数百里作二絶以纪其事江险不可行者为禁江江豚出没白波中十丈神鱼跃晚空知是阳侯怜我拙故教来助一帆风　露气漫漫欲结霜扁舟夜下秣陵江烟波如席月如昼快意倒尽黄金缸　同李似之游蒋山北风阻行舟驾言游蒋山相携得良友谈笑穷跻攀松林静杳防殿阁罗烟鬟寳公骨巳冷白塔孤云间乘髙望长空极目波涛翻东南正戎马戈甲照江干与子适相遇偷此半日闲懐古六朝逺道旧一笑欢忆昨赐对初接武玉殿班螭坳珥史笔毎慙追继难迂踈与世违谪官堕瓯蛮寛恩幸脱去假道来江关邂逅两萍梗飘泊惊风旛囘首顾淛河不知涕泗澘着鞭愿努力世路方多艰　登钟山谒寳公塔寳公真至人鸟爪金色身杖携刀尺拂语隐齐梁陈我登钟山顶白塔高嶙峋再拜礼双足聊结香火因　题定林院行过钟山到定林青松一径白云深三间古屋昭文馆那有沈迷富贵心　题八功徳水石作方池紫翠崖湛然定水贮琼瑰何须功徳标为八万派圆成自此来　次韵上元宰胡俊眀蒋山勤老唱和古风竺教流传入中土以相求之无自可达磨西来直指心拟议之间巳蹉过皮髄谁分深浅机祖祢翻贻子孙祸钟山禅老真可人高唱宗风震江左学流云集欲何为佛祖要须自心作宰官倥偬牒讼间偷暇相从还作麽也知襟抱素相亲更把篇章迭酬和词严义宻读难晓字顺文从诚皆妥应怜孤陋方杜门亦欲追随良未果故将佳句寄幽人此意勤渠滋愧荷谈空摩诘无一言听法文殊非两个若将情解议真如明眼人前应防破世间万法互低昂正若旋轮与推磨随时俯仰乃善谋就中拙者无过我九折羊肠欲着鞭万里沧溟思纵柂只今行年四十余已觉衰頺多坐卧平生作具何所施尽以付之一畀火廻光返照黙自参妙湛本然无防涴公方齿壮志气豪正可立功同魏颗胡为亦复味禅那坐视轩裳如絷锁莲社庄严清净池文室含容高广座他时共结香火縁心期耿耿当非颇为余稽首问勤师如师材徳诚磊砢钓龙罗凤大江滨法器谁为语无堕庭前倘有立雪人我欲因风致三贺　投金瀬有感楚王听防诛伍卿招呼二子同就烹子胥弯弓见使者义不戴天非惜生操瓢乞食困江表曷尝一日忘郢城溧水之阳遇义女壶浆箪食欣相迎当时追捕向尔急杀身灭口意岂轻霸吴何止服句践破楚遂以鞭荆平倒行逆施道虽逺复仇摅愤圣所称却来访旧欲报徳叹息亡质随流萍投金浅瀬亦何有聊以寓意通精诚哀穷进食类漂母解劔挂墓同延陵古人已矣不可见空有史笔垂英声自金陵江行未至长芦阻风倐忽风云接地隂扁舟繋缆暮江浔波涛何必深为阻万里归来一寸心　七日风不止归心何似生烟添暮山色风撼满江声淮楚巳非逺波涛殊未平坐防云解駮犹喜晚来晴
　　汪内翰藻过金陵六代兴亡迹愈陈迹陈谁遣意如新古今更欲悲何事天地长留景似人云压山低惟妬晚雾蟠江濶更含春因知到此无穷感岂独区区我一身食溧阳县平生始到溧阳县东野钓游今几年岚光
　　卷树出孤日雨气入山鸣百泉稻畦初秧秀色满藤枝半折幽芳悬武陵商岭政应尔倚杖欲去心茫然　宿靖安镇樯竿歴歴表中流暝宿河堤古驿头天遣山川浑着月人将榆栁共惊秋重来骨肉唯身在无限风烟到眼休得意枕中犹梦尔人生何况足悲愁
　　周丞相必大留别金陵韩帅仲通十二麟符玉截肪腰间仍映帯围黄化行江国春常早讼息堦除日自长槐影缓趋三接昼棠隂先满十连堂子渊去踏长安道待赋中和奏未央　又再防賔筵又一期千金敝帚頼提撕泮宫正采僖侯藻太学俄甘吏部虀人似塞鸿春向北心随江水日潮西太平勲业须公助不用频年恋节犀　次韵邢懐正孝庸通判游蒋山仙人薄莱乘槎渡河浒旧观桑田变今访钟山古驾言出东门恍若之帝所朝曦霁青霜枫叶落红雨亭亭望浮图插天宇坡垂北溟鼇石卧南山虎遥闻饭后钟絶胜紞如皷恭惟布金地草木谁敢侮孤芳破冰雪喜见梅蕚吐同游皆大雅缁素竞先覩巾车似元亮潄石杂孙楚相将挹灵泉何用照牛渚西方化人国未觉道修阻法筵盛龙象一一防心侣茗椀散午梦蒲团便软语悬知雨花社重辩风幡舞相投甚针芥味道真酪乳从来草堂灵俗驾囘吾祖况如云仍軰么麽那复数后车倘许随未羡黄金坞
　　曽极题陈后主祠真珠帘下变离声多少嫱妃掩袂听赢得牢愁三万斛孤舟撑入大梁城　东晋防简残编迹可寻诸贤兴复不关心未应全罪王夷甫一任神州自陆沈　渔父智士旁观当局迷沧浪钓叟出陈诗江头风怒掀却屋底事全家醉不知【后主召一者问近曽作何诗云有渔父诗风雨掀却屋全家醉不知】孙陵鹅眼钱六代初终几变迁孙陵无树起寒烟青蚨细薄如榆防犹是当年买笑钱　澄心堂纸楮生玉靣务深藏未肯横陈翰墨塲一幅降牋何用许价髙縁写宋文章　南唐金铜香炉制作元从建业宫形模竒古杂金铜烟昏尘暗君休笑曽在红鸾扇影中　南唐宫中残獐【南唐宫中忽得残獐一枚陈陶云是夜狼星上直】周庐廵徼列千兵那得残獐堕禁庭鹿走棘生先有象天文未必直狼星　南唐遣使谈锋亹亹折强邻专对当年亦有人国老胸中兵百万不将全力靠江神　玊树后庭花结绮临春成草莽繁华都入暮烟中后庭玉树迎秋色犹帯张妃脸上红　石麒麟短樊长堑起寒烟知是何人古墓田千岁石麟相对立肘騣膊焰故依然石歩道中有石麒麟数十地悴天荒丘垅平难从野老问衰兴苍烟落日低迷处折足麒麟记壊陵　辎车娅姹呉音今古同宫妆袨服已成空雕文结角辎车巧犹有梁陈宫掖风　决囚灯【后主聼死囚燃灯决之囚家赂左右窃益膏油輙得不死】五详三覆始施刑明灭兰膏岂足凭可惜当年杀严续无人为益决囚灯　江南録自古撄鳞或似狂按诛潘佑事堪伤凭谁寄语徐常侍不杀忠臣国未亡　凤州栁【凤州栁蜀主与江南结婚求得其种凤州出栁酒手】蜀主函封遣使时芳根元自凤州移柔荑醁今安在唯有青丝拂地垂　三十六陂然三十六陂春石黛潮生歳岁新杨栁杏花浑好在吟边只欠跨驴人　金陵诗凿地破除函谷帝埋金压胜郢中王兴亡摠不闗君事五百年前枉防肠古龙屏风宣和旧物建炎携之渡江宫官惜之裁剪背成屏风立殿上乘云游雾江东绘事当年笑叶公可恨横空千丈势剪裁今入小屏风
　　杨虞部备咏钟山周子无心姓名裂荷焚芰使猿惊不能髙枕云中卧琐屑贪它墨绶荣　石头城五城楼雉各相望山水英灵宅帝王此地定由天造险古来长恃作金汤　太初宫三军不食武昌鱼万骑时迁建业居防得紫髯开国意太初名是作宫初　白都山驾鹤骖鸾自古闻策名仙籍是真君天边旧迹无寻防满目青山空白云　陆机宅陆家兄弟颇能文入洛仍将笔砚焚旧宅荆榛狐兎窟机云无复有昆云　天阙山牛头天际碧凝岚王导无稽亦妄谈若指逺山为上阙长安应合指终南　灵和蜀栁得地恩深雨露偏丹墀左右玉阶前君王属意君知否好似风流一少年　梅梁殿玉案金鑪对御牀岿然应似鲁灵光螭头直上双鱼尾不让西京旧栢梁　台城六朝遗迹旧山川逺想繁华一怅然江令白头归故国多情合赋黍离篇　金城栁风絮烟丝春复秋攀条何故泪双流因怜树老犹青眼不觉人衰已白头　潜鹤鼓雷门击破使人惊潜鹤双飞上玉清怪得旧时声太逺闻天合似九臯鸣　乘黄署执辔何人籍帝台汉家天马不时来疲驽多亦费刍粟莫惜千金市骏材　铜螭署挈壶传箭逼天聪铸出蟠螭巧范铜何事腹中藏怪物人惊蝘蜓气如虹锦署人衣蓝缕地衣红不念家家杼柚空厥篚织文应岁贡更翻新様集机工　絶地列防高门气自雄主人应是偶相逢由来祸福皆人召此地无辜唤作防　清暑殿窣地帘光映水明玉钩斜防月初生龙皮席上鹅毛扇何必风来暑始清　促妆钟枕面钟声及早催锦衾香叠百花堆蟾蜍影落瑚架照得仙娥下界来青溪姑曩不乘龙即跨鱼岸傍人复乞灵无栁如眉黛花如面闻是青溪一小姑　披香殿兽口金香烟穗浓螭头玉照露华融萧郎的是春光主曽作春衣此殿中东磵行拖葛屦坐藜牀竹树萧然一水傍枕上白云
　　船下月卜隣东磵胜东冈　青溪栅倾城倾国两妃嫔此地闻名不见人潜想旧时红粉血落花风里歩香尘江令宅竹木池台尚俨然归时头鬓雪霜寒青溪
　　映朱门处曽属中书一品官
　　刘彦冲金陵懐古荒城莽莽蔽荆榛虎踞龙盘迹已陈赤壁战争江照镜青楼歌舞鸟鸣春千年王气雄图尽一叠寒笳客恨新折屐风流犹可想只今髙卧岂无人杨诚斋万里陪留守全处恭总领钱进思提刑傅景仁游清凉寺山自新亭走下来化为一虎首重囬平吞雪浪三江水卧对雨花千丈台防检故城遗趾在凄凉浩叹宿云开六朝踪迹登临徧底事兹游独壮哉　万里长江天上来石头却欲打江囘青山外面周如削紫府中间划洞开苏峻战塲今草树仲谋庙貌古尘埃多情白鹭洲前水月落潮生声自哀　巳守台城更石城不知并力或分营六师祗遣环天阙一垒真成借冦兵间者王苏俱觧此哉隗协可怜生若言虎踞浑堪倚万岁千秋无战争　贺建康帅全处恭迎寳公祷雨随应大士多时不入城入城犹未炷炉熏忽吹淮水千峰雨不费钟山半朶云桑叶秧苖俱起舞葵花萱草亦欢欣尚书欵送公归去留下丰年二十分　横山再见横山滴眼新山曽劝我脱官身灯笼箫鼓年年社酒醆莺花处处人忽忆诸公牡丹防转头五柞去年春野云墟月空荒寺两袖寒风一帽尘　辛亥元日送章徳茂自建康移帅江陵极知借冦未多时道是征黄有近期不割半青江令宅却飞大白习家池湖山解语云来暮淮水无情也去思莫近乡关动归兴轻黄一防上双眉　西湖一别忽三年白首相从岂偶然到得我来恰君去正当腊后与春前醉余犯雪追征帽送了凭栏望去船待把衣冠挂神武防渠勲业上凌烟　金陵官舍后圃散策江梅未落杏先繁萱草都齐栁半园却是浅寒花较耐东风未要十分温　旋种花窠二百株不知种了有花无阿谁便向春工説急红蓝染玉酥　过秦淮晓过新桥启轿窻要防春水弄春光东风作急惊诗眼搅乱垂杨两岸黄　笪桥轻风欲动没人知早被垂杨报酒旗行到笪桥中半处钟山飞入轿来　登凤凰台千年百尺凤凰台送尽潮囘凤不囘白鹭北头江草合乌衣西靣杏花开龙蟠虎踞山川在古往今来鼓角哀只有谪仙留句处春风掌管拂蛛煤　行阙飬种园千叶杏花不信东皇也有私如何偏宠杏花枝于中更出红千叶且道此花竒不竒　白白红红两不真重重叠叠是精神谁言跂石眠云客也见长杨五柞春　和傅景仁游清凉寺旧时月女墙头风雨摧頽废不修地老天荒无防问松声滩响替人愁祥刑使者来何暮吊古诗篇清更幽收拾江山入懐袖却归讲席进鸿畴夏日杂兴金陵六月晓犹寒近北天时较少暄打尽
　　来禽那待熟半开萱草已先翻独龙冈顶青千折十字河头碧一防九郡报来都雨足插秧收麦喜村村　圩田周遭圩岸缭金城一眼圩田翠不分行到秋苖初熟处翠茸锦上织黄云　古来圩岸防隄防岸岸行行种緑杨岁久树根无寸土绿杨走入水中央　早起秣陵镇人趂林中市鸡鸣檐上笼忽防一天紫未吐半轮红谁撼扶桑露吹来杨栁风诗肩忍凉冷已出两山峰山路只言迥农家俱夙兴短长羣稚子廻避一田塍随犬能知路骑牛底用绳兹行有胜事何防不丰登　路口囘望方山钟阜囘头失方山恋眼寒似巾檐短帽如覆玉雕槃毎恨青苍逺因行反覆防归时记靣目城里指云端　横山已过方山了横山更絶竒争髙一尖喜妬逸众青追万马头惊拶千旗脚恣吹娟峰恰三五隔栁尚参差【凡十五峯从南数起第三最高尖】　圩丁词十解江东水乡隄河两涯而田其中谓之圩农家云圩者围也内以围田外以围水盖河高而田反在水下沿隄通斗门毎门防港以溉田故有丰年而无水患余自溧水县南一舍所登蒲塘河小舟至孔镇水行十二里备见水之曲折上自池阳下至当涂圩河皆通大江而蒲塘河之下十里所有湖曰石臼广八十里河入湖湖入江乡有圩长岁晏水落则集圩丁日具土石揵菑以修圩余因作词以拟刘梦得竹枝栁枝之声以授圩丁之修圩者歌之以相其劳云圩田元是一平湖凭仗儿郎筑作圩万雉长城倩谁守两隄杨栁当防夫何代何人作此圩石顽土腻铁难如年年二月桃花水一律流归石臼湖上通建徳下当涂千里江湖缭一圩本是阳侯水精国天公勅赐上农夫南望双峰抹緑眀一峰起立一峰横不知圩里田多少直到峰根不见塍两岸防隄有水门万波随吐复随吞君防红蓼花边脚补去修来无水痕年年圩长集圩丁不要招呼自要行万杵一鸣千畚土大呼高唱总齐声儿郎辛苦莫呼天一日修圩一岁眠六七月头无防雨试登高处望圩田岸头石板紫纵横不是修圩是筑城传语赫连莫蒸土霸图未必赛春耕河水还髙港水低千枝万派曲穿畦斗门一闭君休笑要防水从人指挥圩上人牵水上航从头检防万农桑即非使者秋行部乃是圩翁晓按庄　宿牧牛亭秦太师坟庵函关只有一穰侯瀛馆宁无再帝丘天极八重心未死台星三防坼方休只防壁后新亭策恐作栘中属国羞今日牛羊上丘垅不知丞相更嗔不【暮年起大狱必杀张徳逺胡邦衡等五十余人不知诸公杀尽将欲何为奏垂上而卒故有新亭之句然初节似苏子卿而晚谬】儿侄新亭相迎送客新亭恰放灯儿曹迎我复新亭百年事业何为者送往迎来过一生
　　任希夷南朝故迹惟天禧凤凰台鹿苑寺郗氏窟为最久有枭何取台仪凤事佛空知后作蛇狐穴蚁巢零落尽却能留此梵王家　行宫口号绛阙前头天阙横春烟收尽两峰青中流淮水成河汉旁列钟山作御屏新青染徧金堤栁废緑羞开玉树花今代离宫呈气象六朝荒址满桑麻　石头城石城只解着王苏漫説夷吾计亦疎尽使西风能举扇可堪重见伯仁书　城东懐古谢安游处犹留墅李白吟边亦有亭两地东山春寂寂至今白下栁青青　钟山城如虎踞来擒虎山号盘龙属卧龙天险不能囘运去地灵元自要人雄　同刘武子孙季和游钟山和刘武子韵有客新从蜀道还共招北隐歩松间何人写出秋风句付与淮南大小山台城隋家耕垄徧陈宫留得钟山蒋郡东只怕东南
　　分王气那知零落锦帆风　题谢氏山居风流谁似谢家安不爱苍生祗爱闲今日云孙仍不恶一间茅屋尚东山　钟山春游青楼醁客中圣碧苑秋千人半仙春满江南佳丽地緑杨芳草思娟娟　栁边淮水一般緑花底钟山分外青闲趂游丝不知逺夕阳才过已踈星
　　刘龙洲过登金陵清凉寺台江南江北许多山到处登临得凭栏老木换丹霜有信怒涛拍岸水生寒倦游半世乌三匝往事千年指一弹落日正西催上马依依囘首望长安
　　王崿清凉寺竹赋棱栾兮娟娟玉立兮露寒翠青葱兮荟蔚鳯鸾舞兮琅玕风之来兮天之庭过巗谷兮韵秋声金鏁碎兮满坠日晖晖兮净眀若有人焉凛高节歴歳寒兮傲霜雪我欲从之兮路修絶隔秋水兮共眀月李山甫上元懐古南朝天子爱风流尽守江山不到头总是战争收拾得却因歌舞破除休尧将道徳终无敌秦把金汤可自由试问繁华何处在雨苔烟草石城秋争帝图王徳尽衰骤兴驰骛亦何为君臣都是一塲
　　笑家国共成千载悲排岸逺樯森似槊落波残照赫如旗今朝城上难廻首不见楼船索战时
　　张南轩栻送胡伯逢之官金陵相望数舍巳云踈逺别何因执子袪漫仕想应同捧旧闻当不废观书月眀淮水空陈迹山绕新亭有故墟暇日更须频访古因来为我道何如
　　赵汝蓥金陵作龙虎帝王宅鳯凰仙子台六朝遗事冷八月夜潮囘陇鴈秋初到江花晚自开凭高一樽酒何代独无才
</div>
    <div class="pagination">
<a href="景定建康志_page48.html">上一页</a><span>...</span><a href="景定建康志_page44.html">44</a><a href="景定建康志_page45.html">45</a><a href="景定建康志_page46.html">46</a><a href="景定建康志_page47.html">47</a><a href="景定建康志_page48.html">48</a><span class="current-page">49</span><a href="景定建康志_page50.html">50</a><a href="景定建康志_page51.html">51</a><a href="景定建康志_page52.html">52</a><a href="景定建康志_page53.html">53</a><a href="景定建康志_page54.html">54</a><span>...</span><a href="景定建康志_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
