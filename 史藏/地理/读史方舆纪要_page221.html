<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 221 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 221 页/共 479 页</h1>
    <div class="content">　　梁田陂在县西三十里。唐中和二年，李克用自沙苑进军乾坑，与诸道兵合。黄巢将尚让等将十五万众，屯于梁田陂。合战，贼众大败。梁田陂，刘句作良天陂。

　　乾坑在县西北六十里。东北接澄城县界。汉武帝时，临晋人庄熊罴言，临晋民愿穿洛，以水溉重泉以东万余顷故恶地。诚得水，可令亩十石。于是发卒穿渠，自征引洛水至商颜下。盖即龙首渠之尾也。唐中和三年，李克用繇河中济，讨黄巢，自沙苑进屯乾坑，即此。胡氏曰：乾坑在沙苑西南。又西南即梁田坡。

　　○穆公寨县东北三十里。《志》云：秦穆公屯兵处。其相近有秦白起寨。又县东四十里沮水西岸，旧有晋太子虚粮寨。○温汤府，在县东南六十里。唐折冲府也。有温汤，源出沮水岸，西流二里，仍入于沮水。《长安志》：县有唐折冲府五，曰相原、曰孝德、曰温汤、曰宣化、曰怀仁。

　　野人堡在县西北。晋太元十八年，苻登将窦冲叛登，称秦王。登攻冲于野人堡。即此。

　　附见：

　　潼关卫在华阴县东潼关城中。洪武三年置，辖右千户、中千户二所。余见前潼关。

　　商州府东南二百二十里。东至河南南阳府七百四十里，北至河南陕州四百里，西南至汉中府兴安州六百二十里，东南至湖广郧阳府七百三十里。

　　《禹贡》梁州地。古商国也。春秋时属晋所谓阴地是也。以在洛水之上源，亦曰上雒。战国初属魏。《国策》：楚、魏战于陉山，魏许秦以上雒。战国属秦卫鞅封于此，为商君。始皇并天下，属内史。汉属弘农郡。后汉属京兆尹。晋初为京兆南部。泰始二年，改置上洛郡。后魏太延五年，置荆州于此。太和十一年，改洛州。后周改为商州。隋初废郡，炀帝又改州为上洛郡。唐复为商州。天宝初，亦曰上洛郡，乾元初复故。宋因之。元以州治上洛县省入。明初，改州为县。成化十二年，复升为州编户二十八里，领县四。今仍曰商州。

　　州扼秦楚之交，据山川之险，道南阳而东方动，入蓝田而关右危。武关巨防，一举足而轻重分焉矣。《周礼·职方氏》分九州为商、密之地孔氏曰：商，商邑，即今州。密，密乡，今河南内乡县境之废丹水县。其地相连，皆古所称厄塞也。《史记》：秦孝公十一年，城商塞，曰关见蓝田县，去今州百六十里，曰武关，曰白羽城今河南内乡县，曰苍野聚在州南。州为秦东南险塞也。晋义熙十三年，赫连勃勃谋取关中。王买德曰：青泥上洛，南北险要。唐建中四年，朱Г据长安，侍御史万俟著开金、商运路，奉天围解，诸道贡赋俱至。孔颖达曰：四渎以江河为大，商州乃江河之交也。秦岭西水入于河，东水入于江；熊耳山北水入于河，南水入于江；清池山东水入于河，南水入于江。而州境之水，其大者曰楚水、洛水、丹水云。

　　○上洛废县即州治。春秋时晋地。《左传》哀四年，楚司马起丰析临上洛。《竹书》：晋烈公三年，楚人伐南鄙，至于上洛。即此。汉元鼎四年，置上洛县。东汉末，以县在武关关之间，置上洛都尉。建安十一年，高举兵并州，不克，欲南奔荆州，上洛都尉王琰捕斩之。晋为上洛郡治。《通记》曰：郡在洛上，故名。后魏为荆州治，又为洛州治。周为商州治。隋以后因之。元废。今州城周五里，有门四。

　　商洛废县州东九十里。古商邑，契所封也。战国时为商于地。盖近南阳之界，秦商君封此，张仪以绐楚怀王也。汉置商县，属弘农郡。后汉属京兆尹。晋属上洛郡。后魏皇兴四年，置东上洛郡。永平四年，改属上庸郡。后周改县为商洛县，属上洛郡。隋属商州，后因之。金贞元二年，废为商洛镇。盛弘之《荆州记》：武关西北百二十里有商城。谓此也。孔氏曰：县南一里即商洛山。

　　○高车山州南二里。相传汉高后使张良高车驷马以迎四皓处。又州北二里有高车岭。又有戴云峰，在州北三里。其山欲雨先云，律高出，望之如旗，俗谓之搠刀山。盖州主山也。一名智亭山，以四皓隐此、智能避世而名。

　　熊耳山州西五十里。山东西各一峰，状如熊耳，因名。《山海经》：熊耳山上多漆，下多棕，浮濠之水出焉。今山产棕漆。唐《六典》以为伊水所出，误也。《志》云：自州西三十里逾丹水，有马兰峪。又西十里为野人峪，林谷深僻。又十里为麻涧。涧在熊耳峰下，山涧环抱，厥地宜麻，因名。自麻涧行六十里而至秦岭。

　　商洛山州东南九十里。皇甫谧云：南山曰商山，又名地肺山，亦称楚山。盖即终南之支阜矣。《六典》：山南道名山曰商山。汉初四皓隐于此，亦谓之商阪。苏秦曰：韩西有宜阳、商阪之塞。司马贞曰：商阪在商洛间，适秦楚之险塞也。西魏大统三年，高欢使高敖曹分军趣上洛。敖曹自商山转斗而进，攻上洛，克之。即此。州西南九十里为良余山，亦名秦望山，乳水所出。此又商洛之支陇矣。班固《两京赋》：商洛缘其隈。《汉书》：高祖发巴蜀之民，定三秦，迁其渠帅于商洛之地。即今州境也。盖商洛为山之统名。王维诗“商山包楚邓”是也。○清池山，在州北六十里。清池水出焉。或曰：即丹水也。《一统志》：州东南二百里有竹山，丹水所出。

　　丹崖山在州南山。皆赤壁，亦曰红崖山。宋庆历初，知商州皮仲容议采洛南红崖山，虢州青水冶青铜，置阜民、朱阳二监。《志》云：州东十五里东原上有红崖冶。其地产铜，旧有钱官。又三十五里有洛原监，亦宋时钱官也。朱阳监，今见河南陕州。

　　秦岭在州西八十里。其地有涧，曰息邪涧，丹水所出也。今有秦岭巡司，在州西百二十里。余详名山终南。

　　刘岭州南五十里。甚危峻，有万木森罗其上。宋高宗割商、秦之半畀金人，以刘岭为界。即此。又黄沙岭，在州北二十五里。上有马跑泉，流合于普济渠。

　　老君峪州东百里。北有路，通函谷关。又州西百里有黑龙峪。○椎平原，在州西三里。《志》云：汉名也。又西一里为金鸡原。又西十一里为仙娥峰。唐时于此置仙娥驿。

　　○楚水在州东南。源出商洛山，北流会于丹水。《志》云：楚水有两源，其东源出商山，西源出良余山。即乳水矣。

　　丹水在州城南。源出州西秦岭，东流入河南内乡县界。《吕氏春秋》：尧有丹水之战，以服南蛮。《史记》：汉高入秦，王陵起丹水以应之。《汉志》注：丹水出上雒冢岭山，东至析入钧。《水经注》：丹水出上洛县西北冢岭山，东南流与清池水合。水源东北经清池山西南入于丹水，东南过其县南，楚水注之。丹水自苍野又东历菟和山，又东南过商县南，又东南至丹水县。唐天宝中，崔建言山南可引丹水通漕至商州，自商山出石门，北抵蓝田。使通之，不就。《州志》：丹水即州河，亦名丹江，源出秦岭昌黎祠下息邪涧，旧名竹山。按：冢岭山盘据广远，今之秦岭当即冢岭之南麓，而甲水所出之秦岭，则当在县之东南。乃《志》谓秦岭旧名竹山。夫竹山所出之丹水在洛水之北，南入洛水。《志》误也。

　　普济渠在州北。《志》云：戴云峰之麓有二泉：东曰少谷泉，西曰西平泉。合为普济渠，通入城市，以供日汲。又南注于丹水。又州东有商颜渠，旧引洛水至商山下，因名。

　　○武关在州东百八十里。有巡司戍守。《舆程记》：自武关西北，行五十里至桃花铺，又八十里至白羊店子，又八十里至麻涧，又百里至新店子，又百里而至蓝田县。皆行山中，至蓝田始出险就平云。今详见重险武关。

　　苍野聚州南百四十里。《左传》哀四年，楚人谋北方，司马起丰析以临上洛，左师军于菟和，右师军于苍野。杜预曰：上洛东有菟和山。

　　安山驿在州北五十三里。其地有安山。山下有紫榆涧，清池水经焉。又商於驿在州西五里，皆唐置。

　　商南县州西北八十里。明初为商县地。成化十二年，改县为州，析置今县。今城周不及二里，编户十五里。

　　○汉王城县东三十一里。相传沛公入关时所筑。今为富水堡，有富水巡司。本唐之富水驿也。又今县治即唐之层峰驿云。

　　○商洛山县南一里。盖州境之山，多以商洛名。

　　分水岭在县西十里。其水分东西流。又县南二十五里有双庙岭。又南十五里有吐雾山。峰岭最高，天将雨则雾起，因名。又十里为大小岭关，南望荆楚，数百里如在目中。

　　○两河在县南。西入雷家湾，东出金斗沟，斜流百余里。自雷家湾以下，名上两河，自徐家店以下，名下两河。又有扶川，在县南百里，分上中下三川，流合于两河。《志》云：两河，在县南四十里。城东有冰河，西三十五里有清油河，俱为灌溉之利。

　　洛南县州东北七十里。东南至河南淅川县四百十里。汉上洛县地。晋置拒阳县，属上洛郡。后魏因之。西魏复置拒阳郡。隋废郡，县改今名。唐、宋因之。金元仍属商州，后废为洛南镇。明成化十二年，复置。今城周三里有奇，编户二十里。

　　○拒阳城在县东南。东晋时置县于此。《旧唐书》：隋改拒阳为洛南，旧治拒阳川。显庆三年移理清川。即今治矣。

　　○玄扈山县西北百里。相传黄帝受图处。玄扈水出于此，亦谓之阳虚山。《水经》：ん举山、玄扈山、阳虚山、获舆山、龙余山、蛊尾山、鹿蹄山、冢岭山、竹山，皆一山而异名也。○阳华山，在县东北。《水经注》：洛水自上洛县东北流，经拒阳城西北，分为二水。枝渠东北出为门水。门水又东北历阳华之山，即华阳也。武王归马之处。秦魏冉同父弟芊戎封华阳君，亦此地。

　　鱼难山县东北八十里。《志》云：县东八十里有大谷龙山。其山北接秦岭，多出金。又北为鱼难山。鱼难水出焉。崖高五十余丈，谓之扑水崖。鱼不能过，故曰鱼难。又南经石门入洛，两石相夹，中通行路，崖高万仞，极为险阻，俗谓之鬼门也。《通志》：商南县东八十里有鱼难山。○书堂山，在县东。山高耸，北望太华，南俯商、邓。

　　○洛水县北七里。其上流曰玄扈水，今名黑潭子。《志》云：县西百里有洛水泉，出秦岭，下流入于洛水。

　　洪门堰在县东北。《水经注》：洛水历阳华之山，又东北历峡，谓之鸿关水。是也。其支流东北至河南灵宝县而注于河。宋为洪门堰。绍兴十年，金人陷商州，州守邵隆破金人于洪门，复商州，即此。

　　○石家坡寨县东四十里，有巡司戍守。又南有三要巡司，在县东南九十里。

　　山阳县州东南百十里。东至湖广郧西县界二百四十里。汉商县地。唐以后为丰阳县地。元仍为商县地。明初因之。成化十二年，商山盗王彪作乱。事平，督臣原杰析置今县。城周二里有奇，编户十二里。

　　○阳亭城在县西南。古有阳亭聚。后魏太延五年，侨置魏兴郡于此。太和五年，置阳亭县，为郡治。隋废。

　　○天柱山在县南八十里。壁立万仞，形如天柱，其上平坦，有清池，冬夏不竭。又孤山，在县东六十里。四面平坦，山独挺峙。

　　任岭县东南百三十里，与湖广上津县接壤。《志》云：县东二百余里，有光照山，与湖广郧西县界壤相错。

　　○甲河县南百二十里。以方向而名。俗讹为夹河。下流入于汉水。《水经注》：甲水出秦岭，东南流，与关付水合。○两河，在县南百五十里。发源秦岭，至县界竹林关，有银花河流合焉，因称两河。《志》云：银花河，在县东八十里。

　　丰乡水在县东。《水经注》：丰乡川水出弘农丰乡东山，西南流，径丰乡故城南，又西南合关追水。

　　关追水在县南。《水经注》：关追水出阳亭北青泥山，南径阳亭聚西，俗谓之平阳水，南合丰乡川水。又南入上津注甲水，以达汉江。

　　○竹林关县东百三十里，有巡司戍守。又县东南百五十里有丰阳巡司，以故丰阳县地而名。

　　镇安县州西南百五十里。北至府城二百五十里，南至汉中府兴安州阳县三百二十里。汉商县地。后魏丰阳县地。周隋因之。唐万岁通天初，析置安业县，属商州。景龙三年，属雍州。景云初，还属商州。乾元初，改为乾元县，属京兆府。五代汉乾三年，改为乾县。宋仍属京兆府。金废。明景泰三年，改置今县。城周五里有奇，编户十八里。

　　○乾废县县北七十里。唐置安业县于此，后为乾元县治。五代汉曰乾县。元至元中废。今为乾巡司。

　　○丰阳废县在县东南。宋白曰：汉商县地。晋泰始三年，析置丰阳县，治丰阳川。永和九年，苻秦置荆州于丰阳川，即此地也。魏收《志》：魏太安二年，置丰阳县，为上庸郡治。后周，县属商州。隋、唐因之。刘句曰：旧治吉川城。麟德初，移理丰阳川。宋仍属商州。金贞元二年，废为丰阳镇。胡氏曰：丰阳与湖广上津县接界。地当秦楚之交，旧为冲要。宋绍兴中，割秦商之半畀金人，以刘岭为界，止存上津、丰阳二县，是也。

　　○车轮山县南二十五里。其水流为镇安河，绕县治南，下流入于氵乍水。○长陵山，在县北二十里。以崖岫绵延而名。又北六十里有天书山。

　　梦谷山县东北二十里。其山危峻。又五十里为重崖山，崖谷重叠，望之无穷。

　　○氵乍水在县东五里。出秦岭，流入洵阳县界，合旬水入于汉江。又水，出旧乾县西南七里考山，下流入于氵乍水。

</div>
    <div class="pagination">
<a href="读史方舆纪要_page220.html">上一页</a><span>...</span><a href="读史方舆纪要_page216.html">216</a><a href="读史方舆纪要_page217.html">217</a><a href="读史方舆纪要_page218.html">218</a><a href="读史方舆纪要_page219.html">219</a><a href="读史方舆纪要_page220.html">220</a><span class="current-page">221</span><a href="读史方舆纪要_page222.html">222</a><a href="读史方舆纪要_page223.html">223</a><a href="读史方舆纪要_page224.html">224</a><a href="读史方舆纪要_page225.html">225</a><a href="读史方舆纪要_page226.html">226</a><span>...</span><a href="读史方舆纪要_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
