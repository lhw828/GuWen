<!DOCTYPE html>
<html>
<head>
    <meta charset="UTF-8">
    <title>江南通志 - 第 16 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 16 页/共 731 页</h1>
    <div class="content">　　上谕朕临御以来加惠元元将雍正十二年以前各省民欠钱粮悉行寛免诚以民为邦本治天下之道莫先于爱民爱民之道以减赋蠲租为首务也惟是输纳钱粮多由业户则蠲免之典大概业户邀恩者居多彼无业贫民终嵗勤动按产输粮未被国家之恩泽尚非公溥之义若欲照所蠲之数履亩除租绳以官法则势有不能徒滋纷扰然业户受朕惠者十茍捐其五分惠佃户亦未为不可近闻江南已有向义乐输之业户情愿捐免佃户之租者闾阎兴仁让之风朕实嘉悦其令所在有司善为劝谕各业户酌量寛减彼佃户之租不必限定分数使耕作穷民有余粮以瞻妻子若有素封业戸能善体此意加惠佃戸者则酌量奬赏之其不愿者聴之亦不得勉强从事此非捐修公项可比有司当善体朕意虚心开道以兴仁让而均惠泽若彼刁顽佃户借此观望迁延则仍治以抗租之罪朕视天下业户佃户皆吾赤子恩欲其均也业户沾朕之恩佃户又得拜业户之惠则君民一心彼此体恤以人和感召
　　天和行见风雨以时屡丰可庆矣特谕
　　乾隆元年正月初二日奉
　　上谕为治之道在于休养生民而民之所以休养在乎去其累民者使其心寛然自得以各谋其生各安其业而后富足可期此在亲民之吏随事体察惟恐毫末有累于民而已朕思我
　　皇考世宗宪皇帝诚求保赤有孚惠心蠲免额征寛减浮粮偶有水旱灾祲即行赈恤如救焚拯溺仁心仁政千载莫并而民生犹不得寛裕者大率田督抚大臣不能承宣德意而有司中刻覈居心昏庸寡识者或以苛察为才能或受防蔽而不觉以致累民之事往往而有也即如催征钱粮而差票之累数倍于正额拘讯狱讼而株连之累数倍于本犯抽分闗税而落地守口给票照票贫民之受累数倍于富商巨贾至查挐赌博黄铜以及私宰私盐之类胥役营兵因缘为奸佐贰杂职横肆贪酷一案而化为数案一人而
　　波及数人如此等者不可枚举似此扰累吾民无怪乎民多不得自安其生业而朝廷之德施终不能尽致闾阎于康阜也嗣后各直省督抚所以董率属员者务以休养吾民为本而一切扰累之事速宜屏除庶民生可遂而民气以纾然督抚中之不善防朕防者又恐因此而谓诸事可以不办将转成废弛之习不知寛大之与废弛判然不同不顾民生专务纷更以矜干济者外似振作而实则废弛也勤恤民隠安静悃愊以培元气者乃非废弛而真能振作也其尚各体朕意钦此
　　乾隆元年正月二十日奉
　　上谕私盐之禁所以除蠧课害民之弊大伙私枭每为盗贼逋薮务宜严加缉究然恐其展转株连故律载私盐事发止理人盐并获其余获人不获盐获盐不获人者概勿追坐至于失业穷黎肩挑背负易米度日不上四十觔者本不在查禁之内盖国家于裕商足课之中而即以寓除奸爱民之道德意如是其周也乃近见地方官办理私盐案件每不问人盐曾否并获亦不问贩盐觔数多寡一经捕役汛兵指拏辄根追严究以致挟怨诬攀畏刑逼认干累多人至于官捕业已繁多而商人又添私雇之盐捕水路又添巡盐之船只州县毘连之界四路密布此种无頼之徒藐法生事何所不为凡遇奸商夹带大枭私贩公然受贿纵放而穷民担负无几辄行拘执或乡民市买食盐一二十觔者并以售私拏获有司即具文通详照拟杖徒又因此互相攀染牵连贻害此直省皆然而江浙尤甚朕深为悯恻着直省督抚严饬各府州县文武官弁督率差捕实拏奸商大枭勿令疎纵其有愚民贩私四十觔以上被获者照例速结不得拖累平人至贫穷老少男妇挑负四十觔以下者概不许禁捕所有商人私雇盐捕及巡盐船只帮捕汛兵俱严查停止毋得滋扰地方俾良善穷民得以安堵钦此
　　乾隆元年正月二十一日奉
　　上谕西北两路用兵以来一应军需皆取给于公帑不肯丝毫累民而费用繁多不得不资借捐纳以补国用之不足此中外所共知者当日
　　皇考圣意原欲俟军务告竣即行停止今大兵渐撤军需简省着将京师及各省现开捐纳事例一概停止夫议捐纳者未尝不出于士子之口而留生童捐监一欵是士子首以捐赀为进身之始矣其应停应留之处着汉九卿及翰詹科道防同确议具奏钦此乾隆元年二月初十日奉
　　上谕闻江南佐杂等官向来未议养亷该省事务繁多差遣络绎倍于他省微员俸少力薄未免衣食艰难查江苏有不充饷之盐规银两安徽司库有存公耗羡银两着总督赵宏恩巡抚顾琮赵国麟公同查核仿照江西湖广之例酌定数目每年赏给以为养亷示朕体恤微员之至意钦此
　　乾隆元年三月初八日内阁抄出奉
　　上谕朕闻奸宄不锄不可以安善良风俗不正不可以兴教化闾阎之大恶有四一曰盗贼三代圣王所不待教而诛者也二曰赌博干犯功令贻害父兄以视周官之罢民未丽于法而繋诸嘉石収之圜土者罪有甚矣三曰打架即周公所谓乱民孟子所谓贼民也四曰娼妓则自周以前人类中未尝有此此四恶者刦人之财戕人之命伤人之肢体破人之家败人之德为善良之害者莫大于此是以我
　　皇考爱民之深忧民之切严申纠禁戒饬守土之官法在必行日夜捕缉积嵗月之久然后道路少响马及老瓜贼而商旅以宁赌博及造赌具者渐以改业而家室以安聚党打架者敛迹而城市乡镇鲜闻鬭嚣娼妓逺藏不敢淹留于客店此
　　皇考十有三年政教精神所贯注而海内臣民显见其功效实享其乐利者也朕自嗣位以来蠲免租赋豁除赔累裁革积弊增广赦条无非惠保良民使得从容休息衣食滋殖而无识诸臣误谓朕一切寛容不事稽察以致大小官吏日就纵弛民间讹言诸禁已开风闻直省四恶皆微露其端倪即如天津一带私盐横行无忌恐其他类此者相继而起是守土之官敢悖
　　世宗宪皇帝之明防堕十有三年之成功而戕贼善良伤败风俗也自后州县官有政令废弛使四恶复行于境内者该督抚不时访察即行严叅督抚司道郡守有不能董率州县殚心捕治者或被内外臣工核实列奏或朕访闻得知必以溺职治罪与通包苴受贿赂等决不轻贷尔诸臣慎毋泄泄沓沓自取殃咎戒之戒之特谕
　　乾隆元年三月十三日奉
　　上谕闻江南长江一带向有贡献鲥鱼之例至康熙年间停止因而地方改为折价向网户征収解充地方公用乃歴年既久或网户改业或移徙他方展转牵连又加胥吏借端苛索遂致沿江捕鱼之人代受追呼之累朕思当年
　　圣祖仁皇帝停止贡鲜乃爱惜民力之至意何用此些须折价烦扰小民着该督抚查明豁免永着为例钦此乾隆元年三月二十九日奉
　　上谕朕查江南泗州地方前经河臣齐苏勒陞报新淤地亩九千八百余顷嗣防
　　皇考察知办理之员勘报不实
　　谕令督臣尹继善再加确勘随开恩豁免八千六百余顷止存淤地一千二百七十四顷入额陞科今朕闻得泗州地方滨河临湖地势极低凡虹县桃源之水皆归入泗州安河入洪泽湖而此等淤地即在安河两岸每年水势涨发淹涸靡常収成无定小民不免赔粮之苦深可悯恻着照淮安府阜宁等县之例将泗
　　州安河两岸重粮水淹之淤地一千二百七十四顷九十七亩额征钱粮一千二百二十二两三钱麦一百一十石八斗自雍正十三年为始尽予豁免以示朕减赋恤民之至意钦此
　　乾隆元年三月奉
　　上谕士子倚恃青衿抗欠国课定例褫革追比原以惩戒不率使知礼法至革后如能清完者准予开复所以广自新之路也今直省所有雍正十二年以前旧欠钱粮俱已豁免此等革生内容有所欠钱粮亦已陆续完纳祗缘尾欠未清未曾循例开复而所欠又奉豁免之恩诏遂令所革衣顶永无开复之期情殊可悯着各省督抚转饬各州县查明前经欠粮革退之举贡生监等实系抗欠不完褫革之后并未完纳者仍不准其开复若所欠钱粮曾于革后陆续完纳祗有未清之尾欠而适逢赦免之恩诏将褫革之案准其开复俾得改过自新并将姓名登记档册倘此次邀恩之后将来再有抗欠之事着该督抚严叅治罪钦此
　　乾隆元年五月初九日奉
　　上谕三代以前不言水利沟浍之制时蓄泄备旱潦尚书周礼所载为田功计者其利甚溥开渠引水溉田育谷始于战国盖因阡陌既开沟浍寻尺已失其旧也歴代言水利者得失参半总以相土宜顺水势近不扰民逺可利人为主今江南所属苏松常镇四府太仓一州现在兴修支河仿河工海塘之例督抚分委降革废员及本籍选考职人等効力承修朕思渠港圩坝附近溉田原宜开浚以备旱潦但开浚之法湏河身深广蓄泄得宜其挑取涂泥逺移他处或培窊下之地或筑堤岸之上方为久计若雇夫挑土堆贮河旁雨霖水潦旋即入河不久淤塞务名无实徒滋烦扰至古堤旧渠倘遇旱潦不为田害便宜仍旧纷更改筑甚无谓也今苏松等处内地支河原不比河工海塘之险古堤旧渠如元和致和等塘民利往来田资灌溉至今受益吴本泽国三江震泽支流四溢如邱与权单谔郯亶赵霖夏原吉周忱等所论水利考据精核得失了然今効力承修人员相度形势谙练自逊前人倘有夹塘蓄水石梁泄河止宜加修不必改筑若有必应开浚建筑之处督抚留心细勘并饬州县协办工程一应调遣臂指易使至长洲等州县按亩派钱以供大修朕已降防停止倘有官吏借端中饱即丝毫派累经朕访闻必加严处嗣后督抚以至州县建言为民兴利或利小而害大或利在目前而害伏于后或有利无害而其事易创难成皆宜详审熟筹慎之于始以体朕惠养元元之至意特谕钦此
　　乾隆元年五月十四日奉
　　上谕朕闻河南永城县地方于本年四月内黄水忽发从江南砀邑之毛城铺牐口汹涌南下将申公堤祝家水口冲坍并东首古堤亦冲二缺潘家道口等集一带平地水深三五尺不等虽未损伤人口而二麦被淹房屋亦有倾圮者朕已切谕豫省巡抚等将被水民人加意赈恤母令失所外查潘家道口一带地方年来屡遭水患自应亟为疏通为乂安百姓之计但此水下流多在江南萧宿灵虹睢宁五河等州县今若止议挑濬上源而无疏通下流之防则水无归宿之区仍于河渠无所裨益着河南巡抚富德防同江南总督总河各委贤员防勘明确公同妥议速行办理务令水害永除闾阎安堵以副朕为民防患之至意钦此
　　乾隆元年五月十九日奉
　　上谕治河之道在因其势而利导之司河务者必将全河形势熟悉胸中隄防疏濬在在得宜始可以行所无事而致安澜之庆也黄河自河南武陟至江南安东入海长隄绵亘二千余里旧设总河一员驻劄淮安清江浦雍正七年复添设河东总河诚虑鞭长不及故俾南北分隶各有责成惟是河流日久变迁旧险既去新险复生其间防濬之宜有病在上流而应于下流治之者有病在下流而应于上流治之者必须通局合算同心办理庻无顾此失彼之忧若河臣于南北形势未能洞悉遇有开河筑隄等事或至各怀意见彼此参商则上游下游必有受之处所闗匪细徐州府当南北之冲为两河闗键最为要现设南河副总河应着移驻徐州以专督率如两河有应防商事宜就近可与南北河臣公同踏勘应开濬者即行开濬应堵筑者即行堵筑毋得推诿亦毋得掣肘于河务似有裨益着江南总河河东总河防同确议具奏特谕钦此
　　乾隆元年五月
　　上谕厚生之道在于务本而节用节用之道在于崇实而去华朕闻晋豫民俗多从俭朴而户有盖藏惟江苏两浙之地俗尚侈靡往往家无斗储而被服必期华鲜饮食靡甘澹泊兼之井里之间茶坊酒肆星列碁置少年无知游荡失业彼处地狭民稠方以衣食难充为虑何堪习俗如此民生安得不愈艰难朕轸念黎元期其富庶已将厯年各项积欠尽数蠲除小民乗此手足寛然之时正当各勤职业尚朴去奢以防匮乏岂可习于侈靡转相仿效日甚一日积为风俗之忧也地方大吏及守令有临民之责者皆当遍行化导宣朕德音缙绅之家宜躬行节俭以率先之布帛可安不必文绮也粗粝可食不必珍羞也物力可惜毋滋浪费终身宜计毋快目前以俭素相先以撙节相尚必能渐返淳朴改去积习庶防唐魏之风焉又闻吴下风俗笃信师巫病不求医惟勤祷赛中产以下每致破家病者未必获痊生者已至坐困愚民习而不悔尤属可悯地方官亦当曲加训诲告以淫祀无福严禁师巫勿令蛊惑亦保民之一端也凡此皆不用严峻迫切立法繁苛反致扰民惟诚心训谕渐以嵗月自应迁善而不自知朕保民念切不惮谆切言之官吏士民其皆敬聴毋忽特谕
　　乾隆元年六月奉
　　上谕书院之制所以导进人才广学校所不及我
　　世宗宪皇帝命设之省防发帑金以资膏火恩意至渥也古者乡学之秀始升于国然其时诸侯之国皆有学今府州县学并建而无递升之法国子监虽设于京师而道里遥逺四方之士不能胥防则书院即古侯国之学也居讲席者固宜老成宿望而从游之士亦必立品勤学争自濯磨俾相观而善庶人才成就足备朝廷任使不负教育之意若仅攻举业已为儒者末务况借为声气之资游之具内无益于身心外无补于民物即降而求文章成名足希古之立言者亦不多得宁养士之初指耶该部即行文各省督抚学政凡书院之长必选经明行修足为多士模范者
　　以礼聘请负笈生徒必择乡里秀异沉潜学问者肄业其中恃才放诞佻达不羁之士不得滥入书院中酌仿朱子白鹿洞规条立之仪节以检束其身心仿分年读书法予之程课使贯通乎经史有不率教者则摈斥勿留学臣三年任满谘访考检如果教术可观人才兴起各加奬励六年之后着有成效奏请酌量议叙诸生中才器尤异者准令荐举一二以示鼓舞特谕
　　乾隆元年六月奉
　　上谕朕夙夜孜孜任贤图治惟期内外大小臣工共砥亷隅以襄郅理今列兹庻位者读书科目之人不少正宜宣力国家以副朕望乃人品不齐拜官除职之际竟有不念官守之当如何而尽政事之当如何而举辄咨问于缺地之丰啬计较于养亷之多寡者士大夫闻之恬不为怪良可慨叹抑或身任繁要而致羡于优闲或位列清华而垂涎于丰膴岂先资拜献者之所宜出此哉董子曰正其谊不谋其利明其道不计其功士人稽古入官当以逺大自期安可谋食怀居甘自菲薄且朝廷设官各有分司惟当各尽职守主钱谷者必谨出纳之数理刑名者必谙律例之条大僚有恭俭惟德之思一命有存心爱物之志岂可萌出位愿外之妄想自旷当官之职业哉为诸臣者务宜痛自警省精白乃心靖共尔位不负读书二字严义利之辨立亷耻之防庶几风俗古而人心端斯吏治清而民生厚朕实有深望焉特谕
　　乾隆元年六月奉
　　上谕史书详志河渠经术兼明水利诚以国计民生所闗也果使水道疏通脉络流注陂泽非沮洳之薮隄防有蓄泄之方旱潦有备而田庐无虞其有裨于闾阎诚非浅鲜我
　　皇考轸念黎元兴行水利凡直省泉源河湖莫不濬导俾民得以灌溉转瘠为腴至于苏松之太湖吴淞白茒
　　刘河归海要道并淮之槐子乌塔河泰州如臯运河串埸车路海沟等河尤不惜帑金专员督理将各河古道或为豪强侵占者谕令严查清出始得一一开通建牐筑堤按时启闭使近水田亩均沾膏泽货船盐艘遄行无阻利赖甚溥但自开浚以来已阅数年圩岸不无坍頽沙泥不无淤积朕思与其嵗久濬筑事难费倍不若逐年疏葺事易费省着江南总督暨河道总督令管理水利河务各官及滨河州县各于所属境内相视河流浅阻每嵗农隙募夫挑挖定为章程逐年举行必令功施可久惠泽民生勿得视为具文玩悮工作及阳奉隂违丝毫扰累特谕乾隆元年六月二十八日奉
　　上谕上下两江及江右乡村五六月间连值隂雨山水骤涨有水淹处所据各该抚奏报朕已批谕速行赈恤安揷今据总督赵宏恩将各被水情形具折彚奏朕又批令督率属员尽心赈恤务使灾黎得沾实惠朕思江南江西被水乡村虽系连隂骤涨止属近山近水之区然被灾之家俯仰无资甚可怜悯所当加意抚绥毋令少有失所其水势旋即消退之地固可补种杂粮而低洼积水之田不能补揷秧苗者更宜确加查勘酌免本年额赋至房舎量加修葺籽粒应否给助之处俱着悉心料理以副朕爱养元元之意钦此
　　乾隆元年七月初十日奉
　　上谕两淮盐务内有从前江汉口岸匣费収受人员数目及甲乙两纲上下两江各官収受规礼银两厯年既久人多物故据督臣赵宏恩等题请免议比经户部议令造册送部核夺朕思此项陋规餽送皆在昔年未定养亷之前今事隔多年授受之人多陞迁事故不但银两难追即造册亦无确据不足凭信徒滋地方之纷扰着加恩悉行寛免并免其造册送部该部可即行文两淮盐政衙门知之钦此
　　乾隆元年八月十一日奉
　　上谕各省学政有衡文育才之责闗系綦重从前各赏养亷资其用度俾得坚持操守砥砺廉隅衡鍳公明共襄国家作人之钜典天下人文繁盛应试众多者莫如江南而江南学政养廉江苏二千两安徽一千五百两较他省为少以此养赡家口延致幕客未免不敷所当加恩体恤者着从今秋为始上下两江学政养廉各赏银四千两使伊等用度从容益得尽心于职业以副朕任官课士之至意钦此
　　乾隆元年八月十三日奉
　　上谕任土作贡按则征科赋税之重轻惟视地亩之肥瘠朕闻江南昆山新阳二县有沿江滨湖地亩虽不类于报荒坍没而芦苇蓁芜不堪树艺或地处低洼十载九荒乃原编科则时分晰未清竟有以下产而供上赋者以致小民输纳维艰终归逋欠曾经前任抚臣委员察勘未曾上闻着巡抚顾琮确查详核将如何厘正科则裁减浮粮以纾民困副朕爱养黎元之至意悉心妥议具奏钦此
　　乾隆元年八月奉
　　上谕朕闻扬州府仪征县江口至江都甘泉二县所辖三岔河一道共计六十余里为通江达淮要津向例三年大挑一次捞浅一次共需银一万六百是皆商三民七分派捐输经管里甲不无苛索需扰而承修各官又复层层侵扣以致捞浅挑濬有名无实无益于工程有累于百姓嗣后着将商民派捐之项永行停止亦不必拘定三年之限如遇应濬之年着该盐政委员确估实力挑濬所需工费即于运库一半充公项下动支毋得虚冐侵肥草率塞责钦此
　　乾隆元年十月奉
　　上谕今嵗江南夏秋之间天雨连绵淮扬一带各州县低洼田亩有被水淹漫者朕恐穷民失所已谕令督抚等加意赈恤俾获安居今思此等百姓若于冬春之交再令佣工以资力作更为有济查宿迁桃源清河安东以及高邮寳应等州县均有应行挑濬之河道其安东旧盐河约估需银二万二千余两宿桃清高寳等工约估需银十二万余两着于今冬明春次第兴工即令雇募民夫及时挑濬则于要河道既得深通而寓赈于工穷黎更得借以养赡于地方民生大有裨益钦此
　　乾隆元年十月二十三日奉
　　上谕朕查两淮盐法从前浮费繁多商力日困钦奉
　　皇考谕防彻底清查革除浮费核定应留之项以备地方公用乃原任盐臣噶尔泰于酌定存公之外又以商人具呈餽送盐政银八万两名曰公务餽送运司银四万两名曰薪水奏请归公防
　　皇考批谕此系噶尔泰等应得之项若有需用之处聴其自行支用伊若不受仍即退还众商不必归公钦此噶尔泰又奏称众商力量寛裕此项实出情愿又奉
　　皇考谕防俟有地方公事将此应用是
　　皇考圣意不肯令其归公
　　谕防甚为明切后据噶尔泰经手办理虽每年按纲具奏而其实商人未能照数完缴丙午丁未两纲未完银十二万三千余两商人具呈分作六年带征经部议准行在案至己酉庚戌未完银两曽经盐臣题请寛免部议未允朕即位以来仰体
　　皇考爱养商民之心屡加优恤务使商力寛余以受国家恩泽此项公务薪水银两既在额课之外着永行停止以惠商民至从前已庚两纲未完公务薪水之项厯年既久着悉行豁免该督抚盐政可即宣朕谕防俾众商等共知之钦此



　　江南通志卷首四之一
　　钦定四库全书
　　江南通志卷一
　　舆地志
　　有土地后有人民有人民后有政事土地者三寳之首故志者先焉今直隶外为省者十有五而江南为大自周秦迄元错壤犬牙名号互异明画其界
　　国朝因之葢沿革者屡矣不改者山川也城郭宫室闗市之属辄与时迁移焉其郡邑或沿唐宋或从近代今或陞州为郡析县为县无华离之地矣一督两抚之所治雄视邻藩遥拱
　　京国封疆诚重且大哉就图为説而表其沿革若疆域以下次第及之遗迹皆入焉为类十有二为卷四十有八作舆地志第一
　　图说
　　江南全省形势总图【有说】
　　江南十六府八州分界图
　　江宁省城图【説见前】
　　江宁府图【有説】
　　苏州府图【有説】
　　松江府图【有説】
　　常州府图【有説】
　　镇江府图【有説】
　　淮安府图【有説】
　　扬州府图【有説】
　　徐州府图【有説】
　　太仓州图【有説】
　　海州图【有説】
　　通州图【有説】




<史部,地理类,都会郡县之属,江南通志,卷一>







</div>
    <div class="pagination">
<a href="江南通志_page15.html">上一页</a><span>...</span><a href="江南通志_page11.html">11</a><a href="江南通志_page12.html">12</a><a href="江南通志_page13.html">13</a><a href="江南通志_page14.html">14</a><a href="江南通志_page15.html">15</a><span class="current-page">16</span><a href="江南通志_page17.html">17</a><a href="江南通志_page18.html">18</a><a href="江南通志_page19.html">19</a><a href="江南通志_page20.html">20</a><a href="江南通志_page21.html">21</a><span>...</span><a href="江南通志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
