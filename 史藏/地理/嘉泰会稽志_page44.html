<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 44 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 44 页/共 73 页</h1>
    <div class="content">在县西南四十里一名鹅鼻山山有上下二潭上潭泉脉不竭下潭多枯岁禜祷于此有验里人结屋以覆之
　　　昆仑山
在县西南四十里有神祠
　　　罗岩山
在县北七里
　　　罗壁山
在县北十里【余姚县南十八里山同今并存之】
　　　双碁山
在县西南五十里俗传三仙者沐讫对奕于此
　　　四明山
在县南四十里南史梁孔佑隐四明山见山谷中有钱数百斛视之如瓦石采樵者竞取之入手即成沙砾有鹿中矢来投佑佑为豢之疮愈而后去太平御览李汾上虞人尝入四明山读书【余姚县南一百二十里山名同今并存之】
　　　铜山
在县南二十五里
　　　乌胆山
在县东一十五里
　　　大雷山
在县西南六十五里
　　　凤凰山
在县西南六十里山有凤穴
　　　含珠山
在县西南五十里
　　　凤山
在县北三十五里山形如凤
　　　白道猷岭
在县南五十里晋天竺僧白道猷卓庵于此
　　　孝闻岭
在县北十里昔岭下有包全居之以孝闻
　　新昌县
　　　南明山
在县南五里一名石城一名隐岳初晋僧昙光栖迹于此自号隐岩支道林昔葬此山下齐僧护夜宿闻笙磬仙乐之声梁天监中建安王始造弥勒石佛像刘勰撰碑其文存焉山有钱镠所造三层阁宝相寺白云庄白莲庵齐顗井白鹇坞石缝梅皆胜迹也【支道林葬处今泯案世说戴逵过林法师墓曰德音未远拱木巳积注云永和元年支遁终于剡之石城山因葬焉今不知何所王珣诗序云予以宁康三年命驾之剡石城山即法师之丘也高坟郁为荒埜丘陇化为宿莽遗迹未灭而其人巳远感想平昔触物凄怀其为时贤所怀如此僧史云道林葬余姚坞山未详今两存之】
　　　东（山卬）山
在县东四十里晋僧法深支遁皆隐居此世说支道林好鹤住剡东（山卬）山有人遗其双鹤养成翮便使飞去又尝就深公买（山卬）山深公曰未闻巢由买山而隐
　　　沃洲山
在县东三十二里晋白道猷法深支遁皆居之戴许王谢十八人与之游号为胜会亦白莲社之比也唐白乐天山院记云东南山水剡为面沃洲天姥为霢目唐韦应物权德舆送灵澈归沃洲有诗序传焉山有灵澈杖锡泉西南养马坡放鹤峰皆因支道林得名吴虎臣漫录云沃洲天姥号山水奇绝处自异僧白道猷来自西天竺赋诗云连亘数十里修林带平津茅茨隐不见鸡鸣知有人晋宋之世隐逸为多【寰宇记以沃洲山属嵊县今从正之】
　　　天姥山
在县东南五十里东接天台华顶峰西北联沃洲山上有枫千余丈寰宇记云登此山者或闻天姥歌谣之响道藏经云沃洲天姥福地也谢灵运诗云瞑投剡中宿明登天姥岑李白诗云辞君向天姥拂石卧秋霜又梦游天姥歌云天姥连天向天横势拔五岳连赤城天台四万五千丈对此欲倒西南倾【杜少陵壮游云剡溪蕴秀异欲罢不能忘归帆拂天姥中岁贡旧乡时少陵将辞剡西入长安也或云自剡至天姥山八十里归帆拂之非也诗人之辞要当以意逆志大概言此山之高而巳】
　　　南岩
在县西南二十里世传任公子钓鱼之所庄子任公子以五十犗为饵蹲于会稽投竿东海经年而得巨鱼唐齐顗题南岩云南岩寺本沧海任公钓台今尚在岩侧有任公钓车石棺蜕骨存焉人掘其地有螺蚌壳云岩下乃海门也
　　　穿岩
在县西南五十里有十九峰排列如图画中峰有一圆窍东西通故名穿岩岩有石室广二十余丈
　　　鼓山
在县西四里山形如鼓
　　　天岳
在县西南七里
　　　刘门山
在县东南三十里传云刘晨阮肇自剡采药至此山有刘阮祠山亭采药径山下居民多刘姓者
　　　石牛山
在县西三里
　　　黄罕岭
在县三十里唐咸通中贼裘甫寇浙东王式曰惟黄罕岭可入剡然卒亦成擒甫果自岭入剡兵遂败
会稽志卷第十
　水
　　府城
　　　府河
在城南二里属会稽县河东南流经府市北出定清门入运河又西北流由萧山达于浙江
　　　箪醪河
在府西二百步一名投醪河旧经云越王句践投醪之所或又名劳【去声】师泽水经越王栖会稽有酒投江民饮其流战气百倍所投醪即浙江也华安仁考古云句践谋霸拊存国人与共甘苦师行之日有献壶浆跪受之覆流水上士卒承流而饮之人百其勇一战而有吴国也唐大和六年观察使陆亘重浚【华安仁云府东大河也然俗以府学前西河为是或又以新河北汇为是水经云投醪即浙江盖自府河东西诸流皆达于浙江也】
　　　运河
在府西一里属山阴县自会稽东流县界五十余里入萧山县旧经云晋司徒贺循临郡凿此以溉田
　　　新河
在府城西北二里唐元和十年观察使孟简所浚
　　会稽县
　　　海
在县北二十里海水北流入嘉兴府海盐县史记秦始皇上会稽望于南海二世并海南至会稽西汉地里志南江从会稽吴县南入海中江从丹阳芜湖县西东至会稽阳羡东入海北江从会稽毗陵县北东入海盖汉会稽地广绵亘数千里凡三江皆繇此以达于海也水经云江水（上□下可）分谓之三江口又东至会稽东入于海又云浙江水出三天子都北过余杭东入于海三江之说不同至江流入于海则古今论者不能易也【释名云海者晦也主引秽浊其水黑而晦博物志云天地四方皆海水相通地在其中盖无几四海之内皆复有海也初学记云凡四海通谓之裨海裨海之外复有大瀛海环之曰百谷王一曰朝夕池一曰天池一云大壑海神曰海若海中山曰岛海中洲曰屿水经余姚故城背巨海王粲海赋云翼惊风而长驱集会稽而一睨隋书志开皇十四年诏东海于会稽县界并海立祠取侧近巫一人主洒扫】
　　　曹娥江
在县东南七十里源出上虞县经县界四十里北入海会稽典录云曹娥上虞人父盱汉安二年迎伍君神泝涛而上为水所溺娥年十四自投江而死江因娥得名也世说晋阳秋曹娥父盱溺不得尸娥投衣于江祝曰父在此衣当淹旬有七日衣偶沉娥遂投江而死县长度尚悲怜其义为之葬且命邯郸子礼作碑蔡邕闻之来观夜闇以手摸其文而读之题云黄绢幼妇外孙齑臼二百年后碑当堕当堕不堕逢王叵魏武过曹娥碑下读碑阴八字谓杨修曰解否答曰解魏武曰卿未可言待我思之行三十里魏武乃曰吾巳得之令修别记所知修曰黄绢色丝也幼妇少女也外孙女子也齑臼受辛也所谓绝妙好辞魏武亦记之与修同乃叹曰我才不及卿乃较三十里异苑云蔡邕过吴读曹娥碑旁作八字魏武见而不能解有妇人浣于汾渚曰第四车乃解既而悟曰祢正平也衡即以离合义解之此妇人即娥灵也二说不同世说亦两存之庙碑晋夏统曰曹娥父子丧尸后乃俱出国人哀其孝义为歌河女之章潘逍遥题诗云曹娥庙前秋草平曹娥庙里秋月明扁舟一夜炯无寐近听潮声似哭声
　　　若邪溪
在县南二十五里溪北流与镜湖合越绝云若邪之溪涸而出铜吴越春秋云赤堇之山巳合无云若邪之溪深而莫测战国策云涸若邪而取铜破堇山而取锡溪傍即赤堇山也后汉刘宠为会稽太守去郡若邪父老人赍百钱相送为受一大钱十道志云后人因此名刘宠溪唐徐季海尝游溪因叹曰曾子不居胜母之闾吾岂游若邪之溪遂改为五云溪李白诗云若邪溪边采莲女笑隔荷花共人语李公垂诗云倾国佳人妖艳远凿山良冶铸炉深自注云若邪溪乃西子采莲欧冶铸剑之所
　　　樵风泾
在县东南二十五里旧经云汉郑弘少时采薪得一遗箭顷之有人觅箭问弘何所欲弘识其神人也荅曰尝患若邪溪载薪为难愿朝南风暮北风后果然世号樵风水经云郑弘少以清节自居恒躬采伐用贸粮膳每出入溪津常感神风送之凭舟自运无杖楫之劳村人贪藉风势常依随往还有淹留者徒辈相谓曰汝不欲及郑风耶其感致如此宋之问诗云归舟何虑远日莫使樵风刘长卿诗云仙客常因一箭赠樵风长到五云闲【泾去声齐祖之铸浦泾诗云扫拂渔蓬出泾来自注越人谓水道为泾】
　　　铸浦
在县东南三十里与若邪溪接一名锡浦浦上有横梁人家聚落欧冶祠齐祖之家山记事云昔欧冶子铸神剑之所今为里俗所祠
　　　沉酿埭
在县南二十五里若邪溪东十道志云郑弘举送赴洛亲友饯于此以钱投水依价量水饮之各醉而去一名沉酿川【寰宇记云太尉泉一名沉酿埭案太尉泉即郑公泉弘自饮此水愈疾以埭为泉非也苏鹗演义云郑弘官京洛未至宿一埭名沉酿弘投钱水中劝酬饮尽多酣畅皆得大醉更名为沉酿泉与十道志所载不同】
　　　浪港
在县东南二十里樵风泾之北天无风亦常有浪港北循山径一巨石顷岁里人因开径得石炉铁钤恐为仙人炼丹之所
　　　炭浦
在县东六十里旧经云句践运炭于此越绝云句践称炭聚载从炭渎出炭渎炼塘各因事而名吴越春秋云吴封地百里于越东至炭渎
　　　纂风浦
在县东六十五里
　　　石渎
在县东四十八里
　　　小舜江
在县东南九十里源出浦阳江东北流至锡浦以至于江
　　　清苦溪
在县东三十五里一名横山源出台州宁海北流入县界溉田三百余顷
　　　了溪
在县东北一十五里源出了山合县南溪流以入于剡溪旧经云禹疏了溪人方宅土【华安仁作赵仲渊传云安道采真于了水安道戴逵也以了水通剡故云】
　　　平水
在县东二十五里镜湖所受三十六源水平水其一也唐元微之撰长庆集序云尝出游平水市中见村校诸童竞习诗召问之曰先生教我乐天微之诗也水南有村市桥渡皆以平水名
　　　翁洲
在县东旧经云徐偃王居翁洲即此王龄赋云翁洲访偃王之庐□浦思夫差之封【十道志翁州一名翁山在海中徐偃王所居隶庆元】
　　　范蠡洲
旧经云句践平吴蠡泛五湖后人思之名其洲也
　　山阴县
　　　西江
在县西四十五里源出诸暨县界五十里西北流入萧山江阔一里余湖高至八尺
　　　兰渚
在县西南二十五里旧经云山阴县西兰渚有亭王右军所置曲水赋诗作序于此水经注云兰亭一曰兰上里太守王羲之谢安兄弟数往造焉王廙之移亭在水中晋司空何无忌临郡起亭于山椒极高尽眺亭宇虽坏基陛尚存世说以兰亭叙为临河序赋诗者二十六人不能赋罚酒者一十五人天章寺碑云羲之谢安谢万孙绰徐丰之孙统王彬之王凝之王肃之王徽之袁峤之郄昙王丰之华茂庾友虞说魏滂谢绎庾蕴孙嗣曹茂之曹华平(钦宗庙讳)伟王玄之王蕴之王涣之各赋诗合二十六人谢瑰卞迪丘髦王献之羊模孔炽刘密虞谷劳夷后绵华耆谢藤任儗吕系吕本曹礼诗不成罚三觥合十六人世说以谢藤作谢胜余杭令作余姚令何延之兰亭记云四十一人有许询支道林晋书列传又有李充当以碑为正渚旁有曲水清流激湍映带左右汔今犹然【晋王羲之列传云初渡浙江便有终焉之志会稽佳山水名士多居之谢安未仕时亦居焉孙绰李充许询支遁与羲之同好尝燕集山阴之兰亭羊欣笔阵图云羲之年二十三书兰亭叙王师干撰右军祠堂碑云右军自内史后峻誓坟茔捐弃组曲水兰亭自为之序黄长睿东观余论云永和十年右军年三十八时巳去会稽郡矣何延之兰亭记云永和九年暮春宦游山阴修祓禊礼所记右军出处年岁皆不同晋书列传云羲之初渡浙江有终焉志会稽佳山水名士多居之尝与同志燕集山阴之兰亭为之序以申其志信如列传则兰亭之游乃右军隐居之日也案通鉴云永和四年殷浩以江州刺史王羲之为护军八年王羲之遗殷浩书谏北伐十年以前会稽太守王述为扬州刺史又晋书列传羲之自护军右将军会稽内史实代王述及述刺扬州临发一别而去后王述检察会稽郡疲于简对称疾去郡于墓前自誓时永和十一年之三月也以此推之岁在癸丑为永和九年其时为会稽内史无可疑者晋传既脱略羊欣王师干辈所记皆舛黄长睿号该洽尝跋右军破羌帖云永和十二年去会稽郡巳岁余此语良是至东观余论则自相抵牾有不可解列传又言右军享寿五十有九案右军生于惠帝大安二年癸亥没于穆帝五年辛酉以此推之右军兰亭之游时年五十有一当是时谢太傅隐居东山遂同此集碑署琅琊王友谢安是也葛常之韵语阳秋云一死生为虚诞齐彭殇为妄作盖用谢安一时之语或者又疑羲之传为会稽内史日与尚书仆射谢安书云云案谢志传以升平四年为钦宗庙讳宣武司马后十余年始当国为仆射而永和八年为尚书仆射者谢尚也以尚为安乃列传之误】
　　　上浅溪
</div>
    <div class="pagination">
<a href="嘉泰会稽志_page43.html">上一页</a><span>...</span><a href="嘉泰会稽志_page39.html">39</a><a href="嘉泰会稽志_page40.html">40</a><a href="嘉泰会稽志_page41.html">41</a><a href="嘉泰会稽志_page42.html">42</a><a href="嘉泰会稽志_page43.html">43</a><span class="current-page">44</span><a href="嘉泰会稽志_page45.html">45</a><a href="嘉泰会稽志_page46.html">46</a><a href="嘉泰会稽志_page47.html">47</a><a href="嘉泰会稽志_page48.html">48</a><a href="嘉泰会稽志_page49.html">49</a><span>...</span><a href="嘉泰会稽志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
