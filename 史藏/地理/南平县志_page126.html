<!DOCTYPE html>
<html>
<head>
    <meta charset="UTF-8">
    <title>南平县志 - 第 126 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 126 页/共 188 页</h1>
    <div class="content">　　【注】㈠　常衮：唐，京兆人，天宝进士。为福建观察使时，设乡校，文风以盛。
　　　　　㈡　白门：南京之别称。

	

南平县儒学建立祭田记
	

明　林棫　训导福宁
　　国家建立庙，崇祀　先师。内自国都，外自建邑，春秋二仲，凡我衣冠之族，举欣欣然有事於庙廷。牺牲玉帛，罔不虔；乐舞登降，罔不肃。匪直文具，盖崇德报功，天下万世之心，自不容己也。南平邑附郡，故事丁祭，咸於郡庠。而邑庠唯行释菜礼㈠，甚凉薄矣。昭格之诚，不藉乎此；然师生崇报之心，则有不能恝然者。先是邑侯郑君用渊谓：报礼弗称，增启圣祠文庙羊豕各一，虽仪文视昔稍加。而归俎受厘至计以　其於　　万历甲戌冬，友石黄先生来训兹庠，而棫以戊寅秋继至，得从先生后。则见先生学政修明，百废具举，而於此尤深歉焉。然岁额难复议增，乃捐俸资二十两九钱，创立祀田。又约诸生以宾兴得俊者，令割坊价二十两佐之。於是丙子得林生有梧，己卯得林生大亨，共银六十两九钱，买田十八亩二分，岁收子粒银九两。每祭文庙，再加羊豕各一。二祭约银五两。馀用以备祀文昌葺墙垣之费。噫！先生崇报之心亦勤矣。其引长而光大之，则有后之同志诸君子也。若借口官物，而肆其脂韦。则不惟先生之罪人，而亦靦然二三子之上也。吾知有道者，必不为也。先生名元采，福之宁德人。万历庚辰仲春吉。
　　【注】㈠　释菜礼：置菜礼献先师。

	

邑侯吴公重修南平县学记
	

明　朱继祚㈠
　　南邑之有庠旧矣。西出城半里许，地势夷旷，人烟稠集，贸易辐辏。巍然翼然，屹峙於其中者是也。面对九峰，背枕虎头。左右两桥，双流蜿蜒下注。前溪如环如带，形家谓延津第一胜地。以故科第相望，为上游冠冕。万历以前，递解递更，具载郡志。自乙酉岁冯夷弗诫，湮没民居，学宫亦从荡析。因循十馀稔，庙貌大媟。而公帑弗充，当道者蒿目靡厝。时则有若生员吴明俊、游王庭、谢其棐奋出身任，请官给簿，许自募自修。不费公缗，不役民夫。亡何时，巍翼依然，稠集辐辏复故。诸生庶几不遗馀力，以成大功。惟是启圣祠，犹见剥势。居仁由义二斋偏缺其一。总簿题募所收，数多而实鲜。咄嗟所办，虽成而易废此。丙寅丁卯间未周八年，而棂门拉锣欲倾矣，照墙弛为平地矣。瓴甓觚，飞霣从风。柱础阶砌，或陷或圮。泮池饱阏，鞫为茂草。堂下积潦，浸成沮洳，庙貌仍媟。而公帑犹未充，蒿目靡厝，当事者不殊於前曩时。奋任诸生，惩成功之旋毁，亦争摇手去耳，於是晋陵吴侯初下车祗谒，辄愀然曰：“是可以妥　先圣之灵乎？”既升堂阅讲，复愀然曰：“是可以育鲲鹏，而期奋飞乎？”因丁祭过启圣祠，则益骇然曰：“是所谓剥则溃，溃则散，圣人所过而趋焉者也。其又何以崇隆源本，而惬不匮之孝思乎？”立捐修祠金十两，曰：“是宜首图者已”。复捐三十两并修殿，若曰：“是可次第及者。”时教谕林君，训导靳君、沈君，奉命唯唯。相与料费鸠工，程材辨物。於是祠之栋宇柱楹，门扉棹楔，匝月间犁然一新。渐而殿而堂，倾者扶矣，弛者筑矣。飞者霣者陷者圮者，无不缮密凝固，屹立森起。涂蔇周於垣墉，丹艧加於节税，盖极钜丽之观矣。池积淤泥，挑而浚之。下受上注，各得其所。环池为槛，迄於回廊池桥。有坊向颓，今正。东西两斋向缺，今全。功成，而侯复以晨谒至，诸博士弟子员柜率罗拜称谢，而侯乃始辗然也，曰：“兹何幸因已成之绪，而有尽美之实乎，又何幸不费公不役民，次第而举。毋矜速成，而有可久之规乎。非邀先圣之灵，藉诸先生合心协力不及此。颜额属联，非敢期不朽也，共志喜於一时而已。於今历二年馀矣，侯以满最，当徵入青璅乌台㈡。诸生乃相与咨嗟。吾侪焦唇以请而勿可得者，何以不请而得之我公，抑吾侪所竭蹶以图幸而速成者，不得公孰与极尽善，而垂可久耶。今西望一带，稠集辐辏，有倍於昔。而巍然翼然其中者，气加旺焉。科第人文，宜鬱勃以兴。渐与海内争雄长，岂第冠冕上游云尔。公之功於斯为大，乌可无勒珉。以永其存？”因更相推择，走莆中谒予索记。予惟古之祭川者，后海而先河，为所自出也。侯修学首　启圣，知所先矣。补未备之懿，振垂隳之绪。一切皆从奉入出既尽善而可久，犹谓藉诸同心协力也。侯之功则又因谦挹而益章也已。且非直此也，季有考，月有会，岁时有赈。诸推置腹心，浑忘芥蒂，所为成人之美，而脱人於阨者，无不用其极。诸生在鼓舞振德中，宜乎渐服其教，久而未能忘之也。闻之，敬其父则子悦，敬其君则臣悦焉。有崇隆　先师如是，而为博士弟子者，有不欢欣爱戴，思垂於无穷者哉。则洵哉不可以无记。侯讳襄号山公，南直武进人。鸣琴五载多惠政，尤加意作人。如买置学田，以给会课。禁治锻冶，以护文脉。皆另有碑记，不具述。林君讳芸荪，即予莆人。驰书序南庠废修，始末甚悉。靳君讳天颜赵州人。沈君讳登瀛丹卫人。首事谒请诸生，为万汝辉、游王庭、黄以裘、余日旭、邱亮、黄都、张泰祺、朱朝明、陈文选、谢其棐、黄以任、陈景璧、季茂椿。馀俱勒名碑阴。崇祯二年孟秋吉，举人陈国祯、魏懋绩等立石。
　　【注】㈠　朱继祚：明，莆田人，万历进士，授编修。
　　　　　㈡　青璅乌台：青璅即青琐，古门窗饰物。乌台指高贵门第。

	

忠义祠记
	

明　黄巩㈠　主事莆田
　　延平府南剑郡城之东隅，汉闽越王无诸行祠在焉。正德己卯，泰和欧阳君铎，由夏官正郎来为郡伯，越明年既布民政，齐民心，乃正神祠，改行祠为忠义祠，以祀宋丞相文信公，配以赵大监时赏，陈少卿龙复，刘寺簿沐，吕总辖武，林检院琦，何提刑时。授事状使者属记，巩跧状伏民亩，发状惊叹曰：“兹文山先生文信公也，深愿执鞭，乃今得附姓名，容非幸与？”按德祐勤王诏至，公以提刑，起兵入卫。明年如元军伯颜执之北去，至镇江亡入真州。帝北去，益王即位於福安。公浮海由温州达行朝，除右丞相，以与陈宜中异意，不拜。以枢密使，同都督诸路军马，开府南剑，经略江西，六人者皆隶幕下，参谋募兵，得数千。复邵武，复梅川，复会昌，败元兵於都，遂围赣。为元兵所袭，趋循州入潮州，至海丰为张宏范所执，宋寻亡。公亦竟入燕以死矣。南剑张睢阳然。固忠臣一旅，效节之地，斯祠所为立也。祠及六人，故名忠义。呜呼！忠义人世之大闲也，天地所以定位，纲常所以植立。然而往往不足倾危之济，殆有说焉。卢扁良医也，谋医者庸之，而别用其良，顾庸医也。彼以人试，我以国试，彼势亟，虽有良奚施哉。昔纣良费中、恶来，三仁㈡无救。幽王良虢石父，周遂东。自古庸君暗主，所托为腹心者，固自谓君子，不知非君子也。至大坏，然后君子者出以当国难，斯其无所济也。熙丰而降，始误於学术之偏，继坏於群邪之鼓扇。始付君子，而药无专工。迨端平再诏恢复，启衅召祸，则症已不治。无待识者，已知其不济矣。公犹号召诸人，激以必死。尝曰：“父母有疾，虽不可为，无不用医药之理。”此公之心也。鞠躬尽瘁，死而后已，此公所谓成仁取义无愧者也。六人者，亦有感而兴，与公京师、吉安、温州皆有祠，延平之祠自郡伯始，固愿慕之素，亦感发人心第一义也。主是议者，巡按沈公灼，大参宋公冕，宪副胡公冕，黄公1昭，而任成於郡伯，节推陈君韶赞焉。
　　【注】㈠　黄巩：明，莆田人，弘治进士，正德中历武选郎中。
　　　　　㈡　三仁：指殷末三忠臣，微子、箕子、比干。
　　【校】1.公：原作“黄”字，当误，据改。

	

鳞瑞亭记
	

明　林希元㈠　大理寺丞
　　鳞瑞亭，春官正郎，黄子子昭故藏修处也。亭在镡城之西，马源之园。园仅可盈里，而效奇斗胜，各极其能。虽勤於游览者，未能一日遍焉。其君可庵公，释官未归憩而乐之。意造物者，为已设焉。度德据形，分为十景。有曰：“水阁书声”者，乃十景之一，为黄子故藏修处，所谓鳞瑞亭也。临亭有池，岁养鱼以为常，簿正㈡宾庖取於是。庚午忽一鱼青变而黄，黄又渐变色若玳瑁，又渐变色若金。由是三色代变，若循环焉。历辛未癸酉，莫之改焉。识者谓黄子曰：“昔白鱼入舟㈢，周室以兴。雀衔三鳣(四)於讲庭，而杨氏相。是鱼也。一物三变，皆成文章。不在其他，在而藏修之亭，毋为吾子乎？”既黄子以岁癸酉升於乡，甲戌升於司马，官宗伯，谓鱼足徵也；故以鳞瑞命兹亭，宠瑞也。黄子谓林子曰：“昭瑞章祥，世之恒也。故颂连理，吾见於韩矣。记三槐堂，吾见於苏矣。予兹亭也，敢曰齐德昔人，各一瑞也，请与之记若何？”林子曰：“吾与若亦犹行古之道也。古之道如多糜，如有蜮，如六鹢退飞，螟螽蝝蜚之类，并著於春秋。至鸜鹆来巢，谓鲁定之祥也，孰曰不可。说者必曰灾异何？春秋记灾异，不记祥瑞之书也。记灾异不记祥瑞何？记之不足为教也。记之不足为教何？人皆信瑞以自崇，忽德而不修，乱天下必自此始。”黄子曰：“吾之志，异乎是。记其瑞，俾予目於斯，口於斯，志於斯，昼若夜於斯，耸乎、动乎、惕乎、惧乎负是记，乃可以为教也。”林子闻之喜，遂索笔而为之记。
　　【注】㈠　林希元：明，同安人，正德进士，授大理评事。
　　　　　㈡　簿正：簿，手板，先为簿而书之，以正其宗庙祭祀之器。
　　　　　㈢　白鱼入舟：即殷兵归降周朝之兆。
　　　　　㈣　雀衔三鳣：鳣，鳣鱼，即官服。

	

禁冶文笔山记
	

明　陈正谟　邑人
　　延、闽山水郡也。崇岗绝，错峙盘拱。惟西南一方，峰挺秀而特出，形如卓笔，正当丙位。两学宫墙面此以为胜，形家谓之文笔是也。异时四贤辈出，倡明道学，为万世宗。章缝之士，赖以兴起，益崇文教。海滨邹鲁作於前者，罔不功存社稷，名垂彝鼎。嗣后读中秘，魁海内。若可斋游公，钟台田公等，联翩接武，咸谓此峰之灵实钟焉。万历庚辰秋，邑有大猾，爇灰为生者，招集亡命，潜於峰下，伐山磔石，穴地为冶。大加煅炼，以罔市利。四址草木，日就芟夷，熏灼之势，炰烋㈠遐迩。兹峰之秀，不无率然。是以数年文运寝以不昌，佥骇心蒿目，思莫得其故。甲申岁诸生廉得其状，白诸郡守。当事者惑於浮词，兼之书吏为奸。谬云隔远佯徙，而实1仍之。以致丛党比周，斧凿之瘠，剥肤及髓。文运之伤，於斯极矣！会蕲水徐大夫以部郎出守吾郡，诸生鼓舞相率以前，牍进，公览牍愀然曰：“山川灵秀，亘古攸赖。小民之利，何山不可冶，而独戕文笔耶？”即檄县严禁，堙穴封冶，永不得睥睨此土。而郡贰陈公、郡储漆公、郡理2卢公，咸赞公出令不可不亟也。邑尹张君，教授龚公，教谕轩君辈，奉郡檄惟谨。曩之黩货戕贼，悉清野矣。诸生复鼓舞称庆！即漠谋曰：“吾郡数百年，斯文命脉，得大夫一断而全。是大夫大有造於吾郡也，盍识诸？”谟曰：“天禔吾延，使大夫莅兹土。天眷吾士，使大夫莅诸土以全兹山。此山无恙，则地脉全；地脉全，则文运昌；文运昌，则士类庇焉。不为言以识之，则后之人孰知此山之赖以全？其植文教，而庇士类，自吾大夫始也。但愿诸士益砥乃业，益宏乃德。无负大夫作兴之惠。使道德与四贤齐芳，勋业与前达媲峻。是大夫之烈世被於吾延，而斯文之永有相也。乌容以无识哉。”爰勒诸珉。
　　【校】1.实：原本作“贵”字，当误，今据改。
　　　　　2.理：原本作“梩”字，当误，今据改。
　　【注】㈠　炰烋：即咆哮，自矜气健貌。

	

文笔山记
	

明　骆天闲　邑人
　　吾镡西南距郡治十五里许，有山秀丽，耸卓如笔，为郡邑两庠面峰，堪舆家目为文笔。郡人文若四儒挺出，科第迭兴。论者咸诧山灵。万历庚辰，奸民就山磔石煅灰，郡守徐公，邑侯张公下令严禁，山赖保全。载志书，刻碑记，其功德业彰彰著矣。崇祯己巳，忽他郡奸徒，复於山麓董坑、张坑，凿穴爇灰，山为之枯。五十馀年保全灵脉，一旦剥瘠，观者靡不恫心骇目。两庠诸生动色错愕曰：“何物奸民，乃复敢踞此土，以戕我地脉也。”相率而鸣於分守莫公，郡伯范公，邑侯吴公，逮诸奸首廖景山、刘五云等众惩之。奸民姑为规避，迁陶於西溪之浒，而窃石於此山，复为乡民发觉。侯谴怒，惩罪立堙其穴，更著为令，俾毋得再踵奸，辄以罹法网。於是佥谋构亭勒石，以纪盛媺。属记於不佞天闲、天闲曰：“国家元气，惟是视文运为醇。而人事振兴，未必不关山川之储泄。不佞尝读诗如斯千南山，盖咏王者作室，亦取临水面山之胜。即周家建国，不惮陟降原。而卫文徙都，楚堂山京是望是景。顾安得谓形胜之助为诬耶？圣宫何地，可无山灵呵护；又可听其残毁而莫之禁。兹山一全於五十年之前，再全於五十年之后。嗣是延人士徼惠诸公，骎骎勃起，谓诸公之保全兹山者，即以培国家元气非耶。是诸公功德之在延人士者，即其在国家也。两大夫暨邑侯治状，载在闾阎口碑。别有颂述，不佞不烦赘。兹直叙其禁冶之功，镂之贞珉，以垂永久。”莫公讳俨皋，号寅赓，南直隶松江华亭人，丙辰进士。范公讳汝梓，号丹朴，浙江宁波鄞县人，甲辰进士。吴公讳襄，号山公，南直隶常州武进人，癸卯乡进士。

	

禁煅文笔山石记
	

明　许联枢　郡守
　　镡，昔神剑化龙之区。故其山川奇伟秀丽，为东南冠。郡西十五里有文笔山，屹峙云际，九峰蜿蜒，如奔如攫。二水分流其下，形家谓清淑之气，有以淳滀，足开儒林之华，而疏瀹乎人物之盛，夙称小邹鲁，良不偶也。先有顽民，煅石射利，日夜作黝赫状。名区胜地，不意遭此劫灰。万历丙辰，官为厉禁不已。崇祯己巳复禁，凡一再勒石。兹有奸商徐明廷、廖景山等，益加炽斫。诸生黄以邦、邱毫等呈督学吴公禁示，而炽斮1如故。复讼之直指张公，檄府诘问。司农颜公，司李吴公佥曰：“山以文笔名，盖右文也。翊振人文，转旋气运，不于师帅，其谁风之？”予惟都人士，陈艺明伦，禀先生之教，为国家鼎柱，安所事假灵於天苞，司契於地符。章句小生，谓雕虫篆刻，足喷风薄雪而有余，此块然者，不翅弁2髦。庸讵知夫天文地理，人事之纪。精气相荡幻即大块幻也，不即一抔之土，其於消长之数，若影传形，声传响不爽也。夫如是，兹山虽小，不可谓非鲁凫邹峄之符。铲奸冀士而於以扶教，山川不毁则法行。乃逮诸商而讯之，执言已输产课有年，董坑虽实逼处，此张坑则已稍远。不知扼龙脉而断之，其剥肤有甚焉。且上欲条教导化，而屡禁之勿戢，儒不胜奸至是哉！或未澄其源拔其根乃尔，予即解带易金，呼其人授以原值，令其徙业。曰：“今而后，毋侵我地，以扦我文，网罪无赦。”事上直指公报可，仍命勒石，以垂永久。深惟宣化右文，有司之分也。崇志砥业，诸士之责也。异日者，纚属而起，以骈章我上国昌明之会。倘能杰然建柱石勋，与兹山并传於有永。匪徒无负直指公惓惓率兴之意，即山之屹而峙也，亦藉人以重矣，是为记。崇祯戊寅仲秋吉2。
　　【校】1.斫：原本作“靳”字，今据改。
　　　　　2.弁：原本作“升”字，今据改。
	

晋陵层霄陆公禁冶全山功惠碑记
	

明　骆天闲　邑人
　　九峰当延郡，面城中万户，各随现向开门，在郡治对青山之案。其见奇於二庠，尤耸拔峋嶙，形胜家谓之文笔是也。昔者四贤辈出，豪杰赖以兴起，谓此山之灵实钟焉。厥土埴垆，厥石粉解而强，概可冶为灰物。贾人用穴为炉，昼夜煅炼，几为焦坏。前任大夫，屡禁不已，己巳复禁，凡三勒石。迨至郡伯许公解带买山，复勒石永禁，真能为地方留不朽矣。所恨者，奸商徐明廷、廖景山、文敬源、骛利耽耽，复串名徐廖源，假诱宦族，潜於后山玉峰头煅炼。诸人士不能忍，讼之司理。陆公愀然曰：“山脉连亘，合郡灵淑之气，何得轻炉凿之？况周官蜃人灰人之属，各以时巡而禁冶。而在月令仲夏，令民毋烧灰及用灰。南方岂非以其物之不可以示民，而火之不可以数出乎？用是重惩严禁，褫其艳利之魄，永不得睥睨兹土。”诸生鼓舞称庆！即余谋曰：“吾延数百年斯文命脉，得许公而留，又得陆公一再断而示无患，是公之大有造於吾延，不其世世为烈乎，盍以识不朽。”闲曰：“天实眷吾延多士，俾莅兹土。而全山德惠，有与崔嵬长峙於不敝者也。昔崔公守连山，石钟复乳。今公视延，使峰峦有以安其藏，土石有以升其英。蓝田之玉，日烘生烟；九峰之土1，时有光浮。玉石之气，文字之辉也。延自是必有粉火帝裳垩坚皇居之士，炽然於其间者矣。”崇祯十二年孟秋之月，上浣之吉。嘉庆六年七月间，又有匪徒在山内盗烧石灰。邑士闻知，佥呈广府宪，蒙出示严禁。奸人畏惧，事方中止。
　　【校】1.土：原本作“上”字，今据改。
	

龙鼎斋寓记
	

明　龚孙苌
　　天壤间无一非寓也，吾人以神寓形，何生何灭。譬马驾车，车败马逸。如客附舟，舟泊客去。凡五官百骸，吾身以内皆寓也。而况身以外之物乎？至若身之寓世，幼而居，壮而游东西南朔。或为迹之所经，或为事之所羁。北梁辞后，庭草空花，则家且与客寓等，又况垂老岭外之侨寓乎？南剑郡城西，倚龙山迤东为龙鼎，县署建焉。左为丞署，余自辛卯冬，缘子贞备员来此。庭宇数椽，簇苍翠於烟峦，注山泉於户牖。后饶隙地，培其桃李，间萟芥葵。右偏，旧有神祠，老槐古桂，交柯挺秀，墙畔修篁，蔽日参云。篱花漾彩芳池，兰芷飞香槛席。虽云官舍，恰似山林。披阅之暇，徐挈稚孙，植杖笑语。或偕知友，捉笔吟诗。荏苒遐方，炎寒递嬗，亦可随寓而安也。而且凭高四望，山则自仙霞、武彝磅礴而来，万岭环拱於后，玉屏、九峰列翠於前。水则自浦城、崇安之奔涛，光泽、清流之急湍，汇而下会城，实为八闽扼要。间尝稽往代之割据，而伤其蹂躏。仰文山之遗迹，而吊其孤忠。斯寓固用武之区乎？又闽为无诸荒徼，自宋龟山先生传道南来，罗、李诸儒衍其绪，至朱子而集其成。今四贤祠宇，适与寓斋相对，晨夕仰止，私心向往。窃幸斯寓，又人文之邦也。每念天地之大，四海之广，吾人渺焉一身，寓於宇内，奚啻太仓粒粟，巨浸浮沤。所赖眉睫之际，旷览高深。方寸之间，仪型往哲。岂无可大而可久者，足娱我心，不若斯寓之暂寓我身乎？如以寓言，身寓也，家亦寓也，山川寓乎景物者也。自昔英贤，寓乎道德者也。天壤间何莫非寓耶？噫！前我而寓於斯者，我不识其何人？后我而寓於斯者，我不知为谁氏？我亦犹前我后我者之寓焉而已，暂寓焉而已矣。

	

复四贤祠记
	

清朝　吴颖修
　　延平之有四贤祠旧矣，盖肇建於宋嘉定之初云。祠在九峰之麓，其合而祠者，杨龟山先生时，郡之将乐人。罗豫章先生从彦，李延平先生侗，皆郡人也。新安朱晦翁先生熹，年二十四，以同安簿，从游於延平先生之门。后先凡三四至，至则止於李之旁舍西林院者数旬日。四贤递相统承，而道不失传。朱子之书，比户诵读，於是有专祠焉。阅二百馀年，而宝应朱菱溪先生应登，以名进士来守是邦，是时海宇宁一，文采激扬。政事之暇，进诸生而与之考四贤之轶事，叹祠宇之渐即於圮也，谋所以新之。不数月榛枳芟夷，俎豆肃穆，顿复旧观。菱溪先生於晦翁执裔孙礼尤谨云。又阅百馀年，顺治丙申，菱溪翁元孙澹子，克简以御史巡按八闽，岁五月抵延平。念祖德之深远，其未忘於延之士民之心者，犹一日也。乃稽曩者，修复贤祠之由。诸生抱菱溪公遗集，进而言曰：“维延平，实承四贤之教不衰，即郡大夫菱溪公之教所相维也。顾兹兵燹频经，三贤祠数椽，风雨不蔽。晦翁祠榱角无存，像坐草茇中，而菱溪公有功於前贤，抑且享祀缺然。诸生中心恻悱。维明公克张前烈，弗致淹閟。请得於修复之馀，奉菱溪公从祀晦翁祠。”澹子随命诸生导而前，相度遗址。规其木石瓦砖之费。於三贤祠议修，於晦翁祠议复，别立夹室，以祀高祖菱溪公，一从诸生之请云。颖时奉钦恤之命，亦至延平，与闻盛典，兴工肇举有日。逮八月反自邵武，则既祠宇焕然，恪行祀事。诸生乃请颖记始末，以永不諠。盖道教衰微，由於人不知有学也。不知有学，而欲执夫苦饥患盗苛褊危迫之氓，问所为师弟子统承之绪，其何途之从？故有志於学道爱人，则必为之辟堂崇威仪。然后制器具物，差其度数，通其艺事，以俟夫人之肃然起敬也。即或岁久多变，又必将易夫荒落黮之陋，以成坚好华钜之观。使夫游歌讲习於其中者，不啻从诸先生游，而乐闻夫絃诵之风。夫始之所以立，原本於其心之诚信而教之。既明则莫不归其功於始事之贤大夫，而亦同其报享。斯固私淑之义所引以勿替欤。其以祖孙之相承，而师弟子之大谊备焉。家学绳绳，倡动感发之所系，非区区木坚石密，翚革美备之为矣。乃海隅俶扰，而澹子独力行道化，则又以见学之有所本，即明察刚决，称政事之材，亦皆出於儒学之用。益叹夫朱氏之德，何流远而能被也。颖好观古圣贤之言，尤多致感於盛衰之际。窃愿从菱溪公之词章，以达於晦翁之学，而愧其末由也。观於澹子先生，抑亦知所取法矣。时守建，济水王道新。巡建，楚黄李元萃。太守，赢海张夙抱。郡丞，曲阜孔兴训。倅，长安张登俊。节推，家弟武进吴琪滋。南平令，三原姜修仁。同与修复之事，费不及民，工不逾时，皆可记也。而家弟以学术醇茂，承教於澹子先生，其倡率诸生，搜遗阐幽，尤亟亟焉。予故乐而合为之记。

	

重建朱文公祠记
</div>
    <div class="pagination">
<a href="南平县志_page125.html">上一页</a><span>...</span><a href="南平县志_page121.html">121</a><a href="南平县志_page122.html">122</a><a href="南平县志_page123.html">123</a><a href="南平县志_page124.html">124</a><a href="南平县志_page125.html">125</a><span class="current-page">126</span><a href="南平县志_page127.html">127</a><a href="南平县志_page128.html">128</a><a href="南平县志_page129.html">129</a><a href="南平县志_page130.html">130</a><a href="南平县志_page131.html">131</a><span>...</span><a href="南平县志_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
