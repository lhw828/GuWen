<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 365 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 365 页/共 479 页</h1>
    <div class="content">　　上白溪县西南四十里。源出天台华顶峰，东北流八十里，合大溪，由双港渡东流以入于海。又有湖渎溪，在县西南五十里。源出天台石桥，东流至双港溪，又东三十里而入海。○大溪，在县南一里。源出县西南百里之桃花坑、牛头潭诸处，至县东南十五里，合于上白溪。

　　海游溪县南七十里。源出海游岭，东流五十里入海。《志》云：县南六十里有新市桥，旧为海游渡，长四十丈。又宁和溪，在县南九十里，源出天台诸山中，入县境北流四十里，又东流十里入海。相近又有东溪，源出县南九十里屈母山，中有铁沙，冶之成铁。会宁和溪以入海。○沙溪，在县西北百七十里，汇诸山溪水，流入绍兴府新昌县界，合奉化县之沙溪，而为王宅溪。

　　○梅岙镇县南百里。旧有铁场，亦戍守处也。嘉靖中，倭贼寇县，由梅岙突入乐清县界。今县南七十里有曼岙巡司，东南八十里有窦岙巡司，县东二十五里有越溪巡司，东百里又有长亭巡司，县北六十里有铁场巡司，俱洪武二十年筑城置戍，为滨海之备。志云，宋元时，县境有铁场数处，今皆废。又长亭盐课司，在长亭巡司东三十里，宋置盐场，在县东十五里港头镇。大观三年，移置此，今因之。又县南海游山下有海游镇，洪武初，置税课局，正统三年废。○临门寨，在县东二百里海头，宋置，元废。又麻岙寨，在县西南七十里，元置巡司，今废。

　　白峤驿在县治西。宋置于治东，名迎恩驿。元至正二十三年，改今名，徙置治西，明因之。万历二十年，移于桑洲。三十九年，废驿为白峤公馆。又桑洲驿，在县西桑洲岭，洪武二十年，汤和增置。嘉靖四十五年，改隶天台县。又朱家岙驿，在县西南铜岩岭，亦洪武三年置驿于县西九十里朱家岙，因名。二十年，徙置于此。《志》云：宋于县城东置妙相驿，县南七十五里置县渚驿，县北百十里置海口驿。靖康以后，迎恩县渚诸驿皆废。元又废妙相驿，置白峤驿。前朝建朱家岙驿，增桑洲驿，与白峤为三驿云。

　　太平县府东南百四十里。北至黄岩县八十里，西南至温州府乐清县百三十里。本黄岩县及乐清县地。前朝成化五年，分黄岩南境置县。十二年，又分温州府乐清县之北境益之。嘉靖三十一年筑城，周五里有奇。编户五十六里。

　　○石盘山县治南二里。峰岩错列，泉石竞胜。《志》云：山从雁荡山发脉，绵亘起伏，至此六十余里，其高数千丈，为县之南屏。《志》云：大雷山在县南十七里。又五龙山，在县东南八里，山有石耸立，一名百丈岩。又有北五龙山，在县东三十五里，新河所城亘其上。

　　王城山县西北三十五里。本名方城山，绝壁立如城。相传越王失国尝保此。唐天宝六载改今名。山中峰岩绝胜，顶平旷，约百余亩，居人垦之，号仙人田。山下有溪曰桃溪，相近者曰玉山，两崖对峙，亦曰古塘门。又娄崎山，在县西北二十里，亦曰楼旗山，雄峙霄汉，海舶每视为向道，一名天马山，上有龙湫，山之东五里，曰横屿。屿东有横峰桥，亦曰月河桥，去县二十里。○盘山，在县西北四十里，以山岭盘屈而名。相近者曰大唐岭，山有溪，南流至白箬滩，入温岭江。二山俱接黄岩县界。

　　松门山县东南五十里海中。亦曰松门岛，松门卫以此名。又桂岩山，在县东南二十里，其南有崎头山，隘顽所置烽堠于其上。又盘马山，在县东北四十里，回旋险仄，有巡司戍守。○石塘山，在县东南六十里海中，屿岙参错，大山环峙，旧属黄岩县。居民甚众。明初以倭寇犯境，徙居民于内地，此山遂墟。其相近有三女山，二石如柱，潮平则没，舟行畏之。又大陈山，在县东南海中。《志》云：台州之山，惟大陈膏腴，且有淡水，每为倭贼所据，防守最切。嘉靖三十四年，官军败倭于此。相近者又有南赤焦山、夏公岙，亦海中小山也。嘉靖三十八年，倭贼由此犯松门卫。

　　玉环山县西南七十里楚门港中，今详见乐清县。又有灵山，与玉环山相接，其峡如门，名楚门港，海舶每由此出入。《海防考》：楚门所东北海岸有鸡脐山，倭犯楚门，此为必由之道。

　　温岭县西十里。一名中峤山，亦名温峤岭，亦曰峤岭。《永嘉记》：妖贼孙恩筑城峤岭，高四丈，周六百步，即此处也。相传温州之名以此，有东西两峰，东大西小，亦曰大岭、小岭，宋置温岭驿于此。路出乐清，今驿废。岭北又有路桥，为黄岩县之通道。《志》云：县北五里有虞岙岭，路通温岭，或讹为渔岭。嘉靖三十四年，官军败倭贼于新河所，贼遁走渔岭，官军复追败之，即此。○湖雾岭，在县西北三十三里，屹立湖侧，西连雁荡，北接唐岭，常有海气升腾如雾，因名。路出乐清县。

　　藤岭县南二十余里，又东南即隘顽所也，南出温州。又所东北有慢游岭，为松门之阻隘。○南湾岭，在县境楚门所西北，有高山万仞，环列海滨，松林如织，鸟道纡回。嘉靖三十九年，戚继光追破倭贼于此。又长屿在县东北二十五里。又东曰撮屿，上有烽堠。

　　○海在县东南二十里，曰大闾港，亦曰大闾洋。元至正十一年，方国珍作乱，焚掠沿海州县，命江浙行省孛罗帖木儿击之，至大闾洋，为贼所败。《志》曰：大闾港在长沙海口，南有骊洋，下有骊龙窟，出此则范无畔岸矣。

　　迂江在县东。源出王城山之桃溪，一名月河，东流合诸山水，为新建河，经县北三十里，为官塘河。河西南达温岭，东南抵县城，北通黄岩，为舟楫交会之冲。又东至新河所城，乃为迂江，阔二里，东入海。迂江盖即黄岩县官河之下流矣。○大溪，在县西北三十五里，源出乐清县界大安山。又有小溪，源出湖雾岭，合众流为百浆渚，溪下流入于官塘河。

　　横湖县东南十余里。县境溪流三十有六，皆会于此。又有消湖，在五龙山麓。

　　山门港县西南十五里。源出温岭诸山，亦曰温岭江，俗称江下，南出山门港及楚门港入海。凡海舰西去温州乐清，北趣台州黄岩，率由此舣泊。又松门港，在县东南五十里甘岙海口，出海即石塘山也。又灵门港，在县东松门卫南，东接海中鸡脐山，与松门港接境，南接楚门洋坑，下接硐樵山，又隘顽所之藩卫也，有兵戍守。又有中洲港，南出海中茅堰山，与蒲岐港接境，北出海中邳山，与灵门港接境，嘉靖中，亦设水军戍守。

　　○沙角寨县南二十五里。有巡司，洪武二年，设于岐头山下，二十年移置于此。又三山巡司，在县西三十里。蒲岐巡司，在县西四十里。小鹿巡司，在县西南四十里。县东南四十里又有盘马巡司，洪武二十年设。旧皆属黄岩县，成化后改今属。《志》云：县西旧有温岭巡司，洪武元年设，二十七年，移于乐清县之苔山，后废。苔山，今在乐清县东南七十里海中。

　　斗桥在新河所西北。嘉靖中，戚继光屯此，与倭战，败之。又清港渡，在县西南三十五里，为三山，楚门往来冲要。

　　附见：

　　台州卫府治西，洪武五年建。

　　海门卫府东九十里。洪武二十年建，筑城周七里有奇。嘉靖三十二年重修，领所四，卫为浙东门户，三面阻水，倭易登泊，其救援之道，自临海、黄岩而东，有泉井、路桥、三山三道，御之于港口，又当备之于内地，盖水陆俱切也。

　　前千户所卫城北七里。洪武二十八年建，城周三里有奇。嘉靖中重修。所南临椒江，与卫城仅隔一水，利害相共。所东北有连盘港，港深而长，背山面水，健跳、桃渚二港会于此处，倭寇每恃为巢穴。

　　桃渚千户所卫东北五十里。洪武三十年建，筑城周四里有奇，卫城及府治之藩翰也。嘉靖中，重修所城。贼屡来犯，官军击却之。《海防考》：所东有桃渚港，外接大海，北达健跳，有盐塘、除卞、仙岩诸海湾，寇每从此突至。由里路至海门，不过四十里，当设舟师，以备御海口。而昌埠港在所城东北十里，有昌埠岭，与桃渚港皆委蛇细曲，虑贼以小舟袭入。所南又有肯埠岭，北有白莲岭，东有安圣寺，诸处皆可设伏以遏贼冲。嘉靖三十九年，倭贼围所城，官军败之，贼遁昌埠，依山为固，官军复攻克之，是也。

　　健跳千户所卫东北百十里，宁海县南百二十里。洪武二十年建，筑城周三里。《海防考》：所东去昌国卫，隔大洋，西去桃渚百里，去府城百四十里。三面阻山，皆羊肠鸟道，缓急不能遽达。惟东面山，前距海，倭泊城下江中，陆路之援不可恃，惟应以海门舟师捣之，而邀之于山道，以防其内溃，庶为完策。

　　新河千户所卫南五十里，太平县东北三十里。洪武二十年建，城周四里有奇。所去松门、隘顽、黄岩各五十里，所谓适中之地也。三面俱有大路，可以进兵应援，惟北至海门皆田塍，雨久潦溢，则泥泞可虞。《海防考》：所东南即新河港，港口浅狭，贼往往由此登陆来犯。所东有藤岭及横山诸处，俱为戍守要地。又有周洋港，亦在所东，嘉靖四十年倭由此登陆入犯。又金清闸，在所北，嘉靖中，官军败倭于此。

　　松门卫太平县东五十里，西北去府城百八十里。本宋黄岩之松门寨，去县百二十里。洪武二十年，改置卫，筑城周九里有奇。嘉靖中增修，领所二。《海防考》：卫东即松门港，港东岸为朱门山。又东为积山及下洋、大陈岙诸处，外即大海，直抵日本。北往化岙、龙王堂、鲤港、横门、大潭、深门诸处，与新河、三汊港接。南往鸡脐、钓棚、硐礁、鹿头、片屿、骊洋、邳山诸处，与灵门接。海内小山最多，若倭贼由温州来此，竟抵城下，若自外国来，止过大陈、邳山、大鹿登岸，皆为贼巢，港内迂回屈曲，捍贼尤难也。

　　隘顽千户所卫西南五十里，太平县南三十里。洪武二十年建，城周五里有奇。《志》云：所北卫太平，南阻楚门，城外四面皆山，高插天表，城垣欹矮不足恃，唇齿之援，惟恃松门水军。嘉靖三十七年，官军败倭于此。

　　楚门千户所卫西南百二十里，太平县西南六十里。洪武二十年建，城周七里有奇。对岸为温州蒲岐所，贼由三山、大荆趣温州，必径度蒲岐所，防守为切。《海防考》：所西北有东门港，由所城至太平温岭江之道也。沿山滨海而行，山林茂密，水港出入。又十五里里为南湾，高山环海，即所谓南湾岭也。又有泥湖雑，在所南。嘉靖三十八年，贼由此入犯所城。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷九十三 

卷九十三
　　◎浙江五

　　◇金华府东北至绍兴府四百五十里，东南至台州府五百七十二里，南至处州府二百八十里，西至衢州府一百九十三里，北至严州府一百五十里。自府治至布政司四百五十里，至南京一千二百三十里，至京师三千七百四十八里。

　　《禹贡》扬州之域。春秋战国时为越地。秦属会稽郡。汉因之。后汉为会稽西部都尉治乌伤县。三国吴宝鼎元年，置东阳郡治长山县。晋以后因之。梁末，置缙州太平元年，以留异为缙州刺史，领东阳太守。陈废州，改置金华郡天康二年，讨平留异。盖是时改名。《玉台新咏》：金星与婺女争华，故曰金华。隋平陈，改置婺州亦以天文婺女之分而名。大业初，复为东阳郡治金华县。唐复为婺州。天宝初，亦曰东阳郡。乾元初，复故。五代时，属于吴越石晋天福四年，吴越升州为武胜军节度。宋仍为婺州亦曰东阳郡武胜军。淳化初，又改军名曰保宁。元曰婺州路。明初改为宁越府宋龙凤四年，元至正十八年也，寻曰金华府龙凤八年改。领县八。今仍曰金华府。

　　府控临安之腰膂，当台、绍之上游，西臂信安，南肘括郡，所谓腹心之地也。引兵北出，则敌不知其所备，而钱塘失其险矣。若马首南向，闽岭虽峻，又岂足以自保哉？明初规取浙右，克婺州而固守之，扃钥东陲，鞭棰臣猾。明太祖尝言，宁越为浙东重地，不信然欤？

　　金华县附郭。汉乌伤县地。后汉初平三年，孙氏析置长山县。吴宝鼎初，为东阳郡治。晋、宋、齐因之。梁改置金华郡，亦治此。隋平陈，郡废，改县为吴宁。开皇十二年，改曰东阳。十八年，改今名，为婺州治。唐初因之。垂拱二年，改为金山县。神龙初，复曰金华。宋因之。今编户二百有五里。

　　○婺州城《志》云：旧城在今城东四十里。一云：去府西南四十里，今汤溪县境内。唐开元中，始徙今治。旧有子城，周四里，宋废。今城，相传吴越时筑。宋宣和四年，因故址修治。元废，至正十二年重筑。明初亦尝修治，后渐圮。万历三年，缮修完固。旧有十一门，今存七门。城周九里有奇，南临大溪，三面环濠，倚山带水，东西长而南北短，险固可恃也。○长山废县，在府东。唐武德四年，析金华县置，属婺州。八年，省入金华县。

　　○金华山府北二十里。一名长山，山桥在焉。南去府城三十里，山中诸溪汇流，其下两崖对峙，高数百仞，登其上，则城郭聚落宛在目前。《志》云：府北二十五里有鹿田山，为北出兰溪之间道，即金华山之鹿田峰也。相接者曰白望山、乾封山，而乾封山又为鹿田之门户。余见前名山金华。

　　铜山府南二十里，下临南溪。一名白沙山，旧产铜，下有铜山泉。又有铜山寺，景泰中，张楷讨处州矿贼，驻师铜山寺，贼来战，败之，因招降其余党。又西南五里曰石门山，山高三百丈，有石对峙如门，水乘高而下者三级，俗谓之龙门。

　　南山府南四十里。高数千仞，周四百余里。脉自括苍山来，南则遂昌、松阳、宣平，东则永康、武义，西则龙游、汤溪诸山，皆相联络。深邃幽远，千峰层矗，高入云表，阴崖积雪，经春不消。其最高之，曰箬阳，去郡城百里，上有龙湫，名三断水。三断之东，有大溪、小溪，流出为上干、下干，南合于梅溪。又白原山，在府南五十里，《志》云，高千余仞，罗列二百余峰，盖亦南山之别阜矣。

　　东山府东五十里。高千余丈，周三百里。东接东阳县之大盆山，南为武义县之八素山，山之高，曰齐云冈。又有葛公山，五峰卓立，高千余仞，东北入义乌县界。《志》云：山在府东七十五里。○至道山，在府东南三十五里，一名覆釜山，亦名积道山，连峰拥翠，石磴萦纡，山顶平旷，可列屯营。

　　太阳岭府东北五十五里。高峻若与太阳齐，逾岭即浦江县界。○黄姑岭，在府东北五十里，宋宣和中，方腊寇婺，邀败官军于此。又樟柏岭，在府西二十里，为陆走兰溪之道。

　　○东阳江在府城南，即婺港也。亦曰双溪。双溪者，一为东溪，亦名东港；一为南溪，亦名南港。东港源出东阳县大盆山，经义乌县，西流入境，有航慈溪、白溪、玉泉溪、坦溪、赤松溪皆汇流入焉。经府东三里之石崎岩，又西与南港会。南港源出处州府缙云县雪峰山，经永康县、武义县流入境，有松溪、梅溪、白沙溪皆汇流入焉，绕府南五里之屏山，西北流，与东港会于城下，故曰双溪。诸水汇流，波纹如，谓之氵溪，亦曰氵水，西流受白沙溪、桐溪、盘溪诸水，入兰溪县界，又名为兰溪，此即浙江东南别出之源也。《唐·五行志》：咸亨四年，婺州大雨，山水暴溢，溺死五千余人，即群山之水，奔注溪，溪不能容也。《郡志》云：双溪经府西五里，中有五百滩，盘亘甚大，舟行牵挽，须五百人，然后可渡，故名。

　　通玄溪府北十五里。源出金华山巅徐公湖，经山桥下，又南经府北十五里之东紫岩，环郡城后，至城东南之弘济桥，入于南溪。又回溪，亦出徐公湖，分流西南出，绕城北诸山，至城西南，入于双溪。又赤松溪，亦自金华山发源，东南流，至府东十二里，入于东溪。

　　梅溪府南十五里。源出武义县大家山，东北流，合南山之箬阳、上干、下干及下坂之水，又北会于南溪。又松溪，在府南四十里，源出武义县，入素溪，合诸溪之水，又北会积道山之水，西流入南溪。○航慈溪，在府东四十里。其上源即义乌县界小双溪也。西南流，入于东溪。又黄湮溪，在府西二十里，源亦出徐公湖，西南流，入兰溪县界。又有潜溪，出府西北三十里之九龙洞，南流合黄堙溪，注于大溪。《志》云：境内诸溪皆出山涧中，盘纡缭绕，群滩栉比，皆合双溪，为婺港，而会于衢港。

　　○双溪驿在府治北。五代时，钱氏置金华驿，宋元因之。明朝改为双溪马驿。又有双溪水驿，在府城西南。元置通波驿。明初，改今名。○孝顺驿，在府东五十五里，元置。为东出义乌之通道。今驿废，亦曰孝顺镇。又有竹马馆市，在府西二十里，驿道所经也。

　　通济桥在府城西南。长七十余丈，临双溪，与问津桥相望。元至正间，甓为梁，复就圮坏，乃比舟贯以渡行者，曰上下浮桥。今府东南三里有弘济桥，长三十余丈，盖即故问津桥矣。又松溪桥，在府南二十五里，长二十五丈，路出永康。

　　兰溪县府西北五十里。南至汤溪县五十里，北至严州府九十里，西北至严州府寿昌县七十里。隋为金华县地。唐咸亨五年，析置兰溪县，属婺州。宋因之。元元贞初，升为兰溪州。明初复为县。《城邑考》：县旧有子城，周不及二里，相传唐末筑，久废，其邑城周二里有奇。元至正十八年，城归于明，因旧址修筑。越七年，城圮于水，复修筑，后屡圮于水。正统九年，列栅为守，以备括寇。万历中改筑，以砖石。今城周四里有奇，编户二百六十九里。

　　○大云山在县治东南。俗名大寺山，以下有佛刹也。山不甚高，而延袤数里，名亦不一。西南临大溪，其东南曰费陇山，两崖夹峙，中通逵道，山口为五里牌。正统中，括苍盗起于此，设木寨以御之。又天福山，在县治右，今城址环其麓。又兰阴山，在县西南七里，一名横山，横截大溪，周十二里，山顶有塔，下有龙潭，亦名横山潭，即兰溪所汇也。县东十里又有铜山，接金华山西麓，旧产铜。
</div>
    <div class="pagination">
<a href="读史方舆纪要_page364.html">上一页</a><span>...</span><a href="读史方舆纪要_page360.html">360</a><a href="读史方舆纪要_page361.html">361</a><a href="读史方舆纪要_page362.html">362</a><a href="读史方舆纪要_page363.html">363</a><a href="读史方舆纪要_page364.html">364</a><span class="current-page">365</span><a href="读史方舆纪要_page366.html">366</a><a href="读史方舆纪要_page367.html">367</a><a href="读史方舆纪要_page368.html">368</a><a href="读史方舆纪要_page369.html">369</a><a href="读史方舆纪要_page370.html">370</a><span>...</span><a href="读史方舆纪要_page366.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
