<!DOCTYPE html>
<html>
<head>
    <meta charset="UTF-8">
    <title>辽东志 - 第 42 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽东志 - 第 42 页/共 72 页</h1>
    <div class="content">　　刘伸济时宛平人重熙年进士历彰武军节度使掌书记大理正徙南京副留守俄改崇义军节度使政务简静民用不扰致乌鹊同窠之异道宗甞谓大臣曰今之忠直耶律玦刘伸而已宰相杨续贺其得人拜参知政事加太子太保迁上京留守 
　　韩德凝保宁中迁护军司徒开泰中累迁护卫太保以崇义军节度使移镇广德秩满部民请留从之改西南面招讨使党项隆益答叛平之迁大同军节度卒于官 
　　王棠涿州新城人博古善属文重熙十五年擢进士乡贡礼部廷试皆第一累迁上京盐铁使太康二年辽饥民多死亡请赈恤从之棠练达朝政临事不怠修明法度 
　　萧蒲奴字留隐奚王楚不宁之后幼孤贫佣于医家牧牛医者尝见蒲奴熟寐有蛇遶身异之教以读书聪敏嗜学不数年涉猎经史习骑射既冠意气豪迈开泰间选充护卫累任剧迁奚六部大王太平九年大延琳据东京叛蒲奴为都监以功加兼侍中郎 
　　萧阿刺字阿里懒孝穆之子也为弘义宫使累迁同知北院枢密使西北路招讨使封西北郡王驸马都尉进王韩明年改北院枢密使徙王陈与萧革同掌国政革谄谀不法阿刺争之不得告归上由此恶之除东京留守 
　　萧韩家奴字休坚温刺部人少好学弱冠入南山读书博览经史通辽汉文字统和十四年始仕历官天成军节度使徙彰愍宫使屡有献纳皆关时政上问弭盗韩家奴对曰臣见比年渤海女直高丽合纵连衡不时征讨富者从军贫者货候加之水旱菽粟不登民以日困盖势使之然也博考经籍譔礼书三卷译通历贞观政要五代史以进时帝以其老拜归德军节度使以善治闻帝遣使间劳卒年七十二有六义集十二卷行于世 
　　萧兀纳字特免六院部人魁伟简重善骑射累官北府宰相以直言忤天祚出为兴辽军节度使寻改临海东节度使上书曰自萧海里亡入女直彼有轻朝廷心宜益兵以备不报天庆初知黄龙府事复上书曰臣治与女直接观其志非小宜先其未发图之章数上皆不听及金兵侵战于宁江州其孙移敌蹇死之兀纳留官属守御自以三百骑度混同江而西后与萧敌里拒金兵于长泺以军败免官五年授上京副元帅卒年七十 
　　耶律蒲古字提隐以武勇称统和以为涿州刺史从伐高丽有功开泰末为上京客省副使太平二年城鸭绿江备守之在镇有治迹五年改广德军节度寻迁东京统军使莅政严肃诸部慑服 

　　金 

　　李晏致美高平人为辽阳府推官初辽人掠中原人使输租于官谓之二税户锦州龙宫寺辽主尝拨赐民户俾输粟于寺岁久皆以为奴有欲诉者僧辄害之岛中晏乃奏在律僧不杀生况人命乎辽以良民为二税户此不道之甚也今幸遇圣朝乞尽释为良世宗纳其言于是获免者六百余人为翰林学士文章号称独步仕至昭毅军节度使卒谥文简 
　　完颜阿里不孙曷懒路泰申必刺猛安人明昌进士累官御史中丞参知辽东行省事兴定元年是时蒲鲜万奴据辽东侵掠婆速之境及宣抚使蒲察移刺都改陕府行省参议而伯德胡土遂有异志宣抚使海奴不迎制使坐而受诏不孙械系之辄矫制大赦诸道稍安而请罪于朝后为伯德胡土所害不孙宽厚爱人敏于吏事能治剧要识者以为用之未尽云 
　　刘焕中山人宋未 【未：末】 兵起乏食焕尚幼煮糠饮其清者以醲厚供母乡人异之稍长就学天寒拥粪火读书登大德元年进士官北京警巡使捕二恶少杖之戒曰孝弟敬慎则为君子暴戾隐贼则为小人国有明罚吾不得私众皆畏惮及召为监察御史父老卧车挽镫曰愿留君期年从世宗幸上京所过州郡大治桥梁驰道焕所部惟平治端好而已上嘉之迁东路转运使卒 
　　唐括德温上京率河人从宋王宗望收平州城遇敌兵战败之太祖赏赉甚厚迁龙虎卫上将军历临海军节度使 
　　移刺福僧苦河猛安人大安初同知兴中府事督民缮城浚濠为御百姓颇怨顷之兵至攻其北城福僧战其北使备其西暮果攻其西以有备乃解去寻攻广宁福僧被牒如邻郡大兵薄城其子铜和尚率家奴拒战广宁赖以安福僧还悉放奴为良终不言子功识者多之充辽东宣抚副使岁大饥福僧先赈其民而后奏诏奖谕之 
　　仆散擦崇义军节度使入进尚书右丞寻出经略边事还拜平章政事封济国公谥文肃擦外刚内和与物无忤临民有惠政初渡淮即命撤去浮梁所至皆因粮于敌无馈运之劳未尝轻用士卒与同甘苦人乐为用为大名将云 
　　纳坦谋嘉上京路猛安人补司书吏以廉能称五年赐同进士出身累官翰林待制御史完颜寓举其才充元帅府经历中都危急宣宗议迁都谋嘉曰不可河南地狭土薄他日宋夏交侵河北非我有矣当选诸王分镇辽东河南中都不可去也不听仕至兵部侍郎同修国史卒 
　　奥屯襄上京路人袭猛安丞相襄通练边事授崇义军节度副使平南荡江将军以功升河南路副统军昌武军节度使崇庆改元为元帅左都监救西京至墨谷口一军尽殪襄仅以身免坐是除名宣宗即位累擢元帅右都监行元帅府事于北京后为北京宣差提控完颜习烈所害 
　　矻石烈德真定路猛安人明昌进士迁辽东路转运民遮道挽留乘夜乃去蒲鲜万奴逼上京德部将刘子元战却之迁东京留守武胜军节度使工部尚书 
　　杨云翼赞皇擅山人六代祖客乐平遂家焉云翼天资颖悟初学语辄画地作字日诵数千言登进士第以词赋中乙科累官上京东京等路按察司事因召见章宗咨以当世之务称旨翰林承旨张行简荐其才精术数召授提点司天台起迁翰林侍讲学士兼修国史知集贤院事 
　　纥石烈字桓端西南路猛安人为宣差提控贞佑三年蒲鲜万奴取咸平东京渖澄诸州诸猛安谋克人多从之桓端遣都统温迪罕相哥等及自率兵讨平之贞佑四年桓端遣王汝弼由海道奏事宣宗嘉其功迁辽海军节度使累官武卫军都指挥使行元帅府事 
　　移刺按答熙宗初除安州刺史累官东京留守参知政事完颜守道经略北方摄咸平路屯军都统入为兵部侍郎累官东北路招讨使改临潢尹卒答骑射绝伦善相马阅良马于巿虽羸瘦辄与善价取之他日果良马也 
　　高昌福中都宛平人登进士第历官同知东京留守以治最迁山东西路转运使工部尚书彰德军节度使致仕卒 
　　乌林石骑射绝伦从太祖伐辽领军猛安以功授世袭谋克为东京留守 
　　李完同知广宁府初辽滨民崔元入城饮不归得尸于水中有司执同饮者讯之皆诬服提刑司疑其冤以狱畀完完廉得其贼乃舟师也遂免同饮人 
　　徒单绎上京按出虎达阿人尚熙宗女渖国公主充符宝祇侯历宣德泰安淄州刺史改同知广宁府事以母忧不赴世宗许以忧制中袭父封服阕授同知济南府事历迁棣州防御使临海军节度使 
　　乌古孙兀上京路人大定末袭猛安明昌七年以本部充万户备边有功累迁唐州刺史昌武军节度使西南路招讨使同知上京留守事大安三年将兵入卫中都迁元帅右都监兼北京留守 
　　卢孝俭宣德人登进士第累官太原少尹大定中迁同知广宁尹时大饥民多流亡乃借僧粟使平其价巿与贫民既以救民僧亦获利累迁河北西路转运使 
　　马惠迪西京留守判官治最擢同知崇义军节度使先是邓俨居是职世宗爱其明敏惠迪奏事退上谓宰臣曰人之聪明多失于浮衒若惠迪聪明而朴实甚可喜也朕常与论事朝官鲜有及者累迁御史中丞参知政事昭义军节度使南京留守致仕卒 
　　高松析木人年十九从军为蒲辇有力善战宗弼闻其名召置左右世宗即位充东京路渤海万户从征窝斡以功迁咸平少尹崇义军节度使 
　　斡勒哈打盖州猛安人以荫补官充亲军调阴山尉县当兵冲哈打身先阵贞佑初以边功升忠州刺史州被兵久耕桑俱废诏徙其民于太和岭南 

　　元 

　　王居礼以荫补大名路南乐县簿历两淮运司司丞海宁州判官知锦州事居礼备经繁剧劝农兴学一以清心省事为本值岁凶民饥随发仓赈贷全活甚众民有讼田累岁不决者居礼引苏琼谕普明之语开雠甚切其人相让而退锦人感其德化为树去思碑 
　　胡秉彝霸州人由会福院掾累官锦州知州器识恢宏不事苛细先是州民不业耕织秉彝乃自编伊尹武侯区田遗制暨苗司农栽桑图梓行都部复于城东筑济民园种桑百余畦听民移植虽菜蔬菓蓏植栽有方小民效法衣食饶足至元中省部驰檄东方和籴奉行者因而科扰秉彝令有蓄积者听自输官民辇运赴仓侵渔遂息及去任民为立遗爱碑 
　　王伯胜辽阳行省平章政事历知懿州州僻陋民不知学伯胜乃增弟子员择师教之度闲田募民耕种以廪之岁大旱斋戒祷神祷毕即雨人谓之平章雨 
　　黑厮世族哈儿鲁氏以材行擢宣府经历兵马指挥至正辛卯锦州盗贼蜂起势甚猖獗朝议委黑厮讨平之黑厮率掾史李文郁鸠集义旅遂执贼帅岳家等并其党二百人贼遂溃以功迁刑部侍郎民感其恩立碑诵功德塔出蒙古氏以勋臣子授昭勇大将军改东京等路行中书省右丞复授辽东道宣慰使塔出知乃颜谋叛遣人驰驿上闻女直水达达官民与乃颜连结塔出遂与麾下十二骑直抵建州距咸平千五百里与乃颜党舍战雨中流矢扈从皇子渡辽水贼来袭塔出转鬬而前射酋帖古歹中其口镞出于项堕马死追兵乃退遂军懿州老幼皆焚香拜泣曰非宣慰公吾属无遗矣至辽西贼遂平复讨女直还攻建州以功为辽阳行中书省平章政事 
　　捏吉伯西夏国人为人颖悟奇伟勇畧不羣初充御前怯薛歹居无何授兀歹拔都招讨领蒙古汉军护拔都忽都与西番四次攻战有功后转海二万余里直攻日本战胜回还赏赉有加令往辽东复州住坐耕种每年一诣大都朝于金复等处后以寿终葬复州城东百步许豫章窦仲清志其墓 
　　耶律留哥契丹人仕为北边千户太祖起兵朔方遁至隆安韩州与耶的合兵十万余自号都元帅营帐百里威震辽东太祖命按阵至辽留哥率所部会按阵于金山刑牲折矢以盟金遣胡沙帅军六十万来攻留哥帝命按陈会留哥与金兵对陈留哥侄安奴为前锋横冲胡沙军大败之帝召按陈还众推留哥为王国号辽金复遣万奴领军攻之金兵大溃留哥破东京耶厮不等劝留哥称帝留哥曰吾与按陈盟愿附蒙古削平疆圉倘食言而自为东帝是逆天也逆天者必有大咎乃称疾不出潜与子薛阇奉金币银牌至既见帝大悦赐金虎符仍命为辽王卒年五十六妻姚里氏入奏会帝征西域皇太弟承制以姚里氏佩虎符权领其众者七年  
　　贺惟一辽阳行省左丞相籴粟以给京师处置有法所致甚多而民不扰 
　　王忱性明敏有才识授山北辽东道提刑按察司副使驸马伯忽里数驰猎蹂民田忱以法绳之宪吏耿熙言征北京宣慰司逋负计可得钞二十万锭帝遣使核实熙惧事露擅增制语有并打算大小一切诸衙门等事十二字追系官吏至数百人忱验问知其诈熙乃输服累官中奉大夫云南行省参知政事卒 
　　答里麻高昌人累官刑部尚书元统初升辽阳行省参知政事高丽使朝京过辽阳谒省官奉布书物用征东省印封之里麻诘曰印以署公□何为奉私书况汝出国时我尚未为辽省官今何故以书遗我乃掷还之迁陕西行台中丞致仕后召不起 
　　也速蒙古人倜傥有能名拜中书平章政事淮南贼陷大宁诏也速讨之遂拔大宁擒首贼三十五人磔于巿进阶金紫光禄大夫知枢密院事既而贼雷帖木儿不花程思忠等陷永平诏也速出师遂复滦州迁安贼窃入永平增土筑城因河为堑坚守不下也速擒雷帖木儿不花送南京程思忠弃城遁去亟追至瑞州杀获万计贼遂东走金复州诏还京师拜辽阳行省左丞相知行枢密院事 
　　王结易州定兴人性聪敏读书数行俱下终身不忘宪副王仁见之曰公辅器也迁侍读学士泰定中转辽阳行省参政岁大水谷价贵结请发粟数万石赈之 
　　尉迟德诚绛州人拜辽东道肃政廉访使其上疏言劳诸王以怀其心防出入以严宫禁及立谏官崇科举置常平抑奢侈禁钞法裁冗官等论皆中时肯 
　　唐仁祖畏兀人授翰林学士承旨辽阳饥奉旨往赈同事者欲如户籍口数大小给之仁祖不可曰昔藉 【藉：籍】 小口今已长矣可皆以大口给之民赖以活卒谥文贞 
　　来阿八赤宁夏人累官同佥宣徽院事辽左不宁降虎符授征东招讨使八赤招徕降附远近贴然寻改湖广行中书省右丞从征交趾卒于军 
　　姚枢至元二十年癸未为辽东按察使武平县民刘谥讼其嫂与其所私同杀其兄成县尹丁钦以成尸无伤忧懑不食妻韩问之钦语其故韩曰恐顶顖有钉涂其迹耳验之果讼狱定上谳公召钦谛询之钦因矜其妻之能公曰若妻处子邪曰再醮令有司开其夫棺毒与成类并正其辜钦以悸卒时比公为包孝肃云卒谥忠肃 

　　国朝 

　　王翱直隶盐山人永乐乙未进士官翰林庶吉士改大理左寺正谳狱诖误左迁行人宣德改元擢监察御史十年升右佥都御史镇守江西植良善抑奸贪风采凛然又移镇松潘靖商巴之乱正统七年复提督辽东军务总兵以下庭翱诩诘其失机之由命左右悉曳出斩之诸将哀请得生于是三军股栗无不用命逾月乃自巡边沿山海抵开原高墙垣深沟堑经略屯堡易置烽燧珠连璧贯千里相望简阅行伍更老弱赈贫穷婚配鳏寡沿边境弛法律凡词讼咸量情以布粟赎罪虽人命亦如之军民便焉九载秩满升副都御史十二年征剿达贼斩获无算捷奏赐敕奖谕升右都御史寻升左都十四年八月内北虏大举犯京师部落数万寇广宁时翱聚兵教场虏骑卒至我军遂溃翱收散卒坚壁固守虏遂遁去在边数年食不兼味衣无重帛且广储蓄增士马边用饶足器甲鲜利军士饱暖乐于战守举用才将如施聚焦礼辈皆自众中拔起为夷狄所惮提兵开原以羽书移谕海西诸酋使其畏威效顺诸酋悚惧欵服景泰三年召回加太子太保寻命总督两广军务四年迁吏部尚书英庙复辟罢宫保时有甘心翱者赖上素知得免李贤罢内阁上欲用翱翱力辞遂荐岳正正罢又荐李贤上每用人必询于翱翱亦以用贤报国为己任尝言北方人老实可用自是北人多进用且事无巨细一经涉历终身不忘有所当行不遑寝食坐以待旦第宅三十余年一仍其旧公余退宿朝房非朔望时令谒先祠未尝归家门无私谒苞苴不敢近权势嘱托婉而拒之故人畏而不怨累遭变故无他虞公于恩雠一不介意李文达尝曰皐陶言九德翱有其五乱而敬扰而毅简而廉刚而塞强而义又曰王公经略之大凡处事则无渗漏天顺甲申加太子太保尚书如故卒年八十四谥忠肃 
　　程信徽州休宁人正统壬戌进士授吏科给事中己巳之变建议皆军国机务转本科左给事中后升辽东左参政巡抚都御史寇深得请仓官吏卒盗粮石论死又造新斛加旧式二寸付信钩考信曰使而真盗斗可杀也今为此加斛以置之死岂情也哉取旧斛校之曰出入准是碎其新者而火之以内艰去服阕改四川参政英庙复辟录景泰间进言者升太仆寺卿随升左佥都御史巡抚辽东召至便殿顾问边事命信与内外守臣协和信顿首辽东守将海宁伯董兴联姻曹吉祥信一切裁之以正兴严惮之乃造战车剏义仓峙蒭粟稽侵渔察奸细号令一新己卯二月谍闻建州酋董山潜结朝鲜命信察之信遣自在州知州佟成绐以他事往境上得朝鲜授董山正宪大夫中枢院使制信具以闻且曰乘其未发急遣二使往问之英庙命给事中往朝鲜锦衣译者往建州两酋初不服乃出伪制示之各上表谢罪虏孛来声言入寇信率众行边增守御修屯堡程勇怯录冤滞营海上者三月都指挥使夏霖治辽贪婪与董兴相倚分巡佥事胡鼎按其罪四十事信状闻诏中官锦衣来按霖赂之得末减降三级调广西法司并论信轻听外台言论朝廷以信覆奏无引咎语下诏狱调南京太仆少卿寻升刑部侍郎南京兵部尚书致仕卒赠太子太保谥襄毅 
　　滕昭河南汝阳人气岸魁伟文学该博成化初巡抚辽东经略要害申饬将卒完城郭缮甲兵谨烽堠边人安之加意学校推诚待物广询民瘼痛革奸贪以故夷虏畏威军民乐业前所举荐者多以勋名显著还朝之日军校士人攀留遮道无不洒泣 
　　马文升别号约斋晚号三峯居士河南钧州人景泰辛未进士授监察御史正直敢言中外以真御史称之天顺癸未升福建按察使镇守扰民绳以法歌谣载道成化乙酉升南京大理寺卿值固原土夷满四倡乱命文升往讨之生擒满四俘获男妇二千六百名口斩首七千六百余级捷闻敕谕奖劳升左副都御史寻节制三边秋九月虏寇边设伏擒斩二百余名颗捷闻有白金文绮之赐因改其地为得胜坡复剿平岷州叛番乙未拜兵部右侍郎适辽东有警上以文升谙练戎务俾往备之悉心运筹乃上御边十五事虏患遂息升左侍郎戊戌建州女直叛上命文升再往时太监汪直恃宠幸邀功偕行弗听深衔之己亥直倾谪戍重庆直败诏复其官致仕甲辰起为副都御史巡抚辽东禁辑兴举知无不为凡三往辽东皆树伟绩东人至今感慕乙巳升右都御史督理漕运寻升兵部尚书复改南京兵部弘治改元召为左都御史掌院事上言纪纲十五事悉见施行仍改兵部尚书时虏酋火筛拥众寇大同上召至便殿咨以战守之策极言之后虏知有备远遁哈密忠顺王为土鲁潘速檀阿力虏夺王母金印并据其城文升建议经畧西域遂宁壬戌转吏部尚书进少师兼太子太师正德改元以老求去前后二十一疏蒙玺书褒美赐宴给宝镪且命有司给食米舆隶恩典至渥文升立朝五十余年以身殉国凡有大议一言而定天下安危系焉既谢事逆瑾专横诬除名虽居林下每闻时事或与祖宗之法少戾辄忧形于色竟郁郁不起临终语不及他惟谆谆以忠孝戒勉其子孙年八十有五卒赠特进光禄大夫左柱国太师谥端肃 
　　强珍河间府沧州人丙戌进士授监察御史巡按辽东精敏果毅敢于搏击豪右退听边境乂安太监汪直贵幸震赫公卿以下多善礼之时直监督辽东军事妄杀建州夷人黩货怙宠擅假威福兵部尚书附势扶同冒袭功赏珍论劾其事直反诬珍槛车征下诏狱许襄毅公进为御史疏其冤珍除籍戍铁岭珍隶配所闭门谢事直败复珍官累迁南京通政卒于家 
　　王嵩河南汲县人乙未进士成化年间巡按辽东举行朱文公冠婚丧祭礼痛革佛事至今成俗 
　　李善陕西陇州人成化戊戌进士授行人拜监察御史按辽东时总兵官罗雄武备废弛太监韦朗侵渔军饷纵舍人夺人妻孥闻善来遂屏息论劾都督王锴孙贵罢去有傅玄者尝客李林家林失所在其子讼玄杀林有司抵死狱成公廉察之知林饮酒肆醉当炉妇与所私利林财而杀玄得不死其它平反多类此威震辽东奸豪敛迹广宁抵开原滨海而北周折七百余里即由一片石达镇北关相去径三百里所省兵食岁数百千万善即计程量功上状继今无能成其志者升河南按察佥事复除湖广荆襄计擒妖贼擢山东副使临清兵备山西按察使四川左布政以降蕃夷功赐袭衣白金累官南京都察院右副都御史刑部右侍郎工部尚书致仕卒 
　　罗绮河南磁州人庚戌进士授监察御史巡按辽东沈谋多识风纪振肃英庙北狩绮使虏往复辨难卒伸大义累官户部侍郎 
　　刘大谟仪封人由进士授户部主事改监察御史巡按辽东严明端正言笑不苟剔蠹除奸不为钩距而情伪自得镇守太监岑章倚势贪残剥削无厌大谟乃收捕左右痛绳以法章恐惧请罪大谟操之益急章乃行赂近幸诬奏他事逮系诏狱时辽士人村民奔走哭泣自辽阳抵山海遮道不绝谪隆德典史寻迁蒲城令历浙江按察佥事陕西副使四川参政擢都察院右佥都御史巡抚山西地方所在政绩着闻性刚方嫉恶太甚竟坐是得致仕 
　　刘成德山西蒲州人辛未进士修举废坠有诗名奏开儒学岁贡置雅乐射礼塑两庑贤像亲书圣贤牌位重修学宫建察院 
　　张文明山西阳曲人辛未进士正德十一年巡按辽东政尚大体宽恤小民自镇副等官以下皆疏其弊以劾之时有内宦来辽恃权放纵绳左右以法吏畏其威民怀其惠 
　　王宗彝真定束鹿人丙戌进士官户部郎中督理辽东粮储屯种尽心综画勘斛斗慎出纳召籴开中悉有程算官民两便府藏充实律己廉明待人平恕历升都察院佥都御史巡抚辽东官至户部尚书 
　　王懋中江西安福人举进士刑部郎中擢山东布政司参政分守辽海东宁道懋中沉毅强学练事勤政听断怀辑东人安焉累官南京都察院右都御史致仕逆濠之变新建伯王守仁以他事至丰城闻乱奔还抵吉安迟回观望时伍文定守吉安懋中率士夫义勇状上守仁起兵讨贼言甚激烈守仁从之倡义之功懋中为最寻卒于家 
　　许进河南灵宝人丙辰进士授浙江道监察御史出按甘肃山东贪饕解组豪右敛迹其论劾太监钱能汪直申救御史强珍总兵李经皆时人不敢言者升山东按察副使所鞫东昌生员杀人益都工人诬死泰安王商匿尸事人谓可入棠阴比事分巡辽东威名震慑中贵屏息抚按有疑狱进数言而决与巡按御史以地方事逮狱值宪庙宾天赦出之孝庙登极简拔材望升广西按察使寻擢都察院右佥都御史巡抚大同边备严饬北虏欵塞寻为太监石岩所构左迁兖州知府言者讼其冤升陕西按察使时虏入甘凉烽火益急复以进为左佥都御史经略哈密升副都御史巡抚陕西时与安福张敷华相继秦人谣曰张明镜许重磨云拜户部左侍郎火筛入寇兼佥都御史提督宣大操法益急权豪甘心行取回京寻命致仕廷臣力疏起者四十八人鱼台岭之变荐者相继武庙译使起进改兵部左侍郎进尚书转吏部尚书时党人专政逆瑾煽虐进以身系天下安危善类赖之卒为瑾所倾致仕复诏闲住卒于家年七十有四瑾败复官如故赠太子太保谥襄毅 
　　许逵河南固始人正德三年进士长身巨口猿臂燕颔沉静有谋略授乐陵知县时流贼猖獗攻城杀人祸连三省他县闭门自守或遗贼蒭粟酒食纵横虏掠官军不能支逵募死士千人人持一木棍随贼向往突击扑挞人马俱毙贼不敢近县境以平贼功超升山东按察司佥事分巡辽海东宁道礼神爱民谦恭下士听狱详明人以不冤寻升江西按察司副使逆濠之变强使臣服逵面折不屈骂不绝口死之赠礼部尚书谥忠烈 
　　王舜渔常熟人由进士授工部主事历官山东按察佥事明敏公勤敢于任怨狱无留滞人无冤抑兴利革弊不遗余力先时正德间国计告匮辽东军职俸银不得时给射利者行赂网利舜渔廉得之即发其奸辽人至今颂之寻升临清兵备副使卒于家 
　　叶旺淮西六安州人幼失怙恃随祖母适金氏遂从金姓名大旺元末起兵淮甸众推为帅破灭乡寇人号长枪金元帅龙凤间率众归附擢为枢密院判军旅暇辄延文士讲学由是识见益广乃复本姓洪武元年戊申改除都指挥同知移镇青州辛亥以旺同雄武卫指挥马云为龙虎将军都指挥使镇守辽东时辽东新附负险自固者尚多旺与云由登莱渡海屯兵金州同心协力厉士卒设方略招降元参政叶廷秀攻走平章高家奴遂进至辽东完城郭缮甲兵置军卫建屯田以广储蓄兴学校以明教化边具悉举癸丑纳哈出犯辽阳旺与云领军逆击大破之追至浑河百余里纳哈出弃辎重奔开原乙卯冬纳哈出率众数万由长广渡辽水直趋金州旺与云计曰虏越复盖而入金州城至而备野无所获进不能攻势必不久而还盖州东北山多险阻西濒大海我以兵设伏于险扼其归路破之必矣因以云留守而自以兵八千趋盖州纳哈出引众还至熊岳距大军七十余里旺令千户徐便潜于青石山伐木为寨积冰为垒沃水使坚绝其东北之路又自海岸至盖牟城下密置钉板以指挥王才领强弩数百据截青石山隘口其东南诸山各树旗鼓以数卒更番击之仍束蒭为人衣以甲冑设机动运为疑兵分部既定别遣部将耿成陈玉以兵夜劫虏营虏众惊扰纳哈出列军于城南旺率锐卒冲其中坚炮声一起诸山响应指挥吴立亦出兵纵击之自晨及晡斩获无算虏众大败悉奔青石山王才据桥力战虏不能过转驰而西阻于冰垒又闻四山鼓躁进退仓皇至海岸复值钉板人马僵仆纳哈出几获而遁去复以兵追击三百余里歼其众殆尽是后窜伏沙漠不敢为边患卒之归欵不烦兵力太祖嘉其劳遣使召还锡赉加厚升后军都督仍镇辽东至今父老称道其事其在藩间奋力忠勤懋扬圣武威镇九夷不矜不伐善抚下明于用人加以周鹗关忠王才耿成陈玉皆一时之冠出其麾下俱致显达 
　　马云庐州合肥人元末为泰山义兵万户岁丙申率领部属归附癸卯从征陈友谅进平湖广荆衡诸州郡攻城略地所至克敌己 【己：乙】 巳以勋授凤阳卫指挥已而调雄武卫洪武辛亥辽东行省平章刘益等奉表归欵以云勇敢有谋署龙虎将军都指挥使与叶旺领兵渡海进至金州闻刘益遇害与旺谋曰辽东新附反侧者尚多若遽以兵临之杀伤必众今宜广布德威致其来服不从征之未晚也乃劳来抚恤赏功贷过远近翕然归者相属于道时高家奴据老鸦山招之不至云曰高家奴恃险梗化不举兵讨之无以示威由是率精锐直抵其寨击破之高家奴亡走自后家奴势孤诣云请降纳之寻纳哈出犯金州云为留守与叶旺合谋破之云持身廉洁驭众宽简纲纪庶政创置诸司城郭皆其指画虽天性刚峻未尝有恶言诟怒人咸敬惮莫敢犯戊午升中军都督府都督仍镇守辽东丁卯以疾卒 
　　巫凯陵金句容人幼颖异七岁赋牡丹诗人咸异之十九代父百户职累功升辽东都指挥使后率兵扈驾北征者三累蒙赏赉秋冬驻广宁防胡春夏驻金州备倭道经古泽泥淖难行奏筑长广道行者便之宣德间升左军都督府都督佥事充总兵官镇守辽东大破兀良哈展拓广宁城于辽西汤池奏设宁远卫举将材立学校寻擢升都督同知锡白金彩币而卒 
　　王真存诚泗州盱眙人由大宁后卫后所千户累功升都指挥使辽东都司管事宣宗即位以真累效劳绩特升左军都督府都督佥事英宗嗣位嘉念旧臣特升都督同知锡金币后以疾卒朝廷遣行人谕祭葬于城南三十里梨花峪 
　　王祥伯祯光州固始人体干魁伟度量有容由燕山卫指挥使总神机营后升都指挥佥事俾往广宁开原操备修筑宁远蒲河等城皆祥经营区画及擢掌辽东都司事恤下兴学校降夷虏累功升都督佥事统领辽阳人马后以疾卒 
　　邹溶大渊泗州盱眙人由燕山左护卫百户累升锦衣卫指挥同知调开原备御修饬边城开通河道展筑关厢创盖马巿安插达官有能誉官至都指挥同知 
　　周鹗凤阳怀远人前元安丰万户丁酉年归附数从军征江淮两淛湖湘山东河南雍冀川陇以战功历升西安都卫指挥佥事宣武军征沙漠守绥德调定辽右卫既至都指挥马云叶旺素闻其勇遂致之幕下凡有攻伐必委任之洪武九年纳哈出犯金州叶旺以鹗率精兵逆战盖州城南大败其众追至安不剌堂深入其巢窟凡数十战斩首数百余级得其所掠而还寻文总率诸军往东宁邀击达贼至胡失里吉转战而前斩获千九百余级生擒渠帅数十马牛千三百余复与指挥徐玉招讨东宁安抚司等处获其头目人民千九十余口未几叶旺招抚春台等处得人口孳畜甚众又总率诸军征哨鸭绿江与东宁黄城等地方所获人口马牛无算继往东宁那丹府嘉州前后招获安抚使高阔出副使刘显并头目人民四千五百五十马牛二百七十及金银牌铜印诰文二十一年领军铁岭创立卫站至黄城招致江界万户金完奇等二千七百余口二十三年征进迤北率兵为前锋直抵一都山收捕乃儿卜花军回口温渔儿泊时太宗皇帝亲总大兵征北特赏马匹以劳其勤卒年六十七上遣使谕祭于家 
　　陈玉襄阳府□州人前元左丞洪武三年自庆阳归附大军统宁夏收集张思道李思齐散卒隶属庆阳卫除定辽都卫正千户洪武四年渡海八年都指挥叶旺破纳哈出于盖州城南玉之功甚多仍追其众至猪儿峪败之又克达军高铁头山寨获虏酋辎重寻哨东宁进攻蒲河略地闾山东宁松山擒获伪千户塔不歹佥院马敬友俘获尤多二十一年以功升定辽左卫指挥佥事从大军征乃儿卜花又得哈剌张人马进兵赤赤儿获刘平章阿帖木等官九百二十四户五千一百七十六口马牛驼羊辎重以万计还至五寨河遇野人来攻玉设奇伏兵杀其酋帅十二人贼众遂退二十三年率领步骑进征上都北渔儿泊直抵益都山追捕乃儿卜花有功赐内厩马以年老致仕复升为辽海卫指挥同知 
　　徐玉德州德平人元永丰院判守御泗州丙午年归附以骁勇着闻太祖置玉于骁卫常亲随征讨洪武三年征进迤兴原等处由金吾千户历升永宁怀远定辽左卫指挥佥事五年守御辽阳率官军逻臭柳河遇也先不花军玉鼓噪而进摧其众生擒酋长麻的而还又从叶旺征老鸦山寨攻走高家奴追至浑河大获人口马牛九年正月纳哈出犯金盖二州玉率所部邀击于三角山达众败走追至鸭绿江擒达官忽林不花及获其军校百余马牛称是后略地迤北招获渠酋并其部落人民千余马牛辎重甚多二十年大军征纳哈出玉为前锋直抵金山破营寨俘斩尤众进至一秃河会纳哈出降遂还未几又略地海西至松江招谕人口五千余马牛车辆九百有奇至一迷河虏踵其后玉自以精甲为殿终莫敢逼总兵嘉其勇复令帅游骑往旧信州罗戍遇寇力战中飞矢而卒 
　　曹凤凤阳临淮人始附太祖于淮甸即为先锋所至有功一日太祖逐盗大泽中履为泥淖所渍凤脱己靴以进徒跣追战八十余里勇气益倍杀伤甚多薄暮回营上嘉其劳顾左右深加称赏以功历升黄州卫指挥同知调广宁中屯卫始筑城池开创卫治抚恤士卒尝于义州三角城见二人僵仆于道将毙不能起凤恻然即于马上裂毡衫围裹而归家有青驴为盗所掠获之凤惜其寒馁略不加罪仍遗以驴复馈米一斛仕至都指挥同知 
　　吴立字从信凤阳宿州人性慈仁纯笃不欺洪武初以大都督府断事招抚辽东迁盖州卫指挥佥事再破纳哈出守盖二十余年治城郭练甲兵课农兴学勤劳夙夜乙亥调三万卫立至简阅士卒能周知部伍疾苦布帐野宿以劝农为急由是兵食饶足政事修举人多颂之卒年七十二 
　　裴牙失帖木儿女直人沉毅有勇略元秃哈千户所达鲁花赤洪武辛酉帅众来归授百户历战有功升千户先是东夷野人数为边患永乐初承诏往谕诸夷率其部落来欵贡献不绝以功升三万卫指挥佥事训练士马劳来远人诸夷信服八年从征迤北率所部精甲为前锋至静虏镇败虏兵进广武戍虏逆战矢如雨牙失帖木儿与麾下直当其前下马列阵引满齐发虏不能支会大兵继至虏众败溃俘获无算升指挥同知十年复平定沙漠诏为前锋时病已久力疾请行卒于师 
　　韦富湖广黄岗人辛丑年归附以功升指挥同知洪武八年调金州卫是冬纳哈出数万围金州时城池未完富树栅补城虏蚁附欲登富令城中男女以瓶盛沸恶汁于城上掷之着人无不糜烂虏不敢前婴城固守九月余虏知城坚援至遂撤围引去富率精甲追击败之擒其酋长乃歹兀等是后完城郭缮甲兵创卫治置屯戍宣布恩信抚绥劳来有功绩焉 
　　徐便字崇谨番阳黄岗人幼嗜学有武略元季兵败民失依归众推为帅保障乡里辛巳率众归附授千户守临濠后领精兵从都指挥叶旺败纳哈出于盖牟与千户刘显等攻拔秃鲁灰山寨还遇野人格鬬虏奔溃丁卯诏赴京师升海州卫指挥佥事乙亥移调辽海卫升辽东都指挥佥事卒于官年七十七居官莅政所至有声开原城数火灾令多凿井防之火不复起城南当雨涝水激湍悍便度工量费筑堤防水人赖以安遇事仓卒未尝疾言遽色又恭俭礼士推诚待物人咸德之 
　　关忠河南获嘉人前元知枢密事洪武戊申率众归附授千户守金州以破纳哈出功升沈阳中卫指挥佥事创治之初能以抚恤为事政理民安家给人足 
　　方嵩仕元隶平章刘益部下洪武初中原甫定诏谕嵩良佐力赞益奉表归款及益为洪保保所害嵩等勒兵悉捕洪保保党马彦辉等斩之迎吴立于得利嬴城摄辽东卫事嵩及良佐为指挥与吴立共守盖州洪武五年冬纳哈出犯盖州嵩与吴立击走之八年虏复来寇嵩良佐乘胜追击至宣城杓子河虏众大败人马陷溺死者不可胜计生擒酋虏辎重甚多嵩后调东宁卫良佐调复州卫先后卒于官 
　　张良佐元辽阳行省右丞读书有知略洪武四年兵屯金州垒土为城与左丞方嵩力赞刘益奉表归附良佐等率众悉擒逆党抚安军民随以故元敕印并逆党自旅顺口遣参政张革等械送京师事闻诏谕开设辽东卫于得利嬴城以断事吴立良佐嵩为指挥佥事摄辽东卫事六月纳哈出扰边请益兵太祖遣马云叶旺总辖辽东良佐大败纳哈出歼获乃儿卜花于火焰山调良佐筑沈阳城二十五年调复州掌卫事后以孙张翔入见太祖问其功赐蟒衣肆袭侍卒三姓许翔代职三十一年调金州卫 
　　刘斌苏州崇明人以靖难功升指挥佥事后以金州剿灭倭寇升金吾前卫指挥使又转升辽东都指挥佥事备御宁远筑城建卫时值岁俭外抗夷虏内抚军士政理民安卓有能声 
　　鲁全湖广澧州人羽林左卫指挥使以功升都指挥同知调辽阳都司守备沈阳正统己巳北虏大举入寇监军王翱以抚顺地当要冲檄往守之虏知有备遂不敢犯景泰丙 【丙：庚】 午建州贼李满住纠众万余攻围抚顺城四面蚁集穴城欲登全督军拒之令男妇运薪城上贼近城辄爇薪投之贼不敢前次日复攻又令壮士剜斜窟以铳击之矢石俱下贼引去寻以全城功升都指挥使 
　　夏礼湖广沔阳人由海州指挥使升都指挥佥事备御海州正统壬戌达贼犯境礼简率精兵同弟震兼程而进至吴家坟令众曰贼若得利必由清泉铺出当于彼伏兵以候贼可擒矣遂进兵至二鼓列阵纔毕贼果至伏兵四起大败贼众追至饲鱼湖斩首数十级获马百余匹贼弃所虏而遁加升都指挥同知 
　　王铭锦衣卫人父亡于阵袭升指挥使屡征两广功升都指挥使成化癸卯守备宁远前屯劝农讲武抚练兵民重修二城庙学成化甲辰虏寇兴水县铭率精骑卷甲直趋百余里遏其归路贼不敢当遁去尽获所掠人畜数年虏不敢犯 
　　杜锡山东莒州沂水人任铁岭卫镇抚性资刚介慎言寡欲中年丧妻誓不再娶人以义夫称之朝鲜尝鬻马牛于辽东都司俾锡典其事售价最平人不敢干以私朝鲜称其便 
　　文安扬州江都人洪武间累功升燕山右护卫千户征进有功升陕西都指挥同知永乐间以才能推选调辽东都司管事招安夷虏抚恤军余以寿终焉 
　　刘英仲华苏之崇明人性孝友简静寡言不事矫饰由宁远卫指挥使累功升都指挥使掌辽东都司事历任既久廉能益着庶政维新恩惠浃洽老稚得所后以年高休致辽人攀辕以留之 
　　方盛安庆怀宁人定辽中卫指挥佥事有能声擢守沈阳属时清平惟以课农为务按行阡陌督责勤惰在任二十余年野无剽盗庭无争讼 

　　薛子曰按汉史有循吏传志吏属也备其官善者书之其尤善较着或以勋业或以惠泽或以忠节或以操介稽诸祀典质以公论大书特书志之曰名宦诸不在是书者曰无异人行或蹈官邪之戒者尔其若声籍兹土方且向庸则阙之以俟论定吁其亦以口舌代斧衮也与后之人将指其名而数之曰某也功某也惠某也忠某也介某也否监戒之道昭而趣舍审矣兹志者之意也 

　　辽东志卷五 


</div>
    <div class="pagination">
<a href="辽东志_page41.html">上一页</a><span>...</span><a href="辽东志_page37.html">37</a><a href="辽东志_page38.html">38</a><a href="辽东志_page39.html">39</a><a href="辽东志_page40.html">40</a><a href="辽东志_page41.html">41</a><span class="current-page">42</span><a href="辽东志_page43.html">43</a><a href="辽东志_page44.html">44</a><a href="辽东志_page45.html">45</a><a href="辽东志_page46.html">46</a><a href="辽东志_page47.html">47</a><span>...</span><a href="辽东志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
