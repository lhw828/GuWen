<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 62 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 62 页/共 479 页</h1>
    <div class="content">　　古黄河县南四十里，地名孟家店。大河旧经此入海。○浮河，在县东北百里，自州境流经此入海。

　　刘公渠县西南五十里。县境旧承无隶沟下流，大小群川，悉附以入海。无隶沟既塞，每以淫潦为患。万历四十二年，邑令刘子讠咸开渠，自燕子口至高家湾，四十三里，导入古黄河，直达于海。

　　漂榆津县东北百里。晋咸康四年，石虎击段辽于令支，使王华帅舟师十万，出漂榆津。水经清河，东北过漂榆邑，入于海。郦道元曰：漂榆故城，俗谓之角飞城。《赵记》：石勒使王述煮盐于角飞。是矣。魏氏《土地记》：高城县东北百里，北尽漂榆，东临巨海，民咸煮贩，藉盐为业。即此城也。清河自是入于海，盖与静海县接界。

　　○望海台县东北，一名汉武台。魏氏《土地记》：章武县东百里，有汉武帝台，南北有二，相去六十里，基高六十丈，俗云汉武东巡海上所筑。《唐史》：贞观十九年，自高丽班师，入临渝关，次汉武台，顾问侍臣。对曰：此是燕齐之士为汉武求仙处。《实录》云：汉武台余基三成，傍有祠室茔域，其地俯临大海，长澜接天，岸多峻石，奇险错列。太宗刻石纪功而还。

　　傅家营县南五十里，又南接山东海丰县境。旧置戍守于此。○利丰镇，在县东北。《金志》：县有海丰、海润、利丰、幞头，凡四镇。

　　庆云县州南百六十里。东至山东海丰县四十里，南至山东阳信县七十里。汉阳信县地。隋开皇六年，析置无隶县，属隶州。大业初，属勃海郡。唐初属沧州。贞观初，省入阳信县。八年，复置，仍属沧州。太和二年，改属隶州。寻复旧。周置保顺军于县南二十里。宋治平中，徙治保顺军，仍属沧州。金因之。元初，割无隶县，半属沧州，半属隶州。其沧州无隶，至元二年并入乐陵，寻复旧置。明洪武八年，以隶州无隶县改置海丰县。而沧州无隶县，永乐初避御讳改今名。城周七里，编户十一里。

　　○阳信城县东南三十里。相传即汉阳信县治，今详山东阳信县。《志》云：县东南五里有古无隶城，即《管子》所云无隶以东者。《县志》：旧城在鬲津东南，为无隶县治。旧《志》：元至元间，高桂重筑。元末，毁于兵。明洪武六年，移治鬲津北岸，草创城垣。成化二年，修筑，周四里，门四。今详见山东海丰县。又苴城，《邑志》云：在县东城下。旧有荻苴河，直抵海丰。汉武帝封朝鲜降将韩陶为荻苴侯，疑邑于此。

　　○马谷山县东北七十里明月沽东，俗谓之大山。多石无树木，中有洞，深广二丈余。今亦见海丰县。

　　长城岭县南四十里。势如冈陵，旧《志》以为齐之长城。或云禹所筑九河堤。又有卧龙冈，在县东南鬲津河中。

　　○鬲津河在县南。流经城东，下流入海。唐永徽初，刺史薛大鼎所开。又县西南三里有汊河，即鬲津之支流。县西五里又有纪家河，亦流入于鬲津河。○胡苏河，旧《志》云在县西南，其流经盐山、海丰县境，入于海。又覆河，亦在县西。县东南六十里为古黄河，东北流，经海丰县马谷山南，而注于海。

　　献河县南三十里，或谓之陷河。县西北境之水，多汇于此。经海丰县，引流东注于海。《齐乘》云：无隶县北有陷河，阔数里，西通德隶，东至海，盖即献河上源也。今县东南三十里有枣园店桥，长里许，跨献河上。

　　无隶沟在县南。相传春秋时即有此沟，分大河支流，东注于海。隋开皇中，因以名县。大业末，沟渐填废。唐永徽初，薛大鼎为沧州刺史，奏开之，外引鱼盐，海商骈至。百姓歌曰：新河得通舟楫利，直达沧海鱼盐至，向日徒行今骋驷，美哉薛公滂泽被。今湮。○八会口，《齐乘》云：在县北。水流交会处也。自沧州大连淀，南至县境百余里，有大河、沙河，皆濒古堤，会流于此，合于陷河。

　　月明沽县东北七十里。东接马谷山，濒海煮盐处也。

　　○板达营县南二十里。《志》云：明宣宗征高煦时，驻跸于此。○通济桥，《志》云：有大小二桥。大桥在县城东关之南，为燕齐要路，胡苏、鬲津二河经流其下，东入于海。小桥在西关之南，上受胡苏、鬲津二河，下通济大桥。又南家桥，在县东三十里，亦跨献河上，与枣园桥皆接海丰县界。《志》云：县南二十里有挂甲口，相传韩信下齐，道出于此。 
　
 
　

　
读史方舆纪要
　
　

卷十四 

卷十四
　　◎北直五

　　◇真定府东至河间府三百五十里，南至顺德府二百八十里，西至山西太原府五百十里，西北至山西蔚州四百二十里，东北至保定府三百里。自府治至京师六百三十里，至南京二千二百里。

　　《禹贡》冀州地。周为并州地。春秋时属鲜虞国，后属晋。战国属赵。秦为巨鹿郡地。汉初置恒山郡，后改常山郡避文帝讳，武帝分置真定国。后汉建武十三年，并真定入常山国治元氏县。魏复为常山郡。晋因之改治真定县。后魏亦曰常山郡移治九门县。后周于郡置恒州。隋初废郡存州治真定县，炀帝复曰恒山郡。唐仍为恒州，天宝初亦曰恒山郡开元十四年，于恒州置恒阳军。安史僭窃，因置恒阳节度。《通典》：天宝十五载，改为平山郡。乾元初，复为恒州宝应初，为成德节度治。元和十五年，改为镇州避穆宗讳。天初，又改成德为武顺军，以朱温父名诚也。梁开平四年，王附于晋，仍改曰成德。乾化五年，军乱，并于晋。五代唐初，建北都，改州为真定府旋改置北都于太原，复曰成德军。晋天福九年，复曰恒州又改军曰顺国。开运三年，陷于契丹，伪升为中京。汉仍曰镇州，寻复为真定府仍曰成德军。周又为镇州。宋仍曰真定府亦曰常山郡，成德军节度。金因之。元曰真定路。明曰真定府，领州五，县二十七。今仍曰真定府。

　　府控太行之险，绝河北之要，西顾则太原动摇，北出则范阳震慑。若夫历清河，下平原，逾白马，道梁宋，如建瓴水于高屋，骋驷马于中逵也。盖其地表带山河，控压雄远。往者晋得此以雄长于春秋，赵得此以纵横于战国。河北有事，滹沱、井陉间，马迹殆将遍焉。汉既并天下，而平卢绾，斫陈，未尝不取道常山、真定也。及赤伏中微，奸雄鼎沸，典午难作，胡羯云翔，数百年中，其地有不被兵甲者乎？唐天宝之祸，安禄山以范阳精甲突出常山，渡河南犯。太守颜杲卿旋举兵于后，断禄山归路，且阻其西入之谋，事未获遂。既而李光弼、郭子仪相继出井陉，入常山，屡败贼兵，军声大振，渔阳之路再绝。会潼关陷贼入西京，光弼等引军入井陉，而留兵戍常山。诸军惧不能守，遣宗仙运请于信都太守乌承恩，曰：常山地控燕蓟，路通河洛，有井陉之险，足以扼贼咽喉。若移据常山，与晋阳相首尾，则盛业成矣。承恩不从。常山败，而河北悉为贼陷。其后藩镇擅命，成德最强，以朱滔之凶横，王武俊举恒、冀之兵蹙之，几不能军。王承宗、王庭凑后先专恣，以天子之命，连诸道之兵，四面进讨，相继败衄，莫克剪除也。五代时，契丹为河北患，常恃真定以抗之。真定覆，而滹沱以南不可为矣。宋以真定为重镇，河北之安危系焉。及衅起燕云，而真定先罹其毒。蒙古取河北，亦以真定为要地，屯兵置镇，分辖三十余城。及定都于燕，以近在畿辅，防维常切。明初既下燕都，遂取太原，亦道出真定。靖难之师，争于真定间者，久而始决。盖衿要所存，千古不能易也。宋祁曰：河朔天下根本，而真定又河朔之根本。其地河漕易通，商贾四集，屯田潴水，限隔敌骑，进战退守，绰然有余，故常倚为北面之重。明季晋、豫多故，有草茅言事者，其略曰：京师地偏东北，与中州分界差远，缓急应援，常虞艰阻。迩者枪四出，狐豕载涂，观其搏噬之情，必有突犯京师之意。其突犯也，必将招集党类，厚气并力，以幸一胜。京师禁旅，未尽精练，虽近有蓟、永、宣大之师，然关门迫切，必多掣肘，持疑之间，便稽旬日，一有蹉跌，悔不可追。窃观真定一郡，居京师之左掖，地广力强，北向京师，东驰晋冀，南下相卫，皆近在数驿以内。山川关隘，既足以控守，而原陆平衍，复利于屯营。诚委任能臣，一更夙习，广召募之方，严赏罚之典，训兵积粟，先时而备。贼势尚远，则我厚集其力于近郊，以奇兵出贼不意，随机扑击，贼必畏慑不敢遽前。若贼以真定阻其锋，将甘心焉，则塞井陉，据滹沱以持之。所属列城，复坚壁清野以待之。贼既不得逞，必尽帅凶徒百计攻围，求快其忿。俟其顿弊，然后出锐师以挠之。或京师禁旅，四方援师，四合以歼之，贼可平也。使贼避真定而不攻，图出没于紫荆、倒马之间，我但明侦候，谨烽火，依险设伏，以寡制众，以佚待劳，我必得志。若其南出魏、博，东趣深、冀，或纡道德、景，寇轶河间，或转掠宣、大，窥伺居庸。我中权独握，因形制胜，或绝其后，或翼其旁，误其所向，乖其所之。彼纵得至京师，而情见势屈，贼气必衰，临以大军，必不战而溃耳。然则列重兵于真、定，远可以张折冲，近可以固门户，无事则为唇齿之形，有急即为根本之备也。难者曰：保定不设重镇乎？曰：保定去京师较近，而去晋、豫为远，昔日之备，在京师之西北，而今日之备，在京师之西南，事势不同也。曰：贼若分兵以缀真定，而以重兵疾走京师，京师既不获真定之援，必且坐困，何如专事京营，俾足以居中应敌乎？曰：不然。从来战于城内，不如战于城外，拒敌于百里之内，不如拒敌于数百里之外。且夫用兵之要，在得情势。贼耽耽于京师，其攻真定之兵，必多而不整，贪而不忌。我多为方略，一鼓殄之，乘初胜之气，驰援京师，直压贼垒，贼必震动。京师闻之，气必百倍，此真灭贼之日也。夫灭贼者，利其聚，而不利其分。曹公破韩遂、马超之军，姚苌平雷恶地、魏揭飞之众，其明验也。今贼有必聚之情，又有必向京师之势，而不早为之计，祸至而图之，岂有济哉？时不能用。

　　真定县附郭。战国时之东垣邑也。汉曰真定县。元鼎四年，置真定国治焉。后汉属常山国。晋为常山郡治。后魏因之。后周恒州亦治焉。隋大业中，为恒山郡治。唐初仍为恒州治。载初元年，改为中山县。神龙初，复曰真定。自是州郡常治此。今编户十四里。

　　○东垣城府南八里，即赵故邑也。《史记》赵武灵王二十年，攻中山，取东垣。苏秦说燕：赵之攻燕也，不十日，而数十万之军军于东垣矣。汉八年，高祖击韩王信，余反寇于东垣。十一年，陈将赵利守东垣，高祖自将攻之，东垣降，改曰真定。后汉以后，县皆治此。唐初移县于今治。五代梁乾化三年，魏博帅杨师厚自赵州趣镇州，营于真定南门外，燔其关城。又龙德二年，晋将李存进攻镇州，营于东垣渡，夹滹沱为垒。渡盖以故邑名也。又镇州牙城曰潭城。欧阳修曰：常山宫后有池，亦曰北潭，州之胜游惟此。故牙城谓之潭城。《城邑考》：郡旧城周二十里。唐宝应中，成德帅李宝臣筑。宋初，韩令坤复修筑之。前朝正统未，以乜先猖獗，命重臣镇守，因增修城垣，浚治壕堑。嗣后以时修葺，为门四，城周二十四里。

　　常山城府西南十八里。本汉九门县地。晋永和中，慕容隽攻冉闵，筑垒于此，曰乐安垒。后燕时，亦为戍守处。后魏道武登常山郡城，望安乐垒而美之，因移郡治焉。高齐复移郡治真定。隋开皇十六年，分真定置常山县，即故安乐垒也。大业初，复省入真定县。

　　新市城府东北四十里。其地有鲜虞亭，杜预以为即古鲜虞国，白狄别种也。昭十二年，晋假道于鲜虞以灭肥。寻曰中山。定四年中，晋荀寅谓中山不服。哀三年，齐卫求援于中山，即鲜虞也。战国时，乐羊为魏文侯将，攻中山，三年而克之。没为赵地。秦属巨鹿郡。汉为新市县。景帝封王弃之为侯邑，属中山国。魏晋因之。晋隆安初，拓跋围后燕中山城，慕容麟以城中饥困，帅众出据新市。后魏亦属中山郡。后齐、后周因之。隋大业初，省入九门县。唐武德初，复置新市县。五年，废为新市镇，属九门县。元和四年，以王承宗拒命，诏诸道讨之。白居易言：河东易定兵讨镇冀，竟不能过新市镇。是也。景福初，河东帅李克用合易定兵，攻成德帅王，战于新市，为所败。克用退屯栾城。宋亦为新市镇。○权城，在府北二十里。《元和志》云：古捷乡也。后汉建武初，贾复大破五校于真定，盖在此地。

　　○滹沱河在府城南一里。《图经》云：府背倚恒山，面临滹水。是也。其上流自灵寿县流入界，又东入藁城县界。范成大曰，渡河五里，即州城。唐天宝末，李光弼入常山，史思明自饶阳趣救，光弼与贼夹滹沱而阵，败却之。光化三年，朱全忠侵镇州，前军逾滹沱，攻南门，焚其关城，王惧而请和。五代梁龙德初，成德将张文礼弑其主，晋王存勖遣兵讨之，渡滹沱，围镇州，夹漕渠以灌城，未下。二年，晋将阎宝攻镇州，宝筑垒掘堑，决滹沱水环其城，内外断绝，宝以城破在即，不为备。贼来攻，遂坏长围而出，宝败保赵州。既而李存进攻镇州，亦夹滹沱为垒，与贼相持于东垣渡。旧有中渡桥，在府东南五里，跨河上。晋开运三年，契丹趣恒州，晋杜威御之，至中渡桥，契丹已据桥，晋军争之，契丹焚桥而退，与威夹河而军。李谓威曰：今多以三股木置水中，积薪布其上，桥可立成，因与恒州合势击之，彼必遁。威不从，寻以其众降契丹。及契丹入汴，迁晋王于北荒。晋主至中渡桥，见威寨，恸哭而去。胡氏曰：中度桥，州人津渡之所也。其上下流各有渡，故此为中渡。宋熙宁九年，程于此创系浮桥。元丰五年，转运副使周革言：浮梁增费数倍，既非形势控扼，请易以板桥，至四五月防河即拆去，权用船渡。从之。今府南跨河有通济桥，犹沿其制。又滹沱河流迅急，每患漂溢，历代皆修筑堤防以御之。金大定八年，决真定堤岸。十七年，决郡西白马冈。元大德十年，决堤浸城。至大初，复漂南关百余家。延以后，屡屡修筑，为患未已。《堤防考》：府西滹沱河北，旧有曹马口堤，长三十余里，以护城垣。宋天圣间，堤坏，寻复修筑。前明成化十三年，大水，堤复溃，水势逼城西南隅，坏民庐舍，关城中几为巨浸。守臣田济请于旧河数里外，凿新河，延袤十余里，分杀其流。复筑堤以御旧河之水，于是水有所归。复于新河北筑堤，长四千余丈，环拱关南，公私攸赖。自是屡有决溢，皆因旧址疏筑。余见前大川滹沱。

　　滋河府北三十里。源出山西蔚州灵丘枚回岭，经灵寿县，入行唐县之张茂村，伏流不见，至府北南孟社复出。东经藁城县北，无极县南，又东北入祁州深泽县境，会于唐河，即安州易水之上源也。○西韩河，在府西二十里，源出大鸣泉，西南流注于滹沱。《志》云：韩信伐赵时经此，因名。

　　大鸣泉府西二十里，西韩河发源处也。又有韩家、曹马口等泉，凡四十余穴，溉田百余顷。又雕桥泉，在府西十五里。桥跨西韩河上，其下有泉四十五穴，岁久淤塞。前朝宣德初，重浚以溉田，大为民利。

　　○白马关在府西北。《唐志》镇州有白马关，临滹沱河，旁有白马冈，因名。金大定十七年中，滹沱河决，白马冈关始废。前朝永乐四年，诏修滹沱河白马口堤岸，即此。

　　醴泉驿在府南。唐置。天宝十四载，常山太守颜杲卿遣兵袭执安禄山将何千年于醴泉驿。是也。胡氏曰：驿在常山郡界，南直赵郡。今府治南有恒山驿。

　　井陉县府西南百五十里。东北至平山县八十二里，西至山西平定州二百里。汉县，属常山郡。后汉及晋因之。后魏仍属常山郡。隋属恒州。开皇十六年，置井州。大业初，州废，县属恒山郡。义宁初，置井陉郡。唐武德初，复置井州。贞观十七年，州废，县仍属恒州。宋熙宁六年，省。八年，复置，兼领天威军，仍属真定府。金天会七年，改置威州，亦曰陉山郡。元徙州治水，以县属广平路。明初，仍属真定府。今城周四里，编户十三里。

　　○苇泽废县县西北二十五里。隋开皇十六年，置苇泽县，属井州。大业初，废。义宁初，复置，属井陉郡。唐初属井州。贞观初，废入井陉县。又乐阳城，《志》云在县东北七十里。汉县，属恒山郡。后汉省。○秀林城，在县东南十五里。《城邑考》：后魏贼杜洛周、葛荣遣其党王秀林筑此城，因名。

　　天威城县东北五十里。宋初置天威寨于此，寻曰天威军。熙宁八年，移井陉县治焉。金初，置威州，亦治此。后仍还旧治。今亦谓之威州城，又名威州堡，亦曰井陉店。又县西南二十五里，有灵真城，《志》云韩信伐赵时筑。魏收《志》井陉县有回星城，即此城矣。《邑志》：县西三里有新教场，即古回星城，以在回星河侧而名。恐误。又县北二十五里，有横州城，未详其所自。

　　○陉山县东北五十里。井陉之险，为河北、河东之关要。今县境诸山错列，大约与陉山相连接，俱太行之支陇也。详见前重险井陉。

　　城山县东南三十里，一名障城山。以山似城垣而名。金末，武仙余党赵贵等据山侵掠，蒙古将焦德裕击平之。明初，大兵下井陉，别将费聚取城山寨。是也。又东南二十里有神山，岩谷幽邃。○射垛山，在县东南六十里。《志》云：秦王翦伐赵，下井陉，尝射垛于此。又东南十里为苍岩山，峰峦叠翠，高出云表，中有石泉，虽旱不竭。又剑山，在县东十里，山峰高秀，如剑卓立，因名。

　　大台山县西北二十里。址削顶平，雄秀甲于封内，亦名五峰山。宋靖康间，女真入犯，居民多避兵于此。○观音坨山，在县北四十里，孤峰插天，盘亘千仞，上可容千余人。中有清泉，飞瀑绕流而下。其相近有鹿耳岭，山胁两开，形如鹿耳，因名。《志》云：县西十里有百华山，林壑深邃，石磴崎岖。

　　云凤山县东北四十里。山势回翔，有险可恃。元末，土人保此，曰凤山寨。又东北四十里，有銮台山，相传隋文帝曾驻于此。○两下岭，在县西三十里。山脊隆起，东西陡削如墙壁然。又县东南八十里，有石墙岭，悬崖险峻，有路仅通一线。《志》云：驴桥岭，在县西十里，岭口为戍守处。又有长银洞，在县东南四十里，相传旧尝产银。

　　○甘淘河县东南十五里。其地有柏山岩，河流绕其下，一名冶河。其上源出山西平定州。流经县境，合于绵蔓水。又东北流入平山县界，合于滹沱河。《元史》：滹沱在真定境中，每患决溢。议者谓滹沱河源本微，与冶河初不相通，后二水合流，其势始盛，因分引冶河东出，滹沱稍减。至大初，滹沱复决真定南关，仍合于冶河。自是数有决溢之患。

　　绵蔓水在县南门外。源亦出平定州也。东流入县界，经城南，至县东二十里洪口桥，入于甘淘河。一名阜浆水，又曰回星水。孔颖达曰：韩信出背水陈，盖在绵蔓水上。《郡志》县东北二十五里有微水，亦流入甘淘河。○七里涧，在县东北，诸山溪之水在县北境者，皆汇流于此。南入绵蔓河，霖潦暴作，行路皆绝云。《舆程记》县东北五十里有石桥，跨七里涧上。又东北十里为平望桥，接获鹿县界。

　　○故关县西三十五里。道出井陉，此又为控扼之要，自昔置关于此。唐长庆初，裴度出故关讨王庭凑。是也。元末为故关山寨。明初，大军取真定，徐达帅师度故关，遣别将取乱柳寨而还。正统二年，修筑关城，分兵防戍。嘉靖二十年，增设将领驻守。二十三年，更营新城，益兵防御，自是常为重地。《关隘考》：故关南北，山阪回环，南连赞皇、元氏，外通平定、乐平。所辖隘口，凡三十有六。今亦见山西平定州。

　　承天镇县西北六十里，即故承天寨也。南至故关二十里，西接山西平定州之苇泽关。一名娘子关，关盖以妒女祠而名。旧《经》云：承天镇有妒女祠，介山氏之庙也。唐武后幸河东，道出祠下，惧致风雹，欲别开道以避之。狄仁杰曰：一人行幸，风伯清尘，雨师洒道，何妒女之避？遂止其役。驻跸祠下，风停雨息。镇，乾元初置承天军于此。长庆元年，王庭凑以成德叛，裴度自将兵出承天军故关以讨之。光化二年，汴将葛从周救魏博，破幽州兵，乘势自土门攻河东，拔承天军。五代梁乾化初，赵王会晋王存勖于承天军，共谋伐梁。石晋末，刘知远举兵河东，遣兵戍承天军。既而契丹自汴北还，至恒州，袭击承天军，戍兵溃，契丹焚其市邑。知远复遣将叶仁鲁袭克之。宋白曰：承天军近太原东鄙，土门路西出之冲也。宋初亦为承天军，属河北路。后为承天寨，属平山县。沈括曰：镇州通河东有两路，一曰飞狐路，在大茂山西，自银冶寨出倒马关，至代州。石晋割地与契丹，以大茂山分脊为界，银冶寨已不通行矣。惟北寨西出承天军，可至河东，然路径峭狭。胡三省曰：井陉娘子关西南，即是承天寨。西出即平定军北寨，今阜平县也。明仍为承天镇，亦曰娘子关，设兵戍守。嘉靖二十一年，增置官兵。明年，筑城为固，与故关相唇齿。《舆程记》：自娘子关折而西南，历乏驴岭等四口，凡八十里，而至故关。似误。

　　达滴崖口县西北九十里，东南至故关六十里。《关隘考》：自达滴崖以下，凡十二口，为故关北路。正统四年，于达滴崖置戍。嘉靖二十四年，又增兵防御。其相近有牛道岭、横河槽等口，俱嘉靖中设官兵防守。○嘉峪沟口，在娘子关西，去故关亦二十里。又故关北有甘淘沟口，又西北为乏驴岭口，北六里为娘子关，皆戍守处也。

　　泉水头口县西南九十里，北去故关六十里。《关隘考》：自泉水头以下，凡二十三关口，俱为故关南路，而泉水头备御尤切。嘉靖二十一年，特设官兵防守。其相近有磨石崖等口。○大石板口，在县西南百十里，嘉靖中设兵戍守。又有泥凳子口，在县西南百四十里。其相近者，有后沟、虎寨沟等口，入山西乐平县界。稍北，有不秃岭等口，入山西平定州界。俱嘉靖中设官兵戍守。

　　白眉寨县西南三十五里。据山为险，形势雄峻。有天桥，樵采者仄足而度。又西南为牛栏寨，亦曰牛山寨，四面陡绝，上有清泉流绕。又五峰寨，在故关东北三十里，有五峰相峙，因名。关北又有陈山寨，高峻崎岖，险不可攀。元末，民多避乱于此。《志》云：县境诸寨环列。明初，大军出井陉，定山西，降下车子、城山、铁山、七垛等寨，盖皆土豪据险自守处。今故址犹存，寨名参错不可悉数。

　　柏井驿在县西。《舆程记》自故关西四十里，曰柏井驿，接山西乐平县界。又陉山驿，在今县治东。

　　获鹿县府西南五十里。西至井陉县九十里，北至平山县八十里。汉石邑县地。隋开皇十六年，分置鹿泉县于此，属井州。大业初省。唐初复置，属恒州。武德四年，仍属井州。贞观十七年，州废，还属恒州。至德初，改为获鹿县。宋开宝六年，以石邑县省入，属真定府。金兴定三年，改为镇宁州。元初曰西宁州，寻复曰获鹿县，属真定路。今城周四里有奇，编户十二里。

　　○石邑城在县西南。战国时赵邑也。《史记》赵武灵王二十年，攻中山，取石邑。又秦末，赵王武臣使李良略太原，至石邑，秦兵塞井陉，未能前。即此。汉因置石邑县，属常山郡。后汉省。晋复置。后魏因之。北齐废井陉，改石邑曰井陉。隋开皇六年，复曰石邑。义宁初，置常山郡，治石邑。武德初，改恒州。四年，始徙州治真定，而石邑属之。天宝末，李光弼至常山击史思明，遣裨将张奉璋戍石邑，贼将蔡希德来攻，拒却之。《括地志》：石邑县在鹿泉县西南三十五里。盖县当井陉之口，向为要地。宋开宝六年，始省入获鹿。《寰宇记》：今县北八里有窦建德寨，即古石邑城。似误。

　　绵曼城在县西。汉置县，属真定国。后汉建武初，真定王扬与绵曼贼交通，帝遣耿纯以计诛之。封郭况为绵曼侯，邑于此，寻废。章怀太子曰：故城在石邑西北，俗音讹，谓之人文城。
</div>
    <div class="pagination">
<a href="读史方舆纪要_page61.html">上一页</a><span>...</span><a href="读史方舆纪要_page57.html">57</a><a href="读史方舆纪要_page58.html">58</a><a href="读史方舆纪要_page59.html">59</a><a href="读史方舆纪要_page60.html">60</a><a href="读史方舆纪要_page61.html">61</a><span class="current-page">62</span><a href="读史方舆纪要_page63.html">63</a><a href="读史方舆纪要_page64.html">64</a><a href="读史方舆纪要_page65.html">65</a><a href="读史方舆纪要_page66.html">66</a><a href="读史方舆纪要_page67.html">67</a><span>...</span><a href="读史方舆纪要_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
