<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 38 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 38 页/共 61 页</h1>
    <div class="content">
　　兰溪县志九卷明万历三十四年刊本(江苏省地理研究所藏全。上海图书馆藏卷四至五)

　　明程子鏊修，徐用检纂。子鏊字和以，歙县人；万历二十九年进士，三十年任兰溪知县。用检字克贤，号鲁源，兰溪县人；嘉靖十七年进士，授刑部主事，历官陕西学督，苏、松参政、福建兵备道、广东按察使，其为学以尚宋儒为根本，著有《五经辨疑》《剑虔录》《三儒类要》等书，文集曰《鲁源文集》。按此志子鏊序云：“兰溪自唐咸亨始为县，越几千年；迄明正德庚午始有志，又几百年；万历壬寅，余为邑稍图其旷阙而兴之。”考兰志明正德庚午知县王倬，延邑人章懋纂县志五卷，见《千顷堂目》《万卷堂目》《内阁书目》载，今惟日本内阁文库藏有原刊本。此志继正德《王志》重纂，子鏊延用检为总纂，以授诸生赵奇韬辈二十余人，分门别类，俾各殚其见闻，猎幽微，搜故佚，正舛讹，核名实。并质之于长老而裁之，始事于万历乙巳，讫丙午以成；是俾成于众议，执笔削于用检。其志例，分五类，三十六目；文献足资稽考，且为今存兰志之始。

　　义乌县志二十卷清雍正五年刊本(上海图书馆藏)

　　清韩慧基纂修。慧基保定府高阳县人；康熙五十七年进士，雍正四年任义乌知县。此志为慧基官义乌时，据康熙三十一年王廷曾所修县志，重为补辑数十年之事；时参订者为浦江教谕沈裕、金华县学生孔衍诩；襄事者为本县明经黄之琦、楼承焜，太学王夔；校正者为博士弟子员季映藜、楼元斐、黄士翮，修成于雍正五年，即年刻成。此志所分门类，殊未周合体裁，以山川标名为岩壑志，以水利、土物、矿防、民兵，一并列于利病志，以祥异、古迹、遗事一并列为见闻志；分纲领目，使览者不能明晰义例，未够简详；且尤疏于考据也。按义乌自秦置县，名曰乌伤，以颜孝子秦、颜乌氏孝感飞禽，故以县名。人物志孝友《颜乌传》云：“颜事亲孝，父死负土成冢，群乌啣土助之，乌吻皆伤，因名县乌伤。”此事虽未见载于正史，而义乌自宋元丰间邑令郑安平修县志，咸淳间进士黄应龢为《续志》，元黄溍之志，以及明正统、隆庆、万历、崇祯诸县志，均纪此事，传为邑之掌故，而今县仍以义乌名。

　　永康县志八卷明嘉靖四年胡楷刊本(天一阁藏)

　　明胡楷修，陈泗纂。楷字天则，望江县人，正德举人，正德十四年知永康知县。泗字道源，永康县人；贡生，官福安知县，调漳平知县，卒于官。据此志陈泗跋云：“永康有县始于吴，志则至宋嘉泰间县令陈昌年始为之，元延祐邑人陈安可续为之，俱过于略。明成化间续修于训导欧阳汶，又多失实，识者不无遗憾。”按陈跋，永志始末梗概已具。此志之纂，泗序云：“正德甲戌冬，吴令宣济增修邑志，以其事属庠生赵懋功、徐访、俞申、周桐、曹赞，而泗亦与焉，及更明春始脱稿。越七年，大尹胡先生楷欲梓行之；仍属泗暨申重加校雠，锓梓垂成，先生适去归。会伯润李公作县，踵而成之。”按此志《万卷堂目》题胡楷修，《金华经籍志》题叶式修，式只为作序。此志经三县令主修而成，而实际秉笔者乃泗。其书体例分地理、建设、贡赋、户役、风俗、秩官、选举、人物、艺文、遗事十门。惟人物所著列传慎严雅正，出于泗一人之手。

　　新修武义县志十二卷清康熙三十七年刊本(徐家汇藏书楼藏)

　　清江留篇纂修。留篇字念于，广东饶平人；康熙举人，康熙三十一年任武义知县。考武义县志，创修于明正德十五年县丞林有年，再修于嘉靖二年知县黄春，于万历凡三修，清顺治间又二修之。此志继康熙十二年知县李经邦所修县志重纂；其书定例为十二类，曰舆地、曰建署、曰食货、曰保息、曰风俗、曰征若、曰官师、曰选举、曰人物、曰艺文、曰综幽、曰观成。所谓保息者，分叙乡饮、氏族、保甲、养济，征若者，分叙灾祥，综幽者，分叙仙释、方伎、古迹、寺观、五坟，观成者，为遗闻、补遗之类。其书篇名多乖，且以保甲入于保息，古迹入于综幽，义殊失当。武义建县，始于唐分永康县地置武义县；寻更名武成，后复曰武义。宋以后皆属金华府。此志舆地所引《寰宇记》引《舆地志》云：“吴赤乌八年，分乌伤、永康县置武义县。”按晋、宋、齐、隋地理志，并无武义县，而《寰宇记》所引《舆地志》，不知其何据也。

　　浦江志略八卷明嘉靖间刊本(天一阁藏)

　　明毛凤韶纂修。凤韶麻城人；正统八年进士，嘉靖二年任浦江知县。浦江古称浦阳县，宋咸淳间邑学正朱子槐始撰《浦阳县图经》二卷。其后继修者，明初宋景濂《浦阳人物志》。又见《文渊阁目》新志类著录《浦江县志》。此志为凤韶知县事所作，书刻成于县丞王庭兰权县事时。其书体例，分疆域、民物、官守、城社、财赋、学校、人物、杂志八门，又分子目四十有五。据凤韶序言：“以宋景濂《浦阳人物志》、郑若端《金华贤达传》《金华郡志》，及邑人吴渊颖、柳道传、戴九灵、宋景濂、郑麟溪、王深溪、吴溪等文集，并閤县碑碣，六房卷册，取其切于邑事者，错综斟酌，以成县志。”此志取材，颇为繁博，纪载简质。《四库全书提要存目》著录此志，谓其大旨从仿《通鉴纲目》，以名字爵谥为褒贬。此例他志未有仿效也。

　　浦江县志二十卷首一卷清乾隆四十一年刊本(上海图书馆藏)

　　清薛鼎铭修，胡廷槐纂。鼎铭字象山，号苇塘，上海县人；乾隆二十八年进士，三十八年任浦江知县。廷槐浦江县人，乾隆十六年进士，官湖北黄冈知县、浦阳书院掌教。按此志总分十类，分辑出诸众手，地舆属于张可橒，建置属于朱兴悌，秩官、选举属于杨德谟，食货属于赵友光，艺文杂志属于陈松龄，人物为鼎铭自纂，书成后质正于廷槐，武林汪沆又加于润色，故诸家书目著录纂修人不一。以张可橒所纂地舆志，考订尤为详博，取历代郡县志书记载，与历代地理志，及《水经注》等书，互相参订，而作出决论。按其沿革谓：“浦江置县，始于唐初，名浦阳县，五代钱鏐与杨行密相雠，恶闻其姓，故改浦阳曰浦江。”按浦江县境有曹娥、浦阳、浣江，更名及迁变无常，使修志者，难以定其源委。此志山川篇考据最详；谓浣江即浦阳，亦曰青弋，曹娥江在曹娥未溺之先，其江亦名浦阳。曹娥江即古浦阳江，考据已成定论，而浣江为今浦阳江也。是说考据家称之为二源二派之说，最为确凿可信也。据郦道元《水经注》云：“浦阳江导源乌伤。”此古浦阳江也，乌伤据此志山川篇考据云：“唐武德七年始改乌伤，为今义乌县，垂拱二年分置东阳县，天宝十三年又分置浦阳县。”道元北魏人，在唐以前，所指乌伤者，当为今义乌、东阳、浦江三县地也。曹娥为古浦阳江之说，甚是有据。山川篇又附载明张元忭《浦阳江考》，谓浦阳江、松江、钱塘江，为《禹贡》所举之三江。其说无据。三江之说，数千年以来众论纷纭，但按《禹贡》及《吴郡图经》诸书，谓三江在震泽上下；以浦阳江为三江之一，愈无所据。其余惟艺文志采摭颇广，釐为杂著、诗、经籍三目，较旧志艺文，则增补甚多，余类则仅增续而已。按此志除原本外，又有道光二十三年李业修补刻本。

　　汤溪县志八卷明万历三十二年刊本(上海图书馆藏)

　　明汪文璧修，杨维诚纂。文璧休宁人，任汤溪知县。维诚邑人，历官南昌府宁州知州，池州府同知。此志为维诚与邑举人张文济、贡生金城同纂，庠生章焕国校。时县教谕罗元龄、训导曹廷宣、县丞陈惠、典史赵璧皆任纂志事。此志出众手所裁，志例为纲八，舆地志、建置志、食货志、官师志、选举志、人物志、艺文志、杂余志，领目凡五十，体例庞繁，而纪载简略欠佳。汤溪置县于成化七年，越三年即修县志，但今存明志惟见此书矣。

　　汤溪县志稿不分卷民国十五年修，稿本(嘉兴市图书馆藏)

　　近人薛达修，戴鸿熙纂。达瑞安县人，民国十五年任汤溪县长。鸿熙字乐真，汤溪县人。汤溪县志创修于明成化十年知县宋约；再修于万历三十九年知县汪文璧。清康熙十二年知县张元会又修续志一卷，二十一年知县谭国枢重修，五十九年知县宋绍业延邑人张祖年又重纂，乾隆四十八年知县陈钟灵续修；自《陈志》以后百数十年，无重纂者也。民国六年武进丁燮宰汤溪，创修县志，聘叶润芳为修志局长；及薛达来长汤溪，润芳遂辞局长，乃聘鸿熙为总纂，民国十五年稿成，翌年谋付梓不果，十八年薛达以铅印，凡二十卷，分编年、地理、民族、建置、典礼、职官、选举、人物、艺文、杂录、掌故、文征、本志源流十三门。稿本今存六册已残，与印本有不同之处，可存为备考。

　　衢州府志十六卷明嘉靖四十三年刊本(北京图书馆藏，存卷一至八、卷十至十六)

　　明杨准修，赵镗纂。准字安吾，宜兴人，嘉靖三十二年进士，四十年任衢州知府。镗字仲声，号方泉，江山县人；嘉靖二十六年进士，选翰林院庶吉士，官至应天巡按，所著书有《留斋漫稿》。本志之纂，据赵镗序云：“衢有府志旧矣，自弘治十六年迨今六十载，文献故实未及嗣续。前郡伯安吾杨公准倡修，继之者，郡伯南溟郑公伯兴；始葺于西安学正训导汪子旦，重校于衢州府学教授金子汝砺，又重校于西安教谕徐子守，而总其成者则镗。”按序语，此志几经增校，始成定本；其书志类凡九，首舆地、次山川、次建置、次礼制、次官守、次人物、次食货、次灾异、次外纪，共十六卷。舆地志所记沿革谓：“唐析婺州置衢州，治于西安县，属江南道；五代为吴越地，宋属两浙路，元为衢州路，明为府；以郡境有三衢山，故名衢州。“衢志创始于宋张元成撰《衢州图经》，其后代有纂修，书皆佚，而今传者，则以此本为最古。原刻本仅存此书，缺卷九官守一卷。龙游余氏寒柯堂，曾据此本传钞，所缺官守一卷，以天启叶秉敬纂府志职官门补入，并经兰溪叶渭清手校，抄本今藏浙江图书馆。

　　西安县志十二卷清康熙三十九年刊本(浙江图书馆藏)

　　清陈鹏年修，徐之凯纂。鹏年湖广湘潭县人；康熙三十年进士，三十五年任西安知县。之凯西安县人，顺治十五年进士，官四川茂州知州。自唐置衢州治于西安县，历五代、宋、元、明、清皆未更变；至民国初废衢州府，改西安为衢县，西安之名遂废。西安县志创始于明洪武间教授留文溟，书已久佚。此志之纂，据鹏年志序云：“始事于戊寅之冬，八阅月而竣事。”其大要折衷于郡志；可因则因之，宜创则创之而已。其创修之体要如是，其志例，分舆地志、官师志、风俗志、赋役志、祠祀志、水利志、人物志、艺文志、灾祥志九门，目八十。观其体裁，其善有三，一体例正，二纪载核实，三详尽致用，可谓核实致用之书。

　　衢县志稿三十卷稿本(上海图书馆藏)

　　是编残存一册，为卷二十七，诗文内编上，首页第一行书名下有余绍宋题记，书眉端亦有绍宋批语。按是编为衢县郑永禧所纂县志原稿，经绍宋校正。浙江图书馆藏有传抄稿本全部共三十卷，原稿原藏衢县郑氏，此册不知何时失散。西安县于民国元年改称衢县，此志创修于民国九年，十五年修成，时县长郑平桂主修，为邑人郑永禧所纂，二十五年始为铅印。卷首有《衢志源流考》《释衢》《古西安同名异地考》《修志肤言》四篇，撰者精于考订，书中考嘉庆县志讹误，凡百数十条，方言及碑碣两篇，亦极精审。

　　江山县志十卷明天启三年刊本(北京图书馆藏，存卷一至八)

　　明张凤翼修，徐日葵纂。凤翼字秉瑞，号岐阳，广西兴业县人；万历举人，天启二年任江山知县。日葵字叔向，号藿心，江山县人；万历四十七年进士，授刑部江西司主事，升郎中，历大理寺寺副，卒于官。按此志为凤翼官江山时得前令蒋九觐志稿，据之重修。其《自序》云：“总其事者藿心徐先生，赞其美者，邑博张君大基、龚君应科、许君继善。删订则孝廉郑世熊，协理则贰幕谢君昌、张君文芳、黄子伦；分局纂述，则弟子员施于国、璩国贤、胡大经，较阅则弟子员程廷祯；而董其役者，邑耆徐实、王修也。”其书体例，先舆地、次建置、次籍赋、次秩祀、次职官、次人物、次杂志、次艺文，凡八门。卷前有邑人蒋德璟序云：“前令蒋九觐有迁命，遂不果纂梓，命德璟与伯兄德瓒缮书成帙。”按此语以知蒋九觐志未经付刻。据沿革载：“唐武德四年以信安为衢州，始析州之南境为须江县，为建县之始。八年废县属衢，垂拱二年复置。证圣二年析须江、常山及信之弋阳置玉山，后唐长兴二年，钱氏有吴越，改为江山；宋咸淳间改礼贤，元至元十三年复称江山；洪武壬寅改衢州为龙游府，癸卯年复为衢州府，江山隶焉。”《形胜篇》谓：“江山居浙上游，为八闽之孔道；而西达豫章，界联三省。县南一百里，有仙霞岭，高耸险峻，凡二十八曲，长二千三百六十级，为唐末黄巢入闽所僻。”

　　江山县志十卷清康熙四十年刊本(上海图书馆藏)

　　清朱彩纂修。彩字绍亭，徽州府休宁县人；贡生，康熙十六年任江山知县。按此志前有衢州知府张濬序谓，江山志“创修于前明正德庚辰邑令吴君亚夫，嘉靖甲辰知县金谿黄君纶继修之；迄天启癸亥已灭没，仅有存者，得石南张令凤翼来主县，与邑绅徐君日葵，更加补辑复成，距今八十余年矣。”其序言江山县志原委，梗概已具。此志为彩官江山时，以康熙二十三年知县余锡所修县志，纪人纪事，多有缺遗，乃采补康熙二十三年后事，续人续事，皆取舆论公评，信实可据。其书体例凡十类，曰舆地志、曰建置志、曰秩祀志、曰国计志、曰职官志、曰科名志、曰庶官志、曰人物志、曰杂记、曰艺文志，分为七十目。江山清时属衢州府，其地界连浙、闽、赣三省，万山环列，奇峰明媚。其水则从石鼓山发源，至峡口汇括苍、拓浦诸派；至礼贤镇为文溪，过清湖镇，至城东为廉溪；萦绕东注，合金川，至于府城之西为濲溪，县地势独高，故山峻而水清，山水秀丽区也。

　　常山县志十五卷清顺治十七年刊本(北京图书馆藏)

　　清王明道纂修。明道字有功，江南省句容县人；贡生，顺治十三年选拔常山知县。此志原本，为万历十五年知县傅良言修，邑人詹策纂，定例凡三十余目。明道踵之重纂，每篇仅增补数页，而首尾不相连接，终非定本。其书记沿革谓：秦置太末县，以后孙吴建定阳县，后或隶衢，或隶信州，元初称常山。按其所叙，则鲁鱼纰缪，原无考证。山川篇载有三衢常山，郡邑皆以此得名。云昔有洪水自顶暴出，界兹山为三道，因谓之三衢。按常山一名湖山，又名长山，在县城东三十里，绝顶有湖，广可数亩，有石环绕如城垣然。而洪水暴出之事，始见载《隋书·地理志》。

　　开化县志十卷清雍正七年刊本(上海图书馆藏)

　　清孙锦修，方严翼、徐心启纂。孙锦奉天籍汉军镶白旗人，雍正二年以文林郎任开化知县。严翼开化人，贡生。心启开化人，廪生。开化建县，始于宋乾德四年，吴越王钱俶析常山县西境地置开化场，太平兴国六年常山知县郑安请升为县。县志可考者，修于明万历戊子知县汪应望，万历辛丑知县谌士观补修，万历丙午知县苏瑾又为增补，崇祯辛未知县朱朝藩重修。清顺治壬辰知县朱凤台又修之，康熙癸亥知县吉祥修之，康熙甲子知县董铎修之。是编继《董志》重修，其书体例，志图、舆地、建制、典礼、赋役、官师、选举、人物、杂志、艺文十类。志图，列图十七幅，皆有图说；余篇于典礼赋役，记载甚详，典礼有农政一篇，以记开垦荒山，种植桑柘枣栗桐柏，赋役记蚕桑枣栗之产量甚详。而艺文志，占数最多，凡四卷，几居全书之半矣。

　　严州府志二十二卷明弘治六年刊本(上海图书馆藏，存卷十五至十六。又嘉靖增刊本全)

　　明李德恢纂修。德恢东安县人，弘治二年任严州府知府，在任九年升参政去；在官时率诸生唐珪等，编成此志。严州古名严陵，于宋为睦州，后改为遂安军。绍兴间知州董弅修《新定志》八卷，淳熙间董弅又修《严州图经》八卷。景定间教授郑瑶、方仁荣同撰《严州续志》十卷，当时附刊于《绍兴志》之后，原本惟景定《续志》独传。其后严志之传者，推是篇为古本，惜今仅存此残帙耳，序目均缺，无从窥其体例。但见近人潘景郑先生《著砚楼书跋》著录是编云：“是书体例本之《图经旧志》，如沿革、分野、疆域之类，无所损益。而补其军物之遗者，如旧志不载守御千户所，此志考宋时军营，及明千户所建置沿革，立守御一类。又旧志人物混载无别，此志分仕宦、儒林、文艺、忠义、孝友、隐逸类，纪载较详。又旧志不录诗文，以旧有《严陵集》《严陵别集》所录已备，二集今已不传，因为摭拾以弥前缺。”又云：“读之益令人瞭然指掌，询足上继图经，为志乘中之上驷。惜是志传本，已如星凤，藏家著录，惟天一阁有一本，亦残齾不具。吾友怀辛斋主人藏有全帙，因得假读一过，严陵旧闻，豁人耳目，何幸如之；天壤孤本，传世能几，寄语主人，其善守无失也。”阅此跋，以知天一阁藏此残书外，世间犹存有全书也。光贻尝询之景郑先生，以求怀辛斋藏本，欲谋一睹，景郑为余言曰：“怀辛斋主人，许博明别号也，今其藏书已失。”不得以睹此志全帙为憾。又阅嘉靖增补本，则已变前志之义例也。

　　建德县志十卷清乾隆十九年刊本(徐家汇藏书楼藏)

　　清王宾修，应德广纂。宾太仓州人，雍正丙午副榜，乾隆十八年任建德知县。德广建德县人，雍正元年举人，官广西平乐县知县。建德为严州府附郭县；曩时纪载，附见郡志，自明以来，别无邑志。迄清康熙二十二年，知县戚延裔延马天选始纂县志九卷；此志继之，演之为十卷，志类十，曰方舆、曰食货、曰营建、曰经略、曰秩官、曰治行、曰选举、曰人物、曰艺文、曰轶事，目六十有五，附目二。此志所叙疆圉民物之类，大抵选录于郡志，所取资料，慎于画境分界，今非在建德县境者不纳。如严子陵钓台、子陵祠等古迹，因非在今建德县境，皆不录，而宁舍之。观此志不假借，不附会，不夸耀，以尽志乘翔实之道也。

　　桐庐县志八卷明嘉靖五年刊本(上海图书馆藏，存卷一至二)

　　明屠继祖纂修。继祖宜兴县人，官桐庐县主簿。此志为继祖为主簿代署县时，与县学教谕所同修也。时教谕钱璨，又与邑生濮溉、俞言、王鹏年、王瀚、郑谟、俞生民合任编纂，经代署县事主簿屠继祖总纂成书。前有国史经筵讲官翟銮，嘉靖五年序。其书目次，分为四十一门，有小序，今仅见此孤本一册，无从窥全书首尾也。

　　桐庐县志四卷清康熙十二年刊本，十九年补刊(上海图书馆藏)

　　清马象麟纂修。象麟字青黎，三水县人；顺治十八年进士，康熙九年任桐庐知县，十三年因兵兴调用，解任去。桐庐建县于吴黄武间，至明万历丁丑修有县志，乙酉又重修之。此志为象麟与邑生柴文卿、杨汝挺，及县丞李俊诸人，纂成于康熙壬子，书甫成而解任去，迄庚申知县王俊又为增补刻行。其书体例总分四大类，曰风土类，分目十六，附目一；曰官政类，分目十五，附目一；曰人物类，分目十三，附目二；曰杂志类，分目七，附目一。卷端有桐君山图，钓台图。官政类，亭榭目载，钓台在富春山，又有严子陵钓隐处。宋景祐中范仲淹为郡守时，始建祠于台下，严州因严子陵而得名，而子陵陈迹，皆在桐庐一县。

　　遂安县志四卷明万历四十年刊本(上海图书馆藏，存卷三卷四)

　　明韩晟修，毛一公、毛一鹭纂。晟广东博罗县人，万历举人，万历三十八年任遂安知县。一公遂安县人，万历十七年进士，官汉阳府推官，升工科给事中。一鹭遂安县人，万历三十二年进士，官松江府推官。晋置遂安县属新安郡，隋开皇间废，宋时方腊改严州为遂安军，又置遂安县为郭邑；元改军为建德路，县仍未更，明改路为严州府，县亦因之。遂安县志修于明时者，据本志引载有成化间邑令朱福之志，嘉靖间邑令吴撝谦之志。是编为二毛先生纂成于万历己亥，壬子复为修补刻行。此志只北京图书馆藏有抄本，此书为上海图书馆派员检查造纸厂回制废纸中所检得之残书一册，系为原刻。因此书残缺不全，兹参抄本著录，其志例分为八门，曰方舆志，自沿革迄水利凡十目；曰营建志，自县署迄养济院凡十四目；曰食货志，自户口迄物产凡六目；曰官师志，自官制迄属职凡八目；曰选举志，自征辟迄貤封凡九目；曰人物志，自名儒迄方伎凡九目；曰武备志，分城池、教场、弥盗三目；曰艺文志，分碑、序、纪、铭、表、诗、书七目，总其子目凡六十有六。以县治图、县城图、学宫图，列于方舆志沿革篇之后，图与沿革无关，处置殊若不当。

　　遂安县志十卷清乾隆十八年刊本(嘉兴市图书馆藏)

　　清周世恩修，姜士崙纂。世恩河南商城县人，副贡生，乾隆十七年由钱塘县县丞，升任遂安知县。士崙遂安县人，雍正二年进士，官至河南归德知府。遂安县志，自明万历间知县韩晟，聘邑人毛一公、毛一鹭兄弟修成县志以后，清康熙癸丑知县刘从龙，聘邑进士方象璜、象瑛昆仲又重修，癸亥邑人毛升芳又为续修，乙未知县陈学孔亲为纂辑。是编先是知县吴培源于乾隆壬申创修未竟，癸酉世恩继事主修，延士崙及邑举人方锡纲，县教谕郑爚、训导蔡以堂继纂成书。其书体裁，分方舆、营建、食货、官师、文治、选举、人物、武备、杂志、艺文十门。各门分目甚细，惜其内容虚简，纪载实事无多，而主重在文治、人物二门。其书于当时咸认为上品，以承康海《武功县志》之流派，重在资治教化。然其在今日，则时异景殊，而书之估计，亦有不同矣。其他如方舆、营建、食货三门，尤为疏缺，其叙水利则无原委，而略灌溉。纪户口不详于古，而尤略于今，仅载止康熙五十年为止。此后数十年中，岂可一无纪述，方志能古今均详，方为上驷，其次则略古详今，乃亦编纂之法。载物产列目无注，不详所出，可谓有物名，而无产数。如此数端，均其编纂者之所失焉。按此志前未见于藏家书目著录，是为罕见难得之书。

　　新修寿昌县志十二卷清康熙二十二年刊本(徐家汇藏书楼藏)

　　清鲁华盖修，张可元纂。华盖字文垣，揭扬人，康熙二十一年进士，授寿昌知县。可元汤谿人，寿昌县教谕。寿昌秦汉为富春县地，三国吴黄武七年析置新昌县，晋太康元年改名寿昌，隋废，唐神龙元年复置，迄清未更。县志创于元郑彧，明初亦有修纂，无可考其纂修年代；嘉靖四十年知县李思悦修县志十二卷，万历十二年知县李世芳重修，卷帙如前志，又增图表一卷；清顺治九年，知县董珙三修之。是编原为康熙九年知县罗在位，嘱训导张熙纂成；及华盖仕寿昌时，又嘱教谕张可元等，依《罗志》逐条增补，体例悉依其旧；凡五十二目，无大纲。按此志列目繁冗，纪载考据，亦欠严核，惟其书今传本极稀有矣，为海内仅存之书耳。

　　寿昌县志十一卷传抄清光绪间修稿本(嘉兴市图书馆藏，存卷一至三，卷七至十一)

　　清贝蕴章修，黄标纂。蕴章字达夫，江苏长洲县人，光绪二十四年任寿昌知县。标字组云，号广文，仁和县人，原籍徽州，任寿昌县儒学训导。此志修于光绪己亥蕴章官寿昌时，延标及邑人蒋屺培纂辑，粗成稿本，会庚子之役，江南震动，庶政停滞，此志终未付梓。据董巽观撰嘉兴图书馆藏浙志题记，著录此志云：“此书为巽观以《济宁州志》与中国书店易得，后捐送嘉馆。此书似未刊印，各家书目均无。”今此书已散失卷四、五、六，光贻于上海市历史文献图书馆阅见此志残本一册，却为卷四、五、六，亦为抄本，字迹与嘉馆抄本相似，疑为此书散失之册。此志体例，分疆域、建置、田赋、官师、人物、选举、艺文、杂志八门，杂志兵燹篇载咸、同间事甚详，又附蒋屺培同治元年所撰《寿邑咸丰兵灾记》一篇，皆为有关太平天国之史料。

　　分水县志六卷清康熙二十二年刊本(上海图书馆藏)

　　清李檠修，钱世泷纂。檠直隶永平府滦州人，康熙十九年任分水知县。世泷杭州府仁和县人，康熙十六年任分水县儒学教谕。分水置县，始于唐武德四年析桐庐北境地立县，隶严州府。明景泰四年，知县乐武创修县志，隆庆三年知县侯汝白重修，万历三年知县方梦龙又修之。清康熙十一年知县胡必誉修县志十二卷，及檠仕分水时，以《胡志》繁丛失实，距前志之成仅越十年，又重为纂辑，成书于康熙二十二年。观其志例，又不免过简，所分乾象、坤舆、营建、古迹、名宦、乡贤、仕宦、才德、赋役、土产、艺文十一门，均无子目。其书内容虚简，如乾象、营建、土产诸门，仅寥寥数页，其他如名宦、仕宦、赋役，亦缺漏不详。

　　温州府志二十二卷明弘治十六年刊本(天一阁藏)

　　明邓淮修，王瓒纂。淮字学海，吉水县人；成化十七年进士，弘治十二年任温州知府。瓒字思献，永嘉人，弘治九年进士，授翰林院编修，历官至礼部侍郎，卒赠尚书，谥文定；著有《正教编》《瓯滨集》等书。温州为晋永嘉郡地，至唐始更名温州。宋时为儒学极盛之区，如王景山、刘安节、陈傅良、叶适等，为儒学大师，皆出生于其地；故有邹、鲁之乡之称。郡志于南朝时，谢灵运撰《永嘉记》，郑缉之撰《永嘉郡记》；至宋元时纂辑者尤多，如宋李宗谔之《温州图经》，徐嘉言之《永嘉志》，曹叔远之《永嘉谱》，陈谦之《永宁编》。元夏开先之《温州路志》，章嚞之《东瓯志》，皆为有名之志。其书抵毁元末方国珍、方国瑛，起兵抗元构兵，祸及文献。至明洪武间知府任敬修《温州图志》，亦佚不传；今存郡志，以刻本论，推此志最古，书修成弘治癸亥。其体例繁博，以其纂录冗杂，而疏考证，虽不免后世有遗议，然观其书，如建郡、山川、列传诸门，纪载则慎严翔实；又如叙永嘉道学，则本末精粗，一以贯之，可谓一无遗漏矣。嘉靖问张孚敬重修郡志，以前志冗长，而大删削，乃多缺漏，以开后来温州郡志简陋之弊。
</div>
    <div class="pagination">
<a href="稀见地方志提要_page37.html">上一页</a><span>...</span><a href="稀见地方志提要_page33.html">33</a><a href="稀见地方志提要_page34.html">34</a><a href="稀见地方志提要_page35.html">35</a><a href="稀见地方志提要_page36.html">36</a><a href="稀见地方志提要_page37.html">37</a><span class="current-page">38</span><a href="稀见地方志提要_page39.html">39</a><a href="稀见地方志提要_page40.html">40</a><a href="稀见地方志提要_page41.html">41</a><a href="稀见地方志提要_page42.html">42</a><a href="稀见地方志提要_page43.html">43</a><span>...</span><a href="稀见地方志提要_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
