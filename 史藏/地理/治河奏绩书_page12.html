<!DOCTYPE html>
<html>
<head>
    <meta charset="UTF-8">
    <title>治河奏绩书 - 第 12 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>治河奏绩书 - 第 12 页/共 12 页</h1>
    <div class="content">　　估计第三
　　陈子谓靳大司马曰大工告兴不可以惜费用公其亟请发帑乎大司马曰今者三逆甫平需饷尚繁臣子体国分忧乃其分也河工修筑惟当节省是务陈子曰否适千里者三月聚粮治河之役与治军无异庀材鸠工非财不办亦犹用兵之要必先料其仓库转其刍粮也若千里餽饷士有饥色樵苏后防师不宿饱皆言粮匮者知其军之不振也今兴大工倘资用不继则诸事防济昔人云虚鬵乏粒易牙不能炊空柯无刅公输不能斵葢谓此也夫河之于国计民生所系綦重其与军政正复相等未可以军旅为急而视河防为缓图也大司马曰帑固应请但锱铢皆黎庶脂膏宜省之又省以上体节用之至意耳陈子曰不当用而用之谓之不节若当用而反节之恐后之费转相倍蓗也公日阅涑水编年宁不知唐刘晏之理财乎足国而不厉民三代以后能理财者莫有过于晏者也攷其造运艘置仓庾凡诸工计宁寛毋刻宁増毋减其意葢曰始制不惜物可经久后图修整亦易为功是经始之多费者正以省费也设初估茍简势必草率而易壊一壊之后不能修复势必更张而重搆则其费不更多乎故深于为国计者不可图一时之省用而遗旋修旋壊之虞不可顾目前之易完而致垂成垂敝之咎大凡估计宁留有余以待节减甚勿先为茍且之计以致因小而悮大也彼有司之浮冐估销以图侵渔此不肖之甚也法固必惩若以多估为已嫌以撙节为迎合虽贤者恐亦不免殊不知大臣公忠为国当计其大者逺者不当于当用而节之以留国家异日之患并累苍生复罹漂溺之灾将国殃民不几乎因茍简一念基之乎可不慎哉大司马曰子言诚是也谚云日费斗金不敌西风一浪以公私有尽之金钱而填此无穷之壑天之生水利人为多不图黄水为害至于靡已也不可深慨也夫陈子曰噫公之悲天悯人意良善矣然亦习于成説而未之思耳国家终嵗之出入以千万计大半皆以养兵今时当治平未闻以縻饷而遂弛兵备也至于河工嵗修之额设止二十余万不及兵饷百分之一即另有疏筑大工嵗増亦不逾数万人奈何独以黄河为耗财耶况王者以天下为家其城郭河渠犹家室之有栋字沟洫也百金之家搆一室每嵗必有涂茨修葺之用岂富有四海而惜此整理山河之费也且东南漕运必经于河国脉流通利济匪细是又所费小而所益大也方今
　　当宁轸念河患一以奠安昏垫是图凡有请发无不允给仰见
　　庙谟宏逺则任事臣工宜体此意何沾沾惜费为哉
　　任人第四
　　大司马问曰铨曹需次者纷纷赴工以兾进用可尽録之乎陈子曰营室需财举事需人彼欲用命而来安可不録然不可滥録也当慎之于始而已夫水土畚挿非可优游坐致也暴露曰星栉沐风雨躬胼胝忍饥寒其事固非易任矣若膏泽纨袴之子宁可与共荼苦躁进趋利之徒不可与厯艰辛倘假请滥録不独遗悮大工且或一时未能委以事若辈逍遥河上蜂营蝇集何所不作如易于题叙则开幸进之门如过为遏抑必深藂怨之薮公私交敝诽谤布腾其害可胜道哉甚矣不可以滥録也大司马曰既需人而不録之可乎是不可无遴之之法也陈子曰然夫工之作也必有有司董其役而地广事繁之处非一官可办若支分缕析具位庶僚亦未足以佐之则效力者之在所必録也至如选録之要仍当责之董理之有司必先究其素履騐其材力审其邪正择可録者保之而申之于公然后亲为騐视而録之而试之以事试而不称即黜之并咎保者试而称事由细而钜厯委以试之于是堪大任者出矣夫茍有成効必为荐拔俾身受者奋庸而闻风者尽鼔励此古用人之法也要之始贵慎其选择继贵严其考覈终贵信其赏罚自可收任人之效而又何有失人之患哉大司马曰亲为騐视一谋面耳安能定其贤否耶陈子曰孟子不云乎聴其言也观其眸子人焉廋哉盖应对举止之间其人之智愚敬忽大畧可见至其福泽之厚薄亦不可不审也故命将者福将为上才将次之勇将又次之何则夫福厚者必得器厚也其为人也大抵皆坚凝持重谦谨安详奉上必诚恪也任事必周宻也待人必寛恕也临财必慎重也其际危急之时值艰险之地乃能镇定而不惊好谋而克济也故曰观人者必观其心而观心者必观其气也大司马曰子言观人之法我其试之若劝惩之道诚在于赏罚矣我闻之古人云赏如山罚如溪者何谓也陈子曰如山云者确乎其不可拔也昭其信也又山重也所以明不轻也如溪云者渊乎其不测也示可畏也又溪深也所以明不寛也是故赏罚者居上之枢机作事之纲领也信赏必罚自可以驱天下之才而成天下之务矣虽然犹未论其本也从来治法固行于治人而治人之本尤在居上位者端之于已焉公身膺重任所贵敬以临之也勇以任之也明以察之也勤以率之寛以期之信以要之恒以守之也备此七者又矢以实心徴以实事将如声应响如腕运指庶司百执事有不从风而偃者乎于以捍大灾御大患也何有潢于此更有请焉潢等臆度之论又不若经厯之言之亲切而已试也故凡田夫老役有所陈説皆宜采聼以备叅详此不任其人而任其言亦任人之一端也虞舜好问好察迩言取于人以为善故其智乃大今人命意立説必欲出于已而后快自私我见之未去安可以谋大事成大功哉大司马曰防哉言乎余敢不服膺焉
　　源流第五
　　大司马问曰同一水也何黄流湍急独挟沙而行易淤易决与他水异果其源有殊欤陈子曰河非有异于他水也中国诸水惟河源为独逺源逺则流长流长则入河之水遂多入河之水既多则其势安得不胸涌而湍急哉况西北土性松浮遇湍急之水即随波而行于是河水遂黄也尝闻秦人之歌曰泾水一石其泥数斗今按渭流亦浊不独泾然也他如燕地卢沟之水其色酷似黄河故俗称浑河晋之沁汾诸水亦浊可知西北之水不惟黄河挟沙也再攷河自西域而来其流虽浊不若汴梁以东之甚昔贾让之中防欲引河灌田丘文庄以经济名于时亦不察其弊而韪之谓古今善防无过于此者殊不知今日汴梁以东之河若引以灌田则禾苖必尽被沙压矣乌可以灌乎潘印川公之治河去今为近其所着河防一覧多中肯綮后之议河防者必当奉为全科虽其所言险要近多变迁事宜亦有遗漏然元贾鲁之后深明河务者潘公为最也今稽其疏有曰黄水所经河南之土最松昔禹道河入海经河南者止郏县孟津巩县三处耳当时之水未必如今之浊今自河南郡之阌乡起至归徳郡之虞城北凡五郡河全经其地故平时之水沙居其六一入伏秋沙居其八此岂无确据而言之欤可知河之浊也至河南而始甚也明矣潢尝溯河之上流惟宁夏灵武诸处至今犹引黄流以资灌溉寜夏有汉唐二渠俱设牐以节蓄泄水旱有备民皆赖之然定制每嵗清明起工按产挑濬至立夏毕事方理农功有司董之永以为则由此观之上流之水尚不甚浊然犹每嵗必为疏濬不然沟渠亦淤无所为利矣又按元临川朱思本所述河源较为详确其言自星宿海发源行十数日水犹清浅可渉而渡又行数日水渐浑浊则河源本清与他水无异不益可信哉是其挟沙而浊者皆由经厯既逺容纳无算又遭西北沙松土散之区于焉流愈疾而水愈浊浊则易淤淤则易决耳河之浊且非其本然也而谓河性喜决也不更大诬乎尤可嗤者昔人筹河有建议欲于塞外凿渠之北流入于北海勿使经中土谓既可阻隔华彛又使中土永无河患论者莫不竒其防祗惜途遥工钜难成耳未有知其大谬者潢曩见其説不觉哑然失笑也何笑乎尔夫河之自西域而来若无他水入之止此一水曲折行数千里其势必衰曷能为中国患其所以为患于中国者大半皆中国之水助之也设西域本来之水行于塞北而域内之水自湟洮而东若秦之澧渭泾汭诸水晋之汾沁梁之伊洛瀍涧齐之齐汶洙泗其间山泉溪谷千支万派之流未易更仆数凡此西北之水安得不会为一大川以入于海哉矧河防所惧者伏秋也伏秋之涨尤非尽自塞外来也类皆秦陇冀豫深山幽谷层兵积雪一经暑雨融消骤集无不奔注于河所以每当伏秋之有一夕而水涨数丈者一时不能泄防遂有溃决之时从来致患大都出此虽使河源引而行之塞北焉能永免中国山水涨之害哉大司马喟然叹曰噫彼论河源流者率多讹今闻子言可破一切影响之説矣
　　隄防第六
　　大司马曰论治河者莫不以分杀河势为言及攷潘印川之説先以隄防为事子今力宗之愿闻其详焉陈子曰拯河患于异涨之际诚不可不杀其势若平时虞其淤塞而致横决之害更不可不合其流是合流为常防而分势为偶事也设专务于分则河流必缓缓则沙停而淤浅愈浅愈缓愈缓愈淤不日而故道俱塞河既不得遂其就下之性势必旁冲而四溃矣故潘印川曰以人治水不若以水治水也葢隄成则水合水合则流迅流迅则势猛势猛则新沙不停旧沙尽刷而河底愈深于是水行隄内而得遂其就下之性方克安流耳所以治河者必以隄防为先务也且攷隄防之缮由来尚矣非自潘公始禹贡曰九泽既陂陂者隄防也慎子曰治水者茨防决塞虽在彛翟相似如一学之于水不学之于禹也解之者曰茨防即今黄河之埽也淮南子曰狟狢得埵防弗去而縁解之者曰埵水埒也防土刑也埵当作塖与塍同此所云防者非隄防而何大司马曰余闻宋太祖有云夏后治水但言河至海随山濬川未闻力制湍流广营高岸自战国専利堙塞故道以小妨大以私害公九河之制遂隳厯代之患弗弭论者悉推为知言今之隄防非所谓广营高岸力制湍流乎且曰力制则非顺其性矣而子以隄防东水为顺其性其义何居陈子曰善治水者惟顺水之性非纵水之性也譬之人性本善率之即谓之道然易曰闲邪存其诚又曰义以方外夫闲与方者非多方防闲之谓乎性多方防范而本然之性乃全是防之者正所以顺其性也倘人而任情纵欲以为率其本性此放诞者之言其畔于圣人之道也逺矣治水亦然纵之而就下之性反失防之而朝宗之势乃成此潘印川以隄东水以水刷沙之説真乃自然之理初非矫揉之论故曰后之论河者必当奉之为金科也大司马曰禹贡所谓九泽者乃施之于潴水之泽非于川者言也今川而祖既陂之説毋惑乎人之尚未释然耳陈子曰川泽虽有异义古词每多互文昔贤引经定案原不泥近説况今日止论隄防之果当与否亦不必论人之曽用与否也若禹贡无既陂之文而今日合修隄防亦宜毅然行之况稽古有徴乎潘印川云禹时之河经于中州之地甚少必不若今日之浊故可分九河以杀其势于以知古之流可缓而今之流断不可不迅此又古今之异势难以执一而论也大司马曰子论甚快余固无疑顾禹贡所谓陂者果与隄防之制有合否耶陈子曰甚哉公之善问也夫陂者坂也土披下而衺侧也此非陡崖之岸乃坦陂之隄后人以骑而可登谓之曰走马隄是即陂也葢隄防之制其基必倍广于顶则水不能倾之古圣陂之一言而作隄之法已备洵言简意该也至攷近世隄防之名不一其去河颇逺筑之以备大涨者曰遥隄逼河之浒以束河流者曰缕隄地当顶冲虑缕隄有失而复作一隄于内以防未然者曰夹隄夹隄有不能绵亘规而附于隄之内形若月之半者曰月隄若夹隄与缕隄相比而长恐隄被冲则流遂长驱于两隄之间而不可遏又筑一小隄横阻于中者曰格隄又曰横隄隄防虽多不出此数者其作隄之法遥隄去河逺必相地势因高聨络之其余随河流以防范焉取土须逺隄根筑土必旋挑旋夯若近隄取土则基不固土厚方夯则筑不坚也筑成验工旧法挿籖灌水水不即渗便为坚结然挿籖之法务于连晴之后其銕籖须细直下直起方合若辈作弊籖粗而揺宕之则贴籖之土光水亦不即渗遂被掩饰矣验时宜细察也遥隄之外离地取土之地即可成小河以资运料缕隄逼流排桩衬埽所不可少若在顶冲险工尤必用防隄埽也隄土挿栁可备卷埽隄根蓄草亦足御波随地制宜皆不可不喻也大司马曰子言隄防详矣若异涨之时何以杀其势乎陈子曰遥隄去河颇寛若异涨之时溢至遥隄河寛而势亦自杀是虽合流而分亦寓焉矣所患者三凟并涨耳三凟者何黄淮及山东漕河也每年水涨或黄涨而淮不涨或淮涨而山东诸水不涨或淮与东水涨而黄反不涨抑或有涨于春者有涨于夏秋者三凟不并涨犹可御也惟是一时而三渎适皆涨也其势遂莫之能御若无以预为之地一经泛溢其害何可底止是以遥隄之减水坝断不可不设也当其无事人有议减坝为虚设者及减水时人又有议减坝为厉民者此皆不知全河之事宜而好为局外之论者也夫减坝之设譬如居室者虽不日接賔客而几席必设供具必备偶有賔至处之泰然茍几席供具不一备一旦賔客阗集其何以待之势必仓皇莫措矣有遥隄而不豫设减坝万一三渎并涨而蔑由少杀其势遥隄一溃尚可救乎兵百年不用不可一日不备减坝之设何以异是或曰减坝泄水大似以隣国为壑毋怪乎谤者之谓为厉民也不知减坝之水节制之兵也所减有凖则不若隄溃之漂溺无算也审利害者若均之有害必就其轻者也譬之子弟纵逸即当裁抑其受困苦者无几若不为节之而至于逾闲越矩将放僻邪侈縻不为矣其防于罪尚可言哉此养痈之害所以一溃而莫可救药也夫减坝有天然之制必至异涨之时方有减下之水若涨稍退减即止矣此出于万不获已为保固全河于异涨之时计方设是减坝非若战国曲防以病隣国也且遥隄之外近有运料小河减下之水将从小河泄之亦畧存大禹疏九河之意耳设有淹及民田之时不异偶逄涝灾民田低下者乃罹之也然低田一经黄水所淤水退而土即垫高次年必获倍收损益亦正相等要之设减坝则遥隄可保无虞保遥隄则全河可冀永定减坝与隄防寔又相维持者也虽偶有暂时之害而实收久安之利安得谓之厉民也哉
　　疏濬第七
　　靳大司马曰束河趋海固以隄防为急务岂疏濬竟可不事乎陈子曰疏濬乌可竟废也夫隄防束水固为行所无事设处不得不疏濬者又必有因势顺之法而不以人意参之庶不悖神禹之道耳如有溃决之患先宜截筑决口两旁掘沟下埽以褁定其根俾决口不致日扩也若流既决于旁流则正流必缓故道渐淤若止塞决口而不濬故道则水将安适水无所适而决口之流渐筑渐逼愈逼而水势愈急欲望其遽合也不几难哉然疏濬故道又未易言也故道虽淤岂竟如平陆乎其浮沙涂泥滩汀浅水一望弥漫欲事畚挿何所措手少为开掘水即随之涝泥水中焉能深广甚矣人力之疏濬未易言也潢尝再四图维而知以人治水诚不若以水治水之为得其道也是以欲濬故道者莫若将决口之下故道淤处反筑一堰截其微流溯决口之上游相度地势别开一引河直通故道夫故道淤处既截微流则河底涸出渐可施工止须开濬深沟数道余不必尽挖也俟上之引河既成下之深沟复掘然后并力下埽以塞决口及河流汹涌势力加猛之际遂开决口上流引河之口黄流方际怒有一道以泄之势必直注引河由引河而直趋故道故道已开深沟水有所容必且沛然莫御而停沙淤浅之处便可随流而冲刷矣河溜既归故道而决口之势自减因而再并力下埽决口断无不合者也于是知筑隄而水自可刷沙乃以筑为疏而疏且本于筑也又当知流而埽方可塞决乃以疏为筑而筑又原于疏也凡此皆治其所以然之故而不外乎以水治水而已故河者凿河之形人力所成十之二引河之势水力所涤十之八若以河患委托天意此任天而不任人者固失圣人范围补救之道以河工全凭人力此任人而不任理者尤为小智穿凿意见之私也大司马曰海口淤垫河流不畅潘印川谓无可施工惟当筑隄合流之冲刷则海口自深其説是已但近年淮黄入海之道较昔渐狭岂竟可无事于开广欤陈子曰唯唯否否夫海口浩洪波防天欲事疏濬诚难言也然河流挟沙而海潮逆上安得不垫况傍岸洄溜尤以停淤故以今较昔沙洲出海几及百里而海口渐狭势使然也若终不濬则下流必壅而欲上流不决乌可得乎是濬之之法亦不可不讲也其法于近海两岸之内各开一引河挑土即培于引河之外以作隄其受河流处与入海处且缓启其口俟河形凿成又必当河涨之时方启其口引黄流分注于其中以趋于海初似析河而三再将中隔之沙渚驾犁疏之其沙必随波渐削久之合三而一则海口遂开广矣此亦非全用人力而半借水力以成之者也若曰海口竟不可施工印川之説不无漏议焉大司马曰子之论真可补前贤未尽之防矣至运河淤阻非人力不为功子有何妙画其亦悉言之陈子曰南北漕水皆入于河间有河水长反入于漕之时谓之倒灌一经倒灌漕必淤浅如黄速退而清水下注便可刷深亦无待开濬也惟虑清水旁泄力不能刷而黄水灌久则漕不得不濬矣此人力之必需者也濬之之计量度土方以估工费自冇常则然计方论工又不若聚夫而计担给值随挑随发尤为便防是在敏于任事者因时度地酌而行之耳至于河身广狭深浅之宜又必计水之大小流之缓急量其水方度其消纳以定之待舟楫通利浅者亦可渐深倘潮汐停淤深者行将渐浅水无定形工难终已嵗修额设良有以也
　　工料第八
　　陈子曰谋事者人心也赴功者人力也储贮者赀财也济用者物料也夫谋虑未精不足以成事然徒谋而人力不集则托之空言矣赀财不贮不足以图功然聚而物料不备则缓急亦无济矣故欲筹河防则工力与料物不得不熟计之也靳大司马曰考古塞河之役动发卒数十万今则不然近河州县有嵗修额设之夫若别有大工兴举又随时召募有司董之义民率之功竣罢去似较古发卒为便今之力役岂尚有未善者乎陈子曰修举靡常届期调发恐有后时之虑州县额夫既有定数何不如丁银徴科解银河库不时雇募以免民夫起解及在工守之苦尤为公私两便也至河流顶冲险要之处其巡守之夫无间昼夜无分晴雨皆须查视方可不时抢救向设有守堤夫役虑无节制惰弛不免也潢思河工原比于军法请即以军法行之几给食赴工之夫尽募为支饷守汛之卒设千把等官统之以弁领兵以大辖小一如心之与臂臂之与指如此则节制既有责成而防御庶无疎虞矣所虑者一法立百弊生每见营卒多开虚粮武弁役使无间而练习缺然也河兵流弊恐亦如之若设则私役缺则虚冐不几名存寔亡乎所宜预立严禁勤为查以杜弊端然此所设之卒为防守抢救之计也若夫凿渠筑堤起建大工非募夫不办其法非可计工以论也惟制府定其经界酌其高深量其寻尺凡或筑或凿皆以土方科之命监司按则估计以定经费之如干然后监理有官分修有官画界工领费募夫以从事焉至于募夫涣而无稽者也必慎择义民以统率之义民亦计土方取值于官自复计工散值于夫其帑之不至于亏空工之必期于合法全视乎义民之得人与否此在司事者慎重择之也胼胝畚挿晴霁可作时际隂雨则相聚而食其晴时所余之赀不足偿雨时坐縻之费役夫乏食恐致涣散则土方之外当量益以隂雨之食给此又不可不预计者也夫抢救防守若设卒有定制疏塞兴作又量役以募夫较古之拨发诚为无扰而易集事也惟是精于厘善于奉行则不在治法而在治人矣大司马曰储料济用欲有利无弊又当若之何陈子曰埽栁苇近河颇饶惟需及时采运贮于各险至椿木来自江浙甃石采于南湖诸山而灰砖钉鐡悉事陶冶其间若因公扰民克价肥私物既不能符式料半属于虚縻其弊正不可以枚举矣祛弊之法所当勤其稽覈信其惩究则弊方不至太甚也而其要尤在豫为储备不使缓急无借此为肯綮之至论也若夫砖石之工以垫底深厚几层为固下埽之法以签椿入土多尺为坚砖石用灰须以沙炼若灌灰浆者尽属粉饰埽用栁草贵寔以土若稍松浮者尤易漂流凡此皆赖寔心任事之人寔力董理耳至濒海柴荡随河东涨有日广之势其有禆于料良非纎细必宜设専官理之凡造报之荡取近河易运者责取芦束以佐大工其余皆宜聼民领管或归灶户或起滩租裕公之中须复利民勿俾豪强兼并滋为弊薮斯善也至于运载物料皆系木石柴草麤重之物非借水力船只何能搬运至逺向来修筑及防秋抢救俱封拿商旅行舟夫封拿客舟其为害民自不必説且仓卒之际急欲拿舟商贾闻风逺避往往有料无舟以致徒手莫救小灾遂成大灾矣是宜疏请将河卒建旷银内动支特造梭栁船只四五百号分入河防营各拨兵目为之催防驾运永着为令则缓急运料有济不致遗悮险工且拿舟之害民可以杜其弊此更有利公私急须行之者也
　　因革第九
　　靳大司马曰潘中丞之治河去今为近其规画可法者固多抑有与今异者欤陈子曰治河之理千百世不易岂有明季至今而异也惟是水之形势与世推移而险要遂异流行亦殊则规画因以不同耳即如明治间河决荆龙口溃黄陵冈山东张秋镇防没于河乃在曹单等县筑大行堤障之嘉靖初年河渐北徙济宁鲁桥以下河道淤填二十六年河复决曹县四十四年决沛之飞云桥逆流东行逾漕入昭阳湖东平州平地水深丈余万厯十五年又决荆龙口长垣诸邑俱遭昏垫是明时山东每有河患长垣一帯隄防甚要自本朝来徐州以上隄固流深絶无疎虞虽防汛难忽而险要已销矣再如北运河口明万厯间犹在徐州北岸黄涨时輙灌入古洪内华等闸动至淤塞禁闸启闭嵗加挑濬殊废经理今北运口渐次而东黄水北灌之患永除此皆今昔之各异者也再者运河南口明时例谨闭通济闸粮艘过淮后每嵗六月初即于闸外筑坝以遏黄流霜降后黄水退回空之时方启凡一切南北往来之船俱于五坝盘过潘中丞丁宁告戒以为此例断不可易及本朝来五坝俱废通济闸口今复改制迂廻其道以接受自清淮若髙堰加修淮水不致东泄得以全力敌黄则黄水自不倒灌此不特遏黄之坝永不必筑即广济一闸似可不用而南北往来之舟楫无复再事盘坝矣此更今昔之不同者也夫髙堰为全淮保障自汉未陈登创建至明初陈瑄大葺中季潘中丞又加筑焉迄今犹为两河闗键但堰之迤南周桥一带潘公不加修筑其意虑淮水大涨时借以泄冯迨我朝而流水之处渐次刷决以致淮水东注遂有清水潭之大患今若不将周桥一带接建堰隄则清水潭之决口终难以塞此明时可不全筑而今必隄防之者也然全筑之固所以蓄淮水而敌黄流頋淮水异涨而不为宣泄则堰终难保此减水坝之必不可不设者也潘公留越城周桥之余地以泄淮涨孰知流弊致清水潭之害今接筑之以补其缺畧仍置减坝以神明其宣泄之意是又今昔方畧之不同而同者矣明万厯时北运河犹出古洪口屡塞屡改百余年中运口十改迨东移直至皂河口虽明所苦吕梁洪诸险皆已不经然倒灌之患犹或不免今康熙二十年闭皂河口又顺而东十五里出张荘运口遂免倒灌而运艘尚经由黄河二百八十余里不无牵挽之瘁风涛之厄潢已于九里冈一帯黄河北岸之内间开运料小河将来因之聨络开濬引汶沂之水直近清河县上流従仲家荘入于黄河则北河之口愈趋而下不特黄流倒灌之患永絶而漕艘过淮出南运口不二十里即入北运口可竟脱风涛之厄与牵挽之劳利国储而息军力不无有禆此更古人所不及计而今可渐为规画者也其他如明季虑睢水直射泗州有妨陵寝特筑归仁遥隄以捍之使睢水北入于河也今睢水已尽南入于淮正可助淮敌黄而归仁一隄不其扼要矣又嘉靖间于黄河北岸王家营东冲开草湾河夺黄流十分之七至赤晏复归大河是时清河浦喜河北徙恃以为安当事者或议塞或议因之而濬纷纷不一今已全淤濬塞均可不议矣此皆因革之大凡也要之水性本动而黄为尤甚其变更迁徙原是无常固难刻划古人成迹而治之也惟是可信者理可守者法有事则顺理以调剂之俾弭其害无事则守法以谨防之俾安其常一日如是千百年亦如是即河有因革而理与法安有因革哉
　　善守第十
　　靳大司马曰河之为患终古不息岂遂无一劳永逸之防乎陈子曰宇宙间万事万物皆有变更固不独河为然也试观城郭宫室有数十百年不倾圮者耶即如常人庐舍犹须嵗为葺治若不及时绸缪飘揺风雨所不免也凡此静业尚不能不敝况水属动者乎水而依山或不挟沙犹不速变若黄水自中州而东容纳既多流于平旷之境而又挟沙以行欲其不变安可得乎故一劳永逸之説治他水或可言而独难言于治黄也虽然黄之不能常治究人事之不能有恒耳葢致害之端无不兆于防微而成于怠忽也是以爝火不息至于燎原蚁穴不塞至于沉灶其所由来者亦甚防矣防河者果能察几虑逺杜渐防防一人理之千百人一其心以行之一时定之千百年遵其法以守之少有冲刷即卷扫以防之少有渗漏即退筑以阻之少有淤垫即束波以涤之少有泛溢即量减以泄之时时防闲在在检饬自可消大患为小患弭小患为无患欲期久安长治也何有毋如人事之不能有恒乃势使然也或始勤终怠或顾此失彼或迁官罢去或疾病死亡自一官而论已不能必其有恒矣再者人懐殊心各主异论或勤惰不同或公私各别或习安而亡危或喜新而厌旧种种无恒河患随作则自众人而论更不能必其有恒矣人且无恒心而欲河之恒治也不綦难哉惟得公忠大臣深明河务者朝廷信任不疑俾之久于其职督率属员惟懐永图再简贤能副其官讲习冇素即属员俱宜永任有过则降黜若勤劳著绩者増其秩毋迁其官一如钦天监太医院之员皆専习其事自必熟谙其理庶几陈毕继治而协心萧曹相承而宁一将奠定之功克守一年即可弭患于一年克守十年百年即可弭患于十年百年矣独是守之之要不特遵其成法又必通其神明故有不轻更张而为守者更有随时变通而为守者此又顾其人之何如耳嗟嗟天之生才不数即生其才而或未必用即用而或有间阻又不获尽其才此其间则有天焉若曰人事既以克修而天意尚有难必是为流俗人之言而非深明治河之理者也
　　杂志第十一
　　靳公初莅河干时黄水决者数处而杨家荘之患为尤大河溜尽归决口北流入海正河淤浅漕不得达宿迁以东北岸民田皆成巨浸陈子不为浅近补救之计不即筑塞决口先南岸淮水从清口畅流以涤下流入海之淤浅使故道已疏然后溯决口之上游从南岸开凿引河引流入于故道清口既不倒灌故道既得流通河水已半归故道于是决口水势稍杀随即卷备巨扫塞决是时一扫之大如陵阜约值千金数百人挽之以填诸决而决口之河流奔涌尚且掣扫漂去有作埽之良工立埽上随之没于河人皆股栗几束手无防矣陈子复酌多开引河分水势趋于故道斯决口之流大缓渐可筑塞然将及合时一夕水涨复报溃开官吏工役莫不相顾失色以为此工必不可成也惟陈子镇之以静徐曰偶值水涨耳俟水稍退仍塞之必可合后竟如其言若非陈子之明识定力欲决之塞也难矣
　　黄流之倒灌北运口其害己非一日矣明时漕艘厯吕梁抵徐州进镇口闸北运每年黄涨即逆流进闸輙致垫塞因立法俟漕船进口即闭闸禁行至秋深水退方为起闸放回空之船然而涝濬之工究不能免后渐改而东至皂河口进北运河虽脱吕梁诸险然黄流倒灌犹未免也靳公甫督河骆马湖口已经淤断漕运无由北达危急异常陈子即相度水势建议创挑皂河二十里复挑支河三十里由张荘运口北上于是黄流北灌之患方息其故何哉葢以运口愈东则地势愈下北水从上注下以顺入于河而黄水不能自下而上以逆入于漕也况至张庄运口又北接骆马湖之水合流入河而力更足以敌黄耶稍为更定除数百年倒淤之患非深得水之情性其孰能与之
　　南运河口自明季以来漕船俱出甘罗城口之天妃闸初时闸口逼近黄河河水浊流便易倒灌比北运口之倒灌为尤甚淮安一帯运河遂致淤垫每年冬季必大兴工挑濬方可济运且黄水既倒灌入运河则淮水不能畅出清口以致高堰水势日増下河被淹为害甚大陈子建议改进太平坝迂其途以避黄水内灌设或黄强淮弱之年间有倒灌黄水势退清淮畅流旋将淤泥即为冲刷仍不垫浅漕运可无阻滞一转移间嵗省民力财用无算丄济漕运且保高堰之危杜下河淹没之源真在无声无形之中也
　　清水潭者在高邮之北运道之所必由者也淮水东溃将隄防尽决数十里畧无畔岸湍波冲激旋为深渊故曰潭也初时因漕船经此輙被漂泊运道中阻势在必修然塞之随水而泻屡修屡溃茫无津涯估工者计费百万讫无效也靳公既督河道在所必理陈子周视形势遂估计其费以为十万可塞也监司以下皆不敢任其事谓前估五十余万今估十万费省十之八乌能兾其有成哉于是陈子躬自治之陈子知清水潭之致患也由于高堰迤南潘印川留越城一帯未筑以泄淮涨及泄泻日久成河九道其流不可遏由高邮湖直冲而东遂成清水潭之患陈子先将越城一帯接高家堰而筑之既障淮水北行尽出清口以敌黄而清水潭上游之势顿缓水便减退即易为功矣陈子又计潭之中最深若必欲径直筑隄潭深未易填也乃环潭而筑稍迂其道就其浅处施工而其事又易矣且他人视此工甚险谓必以竹载石下之或谓以舟载铁沉之纷纷妄议陈子以为制水者土也只须筑土乃就近岸浅处渐次运土筑两隄于水中约筑半里许两头坝住将水戽亁即于两隄之中挖土接隄再筑不特取土不逺而河且深矣又筑半里许其作坝戽水挖土接隄一如前法渐筑渐挖而清水潭数十里之间竟成长隄二道运艘行乎其间永无漂溺之患故今谓之曰永安工真省费而奏功非人意料所及既成之后又若行所无事焉亦神乎其技矣后之治水者诚不可不奉为章程而会其意防也
　　北运河口改至张庄虽免倒灌之患然漕船自淮出清口溯流而上尚有一百八十里之遥重载逆水固属难行而淮水之湍急于徐州以东为更甚每船过黄増雇短縴二十余人而日行尚不过二三十里况遇暴风水涨不无漂泊之虞浅洲淤沙更有起驳之累故漕艘之过黄多费而且懐忧良一大阨也陈子因修建遥隄乃于宿迁以下如七里沟上渡口诸处取土筑隄即间开运料小河后因而规度于黄河北岸之内另疏一渠泻北运河之水从栏马河起至仲家庄上凡一百八十里就运料小河连而濬之扩而深广之所费颇节而中河之运河成矣使漕船出清口上于黄河行二十余里过清河县即进仲家庄闸悉由平流以北运永免黄河风波之险阻且省縴挽之劳费又可速于防程不悮漕限运丁之感颂懽呼至今口碑载道嗣后每年运漕从无稍阻至于民船北上因经黄河者止二十里小舠叶舟皆可直达于通州禆
　　国便民匪可言殚洵哉中河之辟百世之利也凡此疏筑大工皆以靳大司马言聼计从即为建白更仰赖朝廷圣明干防允行方俾肤功克奏然陈子竭智纡筹澹灾兴利其经世之学诚有不可冺没者也
　　漕船过清江浦必由新荘闸出太平闸而新荘闸之南另疏一渠由七里闸亦可出太平闸每年大抵由新庄闸者居多其设七里闸者以备新庄闸之敝或欲修造则由七里闸也其年正议修新庄遂由七里适淮水暴涨漕艘逆上七里闸甚艰日止过一二船漕院羽檄来相催促以为河政之悮漕也奈闸口水势甚急不能飞渡靳大司马有忧色陈子曰是不难也当夕下片纸谕有司于七里闸之上游凿数函洞引水出于闸之下不日函洞成闸口水顿平日报漕艘过数十号矣留野张氏目击其事惊叹不已因问曰何以凿函洞而水遂平也陈子曰闸上凿函洞则水泄而势缓闸下得函洞之水则水长而势平岂尚虑闸口之湍急难过哉留野曰噫此真得水之性情者也而子之算亦神矣
　　淮郡之东真武庙者黄流所经之处也一日者报河决真武庙此乃旧决口今复溃开靳公不觉失惊陈子曰无虑也潢请即往视之及相视而归共问为害若何似必须急塞也陈子曰可不必塞不数曰彼自塞耳人皆异其言尚疑信参半也无何果报决口之水退出其溃处已塞矣留野张氏更为惊叹复问其故陈子曰人以此为旧决口向年难塞宜乎共相忧虑也但不知此乃下决口耳水从未有决而上流者若欲由真武庙决而下行地多陵阜水去必不能畅其性势必返而仍归于河况黄水挟沙决而不能畅流其沙俱停垫于所决之处行即自塞矣无待人力也是时淮民不知陈子不塞之故但闻其言曰决将自塞未几其言果騐民遂为河伯降生之謡也以上二条虽无闗于大工然陈子之论深得水之性情可以为后世法特附志之亦举一隅之意云尔
　　辨惑第十二
　　留埜张氏问于陈子曰近来河防致患之由大率以黄水倒灌入淮也淮既不能出清口势必东溢尽淹高寳诸州县黄水分泄入南运河则出海之势自弱于是沙停水滞而上流傍决之患遂作矣此患之不息而费以不赀也以愚计之莫若竟塞清口使黄流直注于海再将淮水顺其性而南入于江以应孟子排淮泗而注之江一语俾黄淮分流则永无倒灌而诸患之原可弭矣惟是漕船北运必由清口以出岂可竟塞乎不知国帑之费于河工亦多矣愚意漕艘竟造南北两班南班之船运至于淮即由六坝盘交北班北班另造小様之船于黄河受载车送通州省每嵗河工之费以为増造漕船及两班分运之需亦不甚逺而淮泗水患可息民得安土而居岂非澹灾之一防乎陈子曰子能通计黄淮形势及漕运大畧而发为此论亦见子留心经世之学矣特未知近古黄淮亦曽分流矣元时运道漕船由江入淮由淮顺流出庙湾海口从海道北运是淮原未尝与黄合流入海而元时河患仍未息也迨明初平江伯陈瑄始増修高堰开清口淮入黄漕艘溯黄流浮汶卫诸水而北上是时防闲得其道不独河无泛滥而漕亦克济是元分淮黄而患仍作明合淮黄而功已奏由此观之水患之不息岂仅因淮黄之相通哉况黄水自中州而来至彭城以下河流愈浊及将入于海又日有两潮逆其流若无清淮从而涤之则海口尤易于淤平江伯引淮入河同趋于海正欲涤海口之淤也譬之人食稠糜必易于哽咽若潄以清茗有不利喉而即下者乎留野曰余窃以为分淮黄而之乃顺其性耳元时分流而患不息或别有故今闻子言方知黄之入海有借于淮余之议姑存以备参考可耳
　　下河议兴靳大司马疏请筑长隄二道障各减坝之水直达于海议者哗然以为筑隄于地面架水而行非水由地中之意且河形既高则田反在其下被淹之田潴积之波安能归于堤内以泻入于海耶闻其説者皆不能无疑于长堤之防也留野张氏因其説而问难于陈子陈子曰亦知下河之何以议开乎夫下河高寳兴泰七州县之被淹也非淹于雨泽之过多实淹于运河溢出之水也夫溢出之水由高堰而来白马汜光诸湖不能容运河不能泄乃溢注于下河源源不穷也若无一渠以达之于海则日积于七州县之区矣此七州县之所以被淹下河之所以议开也若止虑雨泽滛潦而欲泄之则原有庙湾石防串塲芒稲诸河具在又安用别治一渠哉今人不明开下河之故而漫然为局外之论是以有堤高于地之惑也须知七州县之地其形如釡西近运河地势固西髙而东下东近海濵又东高而西下此范公堤之东障海潮为百世之利也倘凿渠以东通于海不特减坝之水不能逆上而出将海潮且溢而入矣今再四筹画不得不于淮郡之南高邮之北筑长堤以防减下之水向东北就下而行由朦胧港以趋归于海也果将减坝源源之水送之入海而田中所潴皆属无源不难日就涸竭也彼谓田水反下不能入渠为疑试问开下河为泄田中之水乎抑为泄减坝之水乎若为泄减坝之水而开渠也又何疑田水之难泄耶陈子既定开濬中河之计人尽知濬成之利而仅虑创凿之难耳惟竹冈周氏以为黄流与中河相隔宻迩黄之泛溢莫测或决入于中河恐致合为一渠终非可久之防问难于陈子陈子曰子之虑诚逺矣然而河防之计其可信以垂久者惟有谨守之一法也倘疎于防范即相越数十百里而患将及之若勤于守御虽止隔一缕之堤而可恃以永久如清江浦之运河与黄止隔数武耳而几百年来保固无虞民居列市于堤上前门临运河后戸逼黄水尚处之泰然是未可以两河相近为疑也
　　初靳公抚皖时陈子见庐鳯间多荒芜旷土因议为沟田之制説本井田之沟洫而规画便宜实利民而可行也继以靳公移节河干其事不果迨乎两河奠安向所淹溺之区渐次涸出陈子复理沟田之説先于安东之野就湖地而屯恳焉试之而利因筹帑金之耗于河工者无算可即涸出之土田开屯收息以偿库项后日者屯租积储渐多可以备防河之费则国帑可节且两河无业之民招之播种又使各安其生筹画再四遂有屯田之举也其要先搆庐舍定疆界给牛种耕具以招徕流移归者如市畴昔所叹为污下之泽国行见墟烟相望比成沃壌矣夫水土平而农事作禆
　　国计而益民生方谓太平盛业无有过于此者也及辟土渐广而豪强占利私恳亦多司事者从而清厘之怨谤乃起是时忌功者流见治河告成苦无从媒孽短长适因屯田之事奸民散布流言欲阻挠屯政以利其私而忌者乗之得以诬防矣或者深咎陈子曰河工奏绩既上答
　　国恩下拯民患功成名立可以不朽矣何为复营屯政致起谤端子岂独昧于此耶陈子曰人臣事公稍有利于国计有益于民生者必当竭尽其智力若见为可行而茍且从事以自图逺嫌避谤偷安处逸其心事尚可问哉夫屯田之兴尚矣自赵营平诸葛武侯羊叔子诸公而后凡屯田者无不利于国此从来之明騐也今于河流淹溺之区就其涸出者给牛种耕具招无业之民而屯之何害民之有倘得会勘潢当敷陈于廷
　　圣天子明烛万里必且洞鍳劳臣之防忱也惜乎陈子抵京积劳且愤一病不起而其心究不能白于天下也悲夫













　　河防述言
　　靳大司马奏请推思分防疏稿
　　奏为义友竭忠王事尽瘁捐躯防臣生死难安仰吁
　　圣慈推思分防以慰幽魂以励草野愚忠事切臣一介
　　寒防厯防
　　皇上天恩拔擢于康熙十年由学士陞授安徽廵抚大凡外官自州县以上有刑名钱谷之责者必以礼聘士协同料理名曰幕賔臣于是时留心访求未得其人适有浙江钱塘县儒士陈潢者逰学京师偶与臣遇臣见其状貌魁梧器宇凝重动止语黙咸秉以礼臣遂聘以同行并令教臣子焉然臣亦未之竒也徐而察其学问似非章句探其言论悉本性情臣亦未之信也乃自抵皖署后臣与之寝食为俱朝夕讨论讲求政事始知其识明敏而深厚其才肆应而曲当臣不禁爱之重之矣臣抚皖六年适当军兴之际陈潢之禆益实多然此六年之中犹为臣一人之私借而非有所宣力于国家也迨康熙十六年三月臣复防
　　皇上天恩陞任总河当两河敝壊之后前此覆辙频仍闻者心惊见者胆落无不以畏途视之臣虽报効有心而设施无术亦岂能无忧惶悚惧之念哉潢即毅然告臣曰遗大投艰岂得无惧但能实心力行则天下无不可为之事正可借此以报
　　君恩即潢草茅下士素有志于当世之务而未获进身
　　无由建白今亦正可相佐以报
　　朝廷以毕素志臣于时一闻潢言瞿然自惊随应之曰
　　子能助吾宣力王事以报
　　君恩我亦何敢再萌身家之虑哉于是矢志同心黾勉协力出则随臣荒度经营入则偕臣料理文告凡所以算土方核浮冐科料物图节省之处纎悉无遗如是不避寒暑无分昼夜与大工为始终者十年有如一日故臣得以时遵
　　圣畧竭蹶从事俾两河复归故道潢与有力焉但臣皇上命臣治河臣复以礼聘潢与之同事是潢之尽心
　　于臣犹臣之尽心于
　　皇上乃臣职友谊之所当然耳臣亦何敢将陈潢妄凟天聴特是大工之内如开河筑堤募夫办料设法催儧厘奸剔弊鼔舞人才不避劳怨不畏强梁臣力之所能为臣心之所能尽者陈潢不过助臣尽瘁而已原无足异若夫发前人心思之所未及开防臣智虑之所不能者则有五大工焉一如下河七州县从前被淹人但知髙家堰冲决三十四口因而不能堵塞清水潭之故而不知前人尚留翟家坝未堵二十余里与成河九道之处以致滔滔下注不舍昼夜清水潭遂成泽国清口内灌无休而下河遂成巨浸被灾十分矣潢乃建议尽行筑堤塞河以敌清口之黄且创设减水坝遂渐宣泄以保髙堰之堤工始得减下河十分之灾为二三也二如清水潭旋塞旋决末次勘估需帑金五十余万潢乃建议弃其旧口移筑堤工于湖内改为永安河节省帑金四十余万乃得永免溃决而保安澜也三如前此甘罗城运口逼近黄河河水内灌淤垫山清髙宝之河道每年冬底必大起民夫挑挖以济新运不无劳民伤财潢乃建议改进太平坝以避黄水内灌即或黄强淮弱之年间有内灌黄退旋即冲刷仍旧永不淤垫迄今十有余载免民夫挑挖之劳嵗省民财数万金也四如康熙十七年冬骆马湖运口已经淤断新运无由北达危急非常潢乃建议创挑皂河二十余里地皆沮洳防溺应期而成且复挑支河三十里以避黄水再无淤垫之患使通漕直达
　　天庾也五如
　　圣心爱民一案原题不过欲泄减坝之水以利民田潢乃建议创挑中河以避黄河一百八十里逆流之险防军利漕自厯代行运以来所未有之事也当其兴举以上各工之时无论寅寮不分老防无不以为必不能成且有涕泣以求臣之停止者惟潢信之真而臣任之力得防
　　皇上干防允臣兴举且荷
　　皇上如天之福百川効灵俱已成功为
　　国家永逺之利实潢之聪明卓见有以成之者臣不敢昧心掠之归已以欺
　　皇上以欺天也臣知潢之才感潢之心念潢之功情不能已当圣驾甲子南巡之时防
　　天语问臣以有无得人臣即以陈潢姓名对嗣因皇上圣慈必欲使下河无一夫之不获
　　命臣子治豫问臣以有无别治之法潢乃筹之昼夜议添重堤一策仍挽减坝所泄之水以出黄河臣因试騐有素是以据实具题以此策出之陈潢
　　皇上不次之恩授以佥事道衔赞理河务潢深感激方将益竭其才力图报効不意因此议论纷起部议革去职衔而潢亦随病入膏盲矣后防
　　圣明洞鉴察潢无他
　　特恩寛宥而潢又随即物故矣今臣复防
　　皇上天恩复任总河岂不以臣向者曾効犬马之劳耶但向者帮臣以効犬马之劳者乃陈潢也是臣与潢乃同事一体之人臣幸而生遂得再受
　　皇恩潢不幸而死臣何忍负之使潢尚在臣犹愿以百
　　口保潢于
　　皇上之前以备驱使必有可观潢诚不幸而死臣若避嫌隠忍是臣生为负友之人念臣衰病日甚旦夕难保若不及早陈情一时风烛死为负友之逢潢地下何以相见乎臣今不揣冐昧将臣交潢始末与潢竭忠王事各縁由据实直陈仰祈
　　皇上察臣情词怜潢劳绩
　　特沛天恩准复陈潢佥事道衔以光泉壌不独潢之幽
　　魂矢报啣环而防臣仰荷
　　推恩及潢亦且死得瞑目将见天下草野未达之士当必有所观感兴起而益奋其他日报効之心矣臣谨具
　　奏贴黄难尽伏祈
　　皇上睿鉴全览怜悯施行臣不胜激切悚惶待
　　命之至伏候
　　勅防康熙三十一年十月日奏奉
　　防该部议奏







</div>
    <div class="pagination">
<a href="治河奏绩书_page11.html">上一页</a><span>...</span><a href="治河奏绩书_page7.html">7</a><a href="治河奏绩书_page8.html">8</a><a href="治河奏绩书_page9.html">9</a><a href="治河奏绩书_page10.html">10</a><a href="治河奏绩书_page11.html">11</a><span class="current-page">12</span>
    </div>
    <div class="pagination"><a href="index.html">返回目录</a></div>
</body>
</html>
