<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 58 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 58 页/共 61 页</h1>
    <div class="content">　　盐亭县志四卷首一卷清乾隆二十七年刊本(上海图书馆藏)

　　清董梦曾纂修。梦曾山东定陶县人，拔贡，乾隆二十五年任盐亭知县。盐亭为汉广汉郡地，西魏恭帝时改名盐亭，隋废，唐复置，属梓州，宋元以后属潼川。县志明以前无闻，自清康熙丙辰邑人张泰阶就所见闻为《古盐亭志略》，丁丑邑令吴宏有因之为县志，乾隆十七年胡华训重修，而未付刻。后十年梦曾官盐亭时，继《吴志》稿而成是书。其书体例，分舆地、人物、艺文三类，子目四十有六。舆地志所纪，于山川、名胜、物产较详，艺文志录杜甫诗颇多，如《行次盐亭诗》，杜甫尝历其境也。其书编次颇有条贯，体例简括，征引诸书皆注明出处，为蜀中方志之雅确者。

　　中江县志五卷清康熙五十四年刊本(上海图书馆藏)

　　清李维翰、李来仪修，王一贞纂。维翰号西屏，镶黄旗襄平人，岁贡，康熙四十五年任中江知县。来仪号丹崖，浙江长兴县人，贡生，康熙五十一年任中江知县。一贞字位中，绵竹县人，康熙四十五年任中江县教谕。中江为晋五城县地，北周置玄武郡，隋废，宋真宗朝复置中江县，迄元、明、清未更。县志明以前无可考，据本志来仪序谓：“在明一修于嘉靖，再修于国朝之己酉丙寅。”而未详言修志原委。此志为维翰创志稿于康熙五十一年，以调知昌平去，书未及付梓，委以邑孝廉李藻继理其事。及来仪来任，复嘱教谕王一贞增订其稿，编次为五卷，为纲者九，为目八十有一，历四年始刻成书。但按其凡例所述，志实康熙二十四年邑令祝兆麟始议为之，风俗志为兆麟撰稿焉。自创修迄书成，凡三十年。迭经补订，故讹谬绝少。自宋至明清，其间中江往事纪载极详。如人物志所载苏易简、苏舜钦祖孙，吴叔永、吴忠肃伯仲，以及徐士杰、宋方麓诸传，摭采颇繁，修辞亦有义法，可推蜀省方志之佳作也。

　　蓬溪县志二卷清康熙十一年刊本(北京图书馆藏)

　　清潘之彪纂修。之彪丹阳县人，顺治十八年进士，康熙七年任蓬溪知县。此志为之彪官蓬溪时纂成，康熙十一年付刻。书成即遭兵燹版毁，印本流行不多。康熙十九年知县周甲征即欲重刻不果，五十二年知县徐缵功依原本加增而重刻之。查蓬溪志书此本以前无可考，此志今原本不多见矣。其书编辑简略，体例以事定篇，不具史法，纪载亦不过概述大略而已。蓬溪为汉广汉郡地，唐始置蓬溪县。邑四境皆山，中有溪曰蓬溪，流广二百余里，其间冈峦纠纷，溪发源于蓬莱山故曰蓬溪。山有莲莱诸峰，以龙多山最秀拔，在邑治东，为蓬邑八景之一。相传晋永嘉中广汉人冯盖罗炼丹于此而道成，犹有遗迹存焉。唐孙樵有《龙多山录》，语此山奇崛古隽，刊画甚工。宋何麟有《龙多山诗》，均见载于本志艺文志。

　　安岳县志三卷清康熙六十年刊本(上海图书馆藏)

　　清郑吉士修，周于仁纂。吉士字西铭，仁和县人，举人，康熙五十年由衢州府教授升任安岳知县。于仁字文居，号仙山，安岳县人，康熙举人，雍正间仕福建永春知县，以所见闻著有《澎湖志略》《渡海舆记》《暮游集》等书。安岳建置，自后周建德四年置普州安岳县，隋废州，以安岳县隶资阳郡。唐复置普州，宋州县废，元复安岳县，属潼川府，明清因之。《宋史·艺文志》有杨泰《普州志》三十卷，是为纪载安岳县事之始，明万历间知县李英奇始创修县志。此志为吉士仕安岳时，延于仁因李英奇县志增修而成，康熙己亥知县姚孔镛始为之梓成。按此志体裁简约，纪载详核，采摭笔述，皆出于仁一人。

　　重修丹棱县志七卷清道光二十八年修，稿本，清丁晏手跋(上海图书馆藏)

　　清高士魁纂修。士魁字紫峰，山阳人，道光十三年知丹稜县，二十八年纂成此志稿，未见有刊本。其书分地理志、建置志、祠祀志、田赋志、官师志、人物志、选举志七篇。丁晏跋称其书：“仿康对山《武功志》简雅有法。”今观此志不过仿《武功志》形貌耳，修辞艰涩，述事不昭。对山之书，行文首尾相贯，文简事该；且具褒贬善恶，劝鉴尤严，士魁之书远不及此。例如此志人物志《李塾传》叙塾复举贤良方正下一句曰：“是科六论，四曰问郎十二备如何一题。”行文艰涩，使览者不详何义焉。而丁晏跋为之说明：“余考之《玉海》官制，十二备，宋元丰之制也。元丰六年八月，吏部尚书李清臣赐承务郎以上卿一贯出身，历任功过如备。”是为此志文简不详，事不考据之一例也。按此志建置志：“丹稜在秦为蜀郡地，汉置南安县属犍为郡，南齐设南乐郡，后周明帝分置齐乐县，武帝改曰洪雅。隋开皇十二年因邑南有洪雅镇立为县。今改治曰丹稜。”按丹稜县志有乾隆二十六年李光泗修县志十二卷，光绪三十一年顾汝萼修县志十卷，此志为未刻之孤本。

　　彭山县志七卷清乾隆二十二年刊本(故宫博物院图书馆藏)

　　清张凤翥纂修。凤翥字梧冈，浙江上虞县人，乾隆十三年进士，十六年任彭山知县，二十三年去任。按此志为今存《彭山县志》最古之书，其书体裁则仿之康对山《武功县志》，分建置、沟洫、风俗、官师、人物、艺文、平番七篇。为凤翥官彭山时所纂，是时文献难征，摭采不易，以知其始创之难也。卷前有张之浚序，称：“其提纲絜领，条分缕析，不缛不遗，眉目清楚，义旨蕴含。”之浚字玿美，尝参纂《五凉志》，颇知志乘之学也。彭山为汉犍为郡武阳县地，南朝梁改为犍为，西魏改曰隆山。唐贞观二年始称彭山县，明清时废而复置者累，清属眉州。

　　泸州乡土地理教科书一卷清光绪三十四年泸州正本女学堂铅印本(上海图书馆藏)

　　清李正华、彭植昌纂，二人事迹均未详。此书编成后，呈四川提学使审定刊行。书序略云：“因思儿童入学之初不明乡土大势，而遽授以全国地理，不特无践学部颁定之教程，抑且无以收儿童领悟之实。吾泸建设学校历有年，益以本乡之调查，编为乡土地理一书。书专为泸州初等小学编纂，为首二学年之用，全书共一卷，分三十一章，订一百课。”按此书编例，首列泸州属简明地图，次凡例，次泸州全图，泸州直隶州，泸州大势、疆界、区域、地势。属地地势分江安、合江、纳溪、九姓乡，山脉、河流、户口、人口、天气、物产、农业、工业、商业、畜牧、水产、宗教、教育、交通、民风、关塞、滩险、厘卡、赋税、盐、官制、积贮、风景、本州十乡，属地江安、合江。以上诸门按“循序”编次。

　　纳谿县志十卷清嘉庆十八年刊本(徐家汇藏书楼藏)

　　清赵炳熊纂修。炳熊江西安福县人，监生，嘉庆十七年任纳谿知县。纳溪旧志，据炳熊本志序云：“多出抄本，缺略不全。”考《纳豁志》，有康熙二十五年知县王帝臣所修县志，五十四年知县蔡琏重修县志，皆为稿本不传。此志为炳熊与县教谕徐行德、训导张学■〈經，音代糹〉等辑成，其体例分星野、建置、疆域、田赋、学校、风俗、秩官、人物、艺文九门，凡七十二目，卷前有星图、县境图。同治五年有增刻本，民国九年有石印本，原刻本今极稀少。按建置沿革谓：纳谿于隋、唐为泸州之云溪里，宋于溪口置军寨设递运，皇祐二年置纳溪岩，绍兴五年升为县。”然据《宋史·地理志》载纳谿于绍定五年升县。按绍兴、绍定相越八九十年，疑有一误。抑其间更有归并，须待考证焉。

　　内江县志五十四卷旧抄本(复旦大学图书馆藏)

　　清顾文曜纂。文曜事迹未详。按此志凡例云：“系据嘉庆四年邑令张搢所修邑志，及嘉庆十二年徐丰续增之本，按现存案卷核对，加以增补笺正。”其书体例，自星野迄外纪共五十四门，职官至嘉庆十六年止，分门虽多，但每门仅寥寥数页。然所备述者，皆前志之所未载，颇有资考之用。按内江为汉资中县地，北周于中江水滨置汉定戍，后改曰中江县，县治在今县治西，隋避讳改中为内，徙治于汉安戍城。元省县入资州，明复置，清因之，属资州。

　　井研县志二卷清雍正十三年刊本(上海图书馆藏)

　　清黄光灿修，刘琨纂。光灿字辉五，云南易门县人，举人，雍正七年选任井研知县。琨井研县人，乾隆三年举人，十岁而孤，家贫，中举后未仕，教徒乡里，与弟玮、瑜以文名乡邦。据本志建置谓：“隋开皇十一年置隆山郡，废蒲亭县，置井研县。”按井研建县自隋始，县志则创修于明景泰间知县冯让，成化间知县丁锐、万历间知县杜如桂又先后重修，明志则岁久散佚。此志为清修县志之始，凡八门，曰疆域、曰建置、曰祀典、曰食货、曰职官，曰科第、曰人物、曰艺文，书前有星野、疆域、县治三图。按其书体例，乃据万历《杜志》，只增疆域、建置、食货，科第四门，四门资料则摭采通志，而未自行搜罗考核，终不免草率成书。

　　直隶绵州志十九卷清乾隆元年刊本(北京图书馆藏)

　　清屠用谦纂修。用谦字益受，号畏庵，湖北孝感县人，康熙六十年进士，授吏部主事，后出知河南禹州，雍正十一年调绵州知州。按本志沿革，绵州为汉涪县地，隋开皇五年改曰绵州，其后废置靡常。清初因明制为绵州，属成都府，雍正元年改为直隶州，属松茂道，领德阳、安县、绵竹、梓潼、罗江五县。州地踞成都平原，四塞山形如斗，涪水、安水合流于境，故物产饶富。绵州旧志，此志以前未可考焉，此志先为郡生何雄裔等草辑志稿，用谦为之考证校录，拟定体例，订纲为四，一曰考详本末、二曰表纪姓氏、三曰传征献、四曰编昭文，析门凡十九，各门冠以小序，分目凡百有九。卷首有幅帧图、绵州舆图、绵州暨五属县舆地图，所绘州境四至山川村镇甚详。按《绵州志》自此志后，有嘉庆间知州李在文修州志，同治间知州文棨修州志，皆用此志体例。

　　安县志四卷清乾隆五十四年写刊本(上海市历史文献图书馆藏，现藏上海图书馆)

　　清张仲芳纂修。仲芳字望林，号芗圃，江苏宝山县人，乾隆三十三年举人，四十七年由四库全书馆议叙，选授安县知县。按此志创修于知县施廷钧，纂成山水、乡村、物产三篇，仲芳官安县复继纂辑，告成于乾隆癸卯。此志全编分为四纲，曰建置、曰庶征、曰富征、曰教征，统目十六。为《安县志》首创，体裁篇目立名不雅，如富征之富字以代赋，不知何义焉，纪载亦颇见缺误。按安县建置，为汉洛县地，晋侨置晋兴、益昌、西充三县，隋为金山、神泉二县，唐为龙安、西昌、神泉三县。宋省西昌入龙安，以龙安、神泉二县属石泉军，军治龙安；元改军为安州，以龙安、神泉二县省入州，明降州为县，清因之，属绵州。阅此志建置沿革，则颇多缺误也。

　　茂州志八卷清乾隆五十九年刊本(故宫博物院图书馆藏)

　　清丁映奎纂修。映奎贵州开泰人，乾隆三十四年进士，以知县升茂州知州。据本志沿革：“茂州本古冉■〈馬〈户外匕内〉〉国地，汉始置汶山郡，唐贞观七年改为茂州。宋、元时为吐蕃、氐、羌所踞，明宣德间置有土司治之。”按茂州在蜀境特边之一隅，疆域辽阔，岷山西镇，汶水南流，浸浸乎为成都之屏障。清时为直隶州，民国改州为县，今为阿坝藏族自治州治。州志据映奎此志序谓：“宋、元以前无可考，明宋秋崖延王玉垒创修《威茂通志》，及薛南岐而书始成。康熙二十五年，知州李斯佺重修之，未经授梓。”此志为映奎访得《李志》写本，依次增纂而成，全书共十门，每门各有小序。但体例未臻，纪载疏略，似为未成稿也。

　　汶志纪略四卷清嘉庆十年刊本(徐家汇藏书楼藏)

　　清李锡书纂修。锡书字见庵，山西静乐县人，乾隆五十五年进士，嘉庆四年任汶川知县。六年调署蒲江，八年调署蓬州，十六年回任汶川，是年秋领咨到京引见，十八年再回任汶州，二十年去任。尝三仕汶川，参差者十有六年，故知邑事甚详。锡书嗜学好著书，尤长于《易》《礼》，著有《河洛图说》《周官图说》《署山又见》等书。是编为锡书亲为执笔，邑士高从孔、孟其敏辈相协编辑，成于嘉庆十年，即在是岁付梓。其后道光、同治曾二次增补职官、选举、孝义诸门，光绪二十二年又增《续志》四卷，按是编迭经增续翻刻，传本较多，而原本则极稀有。按汶川居四川西部，在岷江上游，东界东岷山，西界西岷山，其县在东、西岷山之间。据沿革，汉为汉阳郡地，后周始置汶川县，唐时属茂州，明改属成都，清雍正五年复属茂州。其县川流，岷江为县之大水，源出岷山主峰羊膊岭南，县名盖取岷江之意。而不曰岷，而曰汶者，《禹贡》曰：“岷山道江。”《史记》作“汶山道江”。《司马温公类篇》注汶音岷，汶与岷，盖二字而一义，古人名江则汶，名山则岷，以示区别耳，县之古迹，有石纽村，即刳儿坪，相传为圣母生禹处，其地有禹王庙，圣母祠。按禹生石纽之说，始见于扬雄《蜀王本纪》云：“禹汶山郡广柔县人也，生于石纽。”《寰宇纪》云：“石纽村在今茂州之汶川县北四十里。”《括地志》云：“石纽在汶川县西七十三里。”《元和志》云：“禹生处名刳儿坪。”诸书皆言禹生石纽，石纽在汶川县境。风土志载县物产，有锡书小序曰：“余为邑志，而鸟兽草木之类不可得而知也。邑人董敏德成有《物产》一卷，为采其尤雅者，载其重者，聊备一格。”按是编所载物产之尤著者，有草坡所产之白熊，板桥所产之金钗石斛。白熊即熊猫，俗呼太吉图，产于汶川之草坡乡，胸部有金黄色者为尤贵(参民国修《汶川县志》)。石斛为药材，以川省为佳，川产以汶川尤上。

　　忠州志十二卷清同治十二年刊本(上海图书馆藏)

　　清侯若源修，柳福培纂。若源字菊坡，天津南皮县人，举人，同治十年任忠州知州。福培字存愚，忠州人，贡生。忠州为今忠县，据《华阳国志》为春秋战国时巴子国地，秦为巴郡地。本志沿革谓：“忠州汉临江县地，至唐始名忠州，州旧属重庆府，雍正时升为直隶州，领丰都、垫江、梁山三县。”考州志创修于清乾隆间，传有写本，道光六年知州吴友箎延州人熊履青纂《忠州直隶志》八卷，始有刻本。此志继道光《熊志》重修，若源官忠州时延福培编纂成稿，若源以调龙安州去，知州庆征付刻成书。其书体例，分方舆志、建置志、职官志、政令志、武备志、祀典志、赋役志、学校志、选举志、人物志、外志、艺文志十二门。事倍熊履青所修州志，履青之志乃依其祖熊文稷笔记所录为之。按本志艺文有文稷撰《桃花鱼记》一文，嘉庆时修《四川通志》，亦以此文收入艺文志，因其文中有“其地于淳熙十年石出双鱼”之句，误为宋人之作。按桃花鱼即水姆，为忠州特产。本志方舆志物产，引旧志纪桃花鱼，于桃花开时产于州属之云根驿外积水潭中。其形如白桃花，须影毕肖，过时则化为乌有矣。本志艺文志有魏凤仪《詠桃花鱼诗》。及文稷《桃花鱼记》，记云：“是鱼形出五色，近淡墨蕊，其足也，生于社日前后，桃花开时始逐队而出，入夏日即化去，士人以形似桃花故名。”

　　酆都县志八卷清康熙四十九年刊本(北京图书馆藏)

　　清王廷献修，林樨纂。廷献字文在，浙江海宁县人，康熙三十年进士，三十六年任丰都知县。樨丰都县人，举人。按此志仍用杨温甫修《丰都县志》体例，分舆地、建置、赋役、秩官、选举、名胜、艺文七类。志稿未竟而廷献他调，继任知县朱象鼎为之订补刻行，并增《补遗》一卷。丰都建县始于隋，析临州置丰都，明初改为丰都。邑东二里有平都山，其地多木，荫森萧瑟，山后有阎王殿五云洞，世所传为司冥之都也。

　　里塘志略二卷清嘉庆十五年爱日堂抄本(旅大图书馆藏)

　　清陈登龙纂。登龙字秋坪，闽县人，事迹未详。按是书卷前有登龙之乡友高城序，序云：“秋坪于丁未岁预选大挑，分发蜀中补青神令，调办里塘粮务，而成《西藏里塘志略》两卷，丁卯丁忧归里，遂不复仕。”高序未署年月，成稿时期无考。且书中又无凡例目录，其书编次，有建置、形势、疆域、山川、津梁、塘晡、职官、夷职、兵制、土兵、贡赋、土官、寺庙、喇嘛、天时、土则、城市、物产、风俗、杂记二十篇。目次颇嫌杂混，且塘晡之晡字，未详何意，又置天时于后，亦欠编次。夷职所叙为土司，兵制为驻防军，土兵为土守备、土把总、土练、土马兵，设于乾隆十四年，贡赋为土司夷赋，每岁征纳青稞五百石，每夫折银九钱，计折征银四百五十两。三年一贡，当赋之年土官亲入觐见，或遣头人进京贡以方物。土官正土司江摆，康熙五十七年投诚，题放里塘正土司世袭。雍正七年题放里塘宣抚司，颁发雍字一千三百五号铜方印。乾隆三十年袭子安本病殁，嫡子丹晋袭职，三十三年颁换乾字一万一千十八号印信一颗，进京引见，赏二品顶戴花翎。寺庙大住持四十五座，喇嘛二千八百四十五人。天时仅云：“天气特异，冬多异风，暑亦衣裘”数字。土则一篇，与风俗相混。城市所纪，土司所住，碉楼围绕，贫民则地无立锥，贫富悬殊。风俗叙喇嘛之享受肉酒衣履等等，女子习贸易，不责女红。上卷凡十九篇，下卷杂记洋洋一巨册，首叙粮务官，月支台费六十两，日支粮十四分，守备日支盐茶银八分，官役口粮七分。里塘正土司每年领养廉银五十两，口粮青稞三十石。六月初三日，土司举跑马会，七月三十日，喇嘛祭鬼于郊；八月初一日，堪布散茶于穷民，土司散面食于众；十月二十五日，为宗哈巴城望日，灯火甚盛。里塘有温泉三处，■〈忄壽〉、浪二山生异草，曰冬虫夏草。磁器甚贵，土人用木碗，以葡萄根为之。最后引王渔洋《陇蜀余闻》、陈鼎《滇黔记游》为结，书尾无跋。上海图书馆近入藏此志清刊本二册，为雍正时所修，与此本无异。

　　●稀见地方志提要卷十五

　　长兴陈光贻学

　　○贵　州

　　贵州图经新志十七卷明弘治间刊本(北京图书馆藏)

　　明沈庠纂修。庠上元县人，成化四年顺天乡试举人，十七年成进士，弘治间任贵州提学副使。按此志为庠与贵州宣慰使司、儒学教授叶榆、赵瓒等，参宋祝穆《方舆胜览>及《一统志》诸书，裁定体例，以省、府、州、县、卫、所、司为次，山川、土产、人物、科甲，则各总汇一门。其书考究于《史记》《两汉书》者颇精，故尤详于古，而采掇唐、宋以来事物则略。据其凡例所言：“贵州地理，自《迁史》而下皆载之，然自唐、宋及元为详。元志凡四，建置互有不同，盖各据一时书之也，国朝亦两有作。”按凡例言，唐迄元之时，诸史志纪载已详，故采摭则略欤。又言元志凡四，而今皆无考，明志亦有两作，当修于此志以前，今亦不传。按贵州建置沿革，战国时楚黔中地，兼为夜郎，且兰诸国，秦属黔中郡。汉初为南夷地，元鼎六年开置牂牁郡，兼为武陵郡地，属荆、益、宁三州，后属荆、宁二州。宋属宁、郢二州，齐、梁因之，陈属武州。周置费州，隋初属庸州、牂州、费州，后改州为郡，属梁州郡。唐属黔州，改置庄州，又改置播州；寻复属黔州，又改属黔中道。宋初为羁縻地，熙宁后属夔州路，元置思州、播州、八番、贵州、乌撒诸宣慰司，顺元、新添、葛佬、都定、定云诸安抚司，普安、普定等路，分属四川、湖广、云南各省。明初仍之，后置贵州布政使司，贵州始自立为一省。

　　贵州通志十二卷明嘉靖三十四年刊本(上海图书馆藏)

　　明谢东山纂修。东山字少安，自号高泉子，射洪县人，嘉靖二十年进士，历贵州提学副使，累迁右副都御史，巡抚山东。按此志卷前有嘉靖三十四年成都杨慎序，序云：“此志东山主简书笔削。博引经史，旁采子集。又参访故老，咨询儒生，浃洽而罔遗，精炼而无秕。”慎序极称是书。按东山纂是书，与张道等据弘治间沈庠《图经新志》递事增修，渐具通志轮廓。其书体例，自建置迄艺文，为类四十有一，卷首列贵州布政司总图一，省城图一，府州卫所图共二十八。

　　黔记六十卷明万历刊本，盖有顾印嗣立、侠君等藏印(上海图书馆藏，卷二十五卷二十六缺)

　　明郭子章纂修。子章字相奎，号青螺，又自号■〈虫賓〉衣生，泰和县人，隆庆五年进士，官至兵部尚书。著《■〈虫賓〉衣生易解》《平播始末》《圣门人物志》《郡县释名》《■〈虫賓〉衣生剑记》《马记》《粤草》《蜀草》《黔草》《豫章诗话》等书。是书为子章官贵州巡抚时所纂，汉州宋兴祖(汝杰)正，贵溪毕三才(成叔)校。其书体例，分大事记、星野志、舆图志、山水志、灾祥志、群祀志，止榷志、艺文志、学校志、职官志、贡赋志、兵戎志、邮传志、公署志、公侯伯总兵参将都司守备表、总督抚按藩臬表、守令表、文武科第表、驰恩表、帝王事记、贤宦列传，迁客列传、寓贤列传、孝子列传、栖逸列传、淑媛列传、方外列传、宣慰列传、土司土官世传、诸族传、古今西南彝总论诸类。大事记分上下二卷，上卷记周、汉、蜀汉、隋、梁、晋、元七朝；下卷纪明建国以来之事，所述黔省隶属中域之大事沿革甚详。文笔简洁。谓黔故西南彝，周、汉遂通中域，元始置顺元路，明洪武、永乐间郡县其地与楚、蜀、滇雁行并立。上置两台三司，下设郡州、卫、县舆图志，首列贵州总图、省城图，以下所领府、州、卫、县、所各有城图、地理图，又各为图说。概述建置沿革，道里路程，山川形势。只此两类，贵州一省之沿革大事、地理形势，概括俱见。以下诸类，记贵州之典章制度，职官、人物、艺文，亦皆详核。最后土司土官传、诸族传、古今西南彝总论三类，记贵州各种族及其分布，风俗习性，可推为贵州省志记载最备之书也。按此书遗佚已久，并未见重刻及传抄本，此书近始发现，惜版刻磨灭，不能卒读耳。《四库全书》收郭子章《黔类》等书凡十三种，独不收此书，而《黔类》提要中有云：“所辑实事之书，非《黔志》也。”查《黔类》为十八卷，辑录贵州掌故之书，与此书体例殊异，疑辑《四库全书》时，此书已遗佚不可得，故未收入也。

　　贵州通志三十三卷清康熙十二年刊本(徐家汇藏书楼藏，卷四至卷十抄配)

　　清曹申吉纂修。申吉安丘县人，顺治十二年进士，康熙十年任贵州巡抚。贵州自明初建都指挥司，后改为布政司，分立府州县，始与各行省并称。通志明弘治、嘉靖二志犹存外，又有郭子章之《黔记》，沈思克、龙文光所修通志，诸书皆传。此志为申吉与布政使潘超先(驯)主修，成于康熙十二年，为清修通志之始。其书全编凡三十八门，卷帙较明志扩增倍余，而终于文献难征，仍不免疏简。

　　贵定县志稿不分卷抄本(上海市历史文献图书馆藏，现藏上海图书馆)

　　按是稿为贵州省通志馆贵定县采访处所编之呈稿。全编分为四期。第一期呈稿，分贵定县地图、舆图说明附建置沿革考、贵定各山、小道、群水附城池、关梁、坛庙、祠宇、寺观。第二期呈稿，分贵定市集、村集、仓储、职官、学校、书院、学堂、咸同兵事、南乡苗乱纪事、胡公平苗纪略。第三期呈稿，分贵定营汛、驿站、田赋、历代选举、团防、保甲、警察、物产、气候。第四期呈稿，分贵定名宦、土司、将校、仕籍、乡贤、善行、隐逸、流寓、诗钞、贤孝、节烈。贵定建县，据本志建置沿革考谓：万历三十六年，析新贵县之故平伐司，及定番州地置贵定县，属贵阳府。清康熙二十六年罢新添卫，并其地于贵定，领新添、平伐、大平伐、小平伐四长官司。贵定各山，最高曰云雾山，在西乡大平伐司境，山上有九池。阳宝山在县北，为邑之镇山，笔岫插天，列如画障。其次若文笔、天马、松牌、金星、银盘、梅山、天梯、白马、连珠、龙山诸山，亦皆秀丽。胜迹有牟珠洞，在城西十八里，洞外有庙，庙内有石笋一株，高二丈余，玲珑奇巧，洞内有石佛石龙石狮象。光绪中上海姚文栋撰有《牟珠洞记》。水以瓮城河为干流，境水皆汇而下注于清水江入乌江。贵定土产以烟为大宗，自嘉、道间，闽、广人侨寓于此倡种烟叶，辗转偏于全县，而以华山，王大冲所产为最著，次则养马寨、磨子田、蔡苗、昆新堡较差，其烟色淡黄，质软而香。嘉、道间系合十觔为一大包，光绪初改以半觔一包曰白丝，又有四两一包曰倣条。烟业大兴时，烟店多至三百余家，民国以来有运至镇远、铜仁、洪江复制条丝者，运至安顺、遵义制丝烟者，亦有运至上海制卷烟者，烟以外产药材，以天麻、桔梗、当参为尚。

　　开州志四卷清乾隆四十五年修，抄本(上海图书馆藏)

　　清王炳文纂修。炳文湖北人，贡生，乾隆四十四年任开州知州。开州为元乖西军民府地，明初置卫，崇祯三年改卫设州，隶贵阳府；清仍之，民国改为开阳县。清雍正五年知州冯夔飏纂《开州志略》二卷，州志自此始也。此志为炳文纂成于乾隆庚子，补增《冯志》遗缺，又增修五十余年之事，其书凡十六门，体裁详核。

　　定番州志二十一卷清康熙五十七年修，抄本(南京图书馆藏)

</div>
    <div class="pagination">
<a href="稀见地方志提要_page57.html">上一页</a><span>...</span><a href="稀见地方志提要_page53.html">53</a><a href="稀见地方志提要_page54.html">54</a><a href="稀见地方志提要_page55.html">55</a><a href="稀见地方志提要_page56.html">56</a><a href="稀见地方志提要_page57.html">57</a><span class="current-page">58</span><a href="稀见地方志提要_page59.html">59</a><a href="稀见地方志提要_page60.html">60</a><a href="稀见地方志提要_page61.html">61</a><a href="稀见地方志提要_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
