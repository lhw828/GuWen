<!DOCTYPE html>
<html>
<head>
    <meta charset="UTF-8">
    <title>大清一统志 - 第 64 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 64 页/共 202 页</h1>
    <div class="content">　　【皇上有御制恭和圣祖元韵诗】鸡足草　瞢□草　菩线草【五台山志有异草名鸡足瞢□五台县志又有菩线草广羣芳谱引本草有鸡脚草赤茎对叶如百合苗葢药属惜志不言其状未知与鸡足同异余亦未详　按唐书地理志代州贡蜜五代史僧继颙于百谷置银洞凿矿取银一统志代州鳯逰峪出铜代州志州有银洞五台县志五台山北台有寳山产银崞县志县西七里有蟾酥池泉自地出旧产蟾酥金元好问有诗今皆无之又太平寰宇记代州赋麻布县志福夀山温泉冬月可以沤麻不言出麻又山海经泰戯山有兽名防尔雅西方有比肩兽其名谓之蹷郭璞注今雁门广武县夏屋山其中有兽形如兎俗名蹷鼠并附识于此云】








　　钦定大清一统志卷一百十五
<史部,地理类,总志之属,大清一统志>
<史部,地理类,总志之属,大清一统志,霍州图>
<史部,地理类,总志之属,大清一统志,霍州图>
<史部,地理类,总志之属,大清一统志,霍州表>
　　钦定四库全书
　　钦定大清一统志卷一百十六
　　霍州【在山西省治西南五百里东西距八十里南北距二百二十五里东至沁州沁源县界五十里西至汾州府汾西县界三十里南至平阳府洪洞县界七十里北至汾西县界一百五十五里东南至浮山县界一百五里西南至隰州蒲县界一百五十里东北至介休县界一百五十里西北至汾州府孝义县界二百四十里本州境东西距八十里南北距七十五里东至沁源县界五十里西至汾西县界三十里南至赵城县界二十五里北至灵石县界五十里东南至赵城县界四十五里西南至汾西县界二十里东北至沁源县界五十里西北至灵石县界三十里自州治至　京师一千五百五十里】
　　分野天文觜参分野实沈之次
　　建置沿革禹贡兾州之城周初霍国后为彘邑汉置彘县属河东地后汉阳嘉三年改曰永安晋属平阳郡后汉太平真君七年并入禽昌【平阳郡禽昌县即汉书北屈神防元年世祖禽赫连昌置郡】正始二年复置建义元年于县置永安郡隋开皇初郡废十六年于县置汾州十八年改曰吕州又改县曰霍邑太业初州废县属临汾郡义寜元年置霍山郡唐武徳元年复曰吕州贞观十七年州废县属晋州五代因之宋属平阳府金贞祐三年置霍州治霍邑县兴定元年置镇定军节度元仍曰霍州属晋寜路眀洪武初省县入州属平阳府
　　本朝因之乾隆三十七年升为直州属山西省领县二
　　赵城县【在州南二十五里东西距一百二十里南北距二十五里东至岳阳县界六十里西至隰州蒲县界六十里南至平阳府洪洞县界二十里北至夲州界二十五里东南至平阳府浮山县界六十里西南至蒲县界一百三十里东北至岳阳界四十里西北至汾州汾西县界十五里周为赵城穆王以封造父汉为彘县地后汉以为永安县地后魏永安郡隋为霍邑县地义寜元年析置赵城县属霍山郡唐武徳初属吕州贞观十七年属晋州五代因之宋熙寜五年省入洪洞元豊三年复置政和四年陞为庆祚军金复为赵城县贞祐三年改属霍州元因之明洪武三年改属平阳府　本朝因之乾隆三十七年改属霍州】灵石县【在州北五十里东西距一百九十里南北距一百五里东至沁州沁源县界九十里西至隰州界一百里南至本州界五十里北至汾州府介休县界五十里东南至霍州界七十里西南至汾　西县界十五里东北至介休县界四十里西北至汾州府孝义县界六十五里汉太原郡介休县地隋开皇十五年柝置灵石县属西河郡义寜元年改属霍州郡唐武徳初属吕州贞观十七年属汾州五代及宋因之金贞祐三年属霍州四年还属汾州元属霍州明初因之万厯二十三年属汾州府四十二年改属平阳府　本朝因之乾隆三十七年改属霍州】
　　形势中镇跨赵城络洪洞瞰平阳而萃秀于霍【元刘祁中镇庙碑记】
　　风俗岳阳尧都所在其民勤且俭【明统志】好儒少讼薄于衣食而好置产业【霍州志】
　　城池霍州城【周九里余门四有池元筑明正徳间増筑　本朝康熈中重修】赵城县城【周五里有竒门四有池唐麟徳初土筑明崇祯中甃砖　本朝康中修】灵石县城【周三里有竒门四濠广八尺隋开皇中土筑元至正中増筑　本朝顺治康熈中屡修】
　　学校霍州学【在州治内元至元中建大徳中重建本朝顺治康熈中重修入学额数十二名】赵城县学【在县治内明洪武中建　本朝顺治康熈中増修入学额数一十二名】灵石县学【在县治内元大徳中建　本朝顺治康中増修入学额数十二名】霍山书院【在霍州城北二里　本朝乾隆十三年建置】简城书院【在赵城县城外东南隅　本朝乾隆十五年建置】竺林书院【在灵石县南闗　　　本朝乾隆二十四年建各州县并设有义学社学按霍州旧有正学书院赵城县旧有龙云书院在县治北并明建今废】
　　户口【丁口共二万九千七百四十七】
　　田赋【田地共八千九百三十二顷九畆九分九厘寔徴银六万一千一百三十七两七钱八分三厘】山川霍山【在州东南三十里逓高三十里主峰高百丈有竒盘踞二百里南接赵城洪洞二县界即古太岳也尚书禹贡既修太原至于岳阳壶口雷首至于太岳郑康成注今河东彘县霍太山周礼兾州其山镇曰霍山尔雅西方之美者有霍山之多珠玉马汉书地理志彘县东有霍太山杜预左传注永安县东北有霍太山郦道元水经注太岳山禹贡所谓岳阳也即霍太山唐六典河东道名山曰霍山李吉甫元和郡县志霍山在霍邑县之东三十里洪洞县东三十里平阳府志霍山周二百余里今谓之中镇】休粮山【在赵城县东五十里上有方石高数丈名説法堂土人传休粮菩萨迹旁有五小台】罗云山【在赵城县西四十五里周一百里南接洪洞娄山西接隰州蒲县界北接汾西县界山有五峯峯各有台邑人谓之小五台北台下有洞其深不测南台下有峡名七佛峡】明珠山【在赵城西北罗云山东北周二十里】翠峯山【在灵石县城东高半里盘踞一里石壁巉岩林木荗宻四时苍翠故名】绵山【在灵石县东四十里介子推隠此一名介山高五里周七里隋书地理志灵石县有介山元和志介山在县东四十二里县志在县东三十五里北跨汾州府介休县界东南接沁州沁源界峯为马头山一名曰鳯头山】抱腹山【在灵石县东四十五里】石膏山【在灵石县东七十里□阳山之东产石膏有上中下三岩峯峦璧立溪壑幽深山之东有狗脊岩又孝文山在石膏山东十余里】十八盘山【在灵石县东石膏山之南上下盘绕十八曲故名】逍遥山【在灵石县南五十里】金鞍岭【在州西十里相传唐太宗息马卸鞍于此】鳯栖岭【在州北四十里鳯栖乡】回牛岭【在州东北金河东南路都总管胥鼎疏　霍州回牛鳯栖岭诸阨戍卒乞量留侦侯】蛤防岭【在州东北五十里灵石界】高壁岭【在灵石县东南二十五里杜佑通典灵石县东南有高壁岭司马光资治通鉴陈大建八年周主自将伐齐齐师大溃齐高阿那肱守高壁注云髙壁岭名在雀防谷南宋史杨廷璋传周世宗使征北汉率兵入太原境防高壁等砦新志一名韩信岭在县南二十五里南去霍州八十里五代时北汉于此置砦今名高壁铺】观塠峯【在州霍山北有志观塠当即观阜赵襄子祠三神于百邑使原遇主之谓其处为观阜　案观塠又作观堆乐史太平寰宇记霍邑东南三十五里有观堆祠指此】陶唐谷【在州东三十里有泉飞流如玉曰玉泉西流灌田百余顷汉书瓉注永安唐城尧所都也东去彘十里避署旧志尧曽逰此】石鼻谷【在州南五里中有朝阳洞有水即彘水之源又义成谷在州东南三十里中有水西流灌田名义成渠】石门谷【在灵石县西四十里】印马峪【在灵石县西接隰州境】舒江峪【在灵石北接孝义境又桑平峪在县北舆地峪在县东北】銮铃原【在州南十里相传唐大宗过此卦铃于树因名】鸡栖原【在州东北三十里霍山髙平处通鉴陈大建七年周伐齐使永昌公椿屯鸡栖原伐栢为庵以立营】五女原【在赵城县北十五里西有九仙洞接隰州汾西县界】王禹原【在灵石县西南道美里】望川原【在灵石县北七十二里】南坡【在州南十五里】北坡【在州北十五里】秦王坡【在赵城县南三十里】竹竿坡【在灵石县南十五里】圣佛崖【在州西南十五里汾水东上有石佛千余】鹞掌凹【在州霍山中府志相传妖蛛闘龙于此】出佛峡【在赵城县罗云山山崖下坠大小石胥似佛首一名七佛峡】鱼鼓洞【在灵石县双白里深静村】揺车纒【在灵石县东山势最峻险】鲁班纒【在灵石县西南四十里汾河北上有寺传为鲁班所修后有石穴最深杳大风四时不息盖风洞也】霍水【源出霍山南麓西南流至洪洞县北入于汾郦道元水经注霍水出霍太山发源成潭涨七十步而不测其深西南迳赵城南西流注于汾水寰宇记霍水在洪洞县北三里源出赵城县东三十八里广胜寺西流至洪洞县赵城县志唐贞现中引霍泉分二渠名北霍南霍赵城得七洪洞得三宋庆厯五年二县相争因勤碑定制北渠分为三西北入汾南渠分为五一曰南霍一曰九成一曰小霍一曰大成一曰清水】彘水【源出州南石鼻谷西流合州东八里大张村古鱼池东十里邱家厓下章邱泉诸水经城西南入汾水经注彘水出汾东北太岳山禹贡所谓岳阳也即霍太山矣又西流迳观阜北又西流迳永安县故城南西南流注于汾水元和志彘水出霍山】
　　【经霍邑县南一里】第一河【在赵城县西源出出佛峡流经蒲县城西大寜县界入黄河山溪奔滙诸水所宗故名】双河【在灵石县东一百七十里源出雀儿山岩东流入沁河】懐来峪河【在灵石县西十里入汾河】石村沟河【在灵石县南五里防东山之水入汾】郭家沟河【在灵石县西二十五】
　　【里髙壁岭常家山之中防各山之水西流入汾】仁义河【在灵石县南四十里源出沁州沁源县境流迳石膏山之南西南入流又桞沟河罢儿沟河青石沟河皆流入仁义河】石门峪河【在灵石县西四十里一名西河源出孝义舒江等山峪诸水防流至夏门镇入汾】小水河【在灵石县北门外源出绵山白石峪又与地峪河栢沟峪河曲美峪河水峪沟河沙峪沟河仝小水河合】
　　【流入于汾水】新水峪河【在灵石县西南六十里源出隰州回龙印马峪孝义栢枝峪诸水自北来防之至秦王岭入汾】景家沟河【在灵石县西北防孝义诸水东南流入汾】轰轰涧【在州西源出汾西县西东南流至洲入汾水声如雷故名】南涧【在赵城县南有大小二涧大涧在县南二十里源出霍山青条谷中其小涧在县南五里源出霍山谷中西流入汾】北涧【在赵城县北亦有大小二涧大涧在县北一里源出霍山观音沟小涧在县北二十里流出霍山谷中皆西流入汾】舞羊涧【在赵城县北十里山上有小泉遇雨成大河东流入汾】拖风涧【在灵石县东山中人不可跻陟名涧而实山也】三里沟【在州北五十里左右大山】龙池沟【在州东北三里下流入彘水】蓝腰沟【在州西北三十里灵石县界左山右河】碧玉渠【在州东北十里引汾水又鸭底渠在州东北三十里引师家泉官渠在州东合大张等村水俱有灌溉之利】大泽渠【在赵城县东北二十里元中统四年引北霍水溉田西流入汾又清水渠在县东三十里亦引北霍水溉田与大泽并为一渠】古鱼池【州东八里下流入彘水又方池在州南十五里下注汾水】灵泉【在州东三十里霍山今名打鼓泉水经注】
　　【霍太山岳庙有灵泉以供祭事鼓动则泉流声絶则泉竭】章邱泉【在州东十里邱家厓又圆泉在州东南十五里邢家泉在州东】【北三里罗头泉在州东北三十五里俱引流溉田下入彘水】冷泉【在灵石县北四十里冷泉镇东流入汾其水酿酒颇甘一名堡中泉】古迹霍邑故城【今州治元和志霍邑县南至晋州一百五十里本汉彘县因彘水为名后汉顺帝时改为永安县后魏初省宣武帝正始二年又置开皇十八年改为霍邑县因霍山为名】赵城故城【在今赵成县西南史记赵世家周穆王赐造父以赵城由此为赵氏元和志赵城县南至晋州九十五里本彘水县地即造父之邑义寜初分霍邑置属霍山郡因故赵城为名武徳元年废郡置吕州县仍属焉贞观十七年废吕州县属晋州寰宇记县初置在故城内麟徳元年为城少水移西三里即今治县也府志唐宋时赵城县旧志今在县西南明宣徳五年稍移东北即今治】小灵石废县【在灵石县北五十五里接汾州府介休县界元史地理志元初灵石县析置小灵石县至元二年省入介休旧志旧有灵石口巡司因故小灵石县为名今冷泉闗也即唐冷泉驿】唐城【在州西汉书地理志注臣瓉曰所谓唐今之河东永安是也　按臣瓉以为此尧所都顔师古遵其説诸家皆以为误】彘城【在州东北前汉书地理志彘周厉王所奔应卲注顺帝改曰永安后汉书郡国志　注杜预曰永安县东北有彘城】霍城【在州西南十六里周初武王封弟叔处于霍国语史伯谓郑桓公曰西有霍杨左传闵公元年晋侯灭霍史记赵世家晋献公之十六年赵夙为将伐霍霍公求奔齐晋大旱卜之曰霍太山为崇使赵夙召霍君于齐以奉霍太山之祀晋复禳又魏世家悼子徙治霍水经注汾水又南经霍城东故霍国也盖霍公求之故居也马氏】
　　【端临之文献通考霍姫姓国在平阳府永安县今晋州霍邑县】赫连城【在州东四十里东城村名夏王城相传赫连勃勃所筑城基微存】陶城【在州东三十一里陶唐谷】吕乡【在州西南后汉书注博物记彘县有吕乡吕甥邑也元和志吕坡在霍邑县西南十里有吕乡晋大夫吕甥之邑也吕州取名于此】先锋台【在州东北州志唐高祖征宋老生太宗为先锋时所筑】伏牛台【在赵城南东南三十里伏牛里寰宇记在赵城县南十五里　案帝王世纪曰伏羲常居此台伏牛乗马故曰伏牛台】飞虹塔【在赵城县霍山南麓郑樵通志后周保定元年僧法江所建阿育王蔵舍利之处明永乐十五年壐修髙三百六十尺极壮丽】瑞石【在灵石县北门外寰宇记隋开皇十年廵幸傍汾开道得石文曰大道永吉因分置灵石县府志石高六七尺玲珑类太湖石其文今不可辨】
　　闗隘阳凉闗【在灵石县东宋地理志灵石县有阳凉南関阳凉北関旧志闗在县东八十里】冷泉闗【在灵石县北四十里接汾州府介休县界一名冷泉镇因冷泉水为名又名古川口明沈复礼修冷泉门记山西平阳为畿辅右翼灵石之冷泉尤得卫平阳之重地余増建官舍角楼壁垒陴堞两月工竣天险屹然府志関外迤北皆平原广野入関则左山右河中道一轨寔为南北咽喉】汾水闗【在灵石县东南汾水上后周书武帝纪建徳五年杜国宇文盛守汾水闗通典灵石县有汾水闗险固之处王应麟地理志通释汾水闗在灵石县之南临汾县之北】阴地闗【在灵石县西南唐书地理志灵石县有隂地长宁二闗又昭宗纪大顺元年张濬及李克用战于阴地崔鸿十六国春秋北汉纪天祐五年冬十月出阴地闗新志在县西南五十里即南闗镇唐宋以来雄闗横亘唐太宗取霍邑曾驻于此今闗废遗址犹存俗称南闗者因冷泉闗在北也】辛置镇【在州南二十里又师庄镇在州北三十里】仁义镇【在灵石县南四十里有堡　本朝乾隆二十七年设巡司于此宋史杨廷璋传周世宗时率兵七千入太原境防仁义砦县志相传堡系刘武周所筑山厓壁立四面堑削若天成者】夏门镇【在灵石县西又双池镇在县西北又索州镇在县北二十里有堡又十里有两渡镇】送饭子寨【在灵石县三十里牛鼻山岩下崄峻难上】马迹崖砦【在灵石县东三十五里绵山势极陡峻其中洞穴足容数千人四面无路惟一石梯可登上又有石门阨之】三清塞【在灵石县东十里绵山中四靣悬崖险不可陟上有一尖峯高丈余谓之屏风石内有泉又有禅房岩寨亦在绵山中四围险阻中通一路有石洞深百尺内有一泉深三四尺四时不竭相近又有曲买峪砦亦陟峻中有清泉府志以上五寨俱在深山之中无墙垣居民】宋老生寨【灵石县西南三十余里曹学佺名胜志寨高四里与秦王寨两两相对盖老生所筑以拒唐兵之处】彘谷堡【在州东又石鼻堡亦在州东虾蟆湾堡罗涧堡儿沟堡俱在州东南陈村堡在州西南轰车涧村堡在州西北鳯栖堡在州北龙泉堡李涧堡俱在州东北】梗壁堡【在赵城县东十里又县东南三十里有营田堡四十里有紫村堡县南十里有杨堡县西南二十里有韩信堡县南十里有安定堡三十里有师村堡四十里有罗云堡】静升堡【在灵石县东二十里又上村堡在县东三十里】桑平
　　堡【在灵石县北五十里】贾胡堡【在灵石县西南五十里唐书地理志灵石县有贾胡堡宋金刚拒唐兵高祖所次唐温大雅创业起居注大业十三年张纶等下离石郡入自雀防谷次于灵石县霖雨甚顿营于贾胡堡去霍邑五十余里元和志在县南三十五里新志在蛤蜅岭上俗呼蚰子领】千里径【在州东霍山神指唐高祖之径也元和志隋末宋老生屯兵霍邑义师之至也老生陈兵据险师不得进忽有白衣老父诣军门曰霍山神遣语大唐皇帝若由霍邑东南傍山取路我当助帝破之遣人视之果有微道高祖曰此神不欺赵简子岂当负吾即于是进师去城十余里老生战败刘宏基斩之遂平霍邑】霍山邑【在州东门明洪武中置在治西成化中移此今俱废】
　　津梁汾水桥【在州西郭门外冬筑春撤夏秋舟渡】闗神桥【在赵城县东四十里桥涧丈余叠小堰于两旁下流霍泉上泻山水】天险桥【在灵石县南二十五里郭家沟上一名惠济桥明辛珍记桥在韩侯岭南常家山北众壑奔趋成而复圯嘉靖乙酉始告成】仁义桥【在灵石县冬春木石架成夏秋撤去县境汾河诸桥制皆如之】中流砥柱桥【在灵石县北门外汾河上昔以鐡索系両岸置板其丄今废其中流台址尚存】汾水桥【在霍州西郭门外冬筑春撤夏秋舟渡】冷泉渡【在灵石县北四十里汾河岸灵石口其南三十里有夏门渡相近又有小水渡】
　　堤堰万金隄【在灵石县北门外筑以防城】
　　陵墓娲皇陵【在赵城县东五里见寰宇记　案皇甫鍳城冡记女娲墓有五其一在赵简子城东五里即此明太祖寔録洪武十六年命赵城娲皇陵与厯代帝皇一体致祭县志在县八里有二东西相距四十九歩各高二丈周各四十八步】周厉王陵【在故霍邑城内元和志在霍邑县东北二十五里寰宇记王出奔彘因塟此】啇飞亷墓【在州东水经注霍太山有飞亷墓】汉韩信墓【在灵石县南二十里高壁岭汉高后遣人函信首诣帝所时帝征陈豨还驻跸于此遂葬其首于岭山后时即其冡立庙祀之元归赐庙记云灵石有庙侯所经也灵石者自汉适赵之道】晋赫连勃勃墓【在赵城县东四十里里霍山最高峯上】隋宋老生墓【在霍州东三里有祠】宋师范墓【在灵石县东二十里】
　　祠庙娲皇庙【在赵城县东五里庙周回约五里许松柏围二丈有竒者百余株通志在县东村里宋开宝六年建明洪武三年命有司修理春秋至祭每三年遣官致祭有碑文　本朝载之祀典屡遣官致祭】观堆祠【在州东南祠霍山神寰宇记观堆祠在霍邑县东南三十里堆高二里周回十里俗谓其处谓观阜又作观塠】霍山祠【在赵城县东南水经注霍太山有岳庙庙甚灵鸟雀不栖其林猛虎常守其处元和志霍山庙在赵城县东南三十里霍山上甚有灵验贞观五年勅令修理唐温大雅创业起居注八月乙邜霖止帝指霍太山而言曰此人神之语信而有征封内名山礼许诸侯有事乃命所部乡人设祠致祭焉府志霍山庙有三二在霍州一在赵城霍州霍山庙明洪武间有正号御制碑　本朝康熙中屡遣官以致祭】
　　【御书秀峙中区匾额赵城县霍山庙在霍山之蔍苑川里又唐开元间封霍山中镇为应圣公宋政和封应灵王明洪武初改称中镇霍山之神春秋有司致祭每遇改元及兵荒仍遣官祭告　本朝载之祀典屡遣官致祭】赵简子庙【在赵城县东北寰宇记在赵城县内新志在县东北三里】卜子夏祠【在灵石县西一里旧名文学里子夏退居西河设教子弟讲学之地明万厯十三年始建堂扁日先贤卜子祠】豫让庙【在赵城县南八里有石碑一座围以垣墙】云麾将军庙【在州西俗名轰轰庙寰宇记轰轰庙在霍邑县西百里唐永徽五年百姓为罗县开国燕伯龙立燕伯龙名鸾唐故云麾将军霍邑人也】
　　寺观普济寺【在州内宣化坊元和志贞观八年诏以破宋老生处置普济寺即此一名西福昌寺其寺东有东福昌寺亦唐贞观中勅建】广胜寺【在赵城县有二一在霍山上一在山下又有休粮寺亦在霍山项原名慈云寺皆汉建和间建】兴唐寺【在赵城东北依山帯壑唐贞观中建断碑犹存】惠安寺【在灵石县西南四十里寺中有石穴大风从中出四时不息】清凉寺【在灵石县北万山环抱为梵宫胜境又县北四十五里有大云寺一名冷泉寺寺鎻重闗之中云山幽丽】紫微观【在赵城县东南二十里汉建和初建又县南十里有栖云观晋永和间建】
　　名宦南北朝栁霞【河东解人保定中授霍州刺史导人务先以徳三不用命者乃微加贬异示耻而已其下感而化之不复为过咸曰吾君仁惠如此其可欺乎　案栁霞北史作栁遐】唐马燧【汝州郏城人寳应中为赵城尉时回纥还国恃功恣睢所过州县供饩不称辄杀人燧自请典办具先赂其酋得其旗章为信犯今者得杀之又取死囚给役左右小违令辄戮死回纥大骇至出境无敢暴者】金伊喇阿里合【辽州人兴定间霍州刺史四年移霍州治好义堡元兵至力战不能敌兵败被执诱使降伊喇阿里合曰吾有死无二叱使跪但向阙而】
　　【立元兵丛矢射杀之伊喇阿里合旧作移刺阿里合今译改正】元王明安【燕人太祖时为霍州守有异政】明曹端【渑池人永乐中为霍州学正修眀圣学诸生服从其教郡人皆化之耻争讼监司大吏过必造谒问政遭忧归渑池霍诸生多就墓次授学服阕改蒲州学正霍州蒲州两各上章争之霍奏先得请先后在霍十六年卒官诸生服心防三年霍人罢市巷哭童子皆流涕焉】董厥修【长清人万厯中知赵城县居官亷洁始终如一开城北董家渠引汾水溉田民頼之】孙份【汜水人崇祯间知赵城县城南尝受水患筑石以捍水又于城西东北三靣增高五尺凿池深一丈一尺立石纪绩】鼎禄【良乡人崇祯中霍州州判署本州事李自成兵过霍力攻之鼎禄督士民固守城破被执不屈死】
　　本朝王来觐【奉天人知霍州洁己爱民不阿权贵姜瓖攻霍来觐守城力战死祀忠烈祠】李绍祖【奉天人康熙中知霍州刚直亷眀民胥徳之已陞潞安知府防】
　　【圣祖西巡留办供亿为一内监所窘自刎死上闻立命枭内监于市霍人咸呼万嵗及绍祖防归啇民
　　罢市奠送建祠中镇祠之】
　　人物汉纪信【赵城人汉将时项王围荣阳急纪信自请乗黄屋车传左纛诳楚为王以降汉王遂得与数十骑逸出项王怒烧死纪信】宋师范【灵石人元祐初进士督岢岚军政兼平定岳阳有惠于民复督理江南民苦赋杀奏请稍増茶税俾赋役少息江南人图像祀之】金贾邦献【霍州霍邑人举进士第元兵攻河东邦献集居民为守御计既而兵大至居民悉降邦献弃家独与子懿保于松平寨兴平四年兵复大至与懿俱被执欲以为镇西元帅持刀胁之邦献不屈宻遣懿归松平寨遂自刎死赠奉直大夫】王佐【字辅之霍州人兴定中聚兵数千人权领霍州事累迁宣武将军遥授寳昌军节度副使元兵取青龙堡被获元帅崔环质其妻子招抚使成】
　　【天祐与环有隙佐与天祐谋杀环天祐曰君妻子为质奈何佐曰佐岂顾家者耶元光二年因环出猎杀之加龙虎卫上将军元帅右监军兼知平阳府事徙沁州救襄垣中流矢卒赠金吾卫上将军】元贺芳【字伯京霍州人由国子生仕至翰林学士有文名后迁江南行台御史防红巾贼乱】
　　【被执不屈死】邢飞翰【霍州人性刚果以荐为内台御史巴顔专政飞翰尝靣折其罪参议富珠哩奸邪复廷劾之后以両淮监政同知致仕元末兵乱殉节死赠工部尚书谥忠毅巴顔旧作伯顔富珠哩旧作佛家今并改】明郭睿【霍州人从曹端受学永乐中举子乡任南城兵马司指挥间父防徒步归庐于墓侧后有白兎穴其旁甚驯曹端作歌以志其事】吴珉【灵石人成化进士由郎署厯官甘肃巡抚恩成并着迁南京副都御史以亢直称】宋之防【灵石人天启进士崇祯中厯官登莱监军副史忤巡抚谢三賔互讦落职归十七年邑破不屈死　本朝乾隆四十一年赐諡节愍】成徳【字元升霍州人崇祯进士除滋阳知县性刚介清操絶俗以忤温体仁为御史禹好善所诬逮入京杖午门外戍邉居七年用为起知如臯县寻擢武库主事流贼防京师徳哭恸奠荘烈帝梓宫触地流血贼露刃胁之不为动归家妹年二十余请先死继室霍氏】
　　【继之徳拜其母张氏遂自缢母亦死福王时赠光禄寺卿谥忠毅　本朝谥介愍】本朝刘有恒【州人父一达明末死五伦手五伦以拟绞繋狱以流贼变脱走顺治三年有恒遇五伦于贾村手毙之大声曰此我父之讐也吾求之数年矣今愿始得遂还自投狱吏防勘知复父讐获释又同州阎吉兆父文王为□文清所毙拟绞抵死后以赦免吉兆紏兄弟诱文清出撃杀之诣州陈状雍正八年特减死】晋大忠【字心葵赵城人从军海上以署守偹夺战船以擒贼】
　　【将史良谟赐金逆藩之叛制守李之芳命转战龙防金华累着战功署防击调赴衢州至缪村遇贼横刀上马斩馘数十人贼益众力战死荫子赋官至六安叅将】何思祥【灵石人与子起蛟腾蛟俱晓勇姜瓖之乱贼诱入党坚不从事被擒骂不絶口杀之】阎西来【灵石人本姓刘名旺子闫民载之义男也民载夫妇相继病死子二人长五嵗次三嵗舅氏姑母各携其一去旺子求其孤抌门哭三日负之而归卖炭以赡二孤衣食比壮为成家室】张龙鳞【州人性至孝父殁庐墓侧朝夕必拜拜哭必哀三年不少间冈上甘泉涌出服阕常归侍毋泉旋涸母殁复庐墓泉涌人异而歌之】何道深【灵石人贵州提标逰击乾隆三十三年在猛域军城阵亡又王如玉以道职试用乾隆三十八年在四川军营阵亡俱　赐恤入昭忠祠】王夣云【灵石诸生以孝义闻乾隆年间　旌表】
　　烈女元郭防云【灵州人字程代儿代儿从父逰未娶郭先归夫家与姑相依至正十八年兵乱避山洞中兵以火索之郭挽姑衣曰妾尚未识夫倘被辱他日何顔相见耶坚不出焚即死】明王大威妻贾氏【赵城人正徳中为流贼所掠系之行过母家绐曰此吾家也入辞老母永从汝行矣贼纵之遂投井中贼怒下石击死同县有乔贯妻师氏贾秉英妻史氏俱遇贼不屈被杀】张妻曹氏【灵石冷泉人正徳中冦乱与向公信妻叚氏张恒妻白氏周瑞麟妻崔氏同匿山峪中被掠皆骂贼被杀谓之冷泉四烈时有叚氏者亦以不屈投井死事闻并赐坊表】崔烈女【霍州人崔拱女居冷泉年十五宼乱父母携避北山洞中贼捜出欲汚之不从投厓死】周崇妻杨氏【霍州人家贫崇早死誓不他适累日不举火以绳束腰忍饿极而死州人怜塟之事闻旌表】张雪梅【赵城人年十六未字崇祯五年遇贼挟之上马至大节沟奋投崖下死】王新命妻翟氏【灵石人年二十夫亡舅姑逼命别嫁翟仰毒死事闻旌表又同县冯氏适郭廷相之子一载夫亡廷相逼令改嫁闻之潜至夫冡缢死于树上】宋之携妻乔氏【灵石人崇祯末之携骂贼被害乔亦指贼大骂触阶死一女殓尸毕防簪喇喉死又张朝明妻李氏夫被贼火炙直前扑灭之贼怒杀之】周宏升妻朱氏【霍州人洪升父为山东新城县县丞洪升随之任流贼防城将杀之洪升以身蔽父遂遇害时朱年二十余守节厯四十年世称忠孝节烈萃一门云】朱毓彜妻郭氏【霍州人流寇至被掠挟之上马毓彞怒夺击贼被杀郭大骂贼且曰速杀我贼并杀之事闻以旌表】
　　本朝陈三仪妻耿氏【灵石人至孝嵗祲姑病割股疗姑盗至独卫姑御贼贼感之戒勿犯】王小虎妻赵氏【灵石人年二十一夫亾姑欲改嫁之自缢救免事其姑夀终塟毕曰今可以死矣服酖自尽】邢其恕妾许氏【其恕霍州人客淮安娶之甫生子其恕殁柩将归父母欲阻其行许氏曰已为邢氏妇死亦无辞及至家事嫡甚谨朝夕哭泣竟死于霍州】卫良佐妻薛氏【霍州人夫亾守节又仝州任邦作妻荀氏董直陈妻马氏薛峤妻胡氏刘复基妻何氏薛俊来妻成氏靳尔逸妻马氏周佺妻朱氏武存诚妻荀氏王琯妻刘氏成商吕妻刘氏朱彛成妻张氏刘嗣谨妻杨氏朱彛梅妻赵氏邢隆妻韦氏程璞妻安氏皆夫亾守节于乾隆年间　旌表】张眀逺妻汤氏【赵城人夫死家贫如洗孝事翁姑抚孤成立又同县杨雄妻髙氏李继祖妻王氏王哲妻髙氏申聚妻刘氏张师载妻郑氏庐文炳妻王氏王柏杨妻李氏刘维祯妻李氏刘溢妻张氏李霄志妻杨氏宋顔妻郭氏刘滋妻卫氏李业隆妻张氏杨生文妻刘氏闫襄泰妻王氏张慎行妻闫氏王防妻李氏俱矢志守节于乾隆年间先后　旌表】刘勇声继妻阎氏【灵石人早寡家贫矢志守节又同县薛毓琳妻景氏吴良相继妻梁氏曹永祚继妻王氏吴鹤龄继妻王氏王之望妻张氏王之国妻何氏翟之章妻赵氏吴永龄妻梁氏张廷鉎妻田氏曹元塘妻赵氏曹世承妻张氏陈琚妻张氏王衍玺妻朱氏陈万衞妻郑氏王璨妻赵氏房庭阶妻曹氏杨世模妻梁氏王梦麟妻杨氏梁健妻曹氏俱以守节于乾隆年间　旌表】
　　仙释唐张明惠【赵城人结卢中条山遇混元子授以道术学行超羣代宗诏入便殿致醮有感封妙济大师寻至西兵尸觧为】智兴【赵城人修行终南山后栖于平陵中条山大通岭聚徒説法声震长安开成间文宗三召不至乃截其舌以进命焚之化为金舌夜哦经如故赐号金舌和尚】元姜善信【赵城人资禀恬黙尝礼莲峰真人又靳道元为师隠居碧云洞十有余年中统间世祖南下驻师驿亭召善信问行师事特陈仁义之举后屡聘言事多中年七十八嵗逝其夜有青虹贯斗追封靖应真人】尚青山【霍州人居朝阳洞有脱行之术任人所索瞑目间辄防中出之无逺不致后脱化祀太清观同州子弟任法素亦觧脱后人于他防见之】王冲【霍州人幼事黄老学避谷者六年逰汾结防锭金原汲水以资行人崇祯中瑞坐而逝容色数日如生逝之日有人遇之围柏涧担蒲团南行始知为羽化去云】
　　土产黑瓷【出霍州及临汾赵城岳阳俱有窰】





　　钦定大清一统志巻一百十六
<史部,地理类,总志之属,大清一统志,解州图>
<史部,地理类,总志之属,大清一统志,解州图>
<史部,地理类,总志之属,大清一统志,解州表>
<史部,地理类,总志之属,大清一统志,解州表>
　　钦定四库全书
　　钦定大清一统志卷一百十七
　　解州【在山西省治西南九百五十里东西距二百二十五里南北距九十里东至绛州垣曲县界二百五里西至蒲州府虞乡县界二十里南至河南陜州灵宝县界六十里北至蒲州府猗氏县界三十里东南至陜州界一百里西南至陜州阌乡县界一百二十里东北至绛州闻喜县界一百二十里西北至蒲州府临晋县界三十里本州境东西距五十五里南北距五十里东至安邑县界三十里西至虞乡县界二十里南至芮城县界二十里北至猗氏县界三十里东南至平陆县界四十五里西南至芮城县界十里东北至安邑县治五十五里西北至临晋县界三十里自州治至　京师一千四百五十里】
　　分野天文觜参分野实沈之次
　　建置沿革汉河东郡猗氏及解县地后魏南解县地隋大业九年移置虞乡县唐武徳元年改为解县属虞州贞观十七年省二十二年复置属蒲州开元八年属河中府五代汉干祐元年于县置解州属河东道宋改属永兴路金初置解梁郡后废贞祐三年升为宝昌军节度属河东南路兴定四年徙治平陆元仍治解县属晋宁路明洪武初以州治解县省入属平阳府
　　本朝因之雍正二年升为直州属山西省领县四安邑县【在州东北五十五里东西距四十三里南北距七十五里东至夏县界二十里西至夲州界二十三里南至平陆县界三十二里北至蒲州府万泉县界四十三里东南至夏县界五十里西南至本州界五十五里东北至夏县界二十七里西北至蒲州府猗氏县界五十五里汉安邑县地后魏太和十一年始分置南安邑县属河北郡隋曰安邑开皇十六年于县置虞州大业初州废属河东郡义宁元年置安邑郡唐武徳元年复曰虞州三年析安邑置兴乐县贞观元年省十七年州废属蒲州乾元元年改曰虞邑割属陜州大厯四年复曰安邑元和三年属河中府五代汉干祐元年改属解州宋金元因之明属平阳府解州　本朝属解州】夏县【在州东北一百里东西距一百四十里南北距六十五里东至绛州垣曲县界七十里西至绛州稷山县界七十里南至安邑县界二十五里北至绛州闻喜县界四十里东南至平陆县界二十里西南至安邑县界二十七里东北至垣曲县界五十五里西北至闻喜县界四十里夏都安邑战国魏都汉置安邑县为河东郡治后汉及晋因之东晋移郡治蒲坂后魏改县曰北安邑太和十一年属河北郡十八年改曰夏县后置安邑郡隋开皇初郡废属蒲州大业三年属河东郡唐武徳初属虞州贞观十七年州废属绛州大足元年属陜州寻还属绛州乾元三年又属陜州五代及宋因之金贞祐三年改属解州元因之明属平阳府解州　本朝属解州】平陆县【在州东南九十里东西距二百三十里南北距七十三里东至绛州垣曲县界一百八十里西至芮城县界五十里南至河南陜州界三里北至安邑县界七十里东南至陜州界二十里西南至陜州灵寳县界四十里东北至夏县界八十里西北至本州界四十里周初虞国春秋晋大阳邑汉置大阳县属河东郡后汉及晋因之后魏太和十一年移河北郡治此周天和二年改县曰河北隋开皇初郡废仍属河东郡唐初属蒲州贞观元年改属陜州天寳元年改名平陆五代及宋因之金改属解州兴定四年移州来治元仍属解州明属平阳府解州本朝属解州】芮城县【在州西南七十里东西距七十里南北距五十里东至平陆县界五十里西至蒲州府永济县界二十里南至河南陜州阌乡县界二十里北至蒲州府虞乡县界三十里东南至陜州灵宝县界三十五里西南至永济县界三十里东北至本州界六十里西北至永济县界三十五里周初魏国春秋晋毕万邑汉置河北县属河东郡后汉及晋因之后魏改属河北郡西魏置安戎县后周明帝二年改曰芮城隋仍属河东郡唐武徳二年于县置芮州贞观元年州废属陜州五代及宋因之金改属解州元因之明属平阳府解州　本朝属解州】
　　形势被山帯河天下要地【三国魏志杜畿传】鸣条亘其北大河潆其南左翼太行右据雷首【州志】
　　风俗魏地狭隘【诗集注】沃少瘠多是以伤于俭啬其俗刚强【隋书地理志】直朴务本力于耕织【州志】
　　城池解州城【周九里有竒门四濠广十丈元至正间因隋故址筑明嘉靖末砖甃　本朝乾隆十二年二十七年重修】安邑县城【周六里余门四有濠明景泰初因后魏故址筑又县西南有运城周九里有竒门五有濠深七尺元至正中建明正徳中増筑改门四嘉靖中砖甃　本朝顺治康熙年屡修】夏县城【周五里有竒门四有濠明景防初因后魏故址筑　本朝康熙中屡修乾隆十九年二十七年又修】平陆县城【周二里余门二濠广一丈金兴定间筑明景泰初増筑　本朝康熙中屡修乾隆二十年又修】芮城县城【周三里有竒门四有濠明洪武初因后周故址筑　本朝康熙中重修乾隆二十八年又修】
　　学校解州学【在州治东金大定中建明嘉靖初迁于庙西隙地　本朝顺治康熙雍正中屡修乾隆十四年二十八年又修入学额数二十名】安邑县学【在县治东宋建元至正间重建明天顺中修　本朝康中重修乾隆二十八年又修入学额数二十名又运司学在县西南运城内东南隅元大徳初建明洪武初运学废正统中复　本朝顺治康熙中继修入学额数十二名】夏县学【在县治东南元至元中建明代相继修葺　本朝顺治康熙中继修乾隆二十二年又修入学额数十五名】平陆县学【在县治东南宋大中祥符间建元圮明洪武中复建　本朝顺治康熙中増修乾隆十九年二十一年又修入学额数十二名】芮城县学【在县治东北旧在治东南金天防中改建今所本朝顺治康熙中重修乾隆二十七年又修入学额数十二名】解梁书院【在州治崇宁坊明嘉靖初建于州治北　本朝乾隆十七年改建又安邑县条山书院旧在县东门外乾隆十一年改建城北夏县涑水书院旧名温公书院元至正中建　本朝乾隆十七年重建改今名养正书院乾隆二十四年建平陆县傅岩书院乾隆二十七年建芮城县文学书院旧名子夏书院明万厯中改今名　本朝康熈中重修西河书院乾隆二十七年建安邑县运城河东书院明正徳中建本朝康熙中重修宏运书院明天启初建　本朝康熙中重修又州县各设有义学社学　按州治旧有裕斋书院平陆县旧有虞城书院今俱废附识于此】
　　戸口【原额人丁六万二千四百三十一丁半屯丁三百六十归并屯丁二十五盐丁七千三百三滋生丁三千一百七十六】
　　田赋【田地三万四千三百五十五顷五畆六分一厘零额徴地丁银二十八万七千六百八十三两七钱二分七厘零粮二百二十三石四斗六升三合八勺零　屯田一百五十四顷一十五畆二厘额征银五百四十三两二钱二分九厘粮五十八石二斗六升五合四勺零　更名田一百八十五顷五十八畆六分七厘零额征地丁银二十七两一钱三分九厘零　基址坡地七分三厘六毫额徴银六分六厘五毫】
　　山川中条山【在州南李吉甫元和郡县志山在解县南二十里在安邑县南二十里在芮城县北十五里髙八里乐史太平寰宇记山东西一百二十里州志在州南二十里跨安邑夏平陆芮城四县界山之北自蒲州府虞乡县王官谷东二十里接州界又东二十六里为五龙谷当州正南五里又东二十七里为分云岭接安邑县界又东北为虞阪南达平陆北通安邑东入夏县界阪东为巫咸顶在夏县东南五里又东北三十五里接绛州闻喜县界山之南自虞乡县方山东接州界芮城县北十五里山阴石磴名百二十盘东接平陆县界四十五里山狭而长西华岳东太行此山居中故曰中条】石锥山【在州西南二十五里中条之支山也接蒲州府虞乡县界详见蒲州府】呉山【在安邑县东南三十二里跨夏县平陆县界一名虞山一名呉坂一名虞坂一名盐坂后汉书州郡志大阳县有呉山博物记呉坂在盐池东郦道元水经注虞城北对长坂二十里许谓之虞坂戴延之曰自上及下七山相重隋书地理志夏县有虞坂元和志呉山即虞坂也伯乐遇骐骥驾盐车之地寰宇记太行山有路名曰虞坂周武王封呉泰伯之弟仲雍之后虞仲于夏墟因虞为称谓之虞坂春秋僖公二年晋假道于虞以伐虢即此路也州志俗谓之青石槽石崖险峻亦中条山支阜也今为孔道　按平陆县北五里别有呉山以上有呉泰伯庙故名】玉钩山【在安邑县东北二十里见寰宇记其山东西十里势如玉钩故名】柏王山【在安邑县东北六十里山多古柏故名】稷山【在安邑县东北六十七里县志在夏县西北七十里接蒲州府万泉绛州闻喜稷山三县界详绛州】巫咸山【在夏县东五里汉书地理志安邑县之巫咸山在县东南水经注盐水西北流经巫咸山北隋书地理志夏县有巫咸山寰宇记一名覆奥山县志一名瑶台山亦中条之支阜其左有巫谷即白沙河水所出孤峯峭防苍翠摩空巫咸父子祠墓并在山麓】柏塔山【在夏县南二十里有古柏千株山后石岩有风洞】云谷山【在夏县东南三十里中有大谷云起则雨因名其北峯曰将军岭亦曰古石陴上有石洞洞中有泉】温泉山【在夏县东南一百里中有矿洞出银明万厯二十五年开采无騐三十三年封禁又有三岔山矿洞在县东二十五里】翠岩山【在夏县东北二十余里绵亘数十里北入绛州闻喜县界】鳯凰山【在夏县东北四十里东北接绛州闻喜县之景山】底柱山【在平陆县东五十里大河中流南与河南陜州接界尚书禹贡底柱析城孔頴达疏底柱在大阳闗东桑钦水经河水又东过砥柱间注云山名也昔禹治洪水山陵当水者凿之故破山以通河河水分流包山而过山见水中若柱然故曰底柱也亦谓之三门隋书地理志河北县有底柱山赵冬曦三门赋序砥柱六峯皆在大河中流其最北有两柱相对距岸而立所谓三门也次于其南有孤峯突起峯顶平濶禹庙在焉其西有立石数丈圆如削成复次其南有三峯东曰金门中曰三堆西曰天柱大河湍激于羣峯间南折而东出两崖夹水壁立千仞天下罕比】清凉山【在平陆县东北六十里亦中条山一峯絶顶旷濶四望无际登之可以极目蒲解绛陜四州】箕山【在平陆县东北九十里山形如箕相传即许由隠处下有清涧涧东有白玉窍亦名锡窟】锥子山【在平陆县东北九十里孤耸如锥即唐书地理志三锥山其西有晚照台晓挹山】卑耳山【在平陆县西北国语齐桓公县车束马逾辟耳山之谿拘夏史记封禅书上卑耳之山韦昭曰卑耳即齐语辟耳索隠曰在河东大阳博物记在夏县西南】甘枣山【在芮城县东北三十五里朱吕沟出此山海经薄山之首曰甘枣之山】方山【在芮城县西北三十里接蒲州府虞乡县峯峦髙峻与二华争雄】横岭【在州东二十里跨安邑平陆二县界中条山脊旧自安邑运盐车视虞坂较近但径险难行其南通芮城之路曰直岔岭为要地　本朝顺治十八年设兵防守】白径岭【在州东南十五里跨平陆安邑二县界中条之别岭也一名石门水经注盐泽南面层山天岩云秀池谷泉深左右壁立间不容轨谓之石门路出其中名曰白径南通上阳隋书地理志虞乡县有白径山元和志解县通路自县东南逾中条山出白径趋陕州之道也名白径岭】分云岭【在安邑县西南四十里接平陆县界中条最高处亦名分云山稍西有风谷洞上有天井谷四面陡絶一径直上顶】峨嵋岭【在安邑县西北四十五里东北与绛州闻喜县接界西北与蒲州猗氏县接界详见绛州】鸣条冈【在安邑县北与夏县接界一名髙侯原尚书伊训造攻自鸣条书序汤伐桀升自陑战于鸣条之野孔安邑县西有鸣条陌萧徳言括地志髙涯原在蒲州安邑县北三十里其南坂口即古鸣条陌也元和志髙侯原在县北三十里寰宇记鸣条陌在县东北十五里】傅岩【在平陆县东二十五里一名傅险尚书説命説筑傅岩之野孔傅氏之岩在虞虢之界史记殷本纪武丁得説于傅险中博物志傅岩在大阳县北阚骃十三洲记大阳县傅岩在其界今住穴尚存水经注沙涧水迳岩歴傅説隠室前俗名圣人窟县志傅岩穴今名隠贤社在县东北二十里两山之峡为傅説版筑故处】圣女崖【在州东南寰宇记在解县东南八里故老传昔有村女在中条山得道今名其处曰圣女崖亦曰玉女溪后有刘明于此学道后人为明立祠今其碑尚存】颠軨坂【在平陆县东北七十里左传僖公二年冀为不道入自颠軨杜预注河东大阳县东北有颠軨坂水经注岩东北十余里即颠軨坂也有东西絶涧左右幽室穷深地壑中则筑以成道指南北之路谓之軨桥也元和志颠軨坂在县东北四十五里】闲原【在平陆县西五十里诗大雅虞芮质厥成毛传虞芮之君相与争田久而不平乃相谓曰西伯仁人也盍往质焉入其境则耕者让畔行者让路入其朝士让为大夫大夫让为卿二国之君感而相让以其所争田为闲田水经注河水又有左右一水三源疏引其三水之内世谓之闲原言虞芮所争之田所未详矣杜佑通典平陆县有闲原元和志闲原在县西六十五里寰宇记其原东西七里南北十三里县志在县西南侯涧仪家沟之间俗名让畔城】五龙谷【在州南四里又东有喷雪岩】车辋谷【在安邑县南二十里两山夹路又东为二郎谷】栁谷【在夏县东南十五里中条山内唐贞观十一年幸栁谷观盐池即此又贞元中阳城隠居栁谷之北　按纲目集览云城隠居在张掖郡之栁谷非也韩愈争臣论居于晋之鄙又本传第进士去隠中条山当是此栁谷无疑】水谷【在芮城县西北二十五里】桃花洞【在州西南红脸沟东十五里昔人于冬月见水泛桃花出故名】盐风洞【在安邑县南二十里每仲夏月应风出池井得此一宿盐成旧有风神祠今废】玉溪洞【在夏县东南七里中条山中俯瞰溪流清澈可爱相传司马温公尝隠此读书】青龙洞【在芮城县北中条山内有泉石青龙泉】石钟洞【在芮城县东北三十五里顶悬一石如钟水注其中旱祷有应又县西北十八里有观音洞】瑟瑟窟【在平陆县西北四十里见元和志按唐书地理志作琴瑟穴】黄河【自蒲州东流入芮城县南又东流迳平陆县南又东流入绛州垣曲县界水经注河水又东过河北县南又东永乐涧水注之自河北城南东迳芮城又东过大阳县南又东迳大阳县故城南又东沙涧水注之又东过砥柱间元和志黄河在芮城县南二十里又在平陆县南二百步金史地理志平陆芮城有黄河】开元新河【在平陆县东南三门山北县志唐开元末陜郡太守李齐物凿砥柱为门以通漕开其山巅为挽路烧石沃醯而凿之弃石入河激水益湍怒舟不能入新门水长以人挽舟而上贞元二年李泌为陜虢转运使自集津至三门凿山开道十八里以避砥柱之险即此俗名公主河】涑水【自绛州闻喜县西南流入夏县北经县西三十里经安邑县北三十里又西流入蒲州府猗氏县界水经注涑水迳左邑故城南又西迳王官城北又西南过安邑县西又西南迳盐县故城又南过解县东又西迳猗氏县故城北元和志涑水在夏县北四十里川东西三十里南北七里王应麟地理通释涑川俗谓之阳安涧水州志涑水旧自蒲州府猗氏县西流经州城北三十里时决而南为盐池害明治十六年御史曽大有别开渠导水北流不经州城】堡子谷水【在州东南源出中条山堡子谷北流入盐池南沟又金盆水一名小圣沟亦出中条山流入南沟又东有小五龙涧水二郎三郎谷诸水皆出中条山北流趋盐池禁墙俱置堰以防水】盐水【在州北十五里源出夏县南中条山一名白沙河又名姚暹渠又名巫咸河迳县南防永丰渠入安邑县经盐池北又西经州城北又西入蒲州府五姓湖水经注盐水出东南薄山西北流迳巫咸山北又迳安邑故城南又西注于盐池宋史河渠志后魏正始二年都水校尉元清引平坑水西入黄河以运盐号永丰渠周齐间废隋大业中都水监姚暹浚渠自陜郊西入解县唐末堙没仁宗天圣四年陜西转运使王博文等开濬自解州安邑至蒲州白家场通舟运盐经久不至劳民　按此水旧自解县滙众渠之水入安邑县注苦池滩由杨家庄入县城内明隆庆四年濬渠改由县北入州界水经注本云西注盐池今盐池最忌此水溢入则盐不成故俗名为无盐河】薄水【在平陆县西四十里水经注河水又有左右一水其水三源疏引俱导薄水南流会成一川又南注于河县志一名南侯涧】古焦水【在平陆县东北五里武王封神农后于焦即此】浢水【在芮城县东五十里源出中条山麓一名仪家沟南流入河水经注河北县有浢水南入于河竹书穆天子传曰天子自寘軨乃次于浢水之阳丁亥入于南郑考其沿歴所钟路直斯津俗或谓之隁郷涧水也】浊泽【在州西二十五里一名涿泽史记魏世家恵王元年韩赵合伐魏战于浊泽又赵世家成侯六年伐魏败浊泽括地志浊水源出解县东北平地】大水涧【在州南出五龙谷喷雪岩南十余里北至城南会小水涧入女盐池其自城南者入通济渠】静林涧【在州西南二十里源出中条山顶北流入红脸沟可引灌田】胡村涧【在州西南二十八里源出中条山阴又东五里为桃花涧源出中条山顶又东二里为小水涧源出白龙谷又东一里为荻子谷水皆北入女盐池】张谷涧【在平陆县西二十里又圪塔涧在县西二十五里】交涧【在平陆县北三里水经注交涧水出呉山东南流入河县志一名三汊涧发源中条山二沟合流至此崖防支分东南入河即交涧水也】路涧【在平陆县东十里即盘南涧水经注路涧水亦出吴山东经大阳县西西南流入于河县志盘南涧源出中条山由石槽沟南流入盘南入河】沙涧【在平陆县东二十里傅岩前水经注沙涧水出虞山东南迳傅岩东北山溪中有小水西南流入沙涧乱流迳大阳城东南注于河县志发源中条山东南谷南流入河以涧口多沙石故名又有圣人涧在县东二十五里源出东北三十里传説冢下马跑泉稍下复有二泉三派合流绕傅岩南入河即水经注所云东北山溪中小水也】清涧【在平陆县东六十里箕山西南麓县志相传巢父洗耳处一名洗耳河上有许由墓】咸阳涧【在平陆县北水经注河水东则咸阳涧水注之水北出虞山南至陜津注河】蒲萄涧【在芮城县西二十里涧下有泉五俗名五股泉】皇川【在夏县东南五十五里中条山内】盐池【在州东二里安邑县南十里左传成公六年晋诸大夫曰郇瑕氏之地沃饶而近盐杜预注猗氏县盐池是许慎説文盐盐池也汉书地理志安邑县盐池在西南水经注盐池长五十一里广六里周一百一十四里紫色澄渟浑而不流水出石盐自然印成朝取夕复终无减损惟水暴雨防甘潦奔軮则盐池用耗故公私共堨水径防其淫滥故谓之盐水亦为堨水也山海经谓之盐贩之泽唐书地理志解县有盐池安邑县有盐池大厯十二年生乳盐赐名宝应庆灵池宋史食货志解州解县安邑两池垦地为畦引池水沃之谓之种盐水耗则盐成安邑池每嵗种盐千席解池减二十席盐池图考今池东西长五十五里周一百四十四里深可数仞宋分为东西两池各置盐场二明初并为东西二场成化二十一年増置中安邑南者为东池安邑西南村者为中池解州东三里者为西池环池旧筑拦马墙成化间又于墙外筑墙二千五百余堵又盐主水以生縁客水而败南北二隅无患东西则皆筑禁堰以防之按明吕柟论盐池之成以大河北自蒲州折而东向转曲之间渐积滙此奥衍今陜西花马池盐亦近黄河折流之处理或然也故唐博士崔敖曰盐池乃黄河阴潜之功浸淫中条融为巨津盖有所见矣州志云筑东禁以及黑龙筑西禁以及硝池治其标也濬姚暹以导苦池濬涑水而归五姓治其本也严防障于东西近堰而于姚暹涑水源流归宿之处循故道而加濬焉则客水不侵主水无恙矣】女盐池【在州西北半里许水经注盐池西又有一池谓之女盐泽东西二十五里南北二十里在猗氏县故城南元和志女盐池解县西北三里盐味小苦不及县东大池俗言此池亢旱盐即凝结如逢霖雨盐则不生州志在大池西北七里据地髙阜唐开元中尝置女盐监时或生盐淡苦不可食又生硝亦名硝池非受姚暹渠溃决之水南受中条山谷之水水涨多侵民田东趋禁墙为盐池害故筑硝池堰以防之】六小池【在州西北十五里女盐池西北四里一曰苏老二曰贾瓦三曰金井四曰熨防五曰永小六曰夹凹多淤莱水溢女盐池为害明隆庆中以正课不登并括六池盐利寻罢　本朝康熙中以大池水患暂开小池浇晒水退封禁乾隆二十三年因大池被淹又覆准开晒】莲花池【在夏县城中有二一在西北隅周一顷八十畆一在东北隅差小盈涸皆不常居民常穴城以杀水势】大安池【在芮城县南十五里居民引以灌田下流入于河】共池【在平陆县西四十里与闲田相距百步左传虞公奔共池即此】积石土柱二溪【在平陆县东北四十里即马头涧水经注积石土柱二溪并北发大阳山南流入河县志马头涧在县东北中条山麓两谷二源环麓合流南入于河】黑龙潭【在安邑县东南十五里与盐池邻深不可测唐开元中尝于此置龙池宫寰宇记龙池宫旁有龙池水流入盐池】红脸沟【在州西二十五里上承静林涧水北入蒲州府临晋县】朱吕沟【在芮城县东北三十里即古共水源出甘枣山南流入河山海经甘枣之山共水出焉】城北滩【在州北受女盐池之水又城东滩在州东里许内有数泉受城北滩以上诸水】长乐滩【在州东北周二十余里北受姚暹渠水】高腴滩【在州北五里讦为东髙腴滩其西为西髙腴滩又西北十五里为西辛庄滩西接蒲州府临晋县界诸滩并北受姚暹渠水南入女盐池或入城北滩】洗马滩【在州西北东北为南扶滩西北为卫诸滩又西北十里为三娄滩东二十里为罗又滩北十五里为小张坞滩诸滩荒鹻水涨则溢入盐地】城内滩【在城西北隅产鲫甚美今水浅不生】苦池滩【在安邑县东十三里即巫咸诸水所滙也寰宇记苦池在县东十八里其水咸苦牛羊不食因名亦名红花池】东郭滩【在安邑县东南十里余有大堰禁人开种】张公泉【在州西南静林涧东三里在山谷中旱祷辄应】涌金泉【在安邑县东南十余里源出夏县西南十里西入黒龙潭相传此水潜行地中入盐池始生盐花故名】青石泉【在安邑县东南三十里源出中条山由青石槽流入黒龙潭】车辋泉【在安邑县南二十里中条山麓车辋谷中】澹泉【在安邑县西南十六里盐池北岸池水皆咸此独淡故名世传池盐得此水方成】野狐泉【在安邑县西南十八里盐池北岸味极甘冽】玉钩泉【在安邑县东北二十里玉钩山下南入姚暹渠一名玉女泉】五股泉【在平陆县北一里其水寒冽】响泉【在平陆县北四十里中条山东】白龙泉【在芮城县南十里又有小水泉在大安村】地皇泉【在芮城县西北十三里山麓地皇庙前又有贾公泉在县西北五里观音泉在县西北十里】龙泉【在芮城县北七里水经注河北城内有龙泉南流出城又南断而不流寰宇记源涧五尺深一丈】通泽泉【在芮城县北八里旧引流入城　本朝康熙初涸乾隆十八年复故】鹿跑泉【在芮城县东北八里一名静深泉】奥祝泉【在芮城县东北二十二里自石岩下流出】将军防【在平陆县东北六十里石壁千仞下有洞轰然有声俗名锣鼓洞】熨斗陂【在州城西北元和志熨斗陂在解县东北二十二里寰宇记在县西二十里后魏正始三年穿以停船今废　按元和志寰宇记东西不同今六小池中有熨防池在州城西北为是】通济渠【在州城南隅引大水涧入城溉官民园囿今淤塞】司马渠【在夏县西三十里引涑水灌田相传司马氏所开】横洛渠【在夏县北十里源出县东北方山诸谷流至县西合县北诸河入白沙河又有青龙河在县北三十里南流合横洛渠】兴文渠【在平陆县北二里由北闗入城民资灌溉】
　　古迹解县故城【今州治后魏分汉解县置北解县在今临晋县界分置南解县在今虞乡县界隋大业九年自绥化故城移虞乡县于此唐改为解县隶河中府在府东北四十五里五代汉于县置解州明初省县入州】南安邑故城【在安邑县西一里古禹都及汉置安邑县在今夏县界北魏分置南安邑县隋曰安邑元和志县南至陜州一百一十里寰宇记在解州西南四十五里县东三里即废虞州之地　按元和志以安邑县为本夏旧都后皆因之不知此后魏所分之南安邑也孔安国书传鸣条在安邑县西今鸣条冈实在夏县之西安邑之北则故安邑在夏县可知水经注盐水迳安邑故城南今县在水南魏书地形志北安邑二汉晋曰安邑属河东南安邑太和十一年置今县乃夏县之城南则为南安邑可知括地志云安邑故城在夏县故特改正】安邑故城【在夏县北帝王世纪禹都安邑春秋时魏绛自魏徙此战国为魏都史记魏武侯二年城安邑是也至惠王九年徙都大梁秦孝公十年卫鞅将兵围安邑降之盖在徙都之后其后尝还属魏至昭襄王二十一年左更错攻魏河内魏献安邑始定属秦汉置安邑县为河东郡治后魏改为夏县括地志云安邑故城在夏县西盖后魏移治也元和志古安邑城在县西北十五里县志谓之夏王城据鸣条冈周三十里西南遗址尚存】大阳故城【在平阳县东北十五里春秋公羊传晋败茅戎于大阳汉置大阳县属河东郡应劭曰在大河之阳后汉邓禹围安邑更始大将军樊参度大阳禹击破之晋永嘉二年以刘渊据蒲子遣将军曹武屯大阳以备之后魏徙河北郡于此水经注大阳城河北郡治是也后周并改县曰河北唐属陜州贞观十一年河水溢壊陜州河北县括地志河北县汉大阳也天宝初陜州刺史李齐物开砥柱得古铁防若铧然铭曰平陆上之诏改为平陆县元和志县西北至陜州十七里寰宇记县在陜州北五十里盖五代时迁今治也】河北故城【在芮城县东北里许一名魏城即周初魏国诗有魏风郑康成诗谱魏国在冀州雷首之北析城之西其封域南枕河曲北涉汾水春秋左传晋女叔侯曰霍杨韩魏皆姬姓又闵公元年晋侯灭魏赐毕万卜偃曰魏大名也汉置河北县属河东郡后魏县废水经注县在河之北故曰河北今城南西二靣并去大河可二十余里北去首山一十许里处河山之间土地廹隘故魏风着十畆之诗也元和志古魏城在芮城县北五里寰宇记魏城即汉河北县姚秦于此置河北郡后魏太和十一年自此移郡于大阳周天和二年并移河北县于郡理故城废　按周魏国即河北故城明统志乃云在平陆县北五里于芮曰魏之附庸胥失之】兴乐废县【在安邑县西北唐书地理志武徳三年柝安邑置兴乐县贞观元年省】安戎废县【在芮城县东十里张村隋书地理志河东郡芮城县旧置曰安戎后周改焉】臼城【在州西北二十五里春秋晋大夫臼季邑亦谓之臼衰左传僖公二十四年秦伯纳晋公子重耳济河取臼衰杜预注解县东南有臼城又盐城东北有苦城亦晋大夫郤犨采邑】司盐城【在安邑县西南十五里今名运城史记秦本纪昭襄王十一年齐韩魏赵宋中山五国共攻秦至盐氏而还水经注涑水又经盐县故城本司盐都尉治后罢尉司分猗氏安邑置县以守之括地志盐氏故城一名司盐城在安邑县寰宇记在县西二十里县志运城元至元二十二年置运司于州界二十九年徙此城为运使那海徳俊创筑本名鳯凰城嘉靖中始甃以砖有运司递运所】古城【在安邑县西一里魏文侯所筑东西对垒又韩信虏魏豹于此亦名魏豹城按芮城县东南二十五里亦有魏豹城】蚩尤城【在安邑县南十八里见寰宇记县志蚩尤村在盐池东南二里许】韩信城【在安邑县南五里其北有韩信沟】张良城【在安邑县东南十三里南为牧马场西南为饮马川】罗索城【在安邑县东十八里相传金罗索所筑遗址尚存　罗索旧作娄室今改】虞城【在平陆县东北六十里一名呉城史记呉世家武王克殷求太伯仲雍之后封虞仲于周之北故夏墟汉书地理志大阳县呉山上有呉城武王封周章弟仲于河北是为北吴后世谓之虞十二世为晋所灭水经注軨桥东北有虞原上道东有虞城尧妻舜以嫔于虞者也亦周封虞仲处括地志故虞城在县东北五十里虞山上】下阳城【在平陆县东北二十里春秋僖公二年虞师晋师灭下阳杜预注下阳虢邑在河东大阳县后汉书郡国志大阳县有下阳城刘昭曰在县东北三十里　按县旧志悮作上阳且云在县西南二里条山之麓不知此即古茅城也新志改曰下阳而仍袭其悮亦非】鄍城【在平陆县东北二十里左传僖公二年晋荀息曰冀为不道入鄍三门杜预注鄍虞邑括地志故鄍城在县东十里寰宇记在县东北二十里其城周回四里】茅城【在平陆县西南二里左传文公三年秦伯伐晋自茅津济杜预注茅津在河东大阳县西后汉书郡国志大阳县有茅津水经注河水迳陜城北河北对茅城故茅亭茅戎邑也津亦取名焉县志今县西南有岩城俗名十二连城延七里南临大河盖即古茅城或谓之上阳城又谓之下阳城误】将军城【在平陆县北三十里西祁村汉邑人周仓为闗忠义将尝屯兵于此有庙】芮伯城【在芮城县西二十里郑村即古芮国周初虞芮质成康王时有芮伯厉王时有芮良夫水经注晋武公七年芮伯万之母芮姜恶芮伯之多宠人故逐之出居于魏八年周师号师围魏取芮伯万而东之后魏地形志河北县有芮城元和志故芮城在县西二十里古芮伯国也】项羽城【在芮城县东四十里一名霸王城】龙池宫【在安邑县东南十八里唐书地理志安邑县有龙池宫开元八年置】紫泉监【在州治西南一名女盐监唐书地理志解州有紫泉监乾元元年置】夏台【在夏县西北十五里水经注安邑禹都也禹娶涂山氏女思恋本国筑台以望之今城南门台基犹存寰宇记在夏县西北安邑故城中今俗谓之青台上有禹祠】放桀台【在夏县西三十里高丈余又有酒池相传桀作】潺湲亭【在州治内宋时有史氏父子相继刺州其子建亭引通济渠灌圃水声潺湲故名】昆吾亭【在安邑县西南一里宋永初山川记安邑县有昆吾亭昆吾古国也寰宇记旧图经云在县西南十里】风后故里【在州东解池西南隅相传黄帝得风后于海隅即此】段干木故居【有三一在安邑县东南曰下段里一在安邑县西南曰上段里一在芮城县西北二十七里山麓段村】关圣故居【在州东南十八里常平村其先茔即在村南属安邑县】张孝始故宅【在芮城县城中街又县西二十五里李叫村有潜龙宅唐髙祖防时寓居今废】曲环故居【在安邑县西报国寺北俗名寺北曲里】司马温公故宅【在夏县西司马村又有独乐园在县西三十里】托都故宅【即今夏县署　托都旧作脱脱今改】集津仓【在平陆县东五十里三门山东唐书地理志平陆县西有盐仓东有集津仓】石榴园【在芮城县南十里产石榴絶佳旧贡元时裁】海光楼【在安邑县西门外县志在池神庙南凌空架搆四望可观又有歌熏楼在盐池上亦称佳构】
　　闗隘留庄隘【在平陆县东北四十五里中条山中通绛州垣曲县】盐池镇【在州东南二十里明洪武八年置巡司于此今移中村】长乐镇【在州城东北十里盐池北姚家庄明洪武八年置巡司于此今移中村】圣惠镇【在安邑县南五里明洪武四年置巡司于此今因之】东郭镇【在安邑县东南三十里】曹张镇【在夏县西四十里王存九域志夏县有曹张镇又水头镇在县西三十五里裴介镇在县西南四十里皆有堡】胡张镇【在夏县北三十里有堡驻防兵弁】沙涧镇【在平陆县东南二十里黄河北岸明洪武三年置巡司于此今因之兼设兵驻防西南去河南陜州十五里】张店镇【在平陆县东北六十里九域志平陆县有张店集津三门三镇县志即古虞城外郭南扼颠軨北控盐坂向为南北孔道有堡又张谷镇在县西十五里又五里有常乐镇又二十里有葛赵镇又县东二十里有茅津镇县西北四十里有洪池镇】陌底镇【在芮城县东南四十里明洪武四年置巡司于此今移县治东】阳关寨【在州东南大虎谷中由将军堡后鳯凰嘴西过连云栈至横岭即阳关寨寨后有胆矾窟旁有百药草】霍赵堡【在安邑县东北三十八里又芝堡在县西北四十五里西接蒲州府猗氏县大阳堡又县西北有北相堡东南有陶村堡】喜安庄堡【在夏县西三十里本名牛家凹地僻多盗明万厯元年建堡城广十丈袤六十丈更今名】金鸡堡【在平陆县南二里店头镇西有古茅城遗址在崇冈之上丹壁屹立前临大河为昔人戌守处又张店堡在县东六十里又八政堡在县东北三十里】朱吕堡【在芮城县东三十里又坑南堡在县东三十五里】太尉堡【在芮城县东南十五里濒河本名鳯川唐武徳二年行军总管刘世让讨吕崇茂屯兵于此故名又万嵗堡在县西北八里】芝驿【在安邑县西北四十五里旧有驿丞今裁】
　　津梁通利桥【在州城西二里跨大水涧】金井桥【在州西北十六里通蒲州府临晋县界又州北十五里有郇瑕桥路通蒲州府猗氏县近古郇城迤东有祥鸾桥麻村桥已上四桥皆跨姚暹渠又州西北三十里有涑水桥接虞乡坑头镇】通惠桥【在安邑县东门外】北路村桥【在安邑县西南运城北门外又济桥在县北门外】禹城东石桥【在夏县西十五里禹庙前跨横洛渠又西二十五里有涑水桥】八政桥【在平陆县东北三十里八政镇】沙涧渡【在平陆县东二十里黄河北岸唐时造浮桥于此西南去河南陜州十五里通志谓之茅津渡非按水经注云涧水南流注河此时山溪乱流之水非秦伐晋所取之道茅津盖今大阳渡也】白浪渡【在平陆县东一百八十里明初置巡司今裁】大阳渡【在平陆县南二里府志晋假道于虞围上阳即古岩城在渡北通志下阳与上阳相望由下阳至上阳必由大阳渡按古岩城即春秋成公元年所书之茅戎非上阳城也水经注作茅城其下即茅津左传文公二】
　　【年杜预注茅津在河东大阳县西者是】洪阳渡【在平陆县西四十里与河南灵宝县分界】陌底渡【在芮城县东南四十里有镇有堡又名浢津渡土人又呼王村曲里渡通河南灵宝县三魏志杜畿传卫固等使兵数千人絶陜津畿诡道从浢津渡宋史司马池传议者以蒲坂窦津大阳路官运盐回逺乃开防山道通志故芮城令邵伯温筑待济亭于河干以憇賔旅】
　　堤堰涑水堤【在安邑县北三十四里障涑水西流】姚暹堤【在安邑县东北起杨家庄西至临晋县五姓湖防夏县巫咸谷诸水入池】西禁堰【在州城东盐池西岸禁墙之西又有卓刀堰切近禁墙障城东滩水】蚕房堰【在州城东南相近又有常平西姚二堰障小五龙涧二郎谷三郎谷诸水】底张堰【在州城西南二十里障静林涧及张公泉水又有五龙堰障大小涧水俾不得入女盐池】硝池堰【在州城西北又州北七里有长乐堰障长乐滩水又永安堰在州城东北少东为七郎堰俱障城北滩水】黑龙堰【在安邑县东南防中条山诸水冲决盐池又县南有壁水堰以防黑龙堰溃决又县东南有雷鸣堰又白家堰与雷鸣堰接】东禁堰【在安邑县南圣惠镇南禁墙下与壁水堰隣长一千六百二十丈广二丈五尺防东滩诸水】李村堰【在安邑县南有大小二堰相近又有西姚东南西南二堰及龙王金盆短堰桑园贺家湾赵家湾等堰皆在盐池南以防南山暴发之水】白沙堰【在夏县南东接巫咸山西抵安邑县苦池滩障巫咸谷诸水俾由苦池滩西北出为盐池东第一堰极长且险】李绰堰【在夏县南八里南起王谷口西北抵安邑县苦池滩障永丰渠水俾入滩跨渠有卓义桥为盐池东第二堰堰旁有逺桥旧有五堰今存其三】莲花堰【有二皆在夏县西南十里南防涌金泉水流入盐池又有匙尾中花轩辕等堰皆防姚暹渠水入池】高徳铁堰【在夏县北五十里与绛州闻喜县接界中条山谷水北注闻喜县美阳川大泽中北溢为小泽复南溢入县界青龙河近山古有石堰覆土障水相传筑堰时督工名髙徳且因其坚固故名】
　　陵墓帝舜陵【在安邑县西北三十里鸣条冈南髙三丈广四十余步有祠　按礼记舜苍梧史记舜九疑元结司马光皆辨其非孟子明云卒于鸣条当以为断】夏后氏陵【在夏县西池下王村里　按夏后氏一代陵寝惟禹陵在浙江会稽山少康陵在河南太康县西盖启以下诸王之陵俱在于此金大定五年建朝元观奉祀】夏关龙逢墓【在安邑县东北二里玉钩山有双明吕柟有碑记】商巫咸巫贤墓【在夏县东五里巫咸山下通志云史记正义咸及子贤皆在苏州常熟县西海虞山越絶书云虞山者巫咸所出也昔人已辨其误】傅说墓【在平陆县东北三十里中条山南马跑泉上东西两山环拱若屏即説故居也】周虞芮二君墓【在平陆县西五十里闲田东南隅有祠】毕万墓【在芮城县东北十三里】宫之竒墓【在平陆县东四十里其地旧名辛宫里或云百里奚墓】郤芮墓【在芮城县西三里】段干木墓【在芮城县东北十五里唐贞观十五年禁樵采水经注河北芮二城之中有段干木冢】汉关氏祖墓【在州城东十八里常平村南　本朝雍正五年加　封关圣曾祖光昭公祖裕昌公父成忠公制木主供关庙后殿春秋致祭】晋王卓墓【在州西门外路南卓晋司空河东太守又汉有王卓河东解人代孔扶为司空未知孰是】卫瓘墓【在安邑县东十七里高侯原见寰宇记旧传云瓘髙樗今墓前有髙樗故道县志在县东北三十里卫玠墓在其前　按晋书卫玠传玠卒于建业于南昌咸和中改茔于江宁县志讹】唐卫大经墓【在州城西北十五里説郛唐开元中姜师度奉诏凿无盐河以溉盐田至大经墓前发地得石刻志曰姜师度更移南向三五步师度异之命工夫迁其河逺墓数十步焉】薛嵩墓【在夏县西四十里】阳城墓【在夏县南十余里栁谷北明季为白沙河水所没】宋司马光墓【在夏县西北三十里鸣条冈其祖父十余胥存旧志哲宗篆碑首曰忠清粹徳起楼墓东命苏轼撰文绍圣元年夺官毁楼仆碑防碑之陷有杏生于龟趺侧蟉枝蟠绕金皇统中夏县令王廷直得旧断石摹勒碑文元平章察罕家与墓隣作老杏图诗程钜夫记明嘉靖初再修其碑】元察罕墓【在州城北十五里】归旸墓【在夏县西北温公墓北余庆禅院左二十余步】明曹于汴墓【在安邑县西南运城西北五里】王纪墓【在芮城县东北五里南硙村城东门内有敕建祠】赵烈女墓【在夏县西李庄村西北二里】
　　祠庙帝舜庙【在州城东北三十里赵村】大禹庙【有三一在夏县西安邑故城中魏太和中建隋唐以伯益伯夷配元致和初重初欧阳原功记明以启少康配享　本朝康熙中重修寰宇记云县西禹王城中青台上有禹祠台南筑一土阜为案后为寝殿祀涂山氏一在平陆县东五十里三门山上唐建一在芮城县东南四十里陌底渡宋建】三圣庙【在州东北三十里赵村辛化里祀尧舜禹三圣又安邑县运城西北有三圣庙即今河东书院】风后庙【在州城东关外街北】后稷庙【有二一在安邑县西北原王庄一在夏县西六十里稷王山下】伯益庙【在夏县西十里】文王庙【在安邑县南市村北】表忠祠【在安邑县西南运城内祀夏臣闘龙逢唐乾元中张谓书碑阴文】巫咸祠【在夏县东五里水经注巫咸山上有巫咸祠又县东门外有巫相祠亦曰昭润侯祠】萃贤祠【在夏县学左祀商相巫咸唐諌议大夫阳城宋温国公司马光】傅説祠【在平陆县东二十五里唐建明嘉靖中重建寰宇记在县东北傅岩隐窟即沙涧水西悬崖去水一丈立祠焉】泰伯庙【在平陆县北五里呉山之麓宋建元明屡修】太公庙【在芮城县东二十里寰宇记在县东二十五里足坡姚秦始十六年创立有二碑见存】让畔神祠【一名芮王庙旧在芮城县西二十里芮伯故城后徙县西十五里枕崇冈梁开平初敕建芮民世祀之九域志有芮君祠即此】虞公祠【在芮城县东北七十里呉山水经注虞城东有山世谓之五家上有虞公庙】段干木庙【在芮城县东十里又县西北二十三里下段村亦有庙村多段氏】关圣庙【在州城西门外百步南靣条山北背硝池创自陈隋宋大中祥符时重建金元屡修明万厯中敕庙名英烈　本朝顺治九年】
　　【敕封忠义神武关圣大帝康熙三十七年御书义炳乾坤匾额雍正四年授圣裔世袭五经博士五年加封圣祖父三代公爵建前后殿以春秋两仲月及五月十三日致祭乾隆三十三年加封忠义神武灵祐关圣大帝　按关圣忠义大节彪炳寰区神功显祐前代叠加褒美　本朝以来灵应屡着尊崇之典视古加隆原本载入人物志内转不足以昭崇敬故谨附识于此】张巡祠【在芮城县南门内相传巡迁芮城子孙家焉明季建庙以南霁云雷万春配】阳公庙【在夏县南十里中条山下栁谷口阳城尝隐于此故】
　　【祀之】司马温公祠【夏县有二一在县西墓傍一在儒学左内有知足斋布衾铭栁氏训言三石刻俱温公手书明时因旧祠隘陋改祠于县治东北】盐宗庙【在安邑县东南十里见寰宇记吕忱云宿沙氏煮海为盐滋润生人人尊宗之故立庙】池神庙【在安邑县南十里盐池北卧龙冈唐大厯十二年建十三年韩滉奏解州产瑞盐赐池神号曰灵庆公宋元时屡加封号明初正号为盐池之神万厯中合祀东西池神以条山风洞二神配享　本朝顺治八年重修雍正五年冬盐花不种自生多至七百余万斤加封贻恵裕阜盐池之神每嵗春秋致祭】分云神祠【在安邑县西四十里中条之隂县志安邑县西分云岭中条最高处旧有分云祠亦称成宝公庙今废】
　　寺观兴福寺【在州治西北崇宁坊宋干兴元年建明洪武初并广慈石牛二寺入焉后圯移建城隍庙街西更名新寺】天宁寺【在州城西二十里中条山阴一名静林寺红脸沟水自寺南流绕而北四围皆古柏】归起寺【在州西北三十里后魏时建】太平兴国寺【在安邑县治东北唐贞观中建寺后塔十三级高二百六十丈明嘉靖乙夘地震塔裂尺余后震复合亦神物也】观音寺【在安邑县西王曲村金泰和四年建县志初乡人掘地得石人骑羊创寺奉之故又名羊驼寺】法轮寺【在夏县治东宋崇宁中建明洪武中修】柏塔寺【在夏县南呉村柏塔山】余庆寺【在夏县西鸣条冈府志此司马温公守坟院宋元丰八年赐额有碑】竹林寺【在平陆县西北四十里中条山唐大厯中建】夀圣寺【在芮城县东北一里宋元丰元年建】崇宁宫【在州城西门外元建】天圣宫【在夏县东五里瑶台山商相巫咸巫贤坟祠右】集仙观【在安邑县陈壁村唐景云中建名景云宫元改今名】朝元观【在夏县西池下王村为夏陵建】泽清观【在芮城县东北七里一名真常宫唐开元二年建明洪武初并大清紫清延生岱岳碧虚五观入焉】
　　名宦汉季布【楚人为河东太守孝文时人有言其贤召欲以为御史大夫人又言其使酒难近留邸一月罢布曰陛下以一人誉召臣一人毁去臣臣恐天下有识者闻之有以窥陛下上慙曰河东吾股肱郡故特召君耳】田延年【先齐诸田也徙阳陵为河东太守选拔尹翁归等以为爪牙诛鉏豪强奸邪不敢发】尹翁归【河东平阳人田延年为河东太守除补卒吏案事发奸穷竟事情延年大重之自以能不及翁归徙署督邮河东二十八县分为两部阖孺部汾北翁归部汾南所举应法得其罪辜属县长吏虽中伤莫有怨者】黄霸【淮阳阳夏人以左冯翊卒史察亷补河东均输长】咸宣【杨人以佐史给事河东守卫将军青使买马河东见宣无害言上徴为厩丞】周堪【齐人元帝时以光禄勲左迁河东太守帝下诏曰堪治未期年而三老官属有识之士咏颂其美使者过郡靡人不称其徴诣行在所拜光禄大夫领尚书事】萧咸【杜陵人望之子为河东太守有治迹】杜诗【河内汲人建武元年为侍御史使之河东诛降逆贼杨异等诗到大阳闻贼规欲北渡乃与长史急焚其船部勒郡兵击斩异等贼遂灭】樊【南阳新野人建武初迁河东太守至郡诛讨大姓马适匡等盗贼清吏民畏之】刘祐【中山安国人为河东太守时属县令长率多中官子弟百姓患之祐到黜其权强平理寃结政为三河表】史弼【陈留考城人灵帝时迁河东太守当举孝亷预敕断絶书属中常侍侯览遣诸生赍书请之并求假盐税积日不得通生以它事谒弼因达览书弼大怒曰太守当选士报国尔何人而伪诈无状命引出楚捶数百遂付安邑狱考杀之】李孚【钜鹿人建安中守解长名为严能精断】三国魏杜畿【京兆杜陵人为河东太守时郡县皆残破畿崇寛惠与民无为民有相告者畿亲见为陈大义遣令归谛思之若意有所不尽更来诣府乡邑父老自相贵怒曰有君如此奔何不从其教自是少辞讼班下属县举孝子贞妇顺孙复其繇役随时慰勉之课民畜防牛草马下逮鸡豚犬豕皆有章程百姓劝农家家丰实畿乃曰民富矣不可以不教也于是冬月修戎讲武又开学宫亲执经教授郡中化之魏武征汉中遣五千人运运者自率勉曰人生有一死不可负我府君终无一人逃亡其得人心如此畿在河东十六年政绩为天下最】杜恕【畿之子为河东太守务存大体】晋王濬【农湖人州郡辟河东从事守令有不亷洁者皆望风自引去】刘原【渤海人为河东太守以旌才为务】路述【永兴初为河东太守刘涧寇河东述力拒死之】南北朝魏薛允【汾阴人太和中除河北太守郡多盗贼有韩马两姓各合二千余家最为狡害刦掠道路侵暴乡闾允到郡收其魁二十余人戮之羣盗慑气郡中肃清】裴夙【闻喜人任河北太守以忠恕接下百姓感而懐之】裴侠【河东解人大统中除河北郡守躬履俭素爱人如子所食惟菽麦盐菜而已郡旧制有渔猎夫三十人供郡守侠悉罢之又有丁三十人供郡守役侠亦不以入私并收庸直为市官马嵗时既积马遂成羣去职之日一无所取人歌曰肥鲜不食丁庸不取裴公贞恵为世规矩】王世弼【京兆霸陵人为河北太守有清称】张轨【济北临邑人大统间为河北郡守在郡三年声绩甚着】隋姚暹【大业中为都水监先是盐苦客水为患暹乃濬永丰渠兼筑堤堰自安邑杨家庄西至临晋五姓湖以入于河客水有所归乃不为害后人徳之因更名为姚暹渠】唐姜师度【魏人开元中拜河中尹管解县盐池先是两池渐涸师度发卒开拓疏决水道置为盐屯大收其利公私頼之】刘晏【曹州南华人天寳中调夏令未尝督赋而输无逋期】司空舆【河中虞乡人大中时卢正管盐铁表为两池盐使先是法疏濶吏轻触集舆为立约数十条莫不以为宜】五代周张崇诂【广顺初为解州刺史两池盐使多规画盐池利害】宋王禹偁【淳化四年知解州多善政】赵瞻【永城人仁宗时知夏县作八监堂书古贤令长治迹以自监】张戬【长安人载之弟熙宁中知夏县县素多讼戬待以至诚反覆教谕不数月而讼衰去之日民遮道送不得行无不泣下者】李绰【元祐初为解县令兼盐池事尝修堤堰以防卫盐池后人遂名为李绰堰】邵伯温【洛阳人雍之子政和时知芮城政尚公平民间无事几于礼乐之化】金耶律徳元【大定间知解州军州事时嵗苦旱盗啸聚梗路徳元曰先除民害后祈雨泽神必不违宻与数骑造贼穴追捕悉平遂祈于五龙祠雨随车而至民歌颂之】元靳用古【大徳间知解州严而不苛境内清肃尝引山泉入城以便汲饮民永颖之】辛邦彦【汾西人为夏县尹亷明精察建司马温公祠堂书院及修黑龙李绰诸堰设常平仓事集而民不扰】布顔布哈【至正间为平陆尹亲劳畆民多盖藏家闻弦诵　布顔布哈旧作普贤不花今改】王仲文【祥符人至正间知夏县政尚寛简尝出劝农自赍米煮粥以食民私増枣数枚食毕遗枣于民夫人素氏躬纺织以助其亷】明呉惠【浮梁人正统中知解州尝贷钱于民遇逋赋即收其息足之又时行民间聴纺织声劝惩勤惰遇贫不能婚者给以赀俾成礼修葺庙学无所扰尝欲开盐场利百姓为当道所阻欲因入觐面奏会卒京邸不果民闻巷哭图像祀之】雷缙【同州人正统七年知夏县垦荒田濬水利均瑶役凡有兴作不劳而事集暇时召父老子弟以孝弟勤俭劝之】姜洪【广徳州人冶二年知夏县躬节俭政治严明士骄悍导之以礼民当甲者不费一钱夏人立祠与雷缙合祀谓缙为慈母洪为严父云】吕柟【高陵人嘉靖初由翰林修撰谪解州判官摄州事兴利剔不遗余力建解梁书院择民间子弟讲习其中文教大兴】陈世宝【钜鹿人隆庆中知夏县县西三十里牛家凹为萑苻薮世宝筑城堡招集流移给以牛种半年成聚盗贼屏息】魏学征【咸阳人万厯中知平陆县扶弱抑强当开兴文渠资灌溉人懐其徳】袁葵【东明人崇祯中知夏县防敏有治才流贼捽至城下葵设竒击却之调繁洪洞夏人匿其牛马与洪洞人格闘】房之屏【宛平人崇祯末由举人知安邑县流寇陷城之屏北面拜入署与母诀命妻子各自尽遂投井未死贼曳出之不屈被害】
　　本朝刘之屏【万全卫人顺治四年以进士知夏县善抚字人称刘父姜瓖之乱登□督守手刃二贼力竭死城上防按察使佥事祀忠烈祠】李因之【长山人顺治五年任河东盐运司副使清正率属不私一钱姜瓖之变殉运城赠布政使防议又运同郑宏国奉天人甫莅任滇乱死之赠布政使防政又知事王存鏊邱县人亦与李郑同殉赠布政使照磨时称三烈并祀忠烈祠】迟日巽【广宁人顺治七年以贡生知夏县时姜瓖余孽犹潜伏日巽练乡勇躬督往殄之胁从者赦之俾得复业又力请蠲积逋减省徭役夏人始苏】邹蕴贤【奉天人顺治十年知解州轻徭缓徴以安凋瘵闾里渐苏既去州人建祠祀之】郑四端【陈留人顺治十三年以进士知夏县严明正直每咨访民疾苦勤恳不懈解去士民闭城门留之累日乃得出境】江闿【贵阳人康熙三十年以举人知解州为政安静若不知有官旧多宿逋闿请分年帯徴以纾之民懐其徳】
　　人物汉张次公【河东人以校尉从大将军卫青击匈奴有功封岸头侯】裴瑜【字雉璜河东人聪明敏达观物无滞史弼为河东太守以举孝亷忤中常侍侯览被槛车征瑜以前孝亷送至崤渑之间大言于道旁曰明府摧折虐臣选徳报国如其获罪足以垂名竹帛愿不忧不惧弼曰昔人刎颈九死不恨瑜后位至尚书】三国魏卫觊【字伯儒河东安邑人少以才学称汉末为司空掾累迁尚书魏国既建拜侍中与王粲并典制度明帝即位进封阕乡侯受诏典著作又为魏官仪觊以文章显好古文鸟篆隶草无所不善歴仕汉魏时献忠言卒諡曰敬侯】焦先【字孝然河东大阳人见汉室衰乃自絶不言及魏受禅常结草为庐于河之湄独止其中冬夏恒不着衣卧则以身亲土欲食则为人赁作饱辄去亦有数日不食时行不由邪径目不与女子逆视河东太守杜恕安定太守董经皆过视之终不肯语其后野火烧其炉先因露寝遭冬雪大至先袒卧不移人以为死就视如生不以为病年可百余嵗卒或以为大贤或以为仙人或以为隐者云】杜摰【字徳鲁河东人初上笳赋署司徒军谋吏后举孝亷除郎中转补校书卒所着文赋颇传】董寻【河东人为司徒军议掾景初元年大发铜铸作铜人又铸黄龙鳯凰起土山使公卿羣僚负土寻上书极諌帝曰董寻不畏死耶主者奏收寻有诏勿问后为贝邱令清省得民心】晋卫瓘【字伯玉觊之子十嵗防父至孝过人袭父爵阌乡侯弱冠为魏尚书郎累迁廷尉卿明法理听讼必以情邓艾钟会伐蜀瓘持节监军事蜀平议封固辞不受除使持节都督关中诸军事歴青徐幽并四州皆有功绩累封菑阳公余爵悉让二弟六男无爵逺近称之咸寕初徴拜尚书令加侍中瓘学问深博娴习文艺与尚书郎索靖俱善草书时号一台二妙迁司空为政清简甚得声誉惠帝初辅政为楚王玮所害追諡曰成】卫恒【字巨山瓘之子少辟司空齐王府累迁黄门郎善草隶书为四体书势与瓘同遇害后赠长水校尉】卫玠【字叔宝恒之子年五嵗风神秀异及长好谈名理名士莫不推服拜太子洗马为门户大计奉母南行山简谢鲲等皆钦重之玠终身不见喜愠之色卒于建业年二十七于时中兴名士惟王承及玠为第一云】南北朝魏阎元明【河东安邑人太和五年除北随郡太守以违亲养泣防明悲号上诉许归奉养一见母目复明诏表孝行复其家母亡服终心防大辍每忌日悲动旁隣昆弟雍口百口同居】张元【字孝始芮城人祖成假平阳郡守父延儁仕州郡累为功曹主簿并以纯至为乡里所推元年十六祖防明三年元恒忧泣诵经祈祐见盲者得视之言遂延七僧然七灯愿以灯光明祖目而已代闇如此七日忽梦老翁以金鎞疗其祖目三日果明祖殁号跃絶而复苏随其父水浆不入口三日博士杨轨等二百余人上其状诏表其闾】周纽因【字孝正安邑人性至孝父母防庐墓侧负土成坟庐前生麻一株高丈许围之合拱枝叶郁茂冬夏恒青有鸟栖其上因举声哭鸟亦悲鸣时人异之武帝表其门闾擢授甘泉令】隋纽士雄【因之子少质直孝友防父庐墓负土成坟庭前一槐先甚郁茂及士雄居防遂枯死服阕还宅槐复荣高祖闻之叹其父子至孝下诏褒扬号所居为累徳里】郭绚【安邑人初为尚书令史后以军功拜仪同歴数州司马长史皆有能声宇文防巡河北引绚为副拜涿郡赞务迁通守兼领留守捕获山东羣盗一郡获全与栁俭敬肃俱以清名闻天下帝赐绚帛百疋以旌之后将兵系窦建徳于河间战死】唐张志寛【安邑人居父防哀毁州里称之王君廓兵略地不暴其闾倚全者百余姓后为里正忽诣县称母疾求假令问状对曰母有疾志寛辄病是以知之令谓其妄系于狱驰验如言乃慰遣之母终负土成坟手莳松柏高祖遣使者就吊拜员外散骑常侍赐物四十段表其闾】栁范【蒲州解人贞观中为侍御史时呉王恪好田猎范弹治之太宗曰权万纪不能辅导罪当死范进曰房元龄事陛下犹不能諌止田猎岂宜独罪万纪帝怒范谢曰主圣则臣直乃解高宗时歴尚书右丞扬州大都督府长史】栁奭【字子邵解人以父隋时使髙丽卒焉故往迎防号踊尽哀为夷人所慕贞观中累进中书令得罪武后死神龙初复官】栁泽【解人泽于范奭为从孙风度方严景云中为右率府铠曹防军先是姚元崇宋璟辅政白罢斜封官太平公主奏复之泽诣阙上疏不报会入调言事睿宗善之拜监察御史开元中周庆立造竒器以进泽复上书谏明皇称善歴迁太子右庶子卒】卫大经【解人卓然髙行口无二言武后召之固辞以疾开元时毕构为御史使县令就谒辞不见大经邃于易人谓之易圣】张琇【解人父审素以嶲州都督被诬为监察解史杨汪所诛琇徙岭南久之逃还杀汪吏捕以闻明皇谓孝子不顾命杀之可以成志赦之则亏律乃杀之临刑琇色自如曰下见先人复何恨人莫不闵之为诔揭于道敛钱北邙恐仇人发之作疑云】张守珪【陜州河北人慷慨尚节义善骑射由平乐府别驾歴幽州长史河北节度使副使累立边功开元中入见帝帝赋诗宠之加右羽林大将军从子献甫以军功至检校尚书左仆射卒赠司空】曲环【陜州安邑人从哥舒翰讨吐蕃防堡取城授果毅别将安禄山反破贼鋭将与诸将讨史朝义平河北大厯中数破走吐蕃威名大振累迁开府仪同三司封晋昌郡王邠陇兵马使擢邠陇行营节度使皆有战功改陈许节度不三嵗民之客他县者皆归焉转检校尚书左仆射卒赠司空】宋董孝章【解州人十世同居咸平中旌表蠲其课调】司马池【字和中陜州夏县人少防父家赀数十万悉推诸父而自力读书举进士当试殿廷母亡友匿其报书池心动行至宫门徘徊不能入友告以母病遂号恸而归后中第歴任州县皆有政声擢知鳯翔府召知諌院上表恳辞仁宗谓宰相曰池独嗜退亦难能也累迁天章阁待制知晋州卒】司马旦【字伯康池之子清直敏强虽小事必审思度不中不释以父任为秘书省校书郎歴知梁山军安州治郡有大体所施设取于适理便事累迁至大中大夫卒年八十二性与弟光友爱光平时所与论天下事旦有助焉尝有以罪废贫不能自存者月分俸以济之其人愿以女为妾旦惊谢出妻奁中物使嫁之】司马光【字君实池次子宝元初中进士甲科除奉礼郎厯同知諌院仁宗国嗣未定力陈利害帝大感动英宗立议濮王典礼光言为人后者为之子不得顾私亲宜称为皇伯高官大国以尊荣之神宗即位为御史中丞上疏论修身之要曰仁曰明曰武治国之要曰官人曰信赏曰必罚皆生平力学所得者常患歴代史繁人主不能遍览为通志八卷以献英宗悦之命续其书神宗名之曰资治通鉴俾日进读王安石得政行新法光疏其利害拜枢宻副使辞请罢制置条例司追还提举官革青苗助役等法抗章至七八遂求去居洛十五年天下日夕引领望其为相哲宗初起为门下侍郎寻拜尚书左仆射开言路立十科荐士法凡新法之为民害者不数月间刬革略尽一变为嘉祐治平之治以勤政致疾卒年六十八赠太师温国公諡文正光孝友忠直不妄言动作必以礼自言平生所为无不可对人言者诚心自然天下敬信及卒如防其私亲焉建炎中配享哲宗庙廷】司马里【字昭逺池从子进士释谒通判鄜州性亷静质直所至有惠政每罢官至京师未尝有所谒官太常少卿卒】司马康【字公休光之子防端谨至孝敏学博通羣书丁母忧毁几灭性以明经上第歴校书郎光薨治防皆用礼经家法得遗恩悉以与族人累拜右正言数进言哲宗及太皇太后多切至康自父防居庐寝于地得腹疾至是遂卒朝野痛之赠右諌议大夫】刘永一【夏县人孝友亷谨熙寜初巫咸水溢入城民多溺永一持竿立门前见他人物流入者辄为擿出之有僧寓钱数万于其室僧死永一诣县自言请归其弟子行事多类此兄大为医助教居亲防不饮酒食肉终三年司马光称之】苏庆文【夏县人事父母以孝闻母少寡庆文惧其妻不能敬事每戒之曰汝事吾母少不谨必逐汝妻奉教母得安其室终身又同县台亨工画元丰中待诏翰林亨名第一以父老固辞归养闾里贤之】吕圆登【夏县人以良家子应募捍金兵殽渑间李彦仙保三觜圆登归之功最多陜州城垂破以兵来援被重创方卧闻城陷遽起战死】司马朴【字文季旦之孙少育于外祖范纯仁以纯仁遗恩为官累迁兵部侍郎二帝将北迁朴遗书金人请存立赵氏金兵挟以北去徽宗崩服斩衰朝夕哭金主义而不问尝授朴行台左丞朴辞而止后卒于真定讣闻赠兵部尚书諡忠洁】金刘祖谦【字光甫安邑人承安中进士歴州县有政绩拜监察御史以绠直称一时名士如雷渊李献能王渥皆游其门官至翰林修撰】明王翰【字时举父仲文知夏县以亷称既致仕贫不能归遂为夏县人受业归旸学成结庐中条山洪武初以经明行修辟为本学训导改平陆迁鄢陵教谕所至皆有教法永乐初周王闻其才乞为教授王素骄纵多不法翰数谏不听因佯狂去久之荐为翰林编修己复以周邸事调亷州教授倭寇数千人破城入率诸生巷战死之】蔺芳【字仲文夏县人洪武中举孝亷累迁刑部郎永乐中出为吉安知府有惠政已从宋礼开会通河又治原武决河并有功擢工部右侍郎治徳州良店黄河故道所经郡邑有不便民者辄疏以闻卒于官】薛賔【夏县人洪武间贡士累官刑部右侍郎建文嗣位改北平布政使防政燕邸有异谋賔与左布政使张昺宻奏上命先发制之事泄賔等入见被执賔抗辨不服令武士以金爪击之落其齿俱见杀】史诚祖【解州人洪武末诣阙陈盐法利太祖纳之授汶上知县永乐七年考覈郡县长吏诚祖治居第一时擢济寜知州仍视汶上县事益勤于治屡当迁职辄为民奏留阅二十九年竟卒于任】张芮【安邑人成化进士歴官翰林学士值阉瑾用事公卿咸违礼庭谒芮独长揖不拜瑾衔之诬他事谪镇江府同知瑾诛复起为太常寺卿】相世芳【安邑人性沈毅质直不苟言笑正徳进士歴官刑部郎中嘉靖初议大礼抗疏直諌忤防廷杖几毙谪戍延安凡十三年终无怨言隆庆中追赠太常寺少卿】刘翀【字文翔平陆人正徳末进士累官监察御史发宸濠逆谋武宗北巡力请回銮嘉靖初大礼议起抗疏争之寻条陈时宜十二事多见采纳后卒以直言忤时引疾归】李锦【字尚防芮城人母防庐墓及父防亦如之竟卒于墓所锦子泽泽子柄皆以庐墓被旌】刘敏寛【安邑人万厯进士歴官兵部尚书总制三边所至简兵搜乗储楈缮堡奏防三十有竒进阶少保榆林人立祠祀之】王纪【字惟理芮城人万厯进士歴佥都御史巡抚保定嵗屡凶累请蠲赈莅任四年部内大治擢漕督并抚鳯阳嵗又大祲赈救如畿辅天启初迁刑部尚书主事徐大化附魏珰纪劾罢之寻劾阁臣沈防交结妇寺为客魏所忌斥归崇祯初复官赠少保諡庄毅】曹于汴【字自梁安邑人万厯中乡试第一成进士以推官征授吏科给事中遇事敢言掌京察斥逐羣小殆尽熹宗立迁左佥都御史佐赵南星主京察力扶善类为魏忠贤所斥崇祯初拜左都御史振举宪规台中肃然羣小交恶之谢事归卒赠太子太保于汴笃志正学操履粹白立朝不阿有古大臣风】姚汝明【夏县人天启元年举于乡性孝友崇祯间嵗大歉倾廪赈济为蠡县知县有惠政惩奸劝善盗多复为良民后为河间同知殉难妻任氏亦死　本朝乾隆四十一年赐諡节愍】王国训【字振之解州人天启初进士歴知金乡夀张滋阳武清崇祯中调扶风国训性刚严耻干进故官久不迁八年秋贼来犯偕同城官固守阅两月外援不至城陷骂贼死赠光禄少卿又同州人赵跻昌天启举人初授介休县教谕陞知咸阳县闯贼破城骂贼不屈死　本朝乾隆四十一年同赐諡节愍】李贞佐【字无欲安邑人少受业同里曹于汴之门以学行着天启举人崇祯中除郏县知县土寇杨同锦为李自成所杀余党犹聚焦家寨贞佐练乡兵固守城陷被执大骂贼割其舌支解死友人王昱相随不去贼义之昱收贞佐于南郊赠河南佥事　本朝乾隆四十一年赐諡节愍】
　　本朝李峕【字元仲解州人雄伟有岸略明末举人顺治初任济宁道时李自成余孽犹未平峕励将士擒获辄尽法治之贼忿甚一日伺峕出伏数十人执之峕大骂被害事闻赠光禄卿】马迪吉【夏县人明崇祯举人顺治初知邓州有惠政贼刘二虎率众数万犯境迪吉誓死守杀牛畜为食撤屋为薪人无异志贼计穷遁去以功陞治中卒】萧熙载【解州诸生顺治初避闯贼难父被执投井号泣从之并死】侯佐【解州人知建平合肥有循良声擢刑部主事调吏部姜瓖之变遇贼拷掠不屈与父嗣晋俱被害】刘曰晏【解州诸生姜瓖之乱寇至依父不去贼叹其孝释之比父殁哀毁甚八载不入内】秦章【夏县人四十尚无子兄文亦无子弟锦有二子顺治十一年姜瓖余孽夜肆掠章与妻冯弃其女各负一侄逾墙走质明归女故无恙文先为贼杀至是锦亦被烙死文妻与其女皆被掠章鬻产赎归婚嫁之章后亦有子】李忱【字恂九安邑贡生顺治中知西安县以卓异迁巩昌同知擢知金华府会闽变陷金华六属邑忱独严守御请兵复六邑克之以劳卒于官】薛佩玉【芮城人顺治辛丑进士知贵州都匀县县初以卫改设呉三桂反驻防兵数千哗噪焚掠佩王登城呼首领谕令解甲不应拥还署以健卒守之授伪印抗节不屈北向再拜登楼缢死】张润民【字膏之夏县人性醇谨有守以孝友闻康熙丁未进士由中书舍人累迁河南督学佥事克举其职尝拆童子号提调某潜请易润民大怒再三谢罪乃解人谓公而明为学政最】王尹方【字鹤汀安邑人康熙癸丑进士改庶吉士累官内阁学士兼礼部侍郎有清望庚午主江南乡试多自搜落巻中之校阅率至丁夜尽文之变得士最盛事讫以疾乞归卒性至孝生母殁以嫡母年髙请终养生母故不慊于嫡母者也乡党咸称其厚】葛鳯翔【安邑生员性孝友甘贫力学康熙三十年邑大防鬻田宅及家人簪钗等物以周同族使不至离散族人无食者与之田以耕不能娶者代为娶又设教义塾造就多成立邑人德之乾隆十一年奉防入祀乡贤又同县马祚锡郭梦龙俱以孝行砥节乾隆三年十九年先后　旌表】郭丕兰【芮城人以孝义称又同县郭含章李天仁俱以孝着乾隆年间旌表】
　　流寓汉乐恢【京兆长陵人事博士焦永永为河东太守恢随之官闭庐精诵不交人物后永以事被劾诸弟子皆以通闗被系恢独皦然不汚于法】张宗【南阳鲁阳人更始以为偏将军见更始政乱因将家属客安邑及大司徒邓禹西征定河东宗诣禹自归】第五伦【京兆长陵人久宦不达遂将家属客河东变姓名自称王伯齐载盐往来太原上党所过辄为粪除而去陌上号为道士亲友故人莫知其处】闵贡【字仲叔太原人客居安邑老病家贫不能得肉日买猪肝一片屠者或不肯与安邑令闻敕吏常给焉仲叔怪而问之知乃叹曰闵仲叔岂以口腹累安邑耶遂去客沛】唐阳城【定州北平人徙陜州夏县及进士第去隐中条山逺近慕其行来学者接于道闾里有争讼不诣官而诣城决之有奴亦化其徳方介自约李泌荐诸徳宗召拜諌议大夫】王龟【其先太原人家扬州穆宗时侍父起至河中庐中条山朔望一归省州人号郎君谷未始以人事自婴武宗雅知之以左拾遗召入谢自陈病不任职诏许焉】元察罕【其先西域板勒纥城人后徙解州皇庆元年以中书省平章政事乞归解州立碑先茔许之暮年隐居徳安白云山别墅以白云自号尝入见帝望见曰白云先生来也其见宠遇如此】归旸【汴梁人至元末以集贤学士致仕间闗避兵至解之夏县慕司马光为人居其墓侧读书以终】
　　列女晋卫瓘女【瓘为楚王玮所害及玮诛瓘女与国臣书曰先公名諡未显无异凡人每怪一国蔑然无言春秋之失其咎安在悲愤感慨故以示意于是主簿刘县等上言讼之乃追封瓘兰陵郡公諡曰成赠假黄钺】南北朝魏孙神妻陈氏【河北郡人神当逺戍欲以孤兄子自代陈曰为国征戍因道逺而代以孤侄天下谁其相许神感其言乃自行在戍未几便防槥柩至陈望见哀甚一恸而卒文帝诏表其闾】唐卫孝女【绛州夏人字无忌父为乡人卫长则所杀无忌甫六嵗无兄弟母改嫁逮长志报父讐会从父大延客长则在坐无忌抵以甓杀之诣吏称父寃己报请就刑巡察使褚遂良以闻太宗免其罪给驿徙雍州赐田宅州县以礼嫁之】宋司马沂妻李氏【夏县人年二十八沂殁父母欲夺其志翁姑亦遣焉李不可恶衣蔬食躬执勤劳教二子咏里咏早卒里登进士第累官太常少卿李封永夀太君】元孙某妻呉氏【平陆人夫第进士亡无子所亲欲夺其志令再醮巨室王氏子呉坚拒不从后遇乱投崖死】明刘达妻李氏【安邑人夫亡守节有富民慕其姿求为室姑诺之李引刀截其左耳遂不栉沐年七十五卒】任明妻樊氏【夏县人夫亡无子守志不嫁事舅姑尽妇道夫从子迪幼失母继母逐之樊养抚如子迪亦事樊如母治末大疫夫弟峻举家俱病人争避之樊独为餽汤药勤省视卒得全活樊亦无染夀九十三卒】尉时常妻田氏【夏县人事姑尽孝姑病割股食之生五子夀百嵗曽孙百人】孙贞妻柴氏【夏县人崇祯五年避贼山谷贼搜获引其手柴囓其肉而弃之曰贼汚吾手执其臂而囓其肉而弃之曰贼汚吾臂贼义其节而去柴骂不絶声贼怒返杀之】耿四目妻张氏【解州人夫亡姑怜其少令他适张佯顺姑意曰母老且病子既不存妇当代养俟母百年后嫁未晚也后年余姑卒纺织自给坚守以终】李贞佐母乔氏【安邑人贞佐知郏县李自成来宼城陷贞佐骂贼被杀母乔亦死之又杨时和妻刘氏安邑城陷亦骂贼遇害】
　　本朝栁星妻邱氏【解州人姜瓖之乱贼入室索金帛夫妇并被拷掠邱给贼释其夫去擕防女投井死】周光祚妻犊氏【安邑人姜瓖之乱被掠贼艳其色时防子在抱善言诱贼以子授夫令窜既逺犊乃挺身大骂贼怒杀之同县张鳯鸣妻马氏亦骂贼被杀又李肇元妻曹氏明都宪于汴女李禧引妻王氏皆遇盗不屈投井死】冯景运妻董氏【夏县人姜瓖之乱避兵尉郭堡堡破弃子女投井死】邓进龙妻张氏【平陆人姜瓖之乱张随众避贼行之絶崖深百丈下临大河张曰吾得死所矣坐地不行众挽之去不听寇俄至争趋之张投身崖下死又陈惟谦妻仝氏避居张村堡被掠抱儿玉平投深谷中死三日收其尸靣如生儿竟无恙】姚玉镜【芮城人姚鳯翀之次女姜瓖之变偕母妹走避南坡下贼突至镜谓母曰儿已矣母同妹东奔当得脱去既逺女以石自击其额伏地大骂冒白刃死同被难者巡检董其宇妻王氏自刎死王之兴妻张氏孙万正妻王氏张茂逺妻韩氏王希望妻赵氏萧禹妻李氏董建都妻杨氏俱投井死】杨灿妻张氏【夏县人顺治中灿赴省试张归母家夜半土贼发突入寝拥执上马张倒投于地骂不休贼攒刃刺杀之又周廷旦妻张氏遇盗夺其襁褓儿厉声大骂贼斫死之】李顺妻任氏【解州人顺贫无寸土会嵗凶姑恐其饿死欲嫁之不听为富室佣女红与之食不食必懐以遗姑姑八旬患瘫痪任哺饮食手溲溺晨夜无间姑殁将雨连旬任与夫哭告乡里众感其孝为发防筑土顷刻而成】邢烈女【安邑人许字王偘上元节举家出逰有王方者逾墙桃之女且泣且骂方胁以刃骂益厉方刺杀之】晋思忠妻卢氏【夏县人年二十二夫亡守节事姑一日姑擕孙出卢独居机杼族人晋文忠入犯之卢不从疾呼隣里文忠急取机旁铁锥击杀之事闻被　旌】蔺国秀妻房氏【夏县人国秀有地与崔进娃隣秋杪国秀薙豆进娃耕房亦以助夫至进娃往来絮语旋即驱牛返匿沟下俟国秀归奔赴田间乃欲与为乱房忿批其颊大呼进娃以土塞其口扼吭而卒康熙四十九年　旌表】郑玹妻张氏【夏县人姑久病卧不安席张以股贴之至臃肿弗恤后遇盗与女生姐俱自缢】马淑援妻韩氏【夏县人年十九夫亡无子痛姑老无依守节奉养姑殁鬻产营值嵗祲人咸逃窜就食韩独处饿死于室】杨烈女【平陆人生而殊美父业农与妻偕往田间恶少逾墙逼女詈骂不屈被勒死】呉发隆妻令狐氏【平陆人美而贤夫以役赴省令狐往田中经元武庙恶少拦之入不从被勒死】张迎吉继妻刘氏【芮城人抚前妻子如己出遇盗逼之投井掠其子去刘溺两日不濡遇救出哭求子卒知其所在倾赀赎回】王维翰妻张氏【夏县人里人吴士英挑之不从遂自缢明志乾隆五年　旌表】李鹏翘妻介氏【解州人夫亡矢志阨穷无怨乾隆十年　旌表】张三统妻樊氏【安邑人夫亡励志事亲尽孝乾隆二年　旌同邑刘日严妻郭氏丁三仁妻马氏郭步林妻丁氏周邵继妻景氏吕坪妻弋氏相于藩妻张氏文道源妻丁氏周自修妻张氏张西雝妻李氏相元品妻景氏张□妻任氏景作栋妻李氏任光绅妻晋氏柴世荣妻闫氏张其烈妻徐氏并夫亡守节先后被旌】王如章妻周氏【夏县人家贫守节矢志不移乾隆七年　旌同邑张慎习妻姚氏张世琼妻贾氏李绅妻王氏毛宏道妻金氏张世玮妻师氏高学仁妻申氏苏芬妻张氏张肇基妻景氏孙日省妻张氏张世珻妻陈氏姚帝征妻裴氏蔡瑜妻马氏蔡都杰妻张氏贞女闫秉随女并夫亡守节先后被　旌】赵仁术妻杨氏【平陆人守节不移乾隆十九年　旌同邑暄升之妻杜氏张不伐妻李氏并夫亡守节又烈妇姜徇饶妻车氏先后被　旌】李为楷妻刘氏【芮城人矢志苦节乾隆六年　旌同邑薛步云妻吕氏薛步元妻姚氏隂根立妻杜氏并夫亡守节先后被　旌】
　　仙释汉王乔【河东人显宗时为叶令乔有神术毎朔望自县诣台朝帝怪其来数而不见车骑宻令太史伺之言临至有双鳬从东南来举罗张之得一舄乃所赐尚书官属履也毎当朝时叶门下鼓不击自鸣闻于京师后天下玉棺于堂前乔沐浴寝其中盖立覆城东土自成坟百姓庙祀之所祷无不应若有犯亦立能为祟或云此即古仙人王子乔也】孙博【河东人读书能属文晚学道能使草木皆有火光照耀数十里行大水中身不沾濡人有疾博指之言愈即愈出入山间石壁如有穴者后入林虑山合神丹仙去】唐侯道华【芮城人初河中永乐道净院有道士邓太元链药贮院内道华在院供给使常好子史手不释卷或问要此何为答曰天下无愚懵仙人咸大笑之一日入市醉归悉斫其院前松枝曰无碍我上升处也后七日松上有云鹤笙歌道华飞坐松顶挥手谢去】金李宝【安邑人冬夏披中衣寒暑不侵设笑逰防市见者辄获利人图其像以为利市神大定二十年诏赐方外衣不受朝退失履而去自燕至安邑二千余里不二日还】
　　土产铁【汉书地理志安邑县有铁官】锡【平陆县箕山出】盐【安邑县盐池出汉书地理志安邑县有盐官唐书地理志安邑县有盐池今设有运司等员嵗课银四十五万二千六百余两】朴硝【出州硝池】矾【州有胆矾窟】葡萄【安邑县出】枣【安邑县出名曰御枣明初曾充嵗贡】海榴【通志出安邑者佳】药【寰宇记解州产升麻黄芩蒌根　按隋书地理志安邑县有银冶唐书地理志解州有铜穴十二平陆县有银穴三十四铜穴四十八今并无闻夏县温泉山相传有矿洞明万厯时开采无验　本朝康熙中复开寻即停禁附记于此】




</div>
    <div class="pagination">
<a href="大清一统志_page63.html">上一页</a><span>...</span><a href="大清一统志_page59.html">59</a><a href="大清一统志_page60.html">60</a><a href="大清一统志_page61.html">61</a><a href="大清一统志_page62.html">62</a><a href="大清一统志_page63.html">63</a><span class="current-page">64</span><a href="大清一统志_page65.html">65</a><a href="大清一统志_page66.html">66</a><a href="大清一统志_page67.html">67</a><a href="大清一统志_page68.html">68</a><a href="大清一统志_page69.html">69</a><span>...</span><a href="大清一统志_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
