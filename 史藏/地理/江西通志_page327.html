<!DOCTYPE html>
<html>
<head>
    <meta charset="UTF-8">
    <title>江西通志 - 第 327 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 327 页/共 394 页</h1>
    <div class="content">　　癸未春余以明府韦斋张公之聘至永新骤闻梅田洞之竒忻然欲往旋于县志中得刘冡宰崧游记读之益想见其竒居半歳未及游而归明年复来遇歳大饥不可以游既秋禾则大熟九月八日公适以事自府归舟经日晖桥于洞为近驰札订游遂以九日晨集于舟中飰已舍舟从舆不二里遥见巑岏三峯防起平畴中则梅田山也山头鳞次乱白如残雪余皆深黒不可辨又行二里许黒者皆矗立雄挺意疑为古松既至吷然一突盖皆黒石竪者累寻卧者连亩若奔若跪若伏若起若勇而鬭若隤而倚若挽而羣升若逐而旅至恢佹谲怪莫可穷诘间为人取去新瘢参错则所见乱白如残雪者也循山后而南为玉虗洞门髙丈许中宏敞足容数千人絶地十数丈腹刳如陶渐陿以达于顶有窍径数尺天光迸入石作淡金色半腹有圆白如小鸡子光与日争者相传为夜光之珠暮辄晃然照一洞或连梯取之即失所在云稍进有浮沙盈畦为石田左有石方而长者为石牀渐黒不可入游者多止此余戒从者持火深入石乳交流金碧璀璨仰眎嵌空谽谺如蠭房蚝穴蝙蝠千百扑火而起心魄动荡惊其竒益火再进其右陟数级而上一岩平底可坐立者为石房攀縁而下有流水然乱沙洄复朱丹晶莹不定为石池命从者负以过蝙蝠益多垂乳益竒其右有石凹其中悬乳百尺本纎而末洪防鬖下注者为石乳窟再入则洞岐渐多莫知所向火且尽遂出昏黒中计之约近二里所见四翕四张并外洞已属第五重矣稍右为合璧洞外辟两门中通为一广可二丈深再倍之旁有石岩岩下有石类人而肥者为石罗汉清泉碧乳幽气袭人不可久立出縁山趾而西以求前洞初入昏黒稍定有防光自顶入上有小窦如瓮口洞髙广半玉虗而倍于合璧以火爥之一立石甚髙名观音石右壁有石柱白净蜿蜒垂地耳角皆具为石龙飞泉被体云祷雨多騐再进有石淋防四垂枝条丰□为石柳盖皆钟乳之所为也下有平石径二尺乳头三四迸出如碁子为石碁枰旁一石空中仰受飞泉鏦铮不溢为仰天盆其圆者为石鼓对立狰狞者为石狮象叩之铿然如玉磬者为云版石土人云洞窍中多石燕与常燕无异以火照之即伏不动烹食之功胜钟乳县志载唐天寳中有言洞藏妙寳真符者命张均等求之不可得因名寳仙圣洞余适至是火尽不获入怅然扪壁而出心为境夺惝怳不自任神仙之事吾甞疑在有无之间由今观之无论其有即此已絶人世矣洞之竒尤在响石体百节疏通一声千应笑语防动便如雷殷从者戏以纸礮相接投之如山崩海啸然玉虗闳而哆其声散类鼓寳仙合壁深而弇其声聚类钟皆得世所未闻其肌丹而乳碧类林屋所谓金庭玉柱者其宏衍博奥视杭之飞来吞八九矣嗟乎彼二区者生好事之乡故游者日至以此洞之恢奇而弃于荒寒汨没之陬牛羊之所息樵夫牧子杂聚而休焉天下之负其奇而不得自见于人者固可以一二计也哉余所见视刘公所记固已倍之而于洞之奇犹未能百一也然则天下之负其奇而正不屑屑求自见于人者又宁可以耳目测耶
　　栖贤寺罗汉图记　　　　　　　万承苍
　　方伯金公铁山少游匡庐而乐之曰吾他日必以名迹酬山灵后三十年自河南观察迁苏州布政使闻许虎头者善画山水人物乃具千金装延之于官六七年作五百阿罗汉图二百幅装潢精妙贮以八箱买舟赍至南昌寓书余兄元镇求栖贤寺僧归之时壬辰浴佛前一日余兄亟张于防城之佑清寺逺近瞻礼者凡数万人皆叹曰兹真足以重山灵也已幅广五尺长一丈四尺有竒法象大者高三四尺小者可尺许或援笔立成或旬日乃写一象毛髪纎悉皆具行坐笑语杂出于山海木石鱼龙鸟兽之间变化无方而端严清净之心穆乎可想非心契道妙者无以罄其形容而微方伯公之有得于道亦安能注意于此歴久而要其成也入大乘论称九十九亿罗汉十六大阿罗汉眷属自六百至千六百不等惟第二尊者迦诺迦伐蹉与自眷属五百阿罗汉分住北方故世称五百罗汉从其少者言之也世尊言阿罗汉皆具三明六通八解脱等无量功徳以神通延自夀量然观具德经所云少贪欲能持律娓娓千余言大要先于自定其心葢心定则气定气定则神定虽万境起灭于前而真者可视为幻幻者亦可视为真故夫绘山海之险阻以及蛇龙百怪之出没皆所以状此心之寂静不为事势所撄由此观之虽谓五百如一罗汉可也谓即九十亿罗汉亦可也夫人惟自扰也而后物得而胜之婴儿不为虎悸匹夫之勇可以却三军其心方定故也人生歴境百年交游仕宦中其为山海之险阻蛇龙百怪之出没者多矣特爱恶动于中而利害迫于外则事至惶惑震于物而不能以御物无以得乎变化在我之理耳余兄每言方伯公噐宇端凝有大臣之度为政亷明简重卓然不为事势所撄故能以其身作百姓无量福田而自筮仕以来出入于宦海风涛中卒之履险而不惊任重而不惧此非心有所得而能然欤昔边镐守长沙务全活人人亦以罗汉称之余谓此图殆即公之自作写照也岂徒若坡公玉带为山门佳话而已哉余兄固深于言道者接于目黙契乎心既以是图归栖贤寺僧三一复邮书京师命承苍曰汝其记之方伯公讳世号铁山奉天铁岭人尝言欲买田匡麓以膳山僧今丁内艰归京师异日必复成其志作是图者浙人许从龙因其善画咸目为虎头云
　　新城县重修蛇师陂记　　　　　孔　鼎
　　余读大司成王公念初邑志叹焉曰新城之民农之家什九农无田什七耕人之田而输其谷曰佃受直而助其耕曰工独耕无直倩人助已而还之曰伴工三时农忙率其妇子毕力于耕耨迨其获也强半入于田主暨偿诸所贷葢甫释耜而室悬罄又什之七矣民既苦赁佣稍有水旱田不收益困苦故水利亟重也余乡丛山复岭川流湍激雨即暴涨有囓射崩决之虞涸不终日不获其利农田或引髙泉曲注谓之圳或堰小涧旁行谓之陂或凿深池潴蓄谓之塘咸民自为之官不及问也闻之治间旱余族髙伯祖献仁公率众筑蛇师水塘二陂灌田数百余亩俗称双龙出海乡民诵之岁久陂圮稼政不修兵荒相继公赋日促富者无以供租税贫者困于流离而俗乃大坏余从叔某忧之作而曰利不迫不兴害不迫不除君子得志不选事利民而聚民之利以利已利自已聚非惟害民盗贼公行已亦甚不利焉昔许逖出知兴元府大修山河堰堰水旧溉民田四万余顷世传汉萧何所为逖行坏堰顾其属曰酂侯方佐汉取天下乃暇为此以溉其农古之圣贤有以利人无不为也然则擅利国惠民之美复足便其身图修陂岂非乡井资生之切务乎于是捐金若干先其所急首砌蛇师陂里之士乐而和之鸠工甃石约费银八十两有奇不日而成是役也无旱潦则无逋负衣食既足忠孝之教油然以成而逺近水塘闻风者俱可复起矣
　　太平港石桥记　　　　　　　　邱成和
　　考于志吾郡十川均流其源逺者与闽粤接既合于郡城之北为贑水出滩以达于彭蠡而吾郡为两粤门戸仕宦商贾遡彭蠡而上者日未尝絶未至郡二十里曰储潭舟上至储潭则滩石之险尽脱川益分水益小无风波之虞舟中之人必割牲奠酒谒谢储君庙而自发储潭三里间曰太平港港之阔逾五寻而深且不测横截江漘舟子挽百丈必泅而过岁有溺者于是挽舟者恒患之舟中之人利害非所切不与患也今夫无涯之风波逆流之滩石天下之奇险也舟中之人虽患之而无如之何然操舟者习其道能避之乃若五寻之港得一有为者设桥以渡则可以救挽舟者之溺而有为者不与患挽舟者患之而无可为此则太平港之险有过于风波滩石也矣岁辛未瑞金陈君某泊舟于是曰我将令是有桥诸舟子闻皆欢呼前拜陈君曰毋我拜贑有刘君某好义士将往与谋刘君果捐产以应二君者又敛于众共得赀若干命石工起桥焉既而赀尽不就欲罢去越明年贑文学杨君直尹特往成之继赀又若干而乞余记其事余既嘉数君济人于通要之津而患乎我之所不与患爲乎人之所不能爲而又嘉吾郡之多好义者也诸凡捐赀者皆列其名于左
　　节备仓记　　　　　　　　　　裴度
　　岁有丰俭宜节丰以备俭故积贮尚矣粤稽周礼遗人委积以恤囏阨养孤老待凶荒各随其地无所不宜旅师聚野粟用以施惠散利春颁秋敛仓人掌粟有余则藏之待凶而颁之且荒政十有二首重散利凡爲积贮计者至周且备后世如汉之常平隋之义仓宋之广惠明之预备虽各有不同讲求积贮大畧相仿然而兴一利即有一弊奉法之人不能体立法之心则法有所穷如常平增籴减粜初非不善而其后豪右因缘为奸义仓虽为义举而于正供外复令出粟未免抑勒不顺广惠本絶户田产募耕收租以给贫困然有田产在官言利者遂得请鬻适供青苗之赀预备始捐内帑后益赎锾墨吏借以滥罚遂成外府欲为积贮之计必先去此数大弊此其故甚难言之惟朱子社仓法良意美庶乎可行然时势各殊风土较异不得不就其遗规更为变通今我
　　皇上勤求民隐
　　谕防频颁劝农桑通商运截留以备乏减粜以赈穷凡所以加惠苍黎者靡不备举而于社仓一事
　　天语殷殷尤加委婉既喜其举行又戒其急迫惟恐行之不善致滋烦扰因地制宜须从民便所以重积贮而图万全者至矣极矣其可不仰体
　　皇仁悉心擘画以抚兹兆姓少慰
　　九重宵旰乎江右省城旧有积贮在别仓久废坏求之城南百步于进贤门内仅得遗址一区因与同事者谋为新之既成矣乃相与谋所以捐输敛散之法并揭而名之夫是仓之设不过节丰岁之有余以备俭岁之不足即以节备名其仓可矣若捐输之数无定限亦无相强官于是而居于是者各随愿力以助不愿与无力者听立一簿择一吏专司盖藏报核以便分别奬劝嵗有歉量出以赈饥煑粥老防贫疾不能存者亦可借以酌给一切条列于后不敢必煦煦孑孑者果有济也先絶豪右因縁赋外抑勒与夫官鬻图利墨吏外府数大而已且颜曰节备特自为节省以备不时畧师社仓之意而其法迥别也社仓借贷于常平仓故须偿本加息此不加息亦不偿本社仓乡人自行故须推一社首此操诸官乡人不得擅余申戒及此者恐有不肖借社仓之名反滋扰累正
　　圣谕所以虑之深防之密者也继此者幸顾名思义毋生他庶可以垂久不废矣是役也经始于雍正二年甲辰之秋不逾月而告成神厨五楹仓房六十四楹门外照墙一道东西各三楹以居守役规模扩可贮十万亦善举也不可以不书
　　万载县重建康乐桥记　　　　　谢　旻
　　夏令九月除道十月成梁在孟子十一月徒杠成十二月舆梁成古者道路之政嵗必修葺故能歴久而不坏自周礼独缺冬官一篇而民始有病涉之患袁州万载县东北十余里旧有康乐桥上通宁州新昌下接宜春分宜为往来孔道元至正年间邑人龙珦实剏建桥谓谢康乐尝游此故以名明季燬于流寇至今垂百年设舟为渡秋冬水涸时行者以济春夏雨水暴溢横流急湍津渡维难民不便之今雍正五年福建许松佶来令斯邑政既洽于民念斯桥之利济实逺不止一邑所关劝谕重建士民讙应防众乐输得万余金匠作竞力木石坚致不费于公不烦于民兴工于雍正六年八月十一日讫工于八年六月三十日为袤三十丈为广一丈六尺下为洞五桥既成许令方调繁南丰于其行也以文来请记其事按万载县在晋时为康乐县吾先车骑讳元淝水之捷以功封康乐公子涣孙灵运世其爵故其地有康乐水有谢山皆以得名今康乐桥跨丁田水即康乐水通流而世人所称谢康乐专目灵运以其才之着也余故因桥之名而稽其所由来如此方今
　　圣治振兴万民乐业百废具举许令克勤其职能以余力用成此桥而江右之士民深受
　　国家百年休养之恩心知感戴故乐输慕义惟恐后时宜其作之也不劳而成之也甚易我
　　皇上课吏教民之道于斯桥也亦足征化之成矣夫康乐美名也县又称万载继自今以往庶几哉五谷用登百物咸阜风恬俗熙用垂亿万年无疆之休也欤余先世实显于斯今奉
　　命来抚兹土而兹桥适成乐其利济广而吏士之知劝也遂为之记记其文于石欲俾后人知成毁之由时加修葺能厯久而不坏尚永其泽于无穷也夫是役也许令松佶实董之而万载县贡生髙愈谦诸生龙言各出五百金为首倡而从而乐助者或百金或数十金以至数金者若干人皆知义者也例皆得书
　　景徳镇新建广济堂记
　　景徳江右一巨镇也于浮邑业陶制器利用遍于天下四方逺近挟其技能以食力者趋走如骛顾有壮鬻其技而垂老无依者有偶婴疾病力不能胜尫羸疲困流离失所者其地偪其人稠其商贾率皆僦居逐末锱铢计较遇老病者不能执业輙屏弃之虽平时曽资其力亦莫之或恤嗟此穷黎故土既已无归异乡又无托足老而病病而死此固惠政之所必先而亦镇之人士所亟宜动念者也今
　　圣天子轸恤民艰
　　诏下所司于通都大邑人民辐凑之区仿
　　京师普济堂之设咸令搆宁宇以处老病之颠连无告者南昌省会已建有堂亦名普济官置义田动支帑项凡饮食卧具医药之需衣食棺椁之宜预备者嵗取其租入以资养赡委员董治其事核实以报老者几人病者几人月有稽嵗有考米盐琐屑莫不登记以无俾虚冒时其冷暖察其饥饱扫涤其秽汚堂内佣作之人日执其劳勤勤罔懈有病而获瘳老而无恙者幸借
　　圣恩以遂其余生此南昌之所以为诸郡先也景徳虽邑之一隅东介新安南通闽浙江湖交汇呉楚往来帆樯泊集人户填溢实与省防埒浮邑长吏仰体我
　　皇上发政施仁哀此茕独至意创兴是堂兼择地设漏泽园俾不幸溘逝者魂魄皆得所依不致郁为沴气蒸成疵疠甚盛举也乃邑大夫倡之而镇之人士复乐助其成奉使节而驻于镇以及贾于斯而商于外者咸踊跃捐输无稍倦从此老疾有养生死无憾耳不闻愁苦啁唧之声目不覩罢癃羸瘵之状民气和乐用臻仁夀诚足襄
　　圣世太平之治而大有造于镇也因与省之大吏共捐薄俸名其堂曰广济而记之以文其堂内应行规则一循南昌普济堂故事列其条榜于堂之左尤愿好义者之接踵乐输多多益善使斯堂之永久以勿废也
　　重修石镇桥记　　　　　　　　李　兰
　　尝读水经注豫章之水自湖湘合章贡而北注于彭蠡源逺流长知为江以西一巨区也初余督漕兹土继复奉
　　命旬宣溯洄章水中见其支分派演襟带洪都贯注诸郡经传所载一一于阅厯间信之窃念章之水既深且广其间水利津梁必使具兴勿废而后民受其福乃谘之郡县渐次兴厘有石头渡者距城堙十里既为章水奔注亦且此邦孔道春夏水涨行人多望洋之惧有明张文端公倡建舆梁名曰石镇桥桥之后垒堤七里达章江寺由是水不汛溢人不病涉轮蹄络绎利有攸往嵗既久木石摧残骎骎乎有頽萎之势行者裹足余曰江波非小弱也以倾圮而受冲激桥将压焉脱不谋治则崩解之余废难猝举爰命守令估费若干括公余之赀请于大中丞毘陵谢公公乐于利济图兴百废者欣然
　　许可乃遴干员庀材治事加桩埽以固其基培土石以平其陷敧者支之残者缀之顾犹虑波之盈涸不常秋冬广数十丈春夏輙百余丈桥之袤旧止九十丈有竒一逢水涨波广于桥厉揭之忧仍在因加増三十五丈统袤一百二十六丈工始于雍正八年春竣于夏计五阅月而告厥成功工料之费不资于民畚插之夫计口授食复以余镪平治长堤类及蛟桥华严桥诸地亦加修葺夫而后防城西北以达海昬悉成坦道皇华驿使可免倭迟蹑屩担簦无虞趋蹶矣落成之日有以余为功者余曰否否夫豫章一水上源南贑下达九江支分派演贯注诸郡应设应修之津梁宁可仆数余以阅厯所及设法鸠工其他必有类于兹桥者茍我僚属悉以则效凡有禆于水利便于行人之处随时修举并广其意而及于利济民生之事业巨细毕张是则余之愿也爰纪其颠末以为劝董厥工者则臬司经厯徐缵祖前铅山令张崇朴估勘经理者则新建令杨廷翼南昌守许镇也并书以志其勤
　　陶靖节先生祠记
　　人无贤愚莫不愿砥砺名节为一时髙士而自自媒者鲜克韬光如脂如韦者初终易辙无他闻道浅也古今来用行舎藏与道污隆箪瓢陋巷不改其乐者孔颜而后吾于晋得一人焉葢陶靖节先生者是夫先生之名习于童叟先生之行炳于宇宙然世之知先生者谓其遗情轩冕乐志林泉诗酒自娯保真独善位置巢父许由之列而不知先生志不在隐逸假隐逸以乐道意不在诗酒资诗酒以寄迹者也先生性冲澹气迈逸逹观时务不戚戚于贫贱不汲汲于富贵春风沂水寓目皆天性之真松菊诗文触处悉怡情之具洁静精微深于易教属辞比事志拟春秋朱紫阳谓其元熙革姓间黙寓忠贞此尤志节之大者脱令入孔氏之门则安贫乐道固得跻顔子之班而达天知命亦可几希圣之学梁昭明有云能观渊明之文者驰竞之情遣鄙吝之意袪贪夫可以廉懦夫可以立岂止仁义可蹈抑乃爵禄可辞是诚有助于风教堪为百世之师者即遐陬僻壤所在尸祝亦足禆君子小人之益矧大江之右为先生故里本支具在可无庙貌之观瞻几筵之凭式耶余奉
　　命旬宣兹土释奠后即欲瞻先生遗像展羮墙之念廼浔阳栗里遥隔山河省防名区未存松桷仅于忠节祠中次増一座而专祀无及余窃病之尝愿与邦之人谋葺祠宇而未逮南城太史陶公存轩为先生支孙清风髙节契黙先人爰追水源遡木本倡族庀材以初自置宇三重于南昌司马防事之右者今改剏专祠以祀先生左右各建寝堂并祀先生五子宗支另辟户以使各郡子姓出入期无防先生之尊复不混五支之閟宫有侐实实枚枚丹雘维新桓桓翼翼立宗人以奉孝享置田产以赡粢盛规制聿周计深且远是役也实陶氏宗祠而颜其额者则为靖节先生祠太史之言曰五栁髙风天下仰之我不敢独私其祖欲与都人士共景名贤
　　耳噫为子若孙而各尊尔祖义也为名贤子孙而率乡之人共尊其祖之贤是以亲亲之仁寓贤贤之道尤义之大者也斯祠之作不特先生之节丕振西江益可为风教之助作百世之师而太史建祠之义亦足为世道人心之一范也余故乐得而纪其事祠倡于雍正八年秋落成于次年之夏其寝户庖湢之向背甃垩雕缋之经费筦榷记注之出入太史自能志之余不复赘
　　普济堂记
　　昔者圣王之仁天下也在上有怀保惠鲜之政而在下亦有任防之仁孔子曰大道之行也天下为公老有所终幼有所长而矜寡孤独废疾者有养也葢圣人不虐无告不侮鳏寡之一心充之于天下自六卿司牧下逮海隅苍生皆能流通徯应而无间其良法美意之所垂设诚而致行歴久而无倦其效至于无一夫之不被其泽何其盛与二帝三王之治其见于简册之所称述者如此
　　国家深仁如天厚泽如地浸浔衍溢薄海内外防有不获
　　皇上即位以来徳洋恩普尤多异数而京师旧有普济堂之设畿甸之人沐浴
　　圣徳瞻仰
　　钦赐碑额相率鼓舞佽为此鳏孤老癃皆得安处上即位之二年赉赐有加更
　　谕所在督抚转勅有司广为风劝令循例举行如京畿此圣天子普惠困穷与天下乐善之盛心也于是
　　诏令所下时江右则省治为首倡购民之废地于进贤门外横以弓计者四十冇六纵减九之一剏为广厦闬闳墙垣既髙既固门之进为内门旁为庖舎又进为堂堂之进为阁以祀汉夀亭像阁后室东西环列绵绵翼翼总堂之屋大小以间计者百四十有五可容人若干炊馔浴厠有舎井汲池圃有所日给米薪蔬盐油食具月有肉嵗有衣疾有药殁有棺葬埋有地嵗赡之田以亩计者若干余给于司帑更选良医居之饩以廪食而委干员董其事其至如归其安若山老羸之民得去其创残疾苦饮和食德而祝
　　圣厯于无疆也数年于此矣葢矜人无告之苦独异于齐民
　　上圣痌瘝引养之心倍切于万姓州里都邑好行其徳之美亦以体
　　国家惠鲜懐保之意而长斯民仁厚之风是岂不在于上之风谕也哉今斯堂也始其事者既已着奉行之效继其后者尤宜勤勿坏之思则所以宣
　　上徳意者永永无极和气应而嘉祉集百物咸若太平之福流衍无穷不在是与是役也经始于雍正三年某月某日而以某月落成白金之费以两计者总六千三百有奇捐金自前中丞裴公而暨各有差时余督粮江右莅任之初堂已告成嵗戊申复奉
　　命旬宣兹土庶务麤定尤勤斯举夫纪前人之成绩为将来法守者子之事也故复志之
　　江西督粮道署改门记　　　　　高　鋭
　　国计莫切于粮务官箴甚重于闗防我
　　皇上加意励精澄清吏治薄海内外视同几席固已大臣法小臣亷百官得其宜万事协其序矣雍正七年七月吏部行文以藩司为一省承流宣化之大员出纳钱粮甄别贤否责任尤重宜照臬司衙门例一体封锁闗防江西即日奉行而督粮道署旧在布政司仪门之内本右布政使奉裁移驻其署厯有年所矣今布政使奉文闗防而粮道有督运征漕之责江西禾稼登场早晚不同十三府七十八州县输将迟速不一飞书征召持筹按验晨夕不遑若仍前与布政司同门出入是封锁闗防之义不符而漕务或有误也鋭以六年之秋由广信知府奉
　　特简陞任督粮遂度仪门之外大门之内循右而行设以栅栏隔以周垣甃石为路重门深进工匠之役木植砖石丹垩之费皆自捐养亷凡二百四十余金兴工于七年十月初七日至二十六日告竣伏念鋭世受国恩先大夫督学江西教泽在人心近五十年学士缙绅犹能服习传诵思慕无已鋭前之任广信恭请
　　圣训防
　　皇上召见天语谆谆勅以洁身奉职鋭敢不夙夜勤慎矢忠矢孝以仰承
　　皇上教育之恩无致陨越以遗先大夫余憾受任以来恪遵上宪明饬督率州县一切漕务陋规浮收耗羡诸禁革靡遗每嵗二月送漕过淮幸无缺兑祗供厥职不敢言劳屡防邀
　　恩议叙九年五月又防
　　允题兼巡南昌抚州建昌三府从此督粮道署兼有地方之责矣皆出
　　皇上不次隆恩上宪鼔励作养至意谨附识于此夫衙署闗防谨饬官方之要道也小心殚力臣子奉职之常分
　　也宜识年月用垂永久以示勿忘是为记
　　九江闗建设仓储记　　　　　　刘　均
　　古无常丰之嵗也而其民不至于重困则所以筹之者详且尽耳有筹之于当事者有筹之于事先者筹之于当事仅可以全活吾民筹之于事先则所以安饱吾民也
　　国家于所在州邑设立仓厫储谷其中谨其葢藏时其燥湿责专于守令而督察以大僚自畿内以及逺方所积无不满山溢海遇歉嵗则平价粜之歉甚则计口赒之游贾不能操其赢贫人得以溥其惠葢按常平义仓之遗法而折其其筹之于事先者亦既详且悉矣顾民之饥饱系于谷谷之出纳主于官由州邑以达之郡由郡以达之司与院而后乃入告焉文移上下越月逾时其间之相因相济而使民无目前之忧者不可不急为筹也予摄篆浔闗额税而外累积锱铢号曰平余嵗约数千两例上之巡抚中丞贮司库以资公用每念公用之大者孰有过于济民倘以此银市谷储之可得数千石嵗侵则以告于巡抚中丞或粜或赈朝请而夕行民之取食于仓也犹其取食于家也且江州水陆之冲舸载担超人力所凑则隣壤亦深有赖焉夫积谷如积水然通川大河相隔数里不遽相及也沟浍陂池在数武之内则桔橰可以挹注之矣州邑之仓通川也潴逺而溉迟浔闗之仓陂池也地亲而溉速两相因而两相济则嵗不病而民不伤先后之筹庶几无不备矣乎而巡抚中丞适获我心以浔贑两闗并请于
　　朝辄得
　　谕防予遂择地于江州使署旧址建仓二十间坚致爽垲不忧卑湿中为官防三间左右翼以四小室前为大门亦以四小室翼之使守仓者居焉土木佣力之值计白金六百六十两有竒皆抚军裁汰诸项所节省者士民欣喜相告谓使君大有造于我侪也予曰是
　　圣天子浩荡之恩巡抚中丞尺疏之庇予其敢任徳抑予于是窃有感矣忆丁未春夏间徳化濒江之民苦于霖潦往往乏食而疫厉时亦间作予悉出余俸倡同志醵赀市米于饶州往还苦践更然诸丞尉单骑四出设粥给米并肘药物以行老幼啼呼予每见为之涕下令早得是谷而储之岂复皇皇为当事支吾之计哉谨立石防左用纪盛事是役也工始于戊申七月三日落成则九月十有五日也
　　重修濓溪书院记　　　　　　　王世绳
　　防州濓溪书院由来旧矣自宋迄今数百年俎豆歌不絶葢先生之学上接洙泗十载之秘下开河洛百世之传朱子谓不有先觉谁开我人宜祀之久而弗替也康熙壬寅余奉
　　命分巡南贑只谒先生祠祠始创于贡水东寻迁郁孤台明崇祯庚辰移于光孝寺左亷泉侧名亷泉书院国朝顺治癸巳改亷泉为今濓溪其详具载濓溪纪事及郡志碑记中惟东西两讲堂创于康熙己丑庚寅前
　　此未之有也地既厰泉复清冽不亚鹿洞鵞湖诸胜惜日久风雨飘飖渐非一木能支因慨然念前人缔造之难一旦鞠为茂草其曷以妥先贤而育多士亟谋葺之命经厯鲁承化董其事缺者补圮者修一切工料诸费共若干悉捐清俸不劳民力不伤民财至台下之池周以栏而桥弗架阁前之泉防以石而亭弗建非惮烦惜费从舆论也经始于壬寅八月以癸卯五月落成中祀濓溪先生二程文信国公王文成公汤荆岘公如故益以杨文靖公以其立雪程门又尝厯仕防州者仍别祀苏文忠公于廉泉魁星阁他如有功书院若王公之良陈君履忠刘公武元苏公祖郎公永清宋公荦白公启明任君进爵朱君光圉悉移祀于西讲堂示不敢与先贤并也每嵗春秋祭濓溪祠毕另祭之更拔十二邑生童有志者肄业其中以府学教授赵君与鸿司讲席书院故有学田濠税旧府县两学司之暂拨归贑县令收其税供祭祀外为师生束脩膏火资不足佐以余俸每季亲往督课另加奬劝自癸卯迄今丁未五年矣夫崇祀先贤古制也振兴文教官斯土者之责也况有书院以来或创或修兴废举坠代不乏人碑志班班可考余仍旧贯非有所加也何必记第恐代逺年湮久而失实因详其原委镌诸石俾后之君子防稽焉是为记
　　重建新喻县学宫记　　　　　　张景苍
　　新喻县学据虎瞰山之上秀江环流羣峰拱峙萃山水之精华孕人文之灵秀晦庵朱子尝亟称之粤自唐大厯间杜令君创建于前宋迄元明诸贤尹续葺于后当其时生斯土者如二刘三孔谢昌国章云山黎元中梁石门萧时化之理学文章李仲谦简斯立萧干臣万养正周仲谨习嘉言施见石晏恭盟之勲名节义彬彬郁郁史不絶书何其盛也数十年来殊少衰矣余甫下车释奠文庙顾瞻殿宇堂庑頽敝弗治恻焉伤心者久之爰仰体
　　圣天子乐育人才之意亟图更新谋之司铎咨之士绅莫不踊跃愿勷厥事于是率先捐俸鸠材庀工尅日而经始之大成殿逼处城隅庳隘弗称也则退寻丈而拓其基焉而两庑防门亦由之舒展矣文昌阁矗居防位文峯宜峻也则勤垣墉而崇厥址焉而启圣名宦乡贤诸祠例不得仍袭其故矣他如明伦有堂习射有圃斋房号舎次第聿兴制虽循旧事实创新既足妥先圣在天之神而山水效灵呈奇献秀宫墙胜槩亦十倍于昔矣夫人才之盛衰系于学校之兴废前几十年喻之人士非不乐于登进而乡防二试列名颇少一自营筑伊始而张子逺旋隽贤书今甫迄工而晏子斯盛复冠多士可知扶舆清淑之气磅礴郁积必在人有以发之而士亦须储其学以有待斯应时而起耳又焉知理学文章勲名节义将来喻士之所就不更逺胜于昔日之所传耶余既喜斯学之顿改旧观而尤愿多士勉企前修孜孜于学弗忘连茹彚征之吉是则余修学之意也抑望后之同志慨念创建维艰而与邑之贤士大夫修葺之弗懈焉庶斯学之永永弗敝也夫是役也始于丁酉之八月成于庚子之十月费不下钜万余倡之众君子和之若广文汪鉴淑署教谕事江砥教谕赵希陈训导尹之任县丞梁简典史顾之谦胥与有勤劳焉其好义急公之士则悉载之邑乗云
　　南昌府学教习乐舞记　　　　　陶　成
　　古者学以祀其先圣先师凡释奠必大合乐周礼大司徒掌成均之教六律六同五声八音等其曲折使应节奏又徧习六代之乐祭必陈之先王之制所以隆祀于学宫者如此汉兴天下师祀夫子久而益尊自章帝以六代之乐祀阙里而南宋永嘉用六佾轩悬于太学后世因之北齐范宣之议曰当其为师则不臣之释奠日宜备帝王礼乐喻希则以谓皇朝降尊教待以师资引用上公即事而明宪宗用祭酒周洪谟奏増笾豆佾舞之数十为十二六为八洪谟之奏曰唐以来千有余嵗孔子被服衮冕比天子而乐舞止用诸侯以礼论乐于乐不备以乐论礼于礼为僭乞増其数以补缺畧备朝廷尊崇之制而武宗九年以张璁议复减之岂崇徳报功有隆无替之意欤葢至于今二百余年八佾之舞独阙里之祀行之矣然而唐之世郡州县学刺史守令祭犹无乐宋欧阳子曰释奠祭之畧者有乐舞授器之礼令又阙焉则于其畧者又不备也明太祖二十八年诏颁大成乐于天下府学令州县如式造制则府州县学有乐自洪武始也特其等杀卒有可疑者夏寅曰笾豆十増为十二佾舞六增为八惟太学可行乃天子自祭而府县学通用之则礼僭矣此以见洪谟之议犹有未尽善者天下之祭视太学邑视郡惟笾豆乐舞当有差是夏寅之言可采然自明固未有以定之与然而府学之佾舞六笾豆以十固无以易者
　　国家崇尚斆学尊礼先师视昔有加春秋之享勅有司所在修饬器数而或举或坠无亦有司者递更遂至懈弛又或视为文具簿书狱讼之日不足而厚人民美风俗之事未之有遑与元年
　　上登极大诏天下学校修明旧章而山右裴公来抚江右既四年吏清政肃谓礼乐之兴必自近南昌为十三郡大府聘曲阜孔君尚珥司其教制一守
　　国朝防典式准于部器之窳者新之阙者备之笾豆簠簋登硎尊罍爵之属若干钟磬鼔瑟琴壎篪柷敔镛笙之属若干羽翟之属若干聚俊秀之士百五十人日饩以廪习其击拊间歌合止之节俯仰屈伸缀兆疾舒升降上下周旋裼袭之文三阅月而成葢俎豆礼容习于堂而钟鼔管弦闻于四境可谓盛矣先王之世自王宫国都下逮诸侯之封莫不首崇学崇学必严禋祀严禋祀必先礼乐葢教化之原风俗之基在焉岂徒以为观美然而既得其意又辨其等者王制之精也在上之人明其义实意行之而已是举也中丞公奉
　　上徳意为江右创百年未有之盛是固不可以无传也于是书之以告来者
　　重修余干县学敬一亭记　　　　甘显祖
　　余干学宫东偏敬一亭刻明世宗御制敬一碑及范氏心箴注程子视听言动四箴注又节奉圣谕辅臣杨一清谢迁张璁翟銮于碑凡七嵗久且頽康熙甲申冬余承乏学博周览遗址见亭中敬一箴碑旁程子视箴注碑言箴注碑动箴注碑仍钩画如旧其范氏心箴注碑程子听箴注碑节奉圣谕碑皆漫灭不可读感慨者久之越二年夏始为除其榛芜新其榱桷墙垣瓴甓略为补缀是年冬又筑小轩于左植竹以为篱而亭始赖以存呜呼敬一者圣学之所以成始而成终者也朱子敬斋箴曰出门如賔承事如祭战战兢兢防敢或易又曰勿贰以二勿参以三张南轩主一箴曰曷为其敬妙在主一曷为其一惟以无失又曰为学有要持敬勿失敬一之防两贤叮咛反覆吃紧为人如此而复重之以帝王之谕防官斯土者更守其侧谓宜以时修葺而顾可听其废坠耶况余与诸生以时课业于此岂徒占毕帖括云尔哉其于敬一之义固宜提撕警觉以与多士讲明而持守之庶有事无事一皆整齐严肃不至于昏怠放逸而小而洒扫应对大而明徳新民皆将本之于此则修复之举尤其所当亟图而不容以或已者也故于落成之日畧述颠末以见敬一之义千古为昭而余之所以修之者非漫然而已也至于工役瓦甓之用为费无几不具书
　　重修万载县明伦堂记　　　　　许松佶
　　嵗在戊申余以
　　朝命来宰是邑循例释菜首谒圣庙瞻仰殿庭聿新巍焕惟神座未修两庑牌位未设廊庑有碑屹然读之知施君之力为多而程君踵成之者也嗣至明伦堂则堂事倾頽师生无复讲道之处殆施程两君力所不逮而贻余以责者余岂敢辞苐时已冬初转瞬改嵗且庶务孔亟簿书期防日不暇给拮据数月粗得就理于是先新神座继设两庑牌位而后谋及于明伦堂维堂工费繁钜非一人之力所及因进诸绅士而谋之咸踊跃乐从用是醵费经营鸠工庀材阅三月而厥功告成既涂既茨以丹以艧书圣经一章于屛八月初吉集绅士耆庶宣讲
　　上谕并举行乡饮典礼今而后师生时集讲道微者以显幽者以阐明于伦理致其亲睦其士人周旋于揖让相先之地诗书之气日积诵之声时闻其庶民相安于闾巷各供其职业沐浴膏泽歌咏太平而为之长吏者得以课政余闲时登斯堂与士民相见勉勉循循庶几徳化之有成也岂不幸哉余不敏莅事未久曷敢文饰其説惟是勤宣
　　圣天子恩徳以期化民成俗之心孜孜不敢怠而于此堂之成既喜为政教之所由始而又乐诸绅士之共勷厥成即以质之施程两君想亦欣然共慰也堂之修维年已酉始事于季夏讫工于仲秋儒学教谕徐能宗训导周溥督其成邑绅士举人杨言唐猷贡生郭邦藩王
　　敷教监生张士魁生员汪朝祖辛汝勷等董其事捐赀襄事者甚伙悉勒碑隂是为记
　　自白鹿洞游庐山记　　　　　　靖道谟
　　余来鹿洞三年日与诸子读书讲学未尝问庐山面目也丙寅高秋始动游兴议所之或曰有四大寺游纷错且地势平衍笋舆可行余曰姑置之或曰木崖地势高峻瞻瞩寥濶余曰似矣然尚非归宿处其卧龙冈乎诸葛公之佳名也吾子朱子所爱慕之而欲结庐其间者也舎此将安归虽然晋人将有事于河必先有事于恶池鲁人将有事于泰山必先有事于配林请从折桂白石始遂自鹿洞后山循冈脊西北行披榛莽间菊绽黄华樝垂朱实相与采撷而食之以当糇粮几忘山石之确荦也其下为圣泽泉流东注鹿洞溪声潺潺与人语相答响溯流以行至折桂寺寺在凌云峰下鹿洞从五老峰降势兹峰为其发轫山寺后有读书台故址唐李逢吉尝读书于此已而举进士寺以是名朱子有诗云竹帛有遗臭桂树徒芬芳八闗十六子之号几令丹岩蒙滓然南阳诸葛庐西蜀子云亭茍善读书林泉当为生色矣入寺小憩周览岩岫前山崔嵬隐蔽彭蠡岩前有老桂一株殆数百年物根柢轮囷双干亭亭直上时史子师戬徐子符瑞从余指示二子曰两君各折一枝以为来秋之兆可乎相视而笑出寺西南行过石梁圣泽泉经其下登前山攀藤萝而上数十步一歇息厯数十息山微平石径幽邃青松夹道遂至白石庵宋李公择读书处也公择及第后留书九千卷以俟来者之求苏文忠叹为仁者之心元祐初以公择为三司使或言其少干畧司马温公曰使天下知吾意不急于利斯真读书人矣寺门南临彭蠡湖光潋滟若在几席间因止宿焉明日为重九佳辰早饭毕西南行才里许至木崖方子云衢干子久中诸人咸集崖前望彭蠡较白石更觉清切崖侧有洞层折而上逾数百仭五老峰去平地七千六百余丈洞在峰前计其高下得十之八九大江南数百里山川皆隐跃呈露不独华岳峰头呼吸可通帝座也崖洞为仙人刘混成种木代食处故以氏之问卧龙冈路逺近土人云南去尚二十余里路﨑岖特甚人迹罕至诸子或有难色余曰吾辈此行何为宁畏难而止乎明日下崖南行过太平寺败垣破屋寂无僧侣值太平之世有頽毁之僧庐岂其此盛则彼衰也欤过太平涧折而西行逾洗马池过栖贤寺侧寺亦唐李賔客读书处葢庐山四大寺秀峰瞻云万杉兹其一也从寺侧南行取道丛棘间经滴水崖下山涧中逾高家岭石上苔藓斑驳滑防岩峦陡峻鸟道萦纡百步间殆不止九折也又逾一小岭沿北山麓行下见卧龙潭水防防石磵中望磵南山麓地稍开豁有茅屋数间即卧龙庵遗址又西行数百步则卧龙冈在焉非山冈也有石横亘涧中长数丈蜿蜒若龙故名今冈拥沙碛蔽翳茅茨中形状藏缩如龙之在势其起亭遗址尚存则明嘉靖中都御史何迁所重建今亦惟余石础断碑而已潭之水从百丈絶岩悬瀑而下有滉漾飞舞之势而幽深辽杳果如前所云人迹罕至者窃怪此地山深岚重若非风日晴明则李崆峒昼常黯黯之言似亦足信何为吾朱子当年欲筑室于此及细绎记中幸其深阻夐絶非车尘马迹之所能到则又爽然自失矣时值亭午秋宇澄清与诸子徘徊留连不能去因汲潭水取所携茶具烹茗而饮之各欣然若有所得昔季札观乐至于箫韶曰观止矣吾游庐山至于卧龙冈亦云复厯乱石间下小岭取道王杨畈过李家山为公择旧居望木岩隐然在云气中到鹿洞日在西崦听诸号舎读书声悠然想见折桂白石中当年景象也时乾隆十一年九月
　　江西増修贡院记　　　　　　　钱陈羣
　　江西贡院之复建于东湖实惟康熈二十年厥后遇宾兴之嵗即事修葺以迄于今我
　　国家文治百年匡庐彭蠡之钟毓其贡于
　　朝者备公卿有司百执事之选得人为盛矣我
　　皇上兴贤育才慎饬科制九年冬
　　驾幸翰林院
　　赐宴礼成遂
　　临视贡院
　　御制七言律诗四章树斯文之轨则闵寒士之苦辛所以体恤而董劝之者至矣极矣又复
　　亲洒宸翰颁谕直省贡院一体刋刻永垂彞训今年丁卯乡试届期【陈羣】奉
</div>
    <div class="pagination">
<a href="江西通志_page326.html">上一页</a><span>...</span><a href="江西通志_page322.html">322</a><a href="江西通志_page323.html">323</a><a href="江西通志_page324.html">324</a><a href="江西通志_page325.html">325</a><a href="江西通志_page326.html">326</a><span class="current-page">327</span><a href="江西通志_page328.html">328</a><a href="江西通志_page329.html">329</a><a href="江西通志_page330.html">330</a><a href="江西通志_page331.html">331</a><a href="江西通志_page332.html">332</a><span>...</span><a href="江西通志_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
