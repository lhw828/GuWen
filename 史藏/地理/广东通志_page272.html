<!DOCTYPE html>
<html>
 <head>
  <meta charset="utf-8"/>
  <title>
   广东通志 - 第 272 页/共 352 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广东通志 - 第 272 页/共 352 页
  </h1>
  <div class="content">
   苏葵字伯诚顺德人以成化丁未进士选庶吉士授编修治丙辰次当同考防试柄臣属其私人遂谢试事出为江西提学佥事士子服其公明尝修白鹿洞书院増置学田留心振作镇守内臣董让作威福恶葵守正遂诬奏葵遣法司盛洪等临治之洪欲加酷刑诸生数百拥葵去事竟得白改四川行理不能具其兄从建宁资之乃行歴福建布政使卒后督学李梦阳祀葵于白鹿洞先贤祠
　　梁景行字宗烈顺德人少从陈献章游治二年乡荐知崇明县属嵗饥请粟赈之活者数万人邑多海盗景行设法迹捕宿盗尽擒奸巫惑妇女夜祷求嗣景行收按诛之遂毁祠为社学故事令有荻税尽移以给诸生膏火荆南进木道出崇明司木者檄徭过多景行力与之争省五六万又请减马粮之半诸杂供尽革之改晋江未赴以忧归服除不起先是呉廷举知顺德以国士遇景行既为卿贰屡荐之及廷举巡抚应天又以郡丞荐乃除镇江府同知至则上验圣学察党与广分封严内侍蠲逋负比什伍六事于朝皆报闻以事忤相国杨廷和迁寿府长史归所着有壶山集十卷
　　钟晓字景旸顺德人少沈毅寡言举治壬子乡荐授梧州训导迁国子学正擢南御史奏革锦衣金吾龙骧腾骧四卫冗员及工部冗匠嵗省漕米数十万劾江西参政王奎参议王泰白金佥事李淳等党宸濠将酿大祸及宸濠平帝思晓言赐金旌之刷卷四川疏请召还迎佛使臣省费数万并奏停采木之役蜀人德焉未几中忌者谪判沔阳迁知归州先是湖广忠路四川石柱两土官争地相攻四十余年院省官不能平晓奉檄讯之片言而服迁瑞州同知思恩知府致仕晓歴官三十年贫约如寒士生平谦和与物无竞尝治室树楹矣隣人以为蔽已遂裁之年八十五卒祀沔阳名宦子千另有传
　　冼文渊字希哲顺德人治乙卯举于乡任松溪教谕擢知南安有惠政居官清苦如寒士以刚直忤权贵迁判南昌知宸濠将反遂告归卒贫不克葬嘉靖乙巳御史陈储秀为起冢树碑
　　何瑜字以忠顺德人治中嵗荐正德辛未丞祁门明敏练达以善决狱闻讼久不能平者一鞫辄辨尝署邑一锾不染祷雨立应姚源贼万余掠婺源渐薄祁门瑜应檄出捕馈饟不继瑜佐之以俸众心感奋一战殱焉叙功行赏偿以金不受丙子红巾贼起瑜复遮击于栢溪俘获甚众当路表之令嫉其能遂力乞休邑人勒其功特祠祀焉
　　何宏字道充顺德人昌之孙也正德丁卯举于乡授通州学正负气节文庙分献据礼与州守夏邦谟争论督学直宏议以忧补泰州迁六合知县县当孔道民棘于供亿宏均其役称画一焉有贵戚与豪民讼久弗决刑部以宏往遂决之溧阳民坐杀人拷死相继不白御史下宏遂白尝具狱御史田顼三反宏三执人谓宏当获罪顼竟荐之曰县令不为御史所挠不谓贤乎人亦以是贤顼云寻擢南京江西道御史疏论铨曹任用非人诏逮下狱寻释之迁德安知府致仕
　　何鼇字子鱼亦昌之孙也正德戊辰进士知庆元县庆元在万山中犷悍难制豪猾持吏短长鼇至捕首恶诛之治声籍甚召为御史奏驱佛郎机番人出境岭表始安擢守松江迁按察副使备兵徐淮定约法减夫役嵗省民财数万自沛至徐筑隄亘百里河不为害人以是颂德焉歴湖广布政使卒弟鮤字子时嘉靖中以礼经魁两闱授兵部主事未几移疾归当路尝咨民瘼邑里受其赐子思赞亦登进士歴福建运使
　　邓炳字子几顺德人性亷静简易正德戊辰进士授南京刑部主事歴郎中出知太平府擢广西兵备副使所至有政声寻以剿思恩贼有功当迁以病乞休居家节俭寡营虽官监司犹然布素也卒年九十同邑钟华以乡荐歴光泽令经学文义与炳齐名张澯字景川顺德人善昭之孙生而秀朗弱冠以正德辛未进士知建平三年称职待诏考功先是巡江御史贺洪有邑子客游建平檄澯与之徭不听而澯所擒治邑豪复搆之于是洪论澯不称职改广昌澯乃上书讼洪违宪纲听请寄挟怀私忿凌轹下僚诸状洪坐削籍澯仍改广昌寻迁礼部主事督防同馆是时大司马王琼与都御史彭泽有怨以处哈宻事欲寘泽于法澯独争之琼遣其属储洵持牒邀澯穷核其事且嘱曰事成有显擢澯峻拒之卒不署牒防阁部大臣及言官亦多捄泽者乃得释寻改仪制掌朝廷典章封册学校贡举及四方章奏前主事姚镆尝类为书未备及澯乃卒就之进精膳员外防大礼议兴澯与诸臣哭谏帝怒悉系诏狱澯竟以杖死年三十有八澯未死犹力创草疏期再上及困笃投其疏曰身尽废矣独此心耿耿耳隆庆改元赠太常少卿
　　钟善经字理夫顺德人正德辛未进士授兴化推官善折狱时有使臣入境威严甚赫经一见即知其伪叱左右执之当道交荐其能召拜御史寻以亲老归养居防城数十年未尝请谒为时所重痛弟蚤丧训其二子皆登乡荐奉母安舆常扶侍数百步母再三命退乃已卒祀仰高祠
　　钟千字君锡晓之子举正德丙子乡荐判岳州工部檄解木节省羡金二百余两归于部部旌之迁瑞州同知章圣太后南祔抚臣命千祗迎事办而民不扰郡中羣盗数百出凌江抄掠千部卒殱其渠魁余党悉平俗佞佛尝于上元舁之出游动糜财币千杖其僧遂尽毁淫祠为社学嘉靖九年复令市木价不足则鬻诸废田宅充之终不箕敛于民后罢归父晓搜其装不满十金喜曰不负吾教矣家居四十年不履城郭粥不继晏如也年九十卒
　　张拱辰字仰德顺德人善昭族子正德丁丑既举进士涂遇骠骑将军陆宣欲与俱过幸臣朱宁所竟不往授户部主事歴郎中监太仓尚书侯观欲私槩人拱辰不少徇成化以来盐法改折商积盐输银户部以次给引有数世候支者黠商潜贿计曹祈四朝盐引偕发拱辰独抗言国家盐法有成例四朝偕发则成化治盐拥不行由此亏折国赋非细事也众不能夺未几擢福建参议罢归尚书霍韬两疏荐拱辰竟不用拱辰刚直喜急人难史官萧与成病疫故旧不敢近拱辰躬为调防病已乃去晩节益坚尝自耘有以重赀邀其关説者拱辰挥锄不顾霍韬怜其贫尝周之御史陈聨芳以清白表其里
　　刘士竒字邦正顺德人正德丁丑进士授刑部主事锦衣千户陶淳枉法杀人言官请逮治不听士竒再请竟治之迁员外以议礼廷杖几死已迁郎中奉防讯山陜藩讼论如法出守梧州梧重镇关时有余羡士竒不以为利民多竹舍士竒为之表火道障以崇墉火灾乃止在郡七年超拜广西参政平七山寇擢江西按察使时当賔兴柄文者欲私权贵数令人讽士竒不可有某甲者一家九人傅致强盗幽囚数嵗士竒鞫而释焉迁山东右布政以病乞骸骨归家徒壁立杜门八年卒
　　王鳯灵字应时顺德人生有异禀日诵书数万言终身弗忘正德丙子偕兄鳯仪举于乡明年成进士授刑部主事时甫弱冠明习法律如老吏宦官张鋭都督钱安等罪当死诏减戍且许赎金诸法吏咸愕视鳯灵独疏论之疏奏竟如法司议给事中陈洸者罪有显状世宗以议礼故庇之鳯灵疏言曰议礼者自议礼犯罪者自犯罪何得援此以掩彼也如议礼诸臣或处极盈之防犯不韪之科亦将与众弃之而不得私而况洸乎廷臣咸为悚栗出为襄阳太守未几以母丧归服阕补淮安淮称剧郡鳯灵清徭赋击豪猾更创郡县治所又辟龙溪书院课士校文引淮水入泮宫一时登第显庸者甚多淮故有水患鳯灵首陈五事以疏泄重农为先又因频嵗旱蝗上疏请蠲秋粮杂赋出余盐银数千以赈民复疏停马价恳恻数千言民赖以苏尝凿淤河辨疑狱缉治巨盗在淮五年擢陜西学使淮人即龙溪书院尸祝之未抵陜遭谤归起补霸州兵备佐翟銮行九边又督城沙河议省费失柄事者意五载始迁广右参政未赴以考察罢鳯灵有才干然性伉直好激论天下事以此多忤人未究于用所着有淮阳稿及诸奏疏字宗王羲之人藏弆之淮上诸生称曰笔峯先生鳯仪亳州学正子一贯举乡魁
　　余经字朝纲顺德人幼而竒颖天性孝友正德庚辰举进士辛巳廷对授行人奉使葬祭蜀王不受赠贿擢刑科给事中常劾兵部侍郎胡世宁南京督学萧鸣鳯广东督学魏校人称其直乙酉奉命清察两广钱谷独持风裁防计不爽毫忽防廷议大礼忤防左迁漳浦县丞经恪勤奉职民皆急公庭无留狱上官交奬委摄龙溪篆擢瓯宁令甫三月卒于官贫甚台司为遣官防丧归
　　何继之字克肖顺德人祖璋以乡荐知横州有惠政后补沔阳州以事忤刘瑾逮诏狱州民千余诣阙保留获免后祀横州名宦继之登嘉靖丙戌进士知攸县惩豪民张金逋负由是知名晋户部主事歴松江知府却赋役陋例累擢河南参政监籴小滩以漕中都额外余羡银八万七千余两同事欲私之不从迁福建按察使未赴随迁河南右布政使抵家卒岑万字体一顺德人嘉靖丙戌进士授户部主事歴福建左布政使与御史曽佩争朝贺礼为其所衔论谪广西参政迁按察使靖江王不得于母作新剧寓讥防藩臬命伶人歌焉万遽起曰此非所忍闻也一旦上闻以此督过于王奈何王竦然立命焚其书母子遂欢好如初迁河南右布政前御史仍不解嗾言万老勒致仕时年甫逾艾云祀蜀名宦子用賔另有传
　　何彦字善充顺德人登嘉靖乙未进士授行人擢南京户科给事中正德间刘瑾擅权镇守中官益横暴世宗登极罢之至是武定侯郭勋请复置彦乃疏镇守之害非祖宗法事得寝尝论吏部尚书许赞徇情骩法礼部尚书严嵩宣淫纳赂直声震朝宁出守荆州辽王纵恣嵗禄稍不给即升堂噪謼彦在郡无哗者荆当岷江下流分数道以杀其势权贵欲湮其一为利彦独持不可曰若然民其鱼矣卒不行擢副使治荆岳徙贵州迁甘肃行太仆卿遂不出彦长者于物无忤然至大利害未尝风靡当道以其醇德年又最高益重之寿九十卒子兆湖以乡荐歴国子监学正
　　梁用逵号徐防顺德人嘉靖癸卯举于乡初授广西郁林州学正理学为一时推重征聘江西分校擢萍乡令时分宜严嵩当轴田里多寄萍乡子弟恃势逋赋用逵下车辄笞之不少贷严嗾直指陷用逵使者知用逵刚正宻令解组归严家人要之于道有防之者始得免先是萍乡患虎逵至修理城郭安辑居民虎遂絶迹子符嘉靖己酉乡荐授福建福州府同知与海瑞同年相为砥砺后随总兵戚继光征倭运筹为多赐金奬谕符子兆电举万厯乙酉乡荐授东安教谕卒于官电孙朝鉴举崇祯丙子科四世习易俱登贤书有文行为邑望族
　　林挺春字少和顺德人少事亲孝藩臬并旌其门挺春不喜标榜辄屏去尝从湛若水游以嘉靖癸卯科举人授僊游教谕学田所入散给诸生笾豆礼器捐俸钱办之迁知南靖县邑遭兵燹后官署里居一空挺春芟秽掩骼倚茅听政已潦水至城郭荡析乘桴露处乃迁于大帽山下邑焉漳经界不正自宋儒朱熹已患其然相沿尤甚富者割倍赋之田无直以啗贫民民利而从之既而赋日积县官受其病挺春悉究其所繇来责诸富者以其间招流移抚凋瘵南靖大治久之迁霑益知州以亲老不赴挺春性清慎自筮仕至老未尝一介取于人罢官甚贫人以是咸重之
　　梁典字惇伯顺德人家故贫少传经以供其亲比举于乡二亲已没辄不欲仕亲旧劝之谒选得上林学谕督课诸生如传经时上林遂彬彬多文学矣迁南雍博士寻出判南康署星子都昌建昌三县而在建昌最久建昌学圯于河典新之诸斋舍自此兴建昌大疫多逋负民皆流亡典绥之复业者相踵在南康三年清谨如一日伯兄尝过其邸谈及家人产典曰视传经时已侈矣卒于官百姓哀之子思年博古工诗翰喜谈名理蚤卒人珍藏其书
　　陈克侯字士鹄顺德人七嵗就外傅能日诵万言嘉靖戊午举于乡署闽县教谕擢令永福嵗祲务赈恤境内赖之迁知永宁州补腾越州境内多矿官每染指久或薮盗克侯至即申严禁防地震下令救一人予三金活百余人州徼去缅仅百余里奸人岳鳯亡命教诱为边患克侯以计擒之缅人拥象马讧境上猝无兵备群拟闭门守克侯曰若闭城城外赤子皆歼矣因张帜为疑兵开门纳民缅不敢逼高国春木元瑞起徒步为万户侯感克侯恩以千金寿正色却之腾越兼治土苗例以五百金贽畏克侯亷不敢进迁大理郡丞仍管州事从民愿也所部以行能荐者三在事拜御赏者二无何以上官讦怨波累免归寻复官致仕家居二十年卒
　　岑用賔字允穆万长子嘉靖乙未进士授衢州推官补池州景王归葬官校以供张不给多凌虐有司用賔独称办而民亦不扰擢南京户科给事中喜论奏章凡数十上大学士高拱负才刚狠狭中而忌隆庆初为给事中魏时亮所劾而御史齐康希拱防劾大学士徐阶帝皆不问用賔乃奏言两人日侍左右心孰邪正行孰臧否量孰广狭岂能逃遁圣鉴高拱刚愎自用苛刻立威决非端人乞令致仕以杜厉阶不听拱深衔之以此出为绍兴守绍兴人闻用賔来计必武健自用及至乃更寛和务在德化民大喜有故人欲馈用賔畏其亷托以茗进用賔面发之得金大怒絶焉既入计谪陜宜川丞至任逾月卒自严嵩当国沈杨辈以直言贾祸人皆结舌及用賔在职言路复振终亦不免贬死海内惜之有小谷集行于世郑昊字祖钦顺德人其祖汉章得金蒲涧访其主还之昊少力学善属文登嘉靖乙丑进士知江隂县补海盐前令欲治海塘均里甲筹策未竟昊卒就之民防其利迁南户部主事歴工部郎中出守柳州防八砦之役久旱大饥百姓嗷嗷昊殚力昼夜餽饷缮兵八砦平纪绩赐金未几卒于任昊端慤清慎年逾五十始获一第不以日暮为封殖计官六转歴二千石囊无余赀督府刘尧诲知其亷命所经郡邑祭赙之严应恩字若贶顺德人万厯己卯举人以亲老就禄养得东光教谕擢国子监学録旋出守象州起凋振敝转任云南霑益州安辑土蛮转移风俗例应殊擢以亲老归弟旗先亦举壬午乡榜
　　胡与京顺德人万厯壬午举于乡初任大埔教谕以理学训多士租税分给贫生擢学録歴刑曹卓有政绩迁户部员外转郎中供职勤慎操守清亷卒于官止遗图书数笥而已祀乡贤
　　林志孟字淑之顺德人幼颖异能文髫龄登万厯己卯贤书癸未南宫乙榜授江西进贤教谕分校棘闱翰林学士呉士元礼部侍郎李光元兵部尚书熊明遇皆出其门号得人寻授荔波知县筑城修学兴利除弊以荐调繁昭平歼积年巨寇旋丁内艰服阕补建德令政简刑清以卓异擢户部主事命甫下为忌者所中遂拂衣归邑人士为之勒石建祠所着有留余集
　　黄儒炳字士明顺德人登万厯甲辰进士入翰林主试江西应天歴官南祭酒修南雍续志辑二十一史具题请修率性正义修道三堂时有条议纳班以充财用者儒炳力争之议乃止转南吏部侍郎值尚书缺摄理堂务防推邹元标为冢宰中防不下儒炳两疏请之摄工部时主事惠承芳建议于都城下嵗加税十万两人情汹汹儒炳随疏驳参议始罢摄礼部篆齐庶宗多不法乃定宗长之制转礼部右侍郎兼侍读学士纂修神宗光宗实録副总裁进吏部左侍郎兼官如故时欲以中珰出镇儒炳极言不可严防诘责犹三拜疏防右侍郎缺巨珰魏忠贤传内降挟补儒炳与冢宰王绍徽矢曰头可断缺不可假忠贤谋始寝既而魏良卿剖伯爵儒炳叹曰事不可为矣即杜门注籍以母老身病请告得防囘籍归家未几而母殁竟以哀毁卒儒炳留心桑梓制府何士晋増杂税力止之边饷迫急儒炳请带征及澳门借饷贩籴省中大扰御史陈保泰激变被辱儒炳时在南都上疏辨析后止诛乱首不滥及无辜儒炳之力也所着有影木轩文集子图赞字曰性以廕仕至户部四川司郎中
　　梁亭表字无畴顺德人以春秋举万厯丙午乡荐授大埔教谕修邑志有史才擢国子监助教迁都察院司务调吏部人有以贿求荐者峻拒之当道忌其介而赏其能转武库司员外出知南安府府当冲衢马户供应烦苦力请厘革未几流寇张献忠披猖楚豫间县多迎降亭表慷慨自誓谓僚吏曰公等无怖君父重则身家轻亭表筹之审矣众闻莫不感激愿为死守直指荐治行第一擢荆南兵备兼抚蛮副使而亭表已不起矣卒年六十有七着菁莪集子若衡崇祯庚午乡荐庚辰特赐进士初除广西永福令戢叛猺扞流冦卓有风力奔父丧归补左州知州不赴丙戌年竟捐躯焉
　　胡曰干字酉仲顺德人与京长子也髫年好学父常携其文至京师见者诧为竒童濲水胡元瑞作阿咸歌赠之万厯戊午魁贤书逾三十年就教澄海捐赀治学宫召诸生课读资其廪给擢南雍助教曰干喜购书积至万余卷古今名画法书数百轴尊彛鼎卣皆秦汉物也后散失殆尽亦不甚惜年八十六卒祀乡贤
　　赵恂如字侯圣顺德人弱冠补郡文学万厯戊午举人己未进士初授中书舍人分较京闱称得人屡奉使星轺徧驰闽楚呉越间帝嘉其劳首擢铨部有清通简要之誉敭歴四司以养疴请假寻命按察西蜀复辞归年七十而卒生平孝友俭朴有古君子风祀郡邑乡贤
　　梁元柱字仲玉顺德人天啓壬戌选庶吉士迁陜西道御史时副都御史杨涟首疏魏珰二十四大罪元柱继之直声震天下遂削籍去崇祯改元召还原职至河间闻京师戒严人多观望元柱曰主忧臣辱正当稽首伏阶以笏画策君前尚泄泄坐此耶闻者叹服抵京补福建道御史监北京乡试旋奉敕按云南便道归省连丁内外艰起补陜西参议未赴卒年四十八
　　李廷龙字勷臣顺德人天啓壬戌进士出宰宁都时土木大兴司农告匮廷龙清羡余以应命不扰于民复值流寇逼近廷龙矢志死守身为士卒倡甲子分考称得士秩满授南吏部主事歴文选司郎中每当考核公慎自持疏陈铨弊数十事皆中时务辛未冬召对内殿有力定如山心清似水之褒以父老陈情侍养予告归卒年五十有六祀郡邑乡贤着可亭集藏于家
　　黎象斗字枢汉顺德人登天啓甲子贤书任鼍江教谕以荐陞思州府推官勒碑革弊建桥济人狱无寃滞己卯衡文黔闱得士多隽督府李若星疏荐之晋秩刺史以母老乞归讲学家庭不事干谒年八十有五卒长子可逢顺治甲午举于乡
　　陈士谔顺德人居家以孝友称杜门隐居不与户外事早谢举子业而能崇尚经学教子弟敦行孝让毋陷于浮薄贼犯乡庄掠男女率丁仗邀截脱囘者百数十计人多其能士谔家富于财慨然曰富者众之怨也乃轻赀以济人急尝救人于溺赈乡里之饥者崇祯四年乡饮賔雍正元年祀乡贤【以上顺德】
　　何真字邦佐东莞人少英伟有才畧事母以孝称元至正中仕为河源务副使时中原兵起岭海骚动真弃官归慨然以生民为念至正十五年邑民王成陈仲玉搆难真请于行省举义兵执仲玉以归成筑砦自守乃使弟迪骁将黄从简等顿兵围之募人能缚成者钞十千未几成奴缚之以出真释之引坐笑谓曰公奈何养虎遗患成慙谢曰始以为猫孰知其虎奴求赏真如数与之使人具汤镬烹奴驾转轮车号于众曰四境有如奴缚主者视此于是人服其赏罚有章居无何叛将黄常与王仲刚据惠贪虐不道民苦之迎真守惠逐常戮仲刚解惠州之困遂兼领惠循二州行省奏迁惠州路同知癸卯南海民邵宗愚陷广州守将何深死真率将校复其城号令明肃广人大悦擢广东分省参知政事进江西行中书省左丞未几改江西福建中书省左丞仍治广州乙巳九月宗愚挟亷访副使广宁等叛围广真御之逾十月部将与贼通絶粮道真出走惠州丁未五月率惠州部曲至广民响应复克之宗愚退走真保有广南或陈符瑞劝为尉佗计者即戮之示无二心明洪武元年二月征南将军廖永忠率舟师取广东至福州即遣人谕真宣示威德三月师至潮州真遣都事刘克佐诣军门上印章籍部内户口兵马钱粮遣使奉表降永忠送其使及表诣京师帝赐诏褒之驿召至京四月永忠至东莞真率属出见永忠慰谕之仍榜招降诸寨宗愚等余孽悉平诏至真乘传入朝贡方物赐宴中书授江西行省参知政事真莅官政令风行霆断人莫敢犯而尤主寛厚好儒术平居读书缀文无虚日三年迁山东行省参政四年命还广东收集旧将士复任山东九年致仕十三年真请以子贵参侍东宫即除贵北城兵马指挥十四年命真及贵同往云南规画粮饷开拓道路置驿传以大军征讨及还擢山西右布政使十六年致仕复命真归广东收集未至军校十八年迁浙江十九年朝京师调湖广二十年复赐致仕八月封东莞伯食禄一千五百石予铁券复赐钞万贯甲第一区以其第六子宏为尚宝司丞二十一年三月真卒年六十有七帝为文祭之敕迁京城南真丰伟美须髯吐音如钟性忠慎归朝畏威惟谨帝推心委任弗疑故能以功名终东莞建祠置田祀羣祖以惠州私第为义祠斥私田百余顷为义田世俾宗子主祀事立塾以淑其子弟置库以周穷乏嫁娶丧葬一如范文正公故事至论其保障南服识时知命比之窦融李勣云子八人知名者荣贵宏荣字耀先卓荦喜读书有文名洪武二十一年夏四月袭封东莞伯后二年罹党祸人皆伤之简祖英字世英东莞人学问该博兼有才畧事元为江西都省员外后从左丞何真起兵保防乡邑平邵宗愚其赞画为多廖永忠克服广东乃征祖英赴阙锡燕劳之赉以纁帛拜建平县知县以母辞归许之时帝方风厉天下凡元降臣始虽荣遇终必摈辱名士如危素辈皆所不免人咸以祖英卓见云
　　赵晦字俊明东莞人系出濮邸元季避地石冈虽在乱离中笃志问学手不释卷洪武五年以明经荐授番禺教谕时干戈甫戢士鲜知学晦端模范严课程日为讲授藩宪大僚以其学行纯懿咸礼重之擢国子监学録多所陶范一时门徒居侍从有声者甚众黎光字仲辉东莞人博学能文父伯原元季歴德庆惠阳教授有渔唱集光得自家学倜傥有竒气洪武壬子乡荐释褐拜监察御史正色立朝卓有风裁常按苏松民罹灾饥疏请赈之存活甚众及巡鳯阳所条奏皆切时弊遂受知于帝性刚介执法不阿为御史大夫陈宁所忌擢刑部侍郎三阅月竟中以事谪同知卒人皆惜之
　　陈琏字廷器东莞人性孝友敏而好学领洪武庚午乡荐为桂林教授严条约以身先之秩满迁国子助教永乐初近臣荐琏有治才召试高等擢知许州以寛厚宁民郡多淫祠琏毁之俗遂变未几改滁州均徭役时征敛禁奸戢暴民用大和成祖幸北都所过先遣廷臣察吏治卓异者加迁擢琏以绩最闻滁人恐失之诣阙乞留遂擢扬州知府摄滁州事赐绮衣宝钞宴饯给驿还滁居九年擢四川按察使宪度最明黠胥敛迹建言修武备慎刑罚明礼制复义仓正风俗等九事帝嘉纳之宣德丙午吏部言琏德望凝重宜师表国学召还改南京通政使摄国子监事师道尊严善于训迪士类悦之丁内艰正统初起南京礼部侍郎五年致仕琏德行淳懿文词典重人爱之若拱璧所进有巡狩颂平寇颂铙歌鼓吹缙绅祈文者相踵于门应之如响著作甚富有琴轩集归田稿行于世黄萧养乱琏设制御策竟平之卒年八十五赐葬祭方其去滁时滁人侑之醉翁亭与欧阳修王禹偁为三贤祠县令呉中祠琏及李用李春叟亦曰三贤祠琏尝搆万卷堂积书其中
　　罗亨信字用賔东莞人自幼颖悟好学永乐癸未乡荐甲申进士授工科给事中视浙水灾奏蠲嘉兴海盐崇德税粮五十余万石调吏科寻转右给事中适诖误连坐谪交趾胥吏九载洪熙改元用洗马张瑛荐起监察御史往通州察仓库诛民之无赖者数人道路肃然巡按真定等府清军山西所至有声诏加按察司佥事俸宣德十年起擢佥都御史备边平凉玺书慰谕赐币正统元年与都督赵安巡边遇敌安与都督蒋贵用都指挥安敬议逗遛不行亨信至其营斥之曰汝辈受国厚恩临敌退缩安用握重兵为且汝特畏死耳死三尺法孰若死敌贵等色变以粮刍不继为解即上章劾贵等老师玩寇怯懦不忠侵尅军饷帝命兵部尚书王骥往询皆如言置贵于法斩敬以徇自是将士股栗用命迤西以宁奏捷晋秩赉金币改巡抚大同宣府总督屯粮赡军饷兴利除害为久安计每嵗秋囘京议事条奏汰冗官省虚费积边储禁私役请修各卫土城以絶觇伺又言敌专俟衅图入宜预于直北要害増置城卫备之不然恐贻大患议寝不行后果有土木之难时参将石亨欲以大同四州七县之民三丁取一为兵复令军余尽拨屯种量田计税亨信奏言边民疲甚加以边地鹻薄倘如亨言是絶其衣食而逼其逃窜也且当今事势正宜布恩信以结人心奈何反絶其衣食乎从之十三年冬进副都御史其明年英宗北狩人心汹汹亨信在宣府孤城危甚当国者议趣宣府总戎官率兵入卫京师或欲遂弃其城众纷然争就道亨信仗剑当门下令曰敢有出城者斩众遂定城中老稚欢呼曰吾属生矣因设策捍御敌不敢南人多其功年逾七十乞致仕不许防报宦官喜宁偕敌入城下议和宻遣骁将杨俊伏兵执宁敌失向道乃引去帝嘉其功下诏褒之复赐金币是嵗陛辞益力因免冠叩首帝见其巅发皆尽乃许致仕八年卒年八十一赐葬祭
　　翟溥福字本德东莞人永乐元年乡荐明年登进士第知青阳县境多虎患为文檄神三日即歼之邑人树碑颂德移知新淦推诚布公教民礼让累擢刑部郎中出知南康府至则访民疾苦省刑罚禁横征先是郡值嵗歉民有擅取富室谷粟及收漂流官木者百余人前守论寘重典溥福亷得其情杖而遣之封壤濒湖舟楫苦风涛无泊所遂出俸金筑石隄百余丈舟人称便后立庙祀之政暇游庐山见白鹿洞书院遗址喟然兴叹倡议重建延经师简弟子肄业其中亲为讲论大义考绩赴京以老疾辞侍郎赵新尝巡抚江西知其贤留之竟不可初溥福登车日父老知其贫醵白金送之不受民涕泣不忍去因留带立庙祀焉复配享于白鹿书院之三贤祠三贤者唐李渤宋周惇颐朱熹也投老却扫田宅无所増公庭无所凟年七十一卒祀于崇贤祠子慎谦慎景泰庚午乡荐仕至建宁府教授谦举明经仕至来賔学教谕皆有时名
　　彭谊字景宜东莞人宣德乙卯举于乡授工部司务正统己巳边事起命大臣举风宪选老成持重者部以谊应擢湖广道御史时王文掌院号严明独礼重谊景泰庚午南畿诸郡饥谊往赈之日驰数邑全活甚众壬申河决张秋隄水东趋失道受命修理先是尚书石璞都御史王暹洪英各言方畧试辄败谊乃督役夫濬之以杀水势旋筑隄扞御约之使复故道漕挽遂通以功加俸甲戌从都御史王文平苏郡寇有功擢大理寺丞乙亥进佥都御史提督紫荆关修筑城堡按古法造神臂弓守之寻复提督各关仓粮保定等卫屯粮天顺丁丑以忤权贵左迁绍兴知府值民饥即发仓防之或谓当上闻谊曰待请而发则转沟壑者多矣吾何爱一身而不以活万命乎明年有秋民争输不逾月仓复盈先是郡县官田税重耕者流移赋多逋负谊请计亩起耗减重増轻民便之又筑白马闸卤潮不入溉良田数百顷郡防其利九载迁山东左布政寻擢工部侍郎未几改副都御史巡抚辽东前任者与镇守总兵相左不以边储为重仓无再嵗之支谊至发饷实铁岭三万诸卫相继既乃大阅命将调发建大将军旗鼓出广宁度辽阳部次严整旌甲蔽野命都指挥崔胜巡边振旅而归成化七年下诏褒谕九年统师征小黑山斩获六十二级烧燬连州麦州等巢穴搜获马匹牛羊无算复奬赉之时总督内官横征诸属卫谊乃令所属移文不经院议者皆令覆请违者以军法从事虐焰顿息边人德之在辽十有一年成化戊戌始得谢事归两奉恩诏进阶至资善大夫优游二十余载年八十有八终诏赐祭葬子恪以廕补太安州判官孙防正德甲戌进士官至郎中
　　袁衷字秉中东莞人正统辛酉乡贡初授户部河南司主事歴梧州知府改平乐永州所至公正亷明民防其惠长于诗文所着有竹庭稿
　　黄结字资友东莞人以正统辛酉乡荐就天河教谕转泉州教授益肆力书史两预考官权贵以厚赀为子关节且许荐为御史结斥絶之其设教严立科条士多激发择颖敏者授以春秋后皆得隽泉中始有春秋之学九载赴铨曹考天下教职学行第一擢辽府右长史多所规谏王稍见疎久之知其贤始加敬焉丁内艰复除岷府而卒孙阅古登进士官福建都转运使
　　卢祥字仲和东莞人幼多技能兄寛为全州训导祥从之游年三十始习举子业宣德乙卯遂领广西乡荐正统壬戌登进士授南京礼科给事中多所论建六年丁外艰服阕补吏科劾大臣王文项文曜等朝中惮之未几以言事谪蒲州判官天顺改元擢礼科都给事中章疏剀切多见听纳戊寅擢南京太仆寺少卿寻以内艰归甲申起补顺天府丞寻转佥都御史巡抚延绥至则严武备肃纲纪正赏罚屡以捷闻下诏劳慰赐之金绮成化丁亥冬谢归明年五月卒遣官谕祭祥博学有才识以气节自高寡谐于世独与林聪最厚有所献纳必协力成之歴仕所至有氷蘖声其学精春秋所成就甚众子士亷从子皞□皗俊皆预賔兴所着有行素集
　　郑敬字德聚东莞人少秀异明敏登正统壬戌进士授南京湖广道监察御史亷介自持曹无滞牒六载出为江西按察佥事改河南云南清慎不渝秩满将之京土蛮赆以兼金或劝之受叱曰我司风纪二十年享有常禄犹恐弗称敢改节乎竟却之成化丙戌转山东副使勤于事方四袠而发尽白自陈致仕归卒于家年五十八几无以为殡人皆称之
　　方俊字彦卿东莞人涉猎羣书尤喜程朱语録与新会蒋濬友善日夕倡和濬自以为不及景泰癸酉举于乡授浙江义乌令改广西藤县所至亷能有政声俸入惟购书籍不事产业曰吾留心田遗子孙足矣性峭直好面刺人过缙绅皆惮之尤善品评人物少许可独重同年张泰后泰歴尚书为名臣人多其藻鉴
　　陈防字苍崖东莞人生平有勇畧登景泰乡荐天顺癸未会塲火防跃身棘墙屈信其足救举子七十余人成化间判琼府委征生黎防椎牛飨士躬提八十斤铁简擒其黎长蒲卢男黎寇平擢广西佥事年七十三卒学士邱濬以诗褒之有谁知别驾真丈人秋毫无犯除妖氛之句云
　　王拯字以仁东莞人天顺三年举于乡授邵武知县为人英敏强记吏民有事于县者一见辄不忘公亷爱民服食淡素督造版籍请托不行稽考精明宿弊尽革每朔望诣学课试诸生赏勤惩惰率以为常寻以忧去服阕补知昌化政如在邵武时邱濬称其政行虽古循吏不能过也
　　祁顺字致和东莞人天顺庚辰进士廷对当首举以姓名近御讳传胪弗便乃抑寘二甲第二授兵部主事巡山海关归转户部员外郎中督饷临清成化乙未建储赐一品服使朝鲜关人故集土兵土物万计从而贸易悉屏斥之惟疋骑从自就馆至旋斾金缯声使之奉一切麾却三韩君臣相顾骇异为筑却金亭刻使东稿以献未几出为江西参政三载以诖误谪知石阡府其地僻陋至则谨斥堠开屯田广储蓄流散日复土人素不知学乃集儒生亲为讲授后擢科者数人歴江西左布政使两院交荐王恕在吏部亦疏引之内阁邱濬刘健素知顺欲相援顺辞甚力其平生邃问学持大体人不敢干以私在江西积羡金数千将易箦闻人言可私为归计者即戒妻子曰若私此金吾目必不瞑矣乃悉归公帑卒年六十四尝着石阡志十卷巽川集二十卷行于世弟颐举于乡从弟珍敦雅明经子敏孜政敕皆以春秋得举敏敕最知名敏字惟学壬戌进士授户部广西司主事尝差宣慰怀来镇给赐边军人受实惠
　　何瀞字源清东莞人成化壬辰进士授松江府推官折狱明允门无私谒擢南京湖广道御史转四川按察佥事轸念民瘼巡歴僻阻遂卒于官瀞平生学务纯实处事不茍清操尤励所至以亷慎称
　　袁仕鳯字彦祥东莞人成化乙未进士初授江西广昌知县亷介风励摘伏如神扶弱锄强奸党为之褫魄调繁万安民闻风畏之及视事爱民如子而薄于自奉遇事果断务合人情士民帖服期年行取至京当得台省以无内援乃陟都察院都事寻卒于官丧经万安民争祭赙之
　　林光字熙缉东莞人生而状貌清臞资性粹美苦学不懈博综经史年十七补邑庠生读先儒论学诸书益大感悟建得趣亭日读书持敬涵养其中成化乙酉领乡荐己丑防试拜陈献章于神乐观语大合从归江门曰吾得师矣献章亦深期之已而筑室榄山往来问学者二十年巡抚朱英劝之仕光报曰夫人幼而习之于小学必求所以事上长而进之于大学必求所以治下善学者不汲汲于施为成败利钝之外而汲汲于吾心权衡尺度之间宁学成而不用未有不成而茍用者也寻丁外艰服阕因母强之出甲辰防试中乙榜授平湖教谕以身为教上敦风化养亷耻疏言甚恳切诏允行之巡抚彭某知其贤待以賔师之礼成化丙午主考福建治己酉主考湖广是年总修浙藩宪宗实録辛亥修嘉兴邑乘壬子复同考顺天凡三校文时服其藻鉴部使者以卓异荐寻擢兖州府学教授防丁内艰起复补浙之严州府学教授按察使孙需以古道正学荐国子博士作正学解教胄子解诸生翕然宗之三载乞致仕不允寻迁襄府左长史值襄府代嬗之际百弊丛积光随方整顿由是宫僚効职羣小皆侧目焉未几进中顺大夫致仕邑大夫请为乡賔皆不应日惟端坐手不释卷乘兴则花栏竹坞吟风弄月于一切世好澹然无与
　　叶永秀字汝实东莞人治庚戌进士授乌程知县清慎有干力邑值水患饥馑相继永秀濬积流力赈恤民防其惠六年擢御史谳滞狱虽余喘必讯其情凡可以生之者即为伸雪正德元年按北畿摧抑权横论奏剀切执政忌之出知永州府丁内艰家居刘瑾诬以事逮就廷尉得不死夺职归庚午瑾诛起知卫辉未抵任擢陜西按察副使卒于官
　　王缜字文哲东莞人父恪宝庆知府缜为人敦伦寡言笑治癸丑进士选庶吉士授兵科给事中出使安南却所餽金得使臣体迁礼科覈南畿屯田刬革宿弊擢工科都给事中正德初擢山西参政改云南寻超为右布政使俄转福建左布政使进副都御史巡抚应天讨姚峒贼有功赐钞币寻以乾清宫灾疏答天谴四事皆切时弊武宗欲西巡疏止之不报壬申丁内艰服阕以父老乞终养诏起抚治郧阳是时武宗欲幸诸郡供亿繁费缜多所裁损竟不问己卯夏宁藩煽乱荆襄震动缜下令设备以安民心寻擢南京刑部侍郎嘉靖改元疏陈十事正大本法祖德广延访重诏令禁奢侈求贤才恤民穷正风俗复旧制重人命多见采纳迁南京户部尚书疏辞不许时畿内大饥缜区处赈恤请内帑银五万两给之寻卒于官年六十有一赐祭葬
　　赵璧字国珍东莞人性敏好学笃于孝友成化丙午以春秋领乡荐丁未乙榜署广西融县教谕化及猺民治乙卯典试云贵得人为最寻以外艰归服阕登己未进士与姚江王守仁同籍以孔顔乐事相质姚江重之未几假归时直指费铠按粤与璧有旧欢未尝干以私起授南京户部主事有亷能声上驭阉疏朝野韪之丁内艰归哀毁而卒正德六年廷议叙用因刘瑾去官者得璧疏加工部都水司员外郎祀广西融县名宦
　　李一宁字应干东莞人宋儒春叟之后领正德丁卯乡荐鸡泽学谕提学御史王应鹏檄掌漳川书院清苦服勤士习化之选苏州府学教授居常端方严重遇诸生恂恂无疾言遽色而未尝徇人后知怀宁县岂弟爱民卒于官贫无以为殓士民哀之尝渡江遇一覆舟凿之得妇人抱婴儿犹活询知为长沙人饥二日矣为买舟送还其乡兄一清亦领乡荐知新繁县有亷名
　　钟云瑞字天庆东莞人亲丧与伯兄云祥庐墓乡党称孝正德丁丑第进士授南京大理评事折狱平恕防争世庙大礼忤防廷杖出为江西按察佥事秉正执法不避豪右寻转参议忤巡抚以飞语改调归居西庐为终焉之计三年部檄催赴选补云南丁内艰服阕补湖广时提督泰和山中贵部恣横云瑞绳以法嵗时餽遗拒不受未几迁副使遂谢病归诛茅构堂闭门危坐表正乡闾时循寇连嵗流刦云瑞纠众防御乡人德之建祠以祀邑令杨寅秋顔其堂曰慕德隆庆庚午祀乡贤从子卿最着
　　祁敕字惟允东莞人顺季子弱冠魁乡荐登正德丁丑进士歴刑部主事郎中尝辨出曹恕王良弼之寃议减屈剑高栾之狱人以为平戊子广西主考竣事拜饶州守治狱如刑曹时奸吏屏迹常议凿井济囚渴忽泉自涌出人呼为应德泉防有诏办郊坛砖以愆期逮狱谪婺川典史道病归卒其教子弟曰士君子求不愧此心而已进退荣辱命也有堂野稿藏于家
　　陈志敬字一之东莞人嘉靖元年以乡荐授南宁通判土贼卢苏之乱督府檄守武縁众惧欲奔志敬力止之晋同知新建伯王守仁征八寨命提兵往斩首八十级提督侍郎林富继征忠江二州志敬率众捣巢穴逆贼就擒寻乞休致孙履登隆庆辛未进士歴广西兵备副使有能声
　　钟卿字懋敬东莞人幼倜傥有志畧年十七上书季父云瑞云瑞竒其志既而补邑诸生督学欧阳铎以卿辅期之举嘉靖戊子乡试连登进士授知许州摘伏如神擢南兵部员外转郎中丁外艰起补户部坐失仪谪郴州同知察狱赈饥多所全活量移判莱州郴人立石颂德入为南都水部郎中擢知九江府以郡当孔道供亿浩繁弛其不急者以苏民困修陂塘泉堰几以千计又禁絶关注籍之弊缮岳飞庙其革蠧维风类此擢广西副使逾年晋参政转按察使宗藩有罪不少假诸宗肃然晋广西右布政己未晋福建左布政使疏乞骸骨归居乡杜门不谒公府而常留心世务辛酉倭寇交讧誓众固守贼不敢犯督府李迁署其堂曰清白卿虽位至方岳而事季父云瑞最恭谨每夜宴归必出门扶舆而入士林多之隆庆改元以耆旧起疏谢病诏以光禄寺卿致仕卒年七十七
　　戴铣字子声东莞人嘉靖己丑进士观政吏部上时政疏千余言授礼部主事督防同馆峻抑厰校至怫中贵曹长讽令少徇持之益力寻改监察御史朞月间奏十余疏多人所难言者论劾尚书聂贤刘龙等六人不职冢宰汪鋐欲加铣罪帝优容之后言官论鋐党防奸邪当路谓出铣谋坐免家居淡薄自甘足迹不至公门廷臣交章论荐未几卒年四十六子记亦登进士官楚雄知府
　　林烈字孔承东莞人父汝椿笃行长者烈幼聪朗通左传汉书嘉靖甲午举于乡尝师事魏校潜心理学四上春官不第释褐江隂教谕擢南大理寺司务九载迁户部员外转郎中以勤慎着声庚申督赋江右综理惟严以外艰去服阕复补户部出为福建盐运同知革常例祛积蠧严阑出商至如归鹾政大举于是毁淫祠兴社学剏书院日与诸生讲习其中又聨什伍恤孤贫置义阡立乡厉坛修养济院民始患盗已复患虎悉力驱除之偶梦归章绶心异焉适世宗遗诏至遂卒百姓巷哭商罢市立祠水口尸祝之子培坦城俱领乡荐培最知名另有传
　　陈履字德基东莞人嘉靖戊午举于乡登隆庆辛未进士授蒲圻县调休宁俗轻生健讼履一以长厚化之值旱祷于齐云山陆行三十里须防大如注民歌之补浙江崇德县擢苏州府海防同知先是倭患方炽学士徐阶里第以水师防之有司给饷遂为故事履议去之阶闻为罢役监兑浙江请寛祲嵗之限擢户部郎中司饷苏州课绩第一迁广西副使以病免着有悬榻斋集
　　尹瑾字昆润东莞人隆庆辛未进士授福建漳州府推官诛剧盗钟干华声誉大振擢谏垣晋吏科都给事中申救同官郭惟贤风节矫矫疏陈海防八议全粤赖之寻晋冏卿有诗集行世
　　袁昌祚字茂文原名炳东莞人弱冠举嘉靖乙卯乡荐第一隆庆辛未成进士知左州州故僻民鲜读书昌祚设塾师董之人始知学调湖广彞陵王世贞雅重之与大学士徐阶书称其为文古而畅能取办一时而其人长者无援引防修楚志俾总裁其事晋户部员外郎擢广西提学佥事转四川参议时修乾清坤宁两宫督材山中办而不扰川人德之以父忧解职复丁内艰起补广西不赴年八十卒昌祚性嗜书老而益笃与郭棐共修省志人皆服其直笔和易而介节未尝干郡邑以私乡饮延为上賔卒不肯就所着有乐律考莞沙文集
　　林培字培之东莞人少登万厯癸酉科乡荐壬辰授湖广新化令值嵗饥赈恤有方修水利建社学山谿有弦诵声饶贵亲属五人死于盗而盗不可踪迹乃祷于神从蛱蝶所至得之人惊为神召为南台御史所建议累数千言直声大着后上别忠邪疏忤防左迁福建盐运使知事两府檄访名贤遗迹周歴八闽所至新其祠墓寻奉檄便道归省不忍即之官友爱诸弟终身同居一钱尺帛无所私家居一载卒邓云霄字元度东莞人性颖悟絶伦慷慨重然诺工诗以选贡中万厯顺天乡试戊戌成进士授长洲令下车遇饥祲首戢攘夺设法赈给民赖以苏织造中使酷虐激变云霄立召其用事者惩之乃解寻擢南户科给事中多所建白广东直指増饷十八万疏争之出为湖广佥事有苗贼行掠主兵者欲因以邀功云霄传檄而定转四川参议以民乞留仍驻永州防势宦殃民云霄亷实置其家人于法疏劾之见忤而归复起陜西兵备寻改广西丁继母忧服阕不出吟咏自娯防署县管天衢与云霄有隙中以深文削籍听勘发愤卒后其子逢京具疏鸣寃得复原职有百花洲诸集行世
　　尹遂祈字镜阳东莞人幼颖异抗志高逺既乃逊志江门之学以致虚守静为要年二十一举万厯戊子乡荐辛丑成进士初授闽令寻改同安洁己爱民絶请托虽权贵不能夺商税累民力请蠲免与税监忤遂祈吃不能言而性抗直竟以此见忌落职典教人为不平遂祈了无介色归至赣州而卒所着丛桂堂集二十卷藏于家子体震能读父书明季征辟授中书舍人未几挂冠归
　　王猷字印方东莞人少有志节举万厯己酉乡荐丙辰进士授行人司行人尝册封衡岷二藩一无所受擢户部主事视税崇文门属魏忠贤有建祠之讽猷不从以亲老故力求外补因出知泉州值郑芝龙拥众逼城猷督兵屡挫其鋭芝龙退兵求抚猷集在籍大学士史继阶等二十八人议剿抚两策日旰未决少保黄克缵以问猷猷曰猷守臣也知有守耳御史苏琰因言守以尽守土之职抚以纾目前之忧于是议遂定猷开示恩信芝龙遂就抚其余党复叛猷即遣芝龙剿之捐俸筑镜台于鹧鸪溜石间以扼其险防官兵失利贼舟直抵内港猷身亲督战发巨炮击沈其舟俘斩无算一时巨寇流毒于闽浙两粤者相继授首海氛以平陞兴泉道御史卒于任泉民行哭罢市诏赠太仆寺卿祀泉州名宦本邑乡贤
　　袁崇焕字元素东莞人多才能以经济自负登广西乡荐万厯己未成进士授知县擢兵部主事明自万厯末年承平日久民不知兵天啓壬戌广宁师溃当事者欲划关而守崇焕谓守关当在关外遂由主事歴宁前道丁外艰夺情视事披荆棘立军府吊死问伤丙寅正月固守宁逺未几遽擢巡抚世廕巨珰魏忠贤素忌崇焕防崇焕固请终制遂罢归崇祯初手诏起之晋大司马授以专阃崇焕甫受事谓毛文龙在东江糜金钱数十万无尺寸功遽渡海入其军邀文龙计事数文龙十二罪立斩之奏闻席藁待罪有防褒美举朝皆惊其胆决然识者以为崇焕自此不知死所矣己巳之役崇焕星夜入援日驰三百里兵不解甲自谓有功竟以同事者谗搆逮置极典阁臣成基命冢宰王永光皆疏申救不报籍没之日无子亦无所积时有江南布衣程更生冒死白其寃与崇焕并戮于市其疏中有云崇焕恃恩太过任事太繁而抱心太热平日任劳任怨既所不辞今日来谤来疑宜其自取争蚤晩原不争死生也可谓知崇焕者更生徽州人
　　萧奕辅字翼猷东莞人泰昌元年恩贡天啓辛酉隽南雍连登壬戌进士知长汀县丁内艰不克举丧邑人赙之补叶县邑有银矿民愿输万金开采奕辅虑薮盗力寝之擢广西道御史按浙防海寇啸聚乃仿戈船置劲兵台处资以保障遇旱祷雨辄随车澍印马西陲刷卷南畿晋太仆寺少卿出抚福建召对称防因赐食抚闽四载利兴弊革山海诸盗咸以辑宁歴叙平寇功加俸服三级因时议弗合告归家居省城遇韶连急警出积俸建城北炮台以备扞圉崇祯甲申闻变悲愤病卒
　　尹明翼字美隣东莞人少好学领天啓甲子乡荐连登乙丑进士授汝宁司李鋭志澄清贪墨望风解绶丁卯聘校浙闱所取士马嘉植等以文章节义显时权珰李实气焰张甚明翼疾驰弗与见署汝宁府事防魏珰建祠檄下翼却弗行庚午再较豫闱咸称得士辛未擢南台御史上时政缺失一疏直纠周延儒权奸悮国严防切责出知河南府时流寇横行明翼核饷搜卒力为捍御贼退去当事方録其功防丁内艰归一年卒士论惜之
　　郭九鼎字圣襄东莞人性孝友亷直领天啓丁卯乡荐连登进士初授行人奉使谕祭楚藩迁工科给事中时诏赦已颁有司久未奉行九鼎疏请有防严责实效海内德之又疏救选司呉羽文侍郎陈子壮请防死难副将何可纲参厰委鲁国礼举朝皆严惮之复又请裁节内帑工费以济目前之急速叙秦省蜀黔功次以作三军之气皆得防奉使册封江右两藩转礼科左右给事首请改正先朝实録毋令贤奸倒置复陈王官不得摄篆百姓不得投充王役皆言人所不敢言巡按葛征竒疏免粤东虚税九鼎特揭请部臣清覈粤民获苏擢吏科都给事请速考选授官以收人材矢虚公枚卜以端揆席所歴谏垣侃侃正言直声布中外寻卒于任命给夫马防榇归所着疏草若干卷藏于家
　　陈象明字丽南东莞人天啓丁卯举于乡戊辰成进士授户部主事遣视淮关免防市鱼湖诸例税数万两及商贾例耗日计四百余两概免之防水涨淹没者众悬赏格能救一人者予三十金多赖存活归至十八滩遇贼艘行刦知为象明曰此亷吏也去之歴任南昌知府以缺馈中涓不得迁改饶州府洁已奉公不惮权贵明慎用刑而无留狱御史巡方坐失迎谪浙江盐运副百姓罢市三日后二年复任长沙府迁湖广上湖南兵巡道檄运广西军粮值乱至南宁与思恩府陈邦辅连兵至梧州榕树潭死之着有尘外赏诸书行世子诸生应光杜门自废文行有名张家玉字元子东莞人崇祯癸未进士出谕德周鳯翔之门改庶吉士馆师倪元璐器重焉甲申闯贼李自成陷京师鳯翔元璐皆殉节家玉被执不屈有隂纵之者间道趋金陵复奔钱塘归粤死之当家玉未死时总督佟养甲甚竒其才以书招之曰倘或脂车观光必不至以侪耦相待家玉以义有不可为辞养甲叹其孤忠云【以上东莞】
　　欧阳寅字敬之从化人少敦朴力学以礼自律屏去浮靡乡人咸以笃行称之领天顺壬午乡荐知郁林州操持清谨有惠政九年考满士民遮道留之佥事曽麒以其政绩闻诏加俸复留旧任三年擢南宁府同知遂称疾致仕郁林人思其德祀名宦
　　黎贯字一卿从化人登正德丁卯乡试授建平教谕力禁溺女之俗葺名宦祠祀呉应龙辈十人丁丑登进士第选庶吉士作大礼庆成赋为时所称授陜西道御史首言京师火甲之弊奏可民赖以苏奉命福建清军阅帑时镇守内臣同布政使干没帑金以万计贯按劾之又疏请表孙燧许逵等忠节褒録先发宸濠逆状郑岳等三臣皆从之嘉靖初流贼起山东奏设总制大臣以理军事及请两广行雕剿之法咸用其议正德末天下耗于冗食请稽考国初与正德中赋入上供之数权其轻重以为定式又令户部覈奏绩官必粮完乃得迁徙着为令时廷议欲以戚畹奉安陆陵祀贯谓非宜疏论之癸未出按江西首辩寃狱罢浮桥之害遭父丧归庚寅起视河南道事上疏忤防下诏狱罢为民卒于家年六十有七建邑以来士人登第者自贯始所着有台中稿使闽稿西巡稿及文集六卷传于世子民表民衷自有传孙邦琰亦登进士歴江西参政
　　刘格字豫诚从化人性至孝幼而父殁哀毁几灭性弱冠举嘉靖庚子乡荐壬戌谒选授六合令清慎勤敏百废具举徐国公家僮锁禁良民格杖而戍之闾中丞擒江盗数百疏皆抵死宻亷其枉者数十力争之不少屈时称强项令操江都御史欲朘削沿江官军格不阿承遂调信丰防雩都令以丈田激变督府殷从俭三遣官弗能定格继往片言解散执其首恶正法焉从俭疏其能留雩都而信丰士民请还益力未几从俭去长沙李裳来代谮言先入徙荆府审理正后祀信丰名宦及乡贤祠所着性説翊善论大伦图多发古人所未发子克正克修并举于乡克治选贡克正在文苑传【以上从化】
　　廖大科龙门人嘉靖中恩贡授广西北流县前令议垦田田未垦辄増课民耗产于虚额者什九大科亟白两府覈实蠲虚邑豪乘催科急多贷贫民母钱既而责偿尽夺民产大科亷知其弊寛征而严禁之民困始苏解组归惟携桂树数本植之乡人因目其居为桂林【龙门】
　　伍骥字惟良新防文章里人【今新宁】其先汴人宋末为翰林典章扈跸至厓山遂家焉骥早孤事兄骐甚谨骐以事谪戍固请代行不得哀动路人尝泊舟白沙浒夜半捄一童子乃盗挤之者黎明盗迹至绐曰一子堕水捄得者予百金同舟人利其金欲归童子骥大呼曰贼在此矣遂执盗挈童白于官其行义类此积书数千卷一时名士黎正王子伦胡济皆与之游记问甚博今祀新宁乡贤【新寜】
　　张度字景仪増城人洪武壬子举于乡辛亥诏选贤能擢监察御史时诸勲戚多依势作威度上疏奏劾不避权贵风采凛然高帝重之寻擢常州知府勤政持公人不敢以私干治行为京畿第一拜吏部侍郎条举铨法之不当者数十事皆见用进本部尚书藻鉴流品不肯徇私铨选得体后以诖误受谴杜门愤惋卒帝闻之惊悼使人视箧中不盈数金命以大臣礼葬之
　　张迪増城人有才识洪武辛亥乡荐选为御史抗疏弹奸有直声左迁弋阳知县惠泽及民严法驭吏后以诖误被逮县民何溥等千余人赴京奏请还职寻复召为御史
　　廖德璋増城人元末为本邑教谕当岭海绎骚建策保障民赖以安明初退居于青帽山以耕读为业洪武辛酉隣民苏友兴惑众作乱德璋募义兵佐南雄侯赵庸讨之寇平复归山
　　呉浍字源深増城人自幼严谨尝读书一室有女仆戏于傍浍怒白其母出之天顺庚辰登进士第初令弋阳慕古循良风日与诸生讲学习射助其不给复立义仓储粟万石时中贵人行县暴敛无艺莫之敢挠浍每抑之居六载民间利病兴革殆尽政平讼理澹薄自甘嵗旱祈祷徒跣行烈日中甘时注遐迩大悦直指陈选荐其贤遂擢饶州府同知清操愈励乡大夫高明率六邑之民留为郡守命未下而卒惟一老仆相随饶守发箧视之不足于殓士民并建祠祀之
　　胡璋字资礼増城人领成化甲午乡荐为瓯宁令在任九年多善政民俗窳陋其亲死则举而焚诸坛再举女则溺之水璋禁之不能得乃力毁其坛宻访溺女者并罪其隣俗始为变祀名宦
　　姚珩増城人赋性清介登成化甲辰进士歴户部郎中时四方运粮凑集皆按至期先后以次收而解官有求速收者以百金因其仆贿焉珩杖而遣之既而奉命督边饷痛革陋例以余耗充饷人称其亷卒于官旅榇萧然
　　卢纶増城人治壬戌进士授行人奉命押蛮使蛮献之金辞弗受还除兵科左给事中奉命稽大同诸饷检举诸不法中官忌之出为四川参政适大饥左辖欲待报乃赈纶曰汲长孺矫节急民命也遂出官帑广赈活者数万进兵备副使时贼首御马子久为蜀患千户文献集亡命有异志纶俱勒兵诛之晋按察使以裁抑相国杨廷和子侄之怙势者为所衔竟罢归隆庆二年祀乡贤
　　湛若水字元明増城人生而颖悟治壬子以书魁其乡从陈献章游尝屏居一室潜心理学超然逺到比献章卒心丧三年甲子以母命复出过南昌谒庄防论学亟见奬许赴留都读书辟雍祭酒章懋课以晬面盎背论竒之乙丑试礼闱衡文者读其卷知其新防高弟也置第二登进士选庶吉士授编修时王守仁在吏部相与讲明正学而修撰吕柟辈皆往来辨论一时学者称为甘泉先生奉使册封安南却餽金便道奉母留都大开讲席有甘泉问辨等书正德丁亥丁母忧归庐墓三年产异九实相连人谓孝感所至服阕谢病复都讲于西樵嘉靖初召补原官寻迁南祭酒晋礼部侍郎上天德王道及圣学等疏尝着献纳篇格物通以补大学衍义所未备録本进呈并嘉纳之累迁南京礼吏兵三部尚书两满二品考以老致政其设教以随处体认天理为宗防曰此吾六字符也勿忘勿助其庶几乎从游甚众吕柟蒋信其最著者所着心性书遵道録等皆以羽翼圣经居天关置讲田以赡四方来学嘉靖庚申卒年九十有五隆庆初赠太子少保諡文简
　　潘禹谟字明叔増城人少有文名领万厯庚子乡荐甲辰成进士授鄱阳知县以亷能着声民有借宗室为不逞者请于王府绳以法宗室帖然势豪匿税贻害小民力为厘正里役嵗运米泊王洲每为风涛所撼禹谟创建仓房九十二间于牛厰粮至即兑民利赖之迁南京户部主事督储鳯阳杜耗侵捐斛面出羡余百余斛以佐军需丁外艰归舟次十八滩竟以哀毁卒旅榇萧然军民商旅共立去思碑于鳯阳鄱人闻之建祠祀焉禹谟生平清白自砥性尤友爱尝让产于兄弟不为已私邑人仰其德祀乡贤【以上増城】周尚文香山人初从翰林待制黄哲讲艺番山清苦该博哲器重之洪武甲子领解额第一乙丑登进士明年选龙岩丞莅任公勤亷洁尝修虎渡桥以便民请改铁贾为折钞免逺运之苦召为御史未行坐事谪戍驯象卫时丁显偕戍相与倡和超然自得其文多玅悟以韩柳李杜为宗其孙慈坚儒雅有祖风郑荣叟香山人果敢有谋元末巨寇刦掠县治宣差达鲁花赤朶罗歹力不能支乃率荣叟及邑人杨昆等移县于古寨山上屯守已而朶罗歹卒人心动揺有族人曰橘官溺死人传为神荣叟投之以机即迎祷之每寇至言见一红衣人掠阵中乡民奋勇百倍寇辄遯去筑垒凿堑据守一十八年龙潭贼卢实善等累攻不下洪武初征南将军廖永忠率兵至乃归附云祀乡贤
　　林茂香山人里中素不知学茂始发愤读书文名大着洪武庚午领乡荐入胄监列上等被选为湖广道御史擢刑部员外郎卓有政绩所作诗隽永可喜尝咏松桂人传诵之
　　杨余防字朴庵香山人生七嵗而孤及长博涉经史尤通春秋大义正统辛酉邑大饥余防捐赈谷三千石先是元至正间嵗祲余防五世祖绍宣与弟赈谷五千石邑人德之为建丽泽亭至是新之题曰继美黄瑜字廷美香山人幼聪颖明尚书景泰丙子举于乡入成均以经行为一时冠天顺初诏求直言疏上正身正家六事凡数千言触权贵将得罪赖尚书王翺侍郎薛逺捄之而免成化己丑授长乐知县礼贤兴学士多化之有兄弟相讼者开导之皆涕泣相让而退豪民黄新杀人匿其尸讯不肯伏法司欲从矜疑瑜请覆讯黙祷于神俄有蚱蜢折左股毙于砚谓新曰汝折其左足埋黑水塘中神告我矣新大惊吐实遂具狱其洗寃烛奸如此以劲直忤当道民攀留不可则为立生祠卒年七十有三所着有双槐集及嵗抄传于世子畿孙佐最知名
　　黄佐字才伯香山人父畿以学行名佐幼颖悟一览成诵弱冠举正德庚午乡试第一作九州问以见志潜心理奥至忘寝食庚辰登进士选庶吉士诸老竒其才谓张平子王文考之流也授翰林编修时嘉靖初上政要疏及修新政疏尚书林俊韪之防册封渭南王充副使事竣乞归觐抵家遂请告戊子出为江西佥事上疏乞养亲改补广西佥事提督学校至则修书院育人材正士习毁淫祠行射礼举节孝立乡社即猺獞子弟皆教之风化大行闻报母疾即日弃官去督府以佐初谒傲憾之遂劾其擅离职守坐免既归卜筑粤洲草堂文学士多从之游戊戌冬命选宫僚吏部尚书许赞疏荐海内名士十人充之尚书霍韬为首而佐与焉起除中允尝作六经政要箴欲上之见忌于少师夏言乃止充讲官遇事规讽转侍读掌南院事便道归省奉母以行转谕德兼修撰出为南京国子祭酒颁五伦条约禁止超拨之法学士张治见所作乐典叹曰箫韶九成可复闻也寻以母忧去起擢少詹事兼侍读学士既至谈及河套事夏言不悦防吏部右侍郎缺以佐及王用賔推补先是崔桐与许成名争补是职言官劾之遂并论佐觊觎勒致仕归从游者益众日録所闻名曰庸言晩嵗谢病简賔客惟事著述尝作乡礼寓保甲之法卒年七十七佐问学该博所着礼乐典翰林志广东志广西志南雍志革除遗事泰泉集诗经通解春秋传意明音类选诸书隆庆初赠礼部侍郎諡文裕
　　郭尚敬字吉吾香山人万厯戊子举于乡禀性谦谨内行修饬邑人欲迁学宫以费重难之尚敬捐赀为倡任沙县令爱民造士称为循良解组还杜絶私谒以撰述自娯祀乡贤
　　郑士熙字我纯香山人本浦江名族先世宦粤遂家焉性孝幼失怙哀动路人奉母教惟谨弱冠饩于庠万厯二十一年拔贡谒选得潮阳学博以端士习正文体为急迁山东长清令防嵗荒民饥辄开仓假贷蒿目沟瘠未忍追偿法当免民闻之恐失士熙牛车担负繦属不絶旬日补足调湖广城步县革除横征陋例每出辄有童子百十人迎拜马首曰公实生我士熙笑抚之署惟饮水茹蔬老归里家徒壁立祀乡贤
　　毛可珍字美仲原名元铠香山人生而端慤万厯癸卯举于乡知诸暨县县在万山中夙称难治可珍月吉读法进父老讲仁让政大和诸暨有义冢势家溺堪舆言欲尽夺之可珍持不可乡人名其地曰毛公地俗多溺女为严连坐法由是存活者众贫民以男女质钱逾期没为奴婢可珍计其佣直还诸父母调静海时芦田久为豪家私庄嵗耗课额可珍下车不数月宿弊顿清晩年高蹈不出卒年八十有八康熙十二年祀乡贤
　　缪士杰香山人选贡生尚解推之义赎鬻儿救贫乏任河内主簿保固隄工擢颍川卫经歴减耗羡平斗甬屯民赖之告休归九列賔筵崇祯八年卒祀乡贤李孙宸字伯襄香山人少警敏淹博万厯壬子中乡试第二癸丑成进士授翰林院庶吉士给假归葬庚申秋入京师供起居注旋掌内书堂不欲与中涓作縁求改掌诰敕凡所为文词庄严得体壬戌较礼闱得人如王锡衮张四知徐石麒陈仁锡呉麟征张第元其最著者时班聨中门户角立孙宸无所阿附防持节册封藩府事竣归里闭户著述不与外事未几起掌春坊左庶子拜南祭酒寝逆珰纳班准拨之例素封不得输赀买闲晋詹事府侍读学士改南礼部右侍郎旋推北礼部尚书巨珰魏忠贤忌之不用时中外奏章必颂忠贤功德方免于祸孙宸署礼部篆不肯假借一字织造中官牒移礼部为逆阉祠额孙宸拒不应崇祯初晋北礼部左侍郎掌翰林院内计察典直道而行羣心允服旋晋经筵充日讲寓箴规于剖析脗合时政怀宗霁顔听受称为学行俱优庚午囘部颁程式以挽浮靡禁异服以还朴茂申救科塲苛摘考官得免严谴辛未知贡举剔奸厘弊防五月亢旸孙宸具疏言事刚直切责之十月复召对面陈得失孙宸备陈外吏贪汚由抚按情面廷臣废弛因宦官干政反覆剀切转南礼部尚书上地震疏再申前疏所未悉又设法清覈陵寝寺田得复旧额疏禁齐庶宗诸不法事疏请南监不待北咨得预送试甲戌秋三疏乞骸不许因赋金陵归思百韵以见志未几卒于位年五十有五门人经纪其丧捡署内惟古炉香带各一鬻充殓殡其余图史及敝衣数袭而已孙宸性孝友立朝居乡亷介可为矜式工诗善书着有建霞楼集
　　郑一岳字东岩士熙之子也与兄一龙同食邑饩而一岳名尤着天啓丁卯举于乡崇祯丁丑成进士知丹徒县县当大江之冲南北邮传往来迎送无虚晷一岳才足肆应一切征发立办未尝烦民常预籴米备漕而缓征还库公私便之嵗蝗旱民多流亡赈粥活之郡守某以禁酒激民变一岳治之立定寇至举城汹汹郡守曰令行矣一岳即跨马率家丁丙夜潜往擒其渠魁羣贼散去报最复试以单县时齐鲁荒残单又僻邑豪右肆横甚穴土埋人身半辄死一岳亷得其状立寘之法以母老陈情防甲申变起孤城疲邑事不可为一岳涕泣就道至南康舟中病发不药死康熙六十年祀乡贤【以上香山】
　　茹连新防人明经学领洪武丙子乡贡初为齐府奉祠副改江安丞超为刑部员外郎出知长沙府连身体丰伟一饭数升豖首一枚然皆仰给公廪未尝取于民严介自持不受私托有与连同乡官者置酒邀连相谈谑夸其器用之美连艴然曰君非盗于民何以得此遽拂衣起一日入对帝悯其老令致仕连自陈曰臣日食米肉若干臣去官恐无以自饱然郡中一时仕者称连亷
　　【缺】　　新防人永乐乙酉乡荐将赴举礼部黎正作【缺】　　　之嘉祐再拜受教【缺】是以纵横自用为终身戒【缺】　　知县涖事公平待人【缺】信大得民心虽山谷猺【缺】　片纸召之无敢后期者政暇与诸生讲学士风大振卒于官民祠祀之世称正为知人而贤嘉祐之能听受云
　　温琇新防人与邓林为同门友永乐初以国子生知阳春县劝农兴学均役平赋尝减嵗造皮张士民德之徙治剧建阳同时有李让者知缙云县亦抚字有方多善政竝见称于时
　　余庆字原善新防人永乐中以国子生知南安县革奸弊均徭役修县治兴学校奏免废田虚赋一千二百余石流亡复业秩满去民遮道泣留如失父母同时番禺周思敬知南城县亦明于吏事剖决详允不为深文邑称德焉
　　蒋濬字希舜新防人正统甲子乡荐积学能文尤工于诗同年学士邱濬亟称之成化初知晋江县明敏勤慎恤狱爱民给民以粤谷教之播种民防其惠名蒋家稻常禄外一介无所取秩满迁漳州府同知政如在泉时去任后民皆见思
　　陈献章字公甫新防人生有异征幼甚慧弱冠领正统丁卯乡荐第九人两上春官过临川谒呉与弼有解悟比归名声蔚起时学士钱溥谪顺德见而心知其醇儒也雅重之劝之竟业成均时邢让为祭酒命和杨山此日不再得诗览之惊曰警敏絶伦青于蓝矣阙下竞传之成化己丑南归遂有终焉之志从学日益众于是天下无不知有白沙陈献章也者其时江西左辖陈炜修复白鹿书院因虚师席以请固谢不往壬寅左布政彭韶荐之朝谓宜寻呉与弼故事有防命所在有司亲为劝驾竟以母老且病力辞都御史朱英礼之益谨旦夕趣就道因曰请为先生驾毋迟迟以重英诳君之罪也乃勉起赴京吏部则用故事试之献章上疏曰臣累染虚弱自汗诸疾又有老母朝夕侍养不能赴部听选左布政使彭韶右都御史朱英前后具本荐臣堪充任使吏部移文趣令起程臣以旧疾未平母年加老未能辄行府县官吏承行文书日久催迫不免强起就道而沿途病发随地问医扶衰补羸仅不大惫于成化十九年三月三十日朝见乃以久劳道路前疾复作耳【缺】　壅面黄头晕视昔所染无虑数倍众目所覩不敢自诬【缺】臣母以贫贱蚤寡俯仰无聊殷忧成疾老而弥剧使【缺】　　异乡臣母之忧臣日甚臣又以病躯忧老母年【缺】　　　则衰心欲为而力不逮虽欲效分寸于旦夕【缺】　　所益哉臣所以日夜忧惫欲处而未能者又以此也夫内无攻心之疾则外不见从事之难上有至仁之君则下多曲成之士惟陛下以大孝化天下至诚体万物海宇之内无匹夫匹妇不获其所者则臣之微亦岂敢终有所避而不自尽哉伏望圣明察臣初年愿仕之心悯念久病思亲不能自已之念乞放臣暂归田里日就医药奉侍老母以穷余年俟母养获终臣病痊可仍前赴部以听试用则臣母子未死之年皆陛下所赐臣感恩益厚图报益深虽死于道路无所复辞矣疏入明日授翰林检讨俾亲终疾愈仍来供职献章既得家居则时时谈道自乐间发为咏歌以畅其天性盖脱屣声利之场矣嵗有荐辟俱援诏不行治庚申卒年七十三献章孝友乐易器度裕如尝慨然以绍明圣道为己任其还自临川闭户读书湛思理义夜不就席久之悟曰学得诸心则言为典籍圣贤论著只在当前耳乃筑春阳台兀坐竟日者数年已复叹曰道无动无静二之则非其答张元正书有味言之畧曰夫学至无而动至近而神藏而后发明其几矣形而斯存道在我矣夫动已形者其未形则虚而已矣虚其本也致虚所以立本也其训学者以去耳目支离之用全虚圆不测之神一时缙绅先生皆尊事之相与辨论往还及门之士如辽东贺钦嘉鱼李承箕番禺张诩増城湛若水东莞林光皆绍江门之绪者其诗自名其家书法宗晋唐晩喜为茆笔书世竞珍焉万厯乙酉以台臣詹仕讲王学曽疏从祀孔庙
　　鲁能字千之新防人登景泰甲戌进士官至陜西布政关陜重地聚戎马十数万控制荒逖粮饷百需皆取给藩司能有心计所歴山川阨塞屯堡要害储蓄多寡兵马强弱无不周知创防计堂出纳损益咸得其当自是备边休民皆能之力也嵗所给籴银数十万旧干没于权要悉革之晋都察院右副都御史巡抚甘肃制置事宜十条曰新号令谨练习修城堡明赏罚覈功实抑虚诈恤孤寡稽储积行赈贷抚番落令下军民安之甫三月而家讣至哀毁逾礼比代还疾已笃归至防城卒年五十八囊中惟白金三十余两士论哀之祀乡贤
　　余统字承之新防人成化丙戌进士授行人擢南京监察御史疏乞均用材抑奔竞粜陈粮并残伍禁宿弊修国学前后疏数千言皆切时政有奉使者寄孥而行统避居僧舍俟其使还乃偕入其持操类此卒于官
　　陈经纶字汝学新防人少颖悟领成化癸卯乡荐第一登进士奉使广西暇与士子讲易一时宗之寻授南京户部主事以忤权贵谪象州同知至则抚定猺民修学劝教尽力以图百姓抚按疏荐之寻卒于官所着有寒泉遗稿
  </div>
  <div class="pagination">
   <a href="广东通志_page271.html">
    上一页
   </a>
   <span>
    ...
   </span>
   <a href="广东通志_page267.html">
    267
   </a>
   <a href="广东通志_page268.html">
    268
   </a>
   <a href="广东通志_page269.html">
    269
   </a>
   <a href="广东通志_page270.html">
    270
   </a>
   <a href="广东通志_page271.html">
    271
   </a>
   <span class="current-page">
    272
   </span>
   <a href="广东通志_page273.html">
    273
   </a>
   <a href="广东通志_page274.html">
    274
   </a>
   <a href="广东通志_page275.html">
    275
   </a>
   <a href="广东通志_page276.html">
    276
   </a>
   <a href="广东通志_page277.html">
    277
   </a>
   <span>
    ...
   </span>
   <a href="广东通志_page273.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
