<!DOCTYPE html>
<html>
<head>
    <meta charset="UTF-8">
    <title>畿辅通志 - 第 188 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 188 页/共 974 页</h1>
    <div class="content">　　五里　无极水南去县二十五里　深州鹿城水
　　在县西北四十二里　安平水在县南二十三里
　　饶阳水北去县四十五里　元和 志　




　　代州繁峙县滹沱河源出县东南孤阜山东北入
　　恒山界　唐林县水在县东　崞县水在县东二
　　百步　忻州秀容县滹沱南歴忻中口俯会忻州
　　水　定襄县水西自秀容县流入　雁门县水在
　　县南　五台县水东流经圣人阜　并州盂县滹
　　沱河自代州五台县流入南去县百里　镇州灵
　　寿县河在县西南二十里　正定县河在县北一
　　里　九门县河在县北四十九里　藁城县河在
　　县东二十九里　鼓城县河在县北十三里　束
　　鹿县河在县西北四十五里　深州安平县河在
　　县南二十三里　饶阳县河旧在县南光武所渡
　　处魏武帝因饶河故渎决令北注新沟所以在今
　　县北后刺史杨贝改为清寜河是也　瀛州髙阳
　　县河在县东北十四里　河间县河在县西二十
　　里　鄚州鄚县河东流经县南二里至莫金口东
　　北流入文安县界　霸州大城县河出县北一百





　　三十里　文安县河在县西北三十里又东溢为
　　赵淀　太平寰 宇记　
　　滹沱河在正定路正定县南一里经藁城县北一
　　里平山县北十里经灵寿县西南二十里此河连
　　贯正定诸郡经流去处皆曰滹沱水也　元史河 渠志　
　　滹沱河源出山西繁峙县东北百二十里泰戏山
　　自繁峙折而西南流经代州东南又西南经崞县
　　忻州及定襄县东复折而东南流经五台县南盂
　　县北又东北入直隶正定府平山县界经县北又
　　东经灵寿县及正定府城南歴藁城县北趋晋州
　　城南绕保定府东束鹿县南又过安平县南达深
　　州北复出饶阳县北歴河间府献县南交河县北
　　入青县界至县东南岔河口合于[卫河]　方舆 纪要　
　　滹沱河在正定府南八里发源山西太原府繁峙
　　县由雁门流经直隶灵寿平山遶正定城南歴藁
　　城晋州束鹿至冀州会漳滏二河过衡水武邑武




　　强至河间府献县为二支一东流为盐河一南流
　　交河县扺青县岔河口入卫　陆陇其畿 辅地图记　
　滋河　在正定府东北三十里源出山西大同灵邱
　　县枚回山流经灵寿行唐扺正定境东入藁城县
　　北又东过无极县又东入深泽县
　　蔚州灵邱县滋水出县西枚回山悬流五丈湍激
　　之声响动山谷　正定县水南去县三十里行唐
　　县水北去县二十六里　元和 志　
　　滋河水在府北三十里源出蔚州枚回岭经灵寿
　　县入行唐县之张茂村伏流不见至府境南孟社
　　复出东南入河间府　明一 统志　
　　滋河之源最多一出阜平白蛇岭曰汊河一出山
　　西五台县南山之南东流与汊河会一出灵寿县
　　界北山五岳寨一出王母山北峪一出王母山南
　　峪俱至灵寿县西北五河村五河合流东注至滋
　　峪之东南又有西山之小河入焉故名滋水东返





　　行唐趋正定经藁城东北扺祁州与沙河合　行唐 县志　
　　　按汉书地理志滋水出行唐县东至新市即入
　　　滹沱经流无几元和志又谓源出灵邱其来颇
　　　逺明一统志谓水至行唐而伏其流亦微今行
　　　唐县志又谓自县而上汇集众流即成大川盖
　　　源流变迁今昔异矣
　西韩河　在正定县西二十里源出大鸣泉西南流
　　入滹沱
　　西韩河韩信伐赵时经此故名　方舆 纪要　
　洨河　在获鹿县南其源有四一出莲花营一出绛
　　北村又二泉出栾城县窦妪村之石牛港四水交
　　流逶迤自栾城合北沙河达于赵州常山郡石邑
　　井陉山洨水所出东南至廮陶入泜　汉书地 理志　
　　咸平五年河北漕臣景望开镇州常山南河入洨
　　水以利漕　宋李焘 长编　
　　洨河在栾城县西十二里元氏县之沙河东北流




　　合焉又东南经赵州南下　方舆 纪要　
　北沙河　在获鹿县南源出元氏县西山流经县界
　　之封龙山东至栾城与洨河合
　金河　在获鹿县东南三十里源出井陉县东流经
　　县界入元氏县又东至栾城合于洨河明万历中
　　河流堙塞知县苏继欧修浚改名金水河
　卫河　即禹贡恒卫既从之卫水源出灵寿县东北
　　东南入于滹沱
　　灵寿禹贡卫水出东北东入滹沱　汉书地 理志　
　　卫水在灵寿县东北十里俗呼雷沟河源出恒山
　　禹贡恒卫既从即此　方舆 纪要　
</div>
    <div class="pagination">
<a href="畿辅通志_page187.html">上一页</a><span>...</span><a href="畿辅通志_page183.html">183</a><a href="畿辅通志_page184.html">184</a><a href="畿辅通志_page185.html">185</a><a href="畿辅通志_page186.html">186</a><a href="畿辅通志_page187.html">187</a><span class="current-page">188</span><a href="畿辅通志_page189.html">189</a><a href="畿辅通志_page190.html">190</a><a href="畿辅通志_page191.html">191</a><a href="畿辅通志_page192.html">192</a><a href="畿辅通志_page193.html">193</a><span>...</span><a href="畿辅通志_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
