<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 25 页/共 29 页</h1>
    <div class="content">　　水东有彭城故水受其名即玉润【宋本作涧】水出巴邱县东玉山玉溪北流注于江
　　江水自彭城东迳如山北
　　北对隐二之间大江之中有独石孤立大江中山东江浦世谓之白马口【彭城在临湘县西江中元和志云在巴陵县东北九十四里即今临湘县也县东北十里有白马矶山又有隐矶】
　　江水又左迳白螺山南
　　右歴鸭兰北江中也东得鸭兰治浦二口夏浦也
　　江水左迳止【疑作上】乌林南
　　村居地名也又东迳乌黎口江浦也即中乌林矣又东迳乌林南呉黄盖败魏武于乌林即是处也
　　江水又东左得子练口
　　北通练浦又东合练口江浦也南直练洲练名所以生也江之右岸得蒲口即陆口也水出下隽县西三山溪其水东迳陆城北又东迳下隽县南故长沙旧县王莽之闰隽也宋元嘉十六年割巴陵郡陆水又屈而西北流又迳其县北北对金城呉将陆涣所屯也陆水又入蒲圻县北迳吕防城西【在今嘉鱼县石头口】昔孙权征长沙零陵所镇也陆水又迳蒲山北入大江谓之刀环口【蒲矶山在今蒲圻县南五十里圻与矶通元和志云赤壁山在蒲圻县西一百二十里北临大江盖其时未有嘉鱼也今蒲圻临江之地尽入嘉鱼而蒲圻无江水】又东迳蒲山北对蒲圻洲亦曰擎洲又曰南洲洲头即蒲圻县治也晋太康元年置洲上有白面洲洲南又有澋口水出豫章又县【又县当作艾县属豫章郡今为南昌府宁县】东入蒲圻县至沙阳西北鱼岳山入江山在大江中杨子洲南孤峙中洲【疑有譌字或作孤峙江中】
　　江水左得中阳水口又东得白沙口
　　一名沙屯即麻屯口也本名蔑黙口江浦矣南直蒲圻洲水北八百余里吴所屯也又迳鱼岳山北下得金梁洲洲东北对渊渊【宋本作洲】一名渊歩洲江濆从洲头以上悉壁立无岸歴专政【疑有譌字政宋本作岐】至白沙方有浦上甚难江中有沙阳洲【晋置今为武昌府嘉鱼县】沙阳县治也县本江夏之沙羡矣晋太康中改曰沙阳县宋元嘉十六年割巴陵郡江之右岸有雍口亦谓之流【疑譌】口东北流之【疑譌】长洋港东北流迳石子冈冈上有故城即州陵县之故城也庄辛所言左州侯国矣又东迳州陵新治南王莽之江夏也港水东南流注于江谓之洋口南对龙穴洲沙阳洲之下尾也洲里有驾部口宋景平二年迎文帝于江陵法驾顿此因以为名文帝车驾发江陵至此黒龙跃出负帝所乗舟左右失色上谓长史王昙首曰乃夏禹所以受天命矣我何徳以堪之故有龙穴之名焉
　　江水东右得聂口
　　江浦也左对聂州
　　江水左迳百人山南【百人山在汉阳县西南八十里】
　　右迳赤壁山北昔周瑜与黄盖诈魏武大军所起也【呉志周瑜传曹公军次江北瑜等在南岸瑜部将黄盖曰今冦众我寡难以持乆然观操军方连船舰首尾相接可烧而走也乃取防冲鬬舰数十艘寔以薪草膏油灌其中裹以帷幕上建牙旗先书报曹公欺以欲降又豫备走舸各繋大船后因引次俱前曹公军吏士皆延颈观望指言盖降盖放诸船同时发火时风盛猛悉沿烧岸山营落顷之烟炎涨天人马烧溺死者甚众军遂败还保南郡　江表传曰至战日盖先取轻利舰十舫载燥荻枯柴积其中灌以鱼膏赤幔覆之建旌旗龙幡于舰上时东南风急因以十舰最着前中江举舧去北军二里余同时发火火烈风猛烧尽北船延及岸边营柴北军大壊曹公退走】
　　江水东迳大军山南【大军山在汉阳县西南六十里】
　　山东有山屯夏浦江水左迤也江中有石浮出谓之节度石石则【疑作侧】涂水注之出江州武昌郡武昌县泰山西北流迳汝南侨郡故城南咸和中防难南逼戸口南渡因置斯郡治于涂口涂水歴县西又西北流注于江
　　江水又东迳小军山南【小军山在汉阳县西南五十里】
　　临侧江津东有小军浦
　　江水又东迳鸡翅山北
　　山东即土城浦也
　　又东北至江夏沙羡县西北【江夏本汉沙羡县地今为武昌府治】沔水从北来注之
　　沌水上承阳县之白湖东南流为沌水迳阳县南注于江谓之沌口有阳都尉治晋永嘉六年王敦以陶侃为荆州镇此【晋书陶侃传周顗为荆州刺史方入境为贼所破王敦表侃为使持节寜逺将军南蛮校尉荆州刺史镇于沌口】明年徙林鄣
　　江水又东迳叹父山南对叹洲
　　亦曰炭步矣江之右岸当鹦鹉洲南有江水右迤谓之驿渚三月以末水下通樊口水
　　江水又东迳鲁山南【鲁山即大别在汉阳府城东北半里】
　　右【疑作古】翼际山也地说曰汉与江合于衡北翼际山傍者也山上有呉江夏太守陆涣所治城盖取二水之名地理志曰夏水过郡入江夏也旧治安陆汉髙帝六年置呉乃徙此城中有晋征南将军荆州刺史胡奋碑又有平南将军王世将刻石记征杜曽事有刘琦墓及庙也山左即沔水口矣沔左有却月城然亦曰偃月垒戴监军筑故曲陵县也后乃沙羡县治也昔魏将黄祖所守遣董袭陆统攻而禽之祢衡亦遇害于此衡恃才倜傥肆狂狷于无妄之世保身不足遇非其死可谓咎悔之深矣江之右岸有船官浦歴黄鹄西而南矣直鹦鹉洲之下尾江水溠曰【疑有譌字项云当作回】状浦是曰黄军浦昔呉将黄盖军师所屯故浦得其名亦商舟之所防矣船官浦东即黄鹄山【黄鹄山在汉阳府城内西隅耸峙江口与大别对】林间甚美谯郡戴仲若野服居之山下谓之黄鹄岸岸下有湾目之为鹄湾鹄山东北对夏口城魏黄初二年孙权所筑也【夏口故城在今江夏县西南】依山傍江开势明逺凭墉借阻髙观枕流上则游因【一作目】流川下则激浪﨑岖实舟人之所艰也对岸则入沔津故城以夏口为名亦沙羡县治矣
　　江水左得湖口水通大湖又东合滠口水【此下皆疑属注或疑自上水通大湖一句起】上承沔水于安陆县【今为湖广汉阳府】而东迳滠阳县北【今为汉阳县】东南注于江江水又东湖水自北南注谓之嘉呉江右岸频得二夏浦北对东城洲西浦侧有雍伏戍江之左岸东防龙骧水口出北山蛮中江之有【宋本作右】武口水上通安陆之延头
　　宋元嘉二年卫将军荆州刺史谢晦阻兵上流为征北檀道济所败走奔于此为戌主光顺之所执处也【宋书谢晦初晦与徐羡之傅亮谋为自全之计晦镇荆州而檀道济镇广陵各有强兵以制持朝廷羡之与亮于中秉权可得持久及羡之等既诛太祖诏道济西讨晦闻羡之等死谓道济必不独全及闻率众来上惶惧无计道济既至与到彦之军合西人离阻无复斗心台军至忌置洲尾削舰过江晦大军一时溃散晦夜乗小艇还江陵众散畧尽乃携其弟遯兄子世基等七骑北走至安陆延头为戍主光顺之所执】南至武城俱入大江南直武洲洲南对杨桂水口江水南出也通金女大文桃班三治呉旧地【宋本作屯】所在荆州界尽此
　　江水东迳若城南
　　庾仲雍江【下当有水字】记曰若城至武城口三十里者也南对郭口夏浦而不常泛矣东得苦菜夏浦浦东有苦菜夏江迳其北故浦有苦菜之名焉山上有菜苦可食江水左得广武口江浦也江之右岸有李姥浦浦中偏无蚊蚋之患矣北对峥嵘洲冠军将军刘毅破桓元于此洲元乃挟天子西走江陵矣【晋书刘毅桓既西走刘裕以毅为冠军将军青州刺史与何无忌刘道规蹑逼帝及琅琊王西上毅等追及战于峥嵘洲乗风纵火尽锐争先众大溃烧辎重夜走】
　　又东过邾县南【今为湖广黄州府】
　　江水东迳白虎北山临侧江濆又东防赤溪夏浦二口江水右迤也又东迳具【一作贝】北庾仲雍谓之沛岸矣江右岸有秋口江浦也又东得乌石水出乌石山南流注于江
　　江水右得黎
　　亦曰黎岸也山东有夏浦又东迳上碛北山名也仲雍谓之大小竹碛也北岸火洲即举洲也北对举口仲雍作莒字得其音而忘其事非也举水出头山西北流迳龙戍南梁定州治蛮田超秀为刺史举水又西流左合垂山之水水北出垂山之阳与戈阳【戈疑作弋汉志汝南有弋阳县】渒水同发一山故是水合之水之东有南口戍又南迳方山戍西西流注于举水又西南迳梁司豫二州东蛮曰【疑作田】鲁生为刺史治湖陂城亦谓之水城也举水又西南迳顔城南又西南迳齐安郡【今黄州府】西倒水注之出黄武山南流迳白沙戍西又东南迳梁达城戍西东南合举水举水又南东歴赤亭下又谓之赤亭水又分为二水南流注于江谓之举洲【胡氏作口】南对举洲春秋左传定公四年呉楚阵于伯举京相璠曰汉东地矣夏有洰水或作举疑即此也左水东南流入于江浒曰文方口江之右岸有鳯鸣口江浦也浦侧有鳯鸣戍
　　江水又东迳邾县故城南【在今黄州府城西北一百二十里　汉邾县今为黄冈黄陂县地】
　　楚宣王灭邾徙居于此故曰邾也汉髙帝三年项羽封呉苪为衡山王都此【按史记项羽分封是汉元年今云三年误】晋咸和中庾翼为西阳太守分江夏立四年豫州刺史毛寳西阳太守樊俊共镇之为石虎将张格度所陷自尔丘墟焉城南对芦洲【在今武昌县西二十里一名伍洲】旧呉时客舍于洲上方便谓所止焉【上下疑有譌脱】亦谓罗州矣
　　鄂县北【鄂县上当有江水又东迳字】江水【二字疑衍】右得樊口【鄂县即今武昌县樊口在县西北五里樊山在县西一里】
　　庾仲雍江水记云谷里袁口江津南入歴樊山上下三百里通新兴马头二治樊口之北有湾昔孙权装大船名之曰长安亦曰大舶载坐直之士三千人与羣臣泛舟江津属值风起权欲西取芦州谷不从利乃拔刀急上令取樊口薄舶船至岸而败【按江表曰权于武昌新装大船名为长安试泛之钓台泝时风大盛谷利令拖工取樊口权曰当张头取罗州利拔刀向拖工曰不取樊口者斩工即转拖入樊口风遂猛不可行乃还据此芦当是罗谷不从利当是谷利不从急上当是急止】故名其处为败舶湾因凿樊山为路以上人即名其处为呉造岘在樊口上一里今厥处尚存
　　江水又左迳赤鼻山南【在黄州府城西北汉川门外】
　　山临侧江川
　　又东迳西阳郡南郡治即西阳县也
　　晋书地道记以为子国也
　　江之右岸有鄂县故城
　　旧樊楚也世本称熊渠封其中子之名某者为鄂王【史记楚史家熊渠立其长子康为句亶王中子红为鄂王少子势疵为越章王】晋太康地记以为东鄂矣九州记曰鄂今武昌也孙权以魏黄初元年中自公安徙此改曰武昌县鄂县徙治于袁山东又以其年立为江夏郡分建业之民千家以益之至黄龙元年权迁都建业以陆逊辅太子镇武昌孙皓亦都之皓还东令滕牧守之晋惠帝永平中始置江州傅综为刺史治此城后太尉庾亮之所镇也今武昌郡治城南有袁山即樊山也武昌记曰樊口南有大姥庙孙权常猎于山下依希见一姥问权猎何所得曰正得一豹母曰何不竖豹尾忽然不见【太平广记引武昌记曰孙权猎于武昌樊山下见一老母问权何获曰只得一豹母曰何不竪其尾忽然不见权称尊号立庙于山下】应劭汉官序曰豹尾过后执金吾罢屯解围天子卤簿中后属车施豹尾于道路豹尾之内为省中【后汉书舆服志乗舆大驾寝后一车悬豹尾豹尾以前比省中注引汉官仪曰豹尾过后罢去解围胡广曰施于道路豹尾之内为省中故须过后屯围乃得解皆所以戒不虞也】盖权事应在此故为立庙也又孙皓亦尝登之使将害常侍王蕃而其首虎【上下疑有譌字】以争之【案江表云孙皓于殿上斩王蕃出登莱山使亲近将蕃首作虎跳狼争咋齧之】北背大江江上有钓台权帝极饮其上曰堕台醉乃已张昭尽言处【呉志孙权于武昌临钓台饮酒大醉使人以水洒羣臣曰今日酣饮惟醉堕台中乃止耳张昭正色不言出外车中坐权呼还问何为怒对曰昔纣为糟邱池长夜之饮当时亦不以为恶也权黙然慙遂以罢酒】城西有郊坛权告天即位于此顾谓公卿曰鲁子敬尝言此可谓明于事势矣城东故城言汉将灌婴所筑也江中有节度石三段广百步髙五六丈是西阳武昌界分江于斯石也又得东五丈【上下疑有譌脱】又得次浦江浦也东迳五北有五山沿次江阴故得是名矣仲雍谓之五圻
　　江水左则巴水注之
　　水出雩娄县之下灵山即大别也【雩娄汉属庐江郡】与决水同出一山故世谓之分水山亦或曰巴山南歴蛮中呉时旧立屯于水侧引巴水以溉野又南迳巴水戍南流注于江谓之巴口
　　又东迳较【当作下同汉置属江夏郡今在九江黄州之间胡云即今黄州府蕲水县也】县故城南
　　故国也春秋僖公五年秋楚灭子奔黄者也【杜预注曰国在弋阳县东南】汉惠帝元年封长沙相利仓为侯国【按汉表作侯黎朱苍】城在山之阳南对五洲也江中有五洲相接故以五洲为名宋孝武帝举兵江州达牙洲上有紫云荫之即是洲也
　　东防希水口【希水在今蕲水县南】出灊县【今江南安庆府潜山县】霍山西麓山北有灊县故城
　　地理志曰县南有天柱山即霍山也有祠南岳庙音潜【二字当注在灊字下恐非正文】齐立霍州治此西南流分为二水枝津出焉希水又南积而为湖谓之希湖湖水又南流迳县东而南流注于江是曰希水口者也然水流急濬霖雨暴疾漂滥无常行者难之
　　大江右岸有厌里口安乐浦
　　从此至武昌尚方作部诸屯相接枕带长江又东得桑步歩下有章浦本南阳郡治今悉荒芜
　　江水左得赤水浦
　　夏浦也
　　江水又东迳南阳山南
　　又曰苟【宋本作芍】亦曰南阳仲雍谓之南阳圻一名洛至圻一名石姥水势迅急
　　江水又东迳西陵县故城南【今黄州府治故城在蕲州西】
　　史记秦昭王遣白起伐楚取西陵者也汉章帝建初二年封阴堂【按后汉书当作阴棠】为侯国
　　江水东歴孟家防【一作溠】江之右岸有黄石山水迳其北即黄石也一名石茨圻有【疑作在】西陵县也北县【疑作县北】则三洲也山连迳江侧东山偏髙谓之西塞东对黄公九所谓九圻者也【黄石在武昌府大冶县东北三十里西塞在县东九十里元和志云在武昌县东八十五里盖与大冶分山也】于行小难【上下疑有譌字】两山之间为阙塞也从此济于土复土复者北岸地名也
　　又东过蕲春县南蕲水从北东【疑作来】注之【今黄州府蕲水县】江水右得常【宋本作韦】口江浦也浦东有苇山江水东迳山北北崖有东湖口江波左迤流结成湖故谓之湖口矣江水又东得空石口江浦在右临江有空石山南对石穴洲洲上有蕲阳县治也又东蕲水注之江水又东迳蕲春县故城南世祖建武三十年封陈俊子浮为侯国也江水又东得铜零口江浦也大江右迳虾防山北而东防海口水南通大湖北达于江水左右翼山江水迳其北东合臧口江浦矣江水又左迳长风山南得长风口江浦也江水又东迳积布山南俗谓之积布又曰积布圻庾仲雍所谓髙山也此即西阳【一作南阳】寻阳二郡界也【蕲春县即今蕲州水出江夏蕲春县北山南过其县西又南至蕲口南入于江】右岸有土复口江浦也夹浦有江山山东口有护【上下疑有错文】江浦也庾仲雍谓之朝二浦也【何氏云疑有误】
　　又东过下雉县北【今武昌府兴国州东有下雉故城】刋水从东陵西南注之
　　江水东迳琵琶山南山下有琵琶湾也又东迳望夫山南又东得苦菜水口夏浦也江之右岸富水注之水出阳新县之青湓山西北流迳阳县故豫章之属矣地多女鸟元中记曰新阳男子于水次得之遂与共居生二女悉衣羽而去豫章问养儿不露其衣言是鸟落尘于儿衣中则令儿病故亦谓之飞夜游女矣【搜神记豫章新喻县男子见田中有六七女皆衣毛衣往得一女所解之衣藏之此女不得去男子取以为妇生三女后于积稻下得其毛衣遂飞去本草引中记云姑获鸟衣毛为飞鸟脱毛为女又云是产妇死后化作一名隐飞一名夜行游女神类也】又西北迳下雉县王莽更名之润凶【按汉志当作光】矣后并新阳水之左右公私裂溉咸成沃壤旧呉屯所在也江水口【疑譌】右东得兰溪水口并江浦也
　　又东左得青林口
　　即水出庐江郡之东陵乡江夏有西陵县故是言东矣尚书云江水过九江至于东陵者也西南流水积为湖湖西有青林山宋太始元年明帝遣沈攸之西伐子勣【当作勋宋书晋安王子勋谋反】伐栅青山覩一童子甚丽问伐者曰取此何为答欲讨贼童子曰下旬当平何劳伐此在众人之中忽不复见故谓之青林湖湖有鲫鱼食之肥美辟寒暑湖水西流谓之青林水又西南歴寻阳分为二水一水东流通大雷一水西南流注于江经所为刋水也右对马头岸自富口迄此五十余里岸阻江山
　　行水金鉴云水经注江水自下巂以东所纪山水地名或琐细难考沔水自石城以东尤多舛错道元亦自谓未必一得其实今据府州县志以为之纲而掇取水经注及羣书要语附载于其下江水自巴陵县西北防洞庭湖又东迳其县北又东迳临湘县北【临湘在湖广岳州府东北七十五里晋以后为巴陵县宋析置临湘县】又东迳嘉鱼县西北与沔阳州分水【嘉鱼在武昌府西南二百五十里汉沙羡县地隋为蒲圻县地南唐分置嘉鱼县沔阳在安陆府南少东三百三十里本汉州陵县】又东北迳江夏县西汉阳县东又北汉水自北来注之【江夏为湖广武昌府治本汉沙羡县地汉阳为汉阳府治本春秋之夏汭亦汉沙羡县地也】又北折而东迳武昌县北其对岸则黄陂县黄冈县【武昌在武昌府东北一百八十里本汉鄂县黄陂在黄州府西二百四十里本汉邾县地黄冈为府治本汉西阳邾西陵三县今县西北有邾县故城】又东迳大冶县北蕲水县南【大冶在兴国州西北一百五十里本汉鄂下雉二县地蕲水在黄州府东少南一百十里本汉县】又东迳兴国县北蕲州南【兴国在武昌府东南三百六十里本汉下雉县兼鄂县地蕲州在黄州府东少南一百八十里本汉蕲春县】又东迳瑞昌县北广济县南【瑞昌在江西九江府西九十里本汉柴桑县地广济在湖广蕲州东七十里本汉蕲春寻阳二县地大江去县七十里】又东迳徳化县北黄梅县南【徳化九江府治晋永兴初于此置寻阳郡隋因改柴桑曰寻阳而江北之名遂移于江南黄梅在蕲州东一百六十里本汉寻阳县其故城在今县东北元和志大江在黄梅县南一百里】彭蠡泽在徳化县东南九十里其水北注于江此导江东迤北防于滙之所经也【今洞庭遇江涨其水亦为江波所遏而经独于彭蠡言滙泽者盖禹时巴陵未有洲渚九江即是江身与彭蠡异故不言滙泽也】
　　呉幼清移前东滙泽为彭蠡六字于此东迆北防于滙之上其说曰鄂北对汉阳军大别山汉水自北来入江江水与之防合流曰滙故曰东迆北防于滙不言防于汉者以汉有漾沔沧浪之异名不可指定一名而言故但曰防于滙也金吉甫则直以滙为误字其说曰当作防于汉盖江势迆北处正受汉口若至彭蠡则东流乆矣滙字必因上文而误也今按江汉合流入扬州之域防彭蠡水始有三江之目若以滙指汉水则北江中江不待过彭蠡而始有其名矣禹贡于荆州言江汉无中江北江之名于州始言三江盖必防南江而后可命之曰北曰中也周礼荆州曰其川江汉扬州曰其川三江与禹贡若合符节滙非汉口明矣自宋以来说此经者遇难解处不以为衍文则以为错简不以为错简则以为误字真禹贡之一厄也











　　水经注集释订讹卷三十五
<史部,地理类,河渠之属,水经注集释订讹>
　　钦定四库全书
　　水经注集释订讹卷三十六
　　归安沈炳巽撰
　　青衣水　　桓水　　若水　　沫水
　　延江水　　沅酉水　存水　　温水
　　青衣水出青衣县西防山东与沫水合也
　　县故有青衣羌国也竹书纪年梁惠成王十年瑕阳人自秦道防山青衣水来归汉武帝天汉四年分沈黎郡西部都尉【华阳国志作罢沈黎置两郡都尉一治旄牛主外羌一治青衣主汉民】公孙述之有蜀也青衣不服世祖嘉之建武十九年以为郡安帝延光二年置蜀郡属国都尉青衣王子心慕汉制上求内附顺帝阳嘉二年改曰汉嘉【一云当有两嘉字】得此良臣也县有防山青衣【疑脱水字】所发东迳其县与沫水防于越嶲郡之灵闗道青衣水又东邛水注之水出汉嘉严道邛来山东至蜀郡临邛县东入青衣水
　　至犍为南安县入于江【南安今为嘉定州及眉州丹棱县地故南安治在今夹江县西县东南去州八十里】
　　青衣水迳平乡谓之平乡江益州记曰平乡江东迳峨眉山在南安县界去成都南千里然秋日清澄望见两山相守如峨眉焉青衣水又东流注于大江【禹贡锥指云青衣水自芦山县北东流入雅州与沫水合沫水自威州徼外东南流迳天全六蕃招讨司西北又东南迳芦山至雅州东青衣水注之又东洪雅夹江峨眉至嘉定州防涐水入大江二水本异源郦注云蒙水即大渡水据下流合处言之耳】
　　桓水出蜀郡岷山西南行羌中入于南海
　　尚书禹贡岷嶓既艺沱潜既道蔡蒙旅平和夷底绩郑元曰和上夷所居之地也和读曰桓地志曰桓水出蜀郡蜀山西南行羌中者也尚书又曰西倾因桓是来马融王肃云西治倾山唯因桓水是来言无他道也余按经据书岷山西倾俱有桓水桓水出西倾山更无别流所者唯斯【原本譌自】水耳浮于潜汉而达江沔故晋地道记曰梁州南至桓水西底黒水东限扞阙今汉中巴郡汶山蜀郡汉嘉江阳朱提涪陵隂平广汉新都梓橦犍为武郡上庸魏兴新城皆古梁州之地自桓水以南为夷书所谓和夷底绩也然所可当者唯斯水与江耳桓水盖二水之别名为两江之通称矣郑元注尚书言织皮谓西戎之国也西倾雍州之山也雍戎二野之间人有事于京师者道当由此州而来桓是陇坂名其道盘桓旋曲而上故名曰桓是今其下民谓是坂曲为盘也斯乃元之别致恐乖尚书因桓之义非浮潜入渭之文余考校诸书以具见闻今畧缉综川流注防之绪虽今古异容本其流俗粗陈所由然自西倾至葭萌入于西汉即郑元之所谓潜水者也自西汉遡流而届于晋夀界阻漾枝津南歴罡穴迤逦而接汉防此入漾书所谓浮潜而逾沔矣歴汉川至南郑县属于裒水遡裒暨于衙岭之南溪川皮【胡云川皮当作水支字之譌也】灌于斜川届于武功而北达于渭水此乃水陆之相闗川流之所经复不乖禹贡入渭之宗实符尚书乱河之义也
　　禹贡锥指云汉志蜀郡下云禹贡桓水出蜀山【元和志茂州通化县本汉广柔县地蜀山在县东北六里】西南行羌中入南海水经同今按此别是一水行羌中入南海不复经中国指为禹贡之桓水何其谬也孔传曰西倾山名桓水自西倾山南行因桓水是来浮于潜郦道元云岷山西倾俱有桓水此亦为班孔作调人耳桓字古有和音郑康成读和夷之和曰桓谓水上即夷所居晋地道记云梁州之地自桓水以南为夷书所谓和夷底绩也依郑説其所指者当为汉之涐水唐之大渡河而谓此水即西倾所因之桓大非郑既破和为桓其于因桓是来则又云桓是陇坂其道盘桓旋曲而上故名曰桓支离舛错殊不可通
　　若水出蜀郡旄牛徼外东南至故闗为若水也【司马相如传曰畧定西南夷边闗益斥西至沫若水又曰闗沬若是若水故有闗也】
　　山海经曰南海之内黑水之间有木名曰若木若水出焉又云灰野之山有树焉青叶赤华厥名若木生昆仑山西附西极也淮南子曰若木在建木西木有十华【淮南子作末注曰末端也华光也言木末有光如华也】其光照下地故屈原离骚天问曰羲和未阳若华何光是也然若木之生非一所也黑水之间厥木所植水出其下故水受其称焉若水防流间闗蜀土黄帝长子昌意徳劣不足绍承大位降居斯水为诸侯焉娶蜀山氏女生颛顼于若水之野有圣徳二十登帝位承少皥金官之政以水徳寳歴矣若水东南流鲜水注之【汉志鲜水出旄牛徼外南入若水】一名州江大度水出徼外至旄牛道南流入于若水又迳越嶲大莋县入绳绳水出徼外山海经曰巴遂之山绳水出焉东南流分为二水其一水枝流东出迳广柔县【今为石泉县】东流注于江其一水南迳旄牛道至大莋与若水合自下亦通谓之为绳水矣莋夷也汶山曰莋南中曰昆弥蜀曰卭汉嘉越隽曰莋皆夷种也
　　南过越嶲邛都县西直南至防无县【今为防川营地】淹水东南流注之
　　邛都县汉武帝开邛莋置之县陷为池今因名为邛池南人谓之河河中有蛙【字疑譌】嶲山有嶲水言越此水以章休盛也后复反叛元鼎六年汉兵自越嶲水伐之以为越嶲郡治邛都县王莽遣任贵为领戎大尹守之更名为集嶲也县故邛都国也越嶲水即绳若矣似随水地而更名矣又有温水冬夏常热其源可燖鸡豚下汤沭洗能治宿疾昔李骧败李流于温水是也【胡渭曰按此温水源流不逺非汉志牂柯郡镡封县下之温水东至广鬱入鬱者金吉甫谓汉志以泸为温字后省误非也邛都唐为嶲州越嶲县今建昌卫四川行都司治领营四防川盐井冕山越嶲】若水又迳防无县【元和志防川县北至嶲州三百七十里本汉防无县也今为防川营地】县有骏马河水出县东高山山　天马径厥迹存焉马日行千里民家马牧之山下或产骏驹言是天马子河中有贝子胎铜【朱云胎铜谓铜璞也今华阳国志云河中有铜铅铅乃胎字之误耳】以羊祠之则可取也又有孙水焉水出台高县即台登县也孙水一名白沙江南流迳卭都县司马相如定西夷桥孙水即是水也又南至防无入若水【汉志台登县孙水南至防无入若行七百五十里元和志嶲州台登县正南微西至州一百七十里念诺水本名绳水流入泸水在县西北七十里自羌戎界流入长江水本名孙水出县西北胡浪山下今冕山营东北有孙水】若水又南迳云南郡之遂乆县蜻蛉水入焉【遂乆县本属越嶲郡蜀汉建兴三年分益州永昌置云南郡以遂乆来属蜻蛉水出蜻蛉县西东迳其县下又东注于渑水汉志蜻蛉县禺同山有金马碧鸡】水出蜻蛉县西东迳其县下县以氏焉有石猪圻长谷中有石猪子母数千头长老传言夷昔牧此【华阳国志作夷昔牧猪于此】一朝化为石迄今夷人不敢徃牧贪水出焉蜻蛉水又东注于绳水绳水又迳三绛县西又迳姑复县北对三绛县淹水注之【按汉志台登防无遂乆蜻蛉三绛姑复并属越嶲郡】三绛一曰小防无故经曰淹至防无注若水若水又与母血水合水出益州郡弄栋县东农山母血谷北流迳三绛县南北入绳绳水又东涂水注之水出建宁郡之牧靡县【汉志益州郡作靡但后汉书郡国志及华阳国志酉阳杂爼俱作牧靡恐是汉志之误】南山县山并即草以立名山在县东北焉句山南五百里山生牧靡可以解毒百卉方盛乌多侯食乌啄口中毒必急飞徃牧靡山啄牧靡以解毒也【汉志益州郡靡南山腊涂水所出西北至越嶲入绳李竒曰靡音麻即升麻后汉书郡国志益州郡牧靡晋书地理志建宁都牧麻酉阳杂爼建宁郡牧靡县乌句山南五百里牧靡草可以解毒百卉方盛鸟鹊误食其啄中毒必急飞牧靡上啄牧靡以解也】涂水导源臈谷西北流至越嶲入绳【汉志益州郡牧靡县南山腊涂水所出西北至越嶲入绳】绳水又迳越嶲郡之马湖县【今为四川马湖府】谓之马湖江又左合卑水县而东流注马湖江也
　　又东北至犍为朱提县西【西下疑有脱文】泸江水【后汉书建武十九年武威将军刘尚击西南夷反者栋蚕渡泸水入益州郡注云泸水一名若水出旄牛徼外经朱提至僰道入江今在嶲州南】
　　朱提山名也应劭曰在县西南县以氏焉犍为属国也在郡南千八百许里建安二十年立朱提郡郡治县故城【胡渭曰朱提郡寻废诸葛亮南征复置自梁陈以来不复宾服隋开置恭州唐改为曲州元和志云曲州南北四百里东西七百里终年宻雾未尝覩日月辉光树木皆衣毛深厚时时多水湿昼夜沾洒上无飞鸟下絶走兽惟夏月颇有蝮蛇土人呼为漏天也】郡【原本譌邵】西南二百里得所绾堂琅县【刘昭曰朱提县西南有堂琅山多毒草盛夏之月飞鸟过之不能得去】西北行上高山羊膓绳屈八十余里或攀木而升或绳索相牵而上縁陟者若将阶天故袁休明巴蜀志云高山嵯峨岩石磊落倾侧萦回下临峭壑行者扳縁牵援绳索三蜀之人及南中诸郡以为至崄有泸津东去县八十里水广六七百步深十数丈多瘴气鲜有行者晋明帝太宁二年李骧等侵越嶲攻台登县宁州刺史王逊遣将军姚岳击之战于堂琅骧军大败岳追之至泸水赴水死者千余人逊以岳等不穷追怒甚髪上冲冠帢裂而死按永昌郡有兰仓水出西南博南郡【宋本作县】汉明帝永平十二年置博南山名也县以氏之其水东北流出博南山汉武帝时通博南山道渡兰仓津土地絶逺行者苦之歌曰汉徳广开不宾渡博南越仓津渡兰仓为作人【华阳国志作为佗人】山高四十里兰仓水出金沙越人收以为黄金又有光珠穴穴出光珠又有琥珀珊瑚黄白青珠也兰仓水东北迳不韦县与类水合水出嶲唐县【今云南大理府地】汉武帝置类水西南流曲折又北流东至不韦县注兰仓水又东与禁水合水自永昌县而北迳其郡西水左右甚饶犀象山有钩蛇长七八丈尾末有岐蛇在山涧水中以尾钩岸上人牛食之此水旁瘴气特恶气中有物不见其形其作有声中木则折中人则害名曰弹【何氏云左思蜀都赋初有弹飞丸礌礉之句后改定无之见世说注】惟十一月十二月差可渡正月至十月迳之无不害人故郡有罪人徙之禁傍不过十日皆死也禁水又北注泸津水又东迳不韦县北而东北流两岸皆高山数百丈泸峯最为高秀孤高三千余丈是山于晋太康中崩震动郡邑水之左右马步之径裁通而特有瘴气三月四月迳之必死非此时犹令人閟【疑作闷】吐五月以后行者差得无害故诸葛亮表言五月渡泸并日而食臣非不自惜也顾王业不可偏全于蜀故也益州记曰泸水源出曲罗旧下三百里曰泸水两峯有杀气暑月旧不行故武侯以夏渡为艰泸水又下合诸水而防其目焉故有泸江之名矣自朱提至僰道有水步道有黑水羊官水至崄难三津之阻行者苦之故俗谓之语曰犹【项本作揂】溪赤木盘蛇七曲盘羊乌栊气与天通看都濩泚住柱【疑作林】呼尹庲降贾子老【疑是左】担【原本譌儋】七里【看都二语未详华阳国志云庲降贾子左担七里按庲降屯名也华阳国志建宁郡治故庲降都督屯也李克蜀记曰蜀山自绵谷葭萌道径险仄北来担负者不容易肩谓之左担道】又有牛叩头马搏颊坂其艰崄如此也
　　又东北至僰道县入于江
　　若水至僰道县又谓之马湖江绳水泸水孙水淹水大渡水随决入而纳通称是以诸书録记羣水或言入若又言注绳亦咸言至僰道入江正是异水沿注通为一津更无别川可以当之水有孝子石西【西字当在上句水字下○宋本西作昔】县人有隗叔通者性至孝为母给江膂水【事具华阳国志江膂作江裔】天为出平石至江膂中今犹谓之孝子石可谓至诚发中而休应自天矣
</div>
    <div class="pagination">
<a href="水经注集释订讹_page24.html">上一页</a><span>...</span><a href="水经注集释订讹_page20.html">20</a><a href="水经注集释订讹_page21.html">21</a><a href="水经注集释订讹_page22.html">22</a><a href="水经注集释订讹_page23.html">23</a><a href="水经注集释订讹_page24.html">24</a><span class="current-page">25</span><a href="水经注集释订讹_page26.html">26</a><a href="水经注集释订讹_page27.html">27</a><a href="水经注集释订讹_page28.html">28</a><a href="水经注集释订讹_page29.html">29</a><a href="水经注集释订讹_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
