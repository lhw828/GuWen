<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 191 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 191 页/共 479 页</h1>
    <div class="content">　　○嵩渚山在县东南二十五里。一名小陉山，俗亦名周山。《水经注》以为黄堆山也，京、索二水出焉。其西又有万山，须水出焉。又有贾峪山，贾峪河出焉。二水下流皆入于京、索。

　　灵源山在县治西。山多灵秀。又西有檀山，山多檀木，《水经注》谓之檀山罡。《赵世家》：成侯二十年，魏献荥阳，以为檀台罡。是也。按：荥阳，本作荣椽；檀台，详见直隶邢台县。

　　○黄河在县北二十五里。自汜水县流入境，又东入河阴县界。

　　京水源出嵩渚山，经郑州西南十五里，东北入郑水。五代唐天成二年，自荥阳至京水，遂入大梁。又蒙古围汴，金主召邓州守将完颜思烈入援，至京水，兵溃。《水经注》：黄水发源京县之黄堆，东南流，俗名祝龙泉，世谓之京水也。○须水，在县东。《水经注》：须水出京县东北二里榆子沟，亦谓之小索水，东北流，于荥阳城西南北注索。

　　索水亦出嵩渚山，北流入京水。《水经注》：索水，即旃然水。《春秋》襄十八年，楚伐郑，右师涉颍，次于旃然。《寰宇记》：京水在县东二十二里，索水在县南三十五里。后唐同光二年，诏蔡州刺史朱浚索水通漕。宋人每浚京、索二水，以为金水河之源。

　　鸿沟《通典》：在县南，楚汉分境处。《史记·河渠书》：于东方则通鸿沟、江淮之间。应劭曰：鸿沟在荥阳县东南二十里。《水经注》：尉氏有鸿沟乡、鸿沟亭，睢阳东有鸿口亭，萧县西又有鸿沟亭。苏秦所云南有鸿沟者，非欤！然则楚汉所分特就荥阳东西言之耳。《方舆纪胜》：鸿沟在河阴县东，北接广武山，与荥泽连。

　　冯池在县西。东北流，历河阴县敖山南。《水经注》：池水经荥阳县北断山，东北注于济，世谓之砾石涧，亦谓之砾溪。司马贞曰：战国时，韩有宛冯之剑，盖宛人铸剑于冯池而名。

　　○金堤关在县东北。章怀太子贤曰：汴自荥阳首受河，所谓石门，在荥阳山北一里，过汴而东，积石为堤，谓之金堤，成帝阳嘉中所作也。按：汉文十三年，河决酸枣，东ㄨ金堤，金堤非始于成帝时矣。胡氏曰：河堤自汴口以东，缘河积石为堰，通河古口，咸曰金堤。金堤关，盖因堤以名。隋大业十二年，李密说翟让取荥阳，于是破金堤关，攻荥阳诸县，多下之，即此。又县东北四十里有大海寺。李密与隋将张须陀战，伏兵于大海寺北林间，须陀战死处也。金堤关，盖在今河阴县东。○索亭驿，在县城西，明初置。

　　荥泽县在州北五十里。北至卫辉府新乡县百里，西南至汜水县四十五里。汉荥阳县地。晋属荥阳郡。隋开皇四年，置广武县。仁寿初，改为荥泽县，属郑州。唐因之。宋熙宁中，省入管城。元中，复旧。元属汴梁路。明初，改属郑州。成化十五年，以水患徙筑县城。周四里有奇，编户十六里。

　　○王宫城在县西北十五里。《左传》僖二十八年，晋文公败楚于城濮，还至衡雍，作王宫于践土。今故城内东北隅有践土台。宋白曰：荥阳故城，在今县南十七里平原上，索水经其东，即项羽围汉王处。

　　○黄河在县北三里。自河阴县流入境，又东入原武县界。又有孙家渡，在县东南五十里。明正统十三年，大河决荥阳，寻自孙家渡决而南，全河遂南徙，久之，始塞。弘治七年，河决封丘，河南抚臣徐恪议以孙家渡经朱仙镇下至项城南，旧决河余流犹未尽湮，疏而浚之，使由淮入泗，可以杀上流之势。从之。自是屡开屡塞。正德八年，复于县东浚分水河，以杀河患。万历十八年，复筑堤以固塞口云。

　　荥泽在县治南。今县本荥泽地。《禹贡》：济水入于河，溢为荥。又曰：荥波既潴。《春秋》闵二年，卫侯及狄人战于荥泽。杜氏曰：战处当在河北，非此荥泽也。又宣十二年，楚潘党逐晋魏及荥泽，即此矣。郑玄曰：自平帝以后，荥泽塞为平地。荥阳人犹谓其地曰荥播。《史记》：波，亦作播。京相曰：荥泽在荥阳东南，与济隧合。《春秋》襄十一年，诸侯围郑，观兵于南门，西济于济隧，即此。恐误。盖春秋时济水或经郑城西也。

　　○广武驿在县治西，即原武县之安城驿。正统末，改置于此。治北又有荥泽递运所。

　　河阴县在州西北五十里。西南至荥阳县三十里，北至怀庆府武陟县五十里。本汜水、荥泽二县地。唐开元二十年，析置河阴县治此，属河南府。会昌三年，改属孟州。宋因之。金属郑州。明初县城圮于水，洪武三年徙筑。城周四里有奇，编户十一里。

　　○河阴旧城在县东。本荥阳、汜水县地。唐开元二十年，析置河阴县，管河阳仓。二十三年，徙治输场之东渠口，以便漕运。元时徙治于广武山之大峪口。明初，又徙今治。

　　○广武山县东北十里。《括地志》：在荥阳县西二十里，一名三皇山，亦曰三室山，又名敖山。《史记》：秦昭王四十三年，攻韩汾陉，拔之，因城河上广武，或以为即此地也。戴延之《西征记》：三皇山上有二城，东曰东广武，西曰西广武，各在一山头，相去二百余步，汴水从广武涧中东南流，今涸。城各有三面，在敖仓西。郭缘生《述征记》：山上一涧横绝，相对皆立城堑，遂号东西广武。汉四年，汉王壁河内，引兵渡河，复取成皋，军广武，就敖仓食；又项王已定东海，西与汉俱临广武而军，既而项王即汉王，相与临广武间而语：皆此处也。今东广武亦曰楚王城，西广武亦曰汉王城。唐武德四年，窦建德救王世充，军于成皋东原，此即东广武。世民拒建德于虎牢，北济河，南临广武，察敌形势，此即西广武也。《志》云：广武山连亘五十里，其麓东跨荥泽，南跨汜水，傍有小山，名金山。又武济山，在县北十余里，即广武山北之支陇，以地连孟津。相传周武王从此济河，故曰武济。宋元丰以后，范子渊等议导洛通汴，屡请于武济山麓修堤置埽处也。

　　敖山在县西二十里。皇甫谧曰：殷仲丁自亳徙嚣，即敖也。《水经注》：济水又东经敖山北，山上有城，即仲丁所迁。周宣王薄狩于敖。《左传》宣十二年，晋师在敖、之间。秦时立敖仓于此。二世二年，陈胜将田臧自荥阳西迎秦军于敖仓，败死。汉二年，汉王军荥阳，筑甬道属之河，以取敖仓粟。郦生说汉高据敖仓之粟，是也。惠帝六年，修敖仓。武帝曰：洛阳有武库、敖仓，天下冲厄。王莽地皇三年，以东方兵起，遣杨浚守敖仓。光武建武二年，遣盖延南击敖仓。安帝永初元年，调滨水县谷输敖仓。四年，虞诩为朝歌长，谒河内太守马棱，曰：朝歌去敖仓百里，贼不知开仓招众，劫库兵，守成皋，此不足忧也。建安四年，曹操济河降射犬，还军敖仓。《括地志》：敖仓在荥阳县西北十五里石门之东，北临汴水，南带三皇山。射犬，见怀庆府。

　　牛口峪在县西北二十五里。亦作牛口渚。窦建德与世民战于虎牢，自板渚出牛口置阵，北距大河，西薄汜水，南属鹊山，亘二十里。及战，大败，建德窜于牛口渚，为唐所擒。

　　○黄河在县北十三里。自荥阳县流入界，又东入荥泽县界。宋大观三年，诏沈纯臣开撩兔源河，河在广武埽对岸，分减埽下涨水也。宣和二年，复浚治焉。后废。

　　石门渠县西二十里。荥渎受河之处，即《禹贡》导荥水之道，亦曰荥口。苏代曰：决荥口，魏无大梁。魏公子无忌所云决荥泽而水大梁者也。或曰：即秦王贲引河沟灌魏都之处。司马贞曰：荥泽口与汴河口通，水深可灌大梁。始皇二十六年，王贲断故渠，引水东南灌大梁，谓之梁沟。《水经注》：济水又东，合荥渎于此，亦兼必阝之称。《左传》宣十三年，晋楚之战，楚军于必阝，即是水也。渎水受河有石门，谓之荥口石门。后汉永平中，河流入汴，兖、豫皆被其害，明帝使王景修治处也。又灵帝建宁四年，于敖城西北垒石为门，以遏浚仪渠口。水门广十余丈，西去河三里，渠水盛则通于河，水耗则辍流。魏黄初中，大水，是后河、济泛溢，邓艾议开石门以通之。晋武帝时，复坏，傅祗为荥阳太守，乃造沉莱堰，于是兖豫无水患。咸和三年，石勒击刘聪于金墉，使石虎进据石门。永和八年，殷浩北伐，遣河南太守戴施据石门。升平二年，诸葛攸击燕，入自石门，屯于河渚。太和四年，桓温伐燕，使豫州刺史袁真攻谯郡、梁国，开石门以通水运。真克谯、梁而不能开石门，水运路塞。既而慕容德等率骑屯石门，断温粮道。五年苻秦王猛克燕洛阳，燕慕容臧击败秦兵于石门。太元九年，慕容垂称王于荥阳，自石门济河，长驱向邺。十五年，朱序自洛阳引还襄阳，留别将朱党戍石门。义熙十二年，刘裕伐秦，遣沈林子、刘遵考将水军出石门，自汴入河。魏太和二十年将如嵩高，至汴口而还。周、齐之间，更名汴口堰。隋开皇七年，使梁必阝增筑汉古堰，遏河入汴，自是更名梁公堰。大业初，又开通济渠，自板渚引河，历荥泽入汴。胡氏曰：大河自板城渚口，东过荥阳县，莨荡渠出焉。是渠南出为汴水，汉之荥阳石门，即其地也。唐开元二年，河南尹李杰奏：河、汴间有梁公埭，岁久埭破，南方漕不通，请自故渠浚之。从之，公私便利。十四年，洛阳人刘宗器请塞汜水、旧汴河，于下流荥泽界开梁公堰，置斗门通淮、汴。明年，新漕填塞，行舟不通，乃命将作大匠范安及检行郑州河口斗门，疏决旧河，旬日而毕。广德二年，刘晏为转运租庸使，至河阴、巩、洛，见宇文恺梁公堰，厮河为通济渠，视李杰新堤，尽得其利病，于是转输无壅。后周显德五年，浚汴口，导河流达于淮，江淮舟楫始通。六年，复命王朴如河阴，按行河堤，立斗门于汴口。既又命韩令坤导汴入蔡，以通陈、颍之漕。胡三省曰：自汉筑荥阳石门，而济与河合流入海，不入荥渎矣。旧《志》：石门在荥阳山北一里。余详大川汴水。

　　清水在县东北，即济水旧流也。晋太安十二年，成都王颖自邺举兵内向，进屯河南，阻清水为垒，即此。

　　八激堤在县西。《水经注》：河水又东径八激堤。汉安帝永初元年，命谒者于岑于石门东积石八所，皆如小山，以捍冲波，谓之八激堤。

　　○河口仓在石门西。亦曰武牢仓。唐时江淮舟运悉至东都含嘉仓，僦车陆运三百里，至陕。开元二十年，用裴耀卿议，置仓于汴水达河之口。二十二年，又于河口置输场，东置河阴仓，西置柏崖仓，江淮舟运，悉输河阴仓，更用河舟转运至东都陕州仓。大历中，刘晏掌漕运，以为江、汴、河、渭，水力不同，教漕卒以江船达扬州，汴船达河阴，河船达渭口，渭船达大仓。河阴仓，即河口仓也。元和十年，淄青叛帅李师道遣盗攻河阴转运院，焚谷帛，以救淮西。盖时以河口仓为转输中顿之处。柏崖，见孟县。

　　麻田在县境。晋永和八年，姚襄率其众自荥阳而西，与苻秦将李历等战于麻田，为历所败。胡氏曰：荥、洛间有豆田、麻田，各因时所种而名之。

　　汜水县州西百十里。西至河南府巩县六十里，西北至怀庆府温县二十五里。汜，读曰凡，今俗呼曰犯水。古东虢国，郑之制邑。昭元年，诸侯之大夫会于虢，又名虎牢。秦属三川郡。汉置成皋县，属河南郡。魏晋因之。晋末，于此置司州。北魏泰常中，置豫州。皇兴中，置豫州于汝南，以虎牢为北豫州。太和十九年，改置东中府，以县属荥阳郡。东魏天平初，复置北豫州，兼置成皋郡治焉。后周置荥州，隋改郑州，俱治于此。开皇十八年，改成皋曰汜水县。大业初，属荥阳郡。唐初仍属郑州。显庆中，改属洛州，移治武牢城。垂拱四年，改曰广武。神龙初，复曰汜水。开元二十九年，移治武牢城。乾元后属河阳三城，后属孟州。宋熙宁五年，省入河阴。元丰二年，复置，仍属孟州。金属郑州。今城周七里，编户十四里。

　　○成皋城在县西北。唐武德四年，分汜水置成皋县。贞观初，省。显庆二年，移汜水县治武牢城。县北有故成皋城，兴虎牢俱详见前重险。

　　虎牢城在今城西，自古戍守处也。刘宋永初末，毛德祖守虎牢，魏奚斤等攻围二百余日，毁其外城，德祖于内更筑三重城以拒之，魏又毁其二重，德祖惟保一城，昼夜相拒。久之，粮尽援绝，乃陷。《通典》：城侧有广武城，东魏将陆子章增筑虎牢城。其城萦带山阜，北临黄河，绝岸峻涯，以为险固。城西北隅有小城，周三里，北面临河直上，升眺清远，势尽川陆。武德二年，将军张孝珉袭王世充汜水城，入其郛，即武牢城也。贾至云：关上二城，一则张飞城，一则吕布城也。《舆地广记》汜水县有故虎牢城，有汜水关，东南有成皋故关，西南有旋门故关。《通释》：成皋关在汜水县南二里。近《志》谓今城即故关城。

　　○方山在县南四十里。《山海经》：浮戏之山，汜水出焉。长罗川亦出于此。隋大业十三年，李密掠荥阳、梁国诸县，说翟让出阳城，北逾方山，自罗口袭兴洛仓。盖是时裴仁基守虎牢，密从间道西出登封，北逾方山也。《水经注》：罗水出方山，西北流为长罗川。或谓方山为玉仙山。又鹊山，在县东南数里。又县有三山，上有三峰。

　　九曲山县西二里。其山自下而上，有干沟相间，上有吕布城。○紫金山，在县南五十里，西与白玉岭相对。

　　罂子谷在县西，即成皋之关口。唐天宝十四载，封常清拒安禄山于武牢，贼至，败走；收余众战于葵园，又败。后唐同光四年，李嗣源入汴，帝自汜水关西还，过罂子谷，道狭，每遇卫士，皆慰抚之。既而李嗣源入洛，自罂子谷而西。《河南志》：谷在巩县东二十里。葵园，在罂子谷南。

　　○黄河在县城北一里。从河南府巩县而东，洛水入焉。李世民与窦建德相持于武牢，建德欲俟唐军牧马河北，乃袭武牢。世民于是北济河，南临广武，留马千余匹于河渚以诱之。盖河、洛之交，多牧马之渚云。

　　汜水源出方山。《水经注》：汜者，水决复入之义，音凡，后讹为巳。汜水北径虎牢城东，又北注于河。《左传》昭二十二年，子朝之乱，王师军于汜。又项羽大司马曹咎守成皋，渡汜水击汉，士卒半渡，汉击之，大破楚军。隋大业十三年，虎牢镇将裴仁基等自汜水西入，与东都合兵攻李密等于洛口，东都兵先败，仁基引还。唐武德四年，李世民击窦建德东，涉汜水，直薄其阵。显庆二年，幸许州，畋于氵蚩水南，至汜水曲。

　　板渚津名也，在县东四十里。《水经注》：河水过成皋而东，合汜水，又东径板城北，有津谓之板城渚口，又东过荥阳县，莨荡渠出焉。隋大业初，开通济渠，自板渚引河历荥泽入汴。唐武德四年，窦建德救王世充，军于成皋东原，筑宫板渚，是也。

　　竹芦渡在县东。宋建炎二年，岳飞败金人于汜水关，驻兵于此，与敌相持，选精锐三百，伏前山下，令缚刍为交炬，四端而举之。金人疑援兵至，惊溃。

　　○古崤关即虎牢也，在县西二里。《志》云：一名车从关。又玉门，成皋北门也。《战国策》：周武王有玉门之难。汉三年，汉王自荥阳收兵复保成皋，项羽进兵围之，汉王跳，独与滕公出玉门，渡河走修武，楚遂拔成皋，是也。宋时，西关门亦曰玉关。又有厄井，在县东南七十里。汉高祖与项羽战，败于京索，尝遁入此，因名。详见重险虎牢。

　　黄马关在县西十五里。《水经注》：河水径黄马阪北，又东而径旋门阪。晋咸和三年，刘曜攻金墉，闻石勒济河来救，始议增荥阳戍，杜黄马关。盖关在黄马阪，因名。

　　旋门关在县西南十里，即旋门阪。曹大家《西征赋》：陟伊洛之交流，看成皋之旋门，是也。汉灵帝时，河南八关之一。自旋门而东，至板城渚口，皆成皋门之道。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十八 

卷四十八
　　◎河南三

　　◇河南府东至开封府四百二十里，东南至许州三百三十里，南至南阳府五百五十里，西南至陕西商州八百八十六里，西至陕西华州五百七十里，西北至山西绛州五百里，北至山西泽州二百八十里，东北至怀庆府一百四十里。自府治至布政司见上，至京师一千八百里，至南京一千八百里。

　　《禹贡》豫州之域。周旧都也。秦置三川郡秦庄襄王元年，置郡，以河、洛、伊三川为名。汉置河南郡。高帝元年，项羽立申阳为河南王。二年，申阳降，置河南郡，治洛阳。东汉都于此，改为河南尹，兼置司隶。魏晋相继都之，并置司州改司隶为司州，河南尹如故。其后刘聪置荆州，石虎为洛州，慕容亦置洛州于此。苻秦曰豫州。刘宋初，亦置司州治虎牢。后魏改为洛州兼置南雍州，后并入洛州。太和十七年，自代徙都之，亦曰司州郡守仍为河南尹。东魏复曰洛州，改河南为洛阳郡西魏得之，又改司州。北齐复曰洛州。后周曰东京大象初，以洛阳为东京，治洛阳宫。隋初，罢郡曰洛州。大业初，徙都此，曰豫州。三年，复曰河南郡初为东京。大业五年，又改为东都。王世充亦置司州于此。唐初，又为洛州置都督府。显庆二年，建东都光宅初，改神都。神龙初，复曰东都。开元初，改洛州为河南府。天宝初，定为东京龙纪初，置佑国节度治焉。五代梁谓之西都。后唐都此，复曰东都。石晋亦曰西京。宋仍为西京河南府。金废西京，而府如故，兼置德昌军。兴定初，号中京，改为金昌府。元曰河南路。前朝曰河南府，领州一、县十三。今因之。

　　府河山控带，形胜甲于天下。武王谓周公：南望三涂三涂山，见嵩县。一云三险涂也，谓虎牢、に辕、崤渑，北望岳鄙孔颖达曰：太行、恒山之边鄙都邑也。又平阳府赵城县霍山，一名太岳；顾瞻有河，粤瞻洛、伊。此言洛阳形胜之祖也。《史记》：吴起谓魏武侯：夏桀之居，左河济，右太华即华山；伊阙在南，羊肠在北羊肠，见前名山太行。皇甫谧曰：武王以洛邑为有夏之居，起所言，今河南城直之。汉高祖初定都，群臣谓洛阳东有成皋，西有崤渑，背河乡伊、洛，其固足恃。因张良、娄敬言，乃西都关中张良曰：洛阳其中不过数百里，四面受敌，非用武之国。景帝时，七国反，桓将军说吴王曰：愿大王所过城不下，直去，疾西据洛阳武库，食敖仓粟，阻山河之险，以令诸侯，虽无入关，天下固已定。武帝时，淮南王安谋反，谓伍被曰：今先据成皋之口，下颍川兵，塞辕见巩县、伊阙见洛阳之道，发南阳兵守武关见陕西重险，河南太守独有洛阳耳。元帝时，翼奉上书：愿徙都成周，左据成皋，右阻渑池，前向嵩高，后介大河，建荥阳，扶河东，南北千里以为关，而入敖仓见前河阴县，地方百里者八，尤足以自娱，东厌诸侯之权，西远羌胡之难。及光武中兴，乃定都焉。班固云：崤函有帝王之宅，河洛为王者之里。张衡赋东京有曰：溯洛背河，左伊右，西阻九河，东门于旋旋门阪，见开封府汜水县；盟津达其后，大谷通其前大谷，见洛阳县；回行道于伊阙，邪径捷于辕；太室作镇，揭以熊耳熊耳，见卢氏县；底柱辍流，镡以大丕此以成皋为大丕也。灵帝光和七年，以黄巾贼乱，从河南尹何进言，置八关都尉官。八关者，函谷、广成见汝州，本河南梁县、伊阙、大谷、辕、旋门、小平津见孟津县小平城、孟津是也。曹魏、西晋亦都之。陆机《洛阳记》：左成皋，右函谷，前有伊阙，后背盟津谓之洛阳四关。又江统《赋》云：带以河、洛，重以崤阻。张华《博物志》：周在中枢三河之分，风雨所起，四险之国也。晋永嘉五年，洛阳为刘聪所陷，王弥说刘曜曰时聪遣王弥、刘曜共陷洛阳：洛阳天下中，山河四塞，城池宫室，不假修营，宜为都邑。曜不用弥策而焚之弥欲曜转白聪，徙都洛阳。曜以天下未定，洛阳四面受敌，不可守。遂不用弥策，弥骂曰：屠各子岂有帝王之意耶！太和四年，桓温伐燕，屯枋头见直隶县，燕请救于苻坚。王猛谓坚曰：燕虽强大，慕容评非温敌也。若温举山东，进屯洛邑，收幽冀之兵，引并豫之众，观兵崤渑，则大事去矣。魏高欢犯顺，宇文泰言：长河万里，捍御为难，一处得渡，大事去矣。洛阳盖恃河为险也。唐初，世民攻郑，至新安，进至慈涧，遣史万宝自宜阳南据龙门即伊阙，刘德威自太行东围河内，王君廓自洛口断其饷道，黄君汉自河阴攻回洛城见孟津县，大军进屯北邙以逼洛阳，既而洛阳降下。宋初，周昭义节度使李继筠昭义，今潞安府举兵南向，其从事闾丘仲卿说筠曰：公孤军举事，其势甚危，大梁甲兵精锐，难与争锋，不如西下太行，直抵怀、孟，塞虎牢，据洛邑，东向而声大义于天下，计之上也。筠不能用而败。孔颖达曰：洛阳处涧、之中，天地交会，北有太行之险，南有宛、叶之饶，东压江淮，食湖海之利；西驰崤渑，据关河之胜。李文叔曰：洛阳处天下之中，挟崤、渑之阻，当秦、陇之噤喉，而赵、魏之走集，盖四方必争之地也。天下当无事则已，有事则洛阳必先受兵。明太祖命徐达，亦言先取山东，次及河洛。盖英雄举事，类以洛阳为标准矣。

　　今府城，隋大业初所营东都也。昔武王克商，定鼎于郏辱阝郑玄曰：郏，山名；辱阝，邑名。司马贞曰：郏辱阝陌也。见后，时未有城。成王营洛为王城谓之东都，在今城西偏，平王东迁居于此。灵王时，、洛斗，将毁王宫，齐庄公遣师城郏郏，陌也。《左传》：襄二十四年，城郏，即王城也。亦曰河南城。《周书·作雒》解：周公立城，方千六百二十丈，郛方七十二里，南系于洛水，北因乎郏山一作邙山，以为天下大凑。王城面有三门，凡十二门。南城曰圉门《左传》庄二十一年，子颓之乱，郑、虢定王室，郑伯将王自圉门入，东城曰鼎门以九鼎自此而入也。又洛阳西南洛水北有鼎中观，亦以九鼎而名，北城门曰乾祭《左传》昭二十四年，子朝争立，晋使士伯立于乾祭而问于介众，是也。又下都城，在王城东四十里在今城东二十里，下都居殷民，与王城俱曰成周。敬王以子朝之乱，出居狄泉狄泉，在故洛阳城中。详见后。晋定公使魏舒率诸侯之大夫，会于狄泉，城之而居敬王，即下都也《春秋》昭三十二年，城成周。亦曰洛阳城。《帝王世纪》：城东西六里十步，南北九里七十步，俗称九六城。秦因周城而益大之，建宫阙于洛阳汉高五年，置酒南宫，即秦故宫也。东汉初，定都于此，城郭益以宏壮。魏晋亦相继都焉。汉雒阳城凡十二门魏晋因之。晋永安初，成都王颖入京师，还邺，其党石超率兵屯十二城门，是也。后魏都洛，亦因前制：南面四门，正南一门曰平门，亦曰平城门魏晋以后曰平昌门。永嘉末，刘聪将呼延晏等寇洛阳，攻平昌门，克之，遂焚东阳门及诸府寺，其东曰开阳门光武以琅邪开阳县城门柱飞至而名。魏晋以后，因之，其西曰小苑门，亦曰讠移门讠移门，冰室门也，门内有冰室。魏晋以后为宣阳门。《水经注》：宣阳，汉之小苑门也，对阊阖门，南直洛水浮桥。永嘉末，刘聪将王弥逼宣阳门，寻克之，入南宫，升太极前殿，纵兵大掠。元魏时塞，又西曰津门以洛水自此入城而名。魏晋以后曰津阳门。晋永嘉二年，王弥寇洛阳，屯津阳门。一名建城门；东面三门，正东曰东中门魏晋以后曰东阳门。吴孙皓亡国，至洛，面缚诣东阳门。晋成都王颖将牵秀犯洛阳，败于东阳门外，是也，其南曰望京门，亦曰税门一名芒门。魏晋以后曰清明门。后魏文帝改为青阳门，其北曰上东门，一名上升门建武十三年，车驾出猎，夜还上东门，门候郅恽拒关不开，乃回从东中门入。又袁绍悬节上东门，逃奔冀州。魏晋以后曰建春门。晋成都王颖将马威等犯洛阳，长沙王奉帝战于建春门，大败之。又永嘉二年，王弥寇洛阳，兵败，遂烧建春门而东。《水经注》：水经建春门前，水上有石桥，亦曰建阳门。按：唐宋时有上东、建春等镇，盖因故城遗址而名；西面三门，正西一门曰雍门魏晋以后曰西明门。晋永嘉三年，刘聪寇洛阳，屯西明门。五年，聪将刘曜寇洛阳，逼西明门，寻入屯武库。后魏主宏改为西阳门。魏主子攸永安三年，诛尔朱荣，是夜，尔朱世隆帅荣部曲焚西阳门，出屯河阴，其南一门曰广阳门顺帝安汉二年，立南匈奴兜楼储为单于，绍祖饯于广阳门外，是也。魏晋因之。晋河间王将张方至洛阳，入广阳门。亦曰西阳门。石勒救洛阳，与刘曜大战于西阳门，即此。后魏主宏改曰西明门，其北一门曰上西门魏晋以后曰阊阖门。石勒与刘曜战于广阳门，勒出阊阖门夹击之，是也。又北一门曰承明门，后魏主宏所立，当金墉城前东西大道，初曰新门，旋改为承明。时盖塞宣阳门，开承明门，亦曰十二门；北面二门，东曰门以水所经而名。灵帝中平末，袁绍等诛宦官，中常侍张让等将帝步出门，夜至小平津，即此。魏晋以后曰广莫门，西曰夏门桓帝崩，迎立解读亭侯至夏门，是也。魏晋曰大夏门。《载记》：晋永嘉三年，刘渊遣子聪攻洛阳，聪进屯宣阳门，曜屯上东门，王弥屯广阳门，刘景攻大夏门。又后魏永安三年，尔朱世隆以尔朱荣见杀，遣其党将胡骑至郭下，魏主升大夏门望之，即此。其中曰宫城后汉为南北两宫，魏晋以后，因为宫城，宫城正南门曰云龙门后汉南宫正门曰端门，旁有东、西掖门。曹魏改建阊阖门。晋更名云龙门，而东、西掖门如故。元康初，贾后谋杀杨骏，骏主簿朱振说骏烧云龙门以胁之。骏曰：云龙门魏明帝所造，功费甚大。是云龙门即阊阖门也。后魏亦曰阊阖门。或曰：后魏以阊阖门为宫城外门，而云龙门为宫门。永安初，尔朱荣擒葛荣于邺北，送至洛，魏主御阊阖门受之。三年，尔朱天光擒万俟丑奴、萧宝寅于高平，至洛阳，置阊阖门外都街中。既而魏主诛尔朱荣，登阊阖门，下诏大赦。未几，尔朱兆犯阙，魏主步出云龙门，为兆骑所执。是云龙门在阊阖门内也。又普泰二年，尔朱度律等攻邺，败还河桥，为斛斯椿所擒，遣骑入洛，执尔朱世隆等，斩于阊阖门外。高欢寻入洛，改立平阳王修，亦升阊阖门，大赦，东曰万春门曹魏门名也。晋时亦谓之上东门。长沙王与齐王ぁ相攻，帝幸上东门，即万春门也。后魏又改为万岁门，西曰千秋门汉时宫西门曰广义门，亦曰神虎门。晋曰千秋门，又为神虎门。永宁二年，齐王ぁ袭长沙王，驰入宫，闭诸门，ぁ将董艾陈兵宫西，烧千秋神虎门。后魏时亦曰千秋门，又名神虎门。尔朱度律等攻高欢于邺，败还，斛斯椿等据河桥，诛尔朱之党，遣行台长孙稚诣洛阳，于神虎门外，启诛尔朱氏，北曰朔平门汉北宫门曰朔平。自魏晋至后魏，皆相因不改，华延《洛阳记》：洛阳城内宫殿台观，府藏寺舍，凡百一万一千二百一十九门。自刘曜入洛，元帝渡江，宫署里闾，鞠为茂草。后魏孝文太和十七年，幸洛阳，巡故宫，咏《黍离》之诗，为之流涕，经始洛京。十九年，新都始立。杨之《洛阳伽蓝记》：京师东西二十里，南北十五里，永熙多难以后，城郭崩毁，宫室倾覆。隋大业元年，改营东京城，前直伊阙之口，后依邙山之塞，东出水之东，西逾涧水之西，洛水贯其中象河汉也跨洛为桥，曰天津桥。见后。河南、洛阳，于是合而为一《括地志》：周王城在苑内东北隅，自周敬王、汉光武、魏文帝、晋武帝，皆都故洛城，至是，自故洛城西移十八里置都城。唐亦曰东都高宗始以洛州为东都，武后号曰金城。《志》云：自宫城而东二千五百四十步，周一万五千五十步，其崇丈有八尺，武后号曰金城。《会要》：天宝二年，筑神都罗城，号曰金城，外城亦曰都城，亦曰京城周五十二里九十六步刘句曰：都城南北十五里二百八十步，东西十五里七十步，周回六十九里三百二十步。又隋初作东都，无外城，仅有短垣，谓之罗城，正南曰建国门。唐武后时，使李德昭筑之。天宝初，又筑焉，内城亦曰皇城。唐曰太微城。在都城西北隅周十八里二百五十八步，宫城唐曰紫微城，亦据内城西北隅周九里三百步刘句曰：宫城东西四里一百八十步，南北二里十五步；有隔城四重。隔城者，皇城之东曰东城，皇城端门之南曰南城，东城之东曰曜仪城，宫城东南曰宝城。详见后。宋曰西京，大抵皆因隋唐之故，宫城门凡六：中五凤楼隋曰则天门。唐武德四年，世民入东都，毁则天门及阙。贞观中，复营治之。显庆五年，御则天门楼，受百济俘。武后改曰应天门。《唐六典》：宫城门南曰承福门，或以为开元时名也。宋曰五凤门，东兴教隋名也。唐曰重明门。昭宗迁洛，又改为兴教。后唐同光末，郭从谦等作乱，攻兴教门，遂焚门，逾城而入。宋亦曰兴教门，西光政自隋至宋，相仍不改。一云唐曰长乐门，昭宗迁洛，改为光政，东面一门苍龙隋曰太阳。越王侗皇泰初，王世充攻太阳门，杀卢楚等。唐曰苍龙，亦名宣仁。宋仍曰苍龙，西面一门金虎自隋至宋，相仍不改，北面一门拱宸《宋志》：拱宸门，旧名元武。后唐应顺初，唐主从厚以潞王从珂犯洛，谋北渡河，使亲信守玄武门，遂出走，是也。大中祥符五年，改今名。或曰旧名师子门。后唐庄宗被弑，刘后自师子门出走，即此。宫城东西有夹城，各三里，东二门：南曰宾晖，北曰启明；西二门：南曰金耀，北曰乾通皆隋唐旧名，宋因之。皇城门凡七：南面三门，中端门隋名也。大业二年，自江都还东京御端门，大赦。唐世民入东都，改端门曰阊阖。既而恶其侈靡，命撤端门楼，焚乾阳殿。《唐六典》：皇城南门，中曰顺天。隋开皇二年作，初曰唐阳，仁寿初改昭阳，大业初改为端门也。唐武德中，又改曰顺天。贞观四年，擒突厥颉利，上御顺天门受俘，即此。神龙初，改曰承天。宋亦曰端门，左、右掖门；东面一门宣仁天宝十四载，安禄山反，其将田承嗣等陷东京。封常清与战于都亭驿，兵败，退守宣仁门；又败，乃自禁苑外墙西走。又《唐六典》：东城在皇城之东，其门东曰宣仁，南曰承福。后唐同光四年，将东巡汜水，骑兵陈于宣仁门外，步兵陈于五凤门外，郭从谦等遂作乱；西面三门，中开化，南丽景《六典》：洛城南门西有丽景夹城，自此潜通上阳宫，北应福《六典》：西面二门：南曰鹿丽，北曰宣耀。此盖宋制。京城门凡十：南面三门，中定鼎隋曰建国。《隋书》：东都南面三门，中曰建国。《六典》：唐平王世充，焚建国门，东长夏，西厚载；东面三门，中建春隋曰建阳，亦谓之太阳。大业九年，杨玄感遣弟玄挺分道攻东都，东都兵拒之于白司马阪，兵败，玄挺遂直抵太阳门。《宋志》谓为罗门，误也，南永通《唐志》作罗门，北上东隋曰上阳，亦曰上春。杨玄感攻东都，屯上春门。大业十三年，李密攻金墉，陈兵北邙，南逼上春门。唐改为上东。安禄山遣田承嗣等犯东京，封常清与战于上东门，兵败，东都遂陷；西面一门关门；北面二门，东延喜《唐史》：昭宗天二年，敕改东都延喜门曰宣仁，西徽安皆隋唐旧名也。又《隋志》：东都有三市，东市曰丰都，南市曰大同，北市曰通远。大业十三年，李密屯洛口，遣兵入东都外郭，烧掠丰都市。《旧唐书》：都城内有东西二市，纵横各十街，街分一百三坊，每坊纵横三百步，开东西二门。自靖康以后，铜驼荆棘、黍离麦秀之悲，千秋一辙。山川岩壑之奇，都邑宫阙之盛，止以发嗜古者之唏嘘云尔！

　　洛阳县附郭。周下都也。在洛水北，故曰洛阳。秦为三川郡治。汉河南郡亦治焉。东汉改洛为雒。魏复为洛阳县。晋及后魏皆因之。隋迁郡治河南县，并移县郭下。唐神龙二年，改洛阳曰永昌。唐隆元年，复旧。宋熙宁五年，省入河南县。元初，复置。金人以河南县省入洛阳。今因之。府城周不及九里，有门四：东建春，西丽景，北旺喜，南长夏。编户八十八里。

　　○洛阳故城在府东北二十里。周公迁殷顽民于此，是为成周。《春秋》昭二十六年，天王入于成周。三十二年，诸侯城成周。班固曰：晋合诸侯于狄泉，以其地大成周之城，居敬王也。战国时，亦曰洛阳。秦封吕不韦为洛阳十万户侯，后置三川郡，治洛阳。汉亦为河南郡治。后汉都此，改洛为雒。鱼豢曰：汉火德，火忌水，故去水而加隹也。魏复改为洛。魏于行次为土，土，水之牡也，故除隹而加水。晋仍为洛阳。永嘉以后，城郭宫阙，大都芜没。后魏太和十七年，始营洛阳。景明二年，司州牧广阳王嘉请筑洛阳三百二十三坊，各方三百步，从之。三年，洛阳宫室始成。永安二年，梁陈庆之送元颢北还，入虎牢，魏主子攸北渡河，入河内，颢入洛阳宫。未几，败灭。东魏迁邺，改置洛阳郡。西魏大统三年，遣独孤信等趣洛阳，至新安，东魏高敖曹自洛引兵北渡河，信进据金墉城。四年，东魏侯景等围信于金墉，悉烧洛阳内外官寺民居，存者十二三。及邙山之战，两军互相伤败，宇文泰留长孙子彦守金墉而还。高欢来攻，子彦弃城走，焚城中室屋俱尽，欢毁金墉而还。未几，魏将是云宝复袭取洛阳。九年，宇文泰败于邙山，西入关，洛州复为东魏所取。隋开皇初，废洛阳郡。大业初，移洛阳入新都郭内。《洛阳记》：魏晋时，城中有铜驼街，在宫南，旁有汶阳里。

　　河南故城在府城西北。周之王城，亦曰郏邑。《春秋》桓七年，王迁盟、向之民于郏。襄二十四年，齐人城郏，是也。自平王以后，十二王皆都此。敬王始迁洛阳，至赧王复居王城。秦置三川郡。汉为河南县，属河南郡。后汉、魏、晋皆属河南尹。《晋·地道志》：河南城去雒城四十里。后汉建武二年，遣冯异代邓禹定关辅，车驾送至河南。晋永嘉五年，刘聪遣呼延晏等寇洛阳，比及河南，晋兵前后十二败，遂至洛阳。后魏太和十七年，如河南城，遂定都洛阳，县仍属河南尹。东魏迁邺，改为宜迁县，徙置河南郡于此。隋初郡废。大业初，改营新都，仍曰河南县。唐因之。垂拱二年，以明堂成，改合宫县。神龙初复故，三年，仍曰合宫，旋又复旧。宋亦曰河南县。金人省入洛阳。○永昌废县，《唐书》：垂拱四年，分河南、洛阳置，治都内道德坊，在洛水侧。神龙三年废。又来庭废县。唐天授三年，分洛阳县置，治都内从善坊。龙朔元年废。
</div>
    <div class="pagination">
<a href="读史方舆纪要_page190.html">上一页</a><span>...</span><a href="读史方舆纪要_page186.html">186</a><a href="读史方舆纪要_page187.html">187</a><a href="读史方舆纪要_page188.html">188</a><a href="读史方舆纪要_page189.html">189</a><a href="读史方舆纪要_page190.html">190</a><span class="current-page">191</span><a href="读史方舆纪要_page192.html">192</a><a href="读史方舆纪要_page193.html">193</a><a href="读史方舆纪要_page194.html">194</a><a href="读史方舆纪要_page195.html">195</a><a href="读史方舆纪要_page196.html">196</a><span>...</span><a href="读史方舆纪要_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
