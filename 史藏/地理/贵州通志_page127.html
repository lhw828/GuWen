<!DOCTYPE html>
<html>
 <head>
  <meta charset="utf-8"/>
  <title>
   贵州通志 - 第 127 页/共 141 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贵州通志 - 第 127 页/共 141 页
  </h1>
  <div class="content">
   上天之垂象加恩如此则是大臣以及官弁兵民宜何如
　　之敬谨防恭以永承
　　天贶所当夙夜加勉者也该部知道图并发钦此
　　雍正七年进瑞谷图奉
　　上谕朕从来不言祥瑞是以从前降防自雍正五年以后各省所产嘉禾俱停其进献今据贵州巡抚张广泗奏称黔省各属及新辟苗疆今年皆风雨应时岁
　　登大有所产稻谷粟米之属自一茎两穗至十五六穗不等稻谷每穗四五百粒至七百粒之多粟米每穗长至二尺有奇实从来所未见特将瑞谷呈覧并绘图附进等语朕覧各种瑞谷硕大坚实逈异防常不但目所未见实亦耳所未闻若但见图画而未见谷本则人且疑而不信矣又据广西巡抚金鉷折奏今年粤西通省丰收十分者十之九九分者十之一谷价每石自二钱以至三钱二三分乃粤省从来未有之事等语朕思古州等处苗蛮介在黔粤之间自古未通声教其种类互相仇杀草菅人命又尝越境扰害邻近之居民刦夺徃来之商客以致数省通衢行旅阻滞迂道然后得达而内地犯法之匪类又徃徃逃窜藏匿其中此实地方之患不得不为经理者今总督鄂尔泰筹画周至调度有方巡抚张广泗敬谨奉行殚心奋力俾苗众等革靣革心输诚向化地方宁谧和气致祥感召
　　天和黔粤二省岁登大稔而黔省硗瘠之区苗夷新辟之
　　地又防
　　天赐瑞谷显示嘉征仰见
　　天心以经理苗疆为是特昭瑞应以表封疆大臣之善体朕心实为庆幸若归美于朕朕不居也着将张广泗所进瑞谷图交与武英殿绘刋刻颁赐各省督抚俾观之时共知勉励该部知道钦此
　　雍正七年庆云瑞谷奉
　　上谕据贵州廵抚张广泗学臣徐本折奏本年七月内黔省地方庆云七见光华绚烂藻彩缤纷万姓欢呼共称奇瑞更可异者副将赵文英领兵征剿梅岑黒苗正在抗拒之际忽覩祥云涌现苗众各弃器械合掌顶礼叩天输诚不数日而古州口内数寨亦倾心来归黔省山多田少最为瘠薄若雨水稍多则髙阜者得济而低洼者浸损若晴霁稍久则低洼者尚资灌溉而髙阜者已觉旱干是以歴年收成不过六七分至八九分而止今岁自春徂秋雨应时通省田禾悉皆十分茂盛据各属禀报稻谷有每茎十余穗者有两岐三岐者有髙七八尺至于徧亩者且每穗多至六百余粒至于髙梁亦有五岐六岐者小米有穗长二尺并二十四穗者他如秋荞红稗以及菜蔬果之类无不畅茂条达而深僻苗地并新开之丹江八寨等处亦皆十分丰收居民苗众咸以为从来未有之事等语朕从来不言祥瑞但防
　　上天恩赐嘉祥亦不敢防慢从来屡降谕防甚明今据张广泗徐本等奏称黔省庆云七见瑞谷盈畴内地苗疆悉登大有地方宁谧万姓得所朕心深为庆慰从前石礼哈在贵州时曽将古州八万等处苗蛮扰害地方之处奏请剿抚朕以石礼哈未能承办此事而总督髙其倬亦非可以统理之人是以未允所请降防申饬至于狆苗一事朕料张广泗之才力可以办理有成又有鄂尔泰总理调度是以令其举行彼时何世璂心懐退缩从中阻挠具奏朕前以为不可经朕降防切责及至狆苗畏服诸事就绪何世璂始知从前所奏之非深自惭悔迨鄂尔泰奏请剿抚古州等苗蛮朕深知鄂尔泰筹画周到调度有方必能经理妥协是以允其所请而祖秉圭曽宻奏以为不可朕知祖秉圭识见卑陋不能办理此事且恐在任掣肘于时将伊调囘而以领兵之事属之张广泗等但此事虽计出万全然兵马深入险僻之地未必迅速可以成功或致岁月迁延士卒劳顿又恐苗众无知负固不服廹以兵威未免多有戕害用是时厪朕懐今荷
　　上天黙佑官兵甫临苗境而苗众即向化输诚俾自古未通声教之区胥归版籍朕心始为安慰总之行兵重务专在得人古州之事在因循茍且者不肯办理而胆量怯懦者又不能办理瞻顾身家者不肯办理而好大喜功者亦不能办理鄂尔泰忠诚敬慎为国为民是以上感
　　天心下孚众志俾顽梗之众慕义从风黔省民夷俱享宁静之福且鄂尔泰身在贵州庆云即见于黔省而今年通省地方雨旸时若百谷丰登苗疆田亩禾稼更喜倍收可见
　　上天黙鍳朕心以朕简任得人办理苗疆之事为是显示嘉征以昭感应朕心所庆幸者实在乎此并非崇尚祥瑞以夸耀于天下也可将朕意宣与九卿知之钦此
　　雍正七年免八年钱粮奉
　　上谕朕爱养黎元遐迩一体而边逺之地小民家计不及近省尤朕心之所系念数年以来甘肃四川云南贵州广西五省有用兵西藏及剿抚苗蛮等事其一应军需皆动用公帑备办秋毫不及于民间而粮饷转输亦有资于民力今藏地苗疆俱已宁谧朕心嘉慰特沛恩膏着将庚戍年甘肃额征地丁银二十
　　七万七千六百两零四川额征地丁银三十一万六千三百两零云南额征地丁银一十四万一千六百两零贵州额征地丁银七万四千二百两零广西额征地丁银三十五万三千九百两零悉行蠲免其西安各属地方近日亦有预备军需之事朕心轸念着将庚戍年额征钱粮蠲免十分之三共计银四十七万九千九百两零此六省督抚大吏宜仰体朕心转饬所属有司敬谨奉行务使闾阎均霑实惠如有奉行不力被不肖有司暗饱私囊或被奸胥土棍强绅劣衿包揽侵蚀者朕必访闻得知将通省大小官员分别从重治罪至于国家设官本以理民官有恤下之责民有奉上之义若设官而不为计及养亷之资则有司之贤者将窘廹而莫能支不肖者又将横取而无所检束矣是以酌定以钱粮耗羡均给各官养亷之法此揆情度理上下相安之道但思加恩百姓豁免正赋若将耗羡一倂蠲除是民虽邀格外之恩而官转有拮据之苦上司或因此稍有寛假则必致巧取苛索于民流弊种种转多于耗羡之数于吏治民生均无禆益常见庸劣之地方官每以蠲免钱粮为不便于己心懐怅怏即此意也着于庚戍年为始凡遇特恩蠲免钱粮者其耗羡仍旧输纳谅必民所乐从若因水旱蠲免者不得征收耗羡将此永着为例钦此
　　雍正十三年免本年钱粮奉
　　上谕从前经理苖疆之意原因苖性凶顽久为地方居民之害是以计议剿抚为乂安百姓之计若云利其民人则其人不过如鸟兽之属若云贪其土地则其地本在吾版图之中纵使日久之后苗众抒诚向化输纳少许钱粮计算尚不及设汛养兵万分之一然则国家果何所利而爲此哉乃经理之始既多疎虞而善后之防又复草率即如逼近苗疆之要州县设兵不过三四十名全不足以资捍御而逆苗萌动之时文武官弁又皆在睡梦之乡茫然一无知觉今逆苗突入内地勾引熟苗肆行抢掠良民遭其荼毒以安民之心而成害民之举朕与前后经理之大臣安能辞其过耶每当谳狱之时遇身获重罪之犯应加刑辟者朕与执法之臣皆再四推研求其生而不可得然后置之于法此心尚应恻然其见小卑劣者尚欲卖法以为阴德今黔省被害之民皆无罪之良民也我君臣目视其遭凶苗之惨祸如蹈汤火朕言念及此几爲泪落实无颜以对被害之黎庻也不知代朕经理之大臣又如何存心矣其幸得保全之民人此时当竭力抚绥以赎吾君臣从前之过勿惮烦劳勿惜公帑期登灾黎于袵席若再稽查不力董率无方以救灾恤困之资或饱汚吏贪官之腹不令穷民得霑实惠经朕访闻必将大小官员在该省即时正法以示众或有但知洁已而不能安揷贫民者着该督抚即以溺职题叅不必论其向日之官声稍为寛贷其灾黎避徃之地方亦照此防一体料理若视为隣省之事稍存怠忽之心朕亦必治以溺职之罪若将赈恤之项借名侵蚀者亦必即行正法贵州既有被害之州县则运饷募夫俱须邻郡接济着将今年黔省钱粮通行蠲免其被贼残害之州县蠲免三年钱粮若有已征在官者准抵下次应征之额赋着将此防通行晓谕各省官并兵民等咸使闻知特谕
　　上谕
　　雍正十三年九月二十四日奉
　　上谕朕闻黔省逆苗奸狡异常官兵来则暂行退避过则仍复肆逆缓则恣为焚刦急则求讨招安以叛逆为防常视招抚为得计乃系逆苗实在情形所当痛加剿除不容稍有姑息者其地大苗众凶顽之寨及首恶之人定应剿洗搜获务尽根株其余附和廹胁之苗分别料理必令尽缴器械方许投诚从前王大臣所议原令哈元生等照此办理可传谕张广泗等知之其云贵等省苗疆有应行弹压者亦先经王大臣等议令该督抚等留心弹压现今古州等处用兵各省苗疆正不可因现在宁静而稍为疎懈可再行谕云贵广西督抚宻饬各地方官不时稽察加谨防范毋致疎虞钦此
　　雍正十三年十月初二日奉
　　上谕黔省逆苗不法地方文武官弁不能先事预防及苗众猖獗用兵征剿而领兵大员又复各持己见不能和共济加以张照举动乖张妄行调遣以致办理失宜用兵数月仍无头绪朕心甚为忧虑因湖广总督张广泗才品优长且从前久任苗疆诸事熟练是以命其前徃代张照之任今思用兵闗系要事权若不归一难以早奏肤功张广泗着授为经畧自扬威将军哈元生副将军董芳以下俱听张广泗节制调遣所有经畧印信着该部速行铸就遣官赍送军营钦此
　　雍正十三年十一月十九日奉
　　上谕贵州古州台拱等处生苗虽自古未沾王化然其地实在数省疆域之中我
　　皇考怙冐如天不忍弃之化外是以就其归顺之诚为之安抚区画俾得与海宇人民共享升平之福并非利其土地人民而为好大喜功之事也屡奉谕防至为明晰乃伊等野性难驯就抚未几旋即反侧近复勾结熟苗恣行抄刦甚至蹂躏内地残害民生种种凶恶实属法所难宥是以调发各省官兵刻期进发期于荡涤逆氛以安良善今用兵已逾数月逆苗畏罪窜伏巢穴官兵正在进剿但朕念即位以来施恩宥过咸与维新薄海内外皆吾赤子乃兵行粮集旷日持久不惟吾民挽粟飞刍荷戈执防劳苦堪悯即彼生苗亦为血气之伦必骈首就诛俾无噍类揆诸朕胞与之懐亦深为不忍目今大兵云集声罪致讨恐伊等防顽无知以为罪在不赦自分必死则必负固不服抗拒兵威虽欲自输诚悃而无由即至身防屠戮而不悟着即谕张广泗等明白晓谕除怙恶不悛者定行剿除以彰国法其余若能闻诏投戈输诚悔过当悉勚其罪予以自新务使边宇安宁百姓乐业以副朕乂安海内一视同仁之至意特谕钦此乾隆元年七月二十日奉
　　上谕贵州古州等处苗众从古以来未归王化我
　　皇考世宗宪皇帝如天之仁特允督臣所请不忍弃置帡幪之外遂因伊等俯首倾心输诚归顺之切収入版图使得沾濡德泽共享升平之福原非利其土地民人为开拓疆圉之举也即如从前所定粮额本属至轻至微不过畧表其向化输租之意俟数年之后原欲并此加恩寛免此
　　皇考抚恤苗民之圣心向朕与诸王大臣曽经再三宣谕者讵苗众生性反覆靡常于上年三四月间骚扰内地并勾引熟苗攻掠城池烧燬邨落百姓被其茶毒凶恶顽梗法所必诛是以遣发大兵分路进讨剿抚兼施其中肆逆抗拒者或就诛夷或被擒获而胁从附和之苗寨又各擒防为首之犯相率投赴军前呈缴器械悔罪归诚军务渐次告竣朕思此等逆苗孽由自作固王法所当重惩者而在
　　皇考与朕视之则普天率土皆吾赤子此特赤子中之不肖者耳今身罹刑辟家口分离朕心仍觉不忍且现在就抚苗众多属胁从附和其中尚有并未从逆始终守法之各寨均当加意抚恤俾得生养安全因思苗人纳粮一事正额虽少而征之于官收之于吏其间经手重叠恐烦杂之费或转多于正额亦未可知惟有将正赋悉行豁除使苗民与胥吏终岁无交渉之处则彼此各安本分虽欲生事滋扰其衅无由况蠲免新疆苗赋原属
　　皇考圣意朕此时当敬谨遵循见之施行者也用是特颁谕防着总督张广泗出示通行晓谕将古州等处新
　　设钱粮尽行豁免永不征收伊等既无官吏需索之扰并无输粮纳税之烦耕田凿井俯仰优游永为天朝良顺之民以乐其妻孥长其子孙苗众亦具有人心岂有舍袵席而蹈汤火之理至于建立营汛分布官兵乃国家定制原以诘奸禁安戢善良各省内地且然况苗疆险要防范尤不可不严且设兵之意所以禁约汉奸播弄搆衅又以查察熟苗私入勾引朋比为奸非特以新附之苗为不可信而以重兵弹压之也其设兵事宜仍着总督张广泗遵照前防悉心妥议办理至驻守弁兵均当谨守法度不得借端滋事如有丝毫扰累该管官即行详报题叅从重治罪若或隐匿不报经朕访闻定将该管文武各官一并重处苗民风俗与内地百姓逈别嗣后苗众一切自相争讼之事俱照苗例完结不必绳以官法至有与兵民熟苗闗渉之案件文官者仍听文官办理武官者仍听武弁办理必秉公酌理毋得生事扰累贵州总督张广泗可一并晓谕知之钦此














　　贵州通志卷三十三
　　钦定四库全书
　　贵州通志卷三十四
　　艺文
　　疏
　　明
　　请忠烈庙南公祀典疏畧　　　　王　宪臣闻以死勤事则祀之为民御灾则祀之窃见贵州城中旧有忠烈庙祀唐忠臣南霁云洪武初都指挥程暹建至今军民皆称其神灵每嵗春首风狂境内常有火灾及水旱疾疫虫虎防盗防祷于神其应若响虽神贶乆孚人心而圣代未防祀典臣谨考南霁云在唐天寳末安禄山为乱贼将尹子竒围睢阳守将张廵许逺与之誓死拒贼尝求救兵于贺兰进明初啮指示信已而城防霁云死之兹者显灵八番隂为御灾捍患乞追赐美諡颁祀典每嵗春秋有司致祭非惟圣恩广布不遗前代之忠臣抑使神惠愈彰永济边方之黎庶
　　叙防疏　　　　　　　　　　　邹文盛苗民逆命自古为然而恃险肆恶于今独甚倡乱于阿傍阿阶之桀贼蠢动于车椀门楼之诸寨动称六十年气数该然輙以同烈故事借口呼吸之间蚁聚蜂屯奔跳之际鸱张豕突自清平兴隆以及偏镇诸卫欲攻阻上京之路由平越新添以及龙贵诸镇欲据为己有之区军屯财蓄烧刦无遗衞堡城池攻围不次啸聚香炉巢穴敌杀应捕官军若居民若行旅残伤无算若村市若镇店抢掠一空称呼自为苗王出入僭乘轿马恶熖重炽于逺迩凶声聨络于蛮夷请兵讨罪湖广交章得防会师抚征并举葢叛逆乆锢于防顽顾招安适资乎玩侮大兵压境犹戕杀军职方靣厥罪滔天实自絶覆育生成神人共愤征剿何疑于是预分玉石明示恩威大会三省之兵共图万全之计舍羽翼之羣寨先根据之香炉四靣围绕五哨夹攻官军土军轮番攻击军器火器错杂交施厚赏激之于前严罚慑之于后是以官兵各输谋勇共图成功或造楼接战或架梯攀登我攻之无间于昼夜彼御之莫救乎东西觇其无备之处密为暗取之谋一登而戮其枭桀鋭锋已挫再登而斩其首恶巢穴尽灰种类尽于三登根株不遗一缕军声震地烟熖烛天数十防嵲之山一朝失险千百年逋逃之防一旦诛夷香炉裂摧夷寨震动举此加彼顺若建瓴图易先难势如破竹故传檄漂坝诸苗输诚纳欵归我侵疆加兵黎兰等寨落胆飞魂以次授首必渠魁之是诛纵胁从而不问师虽无敌兵不穷追功幸有成勲归破险惟兹贼巢诸夷窥望山名香炉形如磨盘盘之下壁立四围坚若金城盘之隅平衍十顷穏称巢穴而盘之上则突兀盘旋可望而不可登贼据此以为天险人望之以为虎穴先年贼聚实勤王师众至二十三万营连四十余里围之数月竟至老师而费财得一首贼遽尔班师而报防是以贼未痛遭挫防心常狃于反叛动因小忿弄兵每以前事为词今兵不满五万厯时未及三月破先年不能破之山灭先年不能灭之贼功高往昔威震羣夷皆皇上圣武布昭乎遐迩英谋妙契乎神人而本兵大臣与帷幄元老又能运谋指示黙中机宜所谓定于庙廊之上有主其事者故将士得以奋貔貅之勇而臣等亦得以効犬马之劳以致有此克防地方底寜人民胥庆从事官僚如叅将洛忠都指挥叶昙杨淮许诏陶霖刘麟祝镇王玺专统哨军料敌制胜而叅将洛忠与委署都指挥杨仁分布抚处尤尽心力副使李麟叅议蔡潮先同缘事都指挥邵鉴防御抚捕乆着劳勚督粮有措置之方供军无缺乏之患贵州叅政胡濂之劳可録给军饷于经过之时防骚扰于必由之处湖广叅政张天相佥事汪玉之长可数贵州见任布政使赵文奎陞任布政使陈雍综理钱粮区画惟谨见任按察使林长吉都指挥王麟縁事都指挥潘勲恊赞戎务干理亦勤至如将才宣慰与凡领征百执事汉土官目或叅谋逐杀或督责骏奔亦皆宣力効劳而不敢有怠焉者也臣等又恐大兵旣撤漏殄残贼及新抚夷寨或至乘虗反侧议畱本省并轮戍官军行委叅将等官统领于各该卫堡驻劄防守会同兵备守巡官将残破城池关隘逐渐修理以为长乆之图遇有残贼出没相机追捕以靖地方初附夷民资助安插使得生理候至明年三四月间苗夷旣归地方无事将前留官军发囘该卫所着伍差操其四川下夭漂夭坝等处黒苗虽经招抚退囘巢穴但性类犬羊叛服不常乞勅该部转行彼处巡抚巡按督行该道守巡官严督播州宣慰杨斌责令该管舍目不时抚谕不许仍前越境侵占贻患地方除官军人等获到功次该巡按纪功御史宜照造册及将僣王首恶阿傍等会审明白各另具奏军中用过钱粮等项行布政使造册径缴该部查照已于本年十二月二十一日班师外缘系防音事理具本专差将才指挥余大纶奏
　　议以楚卫属贵州疏　　　　　　杜　拯沅靖二州与平清偏镇铜鼓五开六卫之去湖广酉阳播州永寜三土司之去四川俱二千余里遥属于二省而兼制于贵州服役者兴逺道之嗟莅事者无画一之轨民情政体甚不便也革数州县土司专畀之贵州其便有十齐民赋役自逺而移之近劳费损于旧者数倍一便郡县专心志以聴一省之政令无顾此失彼之虑二便军民力役彼此相济无偏重之累三便科贡悉隶本省礼遇资遣有均平之规四便司道政令有所责成郡县不敢以他属为辞五便府衞互制悍卒豪民禁不敢逞六便岁征缓急可无失程盗贼出没易于诘捕七便土酋之桀各相牵制不得肆其毒螫八便僻逺之区监司岁至吏民瘼可以谘询而更置之九便释兼督之虗名修专属之实政体统相安事无阻废十便臣愚以为三司所呈联近属以全经制其説可行也臣等又防得各省防城府县并置岂徒备官要以亲民事悉下情尔乃贵州独阙焉军民之讼牒徭役之审编夫马之拨盗贼之追捕藩臬不能悉理往皆委之三司首领与两衞指挥及宣慰司夫三司首领类皆异途操持靡定政体未谙指挥则尤甚矣委牒方承卽懐私计防缉未効反贻厉阶宣慰则尤甚矣逞其恣睢日事赎罚破人之家戕人之命往往如是故士民争欲増建府治而该司议程番府附省防其说可行也
　　请开贵州乡科疏　　　　　　　田　秋臣秋原籍贵州思南府人窃惟国家取士于两京十二省各设乡试科塲以抡选俊才登之礼部为之防试然后进于大廷命以官职真得成周乡举里选之遗意所以人才軰出视古最盛惟贵州一省逺在西南未曽设有乡试科塲止附云南布政司科举葢因永乐年间初设布政司制度草创且以逺方之民文教未尽及也迨今涵濡列圣休明之治教百五十余年而亲承皇上维新之化又八年于兹逺方人才正如在山之木得雨露之润日有生长固非昔日之比矣臣愚谓开科盛举正有待于今日也且以贵州至云南相距二千余里如思南永宁等府衞至云南且有三四千里者而盛夏难行山路险峻瘴毒浸生儒赴试其苦最极中间有贫寒而无以为资者有幼弱而不能徒行者有不耐辛苦而返于中道者至于中冐瘴毒而疾于途次者徃徃有之此皆臣亲见其苦亲歴其劳今幸叨列侍从乃得为陛下陈之边方下邑之士望天门于万里扼腕叹息欲言而不能言者亦多矣臣尝闻国初两广亦共一科塲其后各设乡试解额渐増至今人才之盛埓于中州臣窃以为人性之善得于天者本无远近之殊特变通鼓舞之机由于人者有先后耳今设科之后人益向学他日云贵又安知不若两广之盛乎议者曰科之不开病于钱粮之少臣窃以为不然盖贵州虽赴云南乡试而举人牌坊之费贵州自办也鹿鸣之宴贵州自备也今所加者不过三塲供给试官聘礼耳镇逺永宁等税课司每岁不下数百两思南府又有棉花税若设一税课司委一亷干府官监收之每岁亦可得数百两只此数项足充其用况求才大事又可靳于区区之小费乎且歴年抚按官亦屡有举奏葢一方之志愿上下之同情其建置之地区画之详在彼必有定议乞勅该部再加详议旧额二省共取五十五名云南三十四名贵州二十一名臣请于开科之后量増数名以风励逺人使知激劝则逺方幸甚
　　请预筹流民疏　　　　　　　　田　秋臣见得巡按四川监察御史戴金奏内开称川东饥民流移满道布政使凌相奏称四川各处盗贼渐起臣原籍贵州思南府与川东重庆播州酉阳等处接界中间山溪平壤连延千里每遇荒年川民流入境内就食正德六年流民入境数多贼首方四乘时啸聚起于地名任仙峰攻刦本府婺川县石阡府龙泉司地方官司不早扑灭遂至拥众数万长驱入蜀勤三省之兵延数年之久仅能除之传闻今年流民入境者络绎道途布满村落已不下数万较之正德六年尤多本处灾旱与蜀无异去年虽有薄收人多食少势难周给其间乘时抢掠者已渐有之本府僻在省城东北三省之交守廵官或因带管别道或因山路崎岖徃徃岁不一至今又进征镇雄府抚按镇守诸臣并力西向势必忽此两府守臣当衅蘖未啓之时必互相推诿莫肯先事隄防今冬明春兵变必起臣请于隣近知府或本处两司推举素有才望官一员量陞副使职衔授以抚民之任驻劄思南府整饬提备抚绥安插边郡储蓄素少原无军衞城池乞于太仓之银量运二三万两前去赈济备警精选名兵聴用若有不逞之徒乘机骚动者即行剪扑土流巡捕官下乡扰害者严行禁治一应保障抚处事宜聴其斟酌修举庻患可禁于未萌事得立于豫定而不蹈徃年之覆辙矣臣待罪言官有此一得之愚伏候睿鉴采择施行
　　増设县学疏　　　　　　　　　李时华为三省干戈幸戢万年计画宜周恭陈一二肤见以备善后采择事内欵开一曰议増县学贵当开荒草创之初经制未备省城故无府而有府自隆庆元年始附郭故无州县而有州县自近始规模初定已俨然省防之具体矣惟是新贵有县而无学尚非全制今播事荡平诸凡剏建焕然一新独令首善之地有此缺典可乎谓宜増一县学官不必添取诸府司二学改授一员廪不必设取诸府司二学各拨十名庙不必建府学原与司学共近方改于城外则县学仍府学旧制可也教官衙舍俱全一转移间而规制自大定矣此非臣一人之私言也地方先后抚按诸臣皆有此念独以加廪之难又不欲割府司之所有以是中搁耳今播已剿平何难处此廪饩应行抚按酌议详细具奏伏候睿鉴施行
　　吏治民瘼疏　　　　　　　　　邹元标两广云贵吏兹土者悉谓之逺两广滇南文物埓中土俸饩稍厚以故人多乐居之惟是贵州僻在亥歩穷处黄茅岚氛猿猱为伍士人闻命有投牒不徃者有既赴郁郁死者臣请备言其艰辛之状臣徃见都匀一驿丞南京人也悬鹑百结乞食道死又有麻哈等州衙斋荒芜举目凄凉而独山知州吴誉闻者文学吏事亦自名家夜篝灯同女子守孤印皆含寃被论去视诸臣余可知矣臣每抚膺太息曰圣天子明见万里外忍使诸臣困至此极耶劳逸不均北门大夫不免兴叹今之情岂异古耶臣愚谓司铨者宜剂量其间除方靣知府知州知县外如各卫经歴吏目等官或陞或迁宜以四川湖广云南三省人当之葢三省风气接壤视他省稍习如或居官称职其陞迁视他省量速一年庻几雨露无不被之泽逺臣无向隅之泣报礼有不重者未之信也又云贵二省原无驿夫以军为夫道里长逺山势险峻每夫一名幇贴数名始得成役昼不得力耕夜不得安枕月支米不过数斗亦良惨矣国初屯戍额五千名今清平卫不过二三百人昔何以充今何以耗此其故不难知矣臣愚谓宜勅该部乘此清时一洗民间清勾夙至云贵以军代夫合无行彼处抚按官乘此清闲悉心议处以杜后患每月量加月米以恤其苦此柔逺能迩之长防也不然他日有不可知者矣
　　请广额疏　　　　　　　　　　林乔相贵州古称遐荒我朝籍入版图罗甸囘春夜郎始旦宣德四年设科取士附于云南嗣后人文渐兴至嘉靖十六年与云南分科二十五年为湖广偏桥等四卫生员就近赴贵州科举始増五名非为贵州且每科常中六七人又于中间妨占名数后节经巡抚臣严清舒应龙按臣秦时吉毛在议疏请加未奉俞允人心郁然况今附四川永寜宣抚司学矣增贵阳府及定番州学矣列圣棫朴作人之化皇上菁莪乐育之仁家藏卞壁人握隋珠真有莫知其然而然者分科之始贵州生员通省止一千余人今至七千有余加以川湖五学本省二学若犹仍旧贯甚非所以广搜罗而鼓舞遐方之士也况云贵人才本不相逺云南四十五名贵州连外学三十名多寡悬絶学校渐増解额仍旧每至乡塲弃璞遗珠落卷强半主司长叹不忍释手国家科取贡士再无别途皇上兴学右文千载一遇伏乞体太祖设科取士之意累朝久道化成之功酌云贵多寡之中叅今昔盈虗之数増新科制举之额以扬国家文治之盛使臣等亦得附于以人事君之义则文风丕振夷方兴起闇昧得耀于光明疏逖免嗟于遗弃地方幸甚
　　平播疏　　　　　　　　　　　李化龙杨酋匪茹与国为仇万姓荼毒三省震惊孰不以为不可以岁月克者乃自出师以来甫三月有奇而元凶授首党羽悉擒千年狼虎盘踞之窟一旦扫荡无遗上足以伸中国之威下足以泄生灵之愤其他狡黠土司犷悍恶苗无不落魄亡魂西南半壁天下可永无虞矣皇上徳威远被指授方畧所致断非文武将吏敢贪天功为己力者唯是各官兵暴露行间劳苦万状不可不查叙也先是臣奉命入川贼知罪在不赦已统兵深入有擒王剿叛之説遂破綦江且逼重庆地方汹汹皆谓有长驱之志于时目前兵力畧无可恃臣乃以计缓之一靣调兵一靣移文诘责若未尝絶之者贼果信之即具文求抚且不西向臣因得以征调汉土诸兵急为之备其时贼氛甚张川人畏之如虎臣发成都兵甫出门欲投锦江不复肯东及闻綦江守城兵见贼来竞噪而走多投水者止余二将与其家丁遂及于难臣念汉兵心胆已碎土兵狐有情自非招客兵不可因请调陜浙诸省之兵又念外兵之费甚侈徃来途次且生扰害不可过多乃于每省镇止调一二千多者三千共数省实仅仅二万其余乃三省及滇粤土兵也然西南人见外兵来莫测多少以为天下之兵皆至矣自是汉兵之气壮而土兵之心亦折无不乐为我用者时贼虽知调兵然以为虚声吓之如往日非实事也臣亦止在成都积粮治器若无事者然不复东贼亦不疑北兵俱集臣移驻重庆贼始知必剿颇肆冲突然我兵渐益未易得志也臣又念兵以一路进旣道狭不能容一有前郤不可复振因分为八路又念路分而兵少贼厚其阵以冲之败矣因命每路皆三万以上每一路皆可以当其全师又念关外贼党多不可胜诛防兵部颁赏格至首重招降臣亦推广之但投戈者皆赦不诛臣又念无赏士不勇往防兵部赏格首言得贼者即以其家资与之臣亦推广之克关破囤各悬赏赏各以千万计旣川兵入关臣又恐其人自为心若九节度之师然因复委按察使张悌入总监之杀牲涖盟务必得贼臣又恐贼事急诈降得以迁延至暑雨渐深我兵不能久因令但急攻之有称降者斩使焚书无为所绐时湖广之兵亦至囤下臣欲入营亲监之防闻先臣之讣臣恐营中遂懈惰不可用因不待成服跣而草檄亦以例应候代照常督兵有慢令者尚方具在令代中军余徳荣等再徃监之臣又念贼囤后易攻囤前难攻时诸将壁囤下者各有分地因令以劲兵一枝壁其前其余并力于后臣又恐诸军士争趋贼财物或至乱行至有他虞移文再四申禁臣又闻营中流言水西目把尚不絶贼恐漏军情因移文令其退劄水西土官惧撤其兵退而引嫌曰吾不欲为亡播之续也时久雨军士日在泥淖中至六月之初四而天忽晴初五日遂破其二城初六日遂登其囤贼以灭亡总计八路兵生擒贼首贼从一千一百二十四名斩级二万二千六百八十七颗俘获贼属五千五百三十九名口招降播民一十二万六千二百一十一名口全活被掳男妇一千六十四名口夺获马牛七百六十七匹只器械四千四百四十四件是役也自贼破綦江至剿灭可一年自进兵至灭贼百十有四日当八路对垒时土汉兵旣参差不齐诸将领亦彼此观望播人刦于贼之积威人自为战未易即克找各路又运粮艰难时有脱巾之呼臣日夜催督走使持檄至数百千即两省抚臣各路镇道亦靡不忘寝忘食或至头须为白总之诸文武知庙堂之意必欲灭贼故鼓之即应劳之不怨诛罚之亦无敢嗫嚅者倘更一月而贼不灭暑雨久瘴疫深我将自溃无问贼矣该臣防同巡抚贵州郭子章巡抚湖广支可大巡抚偏沅江铎议得国家方制万里日所出入之邦悉为郡县独西南诸省不废土司盖亦曰因俗而治与之相安云耳二百年来此軰犬羊之性不堪驯扰亦时有之然未有如播酋杨应龙之公然叛逆者则何也葢其地险其兵强其才力足以使鬼通神其声势足以呼羣啸党加以年来方防多事九伐之旌未遑南指彼遂时时狂逞亦遂时时得志井蛙之见谓县官眞无奈我何诸羣不逞如杨珠杨明何汉良孙时泰軰瞷其雄心或时有以公孙跃马尉佗自王之説进者贼亦自念骑虎势不得下将曰等死耳无且举大名乎于是恣其狂图怒以逞而破城杀将鹊起西南之势成矣夫天下非小弱也九州四海兵非脆粮非乏也向贼逆未着皇上不忍遽观之兵曰吾且舞干吾且解网姑俟其悔过而与之相安无事乃不谓凶人之性不移也始天怒赫然断在必剿夫断而敢行鬼神避之况此么防者乎盖自进剿之防下上方之剑颁然后海内熊虎之师如云而集陈红之粟蔽江而上智士陈谋勇夫効力火燎毛山压卵贼卽欲不灰飞烟灭亦曷可得已臣等尝即诸路之功而评叙之在四川则楠木三峒贼党以为三窟谓天险不可升者也娄山关贼前门我所必由贼所必争者也海龙囤贼以为天造地设人迹所不能到兵力所不能加者也三战而克之贼力竭矣不亡何待夫贼党自战其地犹易与也惟贼父子亲在行间诸贼人人致死难与争锋该路到处与贼父子对垒最快者九盘子之战贼悉其精鋭以付朝栋令之从綦江进从南川囘此其目中尚复有官兵乎刘綎一战而走之自是播人为之破胆尤快者诸军壁海龙囤下连月不防綎至一日而克其二城贼遂灭亡至今羣口嚣嚣然竟无敢没其先登之烈者兵法无选锋曰北綎于诸路其选锋乎则綦江路之功也臣尝言破贼关外宜招降谓多不可胜诛也关内宜疾战谓师不可老也安村罗村陶洪三寨生口以数万计胜兵以数千计令贪功者以大兵初入必且多杀以报防胜之则伤仁不胜则损威矣而该路坐受其降兵不血刅自是一战而斩郭通绪再战而入崖门关三战而屡防于水牛塘贼计无复之遂父子相哭而上囤矣当其入水牛塘时川兵入关去囤尚逺湖贵兵在闗外絶不相闻吴广以孤军去囤数十里而结营犯兵法之所忌而卒以得志自非其令严而战力当不及此后虽有讲降悮事然有激而奋竟以成功逆贼父子尽获其首终不失为全防则永合路之功也南川路最险最逺去囤可六七百里贼以为官兵必不能从此进当马孔英之未至也高折枝以一书生请自将汉土兵以徃此固已雄伟不常矣乃师期一月之前先捣官坝营以寒贼胆而撤囘龙泉之兵且以解思石之危其事甚奇其功甚大比进兵从眞州入真人则箪食壶浆以迎播人则弃甲曵兵而走居然有三代之气象时诸将欲候各路消息方入关折枝毅然曰若是则谁为当先入者防马而前众随其后竟以三月初八日夺桑木关而据之臣用是以催各路尚有四月入者令诸将皆折枝诸路皆南川灭贼当更速抵闗而马孔英至则文武相得如乐之和自是日日约各路攻围有应有不应甚或以相诽詈而折枝不顾也分攻令下诸将争走后门该路独壁前门夫后门我易攻贼前门贼易冲我亦曰谁为当贼冲者葢亦先入闗之意乎破囤之役后门以二路更攻前门以一路搏战日夜挥戈人百其勇坐使贼自尽而逆党无一逸者总之倡诸路之先作三军之气令黔师不得以贼强我弱借口而竟以奏功臣于该路文武盖心折焉则南川路之功也在湖广则偏桥一路江外为四牌江内为七牌皆五司遗种九股恶苗盘据纠结乎其间四牌不扫即武骑千羣未易窥二渡也陈璘独以一旅之师先扫四牌开我进兵之路用是乌江内贼党寒心长坎玛瑙青蛇三囤自昔以为险絶官兵所从未易得志者臣亦虑其难下令降之璘以为除恶务尽竟以一鼓而升其巓杀戮数千臭闻十里时龙泉哨施南兵亦已先克板角关至今湄潭白泥之间四牌七牌之苗遂无遗种非璘之力不及此该路汉兵少土兵多粮运少迟便成噪呼璘令严而法肃卒能使之用命而不为害迨至克关逼囤议设木栅制铁牌以防贼逸其机智有足多者卒以入虎穴得虎子阉人綉女累累在俘则偏桥路之功也贵州各路与川湖不同其地近其兵少其饷乏其夷性反覆而靡常其民心揺惑而不定兹之用兵又非以一淬厉一鼓舞之为竞者乌江失律己见法矣然能借是以激厉水西俾之絶狐之情践虎狼之窟母氏囤一战大足褫逆酋之魄而夺之气此则失之武人得之文吏盖运筹者之苦心乎李应祥以孤危之兵当臲卼之时能自审于缓急进止之间以守为战以招抚为进攻卒之转弱为强旌直指斩首数百招降数万因破诸囤斩三渡抵白田何其壮也竟以连合川兵同心戮力破重城俘羣丑振积弱之邦舒华夏之气始如处女继如脱兹其审于机而神于用岂易得哉则平越乌江沙溪诸路之功也夫我国家从来用兵未有大得志于西南夷者国初傅友德统二十四将军止言防守未闻戡定正统间麓川之役用兵五十万转饷半天下陞叙万人三返而罪人竟逸嘉靖初思田之役以剿始以抚终至今为诸夷借口兹其大致可覩已诸帅固庸众人臣等三五书生耳其智畧才力不及古人远甚乃兵才逾二十万进兵才逾百日费才二百万而幸成功此非臣等之力皆由我皇上神武独断委任不疑用使文武同心将士効死爰有成绩臣每诵诏旨即十行之札万里之外徃徃了于指掌而析于毫毛輙沾沾自得以为贼平矣已战胜于堂上矣夫淮蔡之平直须一断何况圣朝庙谟洋洋若此哉
　　播地善后事宜防　　　　　　　李化龙查该州地隣三省然楚止偏桥路通一线蜀与黔葢无所不接壤夫蜀无借于播黔瘠壤也若乘此时而割播地以附黔则于蜀无损于黔有禆且臣等别疏又请以楚之四卫并割附之从此黔省幅得与十二省比长絜大甚为长便但尽属之黔则地方千里诸凡缔造劳费尚多亦黔所不能堪因议设为二府分隶黔蜀庻建邦启土各自经营成聚成都指顾可就皇上廓清之绩旣已尽被于三藩而帡幪之仁又复再造于黔土矣除寛胁从撤兵马招流移厚赈恤抑兼并清横恣等项凡明防所叮咛而兵部所条议者俱已陆续举行尚有后开欵目谨集众思列为十二事呈覧
　　一复郡县播州南极牂牁西连僰道汉唐改为郡县在川贵之间亦一都防也至唐干符间防于南诏杨端取而据之今逆酋旣平相应改土复流以变夷俗及照播州白田坝沃壤数百里即播州遵义县故地当复府治设县附焉桐梓当綦南之冲走川贵道也旧为夜郎县故地当复一县望草南接思北达真涪为绥阳县故地当复一县仁懐滨播枕永襟合带泸为懐阳县故地当复一县真州即古珍州川原平衍商贩周逰应复一州以上俱隶川省统辖黄平为川贵要区旧设抚苗通判一员列衔重庆驻镇彼中其与播势相控驭并为重地应设一府湄潭龙泉地里广邈各应建设一县瓮水重安合设一县余庆白泥合设一县并草堂容山二司应割隶各县以上地方去黔甚迩相应改隶贵州统辖总计増府二州一县八葢乱流初殄地濶人稀姑建数城以为系属以后地辟民聚无妨増设其二府治与附郭县分正佐首领各应照例全设外州县正佐首领俱应量减
　　一设屯卫播州地方千里山川险恶夷汉杂居又逼邻二大土司时有啓疆之志必须设官军建屯卫以明居重驭轻之势因设一卫于白田坝与府同城指挥使一员同知二员佥事二员镇抚一员经歴一员知事一员所属前后中左右五所每所正千户一员副千户一员百户四员所军各一千共五千卫所官于从征有功者酌量陞授不足者于邻近愿入者调取移实之其边隅逼邻土司地方各设屯田每军照祖制二十四亩再加六亩为冬衣布花之费其三十亩自种自食不必纳粮于官又复领出纷纷滋弊各开屯处除养屯军之外余田仍照民地起科上纳本折于各州县为卫官俸廪及不时军兴之用每年孟冬仲冬孟春仲春农隙各屯官时加操练又以十月二月望日齐赴兵备道大操三日騐其武艺较其强弱而明赏罚焉老弱者汰之一屯老弱多者并革其官军田即另募壮丁补伍庶军得实用异时即募兵散尽此五千军与主兵三千自有八千可用之兵矣一设兵备播地三靣环夷干戈甫戢当此经纶草昧之始设立有司可以招抚流亡或未能长驾远驭而图久安布置将领可以备御仓卒或易于生事徼功而开边衅欲以内修戎备外慑夷心整肃羣僚畏服众志为地方长久之计必设分巡兼兵备官一员于播州白田坝新建府城驻劄专一整饬新复郡县并重庆卫忠黔二所永宁酉阳石砫平邑等土司兵务兼理有司钱粮狱讼其重庆府巴县綦江南川涪州武隆彭水切隣地方悉聴管辖以便行事黄平新设一府四县虽割属贵州但人心初附田上界连与贵州水西宣慰司并聴兼制
　　一设将领播沦于夷阅八百余年风俗犷悍法令扞格已久今地虽荡平而逋孽潜藏汉夷错杂招苗树党越界侵田时所必有今议播州留兵一万黄平畱兵三千粗足防守然必得一大将镇之始可无事查得先年克平九县议畱总兵一员镇守其地今建武视播稍缓即一叅游足领之合无将军门标下添设练兵游击一员改驻建武防守原设总兵移镇播地应畱各兵挑拣家丁三千员马三百内标下标兵家丁二千七百马二百七十以坐营千把总领之兵道员下家丁三百马三十以中军领之有事俱聴总兵提调名为正兵此外兵七千酌量分布于白田坝真安桐梓等县播川等邑防守内以一游击领三千以二守备各领二千各用千把总分领之有事征战无事即为筑城凿池建郡县修邮驿之用粮银照依旧例支发徐俟建置竣工日除家丁三千马三百外余军以次议撤有愿附籍当军及民当差者聴千把总俱于附近卫所官内选用其黄平畱兵三千仍设一叅将领之总聴防播总兵节制
　　一丈田粮环播幅千里田地无虑数千万亩旧时额粮止岁以五千八百石输贵州盖蛮方赋税原轻至应龙巧立新法名曰等賨每田一亩征银数钱初犹敛其财以招苗后并夺其地以养苗而赋法荡然尽矣今既改流自当责成道府亲率州县官定疆界沿坵履亩逐一丈量分为等则造册呈报以定赋法额粮轻重蜀无定规查克平九丝丈量田地分别上中下三等每亩上田四升中田三升下田二升播地山水间杂不止三等尙有上上下下者宜逐项分析最上者一亩可当上田几亩最下者几亩可当下田一亩则待临时酌定难以预计丈完总计田地若干粮若干征本色若干折色若干俟二年之外起科除足一年夏秋二税银力二差一切杂费外余解布政司充邉饷支用一限田制播土旧民自逆酋倡乱大兵征讨之余仅存十之一二遗弃田地多无主人册籍不存疆界莫考复业之民徃徃冒认影占原少报多原瘠报肥甚至一人占田一二千亩尚有异省流徒假播籍而希冐占者今应将播之旧民号杨保子者查果真的无论原业肥瘠俱人给田三十亩上中下搀配均给若一处皆上田皆下田者临时酌给大率纯下田多不得过一百亩纯上田不得少过二十亩其原非播民凢不能为杨保语者无问曽否寄住皆不得妄认遗下无主民田另行招人承种纳粮当差应龙官庄并杨兆龙田一鹏何汉良等诸擒斩过有名头人庄田尽数没官三省之民愿占籍播州者承粮其领田之人查照时值量行上纳以充目下建立城池衙门驿传诸费亦定为限制平人不得过五十亩指挥千百户不得过百亩俱于丈量时定粮定价令不得那移州县官收过絶产价值给付印契登入循环听兵备道稽查转报抚按查考官吏干没从重治罪
　　一设学校播故有学宋元之世俊茂朋兴如冉从周犹道白明镇之流俱登进士蜚声上国自逆龙禁锢文字防讐儒生坑儒燔书祸同秦始今干戈旣戢文教宜先白田黄平旧有学宫补葺亦易特当于二府原学各补教授一员训导二员至博士弟子员无论附郭外县但入学使之选者蜀新四县隶白田学黔新四县隶黄平学待各县人文渐盛物力稍纾嗣各立学未晚真安旣改为流其地方殷富人物颇华亦须建一学宫设一学正以示维新之化
　　一复驿站播州各驿自逆酋闭闗负固驿官不敢赴任过客不敢经行站户逃徙舘舍丘墟十数年矣兹者地方底定道路大通驿站之设势不容己查播州旧辖松坎桐梓播州永安湘川乌江昌田砂溪仁水湄潭鳌溪岑黄白泥一十三驿俱当川贵孔道所有各该驿舘应趂时兴工合用匠役亦于兵夫内查有惯造者径拨不足者于附近州县取用工食银米计算于该邉支剩军饷内动支仍责成新设府佐一员徃来稽督不许虗冐钱粮旷废时日事完册报又查各驿夫马支应及官吏俸薪旧额土司供办今旣改土设流似应与腹里驿站一体佥但流民授田方始难便买马行差目前一切站银暂令官为出办俟里甲稍定即行编至夫马额数应照冲僻为凖湘川驿附郭为四路最冲应设马四十匹夫八十名松坎桐梓播州永安四驿地冲路险应各设马三十匹夫五十名乌江仁水湄潭岑黄鳌溪白泥各驿俱次冲应设马各二十匹夫各三十名昌田沙溪止通水西次僻应设马各十匹夫各二十名各驿官见在者行令赴驿任事驿吏因属土司旧未拨发今应行川贵两省布政司照缺查拨
　　一建城垣播州一府一州四县与黄平一府四县并宜改筑石城石少者以甎代之其兵备道总兵府并府卫州县衙门公署仓厫库狱城隍庙演武塲与二府一州儒学文庙殿庑斋舎等项俱当以次修举而各官一抵地方栖身为急衙舎之建尤宜首图各府州县正官选委勤敏佐贰于堪动银内行支尅期兴工多方稽督大约城垣以岁辛丑二月内起工限年终落成余各以次修举就中员役有怠惰冐破工力草率者俱听该道叅详挐究事竣之日造册报抚按衙门奏缴庻险要可资防御有赖
　　一顺夷情播州皆夷也大兵之后为贼用力者芟夷蕴崇已无遗种今见在者曰各司土官曰七姓奏氏曰投降夷目皆宜安插得所顾就中情事不同亦宜分别如八司曰播州真州白泥余庆草堂黄平重安容山内安抚二长官六又一司瓮水原无印信亦称长官又有宣慰司同知罗氏此皆世有官号与播并建者播州长官王积仁以附播被擒献俘与杨氏俱灭真州附播多年綦江之破助兵三百着在耳目同知罗氏与江外五司具疏改流挑怨速祸至有今日之事海内震动流血千里则诸司者罪之魁也故说者谓真州宜正其附播之罪江外诸司宜以起衅絶之苐王道如天罚宜从轻赏宜从重真州当进兵之初率先归附正副长官各以千人从军江外诸司各招兵聚义充黔楚乡导合将真州长官即为该州土同知副长官即为土判官江外诸司安抚与正长官即为该县土县丞副长官即为土主簿同知罗氏为新府土知事此外尚有投降夷目原非长官本无冠带但赏格曽坐名开谕輙尔先事归诚亦宜少示眷酧以明恩信如上赤水里头目袁年父遭酷祸投降最早宜授以所镇抚职衔下赤水里头目袁鍪仁懐里头目王继先安罗二村头目罗国明罗国显安銮以上五名念其返邪归正量授冠带总旗诸人田产止将本身者照册拨给应纳税粮通附州县官处上纳其余里人俱今附籍纳粮当差不许仍以家人为名恣行霸占违者治其前罪至于七姓奏氏始助杨氏之恶继倾杨氏之族尤为祸首今王仁寛宥外如仍蹈故习豪横害民该道径行拿问发落地方人民指称前事告害者亦如之一正疆域播地东北接连三省县衞各有疆界无容溷淆西南左接水西右逼永宁虽犬牙相搀未能齐一然画野分疆亦自有相沿界址惟是夷性互为雄长强则侵凌弱则减削甚至有一地而甲乙互临一人而齐楚兼事如儒溪沙溪水烟天旺皆播州五十四里之数见有黄册可考缉麻山李博垭仁懐石寳瓮平等处亦皆播州世业祗缘先年杨氏中衰时曽爲永宁水西侵占后应龙当事治兵相攻恢复故业各邉目又已任其粮马两下支持此在土司可也今既改土设流自宜各复其故乃水西正求清查永寜輙行凟扰且动以分为言罔上行私涎占业应行该道防同隣近道分及早清查一切相隣地方原系播者归播原系永宁水西者归奢安刻石立碑永为遵守其隣边目把如不安分义妄肆争侵重行究治干碍土官一并叅处【此疏从四川志中采入叙播中善后事最为详悉但前书十二条后止列十一条且文势尙未收束疑有脱简别无书可查姑仍之】
　　开平越新疆疏　　　　　　　　郭子章题为播地荡平经制宜定敬陈善后切要事宜伏乞圣明采择以永奠遐方事万厯三十一年据贵州布政使司经理分守新镇道等呈前事该臣防得播未平之先急在征讨播旣平之后急在经理征讨者矢在上不可不发经理者鹿在围中不可不缓仰诵明防一则曰牵累的都免穷治流移的招他复业还与优加赈恤以安新定地方一则曰招抚流移复业毋令豪强冐夺大哉王言明见万里恩加八番所以安集鸿鴈于泽休息鸳鸯于梁者靡不周且详矣臣等奉行纶音宣导德意与经理诸臣上自道府下至丞尉亦至于再至于四矣顾经理之节目甚甚冗而其体统在官与民土官曰先人歴代遗土新官曰朝廷业已改流枘凿不相入而互相持旧民曰此吾世业而偶失之也何知新民新民曰汝罪人幸而脱刃者也何得复恋熊虎各相噬而势相戕甚至新官与新民依倚土官与旧民连结各恃众怙力将人人棊峙以观成败此体统之难正也筑城垣于豺虎之穴而犷悍不可使度田土于荆棘之中而寻丈不可覈建学校以化夷而口舌纷纭征粮马以给公而支吾推诿开道路以通商而戎贼莾伏物力诎而无以应多役粻饷殚而无以张兵威捉襟则肘见调宫则商乱甚至谓改土徒劳不如还旧此节目之难理也臣与督臣按臣防议谕诸经理司道府官凡教在初而礼为始暂给土官冠带劄付引于绳之内次定与县令迎送接见仪节委以职事稽其勤惰毋令逸于绳之外而官志始定查旧田有凭者还旧主查逆田入官者给新民俱不令入价而责其纳租土著子弟稍通者令之入学青其衿毋左其袵新民子弟即平通者止令寄学不许观塲二十年后始令赴试而民志始定体统既正渐议筑城垣首砌龙泉次砌瓮安又次砌余庆湄潭又次砌平越水城黄平州城铜仁县城又次修铜仁平越府城新添龙里卫城又次筑平越行府铜仁营堡而城垣举矣即不敢谓金汤足恃而三板安堵千里聨络实空虚之地为扞蔽之资脱有不虞民亦可倚而守也乃渐议度土田起粮马丈出田地一十九万四千有奇岁征银一万五千六百有奇本色米四百有奇虽比之遵义不及十之一而在黔中稍稍成聚即一郡一州四县官员之俸薪道路之夫马皂快之工食践更之戍饟仅仅取给焉又渐议建学校则改平越卫学为府学以黄平州学附于平越府而土著新附之子弟肄业有地变椎结为弦歌柔靡莫而诗书或者其借此乎又渐议开道路则团聚哨兵建立舗户修饰候舘滇楚宾旅亦稍出途回视豺狼当道荆棘塞路之时则有间矣葢自播平至今已歴四年各官经理亦逾一载城市鲜犬吠之惊丛祠罢狐鸣之盗是皆皇上威逺畅惠广被故令夜郎牂牁惊鸟获安平江湄水穷鱼复乐岂臣等区区智力所能办哉苐二三营造拮据之臣其劳亦有不可冺者谨将各府州县筑完城垣公署丈完田地粮则并户口册籍上尘御覧
　　题设府州县疏畧　　　　　　　郭子章播州之地东西相距二千余里南北相距二百余里虽云憝国亦系乐土今议改流东西可设二府每府各设二三县播地原属四川与贵州隣二省界限原自分明至论建置大概臣意自沙溪以至白泥当以乌江为界设一府于白泥坝而真州蒌山松坎等处可为三县黄平在元已为府矣当设一府于黄平或平越而余庆白泥二司可为一县瓮水重安二司可为一县此沙溪至白泥一带建置之大概也自白泥渡江至婺川县以三渡板角苦竹三关为界其中汉苗田土杂错惟湄潭可县龙泉可县龙泉土官安民志阵亡其子尙防其印已失土地已为杨贼践躏合无将龙泉改建一县増置城郭而以安民志之子世为土县丞以为死义者之劝其祖职长官世为土主簿此则思石一带建置之大较也苐播州之名其来已久播之为字番之有才者也以故应龙阻兵崛强犷戾竭四方之力仅乃克之夫南越破而闻喜建吕嘉得而获嘉名龙州平改为龙安九丝夷更名建武即播州纳土于宋亦改名遵义计庙堂当有定谟而播之名似当更易
　　题设新贵黄平等学疏　　　　　郭子章臣防得建学育贤化民成俗首务今据司道防议改平越普定二卫学为平越安顺二府学増设黄平州新贵县二学裁平越卫学训导改黄平州学学正裁宣慰司学训导改新贵县学教谕此一转移间不烦官帑允宜建设黄平州学除土司土著子弟照旧取考外其新民子弟须照礼部题准近例三十年后方准收考今据司道府防议黄平等州县乃新造之邦土著鲜少礼义不知新民子弟目前准其收考文理平通者止许入学不许观塲待三十年方许入试既不失化诲苗方之意又不碍冐籍中式之例似应俯从其平越安顺二府学廪额贡期俱照都匀府学例各廪二十名一年一贡黄平州学准廪十名二年一贡须在十年之后方准起贡二卫学印记当改为二府学印记至于増解额一节迩来黔中文教渐昌庠序日増且会试中式不下于粤滇而乡试解额独少于二省似应于原额量加以广圣化伏候睿鉴施行
　　题奏缺漏申侍御土木堡忠臣庙名位疏
　　萧重望
　　为立阐幽忠乞恳天恩俯从舆论勅赐入祠表忠孝以鼔天下贤豪人心以励万世地方风俗事臣代廵宣大等处地方宻访风俗舆论首及忠臣孝子义夫节妇贞烈诸軰贤良等臣防擢其一以为国家巡方得人庆幸臣徧查屡访无一可得忠愤之懐时勤诸念转思荐扬举覈之典朝廷总以风励人心人才难得自古记之顷者巡歴土木堡见忠臣庙忠愤之念勃勃欲发竭诚诣祠展拜亲目牌位姓名系正统时死难诸臣独未见申侍御忠臣牌位目击心伤寸肠碎裂万断已何也申侍御黔人也名祜原任巡按四川监察御史其死节实迹臣亦黔人稔知最详即他无所论叨防景帝勅命一道旌忠真为的据其节有三臣请为陛下言之祐在童时居乡随父之田虎忽爪父去祜执杖击虎脱父命于虎口事亲之难其一及乡试入胄监国学祭酒李时勉以言事忤防枷示国子监门祜倡六舘诸生石大用等挝鼓愿以身代师难上霁天威得释事师之难其二迨至土木之役王振惑帝亲征两军对垒危亡旦夕上命羣臣中选有与朕貌相合者不妨代朕乘舆庻脱朕难众推申侍御与君貌若相似即命以身代天躬乘銮远驭保帝驾以全归事君之难其三嗟嗟銮舆反正宗社宁谧圣子祌孙所以晏安坐享太平全盛之业者伊谁之力也哉奈何天顺改元登极竟忘代驾之命通纪不挂一字諡与廕典不及一言而土木堡忠臣庙渺焉无闻公道湮没之后人臣亦何乐于以忠自见者景皇帝即位尚悯孤忠之死难深怜塞草之凄怆宠赐祜以勅命连廕二子申琏申瓒恩荣第縁兵荒未袭迄今终属缺典正统时同死事诸臣百千其人但无亲识在朝子弟在职当国歩多艰之际倥偬丧乱之秋谁能启聪牖明代爲悉晰也者申祜逺在天末非景帝赐以殁后龙章即臣抱愤缕悉代愬终为虚诳虽然忠贞湮没士类迹如申祜者宜载皇明通纪英国公张辅尚书邝埜等十四位以上不惟今人中少此子臣弟友之完人即三代前克敦在三者亦罕见此臣随据防试举人申承文呈称先祖故宦申祜有功英庙抱恨沙漠良以焦头烂额为上客意也臣行牌委懐隆兵备道孙布政并土木堡操守王懋德及儒学陈所学暨诸生乡耆等有传闻识记者确查囘报覆案屡访细查与臣里闬纪载者脗合无差再阅礼部尚书程敏政议草为申侍御代驾死难苦忠扼腕不平防稿可见公道恒在人心天理不容冺灭伏乞陛下勅宣圣防乞将申忠臣补入庙祀请加諡号以光幽穸廕及子孙以隆恩典我皇上培八百年有道之长享千万世无疆之福在此盛举矣谨疏
　　题表吴氏节烈疏　　　　　　　冯晋卿题为遵例表扬节烈以励风化事臣窃惟民风至今日而凌夷矣朝廷化民成俗盛心三令五申臣纲纪一方无日不宣扬教化罔敢少懈每念士人之守己如女子之守身二者并重扬女贞以励闺范即借女贞以励士行诚今日维风易俗之急务也臣每巡行首问忠孝节义若事有可纪行无大奇者即炤例表闾旌以布粟不敢概见启事其应请防旌表者为已故烈妇吴氏系普安州贡生蒋桥之妻于万厯三十二年生一十四岁适夫蒋桥于天启三年安贼防城氏夫蒋桥为贼击掠几死复执吴氏骂贼不辱挺身投烈熖之中自焚时年二十岁道府通详到臣复行提学佥事龙文光查覈无异呈报前来该臣防得见危授命人臣节也自廉耻道丧而偷生茍免之事屡见于缙绅大夫之间吴氏以一妇人能力持大义骂贼亡身烈烈轰轰视巨熖为植节之塲与日月争光可也男子中犹不可多得况井臼中馈者岂易能耶伏乞勅下礼部即将本妇节烈再炤查覈请防炤例从优旌表于以维正气而励民风匪浅矣臣无任悚息待命之至

　　贵州通志卷三十四
&lt;史部,地理类,都会郡县之属,贵州通志&gt;
　　钦定四库全书
　　贵州通志卷三十五
　　艺文
　　疏
　　国朝
　　广教化疏　　　　　　　　　　赵廷臣为贵州苗多民少急请广示教化仰祈
　　睿鉴饬部议覆事窃惟贵州古称方自大路城市外四顾皆苖其贵阳以东苖为伙而铜苗九股为悍其次曰□狫曰獚曰八番子曰土人曰洞人蛮人曰冉家蛮贵阳以西罗罗为伙而黒罗为悍其次曰仲家曰宋家曰蔡家曰龙家曰白罗虽种类不同要皆专事鬬杀不讲孝弟忠信絶先王礼义之教尚强凌众暴之习其来旧矣故驭苖者往往急则用威威激而叛缓则用恩恩滥而骄稽古舜用干羽汉武封夜郎武侯纵孟获非故寛之也皆有深意存焉盖以教化无不可施之地而风俗无不可移之乡也苗性至诈而可以信孚苗性至贪而可以廉感其作梗冲路宜效保甲之规其讐杀抄刦宜立雕剿之法又赏罚之条必信餽送之陋必革凡此皆臣所当悉心力行不敢赘陈惟是我
　　皇上创辟大一统之业开亿万年文明之休乗此遐荒开辟之初首明教化以端本始其大者莫如作养世禄今后土官应袭年十三以上者令入学习礼由儒学起送承袭其族属子弟愿入学者听补廪科贡与汉民一体仕进使明知礼义之为利则儒教日兴而悍俗渐变矣又莫如预制土官夫土舍私相传接支系不明争夺由起争夺不已酿成变乱今后每遇岁终令土官各上其世系履歴及有无嗣子开报布政司三年当入
　　觐则预上其籍于部其起送袭替时有争袭骚扰者按籍立辨斯方防既明而衅端预杜矣此黔省驭苗根本之图折冲樽爼之计倘防
　　皇上诞敷文德广示教化使土属入学习礼得与幇补科贡土官按籍袭替不致争土夺职庶乎风俗丕变逺迩苗民共沾
　　王化无疆矣
　　借发仓米赈饥疏　　　　　　　卞三元为穷荒无米可买饥民日报逃亡仰体
　　皇仁借发仓米以救余黎以保岩疆事该臣看得民为邦本食为民天国无民不可以成治民无食不可以资生今各处申报饥毙甚多望救甚廹若使畏罪因循视民就死臣于抚民之责谓何臣若敢于负民实负
　　皇上付托一方之盛心也目今饥饿而死者既不能复生生者又奄奄就毙臣何敢惜拨运之楚糈而不救新服之穷赤也况救民急于救火若必待请
　　命而后济之则京路往返一万七千余里必越四五月
　　之期方奉
　　俞旨而仅存之余黎岂能忍饥以久延乎臣闻汉臣汲黯奉使于外矫诏开仓赈活一方饥民愿受专制之罪实体君心爱民之殷切耳臣以谫劣庸才何敢妄引古良臣之义而蹈市恩之愆伏念
  </div>
  <div class="pagination">
   <a href="贵州通志_page126.html">
    上一页
   </a>
   <span>
    ...
   </span>
   <a href="贵州通志_page122.html">
    122
   </a>
   <a href="贵州通志_page123.html">
    123
   </a>
   <a href="贵州通志_page124.html">
    124
   </a>
   <a href="贵州通志_page125.html">
    125
   </a>
   <a href="贵州通志_page126.html">
    126
   </a>
   <span class="current-page">
    127
   </span>
   <a href="贵州通志_page128.html">
    128
   </a>
   <a href="贵州通志_page129.html">
    129
   </a>
   <a href="贵州通志_page130.html">
    130
   </a>
   <a href="贵州通志_page131.html">
    131
   </a>
   <a href="贵州通志_page132.html">
    132
   </a>
   <span>
    ...
   </span>
   <a href="贵州通志_page128.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
