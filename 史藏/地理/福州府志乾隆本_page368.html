<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 368 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 368 页/共 388 页</h1>
    <div class="content">　　魏氏聚使，许字陈克润。年十六而克润亡，父母秘之。将逾年，润父卒，讣至无润名，始知之。遂绝食欲投缳，父母固劝。乃归陈，执妇道，事姑尽孝，抚嗣子成立，历节三十三载卒。
　　林爱宋，张口洪妻。夫卒，爱宋欲缢以殉，乃于灯下煖汤，将盥沐，稍止哭，邻媪询之曰：“何不哭而举火?”爱宋恐媪知之，乃诳之曰：“顷，夫更生矣，呼茶，故举火。”遂闭户，浴毕就缢，与夫同殡，年二十八。
　　何氏，归林景高。时以迁海寓会城，景高病笃还县，氏侍汤药，密自治周身衣履。景高卒，殓毕，并为择嗣，入内寝自缢死。
　　吴氏淑玉，侯官人，适邑人余宸纶。宸纶家故贫，兼病，淑玉拮据致药物，竟不起。逾旬，一子复殇。淑玉泣告父，曰：“是儿死日矣。”夜缢不死。越月祭日，又缢，家人解之。三阅月，夜半，乃缢死。
　　王氏端英，许字周元梅。年十四，元梅卒，女归周家，矢志贞守，择夫侄为嗣，日夜纺绩以营葬，享年七十有九。
　　敖器宋，年二十归王崑士。崑士业儒，氏勤纺绩。阅五载，夫卒，无嗣，越七日，雉经死。
　　陈齐宋，叶惟烺妻。归叶一年，夫卒，服丧三年，一日作诗云：“二载锦囊成百岁，一环冰骨系三纲。”遂自缢。
　　叶巳宋，适俞克操。夫没，终丧，自缢死。
　　王朝官，陈兆玟妻。夫死，无子，时有寇暴，氏骂贼被杀。
　　吴授官，翁士山妻。士山病卒，氏投缳以殉。
　　敖氏，林声侯妻。声侯病卒，既卒哭，雉经于夫柩之旁。
　　汤氏，许字周泽。泽卒，讣至，氏告父母曰：“儿，周家妇也，当往修妇职。”父母许之，孝养舅姑，贞守三十余年。
　　翁佳宋，适龚尔国。氏幼通书史，识大义。归龚年余，夫卒，作哀词四章，投缳以殉，祀节孝祠。
　　俞银宋，林世师妻。婚日，世师忽病，扶掖成礼。越半月，临终谓氏曰：：“余误尔矣，奈何?”答曰：“君先行，余亦从君耳。”治丧具毕，择日拜家庙，别亲属，从容自缢。
　　林贞宋，年二十归陈广明。三岁，广明以贩鱼溺死，氏赴哭极哀，即蹈海以殉，以援不得死，氏曰：“吾志决矣，何苟缓须臾为?”越次日，广明殓毕，遂投缳而死。
　　许端宋，归戴学光。逾年，学光从师暴卒于馆舍，氏闻变恸绝，即投缳以殉，年十九。
　　吴嫩宋，夏嘉密妻，事翁姑甚谨。翁喜食鱼，嘉密时举罾取鱼，水涨溺死，氏于次日自经以殉。
　　陈凤官，幼聪慧知书，长适林圣修。夫死，无子，投缳以殉。
　　周殿官，许字叶文忠裔孙信。年十八，将婚，信忽病革，女闻即绝粒。讣至，奔诣叶氏，展拜如新妇礼，抚尸痛哭，遂自经，时康熙甲戍十一月。雍正四年，祀节孝祠。
　　魏氏名饶官，许字江孝朗，未婚而孝朗亡，女闻讣欲奔丧，父母弗许，日夕哀号，坚请往，遂缟素赴江门守贞，二十九年卒。
　　刘贵宋，甫十岁父母俱亡，事庶母如己母，许字陈振祚。振祚亡，氏决志往殉。先期拜宗祊，谢庶母及姑姊妹。抵南郊哭，及门谒舅姑如礼，入内室，坐待旦，鸡初鸣，投缳而逝，时康熙甲子年。雍正五年，祀节孝祠。
　　薛琼官，许配林守官。未婚，夫病卒，女之林，投缳以殉，年十八。
　　叶敬使，年十七，许字黄家皞。未婚，家皞殁，讣至，女即素服奔丧，投缳死于夫傍。
　　林霦官，许字吴贤太。未行，贤太卒，女年十九，闻讣更衣毁容，绝食五日不死，卒自缢，归于吴。事闻，旌奖，祀节孝祠。
　　陈瑞华，许字何廷诗，廷诗年十六夭，女尚幼，闻讣即欲殉死，父母阻之，不食八日，卒。
　　林申宋，许字江振三。未婚，振三夭，年十一，闻讣奔丧，竟诣江氏殉烈。祀节孝祠。
　　任玉宋，许字何奕招。奕招卒，闻讣，痛哭绝食之夫家，投缳殉之。
　　何满宋，许字林孝乐。未婚而夫卒，女之夫家，自缢以殉。祀节孝祠。
　　薛绍宋，许字林干学。年十八，干学卒，自缢以殉。
　　许巽官，许字吴观余。将婚矣，观余忽病殁，女乃赴夫家，从容死之。
　　方氏闰使，许配吴建。年十八，未婚，夫夭，守贞四十一年。
　　欧氏端宋，许字吴士礼。士礼病卒，母秘之月余，氏若有所见，以告母。母度不能隐，以实告。女大恸，坐达旦，欲奔丧，母使闻于吴。次日诣吴门，自经，年二十二。祀节孝祠。
　　傅氏玉宋，许字陈恭悦。恭悦卒，奔丧，大祥日，自经以殉。
　　黄氏静官，知县黄天箕女，许字陈恒泰。年十八，恒泰死，女之夫家执妇道，四十年如一日。乾隆二年旌。
　　魏氏玉宋，许字福清李圣卿。夫卒，贞守四十余年。
　　林氏，诸生何昭昆妻。昭昆临没，以目视氏而不瞑，氏指心曰：“此中已许君久矣，幸少待。”即闭户自经。邑令某以“遂志同归”泐其墓道。
　　张理官，年十六适诸生叶廷栋。甫一载，廷栋暴疾卒。殓毕，出奁中物分赠娣姒，自经死，时康熙癸巳十二月。雍正四年，祀节孝祠。
　　郑定宋，何承恩妻。夫病卒，氏年二十有三，无子，投缳而逝。
　　郭德官，魏值妻。夫卒，自经死。
　　林琼官，适李璧灿。璧灿久病，卒不起。氏为葬毕，投缳自尽。
　　刘升宋，夏耀妻。夫殁，氏年二十四，乃自缢，与同殡焉。
　　陈瑶宋，王世融妻。夫殁，自殉死。祀节孝祠。
　　俞卯宋，杨振康妻。振康卒，越数月，竟殉死，年二十。
　　陈颖官，余芳年妻。夫卒，越三日，投缳而绝。
　　翁敏官，郑尚进妻。夫病卒，谓所亲曰：“冀觅双棺，请以死殉。”家人泣止之，不回，即于是日投缳卒。祀节孝祠。
　　薛氏，许配三山王大标。年十六，未行而夫卒，闻讣欲殉，家人防之，不得死，乃守贞不字。年三十七，父母亡，夫族延之以归，为立嗣男。卒年七十有一。
　　林紫宋，年二十适闽邑黄守静。四载，守静殁，氏志决殉烈，不露声色。既殡，遂登楼自缢。祀节孝祠。
　　林招宋，年二十二适何逢龙。逢龙航海遇寇，死，氏闻欲殉，翁姑坚止之。逾年，乘间赴江死，潮退，尸端坐沙际，面色如生。
　　徐端宋，陈允密妻。允密没，投缳自尽，时年二十。祀节孝祠。
　　林徽贞，适何得宁。夫殁，氏年十八，抚嗣男，甘贫守节六年。嗣孤殇，遂投缳死。
　　周绣宋，年十八归吴名皋。六载，名皋卒，氏葬夫毕，遂投缳，时康熙甲戍。
　　陈喜宋，适林武。武没，服将阕，投缳而逝，年二十有八。
　　余氏訚宋，许字施维源。年十九，维源卒，氏闻讣奔丧，矢志守贞。不数年，兄公与姒继亡，氏勤纺织奉姑，抚孤侄男女四人成立。
　　吴侍官，林兆衮妻。兆衮早世，遗二孤，家故贫，氏年二十有一，矢志抚孤。不数载，二孤相继亡，氏营葬翁姑及夫柩，遗诫承嗣子，乃自经。
　　余敏宋，吴孔畹妻。夫病笃，即誓相从。及卒，遂绝粒自经死。
　　林氏，陈淑宝妻。夫卒，乘间投缳死。
　　林民云，何巩生妻。夫始死，雉经者数，家人防之密，不得死。至大祥日，投缳以殉。
　　陈玉宋，林允贵妻。年三十夫殁，遗孤八岁，氏哀恸，誓同死。家人止之不可，即自经死。
　　施菊宋，适郑肇恭。肇恭往江右寻父，死于途。父归以告，氏大恸，投缳死。
　　叶珂官，父积沂，计偕滞京邸。母病笃，两兄相继亡，女吁天刲股和药以进。年二十适解元施鸿纶五子纺美。越七载，纺美病卒，氏趣具两棺衾，投缳以殉。
　　陈氏良菁，侯官举人陈日进女，适邑人何肇龙。未一月而肇龙殁，翁姑恸绝，氏饮泣婉劝。越五十日，旋入帏，投缳而逝。雍正四年，祀节孝祠。
　　陈龙宋，许字林嘉魁。魁卒，奔丧自经死。
　　方珠宋，许字夏日升。年十九，日升死，家人秘之。女诘知其实，绝粒累日，奔丧投缳死。大府给扁旌之。
　　吴葵使，许字林烺。年十九，闻烺讣，归林事舅姑，抚嗣子迄于成立。雍正五年，旌，入节孝祠。
　　念巧宋，许字吴贤。幼至孝，未婚，夫卒，奔丧投缳而逝。雍正五年，旌，祀节孝祠。
　　黄容宋，许字郭孝谨。性至孝，父病，刲股以疗。及闻孝谨讣至，奔丧守贞。既翁病，氏又刲股和药，病获痊。丧毕，以疾卒。
　　叶氏，名中官，年二十，适何恒悫。姑丧哀毁，恒悫卒，投缳以殉。
　　卢氏镇官，陈正炯妻。炯病笃，氏刲股和药以进。夫卒，越三月，自杀以殉。
　　倪居宋，适林彦飞，未一年，夫病卒，绝食，自经死。
　　林定宋，刘鸣珂妻。夫没，次日，投缳死。祀节孝祠。
　　陈安宋，年十九适徐奇蕙，夫亡，自尽以殉。
　　何氏琬玉，许字张登栋。夫卒，氏年十七，讣至，归张守贞，孝奉翁姑，课督嗣子成立。雍正六年，旌，入节孝祠。
　　严氏，何立雯妻。夫病，朝夕吁天请代。夫殁，投缳死。
　　林楚宋，夏永尚妻。年二十二，夫病殁，营葬毕，自经死。
　　王氏仪宋，年二十一适夏金简。夫卒，立伯兄子为嗣，既卒，哭，自经以殉。
　　方孟捷，林嘉绥妻。年二十有四，嘉绥卒，氏投缳死。
　　王齐宋，余喜侯妻。喜侯家故贫，又多病。未婚时，氏父母欲毁盟，喜侯许之，氏坚不可。归余五载，夫卒，无子，随于次日殉烈，年二十有八。
　　郑氏，年十九归萧圣立。夫家贫，氏奉姑谨。夫病，吁天请代。及夫卒，即日投缳死，与夫同殡。祀节孝祠。
　　薛月宋，吴大侯妻。夫病卒，闭户自经，时年二十有四。
　　郭铎官，适何学缨。五载，夫没，遗孤三岁，抚养成立。孤又夭，择嗣孙为后，自投缳死。
　　陈端宋，适林会可。年二十夫卒，氏即日投缳死。
　　周寅宋，高允哲妻。夫没，无子，择嗣定，誓以死殉，遂投缳死。
　　林金娘，苏达妻。夫殁，氏悲痛欲殉，家人密防之。阅两旬，防稍懈，即自缢死。
　　俞春宋，许字林裘夫。裘夫病笃，具期趣婚，女母不允，女请应期，往供医药。越年余，夫卒，氏投缳殉焉。
　　陈氏秋宋，魏士参妻。士参没，氏抚膺大恸，投缳而死。
　　王寅宋，林则腾妻。夫没，以死殉，时年二十八。
　　曾瑞香，薛迪名侧室。夫病危，目氏曰：“汝将何如?”对曰：“愿相随地下耳。”夫卒，死之。
　　郑美宋，年十七，归薛师声。五载，夫病卒，氏自治棺具，投缳死。
　　林玉宋，薛迪吉妻。生子甫七月而迪吉卒，氏年二十一，矢志孀守。后子七岁病危，氏叩天泣，祷以身代儿死，存薛氏一脉。遂入户投缳死，其子果愈。
　　施琼宋，适何恒达。嫁半载，夫没，即投缳以殉。
　　陈进宋，林侯肄妻。夫死，从容就缢。
　　陈氏，诸生方逢昂妻。夫病卒，闭户自经，与夫同日逝。
　　张珽宋，王荃妻。年十八归于王，后荃挈眷寓姑苏。夫殁，立夫兄次子廷贤为嗣，营葬事毕，再拜，结缳以殉。吴中绅士赠诗成帙。
　　余有宋，何嘉均妻。夫死，遂自经。
　　吴细宋，适陈圣藻。数载夫卒，投缳以殉。
　　张雅宋，方宗会妻。年二十七，夫卒，无子，自杀以殉。
　　郑成宋，适王元铨。八年，夫病没，氏辍哭，治两丧具，家人知其欲死，防之密，氏乘间闭户自经。
　　翁仁宋，林元贤妻。元贤卒，翁客福安，妇请殉，家人止之以俟翁回，因缓死。年余，翁归，又请，力阻之，妇因强起加餐，至夜半，防者懈，遂自经死。
　　徐蕊宋，适郑孔黄。夫病卒，自经，家人救苏，后复就缢于夫侧。
　　赵尽宋，李公惠妻。夫卒，氏即日殉之。
</div>
    <div class="pagination">
<a href="福州府志乾隆本_page367.html">上一页</a><span>...</span><a href="福州府志乾隆本_page363.html">363</a><a href="福州府志乾隆本_page364.html">364</a><a href="福州府志乾隆本_page365.html">365</a><a href="福州府志乾隆本_page366.html">366</a><a href="福州府志乾隆本_page367.html">367</a><span class="current-page">368</span><a href="福州府志乾隆本_page369.html">369</a><a href="福州府志乾隆本_page370.html">370</a><a href="福州府志乾隆本_page371.html">371</a><a href="福州府志乾隆本_page372.html">372</a><a href="福州府志乾隆本_page373.html">373</a><span>...</span><a href="福州府志乾隆本_page369.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
