<!DOCTYPE html>
<html>
<head>
    <meta charset="UTF-8">
    <title>四川通志 - 第 198 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 198 页/共 218 页</h1>
    <div class="content">　　汉扬　雄【字子云成都人其父寓巫山生雄及长博学善属文与司马相如先后齐名论者谓钟十二峯之秀云】
　　五代庾子舆【新野人性至孝其父守蜀卒丧遇巴峡时瞿塘秋水涨不可行子舆叩天水为退数十丈舟旣过水复涨如初行人语曰滟滪如牛本不通瞿塘水退为庾公在途有双雀巢于舟至家又巢于庭后仕为尚书郎】
　　唐杜　甫【卜居成都叅严武军事大厯初武卒蜀乱甫乃从江游嘉戎次云安居东屯在夔着诗四百余首论者谓子美夔州以后诗益工云】
　　宋冦　准【莱州人太平兴国初知巴东县尝赋诗云野水无人渡孤舟尽日横识者知其有宰相器爱夔山水尝以公暇徜徉其间又爱溪水淸冽取以烹茗后入相夔人建桥溪上名为相公桥】周惇颐【嘉祐元年以太子中舎佥书合州判官事泝峡至秭归闻龙昌洞之胜徃游焉遂道于夔以至合州五年六月先生解佥判出峡东归转通判防州则夔乃先生过化地也】邵　雍【洛阳人游云安筑演易台】
　　明宋　濓【累官翰林承旨安置茂州卒于夔】
　　余　郁【淳安人为御史亷介公正以事谪夔筑竹坡以居澹然自适后卒子孙籍奉节】陈良翰【字景绅罗江人正德中由主事谪戍瞿塘】
　　张　翀【字习之潼川人有风节嘉靖中以议大礼谪戍瞿塘】
　　杨　名【字公实遂宁人有文章气节以直言忤旨谪戍瞿塘多所着咏尝修大昌县志又与杨太史愼修省志号称博洽云】
　　宁远府
　　唐元　【申州义阳人亷介有守以裴炎故流死巂州】
　　雅州府
　　宋文　同【字与可潼川人以学行名操韵高洁尝入雅州为王潜书濯缨序】
　　直隷嘉定州【雍正十二年陞为府】
　　周陆　通【卽楚狂接舆也春秋时王使使聘通于江南通大笑不应妻曰妾与先生射耕而食纺绩而衣据义而动乐亦足矣今受人重禄乘人良驷食人醲肥将何以待之通曰吾未许其聘也妻又曰君命不从非忠也不如去之遂以通变易姓名入蜀峩眉山隐焉】
　　汉窦　谊【居蜀之峩眉县放浪不羁月夜子规啼竹上谊曰竹裂吾可归峩峯是夕竹裂黎明遁于峩峯武帝三征不起】
　　扬　雄【西汉末隐居犍为有扬雄山】
　　晋郭　璞【字景纯闻喜人入蜀寓居嘉州乌尤山注尔雅洗墨山中鱼吞墨水至今有乌头鱼】唐李　白【读书于镐冈黄庭坚建太白亭于山之绝顶有登峩眉及平羌江等诗】宋苏　轼【读书于嘉州有东坡书院至今以苏稽名乡人尝拾其遗砚】
　　程公望【寓居白厓山注易苏文公尝防二子从之授业】
　　黄庭坚【谪戎州寓居嘉州后居涪翁亭遗址尚存】
　　邵伯温【洛阳人父康节尝曰世乱蜀可居及宣和末伯温使蜀尽室以行家于嘉州得免于难今犍为紫云城乃伯温故业也】
　　晁公武【字子正澶州人靖康末避乱入蜀绍兴中举进士调荣州司戸后知成都府累官敷文阁直学士吏部侍郎卒葬嘉定之符文乡】
　　刘　甲【其先东光人宋元祐宰相挚之后父着为成都漕司墓葬龙游因家焉甲中淳熙初进士累官兴元府利东安抚使吴曦反以大义拒之召赴行在迁宝谟阁直学士白昼所为夜必书之名曰自监有奏议十卷卒諡清惠】
　　张孝芳【楚人号沧湖尝行部至夹江见山水之美卜筑焉杨仲修谓沧湖先生负庙廊器有丘壑资无烟火语当世人流第一】
　　明韩　懋【号飞霞道士博极羣书善为诗歌游京师大学士杨公礼重之闻于武宗召见与语大悦赐建飞霞宫后乞还峩眉寓嘉州士大夫为买行窝于锦江之浒】
　　直隷眉州
　　宋黄庭坚【神宗时谪居戎州尝曰安得竒士尽刻杜甫两川诗使大雅之音复振三巴之耳哉巴人杨素遂造请庭坚书石刻之作堂于南郭即八景之一也苏轼为之记】
　　直隷邛州
　　汉司马相如【事景帝为武骑常侍因病免归寓临邛与邑令王吉善富人卓王孙为具召之时卓氏女文君新寡好音相如鼓琴挑之文君夜奔武帝时以词赋得幸拜中郎建节使蜀太守以下郊迎县令负弩矢先驱蜀人荣之】
　　宋刘　环【曹州人通判邛州因家焉八世同居和睦不替平生所荐拔几百人多知名士】直隷潼川州【雍正十二年陞为府】
　　唐杜　甫【尝避兵寓潼川故有四载客蜀郡一年居梓州之句】
　　刘　蜕【字复愚长沙人咸通间官左拾遗懿宗欲调令狐滈为左拾遗蜕言滈无家法以布衣行相公之权滈父绹为子诉寃贬蜕山阳令寓居潼川年老瘗文于南山刻石曰文冢铭曰文乎文乎有鬼神乎风水为贞将利其子孙乎】
　　郑思毅【南昌人流寓安岳当路荐之遂摄学士】
　　李　洞【字才江诸王之孙居雍州以明经称后避朱泚之乱入蜀居普州大云山凿石为洞读易其中尝师事贾岛铸像事之有诗一卷贾岛集句读一卷行世】
　　吴　肇【不知何许人僖宗广明间扈从入蜀为鎭国大将军食邑中江子孙遂家焉】孙　樵【字可之关东人入蜀寓遂宁着有经纬集三卷】
　　五代冯涓【信都进士唐昭宗时为眉州刺史其子羣玉为山阳令后避江淮之乱弃官寓遂宁时王建议称帝涓独献议请以蜀王称制建不从涓杜戸不出】
　　多　岳【天彭人蜀孟昶遣使征之不就潜入普州寓居铁峯敎授生徒门多名士卒葬凤凰山】
　　元晏升道【江西人少通经术延祐初寓普州掘地得古鴈塔碑遂率同寓卢兴祖芟草莱创文庙士类至今感之】
　　明王德成【武进人洪武中编戍秋林携子九臯九龄同行遂定籍焉后五世同居积善好施人多颂之今有一乐堂集行世】
　　直隷泸州
　　宋唐　庚【字子西丹棱人徙居泸之安远门号鲁国先生有文集行世子文若早以文名有遯安集】
　　刘　霖【永川人徙居泸州安抚使梅应春杀判官季丁孙推官唐奎瑞以城叛降于元霖诣合州説张珏复泸珏未许霖愿以身质珏乃决军至城下夜四鼓先遣人梯城斩关举火兵入城巷战杀应春遂复泸州珏荐霖知南平军未几卒于兵】
　　石正行【眉州人徙居江安宋淳熙中登进士力学不倦尢工于书得黄庭坚笔法自号笑斋有文集曰毫芒集】
　　直隷茂州
　　明吕　经【字道夫陜西宁州人进士授吏科都给事中以论潼关鎭守中官谪蒲州判嘉靖初召复原官歴副都御史巡抚辽东后以边事谪戍茂州卫】
　　王元正【陜西盩厔人正德辛未进士仕为翰林检讨初号三溪嘉靖间以议礼谪戍茂州卫前在京系狱时有玉垒山之梦遂改号玉垒后过玉山叹曰今何至此耶遂徘徊不去兵宪孙公卽于玉垒山下筑室置之命曰玉垒行窝元正寄兴诗酒寓止晏如】
　　直隷逹州
　　晋郭　璞【寓达州有暗渡渡人人莫知也】
　　唐李　白【大厯间寓达州有白云寺诗刻于悬岩间】
　　白居易【字乐天太原人贬忠州刺史尝寓达州与元稹徃来倡和时号元白而居易人品为优】
　　宋谢　升【资州人父立为达州推官因家焉以上书救邹浩权贵斥为邪党】
　　李宗吉【不知何许人寓居达州家饶于财喜周惠人岁正旦作苞苴以济贫乏】石砫安抚司
　　唐李　白【宗时流夜郎蔡寛夫诗话白从永王璘世颇疑之观其书怀诗云仆卧庐山顶餐霞潄瑶泉半夜水军来浔阳满旌旃空名适自误迫胁上楼船徒赐五百金弃之若浮烟辞官不受赏翻谪夜郎天则白岂从璘者哉】













　　四川通志卷三十八之二
　　钦定四库全书
　　四川通志卷三十八之三
　　僊释
　　蜀自李耳畱迹普贤过化其有僊释也由来旧矣厥后祖而述之代不乏人咸谓可以长生乆视感通利济之不爽而执拘墟之见者又必欲尽废其说夫佛老之教主于虚无渉于因果其与易之何思何虑书之福善祸滛畧相彷佛故孟氏言归斯受之昌黎言墨名儒行则夫存其姓名纪其事实正所以因势利导使后之宗其敎者就所明而渐通于经常之大义也作僊释志
　　成都府
　　夏李八百【蜀人初居筠阳之五龙冈歴夏商周年八百岁一云动则行八百里时人因号李八百或隐山林或居廛市又修炼于华林山石室丹成还蜀中周穆王时居金堂山号紫阳眞君其后遂得仙封妙应眞人】
　　周老　子【河南归德府苦县人为周柱下史得长生术尝驾靑牛度函谷关为关令尹喜着道德经五千言曰千日之外求我于蜀中靑羊之肆至期果至授喜玉册金文赐以元始先生之号】杜　宇【古蜀主蜀尝大水宇率居民避长平山后鼈灵开峡治水人得陆处宇禅位与灵自居西山得道上升时适二月子鹃鸟鸣故蜀人悲思曰吾望帝也因呼为杜鹃云】
　　汉费长房【东汉时为市掾从壶公学仙后辞归与一竹杖曰骑此任所之又作符曰以此主地上鬼神乘杖须臾来归自谓去家旬日实已十余年矣投杖葛陂中廻视则化龙矣葛坡今龙池寺】张道陵【修眞艳阳洞辟谷炼丹后羽化人呼为艳阳仙人】
　　李常在【蜀郡人少治道术居民累世见之初有二男一女皆已嫁娶乃去止二弟子随之后俱以靑竹杖度其身二弟子归家置杖卧牀其父母见儿尸在牀各泣而埋之复有人于郫县逢二弟子仍随常在行附书到家其父母发棺视之惟见靑竹杖而已常在又别娶妇其子徃寻之常在曰吾儿欲来见我我法不得见儿儿泣而别去】
　　折　象【广汉人少学黄老师事东平先生家世丰裕以为多藏必厚亡散千金以赈贫苦或谏之象曰窦子文有云我之施物乃逃祸非邀福也智者咸服其言后自尅期七日尸解如蝉蜕焉】
　　晋范　友【字子元涪陵人隐居西山蜀人敬之号曰长生惠帝时李雄攻成都百姓皆保险自守长生亦率千余家依靑城山后雄得成都以长生有道欲迎为主长生固辞乃拜为丞相下令曰为国之道得贤则兴吾得贤矣尊曰范贤于湔氐邨筑馆为长生税驾之所拜进太师西山侯不受归靑城山后仙去】
　　梁尚　圆【广汉人自少出家以术救物梁武陵王纪宫中多鬼圆曰何以敢入王宫可听我一言于是诸合掌圆即发咒鬼皆失所在武帝闻之大加奬赏】
　　隋刘　珍【什邡人开皇中居安乐山忽取所藏经及钟磬封于石室曰后六十年当有圣君取之且曰吾功行已成四月之望当上升届期珍果冲举倐至长安见隋文帝自言飞升事帝未信遣使访之悉符所言遂为建二观后唐高宗时遣使取经并钟磬以进珍言果验宋治平中赐额延眞】
　　唐无相禅师【益州人住成都净因寺】
　　华亭船子和尚【住净众寺】
　　王　柯【字野山靑城人母丁氏梦大星照身生柯幼而颖悟长而仁慈见老弱孤贫者恻然哀之毎大雪时施粒食以济禽鸟尝遇至人授以丹诀乃居洞中修炼歴年无成鼎忽破丹悉化为金后上西峯遇道士炼丹柯乃助其薪炭奉事三年不怠道士嘉其诚授以秘诀丹成分遗柯服之身轻门侧有柏腾身而举已在树杪考其尸解时乃在高宗仪凤三年五月云】
　　江西马大师【号道一什邡人生而頴异牛行虎视引舌过鼻足下有二轮开元中事南岳让和尚秘授心印开法建阳临川又至南康龚公山尝言人各信自心是佛此心即是佛心又谓一切法皆是佛法诸法即是解脱解脱者卽是眞如诸法不出于眞如行住坐卧悉是不思议后于贞元中圆寂寿八十元和中追諡大寂禅师】
　　罗公逺【彭州九陇县人修道于澧沅常徃来靑城罗川间开元中因游鄂州刺史园亭刺史问何来答云适见守江龙来此刺史未信曰须令见其形曰请俟后日及期刺史与郡人皆至见一白龙于江心头与云连食顷方隐刺史具闻明皇召见毎问无不称旨尝召公远与叶法善金刚二藏试法而公远尝胜尤善自隐上欲传其术公远曰陛下玉书金简已格九淸岂可以四海之尊轻狥小术耶若尽臣术必怀玺入民间困于鱼腹也上不悟怒斩之后有使自蜀还公远谓使曰吾晋成帝咸和年间入蜀栖修林泉闻天子好道而来又谓人间腑脏荤血充积三田未虚六气未洁请以十年而授上如何遂杀我耶然得道之人形气混合岂能以世俗兵刃为害因出一书谓使曰可以此达上上必悟焉仍以蜀当归为赠验不诬矣及明皇幸蜀迎公远于劒门至成都拂衣而去世传公远于蜀九仙台上升彭汉之人至今立像祀之】
　　傅仙宗【长安人父伦为资阳令宗性沈黙好道有神人告以修眞地遂乘靑骡赴平冈山隐焉开元间诏赴阙经利州桔柏江除水害利人祠祀之已而至都应对称旨优赐后上问卿何道致此对曰守以恬淡行以简易耳又问金丹曰惠及民物卽长生也上大悦乆之还山诏修葺旧观赐额为眞应观乾道二年沐浴登榻而逝邑人王念还自成都见其乘靑骡于简州道上中丞宋浑为撰碑焉】
　　阿世多尊者【天竺人唐时入中国止灌口灵崖山常令白牛下山募粮取水神异变幻难测今灵崖有石刻像存】
　　德山宣鉴禅师【简州周氏子丱年精究律藏于性相诸经无不贯通闻南方禅席盛行师气不平出蜀往谒龙潭至法堂曰乆向龙潭及乎到来潭又不见龙又不现潭引身曰子亲到龙潭师无语遂栖止焉一夕侍次潭曰何不出去师出却回曰外靣黒潭点纸引烛度与师师拟接潭复吹灭师于此大悟咸通六年寿八十四卒师传其法于雪峯存存后分法眼云川二宗】徐佐卿【明皇九日猎沙苑射中飞鹤带矢飞去益州道观有道士徐佐卿寄寓是日自外持一箭归曰吾为飞矢所伤已无恙因挂箭于壁书其月日且云后十年箭主至此付之后明皇幸蜀至观中乃见箭】
　　悟达国师【居彭州九陇山至德寺作慈悲水忏李商隐尝师事之】
　　李　班【蜀人得黄石公丹道改名栖眞号太虚诣武夷山潜修七月归经龙虎山先夕雩坛有梦真人者时旱祷弗应次日班至其处众弗知也梦者指之羣请祷雨应时霑沛后至眞州王虚庵以道授张紫璚嘱曰金丹宜潜修大道当人授寻归靑城山以九月九日上升】
　　了觉禅师【京兆人得法于洞山价师初入湖南至洞山见堂僧问净名大士入不二法门旨趣何如曰山僧未敢举明又问若是则事理不分答云扁舟已过洞庭湖师剏成都昭觉寺】
　　五代神和子【姓屈突名无为五代时人张咏常游京师于封丘门逆旅遇一道士与饮至醉咏曰不知姓名异日何以相识道士曰我神和子也异日见子于成都耳后咏守成都始思其言尝物色之弗得后于天庆观院堂壁上画一道人肖逆旅所见视其题曰神和子咏怅然自失】昭觉圆悟勤禅师【彭州骆氏子得法五祖示众云通身是眼见不到通身是耳闻不及通身是口说不着通身是心鉴不出通身即且置或若无眼作麽生见无耳作麽生闻无口作麽生说无心作麽生鉴若向这里拨得一线路便与古佛同参师卒于绍兴五年茶毗时舌齿不坏并五色舍利无数塔在昭觉寺侧本朝雍正十一年】
　　【勅封明宗真觉禅师致祭一次】
　　元酆都道士【未详何许人元大德戊戌栖隐雪峯山乙卯季冬召集道友曰吾化矣大道坦然皎如日月虽由人岂随人徃诸生宜遵道而行毋令半涂而废偈曰朴庵寄住有年东西南北依然里靣浑无一物只有文数篇今日草茅朽腐须要改换栋椽眼底风波大恶不容乆住山巓选得幽居去处和躯移上大天端坐而逝】
　　明张三丰【不知何许人洪武中入蜀侨寓环卫姜指挥家寒暑惟一箬笠笠甚大虽小戸出入不碍系铁线条极工致朝夕居一磐石上尝取梅枝插土卽生花皆下垂故成都昔年犹遗照水梅种焉永乐中游内江寓明玉道人家诡云厐姓微示以异尝履极险不坠渉水无少濡明玉善符咒多奇验欲授三丰三丰笑曰我以道奉公公乃以法授我耶乃作道法会同疏一通畀之居岁余胡濚物色之遂同玉见胡后又往来峩眉山中或曰天目人名君实字一】
　　怀　空【学道玉屏山明永乐中钦赐讲经宝帐有语录行于世里人建寺置塔塔奉其遗躯后寺焚毁独塔躯如故】
　　绣　枕【灌县导江人明初以处女修证圆寂肉身至今存人号绣枕观音远近祈嗣者辄应】
　　谭　子【家天池山侧生而颖悟一日行池上归辞父母曰今日遇吾师当随去遂不见父母哀思作室池上望而招之后数年归省寻去里人为祠祀之故又名天池曰谭子池】
　　余喜岩【延安人性资朴古住大淸宫年逾八十永乐五年三月二十六日更衣焚香盘趺而坐曰来由此门去由此路一脚不失回头卽悟鼻垂双柱旬日顔色不改】
　　智中国师【彭县人也生有异相年十二即礼月光禅师惠心清修苦行昼夜不息后惠心授松潘都纲师随去寻代其职时番夷叛服不常师居边抚化番夷莫不投伏天顺间累加封国师仍赐勅诰降银印师在边四十余年化行功着成化二年年逾七十诏归弥陀庵优老焉】杨汝眞【扬州人自幼刻苦修全眞之道后遇异人授以奥理远游于彭来往葛仙阳平二观蜀藩闻其道尝致敬焉寿一百二十一岁于丹景山尸解】
　　赤　脚【姓金毫州人由秦陇来苦行绝火食赤足不袜近五十年至灌县修灵崖寺路行叱虎虎卽远去】
</div>
    <div class="pagination">
<a href="四川通志_page197.html">上一页</a><span>...</span><a href="四川通志_page193.html">193</a><a href="四川通志_page194.html">194</a><a href="四川通志_page195.html">195</a><a href="四川通志_page196.html">196</a><a href="四川通志_page197.html">197</a><span class="current-page">198</span><a href="四川通志_page199.html">199</a><a href="四川通志_page200.html">200</a><a href="四川通志_page201.html">201</a><a href="四川通志_page202.html">202</a><a href="四川通志_page203.html">203</a><span>...</span><a href="四川通志_page199.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
