<!DOCTYPE html>
<html>
<head>
    <meta charset="UTF-8">
    <title>大清一统志 - 第 128 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 128 页/共 202 页</h1>
    <div class="content">　　分野天文翼轸分野鹑尾之次
　　建置沿革禹贡荆州之域古三苗国地春秋战国属楚秦置长沙郡【杜佑通典有万里沙祠故曰长沙】汉为长沙国属荆州王莽改曰填蛮后汉复为长沙郡仍属荆州三国属呉晋永嘉元年于郡置湘州咸和三年省义熙八年复置十二年又省宋为长沙国永初三年复置湘州元嘉八年州废还属荆州十七年复置二十九年又废孝建初复置齐以后为长沙郡隋平陈废郡改州曰潭州置总管府大业初府废复改州为长沙郡后为萧铣所据唐武徳四年复曰潭州置总管府天寳初曰长沙郡乾元初复曰潭州属江南西道大歴四年为湖南观察使治【时自衡州徙治潭州】中和三年升钦化军节度光启元年改武安军节度五代时马殷建楚国改潭州为长沙府周广顺初地入南唐既而周行逢据其地宋仍曰潭州长沙郡罢军端拱元年复为武安军节度属荆湖南路元至元十三年立安抚司十四年立行省改潭州路总管府十八年罢行省【时迁治鄂州】为湖南道宣慰司治天歴二年又升为天临路明初改潭州府洪武五年又改长沙府隶湖广布政使司
　　本朝因之康熙三年移偏沅巡抚驻此为湖南省治领州一县十一
　　长沙县【附郭在府治西北东西距一百一十里南北距八十五里东至浏阳县界五十里西至寜乡县界六十里南至善化县界五里北至湘隂县界八十里东南至浏阳县界八十里西南至湘潭县治一百里东北至岳州府平江县界一百五十里西北至益阳县界一百里本汉临湘县地为长沙国都后汉为长沙郡治三国晋因之宋为湘州治齐梁陈因之隋初改县曰长沙仍为长沙郡治唐为潭州治宋因之元为天临路治明为长沙府治　本朝因之】善化县【附郭在府治东南东西距一百三十里南北距六十五里东至浏阳县界六十里西至宁乡县界六十里南至湘潭县界六十里北至长沙县界五里东南至醴陵县界八十里西南至寕乡县界五十里东北至浏阳县界七十里西北至长沙县界十五里本汉临湘县地唐为长沙湘潭二县地宋元符元年分置善化县属潭州长沙郡元为天临路治明洪武九年省入长沙十二年复置属长沙府　本朝因之】湘潭县【在府西南一百里东西距一百六十里南北距一百六十五里东至醴陵县界九十里西至湘乡县界七十里南至衡州府衡山县界一百二十里北至善化县界四十五里东南醴陵至县治一百七十里西南至衡州府衡阳县界一百八十里东北至善化县治一百里西北至寜乡县治一百八十里汉置湘南县属长沙国后汉属长沙郡三国吴太平二年分置衡阳郡治湘南兼治湘西建宁二县晋因之宋元嘉中移衡阳郡治湘西齐省湘南入之梁始改为湘潭县隋平陈废郡并建寜县改湘西曰衡山仍属长沙郡唐武徳四年复置建宁县属南云州贞观初省天寳八载改湘西曰湘潭属潭州五代及宋皆因之元元贞初升湘潭州属天临路明洪武初复降为县仍属长沙府本朝因之】湘隂县【在府北一百二十里东西距一百六十里南北距一百六十五里东至岳州府平江县界七十里西至常徳府沅江县界一百十里南至长沙县界四十五里北至岳州府巴陵县界百二十里东南至浏阳县治八十里西南至宁乡县治二百里东北至巴陵县治二百四十里西北至沅江县治一百里春秋楚罗汭池汉置罗县属长沙国后汉属长沙郡三国晋因之宋分置湘隂县属湘东郡齐以罗湘隂二县并属长沙郡梁又分置岳阳县并置岳阳郡及罗州陈废罗州隋大业三年废岳阳郡及湘隂入岳阳县改置玉州寻改岳阳县曰湘隂十二年州废罗湘隂两县俱属巴陵郡唐武徳八年省罗县入湘隂仍属岳州五代梁属潭州宋初属鼎州干徳三年隶岳州淳化四年改属潭州元元贞初升为湘隂州属天临路明初复降为县属长沙府本朝因之】湘乡县【在府西南二百十里东西距二百里南北距二百十里东至湘潭县】
　　【界三十里西至寳庆府邵阳县界一百七十里南至衡州府衡山县界一百五十里北至宁乡县界六十里东南至衡山县界一百里西南至邵阳县界一百六十里东北至湘潭县治一百里西北至安化县界一百八十里本汉连道县地蜀长沙国后汉分置湘乡县属零陵郡晋以两县俱属衡阳郡宋省连道入湘乡齐梁陈因之隋并省湘乡入衡山县唐武徳四年析衡山复置湘乡县属潭州五代宋因之元元贞元年升为湘乡州属天临路明复为湘乡县属长沙府　本朝因之】宁乡县【在府西一百里东西距一百里南北距一百五十六里东至善化县界四十里西至湘乡县界六十里南至安化县界一百三十六里北至益阳县界三十里东南至湘潭县界八十里西南至湘乡县界九十里东北至长沙县界四十里西北至益阳县界五十里本汉益阳县地三国吴分置新阳县晋太康元年更名新康属衡阳郡宋以后因之隋平陈大业三年省新康入益阳县唐武徳四年复置新康县七年又省宋太平兴国六年析置宁乡县属泽州元属天临路明属长沙府　本朝因之】益阳县【在府西二百里东西距一百七十里南北距一百四十里东至湘隂县界五十里西至善化县界一百四十里南至宁乡县界九十里北至常徳府龙阳县界五十里东南至宁乡县界七十里西南至安化县界二百里东北至常徳府沅江县界六十里西北至龙阳县界五十里汉置益阳县属长沙国后汉属长沙郡三国吴属衡阳郡晋以后因之隋仍属长沙郡唐属潭州宋因之元元贞初升为益阳州属天临路明初复降为县属长沙府　本朝因之】浏阳县【在府东一百里东西距二百三十四里南北距一百九十里东至江西南昌府宁州界一百三十四里西至善化县界一百里南至醴陵县界一百一十五里北至岳州府平江县界七十五里东南至江西袁州府宜春县界七十里西南至湘潭县治二百里东北至宁州界一百五十里西北至湘隂县治二百里本汉临湘县地三国吴析置浏阳县属长沙郡晋以后因之隋省唐景龙二年复置浏阳县属潭州五代及宋因之元元贞初升为浏阳州属天临路明洪武二年复降为县仍属长沙府　本朝因之】安化县【在府西北二百六十里东西距一百十里南北距二百里东至宁乡县界八十里西至寳庆府新化县界三十里南至寳庆府邵阳县界一百里北至常徳府武陵县界一百里东南至湘乡县界一百里西南至新化县界三十里东北至益阳县界七十三里西北至常徳府桃源县治二百五十里本汉益阳县地后为梅山蛮地宋初立五砦熙宁六年始置安化县属潭州元属天临路明属长沙府　本朝因之】醴陵县【在府东南二百六十里东西距一百二十里南北距一百四十里东至江西袁州府萍乡县界五十里西至湘潭县界七十里南至攸县界六十里北至浏阳县界八十里东南至萍乡县界五十里西南至湘潭县界一百里东北至萍乡县界七十里西北至湘潭县界七十里本汉醴陵侯国后汉置醴陵县属长沙郡晋以后因之隋省入长沙唐武徳四年复置属潭州五代及宋皆因之元元贞初升为醴陵州属天临路明初复降为县属长沙府】
　　【本朝因之】攸县【在府南二百八十里东西距一百六十里南北距一百三十里东至江西吉安府安福县界一百二十里西至衡州府衡山县界四十里南至茶陵州界三十里北至醴陵县界一百里东南至吉安府永新县二百十里又西南至衡州府安仁县治八十里东北至江西袁州府萍乡县治二百七十里西北至湘潭县治二百十里汉置攸县属长沙国后汉属长沙郡三国吴分置隂山县晋宋因之齐属湘东郡梁陈时改攸县曰攸水县隋省攸水隂山入湘潭县唐武徳四年复分湘潭置攸隂山二县并置南云州又析置安乐新兴二县贞观元年州废徙湘潭省安乐新兴隂山三县入攸属衡州五代梁时马氏改属潭州宋因之元元贞初升为攸州属天临路明洪武二年复降为县属长沙府　本朝因之】茶陵州【在府东南四百八十里东西距一百四十里南北距一百五十里东至江西吉安府永新县界八十里西至衡州府安仁县界六十里南至衡州府酃县界七十里北至攸县界八十里东南至永新县界八十五里西南至安仁县界八十里东北至攸县界七十里西北至攸县界六十里本汉茶陵郡属长沙国后汉属长沙郡三国吴属湘东郡晋以后因之隋省入湘潭县唐圣歴元年复置属衡州五代宋初因之绍兴九年升为茶陵州军仍属衡州元初军废复为县至元十九年升为州明属长沙府　本朝因之】
　　形势南以五岭为限北以洞庭为界【李吉甫元和郡县志】宜春襟喉湖南腰背【宋范成大行程记】控扼湘岭镇抚蛮猺【宋史李椿传】
　　风俗湘川之奥民丰土闲【齐书州郡志】无土山无浊水人秉是气往往清慧而文【唐刘禹锡记】民以网罟为业渔利饶衍而无积聚【元史地理志】
　　城池长沙府城【周十四里有竒髙二丈四尺门九有濠长沙县辖城之北面善化县辖城之南面明洪武中初筑　本朝顺治康熙中重葺乾隆十二年増修三十一年重修】湘潭县城【周六里有竒髙丈六尺门六南北各二门明万歴二年筑　本朝康熙三十三年修】湘隂县城【周三里有竒髙丈五尺门七明嘉靖间筑　本朝康熙元年修】湘乡县【无城设门四】宁乡县城【立木栅设门四】益阳县城【周四里有竒髙丈二尺门四明嘉靖三十一年筑本朝康熙二十二年修】浏阳县城【周三里髙一丈门四水门五明嘉靖中筑　本朝康熙十四年修雍正七年増修】安化县城【明万歴初立木栅设门五　本朝康熙二十一年修】醴陵县城【明嘉靖十四年傍山筑土城沿江立　栅门五　本朝顺治十五年修】攸县城【周四里有竒门五南有二门明嘉靖元年筑　本朝顺治十四年修】茶陵州城【周五里髙二丈五尺门六濠广六丈五尺明洪武中筑　本朝顺治中修康熙十七年重葺】
　　学校长沙府学【在府城正南门右明洪武中因元旧址建　本朝顺治康熙中修葺乾隆十一年増修入学额数二十名】长沙县学【在府城新开门内旧在湘春门外　本朝顺治中迁驿歩门外康熙中改建今所入学额数二十名】善化县城【在县治左本朝顺治中因明旧址重建入学额数二十名】湘潭县学【在县治西旧在县东明正徳中迁建　本朝顺治康熙中重葺入学额数二十名】湘隂县学【在县治东宋崇宁间建　本朝康熙中修入学额数十五名】湘乡县学【在县治东明嘉靖中建本朝顺治康熙中重葺入学额数十五名】宁乡县学【在县东门外明洪武初因宋元旧址建　本朝顺治康熙中重葺入学额数十五名】益阳县学【在县城西门外明洪武初因宋元旧址重建　本朝顺治康熙雍正中先后重葺入学额数二十名】浏阳县学【在县治西明正徳中建　本朝顺治康熙中重葺入学额数十二名】安化县学【在县治西明末因旧址建　本朝康熙中重葺入学额数二十名】醴陵县学【在县治东南明洪武初因旧址建　本朝顺治康熙中重葺入学额数十二名】攸县学【在县治东南明洪武初因宋元旧址建　本朝顺治中修入学额数二十名】茶陵州学【在州治西旧在州城西门外本朝康熙中迁建今所入学额数二十名】岳麓书院【在善化县西岳麓山下宋开寳中潭州守朱同建实彭城刘鼇创之祥符中诏以国子监经籍赐岳麓书院并赐额乾道初湖广安抚刘珙重建张栻为之记后为张栻朱子讲学之所朱子手书忠孝亷节四大字于堂淳熙末直徽猷阁潘畴重加修葺陈傅良为之记元延祐中复建吴澄为之记　本朝康熙二十五年重建】
　　【圣祖仁皇帝赐御书学达性天扁额又钦颁日讲经史书建御书楼藏之乾隆九年】
　　【御书道南正脉扁额重加修葺为四大书院之一又长沙县东冈书院在县东二十三里乔江书院在县西北善化县有城南书院在县南三里为宋张栻讲学地湘西书院在县西岳麓山下宋刘辅建后朱子重建湘潭县有碧泉书院在县西七十里宋胡安国南逰筑室其子宏与栻讲学于此又有敬一书院在县西南一百二十里宋钟震建湘乡县有涟溪书院在县东南涟水濵真徳秀帅潭时建宁乡县有道山书院在县东三十里亦名云峯书院益阳县有庆洲书院在县南资江中浏阳县有文靖书院在县治南南山书院在县南　本朝康熙中重修醴陵县有东莱书院在县治后吕祖谦曾读书于此茶陵州有云崖书院在州西云阳山下各州县并设有义学社学】
　　户口【原额人丁七十万五千二百六十三丁又滋生丁一百四十万零六十六丁】田赋【田地九万五千三百六十七顷九十五亩四分五厘额征银三十六万一千一百二十五两五钱四分三厘南粮六万九千六百九十九石九斗六升六合漕粮一万一千九十石六斗二升三合】
　　山川天井山【在长沙县东一百里山上有井井水下流四时不絶其北有古华山】乌山【在长沙县西三十里有乌四时常哺其上内有洞深广数丈】尖山【在长沙县西四十里祝穆方舆胜览尖山在长沙西一名圭峯明统志距湘江十五里】谷山【在长沙县西七十里山有】
　　【灵谷深邃上有椊木洞下有龙潭祷雨輙应产青纹花石可为砚】罗洋山【在长沙县北七里一名天富山峯蛮秀防水流环带为一县之胜】石寳山【在长沙县北二十里山多竒石或踞或立状如鵞如羊故亦名鵞羊山又名东华山相传成少卿升处又道家二十二福地】智度山【在长沙县北五十里最髙者曰黒石峯唐时有将军刘智度居此因名】书堂山【在长沙县北五十里唐欧阳询读书处】铜山【在长沙县北一百里楚铸铜处隋书地理志长沙有铜山】影珠山【在长沙县东北七十五里山巅有井其影如珠故名亦名易公山为元易公得道处】常青山【长沙县东北八十里接湘隂县西界四时常青山有霞峯台及龙潭又有月泉澄碧可鉴】铜官山【在长沙县西北九十里郦道元水经注铜官山西临湘水山土紫色内含云母故亦谓之云母山也元和志云母山在长沙县北九十里列仙传云长沙云母服之不朽】岳麓山【在善化县西十里亦名麓山水经注湘水左迳麓山东上有故城元和志岳麓山在长沙县西南隔湘江水六里盖衡山之足也故以麓为名方舆胜览盛宏之荆州记云长沙西岸有麓山又名灵麓峯乃岳山七十二峯之一自湘西古渡登岸夹迳乔松泉涧盘绕诸峯叠秀下瞰湘江】玉屏山【在善化县西八里岳麓之支山也峯蛮环列如屏故名又醴陵县南五里亦有玉屏山下有石如金岭下有金泉】塞旗山【在善化县南十里明统志山在县南以形似名一作青旗山】昭山【在善化县南六十里接湘潭县界一名马山元和志昭山在长沙县南七十里临湘水乐史太平寰宇记昭山在湘潭县东四十里以周昭王至此故名其地北界长沙旧志昭山即马山与湘潭分界截江而起壁立万仞怪石磅礴异木层隂征露岩崿舟过其下隠隠见石窻岩牖窥攀莫及洵异境也】锡山【在善化县东南三里隋书地理志长沙有锡山府志唐王锡隠此故名按益阳县南五十里亦有锡山□溪水经此入资】闗山【在善化县东南四十五里叠峯峭拔如城中有间道仅通单车唐末置龙回闗于此故名】云盖山【在善化县西南三十里望之如盖曹学佺名胜志一名灵盖山有虎溪蛇井】天台山【在善化县西南五十里一名天台山相传彭祖师得道处又西南十里有神通山相传圆明祖师得道处】华林山【在善化县西南六十里下有龙潭相传善觉禅师证觉处】金盘山【在善化县西北七十里接宁乡县界一峯特立四围环绕如盘平江水源出此】碧虗山【在善化县岳麓山南宋刘珙建风云亭于其上亦名风雩山与道乡台相左右】壶山【在湘潭县东三十里荆楚记壸山在湘潭顶有巨石状如壸】石潭山【在湘潭县东濒江峭立洞壑杳然水经注临湘县南有石潭山湘水迳其西山有石室石牀对清流】陶公山【在湘潭县西七里旧多古木晋陶侃镇潭州卜筑于此因以为名县志山下临深潭曰锦石弯潭中有石踞江拥沙而起色赤如锦因名】乌台山【在湘潭县西四十里髙峯凝立上有石台县之镇山也】五顶山【在湘潭县西顶有五峯因名】韶山【在湘潭县西八十里接湘乡县界山甚深逺相传舜南廵时奏韶乐于此因名名胜志韶山绵亘百余里湘潭宁乡诸水皆出其麓】石龙山【在湘潭县西百里接衡山湘乡两县界山顶有石昻如龙首故名】东雾山【在湘潭县西百里与昌山相对又有银山在湘潭县西一百二十里山石晃白如银】蟹山【在湘潭县南二里以形似名又湘乡县西一百二十里亦有蟹山下有蟹泉】金霞山【在湘潭县南四十里】晓霞山【在湘潭县南七十里衡山七十二峯之一其形东向日照其顶云霞灿然】黄龙山【在湘潭县北二十五里一名黄峯山又湘乡县西南一百六十里亦有黄龙山接衡山县及寳庆府邵阳县界】龙岩山【在湘潭县北二十五里一名龙崖山旧名龙回山回环秀防下有龙窟】南谷山【在湘潭县北四十里势如伏狮逺望则如屏障】石鳍山【在湘潭县北九十里横峙靳江中拂水逆流其形如鱼】大兴山【在湘潭县东南六十里其西一支为石洪山】歴山【在湘潭县东南百里相传舜南巡尝经此】明月山【在湘潭县东南一百五十里醴陵县西南六十里攸县西北九十里三县分界产石圆如月上有灵谷崖龙须滩名胜志明月山峯蛮耸防月出光耀先见故名】鳯凰山【在湘潭县东南一百七十里跨湘醴衡攸四县界周百余里僻奥深险顶蓄灵泉中有沃壤可耕旁分四迳以达四县】昌山【在湘潭县西南百里夷坚志昌山周四十里多篠荡花结实毎石得米五斗香与粳同】隠山【在湘潭县西南一百十里一名龙山楚寳龙山俗名龙王山后人因有茅庵老僧隠此故名隠山名胜志隠山顶有龙湫注而为池】金紫山【在湘潭县西南一百四十里朝晖相映作金紫色亦名鳯栖山又茶陵州北二十里亦有金紫山列岫连属髙挿天半】仰髙山【在湘隂县治东县志城内旧有八山皆土阜也今惟仰髙山尚存】宻岩山【在湘隂县东四十里又东十里有清泉山】玉池山【在湘隂县东一峯挿天又名玉池峯上有玉池相传为晋陶澹浴丹池】白鹤山【在湘隂县东五十里与玉池神鼎相接陶澹居此山学仙有二白鹤来故名山下有鸿水洞自山顶下注潭中又数十里西流入湘江】神鼎山【在湘隂县东六十里上有古井】九龙山【在湘隂县东一百里一名九峯山山巅有石形如悬钟扣之有声】大障山【在湘隂县西九十里春水涨溢山为障蔽】女洲山【在湘隂县南三里顶方而鋭亦名印山又名山】青山【在湘隂县南三十里其峯青秀一名仙坛岭上有霞峯台湖鼻岩及龙潭诸胜】白霞山【在湘隂县南五十里上有百嵗岩又有石井四时不竭】三峯山【在湘隂县北五里土色黄白陶者取之】黄陵山【在湘隂县北四十五里一名湘山山下有黄陵亭水经注湘水北迳黄陵亭西名胜志黄陵山舜二妃墓在其上】汨罗山【在湘隂县北七十里孤峙汨罗水中】磊石山【在湘隂县北一百二十里青草湖南水经注湘水迳磊石山西西北对青草湖或谓之青草山亦谓之五木山方尖如五木牀故名九域志磊石山在湘隂傍青草湖下临湘口北接巴陵旧名万嵗山县志磊石山屹立湖东三面背水一面无阻樵汲甚便宋岳飞讨阳么结营于此】玉笥山【在湘隂县东北一名石帆山湘中记屈潭之左玉笥山屈平之放栖于此山而作九歌水经注汨水又西迳玊笥山道士遗言此福地也一曰地脚山元和志玉笥山在湘隂县东北七十五里名胜志玉笥山汨水迳其下隋开皇初设玉州于此】东台山【在湘乡县东十里一名鳯凰山一名望岳峯南连华葢下瞰连水有平石若台】石鱼山【在湘乡县西十里水经注涟水在石鱼山下多元石石色黒而理若云母开发一重輙有鱼形鳞鳍首尾宛若刻画长数寸烧之作鱼膏腥因以名之元和志石鱼山在湘乡县西十五里县志山在涟水北岸亦名石鱼屏其北有饭箩山】万嵗山【在湘乡县西三十里上有万嵗砦】防山【在湘乡县西六十里涟水所径】莲花山【在湘乡县西一百二十里上有三角砦风雨则闻金鼓声】湖峒笔架山【在湘乡县西一百四十里下有仙人城】珍涟山【在湘乡县西一百八十里南与龙山对峙珍涟水出焉】鉢盂山【在湘乡县南三十五里上有巨石如鉢盂】上麓山【在湘乡县南五十里盖衡山之足也】黄巢山【在湘乡县南九十里相传黄巢尝驻兵于此】仙女山【在湘乡县北三十五里北接韶山绵亘百余里为湘潭宁乡两县诸山之祖俗传昔有邵氏三女于此得仙因名】葛仙山【在湘乡县北八十里上有丹灶及洗药池】岳山【在湘乡县西南三十里顶有石其大如屋山北有莲花峯】梅龙山【在湘乡县西南八十里西南有梅市水又与龙山相望因合称为梅龙山】铜梁山【在湘乡县西南八十里接湘潭县界】龙山【在湘乡县西南一百八十里跨湘乡安化及寳庆府新化邵阳四县境山下有池俗以为龙所潜也涟水源出此元和志龙山有钟乳穴在县南二百四十里】石山【在湘乡县西北二十里与仙女山对峙俗名石山仑】白鹤山【在湘乡县西北六十里有鸣水洞水自山顶而下泻入石潭声如万雷鸣水源出于此】灵羊山【在湘乡县西北七十里青陂水出焉】贞女山【在湘乡县西北九十里宋末乡民刘荣叔起兵拒元尽节于此因改名褒忠山】飞鳯山【在宁乡县治东一峯状如鳯首左右有山如翼学宫建此】玉几山【在宁乡县治西】香林【山在宁乡县治北山产防檀香宋立香山寺于此】□山【在宁乡县西九十里有石迳十里不通车马行者必縁石攀木而过明成化中凿石平堑遂为坦途】畬山【在宁乡县西一百里唐裴休于此种瓜】大沩山【在宁乡县西寰宇记大沩山在宁乡县周一百四十里沩水出焉唐裴休葬此名胜志山在县西一百五十里四方皆水故曰大沩有青龙岩在山间】芙蓉山【在宁乡县西接安化县界旧名青羊山九域志宁乡县有青羊山名胜志芙蓉山与大沩山相接其中有芙蓉洞】天马山【在宁乡县南三十里亦名石嶙闗县志石嶙闗两山胜耸宛如二马骧首行空故曰天马山】大雾山【在宁郷县南五十里宋建炎间金兵至境刘廷佐驻兵大雾山即此】石鼓山【在宁乡县南五十里一名聚山上有巨石如鼓又有悬崖瀑布髙数十仞山产石可炼铁】山【在宁乡县东南二十五里一名嵇茄山周回八九十里壁立千仞可望数百里外上有田数亩又有仰天湖大旱不涸相传唐时嵇真人修炼于此】鹜山【在宁乡县西南百里一名东鹜山县志宋遗民王显谟不仕隠居鹜山即此】黄栢山【在宁乡县西南一百里有泉自石窦中流出】丰山【在宁乡县西南一百五十里接湘乡县界】狮顾山【在宁乡县东北三里名胜志蹲距江濵玉潭水出其下】孟子山【在宁乡县西北五十里沩水所经县志元欧道结庐读书于此尝登山植杉成林因书孟子牛山章于壁山以此得名】石门山【在益阳县西一百里上有九叠泉从山西下有栈木洞仄迳穿入幽深絶异】熊耳山【在益阳县西史记封禅书注益阳县有熊耳山东西各一峯如熊耳状因以为名】陆贾山【在益阳县南一里相传汉陆贾使南越经此又吴陆逊尝屯兵于此亦名陆家山】白鹿山【在益阳县南二里上有龙湫唐裴休讲学于此府志相传有白鹿衔花出听宋亿诗资江水急鱼行澁白鹿峯髙鸟度迟】小庐山【在益阳县南六十里一名清修山上有香炉峯瀑布泉方舆胜览县有小庐山以似九江庐山故名】四方山【在益阳县南七十里周围平正】五溪山【在益阳县北五十八里一名军山接常徳府龙阳县界相传为汉马援吴潘濬讨五溪蛮屯兵处马端临文献通考益阳有五溪山】台山【在益阳县东南二里山形如其巅寛平其东相接者为蛇山即鲁肃屯兵处】皓月山【在益阳县西南六里□溪口形如半月】八方山【在益阳县西南三十里孤】
　　【峯屹立八面如削】马头山【在益阳县西南六十里寜乡县大沩山之支陇也】浮邱山【在益阳县西南九十】【里相传浮邱公尝居此故名隋书地理志益阳有浮邱山】九冈山【在益阳县西南二百里名胜志九峯如笏立武潭津】【上流】云肤山【在益阳县西南二百里又名七尖山白水溪之源也】孙隐山【在浏阳县东一里上有洗药泉炼丹崖唐孙思邈栖隠之所又东一里有姫山】七寳山【在浏阳县东七十里旧出铅铁硼砂青矾胆矾土黄鍼石因名又名小尖山明洪武中开设铁治后罢】石马山【在浏阳县东九十里接江西袁州府万载县界亦名石马洞洞有巨石如马洞濶土肥有田百亩流泉灌注大旱不涸】巨湖山【在浏阳县西一里一名太湖山又名西湖山名胜志太湖山在浏阳三峯鼎时中有巨湖其深莫测】猿啼山【在浏阳县南一里浏水之南有隠相台相传唐裴休读书此山时闻猿啼山下有哑蛙池】道吾山【在浏阳县北十里东西环列如屏内有龙湫俗呼老龙潭上有雷劈石自湫而上有平田数十亩名胜志道吾山列七十二峯东连寳盖西连洞阳状若莲花又名莲花峯府志上有龙王庙旱祷輙应唐宋元皆有封号】六龙山【在浏阳县东南五十里六峯并起故名顶有石崖下有九洞总名石灰洞洞中有石门石牀】霜华山【在浏阳县西南八十里一名石霜山北接洞阳山南抵醴陵县界山峻水激触石喷霜故名山有飞来塔虎爬泉】寳盖山【在浏阳县东北六十里亦名寳盖洞】大光山【在浏阳县东北九十里北抵防章西接巴陵峯峦叠秀最为竒观亦名大光洞】大围山【在浏阳县东北一百五十里一名首禆山东接江西瑞州府新昌县界北接江西南昌府宁州界顶有白沙湖亦名玉泉水流分四一入宁州一入袁州万载县一入岳州平江县一为浏水冈峦围绕踞三县因名大围】洞阳山【在浏阳县西北六十里以山洞向南而名周迥一百十里唐孙思邈炼丹于此上有石潭山涧有潭湫水流入洞中半里许石窦引光沙石朗然内有龙迹道书第二十四洞天】东华山【在安化县东半里资江所经】移风山【在安化县东七十里相传梅山猺人于此从化故名】紫云山【在安化县西上有三井相并一清二浊又攸县东北一百二十里亦有紫云山一名灵岩俗又谓之紫云洞】浮青山【在安化县南二十里九域志县有浮青山】雷公山【在安化县北十五里有雷神石像下有流泉甚甘洁】浮泥山【在安化县北七十里名胜志崖壁峭絶土人攀援而上开畬种谷土壤沃饶因名】辰山【在安化县北一百八十里跨益阳及寳庆府新化两县界】黄栢界山【在安化县西南三十里浮青山南伊水源出焉一名丰乐岭接寳庆府新化县界】梅山【在安化县西南接寳庆府新化县界宋熙宁中章惇发兵开梅山道即此新化为上梅山安化为下梅山其山俱相通】二仙山【在安化县东北六十里两峯对峙上俱有仙人足迹人称为大仙小仙】大峯山【在安化县东北七十里周围百里有七十二峯环拱相向下有灵潭】苗竹山【在安化县东北七十里广袤数十里上有三角湖湖水泛溢能致云雨】武陵山【在安化县东北一百八十里接常徳府武陵县界】黄羊界山【在安化县西北二百里接常徳府桃源县界】东山【在醴陵县东一里上有鳯凰台又安化县东八十里亦有东山梅溪出此】梧桐山【在醴陵县东五里与县西五里鳯凰山对峙】小沩山【在醴陵县东三十里小沩泉出此】王仙山【在醴陵县东三十里一名大山又名王乔山后汉书郡国志醴陵注荆州记曰县东四十里有大山山有三石室室中有石牀石臼又五行志建安七八年中长沙醴陵县大山大鸣如牛呴声唐书地理志醴陵有王乔山】太平山【在醴陵县东三十里王仙山南上有白云泉涌流如瀑布旱可祷雨】石笋山【在醴陵县东七十里峯势壁立如笋防阳县亦有石笋山下有山枣坡】西山【在醴陵县西二里一名靖兴山方舆胜览西山石壁上有唐李靖遗像以靖曽驻兵于此山顶有红拂墓】丁仙山【在醴陵县南七里相传丁令威得道处上有石坛】胡道仙山【在醴陵县南四十里俗传有胡姓者尝修道于此】云峯山【在醴陵县南六十里与五凤山相对】建安山【在醴陵县北十五里周十里元末居民立砦其上俗呼油尖山寨】莱山【在醴陵县北三十里左传昭公五年沈尹戍防楚子于莱山府志莱山旧有莱山书院宋吕祖谦讲学于此】章仙山【在醴陵县北五十里一名章龙山道书七十二福地之一相传臧真人得道处后讹臧为章】吉仙山【在醴陵县西南二十五里名胜志晋有吉仙栖其上故名】五鳯山【在醴陵县西南六十里峯峦罗列如五鳯上有天花台壁立峻峭直入云中】君子山【在醴陵县西南七十里与五鳯山并峙脉自南岳来峯峦回拱】鹤岭山【在攸县东四十五里山峻水清】司空山【在攸县东四十里下有温泉源旧名温泉山亦名麒麟山南齐司空张岊隠此得道因以名左右有三十六峯】大乌山【在攸县东一百里阳升江发源于此】鸾山【在攸县东一百二十里与司空山对峙】甘棠山【在攸县东一百二十里与鸾山相连】罗浮山【在攸县东一百四十里有石窦出　泉涓涓不絶东入攸水一名天蓬岩】严仙山【在攸县北八十里相传南北时严起同弟肃修炼于此有紫云覆之因名其下有七星岩】大川山【在攸县北一百里山极耸峻其下川原开广因名】牌山【在攸县东北一百十里一名牌子山金水所出】梓木山【在攸县东北一百二十里多产梓木】大悲山【在茶陵州东舆地纪胜山在茶陵县东十里】邓阜山【在茶陵州东八十里茶水北舆地纪胜山在县东九十里】景阳山【在茶陵州东接江西吉安府永新县界一名茶山舆地纪胜景阳山在茶陵县东一百二十里茶水源出此方舆胜览茶山在茶陵军城之东名胜志史记炎帝于茶山之野茶山即景阳山也以林谷间多生茶茗故名】了尖山【在茶陵州西五十里两峯并列上鋭下方多草木】青台山【在茶陵州南六十里顔江水发源于此山上有龙湫】云阳山【在茶陵州西山周回七十里从平地至岭曲折四十五里明统志云阳山有七峯曰偃霞紫防石柱白莲隠形正阳石耳又有百灵阙真仙洞玉华洞赤松坛般若岩旧志又有秦人三洞在山之阳】旗山【在茶陵州北二里又北一里有老虎山】公一山【在茶陵州北五十里青溪出焉】百丈山【在茶陵州东南五十里有潭泉深不可测山隂多竹木下有观音岩三蛟洞】大金山【在茶陵州东南六十里上鋭下方形如金字】皇雩山【在茶陵州东南八十里下有七石窍泉流不竭灌田数万亩亦名七眼泉其西有龙王山】桥梁山【在茶陵州西南七十里一名桥头岭接衡州府酃县安仁县夹界】峡石岭【在长沙县东一百里接浏阳县界】仙女岭【在长沙县北四十里宋末乡民迎洞庭神于此祷雨有应因名善化县西南七十里亦有仙女岭】水桐岭【在长沙县东北一百五十里接岳州府平江县界】峨嵋岭【在善化县东五里俗名阿弥岭又县东南二十里有歇马岭】望江岭【在湘隂县南五里岭上可望湘江】安抚岭【在湘乡县东十里水流环绕有坪广数里旧议建县于此】石门岭【在益阳县南石门半阖中可容十余人】长流岭【在浏阳县东南二十五里起伏约二十里地颇险僻】黄冈岭【在浏阳县西三十里上有龙湫】焦溪岭【在浏阳县北二十里峻崖险阻为往来者必经之地上有石泉甚清洁今名交济岭】芦洞岭【在浏阳县东北七十里北接岳州府平江县界南接寳盖山石迳盘曲一十八湾】司徒岭【在安化县东八十里接湘乡县界】梅子岭【在安化县南六里石隙有寒泉】大步岭【在安化县东南八十里又名龙安山下有龙洞蓝田水出焉】佛子岭【在醴陵县东南八里上有洞泉碁石亦名观音岩】玉挿岭【在醴陵县西南三十五里俗名鱼了岭】姜岭【在醴陵县西北二里相传有姜士防者居此俗讹为姜维岭数峯屏峙如障右有鳯凰山】油铛岭【在攸县北八十里上有聚仙台可坐千人又有石涧仙池饮之愈疾旱可祷雨】露岭【在茶陵州西北三十里上产铁】妙髙峯【在善化县南三里江流环带诸山屏列】云麓峯【在善化县岳麓山右有石纵横二丈出岩外平抵可憇土人构亭其上如望衡岳而拜因名曰拜岳石】琵琶峯【在湘潭县南百里以形似名与岳顶祝　　融峯相望乃七十二峯之一】玉几峯【在湘潭县南一百三十里接衡山县界峯色苍如玉状平类玉几】四角峯【在湘隂县西南九十里山极髙峻四面耸起故名】荆紫峯【在湘乡县南一百里一名金紫峯孤峯突起众山环绕其对峙者为白石峯】范铎峯【在湘乡县东南十五里三峯秀耸众山环列五代时范铎隠此铎湘乡人五代时处士隠居县南之三峯后人因名其山曰范铎峯】天井峯【在湘乡县南二十里有泉一四时不竭】灵峯【在宁郷县东三十里一名道山以胡五峯张南轩讲道于此故又名道山】九龙峯【在宁乡县西七十里又石泉峯莲花峯在宁乡县西八十里又罘罳峯在宁乡县西一百三十里】青云峯【在寜乡县西一百五十里明统志峯峦层出八面如一亦名八面山】云盖峯【在宁乡县西一百五十里亦名小芙蓉山】罗仙峯【在宁乡县东南七十里接湘乡县界上有浴仙池滴水洞】九祖峯【在宁乡县西北六十里世传唐张九龄九世祖居此】灵峯【在攸县东三里据攸水上流】朝天峯【在攸县北一里一名第一峯】仙人峯【在攸县北八十里与严仙山相近】石柱峯【在浏阳县北一百里尖削如柱壁立万仞髙寒不生草木有水分流二派一入县境一入岳州府平江县界又有井水极清冷名百汇泉】防仙峯【在茶陵州东北二十里名胜志上有罗汉像石牀皆天成】金牛冈【在善化县西十里方舆胜览湘中记汉武时有田父牵赤牛求渡渔人曰船小岂能胜牛曰但相容不重于是登舟半渡牛粪于船曰以此相赠渔人怒其汚以挠拨弃水将尽方觉是金讶其异蹑之见人牛俱入岭掘之不得因名金牛冈府志唐裴休镇长沙尝读书金牛冈今有裴休书堂】铜冈【在益阳县南八十里山势四面如城元末民多避兵于此】草衣岩【在湘潭县西一百里相传蜀僧奉初纫草为衣居岩中因名名胜志形如月轮表里相透】燕子岩【在湘潭县西南一百二十里上有穴中多燕巢又安化县东北一百八十里亦有燕子岩接常徳府桃源县界】龙岩【在湘乡县西三十里岩门髙敞进内一迳甚窄中复寛广】寳陀岩【在湘乡县西南九十里一名潇洒岩一名弥陀岩一名天籁岩】悬钟岩【在湘乡县西北一峯屹立上有石如悬钟亦名悬钟石名胜志县北五十里有悬钟石与韶山相接其傍一峯曰黄竹岐连亘数百里下有鲤鱼峯】青龙岩【在宁乡县西大沩山北万山壁立溯深涧而入攀援石磴始至其巅俯瞰神龙潭深暗不测又南三里为小青龙岩皆可祷雨】聚仙岩【在宁乡县南七十里石壁矗立泉从石窦飞流而下俗名滴水岩】响泉岩【在宁乡县西九十里应崖峭壁中空如屋上有飞泉冲激而下响震林谷】藓花岩【在宁乡县东北俗名虾蟇石】梓梁岩【在益阳县西南九十里一名子良岩名胜志桃花水出焉西溪源亦出山下】古风岩【在浏阳县东五十里深邃数十里中有沟水伏流至洞口复出灌田百余亩亦名仙人洞其相通者为毛公岩白石岩】弄光岩【在浏阳县北八十里岩皆异石浑然天成上悬一石横出如舟俗呼为仙人座】白波岩【在安化县东七十里石色多白望之若波】橘子岩【在安化县南六十里上多橘】香炉岩【在安化县北八十里有泉喷涌旱祷辄应】石门岩【在安化县北一百六十里即石门寨也两崖夹溪对峙旁通一门亦形胜险隘处】云岩【在茶陵州东三十里一名灵岩名胜志防仙峯下有石室即灵岩也唐陈光问隠此】鹞子崖【在湘潭县东二十五里临大河】黄罗崖【在安化县南六十里名胜志四面壁立仅有小迳可以攀援宋元末居民多保于此】白崖【在安化县西南一百四十里亦名雪崖】清风峡【在善化县西岳麓寺前双峯相夹中有平地纵横十余丈】栖霞谷【在长沙县西述异记湘州栖霞谷昔有桥顺二子于此得仙服飞龙一丸十年不饥故魏文诗曰西山有仙童不饮亦不食即此也】苍筤谷【在善化县西岳麓山下岳麓志在抱黄洞口宋仙巢先生钟尚书闲居之所】琤琮谷【在善化县南三里妙髙峯下宋张栻建城南书院于此】砦子仑【在安化县东十五里昔又尝避兵其上因名】蜂窝仑【在安化县南六十里一名蜂窝洞旧志风气出入洞中春夏草外偃秋冬内偃】天井仑【在安化县东北一百七十里三峯峭拔中有天井泉出四时不竭】西屿【在善化县西岳麓书院之右宋张栻朱子讲学时所名也】道林坪【在善化县西岳麓山左以道林精舍得名】石坪【在湘潭县西南一百五十里一名石禾方平如坻濶可十亩溪水环之】读书坪【在湘隂县二十一都宋长沙人毕田读书处】丁家坪【在醴陵县东二里又县北有巢刼坪一山十衍两溪绕流出口】抱黄洞【在善化县西北十里岳麓山相传晋陶侃射蛟于此】雷鸣洞【在宁乡县西南一百八十里接湘乡安化二县界岭有石窍中通巨洞入者隠隠闻雷声中有灵湫深不可测下流入温水】花园洞【在益阳县西七十里相传屈原读书处】浊水洞【在益阳县南八十里一名滴水洞】山坪洞【在浏阳县东六十里北接芦洞南连髙许】枫林洞【在浏阳县东北六十里又名枫林坑】桃山洞【在安化县北一百三十里洞中有千丈坑和尚石汪水池风洞雷洞龙洞又有石牀石枕】灵洞【在安化县东南四十里一名蛇洞】鼓神洞【在安化县南十五里有小溪逆流入洞深窅莫测】燕子洞【在安化县南十五里多石燕洞口有石笋林列将雨则水滴】十房洞【在安化县北十五里寛坦若防事自防入穴中有窍俗呼天窻左右列十房各有门有钟鼓击之能作声后有石田石池】桃花洞【在醴陵县三十里一名桃花涧又名桃花岭又益阳县西二百里亦有桃花洞接安化县界】石燕洞【在醴陵县西南五里中产石燕又名石燕山】水帘洞【在醴陵县西南七里亦从石山顶流下洞口如帘一名雨谷一名界围岩】风洞【在醴陵县西北七里以物投之辄大风不止传有风龙在内】石莲洞【在攸县西五里一名隠真崖】鸡冠石【在长沙县北二十里石形髙耸状如鸡冠】悬钟石【在湘潭县南一百四十里县志空洲之旁有石如悬名悬钟石】岐石【在湘乡县南三十里涟水环流其下石平如砥一名破石】印文石【在安化县西北资江畔湘中记安化县有印文石在田中大小八颗字画宛然人或践之即雷鸣】金鱼石【在醴陵县东三十里江濵山上有鱼形石三一俨然其二畧露头尾】横江石【在醴陵县西七十里巨石横亘中流】褒书石【在茶陵州南突起如笋上有石函】湘江【自衡州府衡山县流入湘潭县境共二百八十里至湘潭县城又北流四十里入善化县境七十里入长沙县境一百里入湘隂县境又四十里至湘隂县南门绕西门又一百三十里防青草湖入岳州府巴陵县界汉书地理志临湘注应劭曰湘水出零山水经注湘水又东北过隂山县西□水从东南来注之又北过醴陵县西漉水从东注之又北迳建宁县故城下又北过临湘县西县南有石潭山湘水迳其南又北迳昭山西又北迳南津城西西对橘州又北左防瓦官水口又迳船官西左迳麓山东又右迳临湘县故城西又右合麻溪水口又迳浏口戌西北对浏水又北沩水从西南来注之又北左岸有髙口水又北右防鼻州又北得陵子口又北迳铜官山又北迳锡口戌东又北枝津北出谓之门迳东北合门水又北迳黄陵亭西右合黄陵水口又北迳白沙戌西又北右防东町口防水又北汨水注之又北迳磊石山西而北对青草湖元和志湘水南自衡山县界流入岳州湘隂县界又湘潭县湘水迳县理东舆图湘江自湘潭县南石塘铺入境东流防渌口即漉水口也又折而西北中有鼓磉洲又北左防易俗河又北迳杨梅州又北防湘乡河又北迳县城南绕流而东迳县城东又北至县北界左防靳江河右傍昭山入善化县界北流迳县城西南至府城西水陆洲入长沙县境至城西北经三沙矶东江中有矮子洲又北右受浏渭水又北左防新康河口又北右防涝塘河又北左防靖港又北右防樟树港左合乔口河接湘隂县界湘隂县志湘江自上窰潭入境江西为乔口稍北为驿马潭又北迳文武二洲之间为鳊鱼潭分流为文迳江而西北流其西岸名林子河北流经旧县治西为小林子河资水至此入湘江少北左防濠河又北为杨雀潭又北左防扫帚口稍东北会为芦林潭右防县河又北左迳横岑口防杨水等潭又北汇为南江潭又北通青草湖而右防汨罗江】靳江【在善化县西二十里一名瓦官水口一名剑江源出湘乡县大鳬塘东北流迳宁乡县南七十里又东北入善化县界至黑石渡注于湘过楚大夫靳尚墓前因名】白水江【在湘隂县东六十里俗名拨水江一名湄水源出白鹤山北流西折宻岩玉池二山之水合流来防谓之同舍口萦纡而西又防神鼎山水凡三十里至白水江口汇为东湖一名澄鲜湖又折而西南迳县学前一名秀水又西迳城南防西湖水入湘江水浅湖涸则江水逶迤自流】魁楼江【在湘隂县南二十里防悬藤梅子二港水西北流入湘水涸时不通舟楫】锡江【在湘隂县西水经注湘水又北左派谓之锡水西北流迳锡口戍北又西北流屈而东北注玉水焉水出西北玉池东南流注于锡浦谓玉池口锡水又东北东湖水注之水上承玉池之东湖南流于锡谓之三阳迳水南有三戌又东北注于湘县志今县治后二十里有上锡江下锡江】文泾江【在湘隂县西即门迳口其流凡三十六折又名三十六湾水经注湘水又北枝津北出谓之门迳县志湘江自文武洲流为东北为文泾江口】百丈江【在湘隂县西北自常徳府沅江县界流入分二派一东流至横岑口入湘江一南流迳后江潭而东南至扫帚口入湘】乌江【在宁乡县南十里源出湘乡县丰山东北流入县界入沩江临江有石如乌故名】平江【在宁乡县南四十五里源出金盘山东北流二十里江中石如人跂立一名跂石江又二十五里入沩】玉堂江【在宁乡县西五十里大沩芙蓉诸水合流成江相传宋易祓以玉堂学士归濯缨于此乡人荣之因名旧志玉堂江源出十泉峯南流入沩】沩江【在宁乡县西一百五十里源出大沩山东北流入长沙县界名新康河又东北入湘水经注沩水出益阳县马头山东迳新阳县南又东入临湘县歴沩口戌东南注湘水九域志宁乡县有沩水舆图沩水自大沩山东流至县西左防玉堂江而迳孟子山南又东右防干江又东至县西南汇为犀潭又东右防乌江迳县治西南为洗马潭稍东为玉潭江折而东北流左防紫溪稍东右防平江而东北流至黄土潭入长沙县界】干江【在宁乡县西一百八十里县志源出三角砦水分两支春秋水溢东北入沩冬夏水涸则细流入湘乡县界】资江【在益阳县南自寳庆府新化县流经安化县西北名邵河又东北经益阳县南曰益阳江又东北至常徳府沅江县界入洞庭湖其支流又自沅江县东流至湘隂县界入湘水经注资水又东北过益阳县北注东北出益阳县其间迳流山峡名为茱萸江葢水变】【名也又东迳益阳县北又谓之资水元和志资水一名茱萸江南自邵州流入流益阳县南三十步舆图资水自安化县西境东北流迳县西北界少东南防敷溪而入益阳县界旧志资水自益阳县西南防泥溪及占溪而东北流又防桃花江□溪而经益阳故城南又东至县城西南中有鸡子洲又东至白鹿山下滙为白鹿潭又东至县东经台山蛇山之北而东流至羊角潭中有工洲千家洲又东滙为清水潭又东北中有烟波洲三台洲北流入沅江县为芷江其支流自沅江县瓦石矶分派至县西九十里东流至林子口入湘】桃花江【在益阳县西南六十里源出梓梁岩西北流迳浮邱山北又北流四十里入资】渌江【在醴陵县南源出江西袁州府萍乡县西流入县界又西流入湘潭县东南入湘水一名漉水又名渌江水经漉水出醴陵县东漉山西过其县南屈从县西西北流至漉浦入于湘注醴陵县南临渌水水东出安城乡翁陵山余谓漉渌声相近后人借便以渌为称虽翁陵名异而即麓是同县志渌江东出萍乡县安陵山其水清渌流至县东二十里防浏阳水曰双江口又西至县西三十里合攸县水又西至县西九十里名漉口其下为小石沩有潭深緑如墨又西十里为大石沩与湘水合流旧志渌江发源有二一接萍乡县麻山水西北至醴陵县东五十里名萍水一出浏阳县界白沙溪西南至双江口防流经醴陵县南学前渌水池名渌江又西流合姜岭水由渌口入湘】北江【在醴陵县西南自江西袁州府萍乡县流迳攸县东北又西流迳醴陵县西南西流注渌江名铁江口以水濵石黑如铁而名旧志北江在攸县东北西流合金水又西入醴陵县界为铁江】洣江【在茶陵州东南自衡州府酃县流入西北流迳攸县南又西流入衡州府衡山县界一名洣水又名泥水其发源名洣泉水汉书地理志茶陵泥水西入湘行七百里水经洣水出茶陵县上乡西北过其县西又西北过攸县南又西北过隂山县南又西北入于湘注水出江州安成郡广与县太平山西北流迳茶陵县之南又屈而过其县西北流地理志谓之泥水又西北迳其县东又西迳歴口又西北与洋湖水防明统志沬水在攸县东七里至朱溪与攸水合舆图洣水自州南入境西北流至州西南稍折而东右防顔江又东防洮江东流迳州城南少东防百丈山水绕城东而北又防茶水少西防腰坡水及青溪而西流迳城北又西北流入攸县界合攸水西流经县城南中有白茅洲又西至县城西南中有武甲洲又西防隂山江水又西流至县西四十里寒婆垇入衡山县界】沤江【在茶陵州东南源出百丈山流四十里入洣】沙江【在茶陵州东南沤江之北其地有三蛟泉引流而西三十里入洣】洮江【在茶陵州东南六十里即衡州府酃县沔渡水也西北流八十里入洣】顔江【在茶陵州西南六十里源出青台山北流四十里入洣】漏水【在府城内其水有九在长沙者六在善化者三又有三穿水一东流莲花桥一西流大西门右一西流草门名胜志穿水源从城东向城南西湖桥下入湘江水伏流曰穿也】涓水【在湘潭县西一名易俗河源出衡山县祝融峯之虎跑泉流迳县西南十五里东北流入湘县志易俗河在县西二十里与青石碧泉合流入湘旁有易俗乡因名】黄水【在湘隂县北水经注湘水又合黄陵水口其水上承太湖湖水西流迳二妃庙南黄水又西流入于湘谓之黄陵口县志黄水即今之羮脍湖水流迳黄陵祠故名旧志黄水在县北四十五里发源黄陵山北流入洞庭】防水【在湘隂县北自岳州府平江县流入水经防水出豫章艾县西过长沙罗县西又西迳磊石山入于湘水注防水又西流积而为陂谓之町湖也在罗水南流注于湘谓之东町口者也　按平江县志无防水而谓汨水即防水今考湘隂县图经县东少北有丁傅二家湖西流防汨水又分流经汨罗祠之南为穆湖潭又西北流为和包泽而入青草湖疑是防水故道】汨水【在湘隂县北七十里自岳州府平江县流入西注湘水亦名汨罗江左传昭公五年楚子以驿至于罗汭又楚师济于罗汭史记屈原列传懐石自投汨罗以死应劭注汨水在罗故名汉书地理志长沙罗注师古曰盛宏之荆州记云县北带汨水水源出豫章艾县界西流注湘沿汨西北去县三十里为屈潭即原自沈处水经注汨水又西迳罗县北谓之罗水又西迳玉笥山又西为屈潭即罗渊也汨水又西迳汨罗戍南西流注于湘春秋之罗汭矣世谓汨罗口元和志汨水东北自洪州建昌县流入西迳罗县故城又西入湘】玉水【在湘隂县北七十里发源玉笥山西流入汨】涟水【在湘隂县南源出寳庆府邵阳县龙山东流迳湘乡县入湘潭县西南注于湘一名湘乡河水经涟水东北过湘南县南又东北至临湘县西南东入于湘注涟水东入衡阳湘乡县厯石鱼山又迳湘乡又屈迳其县东而入湘南县自湘南县东流至衡阳湘西县界入于湘水于临湘县为西南元和志涟水在湘乡县南四十五里煮水一石得盐五升旧志涟水自龙山北流入湘乡界至县西折而东北北防蓝田水又防珍涟水而东流迳蟹山南合侧水又东迳防山北而东又北防鸭桥水南防荷叶市水水流始大绕县治东防尧塘水而东流至县东三十里入湘潭县界流至县西八十里东流入湘】丰溪水【在湘乡县南二十里源出衡岳流至芭蕉山合泉心溪水西流入涟】荷叶市水【在湘乡县西南九十里源出四角峯北流迳荷叶市入涟】侧水【在湘乡县西南一百六十里源出黄龙山东北入涟】珍涟水【在湘乡县西一百八十里源出珍涟山东流入涟】温水【在湘乡县西北源出安化县东南有二穴涌出一清一浊合为一溪四时常暖合湄江雷鸣洞水入涟】鸭桥水【在湘乡县北四十里源出韶山西南流防鸣水青陂水又西南防黄花园水及黄竹洞水南流入涟】鸣水【在湘乡县西北六十里源出白鹤山鸣水洞南流十五里入鸭桥水】青陂水【在湘乡县西北七十里源出灵羊山南流防鸭桥水入涟】尧塘水【在湘乡县东北四十里源出韶山东麓南流入涟】罗陂水【在宁乡县东四十里源出罗陂溪东北流由新康河入湘】益水【在益阳北十里汉书地理志长沙国益阳注应劭曰在益水之阳元和志益水出县东南益山东北流入资水】浏水【在浏阳县南源出大围山西北流入长沙县界入湘名浏阳水又名浏川河水经浏水出临湘县东南浏阳县西北过其县东北与涝溪水合而入于湘注浏水出县东江州豫章县首禆山导源西北流迳其县南又西北注于临湘县舆图浏川河二源俱出大围山北曰大溪南曰小溪俱西流至县东一里合流名浏川河稍西右防济川河又径县城南又西南流左防渭水右防淮水亦名浏渭河又西至县西七十里入长沙县界旧志浏水径浏阳县西南三十五里曰青枫浦折而西入长沙县至县西北十里骆驼嘴入湘】淮川水【在浏阳县城内源出道吾山老龙潭西流南折至县西南入浏川河一名龙津】渭水【在浏阳县南三十里源出黄洞岭西北流防浏川河入湘】济川水【在浏阳县东北三十里发源道吾山老龙潭东南流又绕而西南迳洗药桥下亦名洗药港迳逊隠山东而南入浏川水】蓝田水【在安化县东南八十里一名湄江源出大步岭南流迳湘乡县西北又南入涟湘乡县志湄江有二源皆出安化县界流数里入石岩中约五里许复出有三穴瀵涌滙而为潭又东流入涟水亦涟水之别源也】伊水【在安化县西三十里源出黄栢界山东北流防沈香溪又东至县东南防梅子溪绕县东防岩溪又北防仙溪入资一名敷溪】庄埠港水【在醴陵县东三十里源出桃花洞南流入渌】姜湾水【在醴陵县北县志小沩山有水西流三十六折迳县北姜岭下因名姜湾又西南入渌】攸水【在攸县东十五里自江西吉安府安福县流入西入洣水一名伯水水经攸水又西北过攸县南注攸水出东南安城郡安福县封山西北流迳其县北县北带攸溪盖即溪以名县也攸水又西南流入茶陵州入于洣水也舆图攸水自安福县东流至县东司空山左防银坑水而南流右防东江水又南流入洣】银坑水【在攸县东四十里源出司空山西流入攸水又县东三十里有界江县东七十五里有酒浦江县东九十里有灌田江源出鳯岭俱西流入攸】东江水【在攸县东一百二十里源出鸾山西流入攸水又县东一百二十里有阳升江源出大乌山西流合东江水入攸】罗浮水【在攸县东一百二十里源出罗浮山石窦中有罗浮鱼西流入攸】隂山江水【在攸县西北六十里源出鳯凰山北分东西二流各绕山下合为一水南入洣】金水【在攸县东北一百十里源出牌子山西流合明月严仙二水入北江】严仙水【在攸县北八十里源出严仙山东流二十五里与明月水合入金水】明月水【在攸县北九十里源出明月山东流合严仙水北流入金】茶水【在茶陵州东西流入洣水九域志茶陵县有茶水舆地纪胜茶水源出景阳山西北流过礲下十里合白鹿泉舆图茶水自州东西流左防月江水脂　　水又西北防蒲江水南入洣】脂水【在茶陵州东南七十里源出龙王山北流二十里合月江水】月江水【在茶陵州东南八十里源出皇雩山七眼泉北流二十里入茶】蒲江水【在茶陵州北源出卸山南流二十里合背江水】背江水【在茶陵州北六十里源出太和山南流二十里入茶】腰陂水【在茶陵州北六十里源出英田山西南流二十里合背江水】乔口河【在长沙县西北九十里自益阳县流至县界入湘江即髙口水也杜甫有入乔口诗一名乔江水经注湘水左岸有髙口水出益阳县西北迳髙口戍南又西北上鼻水自鼻州上口受湘西入焉谓之上鼻浦髙水西北与下鼻浦合水自鼻洲下口首受湘川西通髙水谓之下鼻口髙水又西北右屈为陵子潭东北流注湘为陵子口旧志乔口河自益阳县流迳乔口镇达于湘江】水渡河【在长沙县北亦名涝塘河源出浏阳县黄泥港西流至县北十二里西入湘江府志水渡河自浏阳县潦许市北及古华山南入长沙县界黄泥港是其正源而潦浒古华各有小溪防流而西南入湘】梁栈河【在善化县西七十里水泛时可通竹木簰及小舟北出长沙县新康河入湘】板石湖【在长沙县西三十里又四五里有石家湖又五里有月池湖西北鵞羊山有鵞羊湖县志县境有杨家黄道鵞羊大塞松林石家苏廖浣家月池巴茅板石杨桞泉坑齐家朱家大源马史家唐家李家南渡清水顺头大鹤小鹤凡二十五湖】南湖【在善化县南一名东湖府志南湖引锡潭水通濬以成其地旧属纳氏又名纳家湖张敬夫建城南书院时置聴雨舫采菱舟于内】云湖【在湘潭县西六十里县志云湖旧名沿湖受乌石等四十八泉之水四山环绕潴水不泄溉田四千余亩明万厯中堤溃水涸遂为良田今地仍旧名】涓湖【在湘潭县西元和志涓湖溉良田二百余顷在县西七十里】松湖【在湘潭县东北】洋沙湖【在湘隂县西南一里自县南山北入白水江】菱湖【在湘隂县西南六十里西接乔江下达湘水互为吐纳又县西九十里有被湖里湖】鹤龙湖【在湘隂县西北十五里旧名学粮湖以廪饩所资而名】后江湖【在湘隂县西北三十里又有后湖在县北屈潭后又县西北六十里有火障湖又吉湖漉湖石湖白塘新塘等湖俱在县北】青草湖【在湘隂县北一百里南接湘水北通洞庭湖接岳州府巴陵县界元和志湘水北入青草湖按名胜志青草湖以多生青草故名水涸则见山足水涨则迳与洞庭相接南曰青草北曰洞庭所谓重湖也】东沧湖【在宁乡县西南十里周十余里有灌溉之利又有黄浦湖与东沧湖相接又清湖在县南门外玉潭之南】鳯凰湖【在益阳县东四十里】烂泥湖【在益阳县东五十里南受宁乡华林港之水北入乔江】茶湖【在益阳县东七十五里相近有东湖】大汾湖【在益阳县东南七十里中有洲曰汾湖洲】金花湖【在益阳县西三里】马良湖【在益阳县北二里】白泥湖【在益阳县东北四十里】贺家湖【在浏阳县东二里寛广百亩】龙化湖【在茶陵州西南十里相传三国吴时有赤白龙见漂荡成湖今溢涸不时】麻溪【在长沙县北水经注湘水右合麻溪水口湘浦也】云溪【在宁乡县东二十里又化龙溪在县东学前】兰溪【在益阳县东二十里资水支流也舆图兰溪自三台洲南分派东入乔江】□溪【在益阳县西南五十里源出锡山名胜志□溪多滩惟通小舟由锡山经石笋皆至险处县志□溪源出宁乡县分水防西北流迳石笋山西亦名七里江又东北入资】泉溪【在益阳县南六十里】西溪【在益阳县西南六十里一名弄溪源出梓梁岩下北流合桃花江水入资】白水溪【在益阳县西南二百里源出云肤山下东北流为占溪又东北入资名胜志七尖山顶二山环合一溪中出峡口喷为飞瀑悬四十余大其白如练故名白水溪】泥溪【在益阳县西二百里源出安化县北浮泥山名罗纹溪经四里河入县界名泥溪北流达资江又县东北十五里有甘溪资水之支流也】岩溪【在安化县东三里源出寨子仑纡回数里至县东北合伊水入资江】梅溪【在安化县东八十里源出东山西北流至县西北与罗纹溪同出四里河入泥溪】梅子溪【在安化县南二十里名胜志源出橘子岩北流合洞溪入伊水】沈香溪【在安化县西二十五里源出浮青山经石壁合赵溪防伊水入资江】仙溪【在安化县东北三十里源出二仙山众水防合颇为深广东流入伊水】善溪【在安化县东北一百八十里源出常徳府武陵县南流入资江】湛溪【在安化县东北源出燕子岩下东南流合善溪入资江】桃源溪【在茶陵州东方舆胜览桃源溪出云阳五洞至县东五十里合茶水】青溪【在茶陵州北源出公一山西南流三十里入洣江】兰涧【在善化县西十里清风峡下涧畔多兰故名即石瀬之所流注也】靖港【在长沙县西北五十里自宁乡县流入东北入湘府志唐李靖讨萧铣驻兵于此旧志靖港有三源一接宁乡县乌江水一接宁乡县干江一接沩江水东北入湘】善化港【在善化县东三十五里北流至长沙县榔梨市合浏水】潆湾港【在善化县西五里可通舟楫又西有之字港水由靳江出其流曲折若之字然岳麓志潆湾水出麓山左自之字港来曲折数十里为潆湾港可通舟賔江三里穿孔道绕潆湾市北以出将入大江潴为潭】樟树港【在湘隂县南四十里西通湘江县境多水有樟树大菱东西黄岭漕溪等港又有杨雀白乌三洋屈家驿马芦林上窰鳊鱼等潭居民皆因以为业多网罟之利】华林港【在宁乡县北二十里源出壁塘东流绕县北下注烂泥湖沿岸以北即益阳县地也】青草港【在益阳县北一里出马渡西湾自县西绕城至县东入资县志以为即古之益水误】新陂港【在攸县西二十里明洪武初筑陂潴水溉田甚广故名】龙洲【在长沙县西北合涝塘浏渭三水出湘江有龙州阑激而上其水倒流俗谓之倒流水】橘洲【在善化县西湘江中俗名下洲水经注湘水又北迳南津城西对橘洲为南津州尾水西有橘子洲戌故郭尚存方舆胜览湘江中有四州曰橘洲曰直洲曰誓洲曰白水洲夏月水泛惟此不没上多美橘故名寰宇记橘洲在长沙西南江中时有大水洲渚皆没此洲独存湘中记谚云昭潭无底橘洲浮又杜甫诗乔口橘洲风浪促即此地旧有水陆寺拱极楼雍正八年建江神庙于楼前】水陆洲【在善化县西橘洲尾湘水至此入长沙县界】鼓磉洲【在湘潭县南四十里形如鼔磉中扼湘流】晚洲【在湘潭县南一百十里石洲之北杜甫有次晚洲诗】兴马洲【在湘潭县北三十余里又北十里有峩洲】文武洲【在湘隂县南三十里文洲在江西武洲在江东】聚寳洲【在湘隂县南四十里亦名蔡家岐旧尝建税课局于此】车轮洲【在湘隂县北湘江之要隘也通鉴梁承圣二年陆纳遣其将吴藏等下据车轮注车轮之地盖据湘江之要去长沙不逺】十洲【在益阳县东南二里资水中布列江心宛若河图之数水涨时分画尤着县志刘公千家黄花清水华林文星烟波茗罗溪孟家谓之十洲】中洲【在浏阳县南浏水中】盐洲【在浏阳县西刘水中其并峙者为米洲】余家洲【在浏阳县西与中洲相望居民障水为碓硙】白茅洲【在攸县东二里攸水中】黄甲洲【在攸县西二里一名武甲洲洲极寛广旧隶于学赁民艺植以供祭祀饩廪之用】铜官渚【在长沙县西北铜官山下一作铜官浦旧传楚铸钱处杜甫有铜官渚守风诗水经注湘水右岸铜官浦出焉】凿石浦【在湘潭县西杜甫有宿凿石浦诗】双枫浦【在浏阳县南三十里浏水中一名青枫浦】骆驼嘴【在长沙县北十里方舆胜览骆驼嘴在浏口】昭陵滩【在湘潭县南一百四十里接醴陵县界怪石屹立水势汹涌即渌水合湘江处也】三门滩【在湘潭县南一百五十里湘水中石峻水险仅有三处可通舟楫比于砥柱三门之险因名】空灵滩【在湘潭县北六十里一名空冷峡一名空灵岸峡杜甫有次空灵岸诗水经注湘水又北迳建宁县县北有空冷峡惊浪奔雷濬同三峡梁书王僧辩李洪雅自零陵率众出空灵滩府志空灵滩土人谓之空洲两岸石如悬钟因名　按空灵滩梁本纪及通鉴作空灵城典畧又作空灵城今从梁书王僧辩作滩其地在三门滩晚洲之下凿石浦之上】鼓滩【在湘隂县北七十里涟水中相近有剑滩】龙防滩【在益阳县西南十五里资江中】泉锋滩【在益阳县西百里大石嶙峋如锋锷故名又西有五埠滩黄防滩】闗瀬【在益阳县西南三国吴志甘宁传宁随鲁肃镇益阳拒闗忠义择选鋭士五千人投县上流十余里浅瀬云欲夜涉渡肃便选千兵益宁宁乃夜往闗闻之住不渡而结砦营今遂名此处为闗濑水经注县有闗瀬所谓闗滩也南对甘宁故垒昔闗屯军水北孙权令鲁肃甘宁拒之于是水】锡山潭【在善化县东南三里锡山下宋真徳秀请锡山龙王封爵状锡山在郡城外之东南一里许山下有潭方可数亩潭上旧有龙神祠其水清澈四时旱潦未尝盈涸】昭潭【在善化县南湘潭县北昭山下湘中记昭潭其下无底湘水最深处也或谓周昭王南征不复没于此潭因以为名水经注昭山下有旋泉深不可测故言昭潭无底也亦谓之曰湘洲潭元和志昭山下有旋潭曰昭潭州之得名以此】莲花潭【在善化县西南橘洲旁中产莲花】泉水潭【在善化县西北七十里广袤三亩清深不测下有龙穴虽盛暑寒气逼人】鸟洲潭【在益阳县南六十里相近有龙潭】新桥潭【在益阳县西四十里又西有泥潭接安化县界】企石潭【在醴陵县东十里下有潜龙又二十里有落星潭】沈潭【在醴陵县南三十里旱祷辄应】蔡公潭【在攸县东三里相传汉蔡伦于此造纸】白鹤泉【在善化县西十里清风峡上泉出岩石中仅一勺许最甘冽冬夏不竭尝有白鹤飞止其上故名】碧泉【在湘潭县西南七十里舆地纪胜澄碧如染溉田五千亩南入湘】厚泉【在宁乡县南九十里灌溉甚】洋泉【在宁乡县西南二十里者为下洋泉其上七里为中洋泉又上七里转北为上洋泉】汤泉【在宁乡县西南九十里亦名灰　　汤三泉并涌有一坎上沸中热下温】观音泉【在宁乡县东北七十里有灌溉之利】三停泉【在宁乡县东北八十里流八十里入湘旱则居民拥下流以灌田亦名好塘坝】焦溪泉【在浏阳县北焦溪岭上四时不竭清洁异常】明镜泉【在安化县南一百二十里水清如镜分流众溪四岸平坦广五丈许深不可测至湘乡县入涟水】醍醐泉【在醴陵县西五里味甘香】醴泉【在醴陵县北三里名胜志县北有陵陵上有井涌泉如醴因以名县】温泉【在攸县东四十里冬温夏凉又攸县东鸾山有暖水石泉冬暖可浴】河滩陂【在攸县东县志县境四面髙田赖陂塘为蓄泄凡陂十八塘十七】塘【在善化县东南延袤二十余里灌田数千亩又应塘在岳麓山前】阳塘【在湘潭县南十五里中多芰荷】调塘【在湘潭县西四里俗多兆塘下有龙池祷雨辄应又名龙霖潭】银塘【在湘潭县西四十里相近有云塘】大荷塘【在湘潭县西溉田数十顷】楚塘【在湘隂县北县志县境有大荆新塘上塘竹篠松树月湾杨树桃花红菱等塘硖石程家杜公大桥虎啸等塘】虎塘【在湘乡县西塘上有泉四十八涌为巨浸】东坏塘【在宁乡县南接湘潭县界】壁塘【在宁乡县北华林港出此】石陂莲塘【在浏阳县东县境以塘名者四十七石陂藕塘荷叶杨桞石桞烟竹罗汉将军等塘为最着以　陂名者四十二白鹭龙潭百丈新江等陂为最着】西山塘【在醴陵县西靖兴潭上县志县境陂塘一百余处而西山塘清潭双江等陂为最要】灵塘【在茶陵州东南又十一都有鹤湖塘】莲花池【在府城内宋王明清挥尘前録绍兴元年荆湖南路总管孔彦舟言于舟城莲花池内收得玉一片堪刻御寳诏却之】明月池【在长沙县北府志相传池在长沙星下故水不涸宋政和中命取醴陵明月石置池上因名】流杯池【在长沙县北五里五代马希范凿为上已袚褉宴集之所】东池【在善化县东唐杨凭观察湖南时所凿】九龙池【在安化县西北一百二十里深不可测下有潜龙】角鲤池【在醴陵县东一名青石潭山堂肆考角鲤池在醴陵县东宋天圣中丁少连侍母网鱼得大鲤命鲙之鱼顶有角遂放于青石潭】洗药池【在攸县东四十里司空山南相近有挿剑泉相传张岊挿剑于此泉遂涌出】鸳鸯井【在长沙县北二里清冽甘美又善化县治北亦有鸳鸯井一井两孔四时清洁洗胭脂者得此水其色鲜艶异于寻常】白沙井【在善化县东南二里广仅尺许最甘冽汲之不竭】义井【在湘潭县南二十里井水清冽为行人利】芗泉井【在湘乡县城内名胜志泉香如椒兰酿酒殊胜若参以他水则变南齐时有水贡后江水泛溢失井所在宋至道间开凿此井以存其迹】铜坑井【在湘乡县东距江五里旱可祷雨明洪武中诏封为神嵗一致祭】盐井【在湘乡县东南县志每水一石煎塩五升五代马氏曽置煮之得不偿费而罢明洪武永乐间亦尝议煮旋废】金沙井【在益阳县南后汉书郡国志益阳注荆州记曰县南十里有平阳冈有金井数百浅者四五尺深者不测俗传云有金人以杖撞地辄成井水经注资水南十里有井数百口古老相传昔人　以杖撞地成井或云古人采金沙处莫详其实也】大禹拖船防【在湘江西岸麓山左一名禹迹溪岳麓志禹迹溪在山口距大江五里大禹防凿开山之迳】
　　古迹临湘故城【在府城南今善化县界楚清阳地史记秦始皇纪荆王献青阳以西注青阳长沙县是也水经注临湘县治湘水濵临川侧故即名焉秦灭楚立长沙郡即青阳之地汉髙祖以封呉芮是城即芮筑晋懐帝永嘉元年分荆州湘中诸郡立湘州治此城之西北有故市北对临湘县之新治县治西北有北津城隋书地理志长沙郡长沙旧曰临湘平陈县改名焉　按汉时临湘县城为长沙郡治者在今城之南而今之长沙县治即水经所谓临湘新治本在城外隋唐时包入城中宋又移县治于府城东定王台明洪武初移建北门内西偏十一年改建于北门外万歴二十四年复今所】常丰故城【在长沙县东九域志干徳三年升常丰场为县开寳中省入长沙　按宋史常作长又五代汉干祐三年楚王马希范常置龙喜县今无考】湘西故城【在湘潭县南三国呉分置属衡阳郡宋为衡阳郡治隋改衡山唐徙治改名湘潭而故城废宋书州郡志衡阳内史吴太平二年分长沙西部都尉立领县湘西水经注湘水又立湘西县南分湘南置也衡阳郡治湘南太守何承天徙郡湘西隋书地理志衡山旧置衡阳郡平陈郡废并衡山湘乡湘东三县入焉旧唐书地理志隋衡山县天寳八年移治洛口改名湘潭九域志湘西县在湘潭县南一百六十里　按隋衡山县有二一隶长沙郡旧属衡阳者即故湘西县所改得名在后一隶衡山郡旧属湘东乃吴晋故县即今衡州府属之衡山县或谓隋合二衡山为一者非也至梁天监中分隂山县立湘潭县在今攸县唐天寳中移长沙之衡山于洛口改名湘潭而元和志谓即隂山之湘潭亦非也】湘南故城【在湘潭县西六十里秦置湘南县汉属长沙国后汉为湘南国三国吴仍为县属衡阳郡治齐废水经注衡阳郡吴孙亮分长沙西部立治湘南元和志潭州湘潭县东北至州一百四十里陆路一百二十里本汉湘南县地　按旧志湘南故城在县西六十里今俗名为花石城或以此为建宁城而谓县南湘潭故城为湘南故城者误】建宁故城【在湘潭县北三国吴置县隋省入湘潭宋书州郡志长沙内史领县建宁吴立隋书地理志湘潭平陈废建宁县入焉】湘隂故城【在今湘隂县西北宋书州郡志湘东太守领县湘隂元徽二年分益阳罗湘西及巴峡流民立齐书王僧防为湘州刺史所表立也隋书地理志巴陵郡湘隂梁置岳阳郡及罗州陈废州平陈废郡及湘隂入岳阳县置玉州寻改岳阳为湘隂废玉山县入焉十二年废玉州元和志湘隂县北至岳州二百三十里本罗县地府志刘宋湘隂故城在县西北五十里隋唐湘隂县城在今县南二十五里白乌潭五代周广顺三年迁今治宋绍兴初迁治赤竹城五年复迁今治】罗县故城【在湘隂县东北汉治属长沙国隋属巴陵郡唐省入岳州之湘隂汉书地理志长沙国罗注应劭曰楚文王徙罗子自枝江居此隋书地理志巴陵郡大业初改曰罗州统县罗开皇九年废吴昌湘濵二县入唐书地理志岳州巴陵郡湘隂武徳六年省罗县入焉括地志罗县故城在湘隂县东北六十里】连道故城【在湘乡县西汉置县属长沙国后汉属长沙郡晋属衡阳郡南北朝宋省入湘乡汉书地理志长沙国连道水经注涟水迳涟道县县故城在湘乡县西一百六十里旧志连道故城或亦谓之龙城唐初尝移湘乡县治龙城寻还旧治】新康故城【在宁乡县西三国吴析益阳县地置新阳县晋曰新康属衡阳郡宋齐因之隋并入益阳唐复置县寻省宋复置宁乡县而此城废宋书州郡志衡阳内史领县新康吴曰新阳晋武帝太康元年史名隋书地理志平陈并新康县入益阳旧唐书地理志武徳四年分置新康县七年省入益阳九域志太平兴国二年析长沙县地置宁乡县在潭州西一百里旧志新康故城在县西十里】益阳故城【在今益阳县西汉置属长沙国后汉建安二十年孙权与蜀争荆州遣鲁肃将兵拒闗忠义于益阳是城肃所筑也晋以后属衡阳郡隋改属长沙郡唐移今治汉书地理志长沙国益阳县湘山在北旧唐书地理志益阳故城在今县东八十里县志故城在今儒学后北路之旁犹存遗址相传登之望见长沙城邑人马宛然三百余里悉可审辨又沧水铺宋建炎间鲁移治于彼一载】浏阳故城【在今浏阳县东三国呉析临湘县北境置属长沙郡隋大业初省入长沙县而故城废唐景龙初复置即今治元初迁居仁镇明初复唐旧治宋书州郡志长沙内史领县浏阳呉立元和志潭州浏阳县西至州一百五十里本汉长沙县地呉置浏阳因县南浏阳水为名隋平陈废景龙二年复置】安化故城【在今安化县西宋置名迁今治宋史神宗纪熙宁六年章惇开梅山置安化县又蛮夷传梅山蛮恃险为边患章惇招纳之檄谕开梅山得其地东起宁乡司徙岭西抵邵阳白沙砦北界益阳四里河南止湘乡佛子岭籍其民户丁田筑武阳开峡二城置安化县府志益阳故治在伊溪之东建炎中迁伊溪西元至正中毁于兵明洪武中始开设今治】攸县故城【在今攸县东汉置属长沙国后汉晋宋俱属长沙郡梁陈间改曰攸水隋省入湘潭唐复置攸县五代梁时徙今治而故城废宋书州郡志长沙内史领攸县汉旧县水经注攸县北带攸溪盖即溪以名县也隋书地理志湘潭平陈废攸水县入焉元和志攸县西南陆路至衡州三百四十五里本汉旧县武徳四年分湘潭县置唐书地理志衡州攸武徳四年置南云州贞观元年州废县志五代梁时迁建县治改属潭州在今城南门内明洪武初又迁今所】隂山故城【在攸县西北三国呉置属湘东郡晋以后因之隋省入湘潭县唐复置寻又省宋书州郡志湘东太守又领县攸山吴湘东郡有隂山县疑是吴所立隋书地理志平陈废隂山县入湘潭元和志隂山县以县东一百二十里隂山为名唐书地理志衡州攸武徳四年析置隂山县贞观元年省旧志隂山故城在攸县西北六十里　按汉书王子侯表阳山侯宗长沙孝王子初元元年封在桂阳地理志桂阳郡隂山今广东连州之阳山县也水经注以为即此隂山误又唐书地理志武徳四年析攸县置安乐新兴二县属南云州贞观初仍省今无考】湘潭故城【在攸县西北梁置县陈隋因之唐改为衡山县隋书地理志衡山郡领湘潭平陈废茶陵攸水建宁隂山四县入焉元和志梁天监中分隂山立湘潭县天寳八年改为衡山旧志其地当在今衡山县东攸县界攸有隂山江可知也】茶陵故城【在今茶陵州东五十里即古茶王城汉茶陵所筑汉置县属长沙国后汉属长沙郡晋属湘东郡宋齐因之隋省入湘潭而此城废唐复置即今州治宋书州郡志湘东郡茶陵汉旧县属长沙隋书地理志湘潭平陈废茶陵县入元和志衡州茶陵县西南水路至衡州三百四十五里本长沙县界齐永明七年入湘东郡开皇九年为湘潭县武徳四年置茶陵县贞观九年废圣厯元年复旧以南陵茶水为名寰宇记汉茶陵故城在攸县东一百四十里俗名茶王城城塜记古茶王城在州东五十里汉元朔中节防所筑】故尉城【在长沙县西北七十里元和志孙权发程普为长沙县西部都尉以防关忠义因立此城】赤竹城【在湘隂县南十七里府志宋绍兴初知县胡昭建县治于其地谓之新县今遗址尚存】马王城【在茶陵州东八十里茶水北岸亦名古城五代时马氏所筑又有鄂王城相传宋岳飞屯兵之所】金州城【在茶陵州北祥符图经金州城邓宜所筑城冢记在州北十里】长沙旧治【在善化县南南北朝时治所水经注湘水迳船官西北对长沙郡郡在水东州城南旧治在城中后乃移此】善化旧治【在今善化县南县治旧在郡城南明洪武四年移置城内十四年复置于南门外去城五里成化十六年始移郡治东即今治也】甘宁故垒【在益阳县南一里又名夜月台水经注闗瀬北对甘宁故垒县志呉甘宁屯兵之所毎夜月凄清如闻金铁之声故又名夜月台】闗忠义故垒【在益阳县西南建安中闗忠义屯兵于此与鲁肃隔江相对】长沙旧卫【在府城内明建　本朝康熙二十七年裁】茶陵旧卫【在茶陵州城内本朝康熙二十七年裁】银【在浏阳县北焦溪岭九域志县有永兴焦溪二银】茶
　　【在安化县西北资江上县志宋置安化县遂立茶伊溪中山资江东平诸处皆产茶比诸处稍佳】碧湘宫【在善化县南明统志长沙城南门之侧有碧湘宫五代时马希范置】九龙殿【在善化县徳润门外五代马希范建又县西南有文昭园马殷建今俱废】清风阁【在湘潭县治后名胜志宋张栻建】飞鸿阁【在浏阳县治后本名归鸿楼山堂肆考归鸿楼宋杨时建取目送归鸿之义自为图记之后张才邵修建易今名】遗经阁【在浏阳县南宋李氏所建其子弟多从张栻逰朱子尝为其阁题诗】定王台【在长沙县东方舆胜览俗传定王载米长安土筑台于此以望其母唐姫之墓】八景台【在长沙县西宋嘉祐中筑宋迪作图陈传良建二亭于旁八景曰潇湘夜雨洞庭秋月逺浦归帆平沙落雁烟寺晚钟渔村落照山市晴岚江天慕雪元揭奚斯有诗】道乡台【在善化县西岳麓寺傍宋邹浩号道乡谪衡过潭为州守温益所逐山僧留宿于此后张栻筑台以表之朱子刻石曰道乡因以名台又朱子尝改岳麓山顶曰赫曦亦名赫曦台】谕苗台【在善化县岳麓山右朱子帅潭时建】望京台【在湘隂县北望京镇府志元顺帝为太子时出居靖江迎归即位至此问何地名对曰望京乃登髙北望时蛙鸣聒耳帝勅土神禁之至今无声俗亦谓之禁蛙台】紫荆台【在湘乡县西二里名胜志县西有紫荆台池水环之水起台亦起水落台亦落上有紫荆树植台之侧故名】慕严台【在宁乡县东南九十里宋隠士谢楚华慕严子陵髙风因镌慕严台三字于石】鲁肃台【在益阳县西门内三国吴鲁肃将兵拒闗忠义处今马王庙即其故址】识山楼【在寜乡县北大沩山之南宋易袚建袚自为记】钓月楼【在安化县北三十里仙溪上宋隠士王南美建】戴氏堂【在府治内东池上唐戴简筑桞宗元有潭州东池戴氏堂记】敬简堂【在府治后宋张安国建两壁书中庸大学中屏顔渊问仁章朱子有诗张栻为之记】四絶堂【在善化县岳麓山下道林寺中唐干符中建袁浩作记盖指沈传师裴休笔札宋之问杜甫篇章宋治平中蒋之竒谓沈杜固无间言裴本学欧阳询书寺幸有询之大字当为一絶又不应近舍韩愈诗逺及之问乃更为诠次去裴宋増欧韩其后周必大又合古今同异之论衍四为六作六絶堂】来谂堂【在湘潭县南宋胡颍筑以奉母宋史胡颍传颍官折西提形移湖南兼提举常平即家置司作来谂堂奉母居之】百泉轩【在善化县西岳麓书院左朱子张敬夫讲学时所建元呉澄有重修百泉轩记】流杯亭【在府城内马氏修禊之所亭下有池文天祥有诗】望湘亭【在长沙县西湘江濵亦名湘江亭唐刘长卿元微之李羣玉郑谷俱有湘江亭诗】湘水亭【在长沙县西唐魏万成所居】楚秀亭【在长沙县西北唐裴休建亦名裴公台】春晖亭【在长沙县北宋苏轼有题潭州徐氏春晖亭诗】风雩亭【在善化县西岳麓书院南宋刘珙建】翠微亭【在善化县西天马山宋乾道间建有朱子题额】望岳亭【在湘潭县西陶公山下又有钓鱼亭与望岳并峙相传皆晋陶侃所筑】飞鷃亭【在浏阳县署内二堂右宋杨时憇息处也取飞鷃以自喻旧有额传是时手迹】泳飞亭【在湘隂县东宋淳熙间建即南堤放生亭也寳祐间重修】杜公亭【在湘隂县东唐杜甫尝泊舟江浒宋绍兴中县尹赵诰建亭于南岸名清风亭宋庆元中始易今名】压波亭【在益阳县前江濵宋张咏为县令以江水泛溢祷于神水应时而退后人建亭以祀咏】裴公亭【在益阳县南白鹿山一名裴休亭唐裴休读书之所】犀亭【在茶陵州南洣江濵宋刘子迈筑城时以南隅水势荡决用铁铸大犀置江南岸以镇之】碧庐【在湘乡县南涟水上宋董南美所居自号碧庐居士】贾谊故宅【在长沙县西北濯锦坊水经注郡西陶侃庙云旧是贾谊宅地中有一井是谊所凿极小而深上敛下大其状似壶旁有一脚石牀才容一人坐形流俗相承云谊宿所坐牀又有大柑树亦云谊所种也元和志贾谊宅在长沙县南四十步县志贾太故宅今县西北濯锦坊之屈贾祠也】刘蜕故宅【在长沙县城西北湘江边唐进士刘蜕所居也】易元吉故宅【在长沙县西府志唐易元吉工画于舍后开园驯养禽兽以资画意】刘故宅【在湘潭县北马山下张栻有诗】易袚故宅【在宁乡县西大沩山】蒋琬故宅【在宁乡县北名胜志蒋琬宅□在县北今为伏虎庙前有伏虎井】陈光问故宅【在茶陵州东二十里灵岩唐陈光问隠居读书于此亦谓之读书岩宋延年有诗】葵园【在长沙县南五代马氏所建又有防春园文昭园亦其所建】梅园【在长沙县东十五里宋张栻有诗】屈原塔【在湘隂县北泪罗江边相传宋玉景差招屈子魂处后人于此建塔】



　　钦定大清一统志巻二百七十六
<史部,地理类,总志之属,大清一统志>
　　钦定四库全书
　　钦定大清一统志巻二百七十七
　　长沙府【二】
　　关隘陶关【在长沙县西南李吉甫元和郡县志陶关在长沙县西南五里晋杜弢据湘州陶侃讨之因置此城】龙回关【在善化县东四十五里闗山两关相连中仅一路五代史楚世家唐干宁元年邓处讷发兵戍龙回闗】东关【在善化县东南三里醴陵坡上又南关在县南三里西关在县西俱临江为险】释陵关【在宁乡县东南二十五里天马山旁昔人因险置关遗址尚存】插岭关【在醴陵县东南三十里接江西袁州府萍乡县界】石门关【在醴陵县北十五里五代时湖南戍守处】视渡关【在茶陵州南八十里旧有巡司今移驻髙冈南关】黄茅巡司【在湘潭县南一百四十里接衡州府衡山县界】新市镇巡司【在湘隂县东北七十里　本朝雍正十二年置镇为水陆通衢南接省城北通长沙】娄底市巡司【在湘乡县西北一百二十里旧有武障市巡司在县西南一百四十里　本朝乾隆三年移驻于此】梅子园巡司【在浏阳县南今移驻永安市】鳯岭巡司【在攸县东南四十里为通江西要路旧设巡司明崇祯中裁　本朝雍正十一年复置】视渡巡司【在茶陵州南关】乔口镇【在长沙县西北六十里路通益阳明置巡司今裁乔唐作桥宋改唐书地理志长沙有桥口镇王存九域志长沙有乔口镇】暮云镇【在善化县南五十里亦名暮云市】下滠镇【在湘潭县南三十里旧置巡司今裁】朱亭镇【在湘潭县西南接衡州府衡山县界相传朱子访张南轩于此本朝雍正六年移县丞驻于此】营田镇【在湘隂县西北六十里】萧婆镇【在湘隂县北五十里】虞塘镇【在湘乡县西南五十里】定胜镇【在湘乡县西南一百里】瓦湖镇【在益阳县东北八子脑】居仁镇【在浏阳县东七十里一名居陵镇】渌口镇【在醴陵县西渌水入湘处也一名渌口戍唐书地理志长沙有渌口戍】永安镇【在茶陵州境王象之舆地纪胜茶陵县有永安霞阳茶陵船头四镇　按茶陵即旧县霞阳今为酃县又有尧水镇在州之上十三都】髙口戍【在长沙县西北髙水口郦道元水经注湘水自髙口戍东又北右防鼻洲】橘子洲戍【在善化县西湘江中水经注湘水又北迳南津城西水西有橘子洲戍】三石戍【在湘潭县三石山水经注湘浦水北有三石戍】花石戍【在湘潭县西唐书地理志长沙有花石戍】锡口戍【在湘隂县西锡水口水经注湘水又北迳锡口戊东】白沙戍【在湘隂县北五十七里湘江上唐冇驿久裁水经注湘水又北迳白沙戍东杜甫诗注白沙驿过湖南五里】垒石戍【在湘隂县北垒石山水经注湘水又北迳垒石戍西】沩口戍【在宁乡县西沩水口水经注沩水厯沩口戊】浏口戍【在浏阳县东南浏水口水经注湘水又迳浏口戍西北对浏水】芦塘砦【在善化县东八都石壁岭】磊口砦【在湘隂县西一百二十里宋岳飞结砦于此】锡江砦【在湘隂县西北湘江西岸宋置】三角砦【在宁乡县西南一百六十里接湘乡县界髙广险阻元至正中乡民立砦保御】蛇皮砦【在宁乡县西一百五十里山势突兀虽不甚髙峻而四围皆深堑人马难越元至正间乡民因险立砦为保御计】天岩砦【在浏阳县东三十五里悬崖峭壁可容数百人】瞿家砦【在浏阳县东南接江西袁州府宜春县界】西山砦【在浏阳县西一里一峯髙耸旁有二山夹峙险峻难登】龙虎砦【在浏阳县西三十里二山相连一盘一踞如龙虎亦名龙虎岭】七星砦【在安化县东九域志县有镇一七星旧志宋太平兴国中平梅山蛮因立五砦以为防御曰梅子口七星首溪白沙蜉蝣熙宁六年章惇开梅山改置安化县改七星砦为镇　按梅子口砦今名镇安砦在县南五里首溪砦在县北九十里白沙砦在县北一百二十里蜉蝣砦在县西南九十里遗址俱存】龙塘砦【在安化县西南县志宋时茶法甚严县境伊溪资江之滨皆产茶因议于滨江龙塘置砦设兵戍守】建安砦【在醴陵县北一十五里】芙蓉砦【在攸县东十里又东十里为铁钉砦皆居民保聚处】栁林堡【在宁乡县西蛇皮砦南路通安化新化湘乡明嘉靖间设指挥哨守今裁】大围堡【在浏阳县东大围山上县志大围山盘踞四县界连江西之铜鼓营】东平堡【在安化县东明崇祯间立堡设兵戍守今为东平市商贾骈集】安逺堡【在安化县东南接湘乡县界】大洲堡【在攸县西南】穆屯【在湘隂县北七十里宋髙宗时杨么据洞庭岳飞讨之屯军于此因名】桥头驿【在长沙县北六十里】湘潭驿【在湘潭县治东】归义驿【在湘隂县北六十里汨水口古汨罗戊后为归义镇明置巡司复改为驿　本朝乾隆二十一年裁并驿丞归县水】
　　【经注湘水又支分北出迳汨罗戍西】榔梨市【在长沙县东三十里水道通浏阳旧有榔梨税课局久废又竹筒市在县东四十里寨头河市在县西三十里下泥市在县西四十里白沙洲市在县西五十里石珠市在县西八十里新康市在县西北六十里涝塘市在县北十里枫林市在县东北五十里春华市在县东北六十里麻林市在县东北八十里】南岳市【在善化县西岳麓山南亦称南岳镇又潆湾市在县西五里湘江西岸又县境有金塘仙人小埠等市】涂田市【在湘潭县南五十里又樊田市在县南一百里易俗河市在县西南二十里易俗河口石潭市朱洲市皆在县西南七十里姜畬市在县西三十五里路通湘乡花石市在县西六十里中路市在县西七十里山门市在县西一百里昭港市在县东北二十五里】葢头市【在湘隂县东南一名界头市路出浏阳】铜钱湾市【在湘郷县东五里又东有柘陂市芭蕉市在县南二十五里侧水市在县西南七十里荷叶市在县西南九十里潭头市在县西北四十里楼底市在县西北一百二十里谷水市在县北八十里】茶园市【在宁乡县东南二十五里路通湘潭旧为铺路又道林市在县南七十里路通湘潭又曹陂市在县西南二十五里髙迁市在县西南一百里黄林市在县西南一百十里双江口市在县东北三十里沩江北岸又东十里有赵家河市】竹头市【在益阳县东南又兰溪市在县南二十里红船埠市在县西南岐头市在县西五里商贾辐辏】渡头市【在浏阳县东五里又般步市在县东四十里桥头市在县东五十里唐田市在县东六十里东门市在县东一百里路口市在县南三十里其相近有吴田市又神坛冈市在县南四十五里青草市在县西二十里枨冲市在县西三十里普积市在县西七十里镇头市在县西七十五里百家山市在县西一百里焦溪店市在县北三十里潦浒市在县北七十里】普口市【在醴陵县东二十里相近有双江市又茅田市在县东五十里华富市在县东七十里楚东市在县南二十里昭陵市在县西南九十里黄梁市在县北二十里枫林市在县北五十里】
　　津梁乐平桥【在长沙县北有鼍为害其后市民李姓以章醮之鼍患遂息】学士桥【在长沙县东北七十里】麻陵桥【在长沙县东北八十里】宿龙桥【在长沙县北十四里为南北通衢土名龙兴桥乾隆十八年重修】回龙桥【在善化县南四十里】潆湾桥【在善化县西五里湘江西下小河上明嘉靖中建】白箬桥【在善化县西五十里】燕子桥【在湘潭县东江畔今名文星桥与县西唐兴桥对峙宋建】白关桥【在湘潭县东南二十里路通醴陵相近有濯缨桥】流叶桥【在湘潭县西南一百里隠山前因洞山禅师至此见菜叶流出访得龙山和尚而名又山下有珂里桥】梅子桥【在湘隂县西十里】文星桥【在湘隂城南一名魁星桥宋淳祐中建】恩波桥【在湘隂县南宋咸平中邓咸之母所建时呼为邓婆桥元至正中重修桥之名不一曰隠虹曰镇湘曰通济曰澄鲜恩波之名自元始】龙集桥【在湘郷县东南三十里路通衡州府】虞塘桥【在湘乡县西南明成化中建　本朝康熙初修】永丰桥【在湘乡县西南一百里路通寳庆旧名定胜桥宋祥符中建明成化中修】玉潭桥【在宁乡县东南一里】鲁家桥【在宁乡县南四十里】太平桥【在益阳县治东北】仙风桥【在益阳县东十里】洗药桥【在浏阳县东一里孙隠山下济川水流经其下相传孙思邈洗药于此】红丝桥【在浏阳县东旧学前】双板桥【在浏阳县西北七十五里亦名界牌桥接长沙县界】开逺桥【在安化县西南宋熙宁中建吴致尧有记】仙溪桥【在安化县北三十里】泗汾桥【在醴陵县南三十里路出攸县今更名慈夀桥】渌安桥【在醴陵县北四十里】通济桥【在醴陵县北三里俗名江春桥】渌江桥【在醴陵县南百步宋建明知县朱三才重建有记　本朝乾隆十七年重修】重兴桥【在攸县西二十五里宋宣和中建明洪武中修】渌溪桥【在攸县南五十里宋建】狮子口桥【在茶陵州城内儒学西一里】曲江桥【在茶陵州西五里当安仁茶陵之间为往来孔道】东屯渡【在长沙县东十里】榔梨河渡【在长沙县东三十里】涝塘渡【在长沙县北二十里】灵观渡【在善化县西江面甚濶惟灵观渡江心有洲虽大风无浪于此过渡至洲横行百余步有浮桥在岳麓书院前登岸宋张朱二子讲学麓山多由此渡又名朱张渡】观湘渡【在湘潭县南旧有观湘通济下滠竹埠港四渡今仅存观湘下滠两渡】笙竹岐渡【在湘隂县南三里世传舜采笙竹于此】柘陂渡【在湘乡县西南七十五里东通湘潭又县东有上中下三渡东南有山枣渡西有珠津渡】侧水渡【在湘乡县西南七十里路达寳庆府】碧津渡【在益阳县南】□溪渡【在益阳县西十里】仙溪渡【在安化县北三十里】四里河渡【在安化县东北接益阳县界】香水渡【在醴陵县东三十里】铁口渡【在醴陵县西南铁口江上】攸水渡【在攸县东十五里】亭子渡【在茶陵州小西门外】
　　隄堰涝河堤【在长沙县北十五里湘水之东涝水之北自萧王庙起东距桃花港北障金牛田绵亘三千三百丈上为长沙市镇民居千有余户厯年修筑】陆公隄【在善化县南十里湘水之东明隆庆中知县陆南阳筑外防江水内障民田】沙田围隄【在湘隂县南又县南有杨栁围隄县西南有军民围隄荆塘围隄东庄围隄县西有古塘围隄塞梓围隄金盘围隄弯斗围隄韩弯围隄县北有余家围隄县西北有庄家围隄黄公垞隄鲁家垞隄买马垞隄蒲萄垞隄俱　本朝雍正六年发帑修】千家洲隄【在益阳县东又县东有长湖垞隄沿河垸隄长滩垸隄河皮垸隄曹埠垸隄宋家垸隄火田垸隄县东北有合兴垸隄中洲垸隄俱　本朝雍正六年发帑修】麻林坝【在长沙县东北八十里】枫城坝【在宁陵县东六十里】槠林坝【在宁乡县西五里】大阳坝【在宁乡县西四十里】段家陂石坝【在宁乡县西七十里】南岳坝【在浏阳县北又有金刚石公李家罗家赤土几六坝】
　　陵墓虞舜二妃墓【在湘隂县北萧徳言括地志二妃冢在湘隂县北一百六十里青草山杜佑通典湘隂县有地名黄陵即二妃所】周屈原墓【在湘隂县北元和志在县北七十一里明统志在汨罗山上】汉吴芮墓【在长沙县西北冢旁有庙今废水经注临湘县北有吴芮冢广逾六十八丈登临写目为防郭之佳憇也元和志吴芮墓在县北四里】二姬墓【在长沙县东汉长沙定王发母程唐二姬处】古初墓【在长沙县北即张谓所称表古初之坟足以敦素行者也】晋陶侃墓【在善化县南元和志在临湘县南三十三里】唐裴休墓【在宁乡县西大沩山名胜志大沩有青龙岩在山间世传裴休此　按明统志河南济源县东北裴林南亦有休墓】五代扶氏墓【在安化县东七十里飞霜崖絶壁上世传蛮王扶氏此】刘昌嗣墓【在湘乡县西南黄龙山】宋龚夬墓【在长沙县北二里　按宋史赵汝谦传汝谦提防河南刑狱表直臣龚夬墓夬瀛洲人而于潭当是自化州逢赦得归客潭而卒也又宋史夬本传不言夬有兄而府志云夬与兄奉议俱以直言斥岭表卒乾道间夬子潞迎二柩此然则夬尚有兄可以补宋史之阙】张浚墓【在宁乡县西一百五十里枫林乡子栻墓在其右　按宋史浚手书付二子栻杓曰我衡山足矣朱子作行状及安抚神道碑亦称二墓皆在衡山考衡山并无浚父子墓所谓枫林乡者衡山亦无其地今墓地属宁乡其地实曰枫林或朱子集偶误也】孝子陈道周母墓【在湘潭县治内西北县志宋陈道周事母至孝母亡自作墓砖日成五甓厯四年而冢成道周亡袝母侧人为立碑表曰宋孝子母墓】胡安国墓【在湘潭县西南隠山下楚寳胡文定墓在湘潭隠山承天当阳县亦有之不知何据　按安国墓当以湘潭者为是真徳秀祭文可据又徳秀尚有祭安国从子寅子纮子宁文三首皆在潭州】吴猎墓【在醴陵县南】彪虎臣墓【在湘乡县东南涟水上子居正袝】李长庚墓【在湘潭县东城外儒学旧址】袁显墓【在益阳县】明蔡道宪墓【在善化县东南醴陵陂知府堵引锡招魂其衣冠】夏原吉墓【在湘隂县北镇朔门外】
　　本朝陈鹏年墓【在湘潭县东雾山雍正元年有】
　　【御制碑文】
　　祠庙炎帝庙【有二一在府城内旧长史司一在茶陵州北太和山前后两殿前祀神农后祀赤松子以汉张子房袝其右不知创自何代以赤松子家于云阳山之下也】周昭王庙【在攸县东一里】汉文帝庙【在善化县西岳麓山前曹学佺名胜志汉文帝庙景帝三年立】江神庙【在善化县西橘洲上　本朝雍正八年建每嵗春秋致祭】福湘滋农龙神庙【在府治东北　木朝雍正九年建每嵗春秋致祭】洞庭龙王庙【在湘隂县北磊石山汉建宋真徳秀有祭龙神文】黄陵庙【在湘隂县北四十里唐韩愈有祭文水经注大湖水西流迳二妃庙前世谓之黄陵庙言大舜之陟方也二妃从征溺于湘江故民为立祠于水侧焉荆州牧刘表刋石立碑树之于庙中按庙尝以六月十四日祭至今因之】汨罗庙【在湘隂县北六十里汨罗江上水经注罗渊北有屈原庙庙前有碑又有汉太守程坚碑记府志汨罗庙明洪武初知县黄思让重建并于庙前建濯缨桥畔建独醒亭　按益阳县西南界又有鳯凰庙亦祀屈原相传此地为原作天问处】灵妃庙【在长沙县东二十里明统志秦武陵令罗均用溺水其女与弟寻尸不获亦沈水死宋嘉其孝赠女曰孝烈灵妃弟曰孝感侯立庙祀之】屈
　　贾祠【在长沙县西北即贾太傅故宅也又湘隂县城内有屈原行祠湘乡县南有贾太傅祠】五贤祠【在益阳县东二里台山祀楚屈平蜀汉诸葛亮宋张咏胡寅张栻元县令李忠建明益以蒋信改为六贤后又増入汉贾谊闗忠义晋陶侃谢安唐褚遂良裴休杜甫宋唐介朱子真徳秀岳飞李芾辛弃疾为十九贤祠】舞阳侯庙【在善化县西门外祀汉樊哙】吴王祠【在长沙县北祀汉吴芮】长沙定王庙【有二一在长沙县东北一里祀汉景帝子长沙王发寰宇记定王庙俗谓之定王冈一在湘乡县南去江一里其子湘乡侯所立而后人因之也】茶陵侯祠【在茶陵州北江上一名福济庙祀汉长沙定王子茶陵节侯防宋尹谦孙庙碑记汉髙帝五世孙为茶陵节侯后屡封曰孚祐昭应英恵广泽王王在国寛慈吏民追思请立祠以祀】马伏波祠【在醴陵县西南九十里昭陵滩祀汉马援】乌程侯庙【在善化县西祀汉长沙太守孙坚】蒋公庙【在宁乡县西南温泉乡俗名灰汤庙元立祀汉丞相蒋琬】闗濑庙【在益阳县西南五里资江北岸祀汉忠义县志先主入蜀忠义侯守荆州吴取长沙桂阳零陵三郡忠义争之与鲁肃相拒于资水后人即其屯兵之所立庙以祀名曰闗濑庙】五忠祠【在府城北门内宋朱子帅潭时所立祀晋谯闵王司马氶宋潭州通判孟彦卿赵民彦将军刘玠兵官赵聿之等五人并考谯王本传象其参谋数人立侍左右各立位版记其官职姓名奏祀如法】易别驾祠【在浏阳县西巨湖山下祠本晋别驾易雄故居既殉王敦之难遂即其地建祠以祀元封忠愍侯明改封宜阳别驾之神每以八月十四日致祭】陶公祠【在善化县南祀晋陶侃】许旌阳祠【在湘潭县西祀晋许逊】李卫公祠【在醴陵县西二里西山靖兴寺内唐李靖驻兵西山后人即其地为祠以祀之】褚公祠【在湘乡县北洗砚池上唐褚遂良以谏立武氏出知潭州后人怀之建祠祀焉宋魏了翁祠记感应寺侧有池公尝涤笔若有浮云滃然人异之即其地祀公】张公祠【在安化县南门外唐勇士张抃天寳间与南霁云同殉睢阳之难勅封忠靖威显灵佑王湖湘间多崇祠焉】杨孝子祠【在浏阳县东门外唐时杨孝子哭亲而殁邑人为之立庙　按孝子府县志不详何代人氏旧称麻衣庙相传七月朔致祭老幼悉白衣冠视之康熙初知县韩燝革去衣麻改额孝子庙】王公祠【在安化县东八十里司徒岭上五代楚建祀死事将王仝宋熙宁间章惇开梅山奏封嘉应侯修祠崇祀吴致尧有记】栗公庙【在宁乡县南门外府志五代时栗万全战死于长沙之梅薮乡人立庙祀之】张乖崖祠【在益阳县北门内宋建　按宋史本传不载咏知益阳或云为益州之讹而益阳有咏祠又有压波亭相传江水泛溢咏祷于神命人杖水应时而退张栻作乖崖松诗亦有当年蔽芾之语则咏固尝知益阳也宋史阙漏最多不足尽据】包孝肃祠【在湘潭县西杨梅洲上祀宋包拯又兴马洲亦有之按孝肃生平未至湖南其子繶通判潭州早卒长沙人误以繶为孝肃】三贤祠【在湘潭县西南隠山明统志宋胡文定父子及张南轩往来隠山而乐之后文定此山因立祠祀之雍正十二年重修乾隆二年奉文春秋致祭】张魏公祠【有二一在宁乡县儒学左祀张浚其子栻并袝祀明杨廷和有记一在县西大沩山墓前】岳武穆祠【有二俱在茶陵州一在西门外名青云庵一在西郭山侧名旌忠祠祀宋岳飞】崇道祠【在善化县西岳麓书院内明宏治间长沙通判陈钢建旧合祀宋朱子及张南轩先生并朱洞周式刘珙今専祀张朱】慕道祠【在善化县岳麓书院内明嘉靖间学使许宗鲁及知府杨表建及宋潭州守朱洞李允则刘珙山长周式明长沙通判陈钢同知杨茂元又名六君子堂】吕成公祠【在醴陵县北三十里宋吕祖谦讲学莱山邑人建书院居之后即于其地为祠祀焉】黄公祠【在茶陵州西门外祀宋死节茶陵丞黄端卿理宗时立祠云阳门赐额忠显】保义祠【在茶陵州西南又名太郎庙祀宋义兵帅刘宗源宗源小字太郎】向公祠【在府城内祀宋制置副使向士壁宋建】真西山祠【在善化县南祀宋真徳秀】李忠烈祠【在府治北旧为仙露观又改为熊湘阁宋潭州守李芾殉节处遂立祠祀之配以尹谷杨震顔应焱陈亿孙从以义士沈忠】三学士祠【在茶陵州城内祀明刘三吾李东阳张治】蔡忠烈祠【在善化县西祀明殉节推官蔡道宪】双忠祠【在攸县城东祀明死节蔡道宪周二南】邱公祠【在宁乡县北门外祀明殉节知县邱存忠以同时死节绅士陶□刘为邦等一百三十六人祔祀】
　　本朝赵公祠【有二一在府南门一在府北门祀巡抚赵申乔】
　　寺观泐潭寺【在长沙县城北新开门内唐建】开福寺【在长沙县北湘春门内宋张栻集长沙开福兰若故为马氏避暑之地所谓会春园者祀之西祓禊亭下临湖光举目平逺自为此邦登览胜处也】铁佛寺【在长沙县北湘春门外唐法华禅师建寺有三铁佛因名　本朝康熙二十二年重加修葺乾隆三十八年巡抚梁国治又修】书堂寺【在长沙县北五十里书堂山唐欧阳询及子通读书此山寺即其书堂故址】智度寺【在长沙县北五十里智度山唐髙僧慧觉居此】太乙寺【在善化县西南即古上清宫旧寺本在徳润门内唐太乙真君炼丹于此与僧孤月阐性命之理元至元十五年迁今址】岳麓寺【在善化县西岳麓山上晋太始元年建即古麓苑一名慧光寺明万厯间又赐名万夀寺寺有唐李邕所书碑荆州记岳麓山下有精舍左右林岭回环泉涧旁有矾石毎至严冬其水不停】道林寺【在善化县西岳麓山下有唐欧阳询书道林寺碑宋圆悟禅师居此府志宋朱张讲学时从游者众建道林精舍以居学者后归于寺岳麓志自碧虚盘纡而下衍为平拓之区者道林也林蔚茂而谷幽清大江在其襟袖唐马遂作藏修精舍名曰道林又杜甫岳麓道林二寺诗所谓玉泉之南麓山殊道林林壑争盘纡是也】龙安寺【在湘潭县东唐栁宗元龙安海禅师碑师去于湘之西人从之负大木砻密石以益其居又为龙安寺焉】三角寺【在湘潭县东三十里唐总印禅师所开后人即名其山为三角明郭金台三角寺记潭之古寺草衣龙王仙林鳯凰为四大寺而其着于祖灯者三角为最焉】方广寺【在湘潭县南一百二十里酉阳杂俎方广寺毎四月朔日在东壁则见维杨官府楼堞居民宇舍隠隠可数】唐兴寺【在湘潭县西七里陶公山旧名石塔寺一名石头寺唐僧智岩开讲于此有石塔在寺侧因以为名后褚遂良都督潭州易为唐兴寺】保安寺【在湘隂县西北晋天福间建】慈云寺【在湘乡县治南唐天寳中建】密印寺【在宁乡县西一百五十里大沩山唐元和中裴休奏建赐额密印为灵觉禅师卓锡之所后仰山嗣其法天下称为沩仰宗寺极壮丽屡建屡修】同庆寺【在宁乡县西大沩山麓去密印寺二十里唐大中间李景让奏建】龙牙寺【在益阳县西一百里唐元和闲僧圆鸿所开初名延祥寺】白鹿寺【在益阳县南二里白鹿山上唐元和中建裴休谈禅于此】道吾寺【在浏阳县北十里道吾山唐僧宗智建】崇福寺【在安化县北七十里浮泥山宋熙宁中建厯有名僧居之】小沩山寺【在醴陵县东三十里小沩山上唐大缘禅师立】明兰寺【在醴陵县东七十里唐九华禅师道相传有衣鉢砌塔中镇寺】靖兴寺【在醴陵县西唐建明王守仁谪龙时过其地讲学于此】泗州寺【在醴陵县西一名崇林寺唐建亦王守仁讲学地】证果寺【在攸县治南梁天监中建】保宁寺【在攸县东江乡唐长髭禅师所建】慈云寺【在攸县北一百里大川山唐树禅师建】旌忠寺【在茶陵州西宋岳飞建以祀征曹成战死之士】白鹤观【在湘隂县东白鹤山相传为陶澹故宅】景徳观【在宁乡县西一百三十里宋至和间建明洪武中重建】升仙观【在浏阳县东孙隠山下唐孙思邈修道处】登真观【在醴陵县东三十里王仙山上旧名王仙观相传王乔炼药于此故名唐开元时赐御书于观内宋太宗又书飞白字赐之欧阳永叔有御书阁记又有金华观亦在观东唐建】阳升观【在攸县东四十五里旧名朱阳观祀南齐司空张岊创自唐天寳闲宋政和间重建改今名】洞灵观【在攸县三登坊唐建】青霞观【在茶陵州西南梁大同中建旧名洞真观元延祐中勅赐名青霞万夀宫元虞集碑文茶陵州青霞万夀宫自萧梁时有饶道亨真人仙去即其宅为道馆曰洞真观宋初主观事胡元雅亦有道术香火日盛其季年改赐曰青霞宫】万夀宫【在善化县西南相传晋旌阳令诈逊镇蛟于此后人建宫祀之】
　　名宦汉贾谊【雒阳人文帝时为长沙王太傅】郅恽【西平人建武中再迁长沙太守先是长沙有孝子古初恽甄异之以为首举】张机【长沙太守时大疫流行机精解医药治法杂出着伤寒论金匮方行世民赖全活】抗徐【丹阳人延熹中长沙太守桂阳胡兰朱葢等防零陵徐与度尚等击破斩之】孙坚【富春人中平中长沙贼区星自称将军众万余人攻围城邑乃以坚为长沙太守到郡亲率将士施设方畧旬月之间克破星等周朝郭石亦率徒众起于零桂与星相应遂越境寻讨三郡肃然】晋虞潭【余姚人清贞有检操大司马齐王冏请为祭酒徙醴陵令值张昌作乱郡县多从之潭独起兵斩昌别将邓穆等】司马氶【谯刚王逊子嗣王大兴初领左军将军监湘州诸军事湘州刺史王敦构难氶驰檄湘州指期至巴陵一州之内皆同义举敦遣魏乂等甲卒二万攻氶氶且战且守而城池不固人情震恐相持百余日城遂没乂槛送氶于道中害之敦平诏赠车骑将军】周﨑【邵陵人为湘州从事死王敦之难】南北朝宋裴昭明【闻喜人元徽中长沙郡丞罢任刺史王蕴之谓曰卿清贫必无还资湘中人士有须一礼之命者吾不爱也昭明曰下官忝为郡佐不能光益上府岂以鸿都之事仰累清风】梁夏侯详【谯人天监三年迁湘州刺史详善吏事在州四载为百姓所称州城南临水有峻峯旧传云刺史登此山辄代因是厯政莫敢至详于其地起台榭延僚属以表损挹之志】刘坦【南阳湼阳人杨公则为湘州刺史帅师赴夏口乃除坦长沙太守行湘州事坦尝在湘州多旧恩道迎者甚众下车简选堪事吏分诣十郡悉发人丁运租米三十余万斛致之义师资粮用给王僧粲谋反前湘州镇军钟元绍潜谋内应坦闻其谋伪为不知因理讼如常至夜故开城门以疑之元绍诣坦问故坦久留与语密遣亲兵收其家书质之元绍首伏即斩之焚其书以安余党州部遂安】张缵【方城人大同九年迁湘州刺史缵至州停遣十郡慰劳解放老疾吏役及闗市戍逻州界零陵衡阳等郡有莫猺蛮者依山险为居厯政不賔服因此向化益阳人作田二顷皆异亩同颖纉在政四年流人自归户口増益十余万州境大治】陈陈叔慎【髙祖第十六子封岳阳王祯明元年出为湘州刺史三年隋行军元帅杨素兵下荆门遣别将厐晖畧地南至湘州城内将士刻日请降叔慎遣人诈奉降书于厐晖晖信之尅期而入叔慎伏甲斩之隋遣薛胄为湘州刺史闻晖死乃益请兵叔慎兵少不敌胄乘胜入城生擒叔慎斩于汉口时年十八】唐褚遂良【钱塘人髙宗朝谏立武后左迁潭州都督】张谓【河南人明皇时潭州刺史有善政着长沙风土碑记又有湘中记】宋潘美【大名人太祖时潭州防御使岭南刘鋹数宼桂阳江华美击走之溪峒蛮獠不时侵畧颇为民患美穷其巢穴多所杀获余加慰抚夷落遂定】石曦【太原人太祖时潭州钤辖开寳八年领兵败南唐军二千余于袁州平梅山板仓诸洞蛮宼俘馘数千人】朱洞【开寳中知潭州始创岳麓书院陈傅良言自朱守作书院五六十载之间教化大洽学者振振雅驯行义修好庶几于古为吏者】刘审琼【范阳人太宗时知潭州州素多火日调民积水为防民甚劳审琼至悉罢之以便民】何承矩【河南人太平兴国中徙知潭州凡六年囹圄屡空诏嘉奬之】马知节【蓟县人太宗时监潭州兵时何承矩为守镇以文雅饰吏治知节慕之因折节读书】李允则【盂县人太平兴国中知潭州初马氏暴敛州人出绢谓之地税潘美定湖南计屋输绢谓之屋税营田户给牛嵗输米四斛牛死犹输谓之枯骨税又输茶税允则请除三税民皆便之湖湘多山田可以萟粟而民惰不耕乃下令月所给马刍皆输本色由是山田悉垦湖南饥欲发官廪先赈后奏转运使不可允则曰须报逾月则饥者无及矣明年洊饥复欲先赈转运使又不可允则请以家赀为质乃得发廪贱粜因募饥民堪役者隶军籍得万人转运使请发所募兵御邵州蛮允则曰无名益戍是长边患也且新募饥瘠未任出戍乃奏罢之】魏廷式【宗城人至道中知潭州湖南土地衍沃民喜讼产有根柢巧伪难辨者廷式立裁之吏民咸服】杨覃【浙江人景徳中知潭州王师讨宜贼军需多出长沙曹利用以闻诏书褒劳】刘师道【东明人大中祥符二年知潭州长沙当湖岭都会剖烦析滞案无留事】马亮【合肥人真宗时知潭州属县有亡命卒剽攻为乡闾患人共谋杀之事觉法当死者四人亮咸贷之曰为民去害而反坐以死罪非法意也徙升州】赵抃【西安人为武安军节度推官人有赦前伪造印更赦而用者吏议当死抃曰赦前不用赦后不造不当死谳而生之】任颛【夀光人知潭州侬智髙犯岭外宣抚使以宣毅卒有功檄补军校颛察其色动曰必有异志执按之具伏为贼内应搜其家得所记潭事甚悉枭首以徇】李若谷【丰县人仁宗时知潭州洞庭贼数邀商人船杀人辄投水中常捕获以无验每贷死隶他州既而逃归复攻掠若谷擒致之磔于市自是宼稍息】王罕【舒人知潭州为政务适人情不加威罚有狂妇数诉事出言无章前守每叱逐之罕独引至前委屈徐问久稍可晓乃本为人妻夫死妾遂逐妇而据家赀因愤恚成疾罕为治妾而反其赀妇良愈郡人传为神明】陈希亮【眉州青城人天圣中知长沙县有僧出入章献后家与诸贵人交通恃势据民地希亮捕治寘诸法一县大耸彬州竹坞有伪为券给输户送官者事觉输户当死希亮察其非辜出之已而果得其造伪者】齐廓【会稽人提防荆湖南路刑狱潭州鞫系囚七人为强盗当论死廓讯得其状非强付州使劾正乃悉免死】刘防【崇安人仁宗时蛮唐和寇边以右谏议大夫龙图阁直学士知潭州兼湖南安抚使初至遣人谕蛮酋使降不从乃举兵击破其巢穴蛮逃遁逺去前将以帛购蛮首至是有持首取购者按问乃辄杀平民诛之而罢购州境获安】刘沆【永新人湖南蛮猺数出宼至杀官吏以沆为龙图阁直学士知潭州兼安抚使许便宜从事沆大发兵至桂阳招降二千余人使散居所部而蛮酋降者皆奏命以官又募土兵分捕余党斩馘甚众】周沆【益都人湖南蛮唐盘二族宼暴杀居民官军数不利以沆为转运使沆言蛮骤胜方骄未易鬬力且其地险气毒人骁悍不能敌请选州兵三千人习知山川技艺者径捣其巢俟其势穷力屈乃可顺抚朝廷用其防二族皆降加直史馆知潭州他道兵来戍者率两期乃代多死瘴疠沆请以期为防戍人便之】唐介【江陵人仁宗时通判潭州时潭州诸吏有私买巨贾明珠之狱帝曰唐介必不肯买果然】余良肱【分宁人知湘隂县县逋米数千石嵗责里胥代输良肱论列之遂蠲其籍】李南公【郑州人知长沙县有妇擕儿以嫁七年儿族取儿妇谓非前夫子讼于官南宫问儿年族曰九嵗妇曰七嵗问其齿曰去年毁矣南公曰男八嵗而龀尚何争命儿归族】刘元瑜【河南人知潭州猺人数为寇元瑜使州人杨谓入梅山説酋长出听命因厚犒之籍以为民】何正臣【新淦人神宗时知潭州时诏州县听民以家赀易盐吏或推行失指正臣条上其害谓无益于民亦不足以佐国用遂寝之】徐天麟【临江人通判潭州兴学明教有恵政】张颉【桃源人知益阳县县接梅山溪峒多蛮獠出没颉按禁地约束召猺人耕垦上其事不报熙宁中章惇克梅山言颉昔令益阳首建梅山之议今日成功权舆于颉诏赐绢三百匹】彭友芳【攸县人熙宁中茶陵主簿时上三郷民贫而山居输潭州造船木以折嵗租江行千余里其费数倍友芳白防漕请均出木即县造舟清而出之公私两便茶陵造舟上供议自友芳始】毛渐【江山人熙宁中知宁乡县经理五谿因陈利害于察访使章惇遂委其事擢著作郎知安化谓猺人畏果报之説因俗立教创五寺以诱化其心苗猺始服又立学校明教化作开梅山颂以纪之】王定民【元祐中知湘隂县时州县无学肄业之士惟归书院定民始创学宫于南浦于是居业有所】曽孝序【晋江人哲宗时知潭州以论猺事不合落职寻复知潭州道州猺人叛乘髙恃险毒矢下射于两山横巨木以守孝序夜遣骁鋭攀援而上以大兵继进破平之】杨时【将乐人知浏阳县有恵政民思之不忘】王师愈【金华人为长沙县尉民以事至者降意抚循罢征敛毁淫祠散贼党帅臣张安国荐迁荆湖转运】张运【贵溪人靖康中迁攸县尉髙宗南渡剧贼王在据岐山潭帅征兵戍岳运独将二千先至岳贼平】赵聿之【安定郡王叔康子建炎中为成忠郎金人围潭州帅臣向子諲率众守城聿之隶东壁子諲巡城顾聿之曰君宗室不可效他人茍简聿之感慨流涕金兵登城纵火城陷聿之巷战大骂而死将官武经郎刘玠亦死之事闻赠聿之左监门卫大将军玠武经大夫其后朱子为请立庙赐号忠节】向子諲【临江人建炎中知潭州禁卒为乱纵火掠市子諲遣通判孟彦卿等平之】孟彦卿【洺州人建炎中通判潭州潭城中叛卒焚掠自东门出帅臣向子諲命彦卿领兵追之巳而招安其众未几溃兵杜彦自袁州入浏阳遂犯善化长沙二县彦卿率民兵拒之手杀数人贼退还浏阳彦卿追战俄而民兵有自溃者贼遂乘之彦卿被害事闻赠直龙图阁朱子帅湖南请立庙以妥侑之】赵民彦【建炎中潭州添差通判溃兵杜彦入浏阳通判孟彦卿死之民彦以民兵赴之鏖战浏阳城南依山为阵杀伤甚众偶为间者折其阵中认旗众惊谓民彦巳败遂溃民彦被执贼杀之事闻赠直龙图阁】范如圭【建阳人武安军节度推官始至帅将斩人如圭白其误帅为巳署不易也如圭正色曰奈何重易一字而轻数人之命帅瞿然从之自是府中事无大小悉以咨焉】勾涛【新繁人髙宗时知潭州秦桧尝令人谕意欲与共政涛以书谢之桧讽言官劾之不报涛上书论时事之害政者帝嘉其忠直】李稙【临淮人髙宗时知湘隂县经杨么荡析稙披荆棘立县治发廪粟振困乏専以抚摩为急】王庶【庆阳人绍兴时知潭州敷政寛平民怀其徳】刘锜【徳顺人以忤秦桧知荆南或言锜名将不当久闲乃命知潭州六年军民安辑筑室昭山之下居焉】徐梦莘【临江人绍兴末知湘隂县会湖南帅括田号増耕税他邑奉令惟谨莘独谓邑无新田租税无从出帅恚其私于民欲从簿书间攟摭其过终莫能得由是反器重之】张孝祥【乌江人孝宗时知潭州为政简易时以威济之湖南遂以无事】辛弃疾【厯城人乾道中知潭州兼湖南安抚盗连起湖湘弃疾悉讨平之又以湖南控带二广与溪洞蛮獠接连草窃间作武备空虚乃疏请创湖南飞虎军听帅臣节制诏委以规画事皆立办雄镇一方为江上诸军之冠】刘颖【西安人签判潭州王佐为帅负其能盛气以临僚吏颖约以中道佐屈而改及陈峒反所擒贼多颖计帅上其功曰签判宜居臣上】李椿【永平人孝宗时上念湖南兵役之余欲镇安之谓椿重厚可倚命待制显谟阁知潭州湖南安抚使至则抚摩凋瘵气象一如盛时复酒税法人以为便嵗旱蠲租十一万粜常平米二万活数万人潭新置飞虎军或以为非便椿曰长沙一都会控制湖岭镇抚蛮猺何可无军亦在驭之而巳未满嵗复告归】刘珙【崇安人乾道中湖南旱彬州李全为乱以珙知潭州湖南安抚使入境移书制使请以便宜出师即遣田寳杨钦以兵至珙知其暑行疲怠发夫数程外迎之至则犒赐过望军士感奋珙知钦可用檄诸将皆受其节制钦与寳连战破贼贼党执全以降后再知潭州湖北茶盗数千人入境疆吏以告珙揭榜谕以自新声言兵且至今属州县具数千人食盗果散去擒诛恶首余隶军籍】徐应龙【浦城人淳熙中调湖南检法官潭获刼盗首谋者巳系狱妄指逸者为首及获逸盗治之急遂诬服吏以成宪谳于宪司应龙阅实谓首从不明法当奏提刑卢彦徳将寘逸盗于死应龙与之辩彦徳不能夺】朱子【婺源人光宗时知潭州会洞獠扰属郡因遣人谕以祸福皆降之申勅令严武备戢奸吏抑豪民所至兴学校明教化四方学者毕至】徐范【侯官人嘉定中通判潭州湖湘大旱振救多所裨益】真徳秀【浦城人嘉定中以寳谟阁待制湖南安抚使知潭州以防慎公勤四字励僚属以周敦颐胡安国朱子张栻学校源流勉其士罢酤除斛面米申免和籴以苏其民民食既竭力赈赡之复立恵民仓五万石使嵗出粜又易谷九万五千石分十二县置社仓以徧及乡落别立慈幼仓立义阡恵政毕举月试诸军射捐其回易之利及官田租凡营中病者死未者孕者嫁娶者赡给有差】王相【嘉定中知湘隂县南有东西二湖先无有障之者水溢则巨浸茫然人皆病涉相始筑隄其间延袤数里民依以居即所谓南堤也】李燔【建昌人理宗时通判潭州真徳秀为长沙帅一府之事咸谘燔不数月辞归】洪天锡【晋江人理宗时知潭州戢盗贼尊先贤逾年大治】徐经孙【寳庆中浏阳主簿潭守俾部牙契钱至州有告者曰朝廷方下令颁行十七界会子若此钱皆用会少须则获大利矣经孙曰此钱出诸公库吾纳会而私取外欺其民内欺其心奚可哉诘旦悉以所部钱上之】王迈【兴化军仙游人潭州观察推官易祓闻其至戒人曰此君不可犯清势家冒占田数百亩】刘子迈【绍定中知茶陵军强敏有志时嵗大歉子迈设法赈恤民赖全活者甚众茶陵旧无城宼至则入保山砦子迈乃城之又铸铁犀镇水民甚利之】黄端卿【理宗时茶陵丞死彬宼之难诏进官三秩官一子将仕郎立庙茶陵】向士璧【常州人理宗时湖南安抚使兼知潭州加制置使元将乌哩特哈达兵自交趾北还前锋至城下攻围急士璧极力守御闻后队且至遣王辅佑率兵往觇之遇南岳市一战有功潭州围遂解乌哩特哈达旧作兀良哈防】董槐【定逺人嘉熙中知潭州主管湖南安抚司公事方三边急于守御督府日夜征发民困苦槐画防应之令民不伤而军需亦不匮】汪立信【六安人景定中以安抚使知潭州供帐之物悉置官库嵗积钱代民纳税贫无告者予钱粟病者加药饵雨雪旱潦军民皆有给兴学校士习为变以潭为湖湘重镇创威敌军所募精鋭数千人后果赖其用】李芾【广平人理宗时辟湖南安抚使幕官摄湘潭县县多大家前令束手不敢犯芾稽籍出赋不避贵势赋役大均徳佑初知潭州元兵围城芾慷慨登陴与诸将分地而守日以忠义勉其将士乘胜殊死战元兵登城衡守尹谷参议杨霆死芾召帐下沈忠曰吾分当死吾家人亦不可辱于俘汝尽杀之而后杀我忠泣诺取酒醉其家人徧刃之芾亦引领受刃忠纵火焚其居还家杀妻子复至火所大恸乃自刎幕属顔应焱陈亿孙皆死陈毅溃围战死事闻赠芾端明殿学士諡忠节】李长吉【湘潭县丞元兵入寇冠带坐学宫不屈死诸生之学宫旁】元杨处仁【冠州人皇庆间知湘隂州首停荒田之税兴学劝农期月讼简狱空厯年逋赋皆足流民皆复业焉】虞槃【仁夀人泰定间任湘郷州判有富民杀人使隶巳者坐之上下皆阿从槃独不署卒正其罪】谢端【遂宁人同知湘隂州事猾吏束手不敢舞文法豪民无赖者逺避去使者行部旁郡滞讼皆委端谳剖决如流声誉卓然】明海源善【江西人洪武初知安化县时新设县治源善勤于政事以熟鹿皮为鞭使民知愧而已民爱敬不忍欺】吴显【苏州人洪武初改湘乡州为县显即以知州为知县创建县治招还流民垦荒田八千余亩】黄思让【淮安人洪武中知湘隂县勤庶政善防讼狱时兵燹之余思让招流移创营学民至今思之】吴履【兰谿人洪武中知安化县初豪民集众为兵天下既定兵皆散独豪长易氏率所部入山江隂侯吴良议讨之履曰招之宜来事遂平良籍故兵之为农者民大恐履召耆老慰谕之取其愿为兵者数人而止】朱诩【徐州人洪武中知湘潭县性亷洁门无私谒每食粗粝盐防而已邑有虎患民欲设穽诩曰猛兽害人令之过也惟修徳以弭之耳未几虎遁去】方庆【淮安人洪武中知湘潭县时索海船价甚急使者系民棰楚甚酷庆曰物料弗完责在有司徒刑民无益请寛之使者弗从庆期五日输所负遂悉纵之民感其徳果如期尽所负偿之】廖谟【泰和人永乐中知长沙县时方用师交趾谟制置适宜民不告病地多虎设机穽捕之不能止廖谟为祷于神遂屛息】洪钧【新城人永乐中知长沙府政通人和有甘露降于郡斋人咸赋诗纪瑞】刘焘【安庆人永乐中知长沙府慈祥岂弟不施鞭扑有不善者劝谕之人人悦服】徐亨【仁和人正统中知茶陵州嵗歉募民之富而义者得谷五千石并出官帑赈之多所全活又奏减田租民怀其恵】韩璟【宁徳人天顺中知湘隂县莅政公勤开辟田野劝民积粟以备赈造桥梁道路时有芝草瑞莲之祥人谓善政所致】周范【丰城人成化初知长沙府时藩王初就国防从者骄横肆夺范执法禁制民赖以安】盛时【乐平人成化中知善化县会亲藩开国征调繁重时悉心经画民不告困县旧治城外时斥俸迁建入城】陈钢【鄞县人成化中长沙府通判除冗费决疑狱去之日行李萧然尝修岳麓书院后士民以钢从祀其中】彭琢【吉水人宏治中长沙推官以俸入修岳麓书院置田养士卒官贫不能敛】董豫【防稽人宏治中知茶陵州州多讼捕其尤寘之法迁建学宫士风蔚起嵗旱奏减租赋者再民徳之】杨茂元【鄞县人宏治间山东副使以言事忤权贵谪同知以兴起斯文为任加意书院表章隠徳厯官刑部侍郎长沙人祠之六君子祠】秦钺【慈溪人正徳中知攸县亷干机警县治为流贼焚毁钺为更创】赵以敬【普安人正徳中知茶陵州部使督数嵗逋赋时值饥馑民不聊生敬悉以官帑贷之】季本【会稽人嘉靖中以御史出知长沙府早闻王守仁论学之旨开讲岳麓书院四方士多从罢归身殁几不能敛】苏志臯【固安人嘉靖中知浏阳县邑粮多虚射贫民有摊赔之苦志臯力行保甲法俾无田者归于有田民咸称便俗尚淫祀志臯谓非有功于民者弗在祀典尽毁之】张西铭【滨州人嘉靖中知长沙府在任六年清操敏干始终如一尝揭一聨云政拙不求妻子润心劳惟有鬼神知】韩嘉会【眉州人嘉靖中知湘潭县世宗幸承天奉檄供办盈缩有方民不知劳嵗旱疫捐俸备粥药复请捐赈全活甚众】刘汉【揭阳人嘉靖间知安化县居官清苦嵗旱出祷霖雨屡应城南火汉为拜求火随灭以疾去官后令于廨舍壁中得所遗手书十数纸皆自誓语因叹服焉】王竒橙【恵安人嘉靖中知益阳县邑有巨盗为乱竒橙以讣招其渠帅伏兵斩之卒官贫不能敛】王厢【丹徒人嘉靖中知益阳县刚亷有守尝大书署门云礼义出入惟尔之休财货出入惟尔之羞卒之日同官为赙敛其妻郤之曰此吾夫所不取者竟不受】陈以道【永宁人嘉靖中知湘隂县以直忤当道归行槖萧然邑人竞遗之不受曰吾擕一片湘云归作黔山清供所受多矣】陆南阳【武进人隆庆中知善化县捐俸筑邑南堤数十里人号陆公堤有被枉拟辟者力辨其寃得免人刻像祀之】李实【泸州人隆庆中知湘潭县所设施悉出至诚尝作短歌劝谕吏胥弗受人钱使人于丽谯歌之听者皆为感泣】李仕亨【铜梁人万厯中知善化县时遭旱疫仕亨斥俸缗给饘粥药饵又力请蠲租赈恤得报可置义冢以掩胔骼】唐源【钱塘人万厯中知善化县尝条议开南源港利舟舶以通商禁夫马私敛以苏民困嵗当大水力请蠲赈全活万计六年考满以劳卒】何节【汉州人万歴中知长沙府案无留牍缮城堡清赋役兴学校覈屯伍诸政犂然具举】徐可行【宣化人万厯中知宁乡县为政平易与父老子弟欢若家人时禁网疎濶民鲜奸宄两台数议调繁可行辞曰吾乐宁之淳朴愿无以易】朱志【宜春人万厯中知浏阳县见民俗奢僭志风以节俭胥役有裒衣大褏者即命剪截之有履丝曳缟者辄苛责之曰尔非民膏何从得此质狱偶施敲扑辄泣下秩未满自引去】董翼【合江人万厯中知益阳县县东乡频年患水翼捐谷募民建堤障水延袤二万余丈湖乡赖之】揭士竒【广昌人万厯中知湘乡县时水旱频仍士竒缓征弛利广储谷石力请蠲民田租之半得报可后创建社仓社学】赵彬【洛阳人万厯中知长沙县到官见户口流移钱粮隠射乃方田均赋编为十五里三厢其荒田不可开者另为粮册缓征之县治孤悬北城外请于上官割俸缗及赎锾迁之城内不以累民】晏朝寅【名山人万厯中知醴陵县却羡余以偿逋赋请免代编沔阳江夏银米邑人徳之性抗直不媚上官部使者行县辄为敛手】王秉干【华阳人天启中知湘隂县边饷起秉干不忍派民核城中官地令居民承买得数千金充饷秉干对父老泣曰此可权一时耳后此民困将何极也】朱三才【嵩明州人崇祯中知醴陵县时临蓝宼乱犯境三才率乡勇御之贼遁去治醴陵七年创书舍修桥梁率多美政】佘自怡【徽州人崇祯中知湘隂县着慎刑录薄责必记用重刑则加圈以志之时临蓝宼横行长岳间自怡亲率乡勇堵御宼知有备乃解围去】杨枝起【华亭人崇祯中知湘隂县催科有法内设六书完欠之数内书司之外书不与置勿其簿手授耆民自注荒熟荒者设法蠲之尤长于听防民有两母牛共将一犊争辨不决枝起以三木囊犊首一母牛独哀号抵触因以犊归之十二年寇围长沙遣侦者冒差官至邑枝起阳不知设宴礼之使纵观库藏贼知空虚果不复入】杨开【潮州人崇祯中知湘隂县张献忠陷长沙列城俱溃开度力不能支退守白鹤山募乡勇为恢复计贼乘间执之诱以官不从胁以刃复不屈因驱之于河家属十七人皆溺死】蔡道宪【晋江人崇祯中长沙府推官张献忠陷武昌直犯长沙总兵尹先民战败归贼乗胜夺门入先民乞降道宪北面顿首泣曰臣不职以死谢天子旋被执骂不絶口贼怒磔之磔且死犹作恨声贼诘之曰恨不杀尹先民健卒林国俊陈世科等九人俱从死事闻诏赠太仆郷諡忠烈特祠祀焉时照磨莫可及亦殉节死】周二南【云南人崇祯中为府通判尽心职事与蔡道宪深相得道宪死二南力请于上官获赠防久之擢岳州知府士民固留以新秩还长沙李自成自兴国间道入境二南督兵鏖战殁于阵事闻赠太仆寺卿并祀忠烈祠】吴士义【常州人崇祯中长沙县丞献贼陷城被执不屈死祀羣忠阁】李完珍【山东人崇祯中长沙府经厯署益阳县事献贼防长沙死之】杨一位【临湘人崇祯中湘乡训导矿宼啸聚天王寺一位与邑令募民抗贼以计擒之葺学宫课士子多所造就】邱存忠【云南人崇祯中知宁乡县流贼破湖南存忠怀印避为奸吏所怨执付贼贼为置酒付印仍令宰宁存忠抗词泣下贼怒缚去至道林被杀】赖大雅【赣州人崇祯中益阳教谕为张献忠所执胁之从不屈正衣冠端坐骂贼贼怒杀之经旬面色如生】
　　本朝张宏猷【奉天人顺治中知长沙府有肆应才当军兴时公务旁午一切簿书皆手自裁定为政严明不苛民皆称之】苏宏谟【辽阳人顺治中长沙府同知时兵民杂处加意抚戢甚得人和】髙天爵【奉天人顺治中知长沙府时讨李定国综理军政筹军饷事集而兵民帖然以父疾解组去老幼号泣遮留不得】熊应昌【蕲州人顺治中知茶陵州时流贼初平驰招来之檄定赋役之式革耗外之羡申读法勤月课于发奸摘伏尤精】朱前诒【无为州人康熙中知长沙县均赋役劝农桑新学校百废具举】梁任【顺徳人知善化县湖南之田自明万厯间増筑新隄湖涌逆流田不可耕任悉为清厘豁除浮赋以荐擢礼科给事中】
　　人物汉梅鋗【益阳人髙帝时为长沙王吴芮将时帝攻南阳遇鋗与偕攻析郦降之及项羽相持以芮功多封衡山王鋗封十万户为列侯羽死上以芮鋗有功从入武闗徙芮为长沙王鋗从之家益阳因姓所居曰梅山芮得江汉民心皆鋗之力】古初【长沙人父丧未邻人失火初匍匐柩上以身捍火火为之灭太守郅恽甄异之以为首举】祝良【长沙人并州刺史性勇决永和二年日南徼外蛮反李固荐之拜九真太守良单车入贼中设方畧降者数万岭外复平】三国汉蒋琬【字公琰湘乡人从先主入蜀诸葛亮尝称蒋琬社稷之器非百里才亮住汉中琬统府事常足兵食相给亮每言公琰通逹忠雅当共赞王业密表后主云后事宜以付琬亮卒累官尚书令封安阳亭侯时亮初丧逺近危悚琬举止如常众望渐服元熙初诏琬屯军汉中又命开府加大司马九年卒諡曰恭】魏桓阶【字伯绪临湘人祖超厯典州郡父胜尚书皆有名南方阶仕郡功曹太守孙坚举阶孝亷除尚书郎父丧还乡里会坚击刘表战死阶冒难诣表乞坚丧表义而与之久之辟为从事祭酒欲妻以妻妹蔡氏阶自陈巳结婚拒而不受因辞疾告退魏太祖定荆州辟为丞相掾主簿迁赵郡太守魏国初建为虎贲中郎将侍中时太子未定而临菑侯植有宠阶数陈文帝徳优齿长宜为储副公规密谏前后恳至迁尚书典选举文帝践阼迁尚书令封髙乡亭侯卒諡曰贞子嘉尚公主死王事孙陵有名于晋至荥阳太守】晋虞悝【长沙人弟望字子都并有士操少仕州郡兄弟更为治中别驾谯王氶临州会王敦作逆氶乃命悝为长史望为司马督防诸军湘东太守郑澹王敦妹夫也不顺氶旨遣望讨之望率众一旅直入郡斩澹以徇及魏乂来攻望力战死城破悝复为乂所害敦平赠悝襄阳太守望荥阳太守】桓雄【长沙人少仕州郡谯王氶为湘州刺史命为主簿王敦之逆氶为敦将魏乂所执佐吏奔散雄为西曹韩阶从事武延并毁服为僮竖随氶向武昌又见雄姿貎知非凡人因害之】韩阶【长沙人性亷谨笃慎为闾里所敬爱刺史谯王氶辟为仪曹祭酒转西曹书佐及氶为魏乂所执送武昌阶与武延等同心随从在氶左右桓雄被害之后二人执志愈固及氶遇祸阶延亲营殡殓送柩还都朝夕哭奠毕乃还】邓骞【字长真长沙人少冇志气为乡邻所重刺史谯王氶命为主簿使説甘卓卓留为参军以母老辞骞节操忠信庾亮称为长者厯武陵始兴太守迁大司马卒于官】邓粲【骞子少以髙洁著名不应州郡辟命荆州刺史桓冲卑词厚礼请粲为别驾粲喜其好贤乃起应召后患足疾求去不听令卧视事以病笃乞骸骨许之粲以父骞有忠信言而世无知者乃着元明纪十篇行于世】易雄【字兴长浏阳人仕郡为主簿张昌之乱执太守万嗣将杀之雄与贼争论曲直贼怒叱使牵雄斩之雄趋出自若贼乃舍之由是知名举孝亷为州主簿后为舂陵令刺史谯王氶拒王敦雄承符驰檄募众千人敦遣魏乂李恒攻之力屈城陷遇害】王矩【长沙人初为南平太守以讨陈恢有功迁广州刺史】南北朝齐孙普济【临湘人居丧未邻家火延及舍普济号恸伏棺上以身蔽火邻人往救已闷絶累日方苏】陈欧阳頠【字靖世临湘人公正有匡济才厯官镇南将军广州刺史进号征南将军阳山郡公时頠弟盛为交州刺史次弟邃为衡州刺史合门显贵名振南土天嘉四年卒諡曰穆子纥】唐欧阳询【纥子字信本敏悟絶人博贯经史髙祖微时数与游既即位累擢给事中询初仿王羲之书后险劲过之贞观初厯太子率更令宏文馆学士封渤海男卒年八十五】欧阳通【询子仪鳯中累迁中书舍人居母丧诏夺哀入朝徒跣非公事不语还家辄号恸居庐四年不释服冬月家人以氊絮潜置席下通觉即撤去天授初转司礼卿判纳言事辅政月余会张嘉福请以武承嗣为太子通与岑长倩固争忤诸武意下狱死神龙初追复官爵通早孤母徐教以父书通刻意临仿数年书亚于询父子齐名】戴简【长沙人以文行累为连帅所宾礼贡之泽宫而志不愿仕好孔氏书旁及庄老莫不总览尝有堂因东城为池环之九里游览之胜于是为最栁宗元作记】杨祥【醴陵人太平节度使汉公之裔因避地迁于此事亲孝亲亡哀毁泣尽继以血庐墓终身有白芝白兔白乌之瑞事闻于朝诏植坊墓道以表之】刘蜕【字复愚长沙人咸通进士为左拾遗与起居郎张云疏论右拾遗令狐滈贬山阳令垂老瘗文为冢刻石为铭】王璘【长沙人词富学赡应日试万言科请十书吏皆给笔札口授十书吏手不停札未及午巳就七千言时路岩当轴召之璘不往岩怒亟罢万言科后放浪山水间隠于诗】五代汉刘昌嗣【湘乡人汉时为磁相二州刺史隠帝遇害昌嗣避地衡山马氏招以賔礼不赴周行逢逼以伪禄昌嗣曰我尝致身汉氏纵不能为夷齐独不可效梅福乎遂改姓范号愚叟躬耕饘粥自给】楚王仝【湘乡人仕马氏为上军指挥使尝与梅山猺战乘胜逐北孤军无援力战而死里人感其忠义为之立庙】徐仲雅【自闗中迁居长沙为马氏十八学士之一累谏马希范不用周行逢累欲用之仲雅不屈】廖偃【长沙人父光图马氏十八学士之首马希萼之废也偃与彭师暠据衡山奉之请命南唐南唐以为道州刺史死于王逵之难】宋路振【字子发湘潭人幼颖悟淳化中举进士甲科厯知濵州契丹至城下兵少民恐振亲加抚谕坚壁自守数日契丹引去诏书褒美大中祥符初使契丹撰乘轺録以献迁左司谏擢知制诰振文词温丽为名辈所称撰九国志有集二十巻】李耕【潭州人聚居至七百余口累数十百年真宗时旌表蠲其课调】孙景修【长沙人少孤受教于母咸平中举进士官至太常少卿老而念母之心不忘撰贤母録又集古今家诫四十九人苏轼为之序】毕田【长沙人博学工诗真宗朝以吏部郎兼侍讲一日居经筵值天寒奏蠲临湘七都科调里人徳之】周式【湘隂人以行义着为岳麓书院山长大中祥符间召拜国子主簿诏留讲诸王宫式固谢还山教授】丁隽【醴陵人习春秋时称丁三傅兄弟十七人义聚三百口五世同居家无间言大中祥符中诏旌其门曰义和坊】彭介【湘隂人天禧进士厯官栁州刺史有亷声】刘琦【长沙人生二嵗母陷于兵及长请于父往求母徧厯河南北淮东西数嵗后得于贵池迎以归养十五年父没又三年母没终丧蔬食有司以闻表其门曰孝义】狄棐【字辅之长沙人举进士知广州代还不以南海物自随人称其亷拜右谏议大夫龙图阁学士厯知陜郑州河中河南府棐在河中时有中贵过郡言将援棐于上前棐答以他语退谓所亲曰我湘潭一寒士今官侍从可以老而自汚耶其为政恺悌不为表暴死之日家无余赀】狄栗【棐弟尝知谷城民多豪猾以法绳之嵗饥米贵发常平仓以赈有司劾其擅帝原之厯官大理寺丞欧阳修称为亷吏志其墓】胥偃【字安道长沙人少力学举进士累迁工部郎中入翰林为学士权知开封府忻州地震偃上言宜选将练帅以防边塞未几卒偃未仕时家有良田数十顷既贵悉以予族人尝与谢绛受诏试中书吏大臣有以简授偃者偃不发视亟焚之欧阳修始见偃爱其文召门下妻以女子元衡有学行为尚书都官员外郎】狄遵度【字元规棐子少颖悟笃志于学以父任为襄县主簿居数月弃去好为古文着春秋杂説多所发明有集十二巻弟遵礼试秘书省知蕲县有能声陟驾部郎黄庭坚志其墓】董南美【字子才湘隂人隠居涟水上极为苏黄所重】邓忠臣【湘乡人居玉池山学者称玉池先生熙宁进士累官考功郎中入元祐党籍卒赠秘阁修撰弟孝臣宣和间累辟不起】彭天益【攸县人元祐中乡荐崇宁初为太学博士以议论不合出为湖南提举大观初上封事力言权奸误国年五十致仕居司空山翛然有物外意所着有瑞麟集】毕赞【长沙人仕郡为引赞吏性至孝父母皆年八十余转运使表其事诏赞解职终养】谭世勣【字彦成长沙人元符进士教授彬州时王氏学盛行世勣雅不喜郤其书不观又中词学兼茂科除秘书省正字时蔡京子攸领书局同舍郎多翕附以取贵仕世勣泊如也六年不迁京罢为司门员外郎稍迁吏部京再相复罢久之还吏部擢中书舍人以谨命令惜名器广言路吝赐予正上供省浮费六事言于上为当路所疾徽宗立请释奠先圣不当以王安石配再扈车驾至金师帐以十害説其用事者言讲和之利词意忠激金人耸听张邦昌僭国称疾不起以忧卒建炎初赠端明殿学士諡端洁从父申政和进士官王府赞读张邦昌以为屯田郎中力辞不起绍兴四年知筠州以嵗饥请缓征忤监司降秩遂致仕归民祠祀之】王以宁【湘潭人父长孺守靖州因言事落职以宁在太学抗章申寃寻佐鼎沣帅幕靖康之难以宁走鼎州乞师躬率入援解太原围建炎元年以宣抚参谋制置襄邓招谕桑仲等以老乞归养母】孙方武【长沙人州学正金人入城方武率居民连日巷战金人四面纵火方武挺身骂不絶口死之后祀于学宫】袁显【益阳人勇敢过人建炎间湘宼杨么猖獗显圑乡兵以捍力尽为贼所得贼欲用之显駡贼不屈赴鼎镬死】谢淳【字景祥浏阳人建炎三年溃兵杜彦自袁州入浏阳害潭州通判孟彦卿添差通判赵民彦以民兵赴之淳以才勇众推之率民兵为前锋助民彦战淳手杀十人力屈被执事闻赠成忠郎官其子晞古】丁公膺【醴陵人绍兴初为髙邮尉金兵至力战死之朝廷嘉其忠官其子倚终衡山令弟公亿与兄公万当靖康时避难于乡贼得公万缚之将就炮烙公亿愿以身代贼义而释之一家获全】王玠【善化人蕲黄镇抚使孔彦舟叛玠闻陈百端不听玠骂曰恨不斩汝万段彦舟怒并玠家属沈之龙眼矶】卢元亮【安化人居濵江积学能文操行醇固兄弟九人元亮居长尽以产业分给诸弟已纎毫无所取】王南美【字乙道安化人隠伊谿之桂岩博洽经史尤邃于易执经问难者不逺数百里而至置义庄以养族属之孤贫者其所居有钓月楼耕云堂】谢英【字楚华宁乡人隠居教授著书自娯孝宗时累辟不就所着有志伊录】汤璹【字君保浏阳人淳熙进士上疏言初召朱熹为侍讲官四方颙望启沃之益曽未逾时辄听其去必骇物论宜追召熹还仍授讲职疏上不报由是寖忤权相意而璹之直声亦大闻于时厯礼部驾部郎中出知常州入为大理少卿进直徽猷阁卒璹负直槩与韩侂胄陈自强不合故起复制词有清风峻节之语然屡为奸党中伤生平奉祠闲居之日多于厯】吴猎【字徳夫醴陵人登进士第光宗以疾久不觐重华宫猎上疏词甚切又白宰相留正乞召朱熹杨万里宁宗即位除监察御史会伪学禁兴猎又上疏谏寻劾罢久之除户部员外郎总领湖广江西京西财赋猎计金人惩绍兴末年之败今其来必出荆襄逾湖乃输湖南米于襄阳几五十万石又以湖北漕司和籴采三十万石分输荆郢安信四郡蓄银帛百万计以备进讨拔董逵孟宗政柴发等分列要郡后皆为名将除秘书少监首陈边事旋以四川安抚制置使兼知成都府嘉定六年召还卒家无余赀蜀人思其政画像祀之猎初从张栻学乾道初朱子会栻于潭猎又亲炙湖湘之学一出于正猎实表率之卒諡文定】瞿景鸿【潭州人五世同居诏旌其门】杨大异【字同伯醴陵人从胡宏受春秋嘉定中登进士授衡阳簿调龙泉尉皆有恵政移安逺尉除四川制置司参议官元兵入成都大异巷战身被数创死越宿复苏部曲负以逃擢大理寺丞平反寃狱者七召对极言时政得失理宗曰是四川死节更生杨大异耶论事剀切有用之才也进直秘阁提防广东刑狱广海幅员数千里道不拾遗报政为最年未六十即乞致仕除秘阁修撰提举崇禧观归田里居醴陵乡与民居无异学者从之讲肄相与发明经旨条析理学食祠禄者二十四年卒年八十三】彪虎臣【字汉明湘乡人尝从胡安国父子游讲明正学不事进取子居正字徳美受业张栻之门充岳麓书院山长人称为彪夫子】刘宗源【茶陵人以义兵破彬宼李全党二十余万淳熙中于北湖塘战死自持其首跨马仗剑还至其家马嘶三声而仆诏赠保义郎祠祀】龚舆【湘隂人乾道进士从朱子游为湘东检法按郡不受餽遗官终福建运干】易祓【宁乡人淳熙进士第一厯官礼部尚书着有周礼周易总义禹贡疆理记易学举隅周礼释疑汉南北军制等书寳庆二年封宁阳县男】黎贵臣【醴陵人性淳确从朱子游一时士类多宗之】钟震【湘潭人师事朱子筑主一书院以讲学真徳秀帅潭延典郡教称为主一先生端平初诏授侍读】周奭【字允升湘乡人张栻讲学潭州奭受业于门称髙弟嘉定间真徳秀帅潭命县令徐质夫作涟溪书院以奭主教事焉】胡显【湘潭人勇力絶人其母赵方女弟也方在襄阳每出兵必使显及其子葵各领精兵分道赴战摧坚陷阵前无劲敌累官检校太尉弟颖字叔献亦尝从舅氏赵范讨李全绍定五年登进士第厯浙西提防刑狱移湖南兼提举常平毁淫祠数千区以正风俗衡州有灵祠吏民素所畏事颖撤之迁广东经畧安抚使移节广西寻迁荆湖总领财赋颖临政善防不畏强御咸淳间卒】皮龙荣【字起霖醴陵人淳祐进士除秘书郎擢著作郎入对因及真徳秀崔与之之亷愿陛下崇奬之以风天下迁吏部员外郎兼直讲入对言忠王之学愿陛下身教之于内帝皆嘉纳景定二年拜参知政事咸淳元年免帝偶问龙荣安在贾似道恐其召用劾徙衡州居住未至而没龙荣少有志畧精于春秋有文集三十巻】杨霆【字震仲大异子少有逺志以世泽补将仕郎辟荆湖制置司干官吕文徳为帅密荐诸朝除通判江陵府徳祐初起湖南安抚司参议与李芾协力战守出竒应变帅府机务芾一以委之城破霆及妻妾皆死】顔应焱【字正伯茶陵人第进士潭帅李芾荐为湖南安抚节度判官徳祐中元兵围潭州城将陷应焱谓芾曰事势至此奈何芾曰吾分甘死诸君自为计既而芾举家以火自焚应焱亦赴火死】尹谷【字耕叟长沙人性刚直壮厉第进士调常徳推官知崇阳县所至亷正有声丁内艰家居教授不改儒业潭城受兵帅臣李芾礼以为参谋共画备御防三月援兵不至谷知城危与妻子诀召弟岳秀使出以存尹氏祀乃积薪扄户朝服望阙拜巳先取厯官诰身焚之即纵火自焚邻家救之火炽不可前但于烈熖中遥见谷正冠端笏危坐阖门少长皆死焉】谭端伯【茶陵人平生以忠义自许文天祥举赣兵勤王端伯亦起兵应之后为元兵所获不屈而死】王梦应【攸县人咸淳进士庐陵尉临安失守梦应率同邑吴希奭陈子全起兵勤王驰疏奏闻又遣使通桂帅遂复袁州既而兵败梦应奔永新卒】张镗【长沙人朝奉郎文天祥起兵与前赣州通判湘潭熊桂同起义兵复衡山湘潭攸三县明年督府师溃镗执至行省帅欲降之镗曰吾降而死何以见吾祖魏公于地下遂死桂为湘潭人所害】胡复三【字景初湘乡人宋理宗时领乡荐徳祐乙亥挈家避元兵于上符山为游骑所执降之不可遂遇害】刘荣叔【湘乡人起兵于贞女山拒元兵溃举家饮药死惟遣二子窜匿以全宗祀】陈仁子【茶陵人宋末膺荐举不仕于元博学好古辑文选补遗四十巻营别墅于东山市人因呼为东山陈氏同时有王显谟者亦抗节隠鹜山】元张康【字明逺湘潭人早孤力学旁通术数宋亡隠衡山至元中世祖召授著作佐礼遇殊厚帝欲征曰本命康以太乙推之康奏曰南国甫定民力未苏且今年太乙无算举兵不利帝尝赐太史院钱分千贯以与康不受众服其亷迁秘书监丞】谢一鲁【字至道浏阳人至元进士尝为石林书院山长贼陷潭州一鲁奉亲匿岩谷中官兵复郡邑亡者稍归乃还理故业俄而贼复至生缚一鲁一鲁骂贼甚厉举家咸遇害】刘履泰【字大用益阳人博通经史仁宗时诏授庆洲书院山长仕至靖州通道令】欧阳【字元功浏阳人八嵗能日记数千言及长经史百家靡不研究伊洛诸儒源委尤为淹贯延祐中登第性度雍容处巳俭约为政亷平厯官四十余年三任成均两为祭酒六入翰林三拜承旨修实录大典三史皆大制作屡主文衡两知贡举凡宗庙朝廷文册制诰多出其手海内名山大川释老之宫王公贵人墓隧之碑得其文词以为荣卒年八十五封楚国公諡曰文】周镗【字以声浏阳人泰定进士授衡阳县丞再调大冶县尹治行为诸县最擢翰林院国史编修官迁四川儒学提举便道还家盗起湖南北郡县皆陷浏阳无城守盗至镗告其兄弟使逺引自谓我受国恩当死母为相累也贼至得镗欲推以为主镗怒目厉声大骂贼知其不可屈乃杀之】刘畊孙【字存吾茶陵人至顺中厯建徳徽州瑞州三路推官所至有政绩至正十二年蕲黄贼攻破湖南畊孙倾家赀募义丁以援茶陵贼至辄却故茶陵久不失守十五年转宁国路推官会长鎗南班等攻宁国畊孙率兵乘胜固守援絶城陷与弟焘孙长子硕皆殉节】李祁【茶陵人字一初元统进士累官浙江儒学副提举元将亡隠居永新山明初征聘不起所着有云阳集】明陈南宾【名光裕以字行茶陵人元末官全州学正洪武二年除无棣县丞转胶州同知所至以教化为先十八年拜国子助教入见上命讲洪范九畴辨析甚详教国士尤善训迪穷日无惰容擢蜀府长史蜀王好学礼士南賔随事规谏王益敬礼之年八十卒作诗清劲有法蜀人至今传诵之】贺兴隆【安化人元至正间率民兵保障乡闾陈友谅兵起授兴隆参军后归太祖仍予故官随徐达取陈州又随胡海克寳庆路获元元帅唐隆即授寳庆指挥同知会邵阳贼周文贵等侵境率兵与战冲其前锋援兵不至死之赠湖广行省参知政事】黄英【醴陵人元末授修武校尉率孤军克复武昌取粮安庆以众归附太祖充先锋守江隂从大军讨枞阳卒于阵追封江夏县男】刘三吾【名如孙以字行茶陵人仕元为广西副提举洪武十八年始召为左赞善迁翰林学士年七十三矣三吾博览善记应对详敏屡承顾问御制书成多使为序时编辑故典及礼制等书皆所鉴定赐赉宠渥永乐初卒】彭友信【攸县人洪武初廷试至京遇上微行见虹霓口占诗命友信续之信不知是帝应声成诗上大悦明晨召对上曰此秀才有学有行命为北平布政使】夏原吉【字维喆湘隂人洪武举人官户部主事太祖器之擢本部右侍郎建文初迁福建采访使成祖即位进左侍郎拜尚书寻命治水苏松着劳绩后以议北征忤上意系狱仁宗立复官加太子少保兼太子太傅宣宗立原吉与蹇义三杨同心辅政中外以宁宣徳中命解部事入阁预机务卒赠太师諡忠靖原吉清端寛厚厯事五朝未尝有过为时名臣子瑄敏悟喜读书原吉卒拜尚寳丞屡陈边事终南京太常寺少卿瑄子崇文有文学成化进士厯右通政论事慷慨多见采行】周干【浏阳人洪武中以贡生授江西布政司照磨亷慎有为累擢御史永乐中厯江西右布政使有恵政浏阳初开铁冶链造官铁解京铁不堪用而解难足额干建言免之】易先【字太初湘隂人永乐中由国子生授交趾谅山知府有善政嵗满当迁士民相率乞留命晋二秩还任宣徳中黎利反陷交趾攻破其城先佩印自缢妻孥十八口同日死諡忠节复其家】张武【浏阳人豁达有勇力稍涉书史为燕山防卫百户从成祖起兵累功封成阳侯卒赠潞国公諡忠毅】王伟【攸县人随父戍宣府年十二仁宗北巡献安边颂正统间进士改翰林授户部主事英宗北狩伟纠集士民守广平有功迁兵部职方郎中时文移填委伟援笔立就少保于谦専任之擢兵部侍郎视边有小田儿本中国人隂为边患伟与谦谋以计赚至阳和城伏勇士于道杀之自是边境肃然天顺初为石亨嗾归寻召复原官五年以病归】李鉴【字明逺安化人正统进士博学工诗厯官恵州知府政事精敏所着有慎庵集】唐震【醴陵人正统进士厯官户部侍郎两署尚书事公勤亷慎参议四川督建昌边饷修城建堡政绩最着有土官争地杀人暮夜以金赂震震却之捕置于法越隽民立祠祀之以参政归】罗琥【茶陵人正统中通判南阳积粟麦二十万石抚流民万余户筑封邱隄八十余里改衢州以捕寇功进侍郎子鉴宏治进士授户科给事厯广东参议四川布政有能绩以忤刘瑾落职瑾败起巡抚寻致仕】李东阳【字賔之茶陵人以戍籍隶京师四嵗能书大字景帝召见赐楮笔果钞中天顺进士入翰林累迁礼部侍郎文渊阁大学士预机务多所匡正受顾命辅翼武宗所疏论皆治忽大计巳而庆藩叛霸州贼起悉如东阳言卒赖其画讨定之刘瑾用事一时善类赖以保全者甚多瑾诛加特进后以议调边军入卫陈十不便状不听遂累疏乞休东阳文章典丽乐府有汉魏风卒赠太师諡文正】黄寳【字廷用长沙人成化进士厯吏部郎典选事公慎亷明厯官太常卿擢都御史巡抚陜西时潼闗大饥城堡多圯寳肃纪律清壁垒储馈饷达烽燧秦地以宁以忤刘瑾罢归瑾诛复起巡抚山东移疾归有东冈集】刘宪【字廷试益阳人成化进士拜监察御史厯迁都御史巡抚宁夏值北边有警宪募土兵御之捷闻赐金帛有差后忤刘瑾逮系诏狱卒】罗安【字时泰益阳人成化进士授户部主事使两广以清干名中贵不能干为山东佥事举屯政毁淫祠转四川副使苗蛮凶虐惧罪以金赂安安却而诛之改贵州参政普安兵起督饷有功】邵敏【字一樵湘隂人成化进士官户部主事母丧庐墓一夕虎至忽数鹿逐之去旁产芝数本人谓孝感所致事闻诏旌其门】徐廷用【醴陵人宏治进士任户部主事督收诸仓刍税刬剔奸人莫敢干以私宣大用兵以廷用理军饷区画有方陞郎中】杨志学【字逊夫长沙人宏治进士厯官都御史巡抚大同边卒桀骜帅弗能戢志学谕以至诚恩威兼济一军帖然擢户部侍郎进尚书扈世庙巡幸兴都乘间奏免贫民租税卒赠太子太保諡康恵】苏纯【字草亭湘隂人宏治中举人事父母及继祖母尽孝先后居丧不入内寝者七载母百事躬亲中寒疾卒正徳中旌表】孙泰【醴陵人宏治举人知铜梁县多恵政邻邑词讼咸质成焉持身清苦在任十年惟一仆自随拜监察御史】贺宪【字监之益阳人宏治举人知四川灌县致仕事父母尽孝生事塟祭动循古礼年九十语及辄泪下弟被溺求尸弗得哭江上再昼夜声不息尸为涌出张孚敬秉国招之不起】易舒诰【字钦之攸县人宏治进士授检讨刘瑾擅权人争趋附舒诰独不屈改南京户部主事瑾败复入翰林以亲老乞归杜门却扫家居十四年卒】龙诰【攸县人正徳进士知临川县时东乡多盗久不能平诰诣贼垒谕降之迁户部主事厯郎中督赋江西疏免逋累出守庐州嵗饥出赈疏罢马价茶牙诸税酌常平济籴诸法着为令累迁广西参政以病归】张治【字文邦茶陵人正徳会试第一选庶吉士授编修嘉靖时厯两京吏部侍郎南京吏部尚书持身方正鋭然以辨邪正为已任累进礼部尚书文渊阁大学士进太子太保治博学有文词明习典故及秉政时严嵩専权悒悒不自得遂病卒諡文隠隆庆初改諡文毅】杨守谦【字允升志学子嘉靖进士厯都御史督保定军务嘉靖十年都城被困守谦不调发即提兵入援晋兵部侍郎督战益急援兵未至守谦欲坚壁以待中贵嫉其功谤为逗遛下狱论死时论惜之隆庆初赠尚书諡慤愍】魏焕【字原徳长沙人嘉靖进士授嘉兴府推官厯兵部员外郎擢四川佥事明习世务留心边防所着有九边图考蜀东抚苗实录】周之屏【字鹤臯湘潭人嘉靖进士厯官布政使初知吉安有哗卒入府门僚吏散走之屏即严鼔升堂语之曰若辈有所诉守能为若白若为乱则守不惧死汝曹罪不贷矣卒皆释戈拜一郡获安】胡廷辅【浏阳人嘉靖进士授户部主事转工部员外郎尝奏罢苏杭监造嵗费省数千金陞广东南雄知府】罗尹凯【字志成益阳人嘉靖举人父养二鹤父既没闻鹤唳则仰天大哭初令饶平政简无私在官未尝肉食饶人祀之迁郁林知州清操益励归槖萧然】廖希贤【字叔愚茶陵人嘉靖进士知髙安县陞工部主事扈驾承天寻迁郎中擢山西提学讲学河汾书院海氛甚炽御史檄令捕殱之进浙江按察使】陈蔡生【茶陵人贼寇严溪父其鼎被执索赀不获将刃之蔡生号泣入营请贷绐贼云归父执我可得重赂贼信而释之及赂不至贼索之蔡生曰我贫安从得赂吾代父死耳贼怒杀之】周防【字臣献宁乡人任贵县知县盗刼永淳库长吏思自脱以平民抵罪郡守以上亦幸得盗不复问防疑之出诬服刘纪等二十四人于狱后宾州果得真盗人服其神】周采【防子字子亮嘉靖进士任礼科敷奏务持大体陞四川布政云南巡抚以清介闻假归卒赐祭】邓巍【浏阳人嘉靖进士授溧水知县入为御史疏劾权贵拜杖直声凛然奉命巡边尝以单骑按行营伍厯鳯阳知府嵗饥赈防全活者数万致仕归年八十五卒】李棠【字石塘长沙人隆庆进士授礼部主事厯佥都御史宣大总督王崇古以谙达就抚条封贡八事廷议纷纭独棠极言当许帝从之巡抚南赣讨平韶州山贼终南京吏部右侍郎仕宦三十年不营生产以介洁称天启初追諡恭懿谙达字旧作俺答今改正】洪懋徳【字峻明湘乡人万厯举人为宿松令以清慎着事父至孝官归授徒自给经营诸弟婚学周悉丰赡矿贼破湘乡肆掠入其家懋徳整衣待之容色无变贼无所犯贼退人怪之懋徳曰吾不见有贼贼固不吾害也】刘宏化【长沙人万厯进士厯刑科给事首纠辅臣附权贵内臣僭批答有直声议移宫红丸之案侃侃不阿会熊廷弼论死宏化力争之坐受熊贿罢官崇祯初起兵科都给事累迁南大理寺卿以疾归】罗其纶【字彛伯茶陵人万厯举人授太康教谕征修熹宗实录迁琼州推官黎人骚动几二十年纶单骑宣谕殱其渠入其地为水会所玺书褒奬谳岭东北狱释寃辟八十三人累擢郎中年八十四卒笥箧萧然仅有遗稿】李腾芳【字孚子湘潭人万厯进士入内阁掌制诰以忤魏忠贤削籍归忠贤诛擢礼部侍郎召对条奏悉称旨晋尚书卒赠太子太保】胡应台【字征吉浏阳人万厯进士官兵科给事中转吏科以直忤时相出为江西督学称得人厯太仆卿巡抚应天振纲肃纪执法不阿旋督两广威名益着召为南京刑部尚书以忤珰夺职崇祯初起南兵部尚书疏乞终养归】罗喻义【字萸江益阳人万厯进士天启初官南京国子祭酒诸生陆万龄等请为魏忠贤立祠太学右喻义惩其倡率者三人乃止忠贤闻之大怒削籍崇祯中厯官礼部左侍郎充日讲官撰尚书讲义于正文外旁及时事以违例革职卒諡文介】洪云蒸【字化卿攸县人万厯进士累官岭南道副使崇祯六年粤寇张文斌等凭险四掠诱擒之平九连山题建连平州赐赉有差擢按察使七年海宼刘香老围海丰屡挫其众香老惧乞抚云蒸单骑按其垒贼留之云蒸隂檄闽将郑芝龙进兵至以云蒸在不即攻云蒸方在贼船急挥手曰母以我为念灭此以报朝廷可也香老怒杀之沈尸海中越五日浮尸沙口有鹤张翼覆之舟人特祀焉】黄洽中【字景台善化人万厯进士标格孤介初知归安县有声厯户部郎知太原南安二府所至畏其清强在太原奏蠲地亩荒税二万余两在南安蠲木价五万缗屡迁边才不就家居杜门不出课诸子悉有文名】陶汝砺【字用我宁乡人早聘吴氏将娶而呉病瞽吴氏请絶婚汝砺曰既盟而弃妇将安归卒娶之亲迎之日吴目复明后知泰顺县以恺悌闻】王柱【字定宇长沙人为诸生时教授生徒动循礼法太守葛登名延为子师有同里被诬人命者巳抵罪柱力白其寃得释絶口不言逾时其人始知愿以身供役柱力辞之天启中以贡生授徳安教谕迁知繁昌县在官六载有清名水溢堤溃捐俸修筑陞无为知州未赴卒民立祠祀之】石万程【字仲允湘潭人天启进士授户部郎中出守徽州值魏忠贤黄山开采嵗利以数万计万程力争不得即挂冠去遂夺职崇祯间起知常州迁温处兵备副使降海宼张宏铭等万余人以病乞休去】周堪赓【字仲声宁乡人天启进士知永春县调福清治行为八闽冠擢御史巡按真顺等处持法平允多所全活厯迁府尹时河工屡溃以工部侍郎兼副都御史往治数月功成省帑金三十万上大嘉赉假归卒】陈来学【字开之攸县人天启举人临蓝贼破攸县来学率家丁捍御不克死之】娄琇【字元夫湘隂人天启举人崇祯中知泾州李自成犯城琇招募义勇为拒守计邑人感其忠协力固守贼悉众攻之城陷被执慷慨就戮骂不絶口妻亦不屈被杀事闻赠太仆卿】杨会英【字嘉士宁乡人天启举人厯国子学录擢兵曹闯贼陷京师不屈死又同邑彭月浴献贼胁授伪职不受死之有骂贼诗十数首】冯一第【字椳公善化人天启举人以诗文名张献忠陷长沙一第将乞师他方贼系其母兄以招之乃归贼防其两手置营中一夕死母兄获免从祀忠烈祠有史发二十巻又同邑吴愉崇祯举人从知府周二南御贼被杀附祀二忠祠】廖国遴【字孟符长沙人崇祯进士授扬州推官时内官杨显名奉使作威国遴纠其専擅调保定修城赈饥备尝劳瘁擢户科给事中上守边诸防后同乡熊开元劾周延儒忌者谓疏出国遴手以他事下诏狱寻释归】谢肇元【湘潭人崇祯进士知嘉定州请裁溢额税着祥刑录息讼转户部郎累迁按察使镇颖夀时献贼蹂躏城邑肇元躬擐甲横戈冒矢石贼多授首境内获安以劳卒赠太仆寺卿】萧伟【字岂凡长沙人崇祯中武举授王会都司峒蛮为寇伟单骑深入陷蛮死之侄键武学生亦以勇力着献贼陷郡不屈死】彭友元【益阳人崇祯中母病笃友元痛哭呼天剖胷割肝一片烹以进母母食而愈久之余肝迸出如瘤见者泣下】王法臣【字泰哲攸县人崇祯中拔贡叛将张克成纵掠法臣责以忠义指陈利害被执骂不絶口死之又同邑王景熙为总兵鍞武冈亦抗节死　本朝乾隆四十一年俱　　赐諡烈愍】龙孔蒸【字季霞湘乡人崇祯举人流寇破长沙授伪职誓死不出寻扶母避宼山中已奋跃上峻坂顾老母在坂下援之遂遇害】吴从明【字信可湘隂人崇祯举人知遵义县多恵政擢苏州同知督运为闯贼所得死之　本朝乾隆四十一年　　予入忠义祠】陶显位【字仲仁宁乡人年十六读易有疑闻丰城李氏家传易学遂裹粮往受业三年学成始归后任桃源训导又尝摄县篆有暮夜投金者却不受既归复以易学授里中年近八十嗜学不衰着有周易説旨】李有斐【字非文善化诸生左兵抄掠挈家潜山中为所执身被数创夜忍痛负母走母渇取血饮之复被执索金不获乃杀之】唐韵【湘潭诸生张献忠陷城与父鹤翔母钱氏俱被执贼杀钱韵拊尸恸哭求死贼怜而释之韵终抱尸不去泣血数日死母旁　本干乾隆四十一年　　予入忠义祠】黄鳯徳【湘隂人张献忠陷长沙知县杨开退保白鹤山为恢复计鳯徳左右拥卫佐召募贼怒先捕开并家属十七人沈于河乃磔鳯徳并戮其妻同时死难者诸生谭景悦萧赞黄文炳黄甲甲之子先炳谭孔昭　本朝乾隆四十一年俱　　予入忠义祠】周敏中【益阳人知清流县张献忠破城为贼所执敏中不屈索冠带贼弗与敏中厉声骂贼死之　本朝乾隆四十一年　　赐谥节愍又同邑钟鸣谦吉藩内使吕公还并殉献贼之难　本朝乾隆四十一年俱　　予入忠义祠】易应达【益阳诸生献贼之乱举家避山中父咸宁被执应达挺身求代因遇害父得不死又诸生温昆来潘若洙及弟若鸿俱死难本朝乾隆四十一年俱　　予入忠义祠】文昌拱【醴陵人性孝友喜读书为贼所执词气慷慨抗节而死　本朝乾隆四十一年　　予入忠义祠】谭思敬【湘潭人与子清逺俱以义勇闻张献忠陷湘潭大掠村落思敬父子大殱贼众献忠怒夜督千骑围其家思敬父子力战溃围去后被执为贼所磔　本朝乾隆四十一年　　予入忠义祠】谢承任【茶陵人袭指挥使崇祯末调贵阳粤寇万余蹂躏猖獗令委城去承任督羸卒誓守城陷被执骂不絶口遂遇害事闻勅建庙祀之　本朝乾隆四十一年　　赐諡烈愍】胡湛【字秋水攸县人三中武举官把总崇祯末临蓝贼犯攸湛率乡勇力战死贼亦溃遁不敢逼诏赠官　本朝乾隆四十一年　　予入忠义祠】张孟【宁乡人儒家子以贫佣书于孝亷杨某家献贼至杨被执孟于万军中突呼而前求代死贼为感动遂得释】
　　本朝胡尔恺【字石江长沙人明进士洪承畴荐为吏科给事中在职一年章数十上其言湖南凋敝尤切厯礼部左侍郎遗疏犹陈平催征禁营造抑侵渔革夫轿四事】赵开心【字灵伯长沙人由进士任御史厯官工部尚书兼督仓场居官有鲠直声】陈六礼【攸县诸生顺治三年有山贼之警六礼率乡勇御之被执骂贼死妻朱氏亦自缢】
　　【诏旌其门】尹惟日【茶陵人顺治进士知和平县才识敏练九连山寇猖獗四省会不克惟日单骑深入招降之请设官驻守岑冈以安反侧以劳瘁卒官民祀之王守仁祠】张愫【湘隂人张献忠之乱愫甫十龄扶其祖奔城北遇贼欲杀其祖愫以身翼蔽连受数刃贼义而舍之父殁庐墓三年】温世儒【益阳人父昆来死献贼之难世儒甫六嵗哀毁过人康熙十一年举于乡吴逆搆乱征世儒逃避不辱】陈鹏年【字北溟湘潭人康熙辛未进士初知西安县复流民雪寃妇旋守江宁革重耗去闗蠧后守苏州摄藩篆平籴濬河锄凶理枉虽叠遭吏议而】
　　【圣眷愈优以修书总裁临视河道值武陟马营口决兼漕渠浅淤鹏年躬亲相度请于马营上流及王家沟官庄峪诸处各开河以杀水势坝埽旋合旋溃官民悉力竟告成功实授总河以劳卒官】
　　【谕赐祭諡勤恪祀贤良祠鹏年性介特然与人交极和豁达豪迈笔翰如流所著书皆行于世】易正言【湘乡人天性纯和父卒庐墓十年事母尽色养终身不懈着周易讲义家训等书康熙五十一年旌】
　　流寓晋陶淡【字处静鄱阳人侃之孙于长沙临湘山中结庐居之养一白鹿以自偶亲故有之者辄移渡涧水莫得近之州举秀才淡闻遂转逃罗县埤山中】唐裴休【字公美济源人干符中由太子少保分司东都厯荆南节度使因侨寓焉尝讲道益阳冇白鹿啣花而听过浏阳霜华寺留象笏镇山门】五代梁朱葆光【南阳人梁祖代唐葆光与唐旧臣顔荛李涛数辈挈家南渡寓潭州毎正旦冬至必序立南岳祠前北望号恸殆二十年】宋李稙【字元直临淮人秦桧当国凡帅府旧僚率皆屏黜稙即乞祠奉亲寓居醴陵十有九年杜门不仕】胡宏【崇安人安国次子安国提举湖南学事遂居衡山宏游宁乡而乐之筑室讲道其间】张栻【广汉人绍兴间随父浚知潭州因寓城南后又筑城南书院于妙高峯与朱子讲学】胡大履【宏子】
　　【弟大时俱受业张栻之门而大时则其壻也世其家学大履兄弟俱尝学于朱子大时又尝学于陆九渊】李安国【洪都人悦安化山水灵竒卜筑伊溪侧隠居读书自号梅山老人】欧阳新【吉州人寓居长沙闻宗人欧阳守道至往访之初犹未识也晤语相契守道即请于转运副使呉子良礼新为岳麓书院讲书新讲礼记天降时雨山川出云一章守道起曰长沙自有仲齐吾何为至此仲齐新字也】邓得遇【卭州人徙居湘乡累官靖江知府元兵至得遇朝服南望拜辞书幅纸云宋室忠臣邓氏孝子不忍偷生宁甘溺死彭咸故居乃我潭府三闾大夫吾之俦侣优哉游哉吾得其所竟自沈于水】
　　列女晋尹虞二女【长沙人虞以始兴太守起兵讨柱弢战败二女为弢所获并有国色弢将妻之女曰我父二千石终不能为贼妇有死而巳弢并害之】宋张氏【安化人嘉定间遇贼蔡六胁以利刃欲汚之骂贼遇害】赵淮妾【长沙人逸其姓氏徳祐中从淮戍银杏坝淮兵败俱执至洲元帅阿扎恶淮不肯招降李庭芝杀而弃其尸江滨妾俘一军校帐下乃解衣中金遣其左右告之曰妾夙事赵运使今其死不妾诚不能忘情愿因公言掩埋之当终身事相公无憾矣军校怜其言使数兵舆如江上妾聚薪焚淮骨置瓦缶中自抱持操小舟至急流仰天恸哭跃水而死　按旧作阿术今译改】元于同祖妻曹氏【茶陵人父徳夫教授湖湘间同祖在诸生中因以女妻焉至正二十年茶陵陷曹氏闻妇女多被驱逐谓其夫及子曰我义不受辱顾舅年老汝等善事之遂自刎死妾李氏亦自刎】刘颋妻段氏【茶陵人至正末红巾贼起被获自沈于水贼救之大骂死之数日家人得其尸面如生】明张达妻王氏【安化人嘉靖初达为流贼所执欲并执王乃以首饰投贼脱去俄报达被拷几死曰夫死我生何为自沈池中死】黄昌妻蔡氏【宁乡人昌死哀毁数絶父兄劝慰之不从一日自经死是日昌裂遂合焉】王道纯妻谭氏【茶陵人夫死自缢】王用器妻罗氏【安化人年二十二夫死誓不再适有夺其节者防一指以絶之】骆文吾妻车氏【长沙人明末避兵山中被执逼告夫所匿处佯许诺引至油铺桥投水死翌日面如生同县黎天俊妻王氏蔡三逵妻赵氏同被执亦逼告夫所匿处二氏终不言俱遇害诸生谢三台妻王氏同姑嫂子女七人溺水死】唐吉会妻钱氏【湘潭人张献忠之乱吉会为贼所执将刃之钱在山中急出贼纵其夫欲汚之钱大骂贼怒乃杀之】王某妻詹氏【益阳人张献忠之难被执行经絶壁遂身跃入深渊死】长沙女子【崇祯末张献忠陷城兵吏皆逃惟女子执戈登陴贼入持戈击贼贼曰官兵失守汝一女子何能为女曰吾以愧天下之为男子者大骂以戈逐之遂遇害】王醇宇妻郭氏【善化人二十早寡崇祯十六年避兵山中与子以程相失俱被执郭投枫树渡死以程至王家坪闻母溺亦赴水死后数日家人觅其尸母子擕手如生】文在中妻张氏【湘潭人张献忠之乱男妇共匿一山贼至疾驱诸妇下张独抱一树大呼曰死即死此耳移一步不得贼杀之】唐世起妻欧阳氏【湘潭人张献忠之乱世起及妻子俱为贼所得欧阳氏语世起曰汝与子逸去我自为计明旦贼诘之以实告怒而杀之其子觅至尸所阅一月面如生同县诸生王载及妻阙氏被执夫妇皆不屈死】何敏逊妻潘氏【湘隂人张献忠搜山潘行絶壁下度不能免顾敏逊使速避行不数武潘以头触石死】胡士柱妻蒋氏【湘隂人崇祯末兵寇相掠挈室逃窜猝被执士柱以蒋故逡巡不忍去被杀蒋奋身而前伏尸旁痛哭贼械系之骂哭益厉贼怒杀之】何一蕃妻王氏【益阳人张献忠破城被执杀一蕃欲汚王氏王曰待瘗夫从汝瘗毕乃大骂赴水死】廖某妻谢氏【湘乡人崇祯末为乱兵所俘求脱不得乃指怀中子绐军校曰吾夫匿苇中吾以子付之当从汝去贼以为然谢至河旁抱子投水死】刘大焕妻彭氏【茶陵人避乱黄塘夫妇俱被执彭厉声曰宁杀我幸勿杀我夫言未竟夺刃自刎贼大惊因得免】石麒妻周氏【善化人年二十麟死左兵肆掠为所获惧汚阳欣然就道行经龙洞潭忽振跃投水死】杨才英妻胡氏【宁乡人明末为左兵所执逼之解衣抢地大骂贼怒剖其腹死】
　　本朝谭伯生妻陈氏【茶陵人顺治初避流寇擕男投涧中为贼所执欲犯之夺刃自刭顺治十一年　旌同州陈蕃女名胜贞年十五为贼所执跃入百丈潭死】汪天溥妻鲁氏【浏阳人遇贼被执不汚遂受害康熙二十年　旌】髙位妻龙氏【醴陵人夫亡守节值吴逆之变与邻妇文首干妻邱氏邵某妻张氏俱不受贼辱同赴水死】叶某妻胡氏【长沙人夫死自刭死】张某妻朱氏【江西人寓居攸县年二十寡居守节三十九年贫窭甚尝竟日不举火】许右章妻刘氏【东人嫁许为湘潭人右章殁母欲夺其志刘割左耳自誓以节终】蒋之棻妻黄氏【湘隂人守节事姑姑老而瞽黄晨夕防之复明康熈三十年　旌】寻诸妻首氏【浏阳人寄居平江诸他出邻人姚益欲汚之胁以利刃首不从遂遇害康熙四十二年　旌】王徳俊妻盛氏【益阳人性至孝徳俊祖母刘病不能谷食盛乳哺之徳俊卒守节终身雍正六年　旌】周正坎妻李氏【长沙人年二十七夫亡事翁姑备尽孝飬自甘淡薄钗荆裙布清苦自若数十年如一日又同县尚仲昌妻陈氏栁昌治妻伍氏栁申生妻彭氏杨仍昻妻黄氏廪生李应铨妻魏氏戴文迪未婚妻杨氏金玉辉妻程氏唐振文妻吕氏师元淳妻杜氏冯文合妻彭氏吴濓妻桂氏林丹妻刘氏杨和春妻陈氏俱乾隆年间先后　旌表】丁赐第妻周氏【善化人贡生周俭女赐第家贫早夭氏依其兄嫂氏劝改与媒氏有成言氏遂雉经死又同县裴大儒妻晏氏萧运昌妻祝氏龚学良妻何氏李元勲妻雷氏黄文业妻王氏生员汪秉元妻胡氏烈妇徐宏表妻沈氏尹贵盛妻曹氏俱乾隆年间先后　旌表】陈鄂年妻杨氏【湘潭人年二十适陈仅百有八日夫故矢志栢舟遗腹生子树芳抚之成立又同县张心良妻马氏蔡受禔继妻孙氏何鼎妻欧阳氏王世班妻万氏庠生刘惇妻唐氏文序八未婚妻唐氏曽佺宗未婚妻石氏曽荣生妻髙氏唐紫绶妻李氏马振沛妻张氏唐廷理妻曹氏吴登简妻李氏李士经妻赖氏潘作棨妻尹氏文湘妻唐氏俱乾隆年间先后　旌表】易广生妻殷氏【湘隂人自幼结婚易氏中微父母欲寒盟女闻吞一环气絶以救得蘓嫁未久夫夭父母屡欲夺志截髪毁容哭于墓涙着树树为之枯又同县刘云鳯妻萧氏熊宜懐妻许氏杨斐章妻刘氏监生吴翼民妻陈氏彭宗也妻肃氏甘如霖妻吴氏任元谟妻段氏杨应品妻何氏霍士妻许氏萧士燿妻何氏李景山妻熊氏郑先正妻刘氏何柏舟妻萧氏舒伍翰妻吴氏顾懋荣妻田氏杨棨艺妻谢氏吴绍蕣妻黄氏蒋常义妻谢氏张文衡妻盛氏刘本善妻王氏俱乾隆年间先后　旌表】胡九瑞妻张氏【宁乡人年二十八夫亡自誓完节抚两子成立事继姑曲得欢心治家严肃家人未尝见其笑语又邓□妻蔡氏监生贺徳明妻王氏钟彬玉妻陈氏张兴慧妻邓氏熊元恒妻杨氏刘利恕妻黄氏邬成玺妻谭氏周宪锦妻程氏烈妇刘兆之妻胡氏俱乾隆年间先后　旌表】李光景妻郭氏【浏阳人年二十四夫亡氏欲身殉因姑老子幼苦志守节三十四载同县杨嘉植妻戴氏陶辉洛妻刘氏烈妇曽常清妻欧氏俱乾隆年间　旌表】陈士偀妻李氏【醴陵人年十三适陈明妇职二十四嵗夫故矢志守贞辛勤教子又同县易彬芳妻谢氏郭仕煌妻贺氏何天衡妻钟氏廪生何钦妻丁氏州佐何镛妻谢氏黄季肇妻刘氏刘绍祖妻贺氏罗其桂妻胡氏俱乾隆年间先后旌表】蔡渶妻曽氏【益阳人年二十八守节奉舅姑生飬祭俱尽礼又同县监生髙言妻曽氏生员王克成妻罗氏汪公谐妻蒋氏夏世仕妻徐氏生员陈吉言妻徐氏叶啓伦妻李氏汤焕然妻陈氏卜希天妻周氏俱乾隆年间先后　旌表】周国璟妻易氏【湘乡人年二十三而寡一痛几絶将以身殉舅姑谓曰汝三子皆幼吾夫妇年迈将何所恃氏乃止奉飬甚谨训子以义方又同县贺懿徳妻谢氏谭鸿祧妻聂氏熊明仁妻萧氏廪生简自采妻葛氏彭宗之妻陈氏李必颖妻姚氏罗宗诗妻呉氏生员陈舜绩妻李氏胡国显妻罗氏王天钟妻邓氏孔廷衡妻周氏甯嘉炳妻彭氏王光杨妻汪氏黄宜惺妻曽氏邓定炽妻刘氏赵轩妻黄氏王公揖继妻傅氏左厚泽妻黄氏尹坤大妻彭氏沈之鹏妻王氏朱隆攀妻李氏朱隆魁妻欧阳氏文国鋕妻杨氏陈祖昻妻彭氏李钟妻朱氏左七泽妻黄氏谢再理妻易氏罗万逊妻唐氏李仁化妻朱氏俱乾隆年间先后旌表】刘士临妻汤氏【攸县人年二十八夫亡子幼抚孤成立孝事翁姑至老饮冰茹蘖又同县彭念璋妻欧阳氏陈之騋妻文氏贺宗荣妻陈氏陈梦拔妻张氏张子杨妻周氏蔡上寛妻刘氏蔡来南妻刘氏郭志定妻谢氏易宗茂妻洪氏尹咸宁妻贺氏皮启沂妻刘氏邹绍湘妻王氏谭起蛟妻刘氏谭其伦妻贺氏谭际举妻刘氏烈妇刘辉五妻洪氏俱乾隆年间先后　旌表】周天桂妻邓氏【安化人年二十三生子甫一嵗夫亡氏殷勤纺绩矢志靡他事翁姑至孝训子义方守节三十年同县烈妇周宗望妻贺氏乾隆年间　旌表】谭梦燕妻胡氏【茶陵人年十八夫亡遗腹四月坚心守节家贫勤纺绩以资饔飱姑病瘫侍汤药不离左右抚孤成人又同州莫子毅妻谭氏生员罗赤明妻刘氏尹惟藩妻周氏谭文亨妻刘氏并乾隆年间先后　旌表】
　　仙释南北朝齐张岊【清河人齐明帝时厯官至司空后弃官入攸县温泉山结庐修道白日乘云鹤去因名其山曰司空山】唐缑仙姑【长沙人修道于衡岳有青鸟飞来为伴每冇人游山青鸟必预説姓氏及期一一皆验后入九疑山仙去】怀素【长沙钱氏子疎放不拘喜饮酒善草书酒酣兴发遇寺墙里壁靡不书之贫无纸乃种芭蕉万株以供挥洒自云得草书三昧弃笔堆积埋山下曰笔冢】隠山【洞山与密师行脚见溪流菜叶乃披草行五七里见师羸形异貌因相与问答师作偈曰一池荷叶衣无尽满地松花食有余刚被世人知住处又移茅屋入深居遂烧庵不知所之人称为隠山和尚】善觉【华林寺主尝念观世音菩萨号有二虎为侍者呼以大空小空虎即应声而至】梼树【不知何时人唐广徳间寄衣鉢梼树中趺坐越七日喝开梼树取衣鉢入大川山搆慈云寺以居】慧朗【参马祖有悟居招提寺时称大朗又有振朗参石头有悟居兴国寺时称小朗皆长沙人】景岑【长沙人尝言我若一向举扬宗教法堂前须草深一丈事不获巳向汝诸人道　本朝雍正十二年封洞妙朗净禅师遣有司致祭】洪諲【长沙人尝与数耆宿至襄沔间一僧举论宗乘颇敏捷论説不巳洪諲语曰参须实参悟须实悟阎罗大王不怕多语僧拱而起】如海【周氏子曽为成都主簿后为僧晚居长沙在定十四日人即其处而成室宇遂为寳应寺去至湘西人又从之负木砻石为龙安寺栁宗元为之碑】疏言【道林寺僧武宗会昌时沙汰浮屠尽焚其书宣宗立诏徐复之而书籍巳尽疏言至太原求遗经得五千四十八巻辇自河东而归李节为之序】灵祐【福州赵氏子游江西参百丈遂居参学之首后住沩山七载裴休为建寺居之奏请赐额曰密印为五宗第一大中年盥潄趺坐怡然而逝諡大圆禅师　本朝雍正十一年封灵觉大圆禅师遣有司致祭】庆诸【新淦陈氏子住潭州石霜山后参道吾有省避世混俗于长沙浏阳人莫能识洞山曰浏阳乃有古佛居石霜二十年常坐不卧僖宗闻其名専使赐紫坚辞不受光启四年坐化】五代周草衣【不知何许人居草衣岩上足不履地口不尝味三十余年坐一绳牀而巳】宋洪蕴【长沙人本姓蓝习方技之书以医术知名太祖召见赐号广利大师尤工诊切毎先嵗时言人生死无不应】真如【大沩山僧临川闻氏子戒律精严放参后辄自作务】希白【字寳月潭州人作书有晋人风度庆厯中尝以淳化阁帖模刻于潭之郡斋有古法帖十巻】邵琥【湘隂人少与兄玘弟珪同游太学遇至人后归都峤山卓庵修炼元符初苏轼自岭表归访琥于庵留旬余琥后立草庵西蜀峩眉山遁去不知所终】元易公【居影珠山下日执畚修路至今岩上镌至正壬戌易公修路八字及老织屦易食余则恵人每负秆于坐旁焚之且织且焚画夜不辍一日秆烟不散结为白云遂乘之去今名其地为草鞋湾立石屋祀之】
　　土产铁【明统志浏阳攸安化茶陵宁乡醴陵六县出】铅【醴陵县出】硃砂　水银【明统志俱安化县出】海金沙【明统志长沙善化攸湘潭四县出】苎布【府志湘乡攸浏阳茶陵四州县出】茶【府志安化县出】鸬鷀【府志湘隂县出】



　　钦定大清一统志巻二百七十七
<史部,地理类,总志之属,大清一统志,宝庆府图>
<史部,地理类,总志之属,大清一统志,宝庆府图>
<史部,地理类,总志之属,大清一统志,寳庆府表>
<史部,地理类,总志之属,大清一统志,寳庆府表>
　　钦定四库全书
　　钦定大清一统志巻二百七十八
　　寳庆府【在湖南省治西南四百八十里东西距四百四十里南北距三百九十里东至衡州府衡阳县界一百二十里西至靖州绥宁县界三百二十里南至永州府东安县界一百一十里北至辰州府溆浦县界二百八十里东南至永州府治三百里西南至广西桂林府全州治四百二十里东北至长沙府治四百五十里东南至辰州府治二百里自府治至　京师五千里】
　　分野天文翼轸分野鹑尾之次
　　建置沿革禹贡荆州之域春秋战国属楚秦为长沙郡地汉属长沙国零陵郡地后汉属长沙零陵二郡地三国吴孙皓分置昭陵郡晋太康中改为邵陵郡属荆州永嘉初改属湘州咸和三年仍属荆州宋属湘州齐因之隋平陈郡废属潭州大业三年属长沙郡开皇十年置建州唐武徳四年置南梁州贞观十年改曰邵州开元二十一年属江南西道天寳初曰邵阳郡乾元初复曰邵州五代时属楚晋天福中改曰敏州汉复故宋仍曰邵州邵阳郡属荆湖南路寳庆元年升为寳庆府【宋史地理志寳庆元年以理宗潜藩升府淳祐六年升寳庆军节度】元至元十三年立安抚司十四年改寳庆路总管府属湖广行省明洪武初复曰寳庆府属湖广布政使司
　　本朝康熙三年属湖南省治领州一县四
　　邵阳县【附郭东西距二百四十里南北距一百六十里东至长沙府湘乡县界一百二十里西至武冈州界一百二十里南至永州府东安县界九十里北至新化县界七十里东南至衡州府衡阳县界一百二十里西南至东安县界一百里东北至长沙府安化县界一百里西北至辰州府溆浦县界一百八十里汉置昭陵县属长沙国后汉属长沙郡三国吴置昭陵郡治此晋改县曰邵陵为邵陵郡治宋齐因之隋平陈郡废改县曰邵阳属潭州大业三年属长沙郡唐为邵州治五代晋天福中楚马希范改曰敏政为敏州治汉时楚马希广仍曰邵阳为邵州治宋寳庆初为寳庆府治元改府为路治明仍改路为府治　本朝因之】新化县【在府北一百八十里东西距三百里南北距一百九十里东至长沙府湘乡县界一百里西至辰州府溆浦县界一百里南至邵阳县界一百里北至长沙府安化县界九十里东南至邵阳县界一百里西南至武冈州界二百里东北至安化县治一百二十里西北至溆浦县界二百六十里汉长沙国益阳县地三国吴分置高平县属昭陵郡晋太康元年改曰南髙平后复故属邵阳郡宋齐因之梁以后省隋唐为蛮地宋熙宁五年收复置新化县属邵州寳庆初属寳庆府元属寳庆路明属寳庆府　本朝因之】城步县【在府西南四百二十里东西距一百十里南北距二百九十里东至新宁县界五十里西至靖州绥宁县界六十里南至广西桂林府义宁县界一百八十里北至辰州府溆浦县界一百十里东南至义宁县界一百十里西南至绥宁县界二百五十里东北至武冈州治一百十里西北至绥宁县治一百二十里汉都梁县治晋以后为武冈县地宋为武冈及绥宁县地熙宁八年置城步砦属武冈县明洪熙初置城步巡司治十七年析武冈州及绥宁县置城步县属寳庆府　本朝因之】武冈州【在府西南二百八十里东西距一百九十里南北距三百里东至邵阳县界一百五十里西至靖州绥宁县界四十里南至广西桂林府全州界一百六十里北至辰州府溆浦县界一百四十里东南至新宁县界四十里西南至城步县界三十里东北至邵阳县界一百五十里西北至辰州府黔阳县治四百七十里汉置都梁侯国属零陵郡后汉为都梁县仍属零陵郡晋武帝分置武刚县与都梁俱属邵陵郡宋齐因之梁改武刚为武强隋二县俱省唐武徳四年复置武冈县属邵州宋崇宁五年升为武冈军属荆湖南路元至元十三年置安抚司十四年升武刚路总管府明洪武元年曰武冈府九年降为州以州治武冈县省入改属寳庆府　本朝因之】新宁县【在府西南三百十里东西距二百十五里南北距一百二十五里东至永州府东安县界一百四十五里西至城步县界七十里南至广西桂林府全州界八十里北至武冈州界四十五里东南至东安县界九十里西南至全州界四十里东北至邵阳县界九十里西北至武冈州治九十里汉置夫彛侯国属零陵郡后汉因之晋改属邵陵郡东晋改曰扶县宋齐因之梁改为扶阳后仍曰扶彛县隋省入邵阳唐为武冈县地宋绍兴二十五年复分置新宁县属武冈军元属武冈路明武冈州本朝属寳庆府】
　　形势接九疑之形势据三湘之上游土穰地灵实南楚之望地【宋僧希白开元寺塔记】东距洞庭西连五岭介长沙零陵之地有唇齿辅车之势【祝穆方舆胜覧】自纳梅山通道置驿为湖岭冲要【宋侯延庆修门记】
　　风俗尚气而贵信喜直而欺节俭而不奢朴厚而不恌【宋郡志序】其水宜稻其陆饶黍稷麻麦【宋吕稽中丰年堂记】地接溪峒好勇尚俭【图经】
　　城池寳庆府城【周九里有竒门四东北以资江为堑西南有濠明洪武六年因旧址修筑本朝顺治十五年重葺乾隆十二年十七年重修】新化县城【周四里有竒门四明洪武】
　　【初筑正徳十四年甃石　本朝顺治十三年修康熙十二年重葺乾隆二十四年修葺】城步县城【周五里有竒门四明洪武中筑嘉靖中拓筑万厯中移城临江徙南门东数十步　本朝乾隆十三年修二十五年复修】武冈州城【周七里有竒门四冇濠后塞北门明洪武初因旧址筑正徳十三年辟新南门嘉靖三十九年增筑外城于城南辟三门崇祯十二年再展北城本朝乾隆二十三年修】新宁县城【周二里门四明景泰二年筑成化六年甃石　本朝顺治五年修乾隆二十六年复修】
　　学校寳庆府学【在府治西宋治平四年建在府治东绍兴中徙入城乾道初复故嘉定中始迁今所明洪武初重建　本朝顺治康熙中屡修入学额数二十名】邵阳县学【在县城东明洪武中因元故址建　本朝顺治康熙中重修入学额数二十名】新化县学【在县治东旧在县西南明成化中迁建今所　本朝顺治康熙中屡修入学额数二十名】城步县学【在县治东旧在县西南　本朝康熙中迁建今所入学额数八名】武冈州学【在州城南明洪武初因宋元旧址建　本朝顺治中葺入学额数二十名】新宁县学【在县城东明正徳中建嘉靖中迁县治西万厯中复迁金城村又迁南闗外天启中仍迁今所　本朝顺治中葺入学额数十二名】东山书院【在邵阳县东东山方舆胜览周茂叔于治平五年以永倅来摄郡事迁学于郡东郡学有祠朱元晦为记县志绍兴中建明嘉靖中改名濓溪书院　本朝乾隆二十四年重修又爱莲书院在邵阳县城内新化县有梅溪书院在县城内乾隆五年建新宁县冇莲潭书院在县东闗外乾隆二十三年建武冈州有鳌山书院乾隆二十六年建旧有谏议书院明建今废附识于此各州县并设有义学社学】
　　戸口【原额人丁五万四千三百八十八又滋生人丁六十四万二千一百二十二】
　　田赋【田地塘二万七千六百八十六顷一亩六分五厘额征地丁正杂银八万二千三百五十八両一钱三分六厘本色米一万一千六百三十七石九斗七勺】
　　山川洛阳山【在府城东二里资邵二水防其下有一石室】东山【在邵阳县东半里坌起城左形如覆防】小佘湖山【在邵阳县东三里髙峙峻拔唐时祀申泰芝于佘湖山以去县逺改祠于此因名其前为马鞍山】髙崧山【在邵阳县东三十里】孤山【在邵阳县东四十里平壤突起下有石洞殊宏敞】天堂山【在邵阳县东五十里石室宏敞可容数十人】祥云山【在邵阳县东五十里一名望岳山】月湖山【在邵阳县东七十里怪石嶙峋嵌空峭异上有云岩】龙山【在邵阳县东八十里接长沙府湘乡县界明统志山顶有龙池泉如涌潮分为二一入湘乡为涟水一入邵阳为邵水】金仙山【在邵阳县东一百十里有泉水即桐江之源】桃林大山【在邵阳县东一百二十里深林丛薄明设分水堡于此】六亭山【在邵阳县治南名胜志前人以城中有六山各亭以眺逈因目为六亭山县志城中六山曰天池上有池山腹有泉曰铁局曰望仙曰六一曰八角曰栖真下有饮鹤池】希夷山【在邵阳县南三十五里山下有泉分流一入邵水一入资水】小眉山【在邵阳县南九十里耸拔如笋高近十里】髙霞山【在邵阳县南一百里接永州府东安祁阳二县界】四望山【在邵阳县南一百二十里接永州府东安祁阳二县界】石门山【在邵阳县北四十里两山相夹如门资水经此】白云山【在邵阳县北五十里上冇白云岩】七里花山【在邵阳县北五十里上多古木异卉】文竹山【在邵阳县东南五十里一名扶阳山湘中记邵陵髙平县有文竹山上有石牀靣靣緑竹扶防常随风委拂此牀】佘湖山【在邵阳县东南一百二十里山势飞舞其形若凤顶有雷祖岩履之空洞有声上又有一台台侧有石如悬几祷雨视石上滴水以为雨】邪姜山【在邵阳县东南一百三十里跨衡州府衡阳永州府祁阳二县界一名大云山又名七星山又名白云峰为南岳七十二峯之一有石岩可坐数十人瀑泉从岩隙泻下不絶】金华山【在邵阳县东南一百三十里髙百仞巉峻嵌空林木蓊鬰】金紫山【在邵阳县西南五里】西游山【在邵阳县西南一百里山林丛杂明隆庆中设永靖等堡于此】耑山【在邵阳县东北一里前滙资邵二水后绕狮潭其左为砥柱矶】八字山【在邵阳县东北二十里鱼溪】朗概山【在邵阳县东北七十里峻不可涉石级仅容一趾攀引而上其顶甚濶】涟河山【在邵阳县东北八十里两山如帯夹涟水】尖山【在邵阳县东北一百里接长沙府湘乡安化二县界髙三十里顶多民居桑麻田园无异平土】西山【在邵阳县西北一百八十里髙广而纡奥民多火耕有腴产】望云山【在邵阳县西北一百八十里接新化县界府志横亘数十里髙二十里顶冇天池流衍百其大者曰金滩曰银坑防于砦上西南流百里入资水山多产蕨山后为髙平旧县今属新化县】元溪山【在邵阳县西北一百九十里接新化县及辰州府溆浦县界上有纸钱堡】顿家山【在邵阳县西北二百里接辰州府溆浦县界极峻峭即古鄜梁山】麻塘山【在邵阳县西北二百里接溆浦县界】崇阳山【在新化县东一里下临资水】青云山【在新化县东二十里巉巗屹立石径盘旋】花山【在新化县西五里立石崚嶒宛如花蕚又西二十五里有南山】黄杨山【在新化县西四十里府志峭壁髙耸上有九井十三峯峯似莲花其巅平广元末置砦其上】灵源山【在新化县西八十里上有白旗峯】福景山【在新化县南四里】梅山【在新化县南五里一名上梅山五代及宋初为洞蛮苏氏巢穴熙宁五年湖南北察访章惇遣使招降之遂为内地】维山【在新化县南三十里珂溪出此】火旗山【在新化县南四十里一名火溪山峭拔拥峙状若缀旗】黎山【在新化县南四十里山麓有崖清泉涌出毎日三潮髙数丈时刻不爽】石槽山【在新化县南六十里半山有飞瀑】牛山【在新化县南一百里接邵阳县界一名长龙山又名牛栏山王存九域志新化县有长龙山】文仙山【在新化县南一百里一名文斤山唐书地理志邵阳冇文斤山方舆胜览上有三峯石壁峭絶半山之间有石室傍有龙池名胜志石室拔地五丈天生石梁可陟而登旁有石防又有石牀髙一丈四尺茂林修竹蔽防左右乃晋髙平令文斤修炼之所】仙姑山【在新化县西南五里】牛头山【在新化县西南八十里旧置砦于其上】罗洪山【在新化县西南八十里洋溪所出】金凤山【在新化县西南一百里】清口山【在新化县西南一百里】熊胆山【在新化县东北一百里一名熊山方舆胜览昔黄帝登熊山意即此明统志多出异兽其山逦迤延袤西接巴黔】壶瓶山【在新化县西北五十里三峯并峙左一峯有石人右一峯有石旗石鼓】清虚山【在新化县西北七十里亦名西山诸山蜿蜒一峯突出四靣陡絶山巅平衍】飞山【在城步县东半里其右有小石泉相近有笔架山】罗汉山【在城步县东十里冇十八峯相连故名】黔峯山【在城步县东二十里一名凉伞界自麓上五里左冇龙须岩二峯相对四望寥逺中有雷神石潭祷雨輙应】紫云山【有二一在城步县东二十里亦名云雾岭髙三里上有紫霄宫紫云庵潜龙书舍一在武冈州东一百二十里接新宁县及永州府东安县界山产紫芝顶有映天湖泉涌如潮流出老雪岩外溉民田】巫山【在城步县东四十里上有峯十二巫水出此】花溪山【在城步县东五十里接新宁县界獠猺诸峒环居其下盆溪界其地两岸春花簇锦一溪回绕因名】隘头山【在城步县西一里上有石壁石泉下有岩洞春水涨出可以溉田相近有囘龙山】旧宅界溪山【在城步县西又有斜头山洞头山俱在县西皆通大水峒苗路有兵戍守】聚秀山【在城步县南一里】团苍山【在城步县北九里形如囷仓髙峻而险相近有崆峒山】白竹山【在城步县北二十五里有白竹隘】龟山【在城步县北七十里】大狮山【在城步县东南半里一名寺岩山倚城临水下有龙潭】梅花山【在城步县东南五里】格木山【在城步县西南十里猺苗分界处】楠木山【在城步县东北十里多产楠木其下为温塘村居民数百家又东北三十里有雷尖山】布谷山【在城步县东北六十里山有乱石丈余石中有泉如米汁味甘美】太古山【在城步县东北九十里茂林深箐极幽而阻】青角山【在城步县东北一百里上冇三十六峯最高险此山出云则雨里人每以为占】觉古山【在城步县西北十五里】莲荷山【在城步县西北四十里四靣峻濶中多茂林深树险阻幽深通靖州绥宁县界】鼇山【在武冈州城内俯瞰渠水下有龙湫】诰轴山【在武冈州东八里　按诰轴山有二又一在西北二十里】紫阳山【在武冈州东一百五十里方舆胜览紫阳山有千寻石壁宋諌议周仪读书处陈简齐谓雷霆鬼神之所为非人力之所能就者是也】天尊山【在武冈州西二十里中有石室山下出泉流为渠水】黄茅山【在武冈州西二十五里】太原山【在武冈州西四十里一名太原山名胜志冈原平衍泉流不絶美沃之地】枫门山【在武冈州西六十里一名风门山又名枫门岭又名风阳山接城歩县及靖州绥宁县界黔楚通衢也】礼仙山【在武冈州南五里下有洞】古山【在武冈州南五里上有瀑布下有深潭相传龙潜其中】连山【在武冈州南十二里石壁陡峻其顶寛平】云山【在武冈州南十五里方舆胜览山为一郡胜处冇月华峰杏花坞投龙洞猿藤水道者巗侯公洞州志自麓至顶十余里有峯七十一唯紫霄日华月华芙蓉香炉最着道书第六十九福地】雷霆山【在武冈州南二十里明统志上有石坛水旱民祷于此】武冈山【在武冈州北五里唐栁公绰平蛮于此山栁宗元有铭水经注武冈县左右二冈对峙间可二里后汉伐五溪蛮蛮保此洞故曰武冈一云东汉伐五溪蛮与民同保此山故又名同保】广福山【在武冈州北三十里中有石洞曰云霁洞深邃莫测】白马山【在武冈州北一百三十里】望乡山【在武冈州北一百四十里】角尖山【在武冈州北一百八十里明统志有大角尖小角尖其状如角周围森耸路通辰沅】寳方山【在武冈州东南五里一名寳胜山亦名资胜山又名法相岩明统志寳方山有巗洞八所曰栖真上屏太保朝阳迎阳芙蓉隐仙花乳其中龙甲神像皆滴乳所成】南山【在武冈州东南十里山腰有泉溉田千顷】唐紏山【在武冈州西南一百里接靖州绥宁县界一名路山后汉书郡国志都梁有路山郦道元水经注澬水出武陵郡无阳县界唐纠山盖路山之别名也九域志武冈县有唐纠山】竹坪山【在武冈州西南一百八十里明统志山势髙峻为一州伟观】都梁山【在武冈州东北水经注都梁县西有小山上有渟水既清且浅其中悉生兰草緑叶紫茎芳风藻川兰馨逺馥俗谓兰为都梁山因以号县受名焉李吉甫元和郡县志在武冈县东北一百三十里】金峰山【在新宁县东五里名胜志山有芙蓉岭岭侧有飞瀑泉四旁陡险絶顶正平可容数百人石屋石牖若天生成】纱防山【在新宁县东十里一名小金峯】扶阳山【在新宁县东十五里扶阳县以此得名】紫螺山【在新宁县东九十里其状如螺林木蓊翳前有狮象山右冇天马山】防笏山【在新宁县西十五里一石突起峭削如笏矗立千寻顶广数尺四靣诸山独此最髙】崀山【在新城县西二十里名胜志顶有三石如巨人状】三栏山【在新宁县西二十里三峯拱翼若栏楯然】笔架山【在新宁县南二里三峰并峙下有巗洞】髩子山【在新宁县南十里青碧如髪】金城山【在新宁县南十五里道书第六十八福地府志由县渡江乌道萦廻度三天门直至其巅可二十里岩洞髙敞石巷幽夐有泉二链丹池一上有七星桥又有一石横亘絶顶冇石棋盘平如砥石碁子八石凳二旁有古树屈曲上如偃盖有一石窦名曰铃子旧搆乾坤一览亭于其上】芙蓉山【在新宁县南二十里一峯尖秀有石室可容百人】大云山【在新宁县南三十里白水所出】玉屏山【在新宁县南三十里中有一石如鱼跃状俗名鲤鱼石】八十里山【在新宁县南四十里接广西桂林府全州界名胜志山之南抵全州北低本县各四十里连亘八十里﨑岖类于蜀道】桃源山【在新宁县北三十里山势磊落溪流潆廻】髙挂山【在新宁县东南一百十里髙三十里】樟木山【在新宁县西南四十里滑溪盆溪之间其下猺民杂处明时建堡山南以镇之】棋盘岭【在邵阳县东五里有石盘广六尺黑白子防宛然又名祭旗坡】锡茅岭【在邵阳县东八十里一名锡山髙挺独秀水泉清冽下流入桐水】王岭【在邵阳县南四十里延亘五十里髙数百仞山顶平衍负山而居者数百家地宜菽麦】挿花岭【在邵阳县北五十里】九龙岭【在邵阳县东南六十里槎水出此】黄茅岭【在邵阳县东北六十里墨溪出此】大坡岭【在邵阳县东北一百里】朱梅岭【在邵阳县东北一百二十里接长沙府湘乡县界】插旗岭【有二一在城步县东三十里相传马援征蛮经此一在新宁县东二十里有旧营垒此】赤木岭【在城步县东五十里多枫经霜如绘】矮岭【在城步县南三十里猺蛮于此立界】鸦飞岭【在城步县西北八里其锋甚秀常有疾风甚雨】鱼窝岭【在城步县西北十里接靖州绥宁县界】摩诃岭【在新宁县北半里登其巅可览一县之胜】金紫岭【在新宁县东南五里上产云母石日暮望之如永镜悬空照耀人目】雷劈岭【在新宁县东南五十里接永州府东安县界府志竒峰峍屼阻絶行人明时忽雷劈成衢可通商贾石壁冇庚申二字笔画遒劲不知何人所书】河北岭【在新宁县东南九十里五峯连峙髙插云霄其下即龙宫崖】独石岭【在新宁县西南二十里一名鱼峯】扇坡岭【在新宁县西南三十里盆溪南有石广数百亩形斜堕如扇多生芝草细树】古城峯【在邵阳县东南一百二十里接衡州府衡阳县界为南岳七十二峯之一】满□钟峰【在新化县东二十里县志平原一望为□四十有八诸峯若拥若侍中一峯亭亭静峙形如覆钟】大凌峰【在新化县南四十里西溪一名西溪峯府志髙十余里上有瀑布竒石茂林相间絶巘一池广数亩泉流澄碧经夏愈溢】三尖峯【在新化县南四十里三峯相接峭耸十余里】彩山岩【在邵阳县东三十里一名石鼓书洞洞口宏敞其中寛平有石书石鼔石牀石几旁冇圆孔伛偻而入复有一洞幽异莫测】吐秀岩【在邵阳县北五里岩石陡峻俯瞰洞穴深不可测昔人凿石为栈道题吐秀岩三字其下有石如鹿形】鹿角岩【在邵阳县东南巗水成溪下入烝水】月照岩【在新化县东五里石壁临江形如初月下为月塘溉田甚溥】八字岩【在新化县西五里岩石峭耸壁立如八字溪流其下树林幽邃】马蹄岩【在新化县南十五里峭壁临江一石如马蹄】鸿云岩【在新化县南四十里髙百丈冇二洞上洞悬絶鸟道盘旋髙敞可容千人下洞深邃】笋岩【在新化县北一百二十里山岭小石形如笋故名】青峰岩【在新化县东南十里石壁峻絶临澬水有一孔寛明平净深九丈濶二丈许】石燕岩【在城步县东七里渔江渡口产石燕】仙桥岩【在城步县西五十里两岸如石磴】伏燕岩【在城步县南十五里毎冬伏燕其中】石幕岩【有二一在城步县西北五里上有仙人掌迹一在新宁县东七里巨石覆空如幕绵亘里许夫彛水经其下】麟趾岩【在武冈州南四里三洞相连中区敞辟有梅花凝云之洞】铜鼓岩【在武冈州北三十里深广可容千人】双璧岩【在武冈州北九十里州志涧水出洞口两山峭削为小桥以通行人中间石洞无径可跻从洞后石窦而入搆龙王阁于中下为深潭舟过其处望之如岛】鬼子岩【在新寜县东二十里璧立千寻】半天岩【在新宁县东二十五里中有洞可容数百人】潮水岩【在新宁县东九十里岩内广濶千尺毎晨夕水涌如潮溉田数百亩】石脚岩【在新宁县东九十里靖位镇北磴道屈曲由小窦入数武出石坡寛二丈余民居搆楼其中】穿岩【在新宁县东一百里两岩相对东曰天岩外筑石城城小窦登岩上一洞如楼窓然西曰地岩深入土窟石坡广数十丈相隔二里中通一溪深不可涉】啸岩【在新宁县东一百里接永州府东安县界洞门高敞中有泉水宋末粤防犯县居民垒石为城横截洞口冦攻之经旬料其乏水内以生鱼投之防去】汆水岩【在新宁县西二十里洞扉低窄水从石壁涌出成溪土人乗竹筏入内广濶深邃必秉炬方能进祷雨輙应目为神巗】滴水岩【在新宁县南三里中一洞四时泉滴如雨】燕子岩【在新宁县南十五里】罗洪岩【在新宁县北三十里洞门髙逈水从岩底流出中一小窦拳曲可入内如楼阁三层皆可容数十人其源幽邃莫能穷也】桃仙岩【在新寜县北二十里一名下棋岩】红石岩【在新宁县东北五十里接武冈州界】龙宫崕【在新宁县东九十里府志由江口溯流而登达象王峯石磴嵚约三十里许得骑虎石上有层楼叠阁一泉从空中瀑下如帘】三云岛【在新化县东七十里过花桥北去地名崕口异石参差三岛并峙大可数十亩中曰屯云北曰起云南曰廻云统名三云岛云】砥柱矶【在邵阳县东北三里澬邵二水夹城而来直注矶下明顾璘题砥柱矶三字】云根石【在府城南七里名胜志云根石在桃花洞后巍然一石中题古云根三大字县志旁构賔峯亭】牌楼石【在新寜县东十五里大白村江浒石壁髙数丈五色相兼如牌楼然中有门广数丈】将军石【在新宁县东九十里腹有孔可容数百人下一石盆深不可测】籁枝石【在新宁县西三十里】桃花洞【在邵阳县南七里宫道左洞扉髙丈余石室宏敞顶有一窦通明中有石牀石防右有石磴盘旋可出峰顶洞前多桃树花落水中从山后小溪中流出】白水洞【在邵阳县北四十里两山对峙如门旁有二小洞望之幽邃近复开爽有溪从山峡出泝流而入半里许大山环列如壁有居民数家泉流泻绕洞下为唐溪入于茱萸滩】觅水洞【在邵阳县西北一百六十里洞口水流成河旁有数岩可以栖止】干鸡洞【在邵阳县西北一百六十里隆廻乡石立如鸡形】福寿洞【在新宁县南三十里珂溪门仅容人中则髙广有小溪自内流出】潮源洞【在新化县南八十里石岩峭立旁通一窍寛平可入中有石乳】生气洞【在城步县东一里夏凉冬暖】白云洞【在城步县东三里中有清泉曲潭幽深莫测内有石牛石月诸像】石门洞【在城步县西三十里两崕壁立如门】温泉洞【在城步县东北二十五里清溪侧中有池夏凉冬暖】清风洞【在城步县东北四十里一名生风洞洞门时冇风生石径九曲水从中出】圆通洞【在武冈州东三十里明统志其巗甚胜垂乳交结如寳盖】接仙洞【在新宁县东五里其中寛广一窍贯顶旁有泉四时温暖上搆蹲狮庵】风洞【在新宁县东八十里深数里四时风从洞出】石门洞【在新宁县东三十里两崖对峙如门鸟道中通旁有小溪内即麻林等猺洞】澬水【今名澬江源出武冈州西南唐纠山东北流入邵阳县界又北流入新化县界又北流入长沙府安化县界桑钦水经澬水出零陵郡都梁县路山东北过夫彛县又东北过邵陵县之北又东北过盆阳县北注澬水出武陵郡无阳县界唐纠山谓之大溪水东北迳邵陵郡武冈县南迳建兴县南又迳都梁县南邵陵县南临大溪水迳其北谓之邵陵水又东得髙平水口又东防云泉水东北出益阳县其间迳流山峡名之为茱萸江盖水变名也府志澬江发源武冈州西南一百里西流迳黄茅山西北又东北过青坡司南又东过花园岭南又东过蓼溪司南又东南迳铜鼓岩东北又东南迳髙沙市东又南济水从西来注之又东洞口水自西北来注之又东南至紫阳山南名紫阳河入邵阳县界东流四十里至邵陵浦口觅水自北来注之夫彛水自南来注之又东流径响鼓岭南又东迳梅子岭南又东迳府城北又迳城东北邵水自东南来注之又北流石马江水自西来注之又北流迳石门山东又东北流入新化县界求溪水自西来注之又西北珂溪水自西来注之又北迳月照岩东又北迳崇阳山东又绕县城北又西北三江水合流入澬水又东北流横溪自东来注之又东北流入长沙府安化县界】涟水【在邵阳县东北流入长沙府湘乡县界一名涟河亦名湘乡河水经涟水出连道县西澬水之别注水出邵阳县界迳连道县控引众流合成一谿东入衡阳湘乡县府志涟水源出龙山老龙潭东北流六十里入湘乡县界　按涟水俗名湘乡河发源县东八十里龙山北流入湘乡县城西南一百八十里境西北流至县东北一百二十五里临湘铺西南入湘乡县界】邵水【在邵阳县东发源龙山西流防桐江檀江至县东入澬水方舆胜览邵水去郡一里明统志源出龙山经马鞍山诸葛孔明庙下号相公潭深不可测流至此合澬水按邵水发源县城东八十里龙山西南流至城东四十里孤山西南桐江水自东来注之又西南至城东三里马鞍山西北檀江水自南来注之又转北迳城东砥柱矶西流入澬水】云泉水【在邵阳县南今名檀江源出髙霞山北流入邵水经注云泉水出零陵永昌县云泉山西北流迳邵陵县南又北注邵陵水谓之邵陵水口府志檀江有二源一出永州府东安罗汉云霞诸山一出邵阳县上贤乡小眉诸山至花桥合流厯谷洲至白马口合邵】烝水【在邵阳县东南东流入衡州府衡阳县界烝古作氶水经注烝水出衡阳重安县西邵阳县界邪姜山东北流至重安县府志烝水有二源一出中乡大云山一出梅塘乡鹿角岩合流至长山江口出佘田至石湾入衡阳县界　按大云山即邪姜山峻耸干霄衡山七十二峯之一也】佘水【在邵阳县东南荆山记昭阳县东冇佘水】桐江水【在邵阳县东南源出金仙山北流至董家湾合槎水又西北入邵水】槎水【在邵阳县东南源出九龙岭厯仙槎桥廻龙桥下流入桐江】夫彛水【在邵阳县西南一名夫水自广西桂林府全州流入新宁县界又东北流入邵阳县界入澬水经注夫水出夫彛县西南零陵县界少延山东北流迳扶阳县南又东注邵陵水谓之邵陵浦口府志源出全州实鼎山北流百里至新寜县东为大罗江与武冈渠济二水合流入澬可通舟楫】髙平水【在邵阳县西北水经注髙平水出武陵郡沅陵县首望山西南流迳髙平县南又东入邵陵县界入邵】觅水【在邵阳县西北原出觅水洞东南入澬】回隆乡水【在邵阳县西北源出元溪山北流入新化县洋溪】石马江水【在邵阳县西北源出望云山穿入太华山歴三渡水至歴山牛了潭入澬】真良水【在城步县东三十里下流入巫】石井水【在城步县东五十里石岭中引流溉田下流入巫】巫水【在城步县南今名巫山江府志源出城步县巫山分东西二派东流者至县东北八十里为威溪又北至武冈州界入澬西流者径县东南五里冷水坪为一渡江又迳县城南为南江又西合背界扶城二水又西北径县西三十里为乌龙江又西北迳昌塘入靖州绥宁县界至防同县入洪江】三渡江水【在城步县北三十里西流入巫】渠水【在武冈州西一名都梁水方舆胜览都梁水出都梁县西南百里州志都梁水源出天尊山东南流至城西入城从东门出为渠江入澬】洞口水【在武冈州北一百六十里发源猺峒诸小谿至州境成河东南入澬】济水【在武冈州西南源出城步县角山东流合威溪】新寨水【在新宁县西源出花溪山东流入长湖水】长湖水【在新宁县西源出县北罗洪岩西南流合新寨水入夫彛水】三渡水【在新宁县东南源出髙挂山北流入夫彛】白水【在新宁县东南源出大云山东北流入夫彛】便河【在城步县内明万厯二十六年于城东南引巫水入城四十二年知县汪察因开便河引水东入西泄后淤　本朝康熈二十六年重濬】爽溪【在邵阳县东源出三溪乡爽溪洞下入涟水】禹溪【在邵阳县南十五里下流入澬江】枫江溪【在邵阳县北三里下流入澬】渔溪【在邵阳县东北二十里源出西平乡蔡家洞卢峰凹诸山合于杉木桥歴长定水流为渔溪西入澬水】墨溪【在邵阳县东北源出黄茅岭流蓝田入长沙府湘乡县界】化溪【在新化县东二十五里西流入澬】金家溪【在新化县西二里东北入澬】洋溪【在新化县西三十里源出罗洪山径三江口东北入澬】思澧溪【在新化县西三十里源出壶瓶山南流入澬】珂溪【在新化县南三十里源出维山东流入澬】油溪【在新化县北六十里潮源洞东北流径石槽山入澬】龙溪【在新化县南九十里东入澬】油溪【在新化县北六十里西流入澬】白溪【在新化县北八十里南流入澬】澧溪【在新化县北一百里西流入澬】横溪【在新化县北一百十里西流入澬】青峰溪【在新化县东南十里西流入澬】莲溪【在新化县东南三十里西流入澬】麻溪【在新化县东南六十里西流入澬】鼎溪【在新化县西南十五里东北入澬】女溪【在新化县西南十五里水自茶盘朶径桃林入三江口】辇溪【在新化县西北三十里东流入澬】清溪【在城步县北二十五里源出插旗岭至县北入巫】宋溪【在城步县北五十里源出太古山至县北合清溪入巫】滑溪【在新宁县西南】盆溪【在新宁县西南地近猺苗】朱公港【在武冈州西府志澬水支流自渡头分派于县西桥庆城门外转北数十丈凿窦穿城至武陵桥始合渠水明万厯初知州朱谕改从庆城门外开港数百丈直北达清渠门左入渠水因名】状元洲【在府城西二里澬水中广二十五亩上有清辉亭明统志相传水没其洲即出状元】止水洲【在武冈州西南一里澬水中平衍二十余亩水分两界周围皆修篁丛竹】邵陵浦口【在邵阳县西九十里夫彛水所经】孔雀滩【在府城西四十里澬水中】白羊滩【在邵阳县西澬水中】茱茰滩【在邵阳县北四十里澬水中两山夹峙澬江北流而下乱石横阻激出汹涌昔人铸铜柱岸侧以固牵挽一名铜柱滩郡称五十三滩此其首也】清溪滩【在邵阳县北四十里许澬水中峭石密布水流甚险自此而下在县境者二十一滩皆称险阻】芦埠滩【在新化县东澬水中澬江流径万山中有芦埠栁叶叵耐浪系娘意黄防三洲中渡大洋长石赤石新黄白沙扞篙烟田崇胜等滩即古所谓三百里滩也石屹中流波涛汹急上水以防牵挽下水以招竿拨之旋转石间其险过于吕梁】牛角滩【在新宁县东二十五里夫彛水中又东五里为石羊滩又东四十里为乱石滩又东五里为上楼滩又东三里为下楼滩又东二里为杨梅滩又东五里为双滩】酒滤滩【在新宁县东南夫彛水中】蒋家滩【在新宁县西南十五里夫彛水中又西南十五里为髙滩】双清潭【在邵阳县东北三里澬邵二水滙其下清澈无底上即砥柱矶】狮子潭【在邵阳县东北十里深不可测】龙潭【在武冈州东北一百二十里有石洞轩敞如屋内有潭相传有龙藏其下洞外建阁为往来驿道乃夫彛水入澬水处】莲潭【在新宁县北石崖下深千尺宋周惇頥镌万古隄防四字于崖上】濂泉【在邵阳县治南一名沃泉水出六亭山石罅方舆胜览濂水在通道坊以周茂叔得名】岩泉【在城步县东半里水从石洞出复从石洞入前后居民相资汲引】龙泉【在新宁县西南新寨村从石中涌出流成小溪溉田数千畆】彩塘【在邵阳县东南三十里富阳乡溉田三千余亩】没底井【在府城南三十里官道旁方广一亩澄深碧】龙井【有二一在城步县东二里白云洞后一在武冈州南五里相传源通广西旁有一窦衍流溉田千余亩】武陵井【在武冈州治前百步前临渠水明统志旧传与武陵溪源相通】
　　古迹昭陵故城【即今府治汉置县隋改曰邵阳唐为邵州治宋以后为寳庆府治汉书地理志长沙国昭陵宋书州郡志邵陵太守领□邵陵何志属长沙吴録属邵陵水经注邵陵县治郡下南临大溪县故昭陵也隋书地理志长沙郡邵阳旧置邵陵郡平陈郡废元和志邵阳县在邵水之阳为名】建州故城【在邵阳县北二里隋置建州于此唐移置邵陵旧治旧唐书地理志邵阳隋置建州武徳四年改置南梁州】新化故城【在新化县北八十里九域志熙宁六年收复梅山以其地置新化县属邵州府志旧县在今县北石马乡地名白溪白石坪绍圣初迁县治于此寻还今治至今名白溪为旧县】都梁故城【在武冈州东北汉置侯国属零陵郡后汉为县晋属邵阳郡隋省汉书地理志零陵郡都梁侯国隋志地理志长沙郡邵阳并都梁郡入焉】新宁故城【在新宁县东二里宋置县明景泰间迁今治宋史地理志武冈军南渡后増新宁汉夫彛地绍兴二十五年于水头江北立今县府志新宁旧治在今县东金城村明正统四年峒蛮杨文伯作乱总兵李震讨平之县以荒废景泰二年知县唐荣奏徙于旧治西二里沙州原】夫彛故城【在新宁县东北汉置侯国晋为县东晋改曰扶县梁改曰扶阳后仍曰扶彛隋省入邵阳汉书地理志零陵郡夫彛宋书州郡志邵陵太守领扶县汉旧县曰夫彛今云扶者疑是避桓温讳去彛夫不可为县名故为扶云水经注夫水东北流迳扶阳县南本零陵之扶彛县也隋书地理志长沙郡邵阳并扶彛县入焉】昭阳废县【在邵阳县东南五十里汉侯国吴置县晋改曰邵阳宋齐因之南北朝梁以后并入邵陵唐武徳四年于邵阳旧治复置邵陵县七年省汉书王子侯表昭阳侯赏长沙刺王子元始五年封后汉书郡国志零陵郡昭阳侯国宋书州郡志邵阳吴立曰昭阳晋武改水经注云泉水迳邵阳南县故昭阳也唐书地理志邵州邵阳武徳七年省邵陵县入焉】髙平废县【在新化县西南吴置县晋宋齐因之南北朝梁省宋书州郡志邵陵太守领县髙平吴立晋武帝太康元年改曰南髙平复更曰髙平府志在新化县西南一百里永宁乡地名石脚故址犹存】建兴废县【在武冈州东北晋置县南北朝梁省唐复置寻省宋书州郡志邵陵太守领县建兴晋武帝分邵陵立唐书地理志邵州武冈武徳七年省建兴县入焉　按水经注建兴在武冈之东都梁之西唐志亦曰省入武冈宋志云分邵陵立似误】云汉阁【在府学内宋徽宗御书云汉为章之阁】七十一峯阁【在武冈州南云山上宋州守汪立中建】奎文阁【在武冈州南儒学右明统志宋景定间知军杨防建文天祥为记王亚夫书】风月台【在府治中以周茂叔光风霁月命名】法华台【在邵阳县东三里明统志在东山絶顶下瞰长江乃邵阳之胜概】昼锦楼【在邵阳县东明统志宋时李杰为湖南帅归建此楼】云山不夜楼【在武冈州东方舆胜览云山不夜楼在郡治】宣风楼【在武冈州治东宋建】虚逺楼【在武冈州治北明统志在武冈州后圃宋建】希濓堂【在府治西宋绍兴间郡守潘焘建朱子书额杨万里有记】丰年堂【在府治东宋建吕稽中作记】思政堂【在府治明统志宋建在府治者又有进思镇雅荷恩松桂等堂】集瑞堂【在府治宋建徐与可有记】议道堂【在府学宋建】永慕堂【在邵阳县东南一百三十里金华山宋罗宗之建】望楚亭【在府治明统志在府治旧通判防宋建】六亭【在府城内六亭山宋建有理宗御书江上一览烟雨竒观八字各建亭贮之】双清亭【在邵阳县东北三里砥柱矶上明统志宋建澬邵二水滙于下故名】梅山亭【在新化县南五里宋建】回仙亭【在城步县东五里今改为劝农亭名胜志城东五里为仙人掌石宋淳祐间建回仙亭于其右】问月亭【在武冈州治宋建】渔父亭【在武冈州东方舆胜览即屈原见渔父处】九曲亭【在武冈州东明统志有流泉昔人作亭其上以流杯又名万玉亭】岷王府【在武冈州城内东隅明永乐初徙封太祖子庄王梗于此】陶侃手植树【在武冈州治前州志州前有银杏树一株相传晋陶侃为武冈令时手植今尚存】
　　闗隘白马闗【在邵阳县东六十里】巨口闗【在邵阳县北六十里】花桥闗【在新化县东南九十里接长沙府湘乡安化二县界】灵官庙闗【在新化县北白溪】牛羊隘闗【在新化县北石马五都】相思闗【在新化县北石马三都】油溪闗【在新化县东北八十里接长沙府安化县界】石羊闗【在武冈州东三十里】枫木岭闗【在新宁县东一百二十里接永州府东安县界旧为戍守处】□子隘【在城步县东南一百里接广西桂林府全州界】排子隘【在城步县南八十里】皮水隘【在城步县南一百二十里】附子隘【在城步县西南一百六十里接广西桂林府义宁县界】梅子隘【在城步县西南又有横水隘五川隘皆苗猺出入要路】白竹隘【在武冈州境又有严家广子旋崕芭蕉神童寨前等隘皆在州境】西喉隘【在新宁县东南九十里】鱼峒隘【在新宁县西南设千长统制麻林等峒诸猺】石田隘【在新宁县西南设千长统制深冲罗绕二峒】盆溪隘【在新宁县西南设千长统制黄卜峒】黄桑隘【在新宁县西六十里】石门隘【在新宁县西有土城明尝移武冈州巡司于此后巡司仍归州设隘长统制大绢等峒】隆回巡司【在邵阳县西北一百八十里明洪武五年置　本朝因之】苏溪巡司【在新化县北一百里】石门巡司【在武冈州南六十里明置　本朝因之】蓼溪巡司【在武冈州西北七十里明置　本朝乾隆二十五年改驻邵阳县黑田铺】硖口巡司【在武冈州北一百二十里一名硖口砦宋史地理志武冈大观元年置硖口砦】紫阳巡司【在武冈州东北五十里】靖位镇【在新宁县东南九十里接永州府东安县界】牛栏峒【在城步县东南领城溪等九砦】蓬峒【在城步县南领横水等十一砦】莫宜峒【在城步县西南领大猴大地茶园等十三砦】扶城峒【在城步县西南领石羊浆凹桃林等九砦】横岭峒【在城步县西南领石牛等六砦以上是为五峒四十八砦皆苗峒与广西桂林府兴安县西延苗峒接壤】麻林峒【在新宁县西南】深冲峒【在新宁县西南相近有罗绕峒】黄卜峒【在新宁县西南】桃盆峒【在新宁县西南】茶冲峒【在新宁县西南】圳源峒【在新宁县西南】大绢峒【在新宁县西麻林以下八峒皆猺峒以熟猺为峒长约束诸猺】风界【在城步县南路通苗峒】塔溪冲【在城步县南路通苗峒又有莲荷山大古山亦通苗之路】唐隆道砦【有二一在邵阳东一里一在县东七十里黑田铺皆元守将唐隆道所筑故以为名】羊田凹砦【在邵阳县东六十五里】羊阿砦【在邵阳县东八十里】五百砦【在邵阳县南三十五里】同保砦【在邵阳县西二十里相近有竹林砦】云飞砦【在邵阳县西八十里】大争砦【在邵阳县北八十里】梅砦【在邵阳县北八十里】杉木江砦【在邵阳县东北五十里】石柱砦【在新宁县东七十里有石嵯峨如柱里人置砦于此】横坡砦【在城步县西南一百六十里苗所居】白沙砦【在武冈州西南近威溪宋史地理志武冈熙宁八年废白沙砦】神仙砦【在武冈州境宋史地理志武冈绍兴元年置神仙砦】先锋砦【在新宁县东五里】赤木砦【在新宁县东五十里宋史地理志武冈元祐四年置赤木砦县志石千寻壁立江浒半崕横架一木于左右石孔长丈许如屋梁髙不可攀】蒋公砦【在新宁县东九十里相传有蒋公垒砦于此】螺子砦【在新宁县西南二十里】新砦【在新宁县西二十里】大对砦【在新宁县西二十里两砦相对中平广】唐家砦【在新宁县西北三十里新砦之上小麦田之下两崖壁立一径曲折沿溪约十里许石圳环绕】分水堡【在邵阳县东安平乡明嘉靖间置】永靖堡【在邵阳县东南中乡明嘉靖间置】花街堡【在邵阳县南上贤乡明万厯间置】白水堡【在邵阳县西北隆回乡相近有沙平堡皆万厯五年间置】纸钱堡【在新化县西南一百二十里明嘉靖中置】新安堡【在新化县西北一百四十里接辰州府溆浦县界明嘉靖中置】白仓堡【在武冈州东一百五十里】太平堡【在武冈州东南十里】九溪堡【在武冈州南六十里】鳯凰堡【在武冈州西七十里】安乐堡【在武冈州西北五里】山口堡【在武冈州西北五十里】桐木堡【在武冈州北一百三十里】歇岭堡【在武冈州境去城八十里】樟木堡【在新宁县西南樟木山下接广西桂林府全州界】花桥堡市【在邵阳县南八十里接永州府东安县界】和尚桥市【在邵阳县西一百十里接武冈州界】洋溪市【在新化县西南三十里】白溪市【在新化县北八十里古名白沙镇临澬水九域志新化县有白沙镇】光逺寺市【在武冈州西三十里】洞口市【在武冈州北八十里】
　　津梁青龙桥【在邵阳县东门外跨邵水百丈民居夹涧肩摩踵接邵邑要津也唐干宁五年建宋重修铸铁柱铁犀后没于水明重建　本朝顺治康熙间屡修建】洪桥【在邵阳县东四十里】棠下桥【在邵阳县东南桐江水经其下】通济桥【在新化县东门外明建】庆丰桥【在新化县西门外】济川桥【在武冈州东二十五里宋淳祐中李友直建今名石洋桥】安济桥【在武冈州南门外一名水南桥黔粤通衢宋郡民唐日宣建后圯明万厯中知州宋纯仁重建改名梯云】油溪桥【在新宁县东七十里】江口桥【在新宁县西三里其水一出硖山口一出石门至此合流入夫彛水】防龙桥【在新宁县西十里相近有飞山桥】鉎田桥【在新宁县东北九十里】三江口渡【在新化县西十五里】巫江渡【在城步县南】紫阳渡【在武冈州东一百五十里】水西渡【在新宁县南盆溪村通盆溪要路】
　　堤堰防公堤【在武冈州西南半里明万厯四年知州朱谕筑自架岘头至城东渠水合防绵亘数里】城东坝【在武冈州东一里俗名王家坝溉田三千余畆】渡头坝【在武冈州西五里地名升平溉田二千余畆】黄塘坝【在武冈州西木桥溉田四千余畆以上三坝皆明洪武二年七年建】
　　陵墓唐胡曾墓【在府城西三十里名胜志汉南从事胡曾墓在县西狄田村曾邵阳永成乡人有咏史诗百首传于世】宋李杰墓【在邵阳县东五里龙窝桥】杨勳墓【在新化县东北石马三都】明岷庄王墓【在武冈州北同保山】江川王墓【在府城南梅子井北石马江】方孝子墓【在武冈州水闗桥】伍佐墓【在新化县西山塘龙溪之间】唐鳯仪墓【在邵阳县北猫儿塘】邹廷望墓【在新化县西猫儿山】车大任墓【在武冈州东五里白马田】刘孔晖墓【在府城西九十里】
　　祠庙帝舜庙【在邵阳县北十里唐张谓冇碑】大禹庙【有四一在邵阳县东八十里龙山一在邵阳县北四十里一在新化县北苏溪闗一在新宁县北二里】雷神庙【有二一在新化县西南金凤山一在新宁县南三里】英祐庙【在新化县东一里澬江西祀江神】渠渡庙【在武冈州西北二十里祀土神】普济庙【在邵阳县东龙山下祀龙神】昭潭庙【在武冈州南古山之麓祀龙神】伏波将军庙【在城步县南祀汉马援】武侯庙【冇二一在邵阳县南马鞍山一在武冈州治右宋淳祐间建祀汉诸葛亮】张桓侯庙【在邵阳县西南大安门外祀蜀汉张飞】文仙翁庙【在新化县南文斤山祀晋文斤】陈马二公祠【在新宁县东二里祀唐陈志业马瓉】飞山庙【在城步县东祀宋杨业】濂溪祠【在邵阳县南祀宋周子】二先生祠【在府学祀宋周濂溪张无垢二先生】四先生祠【在邵阳县东山祀宋周濂溪张无垢朱晦庵陆子夀四先生】十贤祠【在新宁县东金城村祀宋周子二程子张子邵子司马温公朱子张南轩吕东莱许鲁斋十先生】宁逺庙【在武冈州南二十里州志神姓刘名锡宋熙宁二年防叛神征讨有功没于王事赠上将军立庙祀之元赐庙额】岳武穆庙【在邵阳县治南祀宋岳飞】二忠祠【在邵阳县东闗祀宋通判曾如骥明指挥同知贺兴隆后又附新郑县知县刘孔晖改称三忠祠】杨公祠【在城步县东北石井铺祀明杨海清】忠孝祠【在邵阳县东山祀明刘孔晖】
　　寺观东山寺【在邵阳县东山一名太平寺明统志有吕仙遗迹】云岩寺【在邵阳县东七十里唐元和中建有宋咸淳间碑萧应聪书】北塔寺【在邵阳县北明建有塔对砥柱矶塔旁有古松】普和寺【在城步县城南山门一柱木屑合成无斧斤迹上覆铁瓦留墨斗曲尺于中盛夏无蛛网自宋至今不圮门外石鼓二光明如镜临巫水】天宁寺【在武冈州治南梁武帝建宋徽宗改曰报恩】龙潭寺【在武冈州东一百二十里龙潭上名胜志龙潭上有寺即唐邓处讷所居处讷为唐武安节度使龙纪元年诰勅犹存】胜力寺【在武冈州南十五里云山芙蓉峯上宋建一名云山梵刹】开元观【在邵阳县北唐建明冷谦尝寓此】栖真观【在邵阳县东一名白鹤观下有饮鹤池名胜志唐吕仙遗迹在城东白鹤观有所题絶句真迹】紫极宫【在邵阳县西宋端平中建女仙杨道圆羽化于此】
　　名宦晋潘京【武陵人为邵陵令明于政术道不拾遗】陶侃【浔阳人恵帝时补武冈令与太守吕岳有嫌弃官归】南北朝梁刘棻【承圣末邵陵太守西魏围江陵棻将兵入援至三百里滩为部曲宋文彻所杀史称其死于勤王身捍国患】隋于玺【代人开皇中为邵州刺史在州数年甚冇恩恵后检校江陵总管州人张愿等诣阙请留上嘉叹令还邵州父老相贺】唐王锷【太原人从曹王臯诱降武冈叛将王国良以功擢邵州刺史】陈志业【零陵人为邠州禆将峒蛮叛志业讨之桉杀数十人陷伏中鏖战首陨犹跃马度溪没祀于神有马瓉者亦同徇难附祀焉】宋李继隆【开寳中梅山峒蛮反防潭邵继隆领雄武卒三百戍邵州止给刀盾蛮数千集其道继隆力战蛮乃遁去太祖闻其勇敢器重之】邵日华【桂阳人太平兴国中为邵阳主簿有恵政】潘夙【大名人仁宗时邵州蛮叛湖南骚动迁转运使専制蛮事亲督兵破其峒九十】朱寿昌【天长人仁宗时使湖南或言邵州可置治采金者冇诏兴作寿昌言州近蛮金冶若大发蛮必争自此边境恐多事且废良田数百顷非敦本抑末之道也诏亟罢之】周敦颐【营道人治平四年判永州摄邵州事迁郡学于城东讲学其中孔延作邵州迁学记敦颐自为释奠文】郭逵【洛阳人知邵州武冈蛮反逵讨平之】杨勋【靖康时为新化令金人南侵勋率兵勤王至襄阳卒于军】张九成【钱塘人以忤秦桧谪守邵州既至仓库虚乏僚属请督酒租宿负苖绢未输者九成曰纵未能恵民其敢困民耶是嵗赋入更先他时】王彦【上党人绍兴中知邵州彦入辞帝抚劳甚厚曰以卿能牧民故付卿便郡行即召矣九年卒于官】张球【绍兴中知武冈军垦土田兴水利献助迎两宫钱数万缗时论韪之】何季羽【于潜人淳熙中知武冈军敦尚教化增葺郡县学修书院时称良吏】郑汝谐【淳熙中知武冈军修学建常平仓贷民以钱使市瓦覆屋民徳之】潘焘【东阳人绍兴时权知邵州崇尚学校首以教化为务由是讼日减郡圄屡空修建先贤周敦颐祠朱子为记初邵州防御久隳屡致蛮防因条请置砦堡増戍兵民用安堵周必大荐于朝称其以儒雅饰吏治】史弥宁【郧阳人嘉定中知武冈军见军学頺腐葺而新之增学田行乡饮酒礼文教大兴】叶莫【嘉定中以佥书武冈军判官权军事操行修洁时捍卒蒋宗叛莫殱宗等而定其乱】曾如骥【防和人寳庆佥判徳祐二年元兵徇寳庆遣弟如龙归曰吾既以身许国不得顾先人宗祀矣城将陷左右请迎降叱之驱家口七人投澬水同死赠敷文阁待制諡忠愍】罗开礼【宋末为武冈教授起兵复永丰县已而兵败被执死于狱文天祥闻其死制服哭之】元欧阳元【浏阳人防定初武冈县尹赤水太清两峒聚众相攻元单骑从二人径抵其地喻以祸福为理其讼獠人遂安】李朝端【防定间为新宁县尹有遗爱在民】栁不华【顺帝时为武冈路縂管时蛮獠为防不华率义兵屯同保山守境卫民几二十年阖郡赖之】聂炳【江夏人顺帝时转寳庆路推官防峒猺防边湖广行省右丞图齐统兵讨之屯于武冈以炳摄分省理问官悍卒所至掠民为俘炳言于图齐释其无验者数千人　图齐旧作秃赤今改正】唐隆道【为元将守寳庆城陷死之】明贺兴隆【安化人明初从胡海克寳庆获元将唐隆道授寳庆卫指挥同知明年元右丞周文责复寳庆兴隆力战死】白素【真定人洪武九年知武冈州兴礼义厚风俗省刑罚教化大行峒民畏服】周舟【永嘉人洪武时为县丞覈民贫富为三等均其猺役讼狱不假手吏胥数年流亡尽复擢吏部主事民诣阙乞再任帝赐宴遣之】仪智【髙宻人永乐中知寳庆府为政寛厚民不忍欺】周冕【湖口人永乐中知寳庆府凡有勾摄以木牌代役民便之】何永芳【四川人永乐中知邵阳嵗饥劝富民输积得数万石以赈先是澬水湍急多险运舟嵗苦漂没永芳力请于朝得罢京运为改折】萧岐【吉水人永乐中知新化县教民种桑麻桐防及茶民享其利擢知本府】徐彛【永乐中武冈州判官峒苖叛彛死之】康信【陇西人寳庆卫镇抚永乐初武冈蛮叛信追及于千平山大破之蛮遁入靖州者十余年后复炽信复破其团峒十余追至绥宁界之白岩后援不继犹手刃六人竟遇害】潘金【松阳人宣徳中知新化县时出郊教民种植民感其恵为立劝稼亭】唐荣【全州人景泰二年知新宁县邑治燬于兵燹荣奏徙今治甃城垣建坛壝兴学校创制之功懋焉】林宗【同安人宏治中知城步县当县治初立抚绥苖猺招集商贾增葺城垣劳绩为多】谢省【黄岩人正徳间知寳庆府春秋巡幸郊野暇则课生徒诵读毁滛祠汰僧道三年政教大行民祠祀之】胡世宁【仁和人正徳时知寳庆府岷王多受讼繋人取财乃下教曰王有所逮必告我治其官校王为敛迹中官王润丐请不应械其从人为奸利者润不敢逞】陈楠【上虞人嘉靖中知寳庆府妖贼李承贤倡乱元溪诸贼及武冈峒蛮皆应之楠勒兵讨平】周后叔【太仓人嘉靖中以忤严世蕃由员外郎谪武冈州同知摄知府事岷藩横虗一切以法防之】胡采【嵊县人隆庆中知城步县粤苖阑入县境采武偹严整而苖不敢犯夷苖宻迩县治多自相攻杀采亲履其地谕以礼让苖遣子弟入学向化】林培【东莞人万厯中知新化县值嵗大祲培捐俸赈饥修水利立义仓免贡潞邸茶】李梦日【东莞人崇祯中寳庆府推官湘乡贼犯境部勒乡勇直前勦御贼遁去巳而偕副将尹先民讨平之赦其脇从者】张轨端【华亭人崇祯中知邵阳县湘乡防警昼夜守城劳勚死】李振珽【鄞县人崇祯中知寳庆府张献忠破城被执至衡阳不屈赴湘水死】何三杰【定州人崇祯中寳庆府通判张献忠陷城衣帯间书舍生取义四字赴水死】谭文祐【蓬溪人崇祯中知武冈州时宗藩横虐文祐以抗直庇民土防袁有志等聚众攻城文祐招义勇图恢复与刘承应破其垒平之以功擢佥事】刘佐【嶍峨人分守寳庆明末殉节死】王【贵州人崇祯中邵阳教谕张献忠陷城不屈死之】王世定【福建人为寳庆府学教授明末死节】蒋虎【为寳庆镇将明末与诸将孙华聂鸣鹤张承明张大胜皆力战死萧旷刘大翰皆兵败自刎死】陶珙【姚安人明末知寳庆府时流防告警珙率乡勇剿之以忤岷王罢归中途为防所害】
　　本朝何衡泗【顺天人顺治初知武冈州贼陈友龙来攻兴镇将贺云拒守三月余食尽城陷衡泗与云登清渠门楼纵火焚死】王蔚【邢台人顺治中知新宁县革重耗辑苖猺缮完城郭振兴学校治绩称最】崔锜【沁源人康熙中知新宁县折狱平允不事钩校洞中隠微寻常不茍嚬笑而诱掖士子片善不遗】陈珙【邵武人康熙中知新化县值嵗饥珙罢供应开廪赈民湖南仰给淮塩新化僻逺塩不至珙力请贮塩长沙聼民转贩遂着为令县有虎患珙焚牒于社虎为出境】杜珣【直隶新安人乾隆五年知城步县值横岭苖猺犯顺邑境戒严珣招集流亡募乡勇增城守民恃以无恐及大军集役夫运饷数月不解帯苗平以劳勚卒于官恩荫一子入监】
　　人物晋周﨑【邵陵人为湘州从事王敦之难谯王氶使﨑求救于外与周该俱为魏乂侦人所执乂谓﨑曰汝为我语城中称大将军巳破刘隗戴渊甘卓住襄阳无复异议外援理絶如是者我当活汝﨑伪许之既到城下大呼曰王敦军败于湖甘安南巳克武昌即日分遣大众来赴此急努力坚守贼今散矣乂于是数而杀之】唐邓处讷【字仲韫龙潭人僖宗时从钦化军节度使闵顼顼以为邵州刺史周岳防潭州顼为淮西将黄皓所杀防讷哭受诸将吊砺甲训兵积八年结朗州雷满为援玫岳斩之昭宗诏拜武安军节度使刘建锋马殷来攻防讷遣蒋勋等御之殷説降勋建锋用邵州旗铠趋潭州守者以为勋军纳之处讷遂为建锋所杀　按通鉴僖宗时授闵朂节度使以邓处讷为邵州刺史应作闵朂此作闵顼似误】宋李杰【邵阳人熙宁进士歴守永州绛州提刑东川元丰中以金部大夫出帅湖南所至皆有能声官至大理卿买书万巻以遗郡庠置田数千亩以赡同族】周钦【武冈人宣和中峒蛮叛钦挺身往谕苗感激输诚以功擢徳州刺史金兵南下帅师勤王死之】金彦【邵阳人力学善属文天资敦厚喜振困窭而敦孝友邵人号义门金氏胡寅尝记其事】聂致尧【邵阳人事亲孝临财亷周给贫困乡人列其事守宰以闻诏旌其门张栻为之题额】王元春【邵阳人庆元进士初为零陵令有治绩厯官吏部侍郎有清誉】李友直【武冈人淳祐进士家傍石羊渡水险急雨至更甚友直父世楫始造舟以渡往来者友直以舟险更捐资建桥乡人徳之】元李璋【新宁人至元间为平江州吏目捐钞十五万买膏腴田四百亩助赡学校】明梁徳逺【邵阳人洪武进士时父任郎中有罪繋狱徳逺辞不赴宴及父谪戍又请以身代太祖悯其孝赦父罪而授徳逺给事中有直声后谪太平知县民感其恵肖像祀之】刘必荣【字懋徳武冈人洪武中歴鸿胪少卿永乐间交阯黎季犛叛命必荣抚安之至境季犛巳窜必荣冐险涉逺直抵其穴季犛闻之遽出迓表献金人方物兼赠必荣金绮却不获还悉献于朝】于子仁【武冈人洪武进士授庶吉士改知昌乐县驱虎患有恵政迁知登州府以事被逮登人诣阙讼寃弟子礼亦上疏乞兄养母愿以身代太祖嘉其孝友特免子仁令复职子礼偕之任】方观【武冈人性至孝年十四丧母哀恸倍常事继母若所生父疾吁天乞代及卒絶粒三日负土筑坟庐墓三年终身不饮酒食肉嵗时忌辰朔望奠墓所悲号竟日继母卒居庐不归墓门偶为牛践观擗踊呼号牛忽毙有鼠齧祭器观以不善防自责一鼠来伏器中若输罪状举而释之有司以事上闻诏建坊旌】杨海清【城步人有勇畧为众所推景泰八年苗防掠邵州海清与妻姜氏率其徒迎战于龙王桥杀贼数十援絶遇害】林璧【字廷美武冈人天顺进士授御史断疑狱释重罪八十余人迁四川佥事陈时政六事有讨定松潘功】伍佐【字文峰新化人宏治举人授河南府通判迁贑州府同知征龙南叛獠深入力战斩获有功擢知思南府居官二十年力持亷介】康宪【邵阳人幼孤事母至孝宏治中知广元县有循声居家谨厚以礼法自持】唐凤仪【字应韶邵阳人正徳进士授御史累擢佥都御史巡抚四川时芒部跳梁溽暑出师凤仪疏请息兵而计擒渠魁沙保其患遂巳迁副都御史】杨益【新化人正徳贡生奏免本县浮粮任桐城丞督兵拒宸濠以功赐银币】胡景隆【邵阳人素负气谊为乡里推重嘉靖三年流宼入境郡守委景隆督民兵勦御至燕子岩众奔溃景隆独力战格杀五六人陷重围死之】陈恭【新化人幼孤佣身供母每得食品未归献不敢先尝及母丧以佣得资殓昼工作夜庐墓侧哭泣尽哀如是者三年】贺冕【邵阳人嘉靖十年流寇刼掠冕率弟璋祥珍共御贼援絶死之】朱志清【邵阳人嘉靖二十年妖贼李承贤倡乱志清与同县彭奋力擒之不克俱死】邹廷望【字见岳新化人嘉靖进士累官户部主事榷税临清秋毫无所私知凤翔府捐俸赈饥迁甘肃行太仆寺卿致政归惟图书数箧】杨轩【字子昂城步人嘉靖末任重庆府通判遇事敢为土酋谭绍干凤继祖相继背叛巡抚檄轩督勦之相机设伏贼遂就擒】车大任【字子仁邵阳人幼頴悟称竒童万厯进士授南丰知县县自嘉靖防灾后户多弃田大任力请召民便买以苏赔累疏入报可且檄各州仿行之累迁知福州府时日本弗靖乃练军实缮城隍首行常平社仓法歴温处参政六载海氛尽息旋乞养归】阳思谦【字生白新化人万厯进士知铜梁县有平播州功擢知泉州府累迁山东副使】杨逵【城步人少孤事母至孝为童子师以所入甘防供母过书馆必送至家间止之则跪于馆外度母至乃兴母疾笃刲股以进疾乃苏母卒哀毁骨立及庐墓三年】罗可锦【新化人天啓举人应乡试时有友人病众皆畏避可锦独亲药饵及殁买舟载榇以归】聂兴诏【新化人嵗授徒积馆谷二百余石崇祯时嵗饥尽出以赈乡里邻人黄姓者鬻妻养母兴诏如其直酬之全其伉俪其好义乐施皆此类】刘孔晖【字养黙邵阳人天启举人授新郑知县时中州流防蹂躏守令望风解组孔晖独慷慨就道比至增埤浚池为固守计崇祯十四年李自成临城呼降孔晖登陴大骂为贼所伤民感愤拒守悉力相持自成怒悉大众攻之孔晖曰是我置命之日也告吏民死必葬我子产庙侧及城陷被执骂不絶口遂遇害事闻赠尚寳卿时从死者侠士钟寛门生杨芳仆刘登刘忠刘仪杨时　本朝乾隆四十一年　　赐諡烈愍钟寛等俱　　予入忠义祠】刘源澄【邵阳人为诸生负才慷慨崇祯十六年张献忠陷城率乡兵拒战死之同事死者诸生曾士选彭养生儒童刘大俨义民陈邦基巡抚李干徳嘉其节俱配食三忠祠　本朝乾隆四十一年俱　　予入忠义祠焉】卢大受【字徳华邵阳人为罗田训导流宼陷城死　之　本朝乾隆四十一年俱　予入忠义祠】陈君宠【字简之新化人万厯四十七年乡试第一歴官潼川知州张献忠陷城殉节死　本朝乾隆四十一年　　予入忠义祠】何大衢【字冲虚武冈人知彭山县力御强防城陷不屈死　本朝乾隆四十一年予入忠义祠】　彭承孟【武冈人为诸生有声崇祯末土防袁有志陷州率其子诸生梦麟督乡勇勦贼先登陷阵援兵失期为贼所蹙投潭死梦麟曰吾父死吾忍独生力战死之明日次子梦龙以他师复战获贼首】
　　本朝侯国弼【邵阳人顺治初流冦未平执其兄国弼奔告曰我能为导释我兄惟命是聼兄得脱国弼骂贼遇害】萧士焕【武冈人洞口水溢漂没庐舍士焕母年八十为水漂去士焕仓猝得一椽赴救溯洄二十里至石柱江始及岸母得免】王元复【邵阳贡生究心皇极经世书洪范内篇律吕新书皆有新得之义善啓牖后学士人尊师之】
　　流寓宋李安国【洪都人熙宁中徙新化事母孝邵州人重其行请入学教子弟未几辞归】陈与义【洛阳人建炎初避地邵阳后为参知政事】芮华【吴兴人官从政郎忤秦桧安置邵州】留正【字仲至永春人宁宗时韩侂胄党张釜倾陷之由观文殿大学士谪授中大夫光禄卿分司西京邵州居住】
　　列女明杨世昌妻张氏【邵阳人许聘未嫁世昌病躄舅姑愿退婚女誓不从至十四龄宻白祖母愿归世昌巳而知父与翁皆欲夺其志阴持聘书置懐中夜从髙楼跃赴池水死】孙敬妻林氏【名菊秀新宁人许字敬年甫十二闻敬溺死闭户自缢】王某妻胡氏【邵阳人居近澬江万厯中水大夜至众奔避胡整衣后起不可复出其叔蹈水大呼胡闭目揺手曰汝露体慎勿相近水势愈急遂死握栁枝不仆顔色如生】刘宏功妻萧氏【武冈人夫卒有营弁欲娶之萧割鼻及左耳血淋漓被靣全节终身】梁大新妻陶氏【城步人年二十二大新卒殓毕自刎】刘孔安妻龙氏【武冈人夫病剧齧指剪肉焚之以告神祈愈比卒治殓毕自缢】蒋正谟妻莫氏【新宁人年二十八夫死父逼之嫁投莲花池死】刘源澄妻莫氏【邵阳人源澄督乡勇复城不克而死柩至莫一恸而絶人谓夫妇节义云】李孟佐妻韩氏【邵阳人年十八而寡张献忠破城整衣自缢】王万年妻陶氏【城步人崇祯间流防肆掠与夫挈子女避山中已而俱为贼所得陶义不受辱厉声骂贼遂俱遇害】刘文标妻欧阳氏【邵阳人夫妇为贼所掠欧阳绐卒曰家有金帛可纵吾夫归取以献卒信之夫得脱度行已逺防刀自刎】杨烈妻姜氏【邵阳人为乱兵所掠欲汚之姜怒骂坚拒贼以刃加其颈曰所不与我者齿此剑姜抽刃自杀】刘有长妻留氏【邵阳人夫为贼所杀留自刭死】雷大庄妻陈氏【邵阳人途遇乱兵杀其夫陈度不能脱赴水死】蒋惟芬妻吕氏【邵阳人夫妇为贼所执至水东坝相擕赴水死后得其尸犹两手相挽】李浑妻唐氏【邵阳人为贼所廹赴水死】周世显妻王氏【邵阳人与同县伍一鸣妻刘氏先后遇贼皆投崖死】尹卿选妻刘氏【邵阳人年二十夫亡子生甫数月事姑孝抚子及孙年七十死于贼】柯大林妻杨氏【新化人兵乱与夫俱被执杨赴水死】李载柯妻康氏【新化人被贼执不辱死之】郭在中妻唐氏【新化人骂贼不絶口引颈受刃死】杨文燝妻李氏【新化人夫为贼所执以手扼吭而死时同县张翼宿妻杨氏安文翼妻曹氏张敛翼妻聂氏张遴相妻姚氏皆仓卒遇难洁身赴水死】彭防妻周氏【新化人姑欧阳氏卧病九载周以意时其起居罔不欢惬五开蛮獠作乱周为贼所执义不受辱赴水死】聂万衿妻陈氏【新化人避兵于金凤砦忽失大万衿病不能兴陈负夫出力不支遂抱夫同焚死】王之璠妻张氏【武冈人其女适李姓者俱为乱兵所获行至威溪同赴水死】王钧臣妻袁氏【武冈人擕子女三人为乱兵所执俱赴水死】朱养正妻萧氏【武冈人兵乱避于母家贼搜得驱之行萧绐贼还取资装以剪刀自刺死】朱企鏻妻陈氏【武冈人避乱于乡为兵所获义不受辱自刭死】邓文祖妻何氏【武冈人夫殁抚二幼子避乱懐利刃自随寓洪田闻兵逼遂自刭时同县萧汉友妻夏氏同遇难亦赴水死】刘承健妻杨氏【武冈人避兵荆岭为贼所获至清水塘跃入水死女黉大甫九嵗亦俱死】乔济圣妻叚氏【武冈人避乱鲁塘为游兵所执自刺死】刘越妻郑氏【武冈人遇乱同妾何氏投岩死】刘用戡妻王氏【武冈人兵逼赴水死】管声宣妻张氏【武冈人被贼掠不辱逼之行至南门跃入水死】萧之芬妻伍氏【新宁人避兵石滩山为贼所获义不受辱遂遇害】谢国安女【新宁人名玉梅许聘李棠随母邓氏避乱尝谓母曰遇贼即死慎勿苟免邓果为贼所害玉梅即赴水死】蒋尔诚妻罗氏【新宁人贼斩扄入罗从后閤投水死】
　　本朝吴李芳妻王氏【邵阳人性至孝李芳逺客王奉姑避兵山中备尝艰苦姑病鬻衣以资药饵及殁殓毕哀毁卒】袁章妻彭氏【新化人无子为夫置妾妾子未晬而章卒事姑愈孝谨姑疾躬奉汤药经年废寝抚妾子如已出雍正五年　旌】刘斐妻彭氏【邵阳人年二十五守节家贫菽水奉姑自伤不能供甘防终身未尝食肉雍正七年　旌】孙顺甫妻刘氏【邵阳人年十六而寡家贫无子姑及母讽使改适刘以死自誓苦节五十八年雍正九年　旌】赵大伊妻晁氏【邵阳人年二十二夫故遗一子抚之成立事继姑极孝谨夫弟二人先后殁抚其遗女如巳出及嫁复以巳资助遗又同县陈凤鸣妻刘氏生员黄中立妻王氏生员简调元妻吴氏彭徳配妻陈氏吴文奎妻杨氏陈常妻谢氏萧启宪妻粟氏谷凤腾妻谭氏黄正名妻谭氏扈芳妻刘氏周景顺妻梁氏唐之绛妻孙氏陈正纬妻王氏周有芳妻谢氏蒋栋妻黎氏刘国进妻谢氏申安国妻杨氏生员尹寅妻金氏周又亲妻毛氏车渠妻萧氏李文藻妻谢氏扈菊芳妻尹氏岳启道妻宋氏欧阳道未婚妻刘氏刘正渐妻欧阳氏唐应璇妻冯氏江凤腾妻田氏刘正遴妻罗氏欧阳正朗妻刘氏朱万明妻王氏尹思嵗妻杨氏刘永怡妻氏黄启元妻孙氏刘上招妻蒋氏郑守凖妻宋氏周信昶妻郑氏尹严妻申氏简光操妻孙氏魏正明妻刘氏郭越妻简氏曾载衡妻陈氏烈妇胡永坤妻蒋氏刘雷氏俱乾隆年间　旌表】钟逢耀妻黄氏【新化人事姑以孝夫染病氏汤药亲尝夫卒抚子成立又同县曾达朝妻胡氏杨开丽妻吴氏周尚玉妻王氏万方选妻袁氏邵祖槐妻杨氏王曰威妻邹氏周之瑛妻何氏钟吉相妻苏氏罗光经妻谭氏李之桂妻曹氏吴万兹妻李氏烈妇阳添文妻李氏俱乾隆年间先后　旌表】唐应选妻陈氏【城步人夫殁青年守志有讽以再适者断发自矢于夫墓豫立虚塜以示不二又同县杨盛周妻王氏杨士美妻孟氏萧公森妻杨氏生员饶梦鳌妻谢氏俱乾隆年间旌表】生员邓光珩妻曾氏【武冈州人相夫勤学及珩殁一恸垂絶誓死靡】
　　【他事舅姑无间言又同州唐勅如妻张氏周金荣妻陈氏尹道能妻吴氏王思茂妻夏氏生员夏有畧妻周氏马安龙妻钱氏监生田生珣妻易氏郑一逊妻项氏王启稷妻汪氏夏宏潮妻庄氏吴上俨妻唐氏吴上仪妻唐氏谭登治妻陈氏俱乾隆年间　旌表】刘芳教妻李氏【新宁人年十九生子甫五月而夫故氏痛不欲生翁姑及父母曲慰之始进饮食事翁姑孝课子严而有法乾隆三年　旌又同县生员周学武妻陈氏林发盛妻陈氏俱以节孝先后　旌表】
　　仙释秦卢侯二仙【世传秦始皇遣卢生入海求神仙药不获卢与侯生隐邵陵云山今山有侯仙迹卢仙影秦人古道炼丹井飞升台扫坛竹皆其遣迹也】晋文斤【南昌人咸康中为邵陵郡髙平令尝遇异人授以丹诀遂弃官修炼号超然子后仙去】元杨道圆【杨氏女也为女道士郡守有子两手拳合医不能疗道圆以果与之即开后自写遗像留诗于紫极宫尸解去仅存只履于开元观左】
　　土产麻布【邵阳出元和志邵州贡】黄蜡【邵阳出元和志邵州贡】铁【新宁县出】茶【新化县及武冈州出】煤【新宁县出】










</div>
    <div class="pagination">
<a href="大清一统志_page127.html">上一页</a><span>...</span><a href="大清一统志_page123.html">123</a><a href="大清一统志_page124.html">124</a><a href="大清一统志_page125.html">125</a><a href="大清一统志_page126.html">126</a><a href="大清一统志_page127.html">127</a><span class="current-page">128</span><a href="大清一统志_page129.html">129</a><a href="大清一统志_page130.html">130</a><a href="大清一统志_page131.html">131</a><a href="大清一统志_page132.html">132</a><a href="大清一统志_page133.html">133</a><span>...</span><a href="大清一统志_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
