<!DOCTYPE html>
<html>
 <head>
  <meta charset="utf-8"/>
  <title>
   汀州府志 - 第 139 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汀州府志 - 第 139 页/共 162 页
  </h1>
  <div class="content">
   卷之三十九　艺文一
　　古之三不朽，立言居一焉，以明道而经世也。斤斤词章记问之学，斯下矣。夫泰山之高，不遗拳石；黄河之大，不厌蹄涔；表章六经，包罗百代之文，不掩乎碎金寸锦。盖气量有小大，根柢有厚薄。而当日作者精神之所结注，直有历万劫而不灰，亘千百年风雨而不蚀者。故覆瓿矣而传，投溷矣而传，埋之地下、纳之墓中矣而亦传。岂尽天地鬼神之所宝惜，而不欲其泯没销灭于无何有之乡哉？汀自唐宋以来，人文日盛，以阐道，以明学，以考政治，以纪山川名物，莫不彬彬乎质文并懋，为大雅扶轮。今录其切于汀者，分汇铅黄，以资考订。若史迁所云：“藏之名山，传之其人。”则一脔片羽，不足以尽之。惟在作者之精神之与金石比寿者之自为呵护云尔。志艺文。
序

《书义》序
 〔宋〕杨　时

　　古者，左史记言，右史记动。书者，记言之史也。上自唐虞，下迄于周，更千有余年，贤圣之君继作，其流风善政，可传于后世者，具载于百篇之书。今其存者五十有九篇。予窃以一言蔽之曰：“中而已矣。”尧之咨舜曰：“天之历数在尔躬，允执其中，四海困穷，天禄永终。”舜亦以命禹。夫三圣相授，盖一道也。贵为天子，而以天下与人；穷为匹夫，而受人之天下，其相与授受之际，岂不重哉，而所言止此。《仲虺之诰》称汤曰：“建中于民。”箕子为武王陈《洪范》，曰：“皇建其有极。”然则帝之所以为帝，王之所为王，率此道也。故予以一言蔽之曰：“中而已矣。”夫所谓中者，岂执一之谓哉？亦贵乎时中也。时中者，当其可之谓也。尧授舜，舜授禹，受而不为泰；汤放桀，武王伐纣，取而不为贪。以至为臣而放其君，非篡也；为弟而诛其兄，非逆也。书之所载，大伦大要，不越是数者，以其事观之，岂不异哉？圣人安为之而不疑者，盖当其可也。是《尧典》之书，为让舜而作，而其名谓之典，言大常也。盖当其可，虽以天下与人，犹为常而已。后世昧执中权，而不知时措之宜，故徇名失实，流而为子哙之让、白公之争，自取绝灭者有之矣。至或临之以兵而为忠，小不可忍而为仁，皆失是也，又乌足与论圣人中道哉？国家开设学校，建师儒之官，盖将讲明先王之道，以善天下，非徒为浮文以夸耀之也。以予之昏懦不肖，岂敢自谓足以充其任哉？姑诵所闻以行其职耳。然圣言之奥，盖有言不能论而意不能致者也。诸君其慎思之，超然默会于言意之表，则庶乎有得矣。
《九龙诗刻》序
 〔明〕茅　坤

　　九龙诗刻者，邑博士郝君溱所裒其先君子严州太守之诗，而梓而传之者也。按：太守公第杨慎榜进士，尝由大理寺副骤谏武庙南狩事，杖阙下几死，得千金药乃解。当是时，公以直声倾中外，然性好吟，数共何大复、郑少谷辈名流相唱和。窃拟古之强谏者，其人多慷慨，而发之为诗歌之什，多悲愤奋厉，甚且欷歔令人不忍读。及览公所手著，往往出风入雅，以疏旷豪爽之资，而搦管濡毫。宫阙、山水、朋旅晏游之间，机杼所向，固不欲镵心刻肾，以求古人之所至。而其因心为声，因声依永，大都杂出海内骚人墨客者之林，而相为淋漓遒宕不自已。公之诗岂古所称可以兴、可以群，而抑不必其可以怨者乎？公讳凤升，字瑞卿，号九龙。公以郎署，一麾出守，所绾二千石印绶，辄弃去。而其没也，祠之学宫，春秋俎豆不衰，亦可与日月俱远矣。
送给谏邱君使琉球序
 〔明〕李东阳

　　国家统一区宇，扫乾荡坤，涤濯万物，逮于百年，化洽功成。五服之内，藩臬郡县之所治，出赋税、共使令者弗论，暨于海中外，风殊界别，以国称者万数。迩者先沾，远者后被，冠缨椎髻，诗书甲胄，梯高航深，四面而至，充中庭，溢下馆，礼部繁于奏纳，鸿胪勤于奉引，象胥劳于通译。自有中国以来，无若是盛者。若琉球国，在海东南诸国大小、远迩之间，烟火相望，顺飙利舶，七日而至。然其始俗，以盈虚为朔望，以草木为冬夏。粤自古昔，未通中国。时虽或穷征黩讨，而宾服无闻。及我国家号令所到，向风奔附，遂封为中山王，齿于图版，奉职贡者，日涵月照，潜移暗革，被服冠带，陈奏章表，著作词赋，有华土之风焉。成化庚寅，其王世子当嗣封，遣其长史来请命。天子封中山王，赐玺书冠服，遣正、副使二人致命中山。户科都给事中上杭邱君弘实，充正使之选，赐朱衣一袭以行。六科诸给事，皆为行饯，徵辞翰林。东阳于给事君同年进士，言在不让，曰：“于戏！给事，大丈夫入则居谏争，出则承使命，诚所愿为。今圣天子在位，贤大臣在列，嘉惠于彼外国。中山王谨畏孝顺，不堕臣节，以俟我威命，而给事身负荷之。国体之所系，小邦之所瞻，后世之所称颂，胥此焉，在给事身。其克自重，感厉精发，山动海立，以宣达天子威德、国家之典章。式俾小邦君长，陪从暨于闾巷，明识逆顺，保其初心，惟亿万世服事罔敢斁，亦罔敢肆。于戏，岂不真大丈夫哉？”给事君起曰：“使者职也，敢不勉。”于是诸给事驩曰：“使哉，使哉！”乃导上供张，三爵而后别。
《古厓集》序
 〔明〕李　坚

　　《古厓集》者，故潮州守事叶先生廷玺所著也。李坚曰：余敘古厓之集，盖有感焉。昔在弘治中，先生为郎户曹，有传其处置边刍诸封事，余得而读之。辄心羡曰：有用之学也，是当以经济声吾汀乎？既又得其守潮公移日录读之，则又叹曰：闿隽圆捷之才，综练侠达之识，颖出壁立之风稜，尝一脔，可知全鼎也。兹固大受远到之地哉。居无何，则闻先生以骨相掇谗，甚不安于潮，而悬车归矣。余于是集之叙，能容己于感哉？夫天之生才，为用世计，而士君子志许当世，勤一生以为心，亦初不蕲以空言自见也。顾或命与仇谋，投足逆境，人方为弹而我方为的，度不能以身自试于鸾隼之猜也。于是卷而怀之，脱足尘垢之途，以就吾去就之义。南山之南，北山之北，却扫多睱；清风日长，情景所到，声为著述。引之而长篇，缩之而短什，以文字谢筦弦，以唫咏代歌舞。笔端膏馥，沾丐子孙。百世之下，有杨子云出焉，不患无知己也。虽然，是则然矣，而士君子初心所蕲，岂端在是哉？主张人才者，固有难以辞诿矣。异时，先生齿髪殷富，挟其封殖，殆有凌厉前轨之志。长途方骋，逸足用摧。乃今颠毛种种，始克收拾其生平精神心述之所运，而托之语言文字以传。则夫天之所降才先生者，徒以为先生之角齿云耳；是岂天生才用世之意，而抑岂先生自许当世之素哉？虽然，进不究立功于时，退犹可立言于后。质诸富贵无名，磨灭谁纪，而功与言胥冺冺者，先生则既侈矣。先生少好吟事，晚益精研。卷中诸体裁，皆言淡味远，风致有余，惜稿多不录。子二，国学生葵，邑学生藿，料理其故尝讽读者，请于先生而寿梓焉。谓余与先生酸咸之嗜同也，猥云敘属。故不辞执笔，而因识余之所感如右。先生别号古厓，集用以名。其奏议一卷，不在集中。

《抗谈斋制艺》自序
 〔明〕李世熊

　　予可发口谈乎？予故单寒不聊之人也。少慕范、蔡、马周、张齐贤之事，谓若虽负奇，身当人主胡骤也。今万国一王，无齐、秦峙敌之势，恫疑恐喝，术无所施；圭荜之子，伏谒小吏，倨声谩讦，垂首塞嘿矣。虽有雄骏弘辩之才，阍者呵不令通，逡巡睥睨，缩不忍前也，何言面折卿相、引裾天子事乎？古者，两国见师，行人将命，一言折服，偃戈而休；士之负罹殊辟者，刺心研文、凄凄奇丽，得脱死为上客；虽暴抗如秦政者，犹忻艳韩非《孤愤》之书，改颜李斯《逐客》之疏。汉唐以来，斯风未邈，天子采文，孤臣投策，其相见恨晚者，非皆百代殊绝也。乃至优伶贱伎，赓唱名篇，私定甲乙，若昌龄、之涣混迹旗亭之事。“杨柳”、“大江”，低昂苏、柳之评。彼皆贱隶，深解诗文如此。嗟乎！一言之美，方幅之书，足偃兵而救死。尊极天子，贱逮优伶，欢叹鼓歌，使穷愁廓落之夫震发自雄，不粱而充，不醴而醉。何古人好文之笃，而投心之易矣。俯仰今昔，我益痛恨三人也：一曰范蠡，一曰中行说，一曰李德裕。范蠡之绝吴使，曰：“予虽靦然人哉，予犹禽兽也。”中行说之折汉使也，曰：“汉使无多谈，所给不备善，则驰骑蹂而稼耳。”窃怪于越去中国虽远，亦神明之胄，且在江淮间，语言情好，通惬非难。中行说去汉入边，曾几何日，乃蛮声然，朱筚篥。虽碎苏、张之舌，断班、马之腕，彼有余戾矣；复可奇文靡论，刺撼其衷乎？犹曰蛮越则然。李德裕，名相也，恶白居易之人，而心嗜其文。白每奏记，辄束不观，曰：“吾阅其文，必回吾心。”夫文至能易人心，而终不可回其目。悲夫，悲夫！使予遇斯三人者，即卷舌而退，犹惧唇不护也，将奚谈哉，将奚谈哉？所不忍不谈者二事：阴阳、奇偶，世士所通晓也。今制艺必属偶，偶极于八，皆阴也；八之外加虚比，为十，又阴也。阴者兵事，制以文臣治兵，制必以兵事治文。推通其意，比八为正，虚二为奇，此阵势矣。予将重气尚谋，使吕尚命旨，孙吴设辞，风云鸟蛇，环应迭出，可乎？推通其意，名十为八，寓八于十，此河图虚五与十之义矣。予将测象周变，使康节、希夷、京房、翼奉先机决策，先人谋鬼，可乎？今余操卷而干当事，刺曰：“某以兵法见，某以数术见。”及所陈，乃当世制举之文；不笑妄人，即逐妖人矣。更张其说曰：“即行吾言者，国必富，兵必强，边寇必立扫，真材必立得。”闻者不掩耳走，即怒目叱矣。揣其意，以今人为今文，亦聊且为之耳，乌用恢大虚喝之乎？审令如是，世事又何为崇扶理学、正文体、端士心纷纷等论也。嗟乎，予何敢谈哉？诚不知理学，姑举王瞿精雅之篇，钱唐博大之作，谁为《皇极经世》者乎？谁为《通书正蒙》者乎？谁为《西铭太极图》者乎？此既谬矣，同声阿服，犹曰正宗，非陈亮所讥系籍圣贤者欤？且以今文正今士，此说吾弗与闻也。若以宋学正宋士，即虑程、朱弗能。昔者，宋之儒负奇磊落，起于理学大明之学者，其汪立信、文天祥乎？其张世杰、陆秀夫、谢枋得乎？数公非私淑程、朱，千秋自立，亦世士所通晓也。若夫精通易传，服勤小学集注，为朱程专家之学者，则有人矣，曰姚枢、许衡、窦默之三子者，口道纲常，身仕外国。今以其学崇程、朱，得恕其罪，文以仕道行权之名。道如是，无道可矣；权如是，无权可矣。嗟乎，予何忍谈哉！所不忍不谈者又一事：汪立信之说贾似道也，莫奇于百里设屯，十屯建府，令沿江有率然之势；文文山之建策也，莫奇于略仿藩镇，益地建阃，分镇为四，令敌备多而力分；两策不行，宋事遂去。以予推通其意，则亦八比中四正、二奇之法而已。今之策边寇者，亦有益地分镇，为四正、四余、增兵定额之说。推通其意，亦余布置八比之法而已。夫世士所言文，予弗与闻；予所言文，世士不得闻。嗟夫，予故单寒不聊之人也。生非范、蔡之时，未有马周、张齐贤之遇，即惴惴范蠡、中行者之扪予舌也。聊且谈之，予岂不见于天下者乎？崇祯丁丑腊月序。
《杭川乡约》序
 〔明〕丘　弘

　　乡之有约，所以顺人情、因土俗、酌事理之宜，而约之于礼法之中者也。一乡之中，尔家我室，贫富不齐；奢侈俭啬，志趣不一；必有礼以约之，而后一乡之人心一焉、风俗同焉。先王制礼，以辨上下，以定民志，其以是欤？我朝建国制度，文为酌古准今，尊卑上下，各有定分，礼法之行，民俗淳厚，最为善矣。杭川风俗，昔犹淳朴。比年以来，流于奢侈，俗日以偷。凡礼之行，惟事贲饰，日积月累，渐习成风。富者极有余之奢，贫者以不及为耻。噫，是盖徒事其末节，原其本安在哉？邑之梁氏崧，伤世俗之流弊，慨然有感于心。于是合众人之见，通众人之情，条其冠婚、丧祭、庆慰酬酢之礼，汰奢为俭，损过就中，仪章简约，品节详明，名之曰“乡约”，请予序其首。予维乡约之行，而一乡之礼关焉。然礼有本有文，贵于得中为善。苟或过焉，则文灭其质；或不及焉，则质胜而野。二者偏废，岂先王制礼之意哉？今梁氏乡约，切于事理，曲尽人情，大抵以不违国制为先，以敦化厚本为尚，无非欲人从俭约，守礼法，而无流荡之失。质之经传，殆周公所谓“束帛戋戋，贲于北园”，孔子所谓“礼与其奢也，宁俭”之意欤？以是约而谋诸邑之士大夫，皆曰善焉；谋诸乡之富者、贵者，皆曰善焉；谋诸贫者、贱者，亦无不曰善焉。将见人咸便之，服而行之，厚其本而抑其末，财不竭而用之舒，淳厚之风日兴，礼让之俗日作。则梁氏是约，其有关于世教岂浅鲜哉？予素有志于礼之本者也，于其请，喜而序之，以为乡人之劝云。
《闽社采风录》序
 〔明〕李世熊

　　闻之：“奏白雪之曲，则电雷下绕；鼓清角之音，则风雨总至。”白雪非怨于雷电，清角岂憎于风雨哉？盖宫徵凄变，即天耳倾移。譬若田文之泣雍琴，逆旅之恸娥音而已。今夫谣之来也有声，而莫名所唱也；谶之究也有义，而莫名所师也。揽采无质而声义了然，此谓之风声矣，若有神焉推荡之，何疑其从雷则雷，从雨则雨乎？予自都门指闽峤，浩荡万里，震憺乃心。睇秦、齐、豫、楚之氛，殷殷沄沄，流琐沸郁。桔槔之声，凄如欷叹；婴儿之哄，哮如豺虎；管絃之哑，裂如雷霆。此卜、端所不能言，夔、旷所不欲审也。余乃令鸾凤首路，风伯前驱，介武夷君而揖之，问九曲三十六峰，峙翠流苍，累亿世无恙乎？神官罗缕根角，抑宁屈曲世间乎？问剑水一泓，黝黯无光，芒不射汉，宁有寂寂千年，郁屯霖雨，龙臥不飞者乎？问三山霸气，今有存者乎？九漈仙人，狡狯谈谐，谑浪夜客，今墨墨梦世魇而有醒者乎？问紫帽丹嶂，负海贯日，其奔腾作气，磊落降精，溢为举义俳文，足当之乎？余吹律而听之，其音中商；望气而察之，其色耀雪。于是剪边崖，开帷幕，壎箎侑之，铅丹荐之，宝篆赠之。见若窈窕带萝，乗豹从狸者矣；见若循阴索隙，巫招龟灼者矣；见若袵金浴铁，曳电掣帛者矣。少焉，謦咳同堂，咿嗄一室。见若屈子悲吟，滋拾芷蓠；子云穷寂，位次方攡。见若焦氏布繇，房奉推历，庄生遣放，敬仲老吃。噫嘻，此何风哉？夫一妇之哀而霜陨，一士之叹而寒至。今以八十士鉥心镂肺，诛伐窅冥；姣服偃蹇，满堂美人；即当召致神物，易斗移星，凌冰反华，哑钟更鸣。噫嘻！王也风起云飞，伯也水澹岛竦，此何风哉？扬睇侧耳，则有玄鹤翔庭，迅飙轰宇。急卷缥缃，付缄縢于神鬼。后有圣者，发钥陈书，谱声衎帝。駪駪征夫，每怀靡及矣。
赠汀州学博邱先生序
 〔明〕李世熊

　　崇祯甲戌之春，汀州学博邱先生以秩满当迁，与某把臂太息曰：“子可与言者，及此盛壮，其以文章自任，慎无屈郁为得罪朋友之文。”某曰：“何为朋友之罪也？”先生曰：“快心遂意而失时，所谓得罪有司也；蒙面诡志而逢时，所谓得罪朋友也。”某乃再拜而复于先生曰：“文章之不可长杰当世也，久矣。始某心好沉博绝尘之文，欲如子云赍油素，与天下英绝有志者，泛猎古文奇字，而所见士大夫，皆可知矣。既以无所受学，则又浮江涉淮，窃效司马子长之为，欲有所穷力逞志，勒成一家之书。而长老教某：为课试芜烂之业，即可得志于时，无徒阔远为也。夫高皇帝时，士有三年不课举子文，而口专经学者。闾巷长老，亦往往习诵小学性鑑诸书及御制大诰榜文。此岂徒教人贸取富贵矣乎？盖圣人之不作久矣，诸濂、洛之微言大义既绝，而阴阳、名法、任侠、纵横，亦无庸于当世，三尺童子，徒烂然谙为对偶之文。異时所崇尚性理、或问诸书，即没齿不知为何物。卑疵纤趋，其琐已甚。而高明隽异，为文章娴美，以旁通于诸子百家者，一朝逢时不若，或不能与腐儒小生争糠粃之前，迁延至于头白齿落，一为郡、县学列官，即文章之毕局矣。而年少试官者，虚为周章，饮食驱驰，禁盗不能，服夷不能，塞奸治吏又不能。顾偃然居积学有文者，文上而无愧。呜呼，士当束发补员，其雄杰逸群博辨宏肆者，既已忌讳于时；间一竽好未投，屩敝而归，即亲戚朋友，羞与为伍。故曰：“诟莫大于卑贱，而悲莫甚于穷困也。”夫古文章之士，如韩退之、马周、张齐贤、苏洵父子之流，初岂非卑贱穷困者哉？然而策干天子而不忌，书投宰执而无嫌。今时大人，内恋于势，外爽于利，其闻奇计异策，既迂阔而不切于听，区区之诗歌词赋，又以其优为而不让美于人。无已，贽以制举之文，浅言之则藐为寡材，深言之又绳以无法。虽使孔、孟操觚，易目而诋。如是则今文之不足长杰天下亦明矣。且夫今文之诠理释义，自以出圣贤之吻无二也。上者即孔孟矣，次亦醇如程、朱。其间杂阴阳、名法家言，则皆缙绅先生所洗口而不竟读。呜呼，由孔、孟，迄程、朱，盖千百年而一觏也。今三岁一比士，而孔、孟、程、朱，奉途人而弗逊；其为黄、吕、管、韩之言，则以诡道摈弗录；而志左、马、屈、贾之文者，复不能循声效语，肖圣贤之吻。此人遂以不得志于时，为里巷旧游所简；又值文纲大明之世，不能如古文章之士，嘐嘐然自鸣于当世之贵人，使王公虚左，天子叹不同时。迁延以老，得为郡、县学列官，如有天幸，若先生今日之为者，此可谓文章有灵乎？夫孔孟程朱之言遍天下，而读孔孟程朱之书者，握不盈径也。今先生上窥姚、姒，下迄唐、宋，蒸蕴古今，中熟色动，欲有所试于盘错而不得；则矜饬廉隅，形义于表，又落落不可为合。间与诸生有志者商榷微言，上下于朱、陆所同，王湛所异，虽娓娓竞时，抑当世复有能听之者乎？惜乎！先生使当世少贬其学，如长老所以教某者，即翱翔天路不难，奚为屈伏至此？李斯有言，处卑困之地，非世恶利，自讬于无为者，非士情也。此鄙倍之心，而激怨之言，乃今观之，斯之言诚未为过。而相士者，皆伯乐之教相驽也。夫驽马时售，而千里之骏不一遘。先生犹欲以古文章相励，甚矣。其不卑困所撼，而为速售之术所由，与世之虚伪周章者，相去之悬也。
《春秋存俟》序
 李世熊

　　古之著书立言者，鸣于世有早暮，传之久有盛衰。何也？曰其人之时也。著书者虑无不想遘至精，灵交冥漠，诚不可灭，数极而见。故曰时也。何以言之？昔者汉初，左氏无传而公、谷、邹、夹四家并行。胡毋生、董仲舒、公孙弘，皆治“公羊”也。其后遂有嬴公眭、孟严、彭祖、颜安乐、冷丰、任公、筦辂冥都之学，何休又为之解说，此公羊氏之时矣。瑕丘江公受“谷梁”于申公，当武帝时不得行。及宣帝即位，闻卫太子好之，丞相韦贤及夏侯胜、史高等皆言宜兴“谷梁”。于是有尹更始、胡常申、章昌、房凤之学，而范宁复为之注释，谷梁氏之时矣。左氏初出张苍家，河间献王得而献之。贾谊尝为训诂，谨受贯公。刘歆欲立学官，诸儒莫应。建武中，以韩歆、陈元之请，李封始为“左氏”博士，贾逵、服虔复为训诂，魏代始稍行世。及杜预集解于晋，颖达修疏于唐，“左氏”大张而公、谷浸绌矣，此“左氏”之时矣。“夫左”氏未行，传有四家，经王莾之乱而邹、夹遂亡。盖著书者之精神会衰止于此也。其后啖助赵匡纂例辨疑，每援经以击传；陆希声韦表微通例统例，每合异以为同。程伊川略举大义，襄、昭以后，缺然勿详；胡康侯议论开合，牵强尤多。今遂奉为令甲。嗟乎，今亦胡氏之时耳。胡氏依附名理，牢络儒生之智；左氏笔落丽奇，恢廓文士之疆；二家之焰酷烈宜长矣。约略论之：公、谷矜饰语言，诡条襟步；左氏探钩奇赜，闳揽菁华。迹其炫弄词章，固是文人之雄，非有传经之意；譬今经生制义，缘题抒藻，翻案自奇；要彼掀播舌唇，聊取快意，宁知孔孟曾堂室何等乎？即不然，文字单行，固二家之《春秋》，非孔氏之《春秋》矣。犹之田何、焦赣、京房、费直之《易》，不可为羲、文、周、孔之《易》；齐、鲁、毛、韩之《诗》，不可即为三百诗人之《诗》也。后有精治学者，我遂疑左、胡之《春秋》，将自此衰谢也。非独予疑之明之，郭定襄、唐荆川、季彭山、郝仲兴者，亦疑之矣。然不如吾友余希之、赓之疑之甚也。二余之治《春秋》也，始辟诸儒，继辟四传，究乃举辟诸儒四传者而并辟之。考世知人，务合笔削之初意而止，此其想遘至精，同符千载，既源远而流长矣。其叔氏进伯，复殚意冥搜，划然神解，足补同异。获麟以来，文自在天；盲师瞽子，肤险嚣嚣，忧其坠地。此书遂行，犹幽室之有日月，洪流之有津梁，颀然望洋，将见其人矣。此固余氏《春秋》之时也。
《叶氏家集》序
 李世熊

　　风气环移，犹暑寒之中物，凉悴、茂华莫相贷也。故夫人文育发，孳彩随时。必以才藻神锋，排荡万有。返冰霰为菲芳，驻阳景于幽夜；虽佐以中黄之力、樗里之智，将不能手制而复断矣。盖吾读《叶氏家集》，自成化辛丑以迄崇弘甲乙之后，感才难，伤世变，未尝不掩卷三叹也。叶自古厓公以进士起家，同时北地李献吉倡复古学，俨然谓汉后无文、唐后无诗。其时，雩县王敬夫、仪封王子衡、长安张孟独、山阴周天保，皆以旷代逸材各弃所学而靡然从之。赞诵北地者，至谓侵谟、匹雅、喝骚、歕选，遐追周汉，俛视六朝，其雄据坛坫、牢笼时彦，不啻齐、晋于邾、吕也。古厓当海内风靡、剿袭公行之日，独自为条畅淡雅之诗；郑继之谓，如春空游絮，随风飞飏，冲条附叶，虽乏绮浓，而丰神特逸。献吉即奡兀自豪，亦心折于是言也。夫惟古厓大雅卓尔，不为时学所撼挠；亦以生休明之代，景物舒妍，情力宽绰，才韻所极，正变何常。犹春鼓香林，朴华并茁；岳畜大云，青雯并烂。诵诗论世，岂非化成之盛欤？其后齐吴代兴，江楚日競，明诗凡三变矣。而古厓之后，大镛小钟铿镗递作；终以被服家风，不堕剽窜比拟、凄寒灰涩之习。迨乎崇祯之季，则有寿蟠、御植两君者出，乃能抒轴自怀，谢华启秀；世益晚而诗益工，骎骎度越前轨矣。惜乎表圣、致光、吴融、郑谷之时，不得与甫、白、郊、愈颉颃于开元、元和之际，而特著于龙纪、乾宁倾覆之时；譬秋壑刁调，天岂故为悲瑟哉？亦听者自觉凄然耳。吾于御植重有感也。古之哲人音验兴亡，变测宫商；其召气求声，即藻盘亦应律于幽钟，方响亦迎歌于水际，讵不欲返噍杀之音为啴谐，汰涤滥之声为廉正哉？然而不能也。是故文文山、谢皋羽不能以指南、晞发之诗挽祥兴为熙、丰；杨廉夫、王子让、王原吉不能以铁崖、梧溪、云阳之诗，扶至正为延祐。虽以命世之才如犁眉公者，方其受知幕府，共策艰危，见于诗篇者，硉矹魁垒，蹈厉发扬，几欲拔岱华于平地，挽坠乌于下春。及攀附翼鳞，则掩抑幽伤，词吞意茹，无复有掣碧海、弋苍旻之气者，何也？则人之不胜天也。吾故读御植诗，以上溯古厓之时不三百年，而宫商调改，舟壑夜移，不觉无卷茫昧而长叹也。
《西园稿》序
 李世熊

　　昔闻“诗有三禅”，其论至渺然，漭瀁而不可崖。余将更之曰“诗有三立”，则比切世事矣。立之为言，无所迁而静阅变化云尔。诗至阅化而静居，不既尽人天之故矣乎。夫天下之密移人者，时也。治世之音安以乐，亡国之音哀以思。彼何知为哀思、安乐哉？时移之耳。六代唐宋升降，边际渺于丝尘，娄、旷所未瞭审也。虽以渊明之淡静闲远，而贤者复谓其带性负气多由豪放中来。渊明岂自知其豪放哉？处渊明之时，新怀故感，节长芽滋，如寒暑之易肤而靡觉也，立于时外之难也。方俗移人益又甚。此魏褊、唐忧、曹奢、陈汰，圣人不能违其风也。以屈平之皭然日月，而景宋、刘严之徒，得寻声而附之曰“楚辞”，则立于俗外之难也。是犹曰气势使然。若夫才人之吐为诗也，犹山川之出云也。当其叆叇空际，舒卷晴霄，非复山川所能剪裁矣。使泰山沧海，蒸雾腾氛，霾翳清昼，山海乃亦巨物之戚人者欤？李白曰：诸人之文，如山无烟霞，春无草树。予谓太白远逊班、马，近逊柳、韩，正以烟霞草树为之累耳。虽以退之之放宏雄刚、子瞻之浩瀚万变，而论者终畏其破除格律，不系以风雅之嫡嗣。非以才多之故欤？盖立于才，而降制其才者尤难也。乃今读“西园诗”有异，时非将安将乐之时也，意其哀思怨诽当不后千载上人也。乃际乱避乱之篇，温如田园饮酒之事，怨且无隙，奚其安哀且无声也？此岂悁悁急戻，因时而伤性累道者乎？方弘、嘉之隆，李、何、王、李，互为齐、晋，视闽音犹邾莒也，矧于吾宁。宁自郑仲贤后，风雅瘖哑垂七百年矣。里儿狂号者，若傒学宫语，不自谓傒，而反诮宫语之不傒也。说者遂谓，山川顽黯使然，如其人即山川，亦岂得不任咎哉？而西园独以淡杳深倩之音，进韦、孟、储、王之坐，可不谓特立俗外哉？以此，其才即鞭叱风云、囚拏蛟虎奚不可者？乃神襟相检，声影交裁，使章无溢句、句无溢字，斤斤以西园一卷行于世，是其人岂复为才所使者乎？夫不移于时者，殆将移夫时者也；不移于俗者，殆能移夫俗者也。不移于才者，殆能用其才者也。是吾所谓立也已，是吾所谓无所迁而静阅变化也已。
家谱后序
 李世熊

　　世熊既编家谱已，喟然叹曰：“世变之亟也，宜哉！”崇祯之季，国无睦臣，枝党相，不旋踵而宗社沦墟。毒之流也，使野无睦俗，乡邑相仇。田丁斩木而攻城郭，所在毛起。转徙之遽，视弃共宗如割荼也，则家无睦族矣。悲夫，以熊所记，隋、唐、宋间，四世、七世、九世同居者，史不绝书。江州陈氏、河中姚氏，皆十三世同居。下迄宋末，十四五世同居者，犹有信州李琳、河阳陈芳。至会稽裘询，凡十九世，为希邈矣。此数百年间，天人屡变，祻败相寻。即代有贤者硕人，扶干殖苞，绵其生绪，亦当有神灵洽气弥护其间也。今自熊之身，上溯所知仅九世耳。而运际极流，岌然不克保宗是惧。今古人悬绝乃尔乎？幸者高、曾以来，力田编户。迨熊父行，风雅始芽。父尝营一小窗，置书累笈，卧熊其间，不遣窥园，闭户三冬，览书殆遍。壮而试足文圃，先达颇许齐镳，慨然有意于晏婴瞻国、范淹收族之事。既而八踬场屋，宿志不酬，奄然废朽。乙丙之间，事会孔棘，自度其才，不能廓清昏翳，追隆邓、贾，于是坚辞辟召。鼠泣沧桑，常恐荡岳之涛漂及丘垤。悲夫，悲夫！何料有今日乎？假令昔邀天幸，挂籍缙绅，或狗绶羊头，滥竽白版；一食人之食，即当死人之事，行将被发裸身、覆沙埋石，何能披弄楮墨，为鬼作记箓哉？故读书为忠臣孝子，时当天醉，或乃毁卵倾巢；读书为贪羶附炎，脂身偷息，天当梦醒，亦或陨祀覆宗。维小子熊，读父书，无以为宗祊光，亦未尝贻宗祊辱。是所上告先祖而无悔者也，可不谓幸欤？若夫初世以来，历年三百，邱坟相守，人重去乡巷同通夷，鸡犬知返。即无江州、河中、会稽之笃行，犹有中古同井死、徙无出乡之风。设有贤者硕人，整纲饬绪量啬，纳丰沛蒸尝之润，以收寒裔；因而岁时读法，讨论忠孝，约范仲淹之义庄，通陆九龄之品式，吾宗虽返而沕穆可也。又何必绅绂相耀，酿为贪残，使毒流朝野哉？此志不抒，离瘼斯老，后之人其重悲熊之遇矣乎？
《理信存稿》序
 〔国朝〕黎元宽　南昌人

　　昔欧公大治文章，而口必言政事，论者曰：此不欲掩人于所长也。不知欧公之心，则亦欲自致其实用焉耳。是故在夷陵阅牍凡三月，而至于终身以之，岂直欲习为文无害者？今观愧曾公，盖深得此意矣。愧曾学有本原，言语妙天下，其所制长行各体，与夫有韻之文，既莫不自跻大家而脍炙人口。乃初筮得理刑信州，官稍雄骏。使忮者为之，或有滥于事外，即何得无废于事中。原夫愧曾所理，不独一郡，而十三郡之性命皆寄焉，又不独十三郡，而大司寇、大廷尉之则法皆取焉，何其重也。愧曾于此，不鉤距以为精，不锻炼以为武，不上下阴阳以为合，而惟是《尚书》决事、《春秋》断狱，则亦曰肄业在之，无所多让。是故其言可存而不可废。或者总归诸文人之著作，殆如咎繇明刑弼教，以开中天之治，不过成其为才子之品目而已矣。后世徒以试吏，若书判拔萃科取士者，即安能有此盛业哉？虽然，子产初铸刑书，人致不服，及为慈母，乃并歌之。愧曾理信则高不见之功，已令永新，才行其牍，而人之服且歌者，易地皆然。此又何也？盖理能生人，不能生其宜死之人；令能尽与人以生，而尽免于死理。道得半而事得全，令事得半而道得全，遂使人咸宜之，颂声无间，亦惟用其一心而已足耳。若朴而不学，巧而逢时，则用心非矣，遑问民誉？愧曾曰：“赫赫之名，吾不敢知，吾守吾职司而已矣。”称是，则仅仅言儒吏之通，尤云浅事；必也有本领焉，有作用焉；而纬之以文章，故足术也。黄次公起廷尉、平至太守，皆有善政，逮为京兆，既不称微论。宰相若是者，余不欲为愧曾举似矣。惟欧公初官西京留守推官，次官夷陵令，其踪迹略与愧曾等，而其后为执政名大臣。愧曾治文章与必为名大臣之意，殆欲如欧，而又适官于其乡，余是以取而似之。愧曾当之必不愧也。余朽无文，其视愧曾犹宗袞，其必公愧曾者，盖祖之，而终不敢祢之也。小辞为序，无所发明，亦志其赋才之初，十倍相绝；而避影之际，数辈堪容云尔。
《诗经》手抄序
 黎士弘

　　古之治经者何难，而今亦何其易也。昔者仲尼之徒三千，身通六艺者七十二人，若商、若赐、若言偃，各以《诗》、《礼》名家。汉继秦兴，《易》称田、何、丁宽；治《诗》则有齐、鲁，有毛、韩；《书》有伏生书，有夏侯氏书；《春秋》左氏、公、谷三家，并得立学官；《礼》有高堂生、二戴氏。其时，天子公卿皆矜慎儒者，而儒者亦复自爱重，不苟为异同。所称受经之士，莫不赍素裹粮、奔走千里。如孝文之时，犹以伏生年老不可召致，朝廷使掌故晁错往受《书》济南。孝武时，吾丘寿王待诏，从董仲舒受《春秋》。宣帝选郎十人，从蔡千秋授《春秋》。今则三尺童子，受父兄鞭督，稍能句读，便称经生矣。而里巷学究，能寻章衍句，便称谈经矣。夫自周、秦以历汉兴诸贤，其才智非不及今之小生腐儒，自能章训而句读也。何其难易若此？盖昔人之通六艺而后可治一经，而今人之治一经则仅求卒一事。所以然者，途有专家则多绝技，理惟捷径则无精才也。自典令以制科取士，《春秋》取安国，《尚书》、《大易》、《四子之书》，必宗二程、朱、蔡。故士子为章句一引用别典，主司以为不合。既已束缚灵异之才，而迂疏学士又得以功令重名，揜其不读书之耻。嗟夫，吾不知今之所谓八比者，果圣君贤相镂肝刻腑，以为士之用世读书，千途万径而必不出于此；抑果如《大易》奇偶，一画一爻皆天定之，而不可移，否则，胡为拘拘于此而莫之变也？虽然，以之为四子《书》、《易》、《戴礼》，犹可言也；至于四始之诗，以叶律之声文比于徘偶，降郊庙之乐章变为帖括，文至此，尚有文乎？诗至此尚有诗乎？故愚尝谓，诗至春秋而诗亡，诗至今日而读诗之人亦亡矣。诚使一代之制，治《礼》者，试以郊祀、兵制、乐章原委；治《书》者，试以诏诰、檄册、文移、书记；《春秋》、《大易》，则推测天人、通达治体，必期得如京房仲舒之士。而治诗者，则不妨单用唐制，试以五七言韵语。则是既已宽其思智，得读有用之书，又能尽其才量，求为可传之业。庶几经学明而大复古，于以备国家缓急有馀；何至有志之士羞其笔墨，至谓“雕虫小技，壮夫不为”也哉？吾真浩叹于斯矣。
集成案序
 施泽嘉

　　邑之俗也好神，坊各有祀，祀各殊名。若吾坊之普惠、孚宁其一也，因革载于邑乘，大略谓其能退寇产芝。稽之《记》曰：“法施于民，则祀之；以死勤事，则祀之。”神其在御灾捍患之例欤？岁七月四日，坊民迎赛。至期，各姓上寿，樽罍彝鼎，布列盈前，视人子之寿其亲、尤有过也。值日分班，取名成案，而吾友某等同学诸君子二十余人名集成案。册纪其名，书志其事，应掇数语弁之于首。以班管属予，予曰：“诸君子亦知自古圣人神道设教之意乎？其治天下也，礼乐明之，鬼神幽之，学士家即举此以治其身。今诸君子鱼鱼雅雅，炳炳鳞鳞，亦既淑身礼乐之场矣。独此鬼神幽之之义，读《易》而见：体撰者能通其德，弥纶者能知其情状，不违奉若者能合其吉凶；读《诗》而见：孝享者使之来吊，辑柔者使之来格，嘤鸣求友者使之来听而和平。今诸君子，于体撰、弥纶、不违奉若之实，蕴之于心；而孝享、辑柔、嘤鸣求友之志，固已著之于事也，其来吊而来格，听之而和平乎？此犹今日事。若异日者，作宾王国廊庙坛壝，得从事于左右骏奔之列，而禋宗祀，类编于群神，藉尔而怀之柔之，与有荣也。则是举也，毋曰随俗之弥文已也。
《礼记》手抄序
 黎士弘

　　国家治乱兴亡之故，岂不在礼乐哉？原其所以久安而长治者，则莫不迂阔而多事；其所以速亡而易乱者，则莫不直致而径情。昔者三代之治，惟周为情文备至。情文者，礼乐事也。故自唐虞以指三代，惟周之得年最长。秦之兴也，以法、吏为师，薄儒者，焚书记，可谓简易无事矣。历数汉魏以来，以兵力取天下而不能守者，亦惟秦之得祸最烈。是非周民之淳而秦民之獘也。譬之若饮食焉，将专与人以粱肉而食者，未必欢；加之为燔炙、为酒醴，而食者恒意满。夫燔炙、酒醴非必异粱肉也，其喜怒不同者，盖耳目隘则计较生，曲折多则意致尽也。周则不惟食之以燔肉、酒醴，而益之以俎豆。秦则不惟不以粱与肉，而又剪其嘉种焉。周安得不治？秦安得不亡哉？或者曰：汉何以不亡也？当高帝起自田间，不十年而定天下，自谓得之马上，安事诗书为？至其后稍厌烦苦，而叔孙制礼，遂为一代典章；文、景以来，相沿不废。则是汉方兴而能变，秦至乱而不知也。夫有礼则安，无礼则危。如得食则生，不得则死。今必曰：“礼乐待百年而后兴，是犹谓饥渴者曰：俟秋熟食尔，俟雨降饮尔。吾恐秋不时熟，雨不时降，饥渴者且枕藉于前而不可支矣。礼者，固已饥之糇粮而止渴之浆露也，始于郊庙，达于妻子，及于童仆，被于蛰虫。先王盖曰：天下有履蛰虫而不忍伤，待童仆而不敢无礼，吾又何忧君父哉？昔唐开元之间，通事舍人王岩上疏，欲删去《礼记》旧文，而宋儒又谓其多出汉人附会。附会与否不可知，但使迂阔足以救亡，直情足以速乱，则君子何为惜一迂阔之名，以苟延百姓之命？而必欲径情而直致，徒苦天下父老，使兵革相循，纷纷不已，蹈亡秦之故辙而后已也。
续怀帖序
 黎士弘

　　汀为郡治在万山，东涉九龙，波石廉悍，狎江湖者恒见为恐慴失常；西远章贡，峰岭连复，行人顶踵相接，望若画中。故大人先生非有事于其地者，皆不至。而齿闽产者，亦以汀为江黄国，不隶冠带盟也。然人士实负气任性，为学有本领，不附丽时士取名。苟一言相当，虽执鞭不惜；非弹射极中，即尊贵不心折。夫既负气任性，不肯附丽取名，而地又为大夫先生之所不至。即至，或不好士；即好士，而又辩不辩，不过耳耳而目目之。宜乎，名之不传于世也。前庚寅之冬，元亮先生以有事于此，见汀士而好好之难为别也，而怀怀之而至再至三，岂真波石廉悍峰岭连复者之足以緾绵魂梦？抑以为负气任性者之察其尚足有为耶？三家之市，指有异珍焉，问途人不信；好奇者望气而识之。好奇者甘众所非笑而不顾，三家中人感非笑不顾之心，不难泣血自明，必求取信于好奇者之眼而后已。先生即不言，我独不感于心乎？今览斯篇，固时属和者凡三十有五；其间闻声尚匿其采者有人；即已谋篇而逡巡不达，恐以无因而附门墙者有人。嗟夫！先生之至于斯，固所谓好士而辩辩之，而非徒耳耳目目于众人者。即附丽以成名，岂遂出江黄下而尚有匿采不章欤？夫逡巡而不敢竟达者，真足以明汀士之负气任性犹进退于古人，当益动先生之怀想不置矣。

《四书尊闻》序
 黎士弘

　　此故宁化文学、时见赖君所著之《四书尊闻》也。君名朝会，县廪生。时邑人李公元仲，名噪海内。学使者前后按试，率第一。李公，他人士无敢抗行齿立，惟时见起，孤生年少，名在季、孟间。予为诸生也，早曾数面时见，通眉广，晳白如玉，才气飚发，时时屈坐人。宁邑故有田丁之乱。顺治癸巳十月，叛丁诡称原与邑人输平讲好。时见恃其丰采言论，可以一二语折服解纷，轻身墮术中，遂为见杀，死最惨。妻寡子幼，生平著述半零落无存。今所传唯“尊闻”一书，以注为经，以己说为纬，通疑析义。其言之至者，往往达于精微。前明当辛巳、壬午间，秦、楚寇盗纵横，征调星火，又邑叛民环伺肘腋，破城掠帑，如其取寄。乃时见方吮毫伸纸，取四子之书，朱标墨识，若甚有不可已之事者，亦可谓迂阔而远于事情。且其时文体破坏，庄、墨、申、韩诸书，下至稗官、野史，梵书、道藏，皆可诠注行间，猎取上第。时见则独斤斤执守，力持异说，句分章解，以始终继述紫阳之绪论，岂不伟哉？东乡艾千子两过宁都，与时见相知，握手序其书，欲使有传于天下后世也。历数古今才人，年少而得奇祸者，大率高自标置，傲世扬己；不则识见不坚，依倚匪人，遂至狼藉崎岖，身名俱败。若时见，习一圣人之书，似可家修安坐；乃郦生妄冀凭轼之功，夷甫遽及排墙之酷；蜂竟予螫，虎不择人。时见之死，亦失于不自量力也。然妻孤苦立节，受天子旌表；其子又思刻其遗编，以为其亲不朽计。庶或可少慰幽冥乎？
《沈未空先生诗》序
 黎士弘

　　未空先生其人杰哉！先生幼负异姿，耻为俗学，籍诸生二十年，于时艺之言漠如也。学使按部。同舍诸生吚唔竟日；先生凝尘满席，惟《楞严》一册、《象山语录》数卷而已。偶从卷牍中，向往某公，徒步走毗陵三千里访之。一见以为无当，不告其姓名而返。举动奇伟，人莫识之。丁卯，兄若玉举于乡，即欲罢诸生，遂长往之志，母夫人弗许。至己卯，乃举乡试第八人。乙酉，伤国事多故，郁郁致病死。先生究习当世典章，畜书七千卷，一览皆能背诵。记先君曾得旧钱一瓮，出以试先生。先生略不经思，随手分别，即至幽僻如残唐、蜀、夏，人所不记忆者，皆为指画年代，捡本按之，百不失一。然先生神简高闲，亦不见先生数数读书也。性犹流连景物。良晨佳夕，柬集宾朋，雅论弹棋，都无尘事。至酒思微酣，则又手捋长髯，倚风微啸。坐客爱其风流，竟席不忍言去，其为人倾倒如此。窃私议，吾邑言理学、负博雅名者，当奉先生尸祝；而文章意气，则又予叔振三。先生有廓清之功，人不以为非也。平生著书甚富，其自信者《四书参注》一书，卷帖浩繁，尚未授梓。仁和宋树桐先生佐郡临汀，慕先生文行，为选其诗歌以行。宋公与先生曾无一面之素，而兴怀异代，辄生不同世之感，殆自任为身后之桓谭也。刻成，以予奉教于先生者久，属为点次，而又令识其一二遗事于卷端。嗟夫，先生自敘理题藏稿，谓：“不欲乞人一序，千百年后有知我者，作传作赞，则一任之。”今曾不待千百年后，而传赞有人，无因传一语于地下，岂不悲乎？
《寒支初集》序
 彭士望　南昌人

　　李元仲先生年已七十有四矣。人有欲为方外人刻其语录行于世者，方外人至，褎元仲所著《寒支集》使刻之。摹印未卒，元仲遽以来要予为序。予读复未卒，蹶然起而叹曰：“猗嗟，元仲独以予为友，知其人邪？知其文邪？知其所以文邪？予则何以知其所以文、知其文而为元仲友邪？元仲之文何其多变欤？不有掇英奏簇，自东周、自南朝，卓荤而茹吐之者邪？不有研精刺害、凡狂谲，凡权穴数奥，诘屈而抑宣，偃侧复反又有之者邪？”既而，徐以定视之，曰：“不有不同希文进，又若讦奏、若讷书者邪？不有邹、枚辞令而穆醴去就，不有稷下辨而画邑矢也邪？不有抽都尉惂悔忿愎之情文，而牧之节旄餐啮者邪？”又久之，则妄言之曰：“猗嗟夫！此正则之变思也邪？此无咎之广体也邪？”夫屈之旨，一于楚宗；而元仲之酬应表志何不皆然。鼂之调，一于声韵；而元仲施之于散文也又皆然。虽然，其果变也。阴阳，变道者也，善变阴阳。性变善，其不可得见者邪？性变情，情变才，才变经，经变子，子变集，集变而元仲之集夫？元仲之文，其古正则之变者乎？虽然，有异。诗曰：“天生丞民，有物有则。民之秉彝，好是懿德。”彝者常，常者正，正者则，则不一则也。传曰：“辞也者，各指其所之。”夫各指所之，而“之”不可以胜尽。吾三复元仲之文，其变有三，而之于一瞬。始而视之，则之之于奋：若立乎广壤，而长雷四野；若伏乎深谿，而瀑而下注。吾不知其所溢涌而已。愤而不得以遽泄，泄而不可以一御矣。是其若万仞之石，坠于冲渊，崖击磴硉，众响一激，与洪波纷辨而沓至，而已闷如，而已恨如，汜然而若有所不应，汨然而若顺如也。是故元仲之文，凡其变而若屈，广而若鼂，而卒归于若无有穷尽。乃其穷于其才，亘于其情，而不变于其性。吾见其情有内韄、才有外彍，而鼓之以橐而籥。而吾则何以知之？而吾则何以言之？将为少伯氏思与种语焉而不得。将为鬼谷绝其徒，使袭股而勿锥、卷舌而勿视，而上篇不嘿，中下不获，处于庐、夫、胥、嚭之间，而测之以莫测。然而犹未也。将为老、庄奚能言，将为二楞不可识，将为发聊城之肾肠，寒鲁连之咽舌。然而其文变也，其才未变；其才变也，其情未变；其情变也，而性未变。所谓浮游尘埃之外，不获世之滋垢，皭然泥而不滓者，非邪？然而曰，彼离忧者，忧不一端，何其文痛而若隐，憾而若思，呵诘而若以怒？而宜莫如其弟子者师之、友之、而知之，而卒所祖在从容辞令间，何邪？
《宁化县志》序
 黎士弘

　　康熙二十二年癸亥，皇上诞敷文教，允廷臣请，纂修一统志。先檄直省所在有司呈稿汇进，下史局。间山川里道不合，屡颁严旨切责。一时奉行期迫，多因仍固陋。太史公云：“文不雅驯，荐绅先生亦难言之矣。”宁化泉上李元仲先生，旧学通儒，为海内人文硕果，不交州、府者四十年。前令何公束书载币以邑志请，先生辞之，再数请，乃可。书未就，而何公迁去。及书就，前令王公急欲梓行，又不果。今茂宰祝使君来治宁化，见是编而再三叹息，谓“非一邑一人之书，而天下古今所通共之书。将以副功令、昭来者，非我其谁任？”佥讲于学博谢君及邑之绅士父老，咸韪是举，度工选匠，不数月而刻告成。予得俯目卒读。信哉！祝使君所谓天下古今所通共之书，而非一邑一人之书也。宁虽望邑，志残缺者将百年。发凡起例，非有故府足因也；摛辞辩体，非有群材足藉也。先生以一心一手经营数千年之事，无饰言，无曲笔，识其大者：举一端，而古今上下治乱倚伏之故无不详；树一论，而源流升降补救损益之计无不修。识其小者：而山川、里道、邱陵、陂泽、冈峦、岩壑，无不掌指而缕分。斯固释法显之所不能既其详核，郦道元之所不能争其奇丽者也。后有作者，蔑以加矣。夫郡、县事至冗杂，钱谷、刑名之事，日救过不暇，视邑乘废兴无关缓急；即有意修举，而或所任非所贤，所贤非所遇，世乏渊、云、迁、固之笔，使名区胜迹、魁人杰士湮没而不得传者，何可胜计？祝使君之为是举也，固甚庆乎国有人焉。得以一邑之书，见于天下；又得毋更致慨乎国有人焉，而仅以一邑之书见于天下也！汀州府志之缺亦五十余载。郡伯鄢公，贤大夫也，雅意重修，将专车延先生定论。今先生亦遂老矣，年八十有二。倘天假缘，使获见成书，推广一邑者及于一郡，以一郡者渐及于天下，先生将无有意乎？予受业于先生之门，何敢附游、夏一词之赞？特欢祝使君任事之决，而识政之大也。敬记一言于简端。
重修《上杭县志》序
 黎士弘

　　畿、省、郡、邑之志与国史相表里。体裁大小不一，而义意则同。史主惩劝，志专实录。史独难于断而志则兼难于修。凡修史立局，总裁、校勘皆定专官；进退黜陟，备呈乙览；即权贵不得以力争。至郡邑之志，非生长其地者，人与事不相习，势不得不属之一二里党能文章、熟掌故之士。然宗戚交游所在，往往阁笔濡毫，迁延嫌怨。稍恕，则速索米立传之讥；概删，又不免陶范挟刃相临之惧。遂至兔园夫子，亦点文坛；椎髻布裙，尽标淑媛；流传四方，指为口实。志之滥也，匪独有心者不愿为，且不欲竟读也。是非地方司牧真心、强力，任是非、勤采择而又具良史之才者，断不能成书而垂后。若今璞山蒋使君所修《上杭县志》，盖亦仅矣。上杭为临汀赤县。有明三百年间，薮泽数警，特设宪司节制。其地川陆三百里，人文山水甲于诸州，志之缺者百有余年而未补。岂能文操笔者遂无其人，抑以宗戚、交游、亲串之所在，惧于速尤府怨而有所不敢耶？抑岂一时司牧，文章、政事不必兼长，而任是非、勤采择又有力、有不力耶？蒋使君莅治八年，政通人和，急急乎文献之不光是惧，聘名士，分部家，心手勾稽，兼时积月。今谓其书数千年间一邑之治乱兴衰，若可手轮目数。细及里语方言，搜罗放失；至于官司人物，出入进退。毁誉所不得摇，爱憎所不得夺，又何其断断如是。昔韩昌黎推避史事，柳州贻书相督，谓其褒贬是非不肯任，将来不敢为御史大夫；生杀予夺更有重于此者，则并不敢为宰相。今使君奋然执事，而不为毁誉爱憎所摇夺，是御史大夫、宰相之心也。然则蒋使君岂仅才胜一邑，其所成书又岂仅一邑之志哉？郡志残缺有年，当事屡以相属，逡巡而未有以应。倘得尽如“宁化志”之博丽，自为一书；上杭县之明辨而有体，则庶几踵事增华，事成功半。然终逡巡而不敢以应，不敏之嘲，固已远惭柳州，近复抱愧于贤使君不少也。
寒支二刻序
 叶　颖

　　注《齐谐》者曰：“智而不能变化，平智而已；物而不能变化，平物而已。”而乃有不能变化之文，则名为平文；而乃有不能变化之人，则名为平人。人用智用物以达之于文。故将定其人，非文莫之与；将定其人之文，非智与物莫之象矣。我观天下，即无不变化之物：水排空而结浪，气蒸朽而成芝，此犹其无情者也；雉入水为蜃，雀入海为蛤，此犹有情之小者。龙之飞也，上之，不天焉不止；潜之，不渊焉不止。其能潜能飞，能上能下，能有情又能无情，彼非天以下之一物耶？破此数能而变而化，其故何也？岂其智绝于物欤？纯于物，故遇物而空，而数能空物；遇空而物，而数能物空。俄而空物，俄而物空，俄而空空。是故古之变化其身以空空者，初皆变化其身以物物者也。今以空空物物之人适而遘空空物物之人，则谓之犹物不可，谓之犹空又不可。若仲尼之晤老聃也是已。不可像之而可意仪也，曰：“老子其犹龙乎？”犹龙，则非龙也，况于物哉？夫不物于物者，不空于空也；空隐于物者，物隐于空也；盖龙之变化极此矣。
　　吾乡李子元仲之文，自夫不变不化者视之，斯变化之极也；即善变善化者视之，亦变化之极也。物而已宏，而未尝以物凝滞；智亦数更，而未尝以智要约；必凝之、滞之、要之、约之然后文焉。不必凝之滞之要之约之然后文焉，此后文者，为平为奇为能为变为不能变，即又不争乎其文而争乎其人也！史公之传留侯也，拟诸其形容，以为天下无有俊伟于此者；乃又恂恂如妇人。魏武西行，谓聚观者曰：“吾亦多智尔。”智者变化之物也，寒暑不根，旦昏不降，而因以变化其人，而因以变化其文。秋水时至，百川灌河，苍苍浩浩，使人不知其所往。山高不崩，逶迤层折，昃膝蹑形乃上之；平拱而逖志焉，千峰如髻尔。若其人而无山水之遐，则变化之才，不出山水之变化，以人之变化而不孤，以文之变化而不黯，孤则无声，黯则无色。故夫人文者，山水之声色也。金石有鸣，不考则不应；干矢有穗，不扬则不武；神智有光，不琢则不利。今李子之文以日琢而利，以日利而日见其光，则惟其入古而出古。古人则今人之刍狗也，入之则未陈之绣箧，出之则已陈之苏脊也。使古人而不遇能变能化之人，为孤而已，黯而已。古人之文，而不遇能变能化之文，将终于孤而已，黯而已。惟李子义不以孤黯遗古人，而往往欲死活古人于变变化化，以归于无变无化，亦几于不以变化予古人矣。我方负日驰河，辟天指地，亦何为而至于其侧哉？今将尽出所为文以视天下，天下之知若文者，谀之则顶；其不知若文者，诽之则趾。夫毛嫱、丽姬，人所同美也，鱼见之而深入，鸟见之而高飞，麋鹿见之而决骤。所见不异而避、就异者，何也？则类与不类之故也。夫见是文而诽之，岂故诽之哉？宜也。谀、诽不足中，何顶、趾之足辞？顶亦一不平，趾亦一不平，不顶不趾之间，此为庸士之瀦宫，体泽则依，静居则溺矣。李子虽欲取所为变化者以变之、化之。谓鱼鸟麋鹿有智焉，否也；谓鱼鸟麋鹿能为神物焉，否也；谓鱼鸟麋鹿而可兴之声色焉，否也。李子则不言，予为侃侃言之，以告天下之读是文者。
  </div>
  <div class="pagination">
   <a href="汀州府志_page138.html">
    上一页
   </a>
   <span>
    ...
   </span>
   <a href="汀州府志_page134.html">
    134
   </a>
   <a href="汀州府志_page135.html">
    135
   </a>
   <a href="汀州府志_page136.html">
    136
   </a>
   <a href="汀州府志_page137.html">
    137
   </a>
   <a href="汀州府志_page138.html">
    138
   </a>
   <span class="current-page">
    139
   </span>
   <a href="汀州府志_page140.html">
    140
   </a>
   <a href="汀州府志_page141.html">
    141
   </a>
   <a href="汀州府志_page142.html">
    142
   </a>
   <a href="汀州府志_page143.html">
    143
   </a>
   <a href="汀州府志_page144.html">
    144
   </a>
   <span>
    ...
   </span>
   <a href="汀州府志_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
