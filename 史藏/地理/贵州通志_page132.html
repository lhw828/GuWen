<!DOCTYPE html>
<html>
 <head>
  <meta charset="utf-8"/>
  <title>
   贵州通志 - 第 132 页/共 141 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贵州通志 - 第 132 页/共 141 页
  </h1>
  <div class="content">
   状　颂　赞　箴　铭　书　论　解　考唐
　　为南承嗣请从军状　　　　　　栁宗元臣亡父至德之嵗死节睢阳陛下毎降鸿恩必加褒宠臣自七嵗即忝班荣垂五十年常居禄秩再守遐郡绩用无成终贻官谤甘就严谴无以负荷先志报効殊私以惭以惧陨越无地伏见某月日勅以王承宗负恩干纪命将徂征雷霆所加殄灭在近臣窃不自揆思竭忠诚愿预一卒之任答百生之幸庶得摧锋触刃摩垒搴旗冀获尽于微诚傥不坠于遗烈
　　明
　　嘉瓜颂　　　　　　　　　　　王　训明受天命奄有万方贞元防合君明臣良维皇继统景运弥昌至和恊通发为嘉祥南国之台园有瓜瓞绵绵其蔓泽泽其叶和气长养瑞气凝结两实并蒂六本同列含英吐芳蕴秀流香金肤玉质雪水氷□形圜而直色正而黄台臣稽首献于明堂曰此嘉瓜我朝之瑞肇自髙皇龙兴草昧适当其时风云庆防今我圣君德侔功配仁风化雨洽于迩遐天人交感得此休嘉再产斯瑞视昔有加实由天眷寿我国家至治之祥太平之效天子万年永绥亿兆小臣颂歌以继舞蹈
　　金芝颂【有序】　　　　　　　　　曹文纬余诵黔记其凯播之秋中丞园东金芝生焉逾年苗平芝生如故感而曰有开必先植物得之故西域贡诚汉武致石榴于异国而灵根遐敷东吴衡命魏祖树朱橘于雀园而华实不就以彼花卉微者耳植之尚有荣瘁矧乎其不世之瑞无根而荄者哉且其生惟七月古者以是月命将选士专征不义又其附丽惟李李者理也此言兵刑得其理则祥符协应其较著者也小子不敏目击蕃祉敢稽首而献颂曰干始储精景星庆云坤维错彩指佞荚蓂惟德馨香感于神明矧兹金芝惟国上珍商岭徒慕谢阶空陈含生禀和袭祉几何自根自本并育并峩色晖玉李光映朱柯六英璀灿五色婆娑初疑维摩披衣向座吸日服气嘘霞成唾又讶美人含情对居红吐夭桃素凝芙蕖我闻衡论实惟神草其气馥郁其精莹皎蕙兰让质蘅杜逊藻荃荪俛首金光失宝间生不多边徼益少在汉武皇产于斋房彼惟单植曷双呈祥厯世孝宣诞生函殿孰如今日匝嵗争艶问生何自想移仙家金茎玉叶三秀竒葩问出何为以彰有德荡播犁苗中丞大业元老壮猷欃枪斯灭共武南陲奏功北阙上帝汝临草木可格白露为霜瑞芝于赫士庶传诵缙绅铭碣惭予不文续貂扬烈
　　国朝
　　黔省庆云嘉禾苖蛮归顺颂　　　王士俊黔省禹贡荆梁之域离京道里七千六百有竒钦惟
　　皇上至诚之心至圣之德中和纯粹之气上蟠下际之光如乾道流行何分遐迩如坤厚载物不隔山川至于蠢尔苗蛮妄思梗化固属
　　睿虑周详庙算夙定者也【臣士俊】于雍正七年八月十七日奉署抚臣檄行知照恭悉黔省自七月初八日至闰七月十一日庆云凡七见梅岑黒苖抗拒
　　王师忽覩庆云腾现輙合掌输诚古州口月数寨亦接踵効顺此皆鸿蒙开辟以来其人未通声教其土未入版图良由
　　皇上敬
　　天而天瑞聿昭知人而人谋咸当所以销甲兵之气象为日月之光华太和致祥百谷丰稔化瘠为腴嘉禾徧产猗欤盛矣臣伏稽史记云卿云见喜气也古今注云黄帝擒蚩尤于涿鹿有五色云气金枝玉叶花葩之状尚书大传云周时有禾各茎而同生周公曰天下其和一乎已而越裳重九译来朝然则騐之史册庆云嘉禾之瑞固帝王赫声濯灵遐方詟服之象也臣以为黒苗种类虽性顽壤僻犹附黔楚内地兹上瑞叠形普天光照意必天戈所指扫清殊域来享来王为万年宁谧之兆且尧舜之世苗民逆命舞干羽而有苗格故尧时嘉禾生舜时庆云见今
　　皇上至诚感神符于尧舜
　　天于苗众先示感应之机
　　皇上即谦让未遑而
　　天心笃爱已合五帝三王盛德大业而为一人矣宣付史馆照耀万古岂不哉臣黔人也既恭庆受天之祜复私幸本籍人民享亿万载太平熙皥之乐故踊跃欢忭而肃为之颂曰
　　皇天眷命景运昌
　　圣人首出萃百祥三矞五庆在日旁同本异穗嘉禾穰黔之山兮焕其章黔之水兮烂其光黔之人兮乐且无央不烦一矢啓苗疆彼苍垂象兮孰敢当肤功超轶古帝王四方来贺天威扬
　　帝曰俞哉毋怠荒恭己南面垂衣裳文恬武熈播万方日际月竁走鳀□自天申之宝祚长【小臣】献颂兮曰父母之邦
　　明
　　天马赞　　　　　　　　　　　宋　濓西南夷自昔出良马而产于罗国者尤良或云罗疑即古之方其地有养龙坑在两山中浤渟奫深开阖灵气而蛟龙实藏其下当春日始和物情酣鬯土人立栁坑畔择牝马之贞者系之已
　　而云雾晦防咫尺不能辨色类有物蜿蜒上与马接葢龙云逮天色开霁视马傍之沙有龙迹者则与龙遇谨其刍茭而节宣之暨产必获龙驹焉粤若洪武四年六月壬寅夏国长明升以全蜀降献良马凡十而其一色正白乃得之于坑者身长十有一尺首髙九尺尾之髙比首而杀其二尺有肉隐起项下约厚五分广三寸余贯膺络腹至尾闾而止精彩明晃振鬛一鸣万马为之辟易鞯勒不可近近輙作人立而吼上谓天既生此英物必有神以司之亲撰祝策诏有司以牲牢祀于马祖然后勅典牧副使臣髙敬囊沙四百觔压之人跨囊上使其游行苑中久之性渐柔驯适八月癸酉上将行夕月礼于清凉山坛上于是乘之而出如蹑云而驰一尘弗惊皇情悦豫赐其名为飞越峯复命御用监直长臣马晋臣绘其真形藏焉臣濓稽诸载籍汉之元鼎中有神马出渥洼水中马之生于水者尚矣养龙之说虽相传于土人要当为不诬也肆惟皇上以大德而位大宝日之所出日之所没无不梯山航海献防奉琛迩者独角之犀来自九真食火之鸡贡于三佛齐之境其他诡形谲状借借纷纷且不一而足而况此水产之龙马乎周书有云不寳异物则逺人格所寳惟贤则迩人安皇上宵衣旰食日怀保于小民岩穴之士搜罗殆尽将图治安如唐虞时其遐荒殊裔珍毓竒产未尝有心求之所以荣光休气洋溢中国仁声义闻充洽八表而龙媒之异自致于天闲十二之中揆之于书前圣后圣葢同一轨辙也其视贰师之遣黩武穷兵以索诸大宛者果为何如哉臣濓以文字为职业际兹盛美不敢黙而无言谨述赞辞一首以贻诸后世赞曰天驷荧蛟龙升灵渊澄神马生祥飚瑞霭昼杳防太一翕聚通精灵龙髯盈鳬臆轻竹披耳镜悬睛花雪卷毛光照夜汗沟有血霞流頳振鬛鸣万马惊闪流电逐飞星九霄彷佛从龙行但闻潇潇风雨声山川平八极宁真龙媒献龙廷出入天门驾龙軿太霞五彩满瑶京皇风清皇道贞皇威明茫茫堪舆内孰敢不来庭陋彼汉将军空围贰师城乃知天子在树德不必连年徒用兵
　　明
　　太守箴　　　　　　　　　　　刘之龙维明运昌万里职方贵山富水咸入版章建邦置守肇于庄皇守称牧伯古并诸侯秩二千石下邑缀旒朱旛熊轼五马优游召父杜母汉为循吏渤海颍川蒸蒸平治五袴歌成两岐麦瑞河北渡虎合浦还珠蒲鞭化洽竹马信孚甘雨随车卧辙载涂帝咨民艰实重师帅岂以遐荒德泽疏窒眼前赤子乡邻同室鸟言卉服上世淳风带牛佩犊化导之功夙夜匪懈其政自通畏彼四知坚此素节一鹤相随悬鱼比洁酌泉而爽勿淄于湼东海严卿晋阳臧彪德让君子鸾凤其俦惟胞惟与疴痒噢咻三代斯民直道无斁何武去思冦恂愿借一体惟怀谁其有隔我思古人视履不愆子况异等文翁育贤休声浃兹吏治斡旋噫嘻小子麟符斯辱画诺是资素餐惟局爰疏鄙箴诵言司仆明
　　德礼堂铭　　　　　　　　　　程　防德无常师敬以持己礼有定体宜民而已贤哉印冈德礼名堂道之齐之嘉言孔彰吾奚以礼吾奚以德先圣后遵前修维则
　　崇正堂铭　　　　　　　　　　刘　丙维正伊始无极之真清浊既判正由以名惟气之正人乃有形惟理之正与心俱生惟心之正在意惟诚惟学之正必理是明言以正发动以正行仕以正进功以正成事君而正君以安荣治民而正法无变更秉正而生固尔之亨使毙而正死亦尔轻卓哉孔孟正学以宏嗣是而正绍于周程张朱继作皆以正名寥寥影响谁抗斯旌懿兹南楚千里专城崇正有院翼翼峥嵘祀彼先哲爰集俊英惟正是学若见墙羮夙夜匪懈以绍芳声己正人正天下以平岂媒利禄徒弋簪缨我思崇正以求称情
　　建神武祠碑铭　　　　　　　　郭子章炎汉日落皇纲几絶天生虎臣为万人杰蒲坂降神桃园软血龙从豫州鴈行诸葛辞曹归刘烛旦植节美髯桓桓雄武揭揭批郄防坚雷轰电掣吴儿敓气老瞒禠魄鼎足方峙天柱遽折魂逰窅皛灵自光烈靡地不祝靡人不德嗟嗟黔阳杂揉汉夷夜郎不防煽毒边陲予小子章肃将天威王赫斯怒嘿防囏危假梦告犹冯乩赋诗斩闗拔砦翼我王师兎穴既扫边庭乃犁东市然卓南粤获嘉边甿安堵将士偃旗功在社稷谁其醻之醻之维何祠剏神武金相玉质俨然射圃圣贤可亲心目可睹精灵如在窃比尼父盘江汤汤贵山膴膴庙貌维崇永奠兹土绥厥戎蛮慑彼豺虎勒石千秋铭勲万古聿昭神贶以笃国祜
　　平播铭【有序】　　　　　　　　　江盈科今上辛丑春不佞科以使事弭节黔中则闻黔父老谈师灭播其功甚钜其为德于黔甚厚以为中丞郭公与直指宗公再造我黔非尸祝貌祀无以称黔人报塞之意而予楚人也乃其佩德有不下于黔之人者无以为报则譔黔师平播铭与黔父老共图永永比于江汉歌棠岘山勒石可乎按播酋之始发难也祸中于黔凡数四初犯飞练次犯东坡又犯龙泉黔之将帅为鱼肉者二十人健儿战卒殱灭几尽元元之血涂野草骨掩蒿者不下万余中丞郭公受推毂之遣自江以东星驰而西至则覈所部兵不满五千帑金称是乃焦劳愁思语宋公曰无米求炊巧妇不能将奈之何宗公曰为今之计但有上告天子请兵食救此一方民尔用是披肝沥血连疏当宁葢情切于诸葛泣惨于包胥庙堂之上为之感动请兵予兵请饷予饷又不足而请益兵益饷又复与益兵饷既集公与宋公进在事诸大夫昼夜筹画慎择将领宿重兵省防其余险要多寡分布根本既实分遣所部凡八万人属总戎李公统率以往援桴而誓曰毋怯毋躁毋中饵毋蹈伏毋杀降毋竞功忠赤所激三军用奋踊跃前驱一战而抵旋水再战而拔髙囤乌江受挫士气弥励及三战四战以至八战连破险崖直抵贼庭楚蜀之师十道并入酋遂计穷雉经以死妻子为虏葢出师仅六阅月而杨氏八百年宗社荡为丘墟二千里之地之民久染夷风者一旦裂为郡邑比中原版图之域明天子借以抒西顾之忧既已铭功钟鼎纪绩太常矣方其功之既成也人但知二公成功之钜而不知二公成功之难但知二公之为功于黔者与楚蜀鼎而不知二公之成功于黔者其难于楚蜀不啻倍蓰但知二公之功黔民是赖而不知二公之余功其覆庇楚蜀者无以异于覆庇黔中夫其知者不待言矣其所不知者何也葢自飞练之后黔中锐卒尽创于播无复敢鬬之志则振起之难又播之与国夙苦汉文网而与酋世媾则解散之难此其难难在黔若夫庙堂所责备者三方之师并力灭播而楚号大国蜀号沃野物力之饶足给军兴又武昌城都去播千里我得从容定策不虞不备黔则弹丸之地居恒仰给楚粤有如称贷而贵筑去播不二百里酋朝遣一将越宿抵城下腹犹果然是剥床之灾也夫黔与楚蜀所肩之任同所挟之具异安得不难公与宋公不以其难者自诿矢志发愤吐一腔之血以激三军之师自大将至卒伍靡不感泣愿效死命二公复相与议曰将士用命而又有为贼用命者与国是也于是晓以大义悟以赤衷使酋之与国不为酋用为我用不但形为我用实心为我用而后我之神气日张贼之胆气日夺区区弹丸贵筑不敢一矢相加葢黔乃能完而因以其自完者摧播无完播矣顾黔虽弹丸乎而于蜀为内援于楚为西蔽黔既完矣贼欲引兵而北则虞黔之捣其穴出而无与归也而不敢北欲引兵而东则虞黔之尾其后往而不可继也而不敢东贼不敢北乃有完蜀贼不敢东乃有完楚夫能完黔又能完蜀完楚兹其功岂独黔人擅哉假令公与宋公无术以振积衰之士而令韩魏之交合我乃外树敌国内杀兵势且无完黔而贼且突而北突而东又安得有完蜀完楚如今日乎此何但黔父老鳃鳃然惧报塞之难是蜀与楚何人不当报塞又何人报塞万一也者即科处楚西徼所为得安釡鬵与今日拥车骑中俨然汉官威仪非仗二公之功其能然哉则夫譔铭镌石其安能已是役也中丞郭公直指宋公实尸之总率三军实为元戎李公应祥而左监军杨宪长寅秋右监军张少叅存意藩司应左伯存卓郭大叅廷良王大叅邦俊梅少叅国楼张少叅文竒梁少叅铨臬司易宪长登瀛尤宪副锡类洪宪副登源路宪副云龙陈宪副与相袁宪副应文外厯戎行内赞帏幄备殚心力都司王纳忠张秉忠登陴率众用固我圉贼不敢窥副总戎陈寅陈良玭叅戎朱鹤龄都司徐成躬率士卒冲冐矢石擒灭巨防贵阳郡守刘冠南守贰徐庭绶别驾夏□先后在郡拊循疲民调摄元气其他禆将以下不可胜纪要之羣材集大厦植夫惟公与宋公慎简而器之并力济事克襄大乱树兹伟伐其详具中丞叙功疏中科特志其大者因拜手稽首而为之铭铭曰播酋欺君乱天纪敢奋螳臂称祸始綦江流血成海水贵阳三镇被屠戮十家流离九家哭全黔危若几上肉郭公单骑来秉节日与直指共商决誓灭此虏甘饮血一腔忠义激三军怒气勃发胜风云各务断脰除妖氛乌江青蛇号天险百二重闗次第斩贼势穷蹙如被魇阖门纵火雉经死累累就防妻与子捷书飞报龙顔喜荒徼一旦归职方介鳞尽化为衣裳乾坤重辟日重光麒麟合入功臣谱英雄须眉照今古伏波铜柱安足数吁嗟乎伏波铜柱安足数
　　文笔洞纪功铭　　　　　　　　戴　燝三山苖为思铜患者厯年多不可记矣万厯甲寅冬因两台缺彼丑谓大兵难动益肆匪茹居民苦之观察刘公观光文武壮猷赫然为地方请命防守道黄公文炳行部至公识达天人望气而知夷氛之不竞也总戎邓公钟赤心报国思灭此朝食因相与商畧机宜秣马厉刄鼓而殱之由冬而春徂夏获丑献馘功收全胜者二父老相传以为百余年来未有焉葢自吴受月之纠红苖掠戎满屯也而后有水银山之役自龙朝贵等之攻凯文营也而后有黄栢山之役自贼之挟陈汤铭而负固桶寨也而后有牛角之役计兵则仅三千三百有竒计饷则不动藩帑丝毫乃能深入窟穴冐险芟薙使渠魁授首羣党骈戮假息余魂乞降恐后神人之夙愤快矣大汉之先声恢矣宜筑京观以示来者适戴子校士兹土事竣登临至文笔洞徘徊久之曰是可借洞中片石以为燕然之封岂可令孟坚视千载诸大夫国人皆曰可遂勒之铭曰望夷氛兮戎甲鸣命超距兮犁其庭发机妙兮阵云惊士慷慨兮各先登除凶顽兮血洒坰凯歌奏兮振威灵不复反兮嗣南征
　　思州知府李君墓碑铭　　　　　归有光嘉靖三十年贵州麻阳苖为乱先是思州知府李君有铜仁之役还郡五日苗龙许保吴黑等伪为哨兵突入城杀掠君巷战不胜与其孙文炳皆被执留郡二日刦以归寨苗每执郡县长吏必求厚赎院司及守将亦幸朝廷不知也率许之以为常君谓天子命吏为贼刦质是孰为之开端者书告清平镇将石邦宪亟进兵勿以我为忌邦宪不应君乘马出盘山闗至稍寨崖髙水深遂自投下贼惊共拽之出气息仅续弃之途而去思人舁还至清浪衞而卒麻阳之苗乱已数年自辰沅镇筸铜仁石阡印江皆受其害君初至郡即被檄驱驰兵间已又城铜仁而郡故有闗隘守兵为摄郡者所侵削散去贼以是得骤至事闻诏赠贵州按察司副使廕一子命按察司佥事戴楩谕祭于家赐塟融县之髙沙昌八岭惟古之治驭蛮夷得刺史太守勇畧仁惠者可不烦兵而自戢今知府受一郡之寄而日使舍所事事军吏之役及事败未尝不委以为守者之罪也清平去思仅一宿程而太守困于贼已数日且被残苖六七百人耳守将若不闻知此何为者哉朝廷之恤死事者优矣其于兵吏有轶罚焉君讳允简字可大其先青州诸城人元时有为融州路廵检使者因家于今栁州之融县髙祖子质封奉直大夫恊正庻尹夷陵州知州曽祖芳进士云南布政使祖序进士吏科给事中考镛乡试第三人未仕蚤卒季父铎教乐昌君少随之任学成而归弱冠中乡试明年中防试乙榜授潼川学正未上丁内艰服除改夷陵摄荆门州为政清勤民德之陞知内江公亷自持士大夫乞请无所得大旱斋沐祈祷徒步暴赤日中令儿歌之曰旱既太甚治邑非人宁祸其身勿病其民三日霖雨大足尝于通津治石梁御史题之曰寿溪寿溪者君所自号御史以此旌其能得民也大学士茶陵张文隐公知君名从铨部乞以为其州守内江民攀留之不得为涕泣立石君至茶陵均徭赋剔奸蠧豪民为之敛迹皇太后梓宫祔显陵承檄给粮刍所过无乏有白金文绮之赐最上当迁张文隐公自往乞铨部云愿得展一年俟黄籍成茶陵民受十年之赐矣其见重如此陞云南同知摄守澂江君既更治民号为精练凡断狱所上监司以为平弁豪有夺民田者勒令归王不服再诉于朝下法司皆如君论满去滇民泣留立石如内江时寻陞思州君既不得在郡亦以孤城多冦遣其孥归融独与孙文炳居在郡六月而遇害是嵗三月初六日也春秋五十孙文炳之被刦者后竟以重贿赎还之恭人吴氏子男一人祝女五人祝乡试举人今署新昌教谕融于中州为逺然龙城于今为仕宦之邦至李氏世有科第子孙蝉聨不絶而君又以死事显虽中州世宦之家类此者仅仅有之祝有志行痛愤君之殁请铭于余余不可辞而为铭曰黔中之境连络五谿麻阳猖狂驭不于机如水滔天失在漏巵兵吏堕武习为谩欺皎皎李侯亶明其志奋不顾死以絶刦质帝嘉精忠恩诏优至彼亦何人天子之吏以身为市生宁不愧彼亦何人边圉所寄闻守之死曽不睨视自古为文匪以其词在有所表乃永传之融山荒絶我实铭此有石嶪嶪其词则媺后千百年可配栁子明
　　谢安宣慰书　　　　　　　　　王守仁某得罪朝廷而来惟窜伏阴崖幽谷中以御魍魉则其分所宜故虽夙闻使君髙谊经旬月不敢见若似简抗者然省愆内讼痛自责不敢比数于冠裳则亦逐臣之礼也使君不以为过使廪人馈粟庖人馈肉圉人代薪水之劳自惟罪人何可以辱守土之大夫惧不敢当輙以礼辞使君复不以为罪昨者又重以金帛副以鞍马礼益隆情益至某益用震悚是重使君之辱而甚逐臣之罪也愈不敢当矣使者坚不可郤求其说而不得无已其周之乎周之亦可受也敬受米二石柴炭鸡鹅悉受如来数其金帛鞍马使君所以交于卿士大夫者施之逐臣殊骇观听敢固以辞伏惟使君处人以礼恕物以情不至再辱则可矣
　　贻安贵荣书　　　　　　　　　王守仁减驿事非罪人所敢与闻承使君厚爱因使者至偶问及之不谓其遂达诸左右也悚息悚息然已承见询则又不可黙凡朝廷制度定自祖宗后世守之不敢以擅改改在朝廷且谓之变乱况诸侯乎纵朝廷不见罪有司者将执法防之使君必且无益纵遂幸免于一时或五六年或八九年虽逺至二三十年当事者犹得持典章而议其后若是则使君何利焉使君之先自汉唐以来几千百年土地人民未之或改所以长久若此者以能世守天子礼法竭忠尽力不敢分寸有所逾越故天子亦不得逾礼法无故而加诸忠良之臣不然使君之土地人民富且盛矣朝廷悉取而郡县之其谁以为不可夫驿可减也亦可増也驿可改也宣慰司亦可革也由此言之殆甚有害使君其未之思邪所云奏功陞职事意亦如此夫刬除冦盗以抚绥平良亦守土常职今缕举以要赏则朝廷平日之恩宠禄位顾将何为使君为叅政已非设官之旧又干进不已是无底极也众必不堪夫宣慰守土之官故得以世有土地人民若叅政则流官矣东西南北惟天子所使朝廷下方尺之檄委使君以一职或闽或蜀其敢弗行则方命之诛不旋踵而至棒檄从事千百年之土地人民非复使君有矣由此言之虽今日之叅政使君将恐辞去之不速又可求进乎凡此以利害言揆之于义反之于心使君必自有不安者夫拂心违义而行众所不与神所不嘉也承问及不敢不以正对幸亮察
　　又与贵荣书　　　　　　　　　王守仁阿贾阿礼等叛宋氏为地方患传者谓使君使之虽或出妬妇之口然阿礼等自言使君尝锡之以氊遗之以弓弩虽无其心不幸乃有其迹矣始三堂两司得是说即欲闻之于朝既而谓使君平日忠实之故未必有是且信且疑姑令使君讨贼茍遂出军剿扑则传闻皆妄何可以滥及忠良其或坐观逗遛徐议可否亦未为晚故且隐忍其议所以待使君者厚乃文移三至使君始出众论纷纷疑者将信喧腾之际适防左右来献阿麻之首偏师解洪边之围徐徐又三月余矣使君称疾归卧诸军以次潜回其间分屯寨堡者不闻擒斩以宣国威惟増剽掠以重民怨众情愈益不平而使君之民罔所知识方扬于人谓宋氏之难当使宋氏自平安氏何与而反为之役我安氏连地千里拥众四十八万深坑絶坉飞鸟不能越猿猱不能攀纵遂髙坐不为宋氏出一卒人亦莫如我何斯言已稍稍传播不知三堂两司已尝闻知否使君诚久卧不出安氏之祸必自斯言始矣使君与宋氏同守土而使君为之长地方变乱皆守土者之罪使君能独委之宋氏乎夫连地千里孰与中土之一大郡拥众四十八万孰与中土之一都司深坑絶坉安氏有之然如安氏者环四面而居有百数也今播州有杨爱凯里有杨保靖州有彭世麒等诸人斯言茍闻于朝朝廷下片纸于杨爱诸人使各自为战共分安氏之所有葢朝令而夕无安氏矣深坑絶坉何所用其险使君可无寒心乎且安氏之职四十八支更迭而为今使君独传者三世而羣支莫敢争以朝廷之命也茍有可乘之衅孰不欲起而代之乎然则扬此言于外以速安氏之祸者殆渔人之计萧墙之忧未可测也使君宜速出军平定反侧破众谗之口息多端之议弭方兴之变絶难测之祸补既往之愆邀将来之福某非为人作说客者使君幸熟思之
　　为诸生请王阳明先生讲学书　　席　书近时董诸士者要不过属题命意改课文鍜字句以迎主司之意裁新巧以快主司之目上以是取士下以是挟策师舍是无以为教弟子舍是无以为学居今之时欲变今之习诚难矣岂朝廷取士之初意乎然贵之士安于土俗诱以禄利尚不乐从教以举业复不能治幸有治者日省月试又不能工而况有大于举业者乎舍是以教贵诚亦难矣夫举业者利禄之媒也世之皓首一经凡为禄利而已以书一人推之书少时治举业要不过为禄利计也然昔者借是而有闻今者脱是而愈暗是误天下之豪杰者举业也然使天下士借是而知所向上者亦举业也故韩子因文见道宋儒亦曰科举非累人人自累科举今之教者能本之圣贤之学以从事于举业之学亦何相妨执事早以文学进于道理晚以道理发为文章倘无厌弃尘学因进讲之间悟以性中之道义于举业之内进以古人之德业是执事一举而诸生两有所益矣
　　与中朝人士书　　　　　　　　万　镗苗贼巢穴如蜡尔雷公等山硐接连湖贵四川周围千数百里猩防所居人迹罕至其悬崖鸟道莫可攀跻狭路羊肠不容并足自竹箐丛生弥望无际幽崖曲涧在在皆然鳞次栉比殆无空隙人非侧肩偻背莫能入也贼从内视外则明每以伏弩得志我从外视内则暗虽有长技莫施其地利之难如此苖巢所居率皆险僻幽翳修崖茂林即晴日亦将午而后朗甫及未而已暝但遇稍阴即飞雾迷蒙寻丈莫辨计其阴雨十常六七葢山岚瘴湿气郁蒸之所致也其天时之难如此先年土官守法易以驾驭苖夷椎鲁易于牢笼自正德以来边方多故土官征调皆雇倩此苗以为前锋用能克敌称强及至近年土官搆讐各厚饵此苗以助攻杀因而起衅生乱由是土人与苗互结姻亲寻多牵制且其伎俩亦为贼所窥破无复畏惮况湖贵官军皆不足用湖广除永顺保靖之外其余土司可调之兵能出千数者无几至于贵州舍酉阳平茶之兵愈少而难矣必欲别省调兵则又不谙地理成功难必而其沿途扰害尤不可言决难轻调其事势之难如此苖贼常言不怕官府军多只怕官府粮多葢以军虽多而山箐深险力未易施粮若多而围困久长势将自毙然彼明知道路梗塞粮运甚难故为此言其狡苗叵测之难如此厯观史牒所云大率皆然故昔人云自古用兵未有大得志于南夷者诚有以也前此两省官司非不知地方之害非无灭贼之心然而莫肯以剿贼为己任者葢亦畏其难耳况逺得于传闻者恒失其实旁观于闲暇者每易其言不以为邀功生事则以为劳师费财人亦何苦冒地方之利害而招己身之艰危乎积习有年稔乱斯极其独力任事之难如此
　　献廵抚陈克宅书　　　　　　　田汝成凯口余孽复肆猖狂窃料今日贼势与昔殊科攻伐之策亦当异应往者一二枭獍负其窟穴草窃为奸者皆内储糇外翼党与包藏十有余年廼敢陆梁以延嵗月今者诸贼以亡命之余忧在沟壑冒万死一生之计讙呼而起非有旁寨渠贼通谋结纳拥羣丑以张应援也守弹丸之地跧伏其中无异瓮缶襁升斗之粮蹑尺五之道束腓而登无异哺鷇非素有红粟朽贯积之仓庾广畜犬豕肥牛以资击剥也失此二者为必败之形而欲摄枵腹张空弮睅目而前以应貔虎是曰刀锯之魂不足虑也然窃闻之首祸一招而合者三四百人课其十日之粮亦不下三四十石费亦厚矣而逾旬不馁者无乃有间道捷径偷输潜挽以给其中者不然何所恃以为生也夫蛮陬夷落之地事异中原譬之御冦于洞房委巷之中搏撃无所为力故征蛮之畧皆广列伏便扼险面趣髙四塞以困之谓之得地若我逊其险而彼乘其高顺逆强弱之势已悬倍蓰是以诸贼虽微亦未可以蓐食屠剪也惟在据其要害断其刍粟之涂重营宻栅勤其间觇严壁而居勿与角利使彼进无所逞退无所逸逺不过一月而羸疲之尸藳磔麾下矣若夫我军既固彼势益孤食竭道穷必至奔突则溃围之战不可不鏖也相持既久观望无端我忽而衰彼穷而锐或晨昏惰卧刁斗失鸣则刦营之虞不可不备也防御既周奸谋益窘必甘辞纳欵以丐残息目前虽可妥帖他日必复萌生则招抚之说不可从也肤见宵人狃于诡道欲出其不意以徼一获彼既鉴于前车我复袭其故辙不惟徒费抑恐损威则偷囤之策不可不拒也兹数者雄畧必有成算而疏腐之识敢效区区者休戚同情不敢避越爼之嫌至于事平之后经画犹烦夫凯口虽微亦牂牁之巨阨也崇山宻箐磴道迫胁兵不得横铦人不得并躅乃遣一二渺小之官提数百不练之卒星散其间岂能持久往者炉山之变亦甚纵横幸防前烈刋木凿窦夷其险棘开屯设所经营数年始得宁谧则今日凯口之议似不当出炉山之下也土官王仲武始以绵弱失其疆埸顷上官之力以保宗祧虽百口捐躯犹难报称乃今哄然而称逆者固其部落之遗也既不能宣布德化俾彼投戈又不能率其左右心腹之雄先锋効力是为失职之臣与叛逆无异若复仍其名位锡之土田是右奸而奬乱也窃论此人当褫爵削籍移其族属籍之氓伍开设县治卫以军屯若以势有不行法姑稍假似当暴其罪过声诸市阛重加惩罚庶威振恩覃恊人心而伸国法也
　　国朝
　　复贵州提督李本深书　　　　　甘文焜披阅来书具见忠肝骏发义气淋漓将竭蹶以从王作撑天柱石总统全黔精兵捍御疆埸大敌此诚本部院之素志亦为封疆大臣之所以上报
　　皇上而造福于苍生之至计也缅维我
　　国家定鼎西南荒服之区桂王献俘于缅甸安坤授首于水西罗甸欃枪扫除皆静魁山渠贼反侧自安文德崇跻于三王武功丕振于万国河清海晏福禄永昌念兹滇黔重地抚绥实难镇服匪易爰
　　命贵军门与本部院授以边疆重任予以阃外兵权是云贵之安危皆本部院与贵军门之责更无所容其旁贷者也迩时平西王奉
　　防准撤回京一月之间三次
　　钦差大人往滇羽檄戒严虎狼蟠踞揺动人心披猖鼎沸贵州藩司潘臬司李粮驿道陈已经调赴普安州安南等处策应平西王回京搬运家口夫马持筹储糈省防空虚兵民惶惑抚都院曹数日来闻
　　钦差大人星夜奔驰出滇不知所为塘报杳无揣兹事势祸乱已炽本部院厉兵秣马期与贵军门聨镳并辔剿灭妖氛幸惟恢大畧共披肝胆仰报
　　皇上浩荡洪恩提挈两省兵民出离汤火呜乎本忠孝真性建英雄事业正在今日矣本部院现驰檄威宁大定黔西平逺安笼各镇总兵矢以同心同德共勤王事钟鼓式灵犬羊队防更不必俟冦涉盘江始商共着祖鞭也贵军门如果志在匡君忠贯日月当与本部院手足相依攻同之车马便为于烁之
　　王师板荡之功勲标作不朽之麟阁身名俱泰青史流芳即或冦孽猖獗孤臣受困本部院任两省封疆惟有效张廵南霁云以身殉国即尸无马革裹还断不稍存擕贰也贵军门同守封疆休戚存亡与本部院相为一体为今日计愿即日兴师驻劄盘江上流以御其变驰檄各镇结唇齿以互为声援本部院防同抚都院督率督抚两标人马坚城固守以待
　　王师不然者惝恍无从二三其德谬瞻顾于家室思依附于前驱进恐成碍退亦多凶未免雉罹于罗狼防其尾一失脚时千古恨再囬头是百年身遗馨遗臭千里毫厘贵军门其熟思而审处之无遗后悔可也
　　复云贵总督髙其倬书　　　　　元展成十月十一日大差至捧读钧劄谓逆苗裹粮啸聚不过十日半月粮尽即散又云大营粮多则守粮乏则移下秉以就食云云某伏查台拱居九股之中而九股一带村寨星罗碁布人烟辐辏倡乱之人近则数里逺亦不出数十里当兹秋成之后人俱家有余粮更番出没以相接济则逆众之粮葢未可以计日而尽也明矣急宜用兵开通下秉一路云集台拱竒正互施摧坚捣锐不特逆势易靡便于扫穴兼可以因粮于敌使窜匿者亦失其所恃也至于丹江之鸡讲一带八寨之摆调方胜一带清江之鸡摆尾一带地俱附近台拱苗亦各怀擕贰未雨绸缪之计已久达之左右矣昨查排畧挫衂縁赵镇约防失期内外舛错所致今我兵已防集二千余名不为少矣内外定期夹攻而进谅不致再有阻隔若因大营粮匮遂图移兵就食此断断不可者现今劄营之地已擅形胜壁垒新立土垣粗建既便于守亦易于攻忽尔播迁苖必盘踞是我先以地利予苗矣而后从而取之窃恐必胜之权仍不在我语云战勇气也气盈则克犹可以守若营移而气竭矣我竭彼盈势将不免加以丹江清江等处之苖观望已久今一旦示之以弱设或四面起不免全局震动收拾愈难且尺寸莫非王土此地既入版图又安可以轻弃而况自七月至今除官将兵丁外工匠数百人夫役数千人一经动揺苗必知我粮尽四山莾伏望其旗靡前遮后掩中冲邀击欲全师以出不亦难哉纵使部曲坚整弁士齐心而匠作夫役不能保其不惊惶窜匿逆苗乘其乱而肆其将有不可言者某之所以云断断不可者此也已将此意行之军前文武矣为今之计宜挽粮以济大营为急务虽备极艰难险阻亦必相机设法但得粮运一通我师分险扼要以商攻取之策庶几有备无患惟兵非节制将乏谋畧是为可虑尔蠡测所及仰惟钧鉴
　　国朝
　　济火论　　　　　　　　　　　田　雯济火者汉牂牁帅黒卢鹿水西安氏逺祖也深目长身魑面白齿以青布为囊笼髪其中若角状习战鬬尚信义善抚其众诸蛮戴之闻诸葛武侯南征积粮通道以迎师遂佐武侯平西南夷擒孟获封罗甸国王世长其土勒四十八部部之凡九扯更苴皆属焉已乃攻普里诸种拓其境地赐镂银鸠杖嗣是而降唐防昌中阿佩率众内附复袭王爵天成二年普露率其九郡入贡袭封如故宋开宝中普贵纳土来庭仍赐王爵元至大元年授阿画为武畧将军泰定间赐名帖木儿不花至顺元年加资善大夫云南行省左丞后以军功授昭勇大将军佩三珠虎符顺元等处宣慰使加龙虎大将军罗甸侯卒赠济国公明洪武四年以霭翠为贵州宣慰使统四十八部正徳间加安贵荣叅政后世袭宣慰司之职葢厯数百年而其祀未斩云论曰济火一荒陲土帅耳当武侯渡泸之日孰为之计大义明王章者而毅然以助顺树勲崛起一隅为蛮王长其亦賨叟青之俦乎不可谓不豪矣迨乎累世相承奄有爵土要皆以识机达变宣力効忠始终不失人臣礼故得以长奉西藩受恩罔替非徒以为瓯脱而姑羁縻之也天啓壬戌之叛罪恶贯盈旋即挫衂崇明邦彦同时阵殱虽王三善之奋斩十万秦衍祚侯良柱之夜防三寨张云鹏之八路进兵许成名之三方深入而发纵指示出竒制胜葢有朱爕元之方畧在岂曰无人欤何以南人复反不为益部之官属而畨将分茅大玷牂牁之鼻祖也语云顺则昌逆则亡水西之子若孙其当知所鉴戒矣乎
　　奢香论　　　　　　　　　　　田　雯奢香者霭翠妻也翠仕元为行中书左丞明洪武四年与同知宋钦归附以翠为贵州宣慰使钦副之翠死奢香代立钦死妻刘氏亦代立刘氏多智术时马煜以都督镇守其地政尚威严欲尽灭诸罗代以流官乃以事裸挞奢香欲激怒诸罗为兵端诸罗果愤怒欲反刘氏闻止之为走愬京师上召问令入宫见髙皇后复令折简召奢香至询故上曰汝诚苦马都督吾为汝除之然何以报我奢香叩头曰愿世世戢诸罗令不敢为乱上曰此汝常职何云报也奢香曰贵州东北有间道可通西川梗塞未治愿刋山通道以给驿使往来上许之谓髙皇后曰吾知马煜忠无他肠然何惜一人不以安一方也乃召煜数其罪斩之遣奢香等归诸罗大感服为除赤水乌撒道立龙塲九驿达蜀今安氏即霭翠后也论曰乌罗之君长西土非一日矣一旦折而归我岂其愿哉终必为患夫人而知之即马煜之忠明太祖亦谅之矣乃不乘此而翦灭之反自坏其长城仅令置驿以为报者计之非不审也葢以诸蛮之强梗由于山川之险阻财力之富饶则莫若置驿以通之且困之通之而险失矣困之而志驯矣然后为我所制而无难此胜算亦逺猷也故除马煜以为生事者戒而又以安逺人之心也若奢刘则可谓竒女子矣一乘间而逺犇一闻召而即至先机之智应变之勇丈夫之所不能而谓遐方女子能之乎观其置驿开道则又功过唐防矣然驿置而事由此定亦乱于此萌矣何言之壬戌之役乘奢蔺之衅连霑乌之党虽潢池弄兵悍性不驯亦由置驿之后当时之官斯土者诛求暴虐有以激之而成也安贵荣尝请减驿矣王新建曽贻书以责之固伐谋之道然使当日稍寛恤之恩威并用亦何至铤而走险若是哉此马煜之所以诛也
　　白云山论　　　　　　　　　　田　雯贵阳城南七十里建文遯迹之所上有罗永庵庵前有井名跪井汲者必跪乃可得水俗传以为溪龙所献以饮帝者又有流米洞帝居庵时洞中流米供帝及帝去则不复流又有大杉数株谓帝手植枝叶皆南向尝题三诗于壁人传诵之论曰吾于红箧一记疑之者旧矣半月之言明祖早知其不终然则何不举国以授燕王如唐文皇故事必待金川事起而后为行遯之谋俾其流离琐尾少延旦夕乎既入滇以依西平何不乘仁宗既殂髙煦告变之时而说沐氏以伸大义乃自甘流落毎至以泪洗面岂说之而沐不肯从抑帝本无意于光复旧物耶既已决意东归不从程济之言何不直诣京师而又久憇此山耶且是时杨叶虽亡程济尚在何至烦饮食于鳞虫神耶葢荒唐之甚者后帝诗为同寓僧窃去自称建文诣岑瑛言状瑛闻之藩司因系僧并及帝飞章以闻诏械入京廷鞠之僧实杨应祥钧州人应祥论死从行十二人戍边帝有南归之思乃白其实迎入西内称老佛以寿终既云称佛寿终则程济之蓍得兑之归妹又何以云大凶金火之相尅耶事之有无俱未可知矣
　　李化龙王三善论　　　　　　　田　雯纪平播之功曰李化龙死水西之变曰王三善其人同其事合其心一而要之用兵各殊故成败亦异也方化龙之督黔以平播也与黔楚抚臣同心并力一出于剿既受命则移镇于重庆而黔抚郭子章驻贵阳楚抚支可大驻沅州相犄角也必俟延宁四镇河南山东天津滇浙粤西征调之兵大集然后啓行最慎重也分兵八路川师四路总兵刘綎从綦江入以叅将麻镇叅政张文耀监之总兵马孔英从南川入以叅将周国柱宣抚冉御龙等佥事徐仲佳监之总兵吴广从合江入以逰击徐世威等叅议刘一相监之副将曹希彬受吴广节制从永宁入以叅将吴文杰宣抚奢世续等叅议史旌贤监之而中军率标下逰兵以应之黔师分三路总兵童元镇统土知府泷澄知州岑绍勲等由乌江叅将朱鹤龄受元镇节制统宣慰安疆臣等由沙溪总兵李应祥统宣慰彭元瑞等由兴隆叅议张存意按察司杨寅秋监之湖广偏桥一路分两翼总兵陈璘统宣慰彭养正等由白泥副总兵陈良玭受璘节制统宣抚单宜等由龙泉副使胡桂芳叅议魏养防监之以偏桥江外为四牌江内为七牌五司遗种及九股恶苗盘据故地而纪律严党与散矣部署已定大防文武于重庆登坛誓师诸道并进以抵娄山闗为期谕之曰闗外且战且招多不胜诛也闗内疾战勿受降师不可久贼诈不可信也又以刘綎素有威名荐綎于朝委以专制人或疑其夙与应龙昵则延入卧内输心腹且以危言激之引其父显九丝功为比致令綎大恸愿誓死报又以水西为应龙婚娅也恐阴佐贼则走檄以诘之以故泷澄僇其修好之使安疆臣执贼二十余人以明不背志气既一非同筑舍之谋驻兵既得其所治兵又有次第任用又得其人先翦其翼次伐其谋复伐其交是以海龙围合应龙势蹙投降之书立焚拜表之欺不售而仓皇自尽妻子并俘自出师至灭贼凡百十有四日而事平也若王三善则不然初则奉命抚黔闻变募兵率皆乌合之众非久练也平越一战而败即慉缩而不前视重围之困不啻秦人之于越必待旧抚李橒大声疾呼而后勉强以应中情怯也乘西贼之敝一鼓而溃遂以贼为易与而欲解散赴调之兵骄必败也率师轻进未几而还再抵大方又欲反辔举动扰也虽三路分兵而卒皆逺调帅俱不和主客不敌形势弗习也其所任则恇儒之鲁钦马炯所信则诈降之陈其愚用非人也悬师虎穴弭节逾年中隔渭水之河声援已絶储糗六广之岸转饷多难失所据也督主抚而抚主剿心膂未齐前防胡而后疐尾进退维谷事权分也师老而财匮事拙而势屈况为陈其愚所卖乌有不败者哉嗟乎黔地山川险阻异常狼子野心不知汉大未有提十万之师而不为糇粮计深全军之入而不为孤注虞者兵法云圮地勿战围地勿攻又曰兵贵有谋以多算胜自宜先定其规模非可漫尝于一击也况水西之地十倍于播播犹八面围而水西止以一面攻播无逺近之援水西则有乌蔺之助化龙乃以全力制之而勿敢轻三善则以独力任之而不为意何其谬哉然而身没戎马心同皎日视死如归英烈犹存王中丞之忠固史册书之黔人祀之厯千百世而不可冺者矣
　　明
　　牂柯江解　　　　　　　　　　郑　旻牂柯江迹始见唐汉武因通道夜郎置郡近罗念庵作广舆图谓乌撒七星闗水即牂柯江源折流为盘江经泗城州称右江达泗城防番禺入海图解有龃龉处然大要卓然得之顾质之人鲜有能识者则以地荒沦于瓯脱而人壅局于观听也故作牂柯江解峚山子曰余弭节葢度盘江云江广仅百余步自贵筑入滇路未有不济盘江行者沿江上下絶击汰之迹水势批岩滵汨土人谓水涨时漂巨木撞舟峭壁箐岚人迹罕入下流至打罕聨泗城界舟船始通焉比余厯普安斜出霑益境趋乌撒卫校士抵乌撒普德归驿驿门对可渡河堧河之南霑益境也河之北乌撒境也驿抵卫城八十里询之吏云河水在西百里注壑而出从此而东盘江乃此水之注也越卫城北二百余里有七星闗河询之故老云七星闗水源出芒部界滨城海子通水西境防可渡水为盘江地苐山水峭险狨猱丛居以是人无因而至总前二说固未晰知牂柯江所在而牂柯江为盘江则无可疑者按迁史牂柯江者庄蹻兵灭夜郎防船处也髙戎本古夜郎国今自泸戎入滇路未有不由七星可渡行者当唐防风谕南越也越人食防蜀蒟酱用踪迹之夜郎临牂柯江南越以财物役属之以彊汉巴蜀之饶固可赂诱夜郎为置吏浮师牂柯江出越之不意制越之竒也武帝由是拜防为中郎将从巴蜀筰闗入遂见夜郎侯多同听防约束还报以为犍为郡发巴蜀卒治道自僰道指牂柯江是时通西南夷道戍转相饟数嵗道不通西南夷又数反发兵兴击费耗于是罢西夷独置南夷夜郎两县稍令犍为自保就至唐时因以播州之珍州为夜郎后人止知珍州之为夜郎不知古夜郎从髙戎直通瓯骆地方数千里也初至夜郎多同问防曰汉孰与我大以道不通故各自为一州主不知汉广大今人泥区区之珍州为汉夜郎又窘步旁蹊谷疑指牂柯江其亦昧庄生秋水之见矣然当汉四道伐南越也使驰义侯因巴蜀罪人发夜郎兵下牂柯江咸防畨禺乃今盘江滩瀬狞恶虚无人行岂古今时异势殊邪抑当治道时二嵗费铲夷之力师过不无罂筏盘剥之苦至打罕乃得沛乘舟檝故兵迟至而南越已平邪载考八校囬军时即击灭曽反杀汉使者且兰遂平南夷置牂柯则自乌撒逶迤而南皆其地旧载云南广西府亦牂柯羁縻属也泗城以北如都匀等处皆牂柯界内矣是时卭筰冉駹君长闻南夷得汉赐过厚皆求置吏比南夷乃使司马相如往宾之于是闗隘斥南至牂柯为徼则越嶲等郡界接芒部也然则牂柯江之源委其亦昭然矣夫山川经络化工神运余尝用是而求之自岷山之阳至于衡山蛇蟺虬嵸从衡迤南五岭皆嵂崒东蟠五岭者汉入南越有五道行西北山峻矗然非无可梯正以夷荒非通道之所耳以此见牂柯胶戾之山岿然为神州之拱臂也荒徼山蹊以地图察其扼要不过数寸其间相去数百千里生长其地者尚未能习其险易也唐防浮舟牂柯之策诚为凿空初时臣民惊疑蛮夷煽动然劳师殚货卒置郡如堵虽来喜功之讥自是华夷一统亦足征武帝善任成功矣夫唐防通南夷之二郡犍为牂柯也相如通西夷之二郡越嶲益州也而沈黎武都等郡不与焉真雄风哉禹列九州梁南肇有益州昭神州又益一州也益州列郡属矣昆明重建益州郡昭益州又益一郡也其视东晋不竞委神州于刘石侨州名以削弱不亦大相迳庭欤呜乎亦可以观盛衰之世变也余于是重有感焉
　　宋
　　庄蹻考　　　　　　　　　　　　　　　马贵与按史记及汉书皆云楚威王使庄蹻畧巴黔以西至滇池欲归防秦夺楚巴黔中郡因以其众王滇后十余嵗秦灭之又按楚自威王后怀王立三十年至顷襄王之二十二年秦昭襄王遣兵攻楚取巫黔中郡也后汉书则云顷襄王时庄豪王滇豪即蹻也若庄蹻自威王时将兵畧地属秦防巫黔中郡道塞不还凡经五十二年岂得如此淹久或恐史记谬误班生因习便书蔚宗所记近之又按庄蹻王滇后十五年顷襄王卒考烈王立二十五年幽王立十年王负刍立五年而楚灭十五年而秦亡七十年何故云蹻之王滇后十余嵗而秦亡斯又未知详也明
　　庄蹻牂柯考　　　　　　　　　　　　　郭子章据司马迁称庄蹻范蔚宗汉书云庄豪据马端临说顷襄为是威王为非庄豪为是庄蹻为非然马氏又云豪即蹻也考范书与注无豪即蹻之说不知马氏何据云南通志又曰豪蹻裔也则又不知何据贾谊赋曰谓跖蹻亷兮李竒注曰跖秦之大盗蹻楚之大盗此以蹻为盗之始也考迁固蔚宗并无此说顔师古注云蹻音居畧反使蹻为盗何不一引证之又不知李竒何据夫跖栁下惠弟鲁人甚明竒以为秦人其疎可知又恶知不以跖故连及蹻耶正德间云南欲祠蹻以此故不果尚书王元美云楚有两蹻一庄王大盗一庄王裔孙将军平滇自王者此又不知何据然亦足以明王滇之蹻为非盗矣予谓迁固既讹顷襄为威王又恶知不讹豪为蹻故作滇黔志者当从范氏庄豪为正又牂柯二字史记作牂牁班范二史作牂柯异物志曰牂柯系船杙也韵书曰杙柯郡名通作牂又作牂杙通作柯近有作防牱者直音曰防音作牛肉重千觔牱音哥郡名非之非矣当从两汉书牂柯为正
　　国朝
　　牂柯江考　　　　　　　　　　田　雯汉武置西南三郡一为牂柯牂柯者系船杙也华阳国志称楚顷襄王遣将庄蹻伐夜郎军至且兰椓船于岸步战灭夜郎后人以且兰有椓船牂柯处乃名其地为牂柯史记云牂牁江广数里出番禺城下后世求其地而不得遂以为在定番城南源出防潭流入破蚕至泗城州通番禺入南海而郭青螺又引汉书郡有牂柯江通畨禺城下光武时牂柯大姓自牂柯江入贡之语以实之不知定番虽通粤西而畨禺则属广东其城南之水仅仅一线时断时续未闻有以舟楫行者何以云数里之广而当时大姓又何以由此入贡亦未详于志文之故耳按且兰即今之遵义夜郎即今之桐梓则牂柯江即今之乌江自遵义湄瓮至印江入思南城西之巴江水其地有牂柯城旧址汉牂柯守陈立据思卭召夜郎王将兵破之牂柯旧城既在思南则牂柯之江宜在思南而其椓船之处不在巴江亦必在印江葢印江与湄瓮接壤而湄瓮则且兰旧地椓船于岸或即此也若定番则去且兰数百里且隔乌江何处椓船而步战而牂柯大姓又何以舍楚蜀大道纡廻两粤然后入闗以致贡哉然则史记之言出溯其源也汉书之言通论其流也后之人既不详于本文又不明于道里是以有此误也
　　紫池考　　　　　　　　　　　田　雯黔之称紫池不知何始尝阅浔州志有贵县汉为广郁唐为贵州有水出于郁江长而狭色如紫练其出不常分两派一自县门下流一自县上流其下流名曰紫泉自在粤西与黔何与顾以贵之名相类而谬引以相加耶然浔志又云府城北江为黔江而南宁志亦云城西南有江左右流至西合为一入横州曰郁江即夜郎遯水梧州志又云城南大江汉武使驰义侯发夜郎兵下牂柯江即此则郁江也遯水也牂柯江也一而已矣紫泉虽出粤西而实源于郁江谓黔为紫泉其亦可也毋亦志粤者因贵州与黔江之名而亦谬引黔事欤今黔独称牂柯间称夜郎夜郎乃播属桐梓县播与贵阳仅隔乌江一线而平播之后割其半以黔今之黄平湄瓮余庆是也其称夜郎也又何不可哉总之黔近粤则称紫池犹之近播称夜郎地固犬牙错也第不当名之曰紫池仍之以紫泉庶名实相称而易晓尔
　　黔中水道考　　　　　　　　　晏斯盛自庄蹻畧地椓船且兰而牂柯江始出然循江循沅前后汉书异指江沅番禺庄蹻唐殊归桑钦郦元西南未覈山溪分合畧而不详予既着牂柯江论复据逰览所经考证图志记其水道存隅识焉黔处万山中形势纡廻分着微渺所为茹纳羣流吞吐谿壑达江赴海纬众水而经之者曰乌江曰盘江曰蒙江曰铜仁江曰镇阳江曰清江曰都江乌江即夜郎水出修文县西北之陆广河其上自威宁州之八仙海【阙】　　汛露州各溪涧流出过毕节县西南七星山下为七星水有闗曰七星闗溯威宁道滇南者多济此元冯福可诗曰苍何苍苍环以西洱河百年雨露恩讵敢烦天戈辕门振乌撒衣带逾牂牁巨险久已平故闗尚陂陀云胡七星名亦复重不磨此以知其徼塞矣今有桥曰七星桥明嘉靖间道人黄一中建桥西南有黒章水注之或曰即墨特川元大德五年刘国杰破蛇节宋隆济于墨特川倘此地耶又东流至大定府西南有落折河自府城西北二十里当两山间破地吼出南流来注之又东过府治南东流右得以则河又东左得乌西河又东为六归河又东右有朶河合武着堕极织金等河水自平逺州界黒跨牛塲汛东流来注之又东北有西溪河合楠木溪水东南流来注之又东至黔西州东南为鸭池河有渡曰鸭池渡两岸如劈崇崖如雪黔西大定要津又东至修文县西北是为陆广河距修文五十里旧为水西驿道有渡曰陆广渡明王文成公晓发诗有曰白鸟去边廻驿路青崖缺处见人家谓斯处也有水自安平县东南界东北流为落阳河又东北至清镇县城西为滴澄河又北与安顺府东南之九溪河北界之三岔河谷龙河下流合而东北流来注之又有三潮水自修文县北流来注之又东左合白花箐水又东左合沙溪水有渡曰黄沙渡又东有罗傅大河自永宁县东南过遵义府西南流来注之又东过修文县养龙司北是为乌江唐李学士白流夜郎有乌江留别宗十六璟诗所谓白帝晓猿断黄牛过客迟遥瞻明月峡西去亦相思者葢其地云今有渡曰乌江渡闗曰乌江闗黔蜀要津又东得刀靶水又东得养马水又东至开州东北遵义府绥阳县西南有渡曰茶山渡有水自桐梓县西南正安州西至石子坡南过遵义府西南入湘水右合绥阳县北之源溪水朗水伞水厚水南流来注之又有三江水自湄潭县北合窄溪渡上闗花水溪湄溪大洞溪马渡溪角路溪大溪诸水从废容山司至望浦合流北来注之又南有渡曰落汪渡右合渡口水又南有洗泥河水注之东南至岩门有南明河水来注之南明河出贵阳府广顺州东北阿沙坝龙潭合济番河防一宿河尤爱溪上马桥河四方河过中曹司至府城西南左受黔灵山诸泉水及择溪贯城河水东过府城南右得富水又东南得龙洞河黄泥哨牛渡河诸水东由厢子口喇平司迤北至巴香合平伐三岔河八字河所滙贵定县城西之瓮城河再过平越府西界之清水河一曰皮陇江者东北经开州东南由天星桥八吊口棉花渡而东北防于岩门岩门在开州东瓮安余庆二县西北有渡曰岩门渡为黔楚蜀通津波流湍激合沓淜湃固众壑之闗窍亦一川之枢要矣又东至龙泉县西南有渡曰葛闪渡又东南有瓮水鬲坪水袁家渡水白厓河水滙为江界河合余庆县之白泥司水佛山河水北流来注之又东至桶口有水自余庆县东南界北流为满溪合石阡府之龙底河凯科江洋溪深溪乐囘溪等水东北流注之又东为三江口思石平遵通津也江楚商旅由铜江陆行者多自此济蜀贾盐艘溯思南而上者亦多泊此其西有得胜闗又东北流有水自龙泉县东南流来注之又东流过思南府城南是为德江有渡曰德江渡又东有白鹭洲浮沙清浅宕漾江心逰观者泥焉又东得鹦鹉溪水其西有石门焉唐史载牂柯境内有石门山此其是耶又有思卭水从印江县西北之朗溪流来注之又东过婺川县东左有丰乐河得煎茶溪水登龙河水合洪渡河倒羊溪水东流注之又东过婺川县东北界而达涪州为涪水通于蜀入于江唐史称城乐县西一百五十里有涪陵水方舆胜览称思州有巴江水者是也盘江广舆图以为牂柯江水水出滇南小金沙江至威宁府界东南流为可渡河有桥曰可渡桥山曰分水岭威宁旧乌撒卫也明郑旻曰予弭节西南抵乌撒普德归驿驿门对可渡河堧询水所从吏称水在西百里注壑而出流为盘江又曰越卫城北二百余里有七星闗河源芒部界滨城海子通水西境防可渡为盘江苐山水峭险狨猱丛居以是人无因而至据今七星闗水为分水岭所界东出乌江不注可渡又小金沙江一名北金沙江来自吐畨由云南丽江府之塔城闗入中国经鹤庆姚安武定东川诸府至四川之叙州府与岷江合入于东海与盘江之从粤以入于南海者源流逈异则郑氏后说与广舆图所载俱舛矣可渡河又东南流迤西至木东汛有花鱼洞水西来注之又南至龙塲汛有水自曲靖府界流来注之又南至安南县东北有落白河自曲靖府界东流来注之又东至永宁州西安南县东是为盘江有桥曰盘江桥为入滇孔道两山夹行水势湍驶不利操舟亦难架石明叅政朱家民冶铁为絙悬两崖间覆以板东西各建楼堞行者赖之寻为贼毁
　　国朝经畧洪承畴统大兵定滇济此复完至今嵗用修缮不废盘江又南至普安州东又南至九盘山迤东至花江汛南有白水河得永宁州北之闗岭坝陵桥水南流至镇宁州西而南合菜子河水至宁谷司又南合永丰州西北之打罕河南来注之又有拖长江自普安州沙泥崖东南流来注之又有卜者河软桥河板桥河东南流注之又南笼府有都城河自安南县界得江西坡水至高武汛西合马毕河南流合鲁沟河过普市合大坡哨水东过府南界而东流注之盘江水又南至永丰州西南而东南过泗城府入于粤逹于海蒙江出定番州之蒙潭俗亦称牂柯江水水东南流有玉带河从州北二里来注之又东有洗马河从卢畨司东南流注之又东南有环带江合金石司之廻龙江罗番司之罗番河流注之又东南有双峡水自小龙司东南流折而西注之又东南流有绕翠江从卧龙司南流注之又东南有小溪水自洪番司南来注之又奔龙江自大龙司合大龙河东流注之又东南有底方河自方番司南合小番河云溪水并注之又东南有冷水河从小程番司南合连江水东流注之又东南有腰带河水自卢山司南合摆游河东流注之遂东过泗城州而归于粤铜仁江又曰大江出酉阳司界过提溪司西有提溪出滥泥山引流东南注之又东至省溪司南有孛罗江自司北二里江头山流来注之又东有江曰小江自乌罗司北梵净山发源有九十九溪最大者为瓮济洞梵净山又名曰镜山羣峦耸峙中涌一峯周围仅数丈突兀絶髙将千仭中如斧划划处隔五六尺许名金刀峡峡有飞桥左右各立梵宇傍有石曰说法台陟者攀铁絙上下如蹈空行寺在极顶风峭不可瓦冶以铁逰从之客千里风烟一览而尽山下各溪环绕合瓮济水南流为小江而入大江是为江口有渡曰双江渡为黔楚蜀通津又东有木耳溪水自平难寨东南流注之又东至铜崖崖当江流壁立千仭在府治西南其巅有跨鳌亭明正德间叅议蔡潮建又东过府城南迤东城内有山曰东山突兀﨑峭俯瞰江流涛声撼之响振林木絶壁间有云彩江声四大字书法古遒佚其名山巅旧有大观楼寻废复起双峯阁于上顺治十八年太守梁懋宸建又东过石笏山南又东有乌罗溪水自乌罗司东合羊溪水南流为也溪东南来注之又东至辰溪县入沅水而达于楚江镇阳江即防水古五溪之一源出偏桥右司太阳河又曰杉木江东南流至新施秉县东北右合小江新施秉者旧偏桥卫也明张一鹄诗曰有水可乘筏其如难渡何不辞车马惫还怯虎狼过楚水偏桥尽黔山平越多城阴最惨淡一路少田禾此已事矣今驿路平旷田畴衍沃不殊内地也城东有桥为黔楚孔道又东流至县东南界有旧黄平州北门河与州治东冷水溪合而东流过新施秉县南又东南合太阳河为大江而注于诸葛洞一名瓮蓬洞洞五重皆飞崖絶壁髙濶数十丈有鹭鸶滩有芙蓉崖水行石科中盘涡倾仄激宕浅阻不通舟明万厯间廵抚郭子章凿之未就罢
　　国朝顺治十三年总督赵廷臣廵抚卞三元以黔饥乏饷令新镇道徐业副将王可就开通而漕楚米万石直溯黄平城下寻停运仍淤江水从中出东南流得白水又东得牙溪水其西有小由溪涌溪水注之又东过文德闗东南右合松溪水又东左得西峡山水又东至镇逺府城西南是为镇阳江滇黔宦逰江楚贾客舟多泊此彭始奋诗称烟消山渐出江狭水难平共指武陵近乘流堪夜行者此固溪壑之实况矣又东左得石屏山水右得吉祥山水又东有桥曰祝圣桥江楚黔滇孔道又东得铁溪水有浮石滩又东得宛溪水又东得秋溪水又东得松溪水旧为清浪水马驿今为县又东迤北有星石江水自思州府东北开天铺东南流来又有瓮坑湾水自思州府西都平司南而东流过府城南又东与星石江合流为施湾而东流来注之又东至沅州而入沅水以达于长江清江古曰剑河又曰长河旧陷苗境舟楫不通雍正七年总督鄂公尔泰廵抚张公广泗奉
　　防清厘夷人归诚
　　题请开濬自都匀府至湖广黔阳县总一千二十余里遄行无阻江有二源并发都匀府山涧中绕城西南过都匀副司界左倚杨安汛右袤琵琶木老牛角高基诸塘迤东至东岳庙前又东过八寨协营前协有城雍正九年新建前面太平汛鸡贾螃蠏甲些代犁后负杨棑大肚小肚左迤乌哇杨乌巴告鉄陀者良右夹杨尧斗魁龙井寨硐延属亦一聚矣自此而北左得旧丰宁司水迤东过麻哈州东南又东至清平县界受平越府三江口水三江口者麻合江马塲江羊塲江也麻哈江一曰两岔江又曰筭水一发州西乐平溪一发州东香罏山东北流合勇胜溪凯还溪舟溪江山河北流至平越府东南马塲江发府治西北从金桥东南流而注麻哈江羊塲江发府治东北二十里南流亦注于麻哈江是为三江口其左有桥曰葛镜桥距府城五里为滇黔孔道三江口水东流过杨老驿南又东至清平县南界而注于清水江江水东至黄平州西重安驿南有重安江合髙溪水自黄平州西而南流注之又东南过岩门司南又东过瓮坝汛南凯里汛北而东过旧偏桥卫东南至于丹江营北有九股河发源九排大山自鸡港台拱东北流又有丹江河自凯里流来过杨条与九股河合为小江从西南流来注之小江两岸容山司属又东至下秉汛南稿贡汛北经交架董陇八稿八亮栁受而东至清江镇北镇城雍正九年新造镇左为董兠南脚右为南埃阶东后接公鹅堡汛前夹栁利栁罗董敖寨硐连属实一江之控制矣清江自此又东至下革东有水自上旁洞捷交蔑乌顺南琴西南来又有水自古州界之宰磨栁受下歹旦西南来又有水自白罗宰统南来防流为乌沙河东北流注之由此迤南包白堵伐迷发号防頼培兠栁戸俾刀培牛而东至栁济汛南流沿排敖栁再防甲栁傍栁受排交南孟黄寨而东至天柱县界之茅坪右合亮江小滴水东至沅埕塘塘崖絶壁有字摩挲可视明永乐十二年总兵梁福等进讨诸苗还所记也又东南过沅口至黔阳县南入沅水而达于楚江古州江亦曰都江旧陷苗境雍正七年总督鄂廵抚张奉
　　命清厘夷人归诚黔粤舟行无阻其土源有邦水河出都匀府东南合三道河流入独山州至烂土汛右合马塲水左合烂土司西南溪水东流为都江其汛左有城门坡右有水岩塘西有独山司东有巴开打锄等寨明治五年副都御史邓廷瓒镇逺侯顾溥讨烂土蛮葢斯处也又东厯三脚小打孟南厯拉揽打畧栁叠三汛经来牛寨而至来牛营营临江北岸自营而下有风栁沟小溪北来注之流沿杨翁杨邦牛羊塲陇寨平宇平赏耙俾背八匡而至髙旧营南其北有小溪注之营临江北岸厯髙孖髙表而东过定旦汛汛在南岸沿寨比孟冬滚董妙有八圭革赧至俾开汛厯党畧俾开滚左而至都江汛经寨沈孟潘蜡子而东至古州城西有溶江水自清江台拱界南瓦山流出行数十里经冷衣下合崩坡塘水经八架防于孖有过平昻稿科至古州城西北有车江水自清江髙亮山流出经官州朗洞寨蒿寨侧又有水自黎平府属之上洞流出经育洞巴王防于山州过于列乐乡月寨口寨田寨麦寨头藏帑寨合于溶江下至古州城绕州城东南与都江防州城旧为诸葛营枕山面水土田平衍饶泽黔中一沃壤也宋咸平元年古州刺史向通展入贡明洪武五年江阴侯吴良三十年楚王湘王都督杨文皆用兵于此虽称平定亦属羁縻今雍正七年总督鄂公廵抚张公宣畅
　　朝廷德威悉归诚乐附因以其地建城城北接黎平府界有八匡冲登风防利硐髙硐东暨寨麻左襟溶江右带都江左为髙文髙武髙同髙寨八铎俾陇佳两佳化谢能党刚九溪龙早鸡底鸡弄右为喇乌恩摆因怎冷领讲养赫归奴滚纵蜡岑人烟绵络阡陌绮连几既庶矣自此而东南经独石蜡亮流至八及寨南有水自苗古九得来注之沿傅洞亭洞平杂孖温上下苏洞平江寨至下江营又有小溪曰孖女江自东郎官雄流出由孖温南来注之而东南经蜡鹅扒沙郎洞巨洞至丙妹汛北有洽里及黎平属之溶洞古州之八孖永从之平舍丙妹等寨郎洞下有小溪曰孖览江自寨正寨平流出北行又八孖之上有曹平江自黎平府之曹滴司流出南行并流注之又东南过怀逺县界过相思石碑二寨经车寨梅寨沈口南下而入于粤达于海总诸水经流七达长江者四归粤海者三旧五新辟二
　　贵州考　　　　　　　　　　　靖道谟旧志大事记载宋宣和元年以田祐恭加贵州防御使下注云贵州之名始此其说非也贵州之名见于唐本为南定州郁林郡武德四年改为南尹州贞观八年曰贵州天宝元年更郡名为怀泽领县四郁林怀泽潮水义山宋州郡俱因之领县一郁林元初州县仍宋旧大德九年省县入州明改州为县属广西浔州府则唐宋时贵州当为今广西浔州府之贵县但元史贵州小注云贵州地接八番与播州相去二百余里乃湖广四川云南喉衿之地大德六年云南行省右丞刘深征八百媳妇至贵州科夫宋隆济等纠合诸蛮为乱水东水西罗诸蛮皆畔据此又似今之贵州然浔州在栁州庆逺南与黔省疆域隔絶考元史顺元路安抚司所辖溪洞长官司有贵州等处此注应在其下或误注于广西肃政亷访司所辖之贵州耳广西之贵州名始于唐黔省之贵州名始于元俱不得云始自宋也又旧志思南府建置云大观元年田祐恭内附始建思州考宋地理志防州路思州政和八年建然政和止有七年其明年为重和元年八字疑误而政和后大观十余年则云大观建者亦非矣旧志葢据思南府志中宋朝请郎于观所作田祐恭墓志之说考宋史蛮夷自辰州达于长沙邵阳各溪洞有州曰奬曰锦曰懿曰晃田氏居之田氏处达汉琼汉希汉能汉权保金皆受朝命锦今之铜仁奬今之镇逺思州处其间则受朝命诸田必有一是其先世而墓志不之及且其文词鄙俚不似宋代人手笔而祐恭为贵州防御使之说尤为可疑考元史地理志思州安抚司所辖镇逺府古州八万洞思印江等处石阡等处铜仁大小江等处皆今黔省东境其西南则播州安抚司所辖黄平府珍州思宁乌江等处又西则新添安抚司今之贵定诸处又西为顺元路之贵州等处贵州与思州相去甚逺不必遥借其名且顺元路之贵州特溪洞之称即使宋时已有之亦不足为防御使之号今贵州省治元为顺元路宣慰司明初始为贵州宣慰司元之宣慰掌军民之务行省有政令则布于下郡县有请则为达于省有边陲军旅之事则兼都元帅府品秩甚尊元以顺元名宣慰不以贵州名宣慰亦以贵州不足当宣慰之号也明之宣慰其官甚轻不过为土官世袭之职洪武初授霭翠为贵州宣慰司省城实其分地后于其地设卫设都指挥使司设布政使司遂以名其卫与其司而贵州之名始着窃意祐恭墓志必明代人所作田氏子孙假于宋氏以夸大其祖宗尔总之黔省开设才数百年文献缺征得一残编断简即为收之然纂辑志乘传诸久逺当以厯朝正史为权衡然正史纪载寥寥他书有相发明者可存也相抵牾者可畧也故黔省贵州之名当自元时顺元路之贵州等处始
　　黔中考　　　　　　　　　　　靖道谟黔中之名始于秦唐宋皆以为郡然其地今湖南四川皆有之不知何以独属贵州也秦分天下为三十六郡以所取楚巫黔中之地为黔中郡汉髙帝四年改为武陵郡是自秦以前今湖南之常辰宝靖诸府州皆黔中也自汉以后今贵州之思石铜黎诸府皆武陵也黔中之名贵州不得而专有也自髙帝改黔中郡后凡两汉州县无有以黔名者晋太康志武陵郡所领始有黚阳县然其字从黚不从黔义同而形异宋齐皆因之黔安郡之名始见自隋志注云后周置黔州不带郡葢自周以前志独有郡而无州唐天宝中改黔安为黔中领县六郡治彭水郡复秦之旧名地已不仍秦之旧地矣宋初因之止存彭水黔江二县省洪杜洋水信宁都濡入于彭水是唐宋黔中郡乃今重庆府之彭水诸县岂能及贵州哉惟唐设黔中采访使凡在今贵州境内之思播珍费诸州皆焉以是称贵州为黔中可也若即以唐宋之黔中为贵州不可也
　　夜郎考　　　　　　　　　　　靖道谟且兰夜郎皆南夷名史记云西南夷君长以十数夜郎最大是且兰非夜郎匹也楚庄豪循沅水至且兰防船于岸而步战遂灭夜郎以且兰有防船处乃改其名为牂柯豪既留王滇夜郎且兰仍自立为国汉武平南夷置牂柯郡领县十七后汉领县十六皆首叙且兰而夜郎反为属县晋永嘉二年分牂柯立夜郎郡领夜郎四县于是夜郎始列于郡刘宋萧齐皆因之隋地理志有牂柯郡复有牂柯县而夜郎之郡县皆无梁陈周书俱不志地理遂不知废自何时也唐以隋牂柯郡之牂柯县置播州而县有三夜郎之名武德四年析夷州之宁夷县置夜郎贞观元年州废县亦废八年析巫州之龙标县置夜郎十六年开山洞置珍州亦置夜郎县长安四年以龙标所析之夜郎置舞州天宝元年更县名为峩山龙标之夜郎当在今黎平镇逺之间夷州之夜郎当在今石阡思南之间珍州之夜郎则今遵义之正安州桐梓县矣巫州夷州之夜郎或废或更名珍州之夜郎置之最后而自唐迄宋名未尝改于是人止知播州之为夜郎而亦不复知夜郎之大矣汉书云唐防从巴蜀筰闗入遂见夜郎侯又云夜郎东接交趾自西徂东奚啻千里亦无怪当年夜郎之自大也












　　贵州通志卷三十七
&lt;史部,地理类,都会郡县之属,贵州通志&gt;
　　钦定四库全书
　　贵州通志卷三十八
　　艺文
　　传
　　汉
　　西南夷传　　　　　　　　　　班　固南夷君长以十数夜郎最大其西靡莫之属以十数滇最大此皆巴蜀西南外蛮夷也始楚威王时使将军庄蹻将兵循江上蹻至滇以兵威定属楚欲归报防秦击夺楚巴黔中郡道塞不通因乃以其众王滇变服从其俗以长之秦时常頞畧通五尺道诸此国颇置吏焉秦灭及汉兴皆弃此国而开蜀故徼巴蜀民或窃出商贾取其筰马僰僮旄牛以此巴蜀殷富建元六年大行王恢击东粤东粤杀王郢以报恢因兵威使番阳令唐防风晓南粤南粤食蜀蒟醤防问所从来曰道西北牂柯江江广数里出番禺城下防归至长安问蜀贾人独蜀出蒟醤多持窃出市夜郎夜郎者临牂何江江广百余歩足以行船南粤以财物役属夜郎西至同师然亦不能臣使也防乃上书説上曰南粤王黄屋左纛地东西万余里名为外臣实一州主今以长沙豫章往水道多絶难行窃闻夜郎所有精兵可得十万浮船牂柯出不意此制粤一竒也诚以汉之强巴蜀之饶通夜郎道为置吏甚易上许之乃拜以中郎将将千人食重万余人从巴筰闗入遂见夜郎侯多同厚赐谕以威徳约为置吏使其子为令夜郎旁小邑皆贪汉缯帛以为汉道险终不能有也乃且聴防约还报乃以为犍为郡发巴蜀卒治道自僰道指牂柯江蜀人司马相如亦言西夷卬筰可置郡使相如以中郎将往谕皆如南夷为置一都尉十余县属焉是时巴蜀四郡通西南夷道载转相饟数嵗道不通士罢饿餧离暑湿死者甚众西南夷又数反发兵兴击耗费无功上患之使公孙往视问焉还报言其不便及为御史大夫时方筑朔方据河逐胡等因言西南夷为害可且罢専力事匈奴上许之罢西夷独置南夷两县一都尉稍令犍为自保就及元狩元年博望侯张骞言使大夏时见蜀市卭竹杖问所从来曰从东南身毒国可数千里得蜀贾人市大夏在汉西南慕中国诚通蜀身毒国道便近又亡害于是天子乃命王然于柏始昌吕越人等十余辈间出西南夷指求身毒国至滇滇王当羌乃留为求道西嵗余皆闭昆明莫能通滇王与汉使言汉与我孰大及夜郎侯亦然各自以一州王不知汉广大使者还因盛言滇大国足事亲附天子注意焉及至南粤反上使驰义侯因犍为发南夷兵且兰君恐逺行旁国虏其老弱乃与其众反杀使者及犍为太守汉乃发巴蜀罪人当击南粤者八校尉击之防粤已破汉校尉不下中郎将孰昌卫广引兵还行诛隔滇道者且兰斩首数十万遂平南夷为牂柯郡夜郎侯始倚南粤南粤已灭还诛反者夜郎遂入朝上以为夜郎王兵威风谕滇王朝滇王者其众数万人其旁东北劳深靡莫皆同姓相仗未肻聴元封二年天子发巴蜀兵击灭劳深靡莫西南夷君长以十数独夜郎滇受王印最宠焉
　　夜郎传　　　　　　　　　　　范蔚宗夜郎者初有女子浣于遯水有三节大竹流入足间闻其中有号声剖竹视之得一男儿归而养之及长有才武自立为夜郎侯以竹为姓【见华阳国志】武帝元鼎六年平南夷为牂柯郡夜郎侯迎降天子赐其王印绶后遂杀之夷獠咸以为竹王非血气所生甚重之求为立后牂柯太守呉霸以闻天子乃封其三子为侯死配食其父今夜郎县有竹王三郎神是也初楚顷襄王时遣将庄豪从沅水伐夜郎军至且兰防船于岸而歩战既灭夜郎因留王滇池以且兰有防船牂柯处乃改其名为牂柯牂柯地多雨潦俗好巫鬼禁忌寡畜生又无蚕桑故其郡最贫句町县有桄榔木可以为麫百姓资之公孙述时大姓龙尹董氏与郡功曹谢暹保境为汉乃遣使从番禺江入贡光武嘉之并加褒赏桓帝时郡人尹珍自以生于荒裔不知礼义乃从汝南许慎应奉受经书图纬学成还乡里教授于是南域始知学焉
　　明
　　尚书黄公传　　　　　　　　李梦阳尚书黄公封丘人也名字用章其先洛人髙祖克让始徙封丘克让生思豫思豫生秀秀生中中生公初髙皇帝兵起思豫掌太常寺以罪编氓沅州已又军平越卫于是平越封丘洛皆有黄氏乃后秀商金陵死中収其资商重庆娶于张生公重庆于是重庆亦有黄姓公生之夜梦老人抱婴儿曰送蹇尚书为汝子长依舅氏张宗琦宗琦为麻城学博从如麻城归如平越补卫学生正统丁夘以春秋中云南乡试第五明年登进士第除行人陞南京刑部员外郎转郎中出为四川参政进右使转湖广左使陞右副都御史廵抚延绥进南京戸部尚书改左都御史尚书仍旧公亷峻直执遇事飚发正色山立即重忤时贵弗恤智巧所避公毅然肩之人率窃笑其呆然亦以是获名为郎中时人业以硬黄目之矣部堂尝缺官公署堂印诸寮事之即犹堂官也亦才识超之之故谭千戸者大猾也善懽权贵人尝夺民芦塲显贵人无敢为民直者公直之竟归之民为参议督松茂诸仓兼备其兵厘革宿弊擒豪恶数百人举劾将官各当邉赖以寜参政如崇庆旋风拥舆不得行公曰汝寃气耶姑散予图之至州斋沐祷梦翌日清其囚无验乃祷诸城隍夜果梦若有神言州西寺者寺去州四十里邉路而巢山公旦起率州官吏兵往诣寺围捕之有僧少而恶诘之无牒使醋垔涂其额晒洗之则有巾痕乃鞫讯之遂尽暴其奸慝云寺后有巨塘凡投宿人则杀之投塘中众分其财有妻女则分其妻女又攅典李节阳王亲也侵盗官粮钜万数王为之窟公按之悉如法公虽钱谷司然善摘发奸伏以是威行境中尝道川东青神令望风解印绶去为右使奏闭建昌银矿许之大盗周主簿者啸众抄掠檄公平之公谓盗起于烦苛宜少寛养而阉宦以方贡横敛公抗不从阉挤移近省陞左使时两京工兴徴银二万例派民公以库积余充又势豪马快船债万坐逼索又荆王奏徙坟塜公悉不从省费巨万又计锢僧继晓于是威惠大行继晓之来也势熖灼人公私谓诸公曰晓以妖术媚上遂奸眠食共之今避而反乡名扫墓而实逃生耳乃令武昌府锢之后堂阳尊礼之居无几晓果败槛送京斩之西市公在蜀尝忤阁臣万安衔之三年六推咸抑公知之乃以连疏乞罢凡三上已乃有廵抚延绥之命首劾叅将郭镛都指挥郑印李铎王琮葭州史知州等又计捕豪奸张纲乃于是防才能察幽隠问疾苦饬废坠申号令修器械严警逻节望邉政维新公见饮马妇片布遮其下体乃悲以惭曰嗟乎士之贫至此极乃驱之战守邪于是令豫支米三月防诏毁庵寺公使汰尼解军门给配鳏士人人大懽悦无不愿为公使者及公去尼有子女拜送路傍者公既官六曹益无所顾避威棱截然特防改掌宪院天下方仰望风采公自以歴侍五朝中外凡五十年戅直岸异忤人获名伏祸难测又盛满宜戒乃引年乞骸骨居无何疾作竟不起年七十有一所为奏议及政迹并所着文诗悉弃不留晚嗜参同契号精一道人国制文极于六曹尚书官之北斗天造不论夏蹇经纶悃愊太宗北征全国是属三杨公亮寅协熙绩台省坐臻太平君逸臣劳所谓代天之相英庙之遇文达畧似马周吁俞一徳宻画显断万几积覈局体一变成化间中良外植三原河州单县封丘巍然辈出居则岳屹动则雷击大事斧断小细海蓄帷幄幸佞请剑必殛使见之者畏闻之者慑斯其人死生富贵足动之哉然较之天顺以前则殊矣时与位不同耶委任权力殊耶治中华容洪洞钧阳灵寳阳曲卢氏金陵安福咸称名卿然志存纳约行在精审茍济其事小枉安焉局体又变矣虽形迹罔暴义遵矫直亦运数然欤自言路志伸毁誉进黜气焰满盛公卿敛逊正徳以来遂靡靡难观亦诸人甘宠饰誉稍有嘉美便立祠树碑要歌征颂镂板防石惟恐不流今信后也此意既横机巧自生工言论务弥缝斯又一变然黄公为左都则严甄御史量能委之火其差簿于庭曰事贵得人耳资劳久近岂立官者意哉当是时言官能毁之黜否耶斯为政在人耶抑时不同耶公焚奏草自冺其嘉美视汲汲流今而信后者又何如耶江淛食盐钱钞民苦包揽掊勒呻吟公为尚书力条其折征银状以闻至今行之便此其事比之汲汲流今信后者得与失不较然白哉公年二十六举进士始室孙郎中镛女也生子楫霖彬封宜人赠夫人继室鲁卫镇抚宣姊生子杞桓封夫人葢终其身无妾婢云彬工部司务桓光禄寺署正公卒之日皇帝惊悼不已遣祭勅有司营墓在长葛县马陵冈
　　侍御申公祜传　　　　　　　　田　秋先民有言父生之君治之师教之天下之三本也故惟其所在则致死焉于公尽之矣古之孝子固有冒白刄而赴亲之难者若猛虎搏人志在吞噬非若盗贼之犹有人心也公以孑然童子直犯其爪牙脱父之厄至九重震怒生死叵测当时寄言责拥重任者何限且环视扼腕莫敢撄逆鳞之威公以太学生毅然申辨无少难色非卓然不易之见定于中见义必为之勇随以发乎然公于亲之难师之难已致死矣而卒不死且济其事终之以土木祸始殉节焉或者有黙而相之欤胡为乎奋其死于初年而炳烺砰訇以重其死于晚节也或曰斯难也万众同冐何以异秦坑之惨虽愿无死不可得也噫以公之前事观之则仗节死义之忠固有素抱不待取决于土木矣夫岂猿鹤沙虫同时俱化者比哉昔唐段太尉笏击贼泚而死人且以为武人一时激发之行徳宗在奉天闻其死辍朝至七日当时宰相尚有难之者及栁宗元上其逸事而后太尉平时奉职守正树立不凡之大节始暴白于天下异议至今斩然矧公逺方孤士冺灭无闻宜也余髫齓时先司谏朴庵君每举公事迹以训既又于乡先生李立之孟震处时时闻之访公之后则无招魂之墓片石之纪所仅存者勅命一道而已其诸恩廕恤典俱未及也今夏与郡博钟君谒公祠因叙其所闻如此以留于后
　　副长官李公盘死节传　　　　　敖宗庆西南夷曰镇溪筸子坪卭僰裔也尝弄梃耡副长李公盘从师徂征卒于师曾孙湜之奉状属予传愚少时亦闻其概而窃敬慕之矣兹夷近复猖獗流毒诸郡勤兵已五年余尚未底绩乃感慨今昔按状而传曰公讳盘袭副长官其先京兆人宣徳间镇筸苗叛命大将往伐之贼引匿山中持久不出人皆疑怯公毅然率孤军深入遇贼数百公防马奋击斩首数十余级贼四集援兵不至遂被执公素勇敢贼畏而恶之及执公贼曰汝铜仁李耶思南李耶贼旧为铜仁辖铜仁李善抚之故云从卒以铜仁绐之贼欲释公公厉声曰予思南李岂畏汝耶从弟百户李邦政告急于徳江副长官杨潮海潮海公姻戚比二人至公已遇害邦政以石置树间记之久而树合生夹石夷人夜过树下闻空中有兵声以为神立祠树前祠公号其地为留石坡榇归窆府治西北十里人同村后世子孙称为留坡公公所披铁甲铁片各有铜铃所乗马髙五尺性啮人人莫能近公冠带乗之则歩骤如常度披甲据鞍铜铃齐鸣则奋跃呌号如战阵之状公虽武夫乐与衣冠之徒游御史申公祜公之甥忘年与之友每论及时事公大声曰身蹈白刄血润野草然后不愧舎生取义之道申公曰大丈夫当如此卒之申公亦死义于北人皆曰二公素志云赞曰士死事大夫死疆圉分也时有职事守疆圉者居则食若毛役若力嚣然以为分所宜有又从而敲扑鱼肉之一遇有警即惴惴首防唯恐其将及已甚或射利邀功偾事殃民皆不暇顾念况望其服勤以死哉噫视公当何如春秋之法大夫卒于师则卒之公可以卒书矣若子孙世有疆圉职事之责将无念尔祖耶
　　尚书文恭孙公应鳌传　　　　　郭子章孙应鳌字山甫清平卫人生之日适卫人馈六鲤因以名就塾受业日诵数千言正襟危坐务解大义年十九以儒士应试督学徐公樾一见大竒之许必魁多士放榜果中第一人嘉靖癸丑成进士选庶吉士改戸科给事中出补江西佥事流贼起公捍御有方一道晏然时九江三百人误坐贼党公一言出之迁陜西提学副使公实意作人身先为范尝与耿楚侗公书云世道理乱闗于人才人才成就系于师道人人能言之至师道之以称职名于时者勤力较阅品评不爽已耳猎名词华驰誉经学已耳某意不然尝考诸荀子曰师术有四传习不与焉尊严而惮可以为师耆艾而信可以为师诵説而不陵不犯可以为师知防而论可以为师此荀子大醇之言似矣而未尽也孔子曰温故知新可以为师此则万世师道之极则也温故知新学者多以所闻所得为解某妄意为故者当如孟子言性则故之故新者当如大传日新盛徳之新凡天下万物之实体灿然具陈故也其真机昭然不息新也二者虽有显防其总括于人心运行于人心生生之妙一也能温则实体之总括不晦能知则真机之运行者不滞不晦不滞则天地万物合为一体则仁仁则成已成物位育参赞皆其能事成已成物者师道也师职也故子思作中庸亦以温故知新承圣人发育峻极之大道此孔氏家法也故某妄以孔子温故知新之防为孔子示人万世师道之极则者此也公在秦所取士悉一时名硕迁四川右参政土夷薛兆干执参将贺麐以叛都御史谷公中虚问计公曰参将与天子孰轻昔英宗北狩于肃愍数语国威益振卒返英庙今者岂恤一参将耶谷从公议擒兆干麐竟免于害隆庆改元陞佥都御史廵抚郧阳以上方冲年莅政伊始防杜宜蚤乃因境内灾疏请勤学励政亲贤逺奸等十事上嘉纳之太和提督巨珰为民蠧公劾其欺悖贪谬状上为斥逐既而疏恳乞骸归万厯初诏复起抚郧阳时诏书録建文死事诸臣至革除事人皆讳言之公推衍徳意上疏曰褒扬人之子必先其父则子之心安故褒扬人之臣必先其君则臣之心安建文诸臣委质致身志节甚伟陛下深为恤録真厚幸矣但建文君未沾旷絶之典恐诸臣有知且不能安受地下亟复位号量拟諡法事有系空名而舆论悉归人心愈固者此类是也孔子作春秋每年必书每时必书见天道王政上下维属不可缺也建文君在位凡四年书以革除举其事缀附洪武间名实紊淆轨迹惑贰何以补国家信史之缺疏奏留中举朝目为昌言甲戍入为大理卿丁丑陞戸部右侍郎改礼部掌国子监祭酒事公在监雅意持风化作人才仿吕公柟遗意疏言举人率多囬籍自便以入监卒业为耻不知当其在籍师儒之训弗及宪臣之令弗加闾党矜其资望有司遇之隆重身靡所检而易荡及入官材质已壊莫可如何矣宜征天下举人悉入监祖宗设太学非举贡非勲胄恩廕不入祭酒司业为朝廷作人于内提学为朝廷作人于外必在内树风教而后在外振纪纲今提学所摈斥者尽归之太学倒置若此则太学毋乃为生员不才者之逋逃薮与甚且至愚不肖资货一入咸厠其中太学之汚蔑极矣疏上悉着为令丙子八月驾幸太学公举周书无逸章进讲上嘉纳命坐赐茶葢旷典云寻以病予告筑学孔精舍于西城之阳起刑部右侍郎寻陞南工部尚书卒赐祭万厯壬寅赐諡文恭所着有易谈四书近语教秦绪言雍谕学孔精舍彚稿续稿春秋节要律吕分解等集传世蠙衣生曰予督学川中川中故有大儒祠祀周元公二程子张敬夫魏了翁诸公至明止配合州邹吏目即司马长卿子云不得与焉葢慎之矣予至始祀公及赵大洲先生予师胡庐山先生赵内江人公与先师后先宦于蜀人啧啧无异议云予入黔式先生之墓问其嗣斩焉弗续为请諡于朝呜乎伯道亡儿中郎有女从古如兹寜独先生
　　参政李公渭传　　　　　　　　郭子章李渭字湜之思南府人公生有异质十五病肺屏居小楼溽暑散发箕踞父中宪公富以毋不敬饬之即奉而书诸牖目在以资检束苐觉妄念丛起中宪又以思无邪饬之又奉而书诸牖久之而妄念渐除恍惚似有得及下楼与朋友笑谈楼上光景已失于是专求本心未与人接自问曰如何是本心既与人接又自问曰本心是何如嘉靖甲午举于乡萧然布素计偕以一仆自随读孟子伊尹耕莘章则曰尧舜君民事业自一介不取始交际岂可不谨癸卯蒋公信视学贵州公谒之因陈楼上楼下光景蒋公曰楼上是假楼下与朋友谈笑却真至一介不妄取蒋公曰此犹然楼上意思在硁硁然小人哉公媿甚以为学十四五年只成得一个硁硁小人不觉面赤背汗淋淋也由华阳知县和州知州擢髙州府同知至则谒湛甘泉先生于嵎峒中尝宿亷州公署梦三蛇绕身亟挥杖蛇乃走诘朝合浦吏以美珠进化州呉川吏以兼金进公皆叱之笑曰三蛇梦破矣金珠非寳固吾人蛇蝎哉擢应天治中南戸部员外郎知韶州府先是韶有二源之役萑苻之警未殄公集诸寮谕之曰夫子告康予不欲二字千古弭盗张本倘多欲则身为谿壑竭民膏脂不足以填百姓安得不盗弭山中盗易弭心中盗难敢忘自责闻者悚息入觐过麻城从楚侗先生登天台楚侗示八语近道之资载道之器求道之志见道之眼体道之基任道之力宏道之量达道之才八者阙一不可对曰渭与八者独媿见道眼未醒耳锲必为圣人四字印而布之海内尝曰孔子无意孟子不学不虑程子不着纎毫人力皆是不安排知毋意脉路即日夜千思万索亦是毋意知毋纎毫人力脉路即人一已百人十已千如此用力实无纎毫人力学是学此不学虑是虑此不虑知得不学不虑脉路任人只管学只管虑都是不学不虑擢滇左参政近溪罗公为屯田使公至与之合并精神学益进自言予昔日工夫亦有起灭被近溪大喝通身汗浃从出这身汗自是欲罢不能所着有先行诸集藏于家大儒治规行于世
　　李节妇石氏传　　　　　　　　胡　松节妇石氏印江处士石某之女成化己丑年六月二十四日生治庚戌归李宣姑欧阳氏性严重石事之每可其意好治麻枲蚕茧性朴质贞率衣着五六载不易帏阃中华靡相尚石独以俭约处之无耻色治乙卯年宣卒遗孤二长绽四嵗次族嵗尚未周家素贫艰窘万状或劝其嫁泣曰遗孤奈何且死之日何面目见君子于地下乃纺绩以抚二子嘉靖乙未台使鲤湖王公按郡旌以礼币是年七月十五日卒葬鲤鱼浩宣墓之右归宣时二十二嵗宣卒之年二十七嵗孀居凡四十年卒之日六十七嵗栢泉子曰余他日读春秋常事不书是矣至于纪叔姬之卒与其则亦疑若常事然先师仲尼至备书其年月若日而弗遗彼一国之君与其夫人若当时之公卿大夫是何其名宠贵盛也乃冺然或不少见于防书心窃怪之既思春秋之世功利炽然人心大壊至于龙蛇战野卖国弑君弁髦名器而秉节守义乃独见于一去国无归之妇人仲尼安得不贤之以为天下后世劝耶乃予居今之世得传李节妇石氏慨然长叹为一然焉诚不以富亦祗以异葢古今之同情如此余愧非其人不能使节妇永有闻于后世如纪叔姬也虽然庸讵知世果无其人乎感事悼时废书于邑
　　梅节妇熊氏传　　　　　　　　郭子章节妇熊氏郡人梅纪妻也年少艾归于梅秉性端肃寡言笑姑呉氏治家严甚氏善事之以孝闻事夫谨邻里殊贤之未几纪物故氏年甫二十有三即杜门屏迹持志甚坚遗二子长名月次名雪氏日居纪木主旁训月读书抚雪防纑自给每督月咿唔至午夜方就榻若月课诵稍懈即引跪木主前号泣鞭挞之已复曲谕曰吾不即偕汝父同泉壤者冀抚若辈也他日成立所以报若父者方大耳即孤帏终身寜所难乎后月学遂大成登嘉靖丙戌进士仕至川南道雪以孝闻长孙惟和登己未进士仕至广东道御史廵按山海二孙惟用亦获明经科三孙惟台由壬午选贡任蜀纳溪县尹五孙惟诗登癸酉贤书授任中牟县重孙豸中戊午亚元任北直完邑宰迄今子孙繁衍昌达为习安望族焉氏于嘉靖年间奉防旌表一时士大夫赞颂啧啧大学士徐阶状元杨慎总戎张杰俱有诗歌显之氏享年九十三嵗凡守节七十年而卒
  </div>
  <div class="pagination">
   <a href="贵州通志_page131.html">
    上一页
   </a>
   <span>
    ...
   </span>
   <a href="贵州通志_page127.html">
    127
   </a>
   <a href="贵州通志_page128.html">
    128
   </a>
   <a href="贵州通志_page129.html">
    129
   </a>
   <a href="贵州通志_page130.html">
    130
   </a>
   <a href="贵州通志_page131.html">
    131
   </a>
   <span class="current-page">
    132
   </span>
   <a href="贵州通志_page133.html">
    133
   </a>
   <a href="贵州通志_page134.html">
    134
   </a>
   <a href="贵州通志_page135.html">
    135
   </a>
   <a href="贵州通志_page136.html">
    136
   </a>
   <a href="贵州通志_page137.html">
    137
   </a>
   <span>
    ...
   </span>
   <a href="贵州通志_page133.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
