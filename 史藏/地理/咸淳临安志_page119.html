<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 119 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 119 页/共 177 页</h1>
    <div class="content">　　　　北郭驿亭
旧在余杭门外北部税务侧　淳佑六年赵安抚（上与下心）重建
题咏【白乐天樟亭驿见杨旧诗往恨今愁应不殊题诗梁下又踟蹰羡君独梦见兄弟我到天明睡亦无　樟亭双樱诗南馆西轩两树樱春条长足夏阴成素华朱实今虽尽碧叶风来别有情宿樟亭驿诗夜半樟亭驿愁人起望乡月明何处见潮水白茫茫○郑谷樟亭驿阁诗故国江天外登临返照闲潮来无别浦木落见他山沙鸟晴飞远渔人夜唱闲岁穷归未得心逐片帆还○孟浩然与钱塘令登樟亭驿诗百里闻雷震鸣弦暂辍弹府中联骑出江上待潮观照日秋空迥浮天渤澥宽惊涛来似雪一坐凛生寒　又与杭州司户登樟亭驿诗水楼登一望半出青林高帟幕英寮敞旁筵下客叨山藏伯禹穴城压伍胥涛今日观溟涨垂纶欲钓鳌○曹既明夜宿浙江亭诗夜半潮声撼客床卧听柔橹闹空江惊回倦枕乡关梦海日烘山上晓窗】
　　　　余杭
苕溪馆在县南少西与鉴亭相近　淳佑闲徙县东南半里外旧志即鉴亭非
　　　　临安
安丰驿在县南三十步
桂芝馆在县东南二百步按祥符旧志云唐大中十一年县令陈思复置初号东馆咸通十四年天降桂子及产瑞芝改为桂芝馆
待宾馆在县西南二百步
　　　　于潜
潜溪馆在县西二十步旧名潜川驿　绍兴四年令邵文炳迁于县南门外一里
芙蓉馆去潜溪馆七十步
鹤山馆在县北二里
　　　　富阳
长寿馆去县四十五里【地名官庄】 
马驿在县东四十步　嘉定壬申令程珌建
会江驿　嘉定癸酉令程珌于通济桥东买地刱建据江山之胜　绍定中令周晋辟地创楼扁曰清涵万象之阁
迎恩馆在邑庠之南　宝庆中令张修建
朝天馆在县东庙山二十里令李迪建
题咏【徐参政清（上室去至中火下又）题会江驿诗高阁盈千尺征人借一栖水连天上下山会浙东西炊甑荣枯幻浮云出处齐感时心欲醉风雨更凄迷○曹侍郎豳和云未到桐江上先寻旧隐楼水光明月夜山影夕阳西道在行藏逸身轻得丧齐更从高处看转觉路非迷】
　　　　新城
东安驿在县西一百步【即东安镇】 
马驿在东安驿之北
　　　　盐官
义亭驿在县西北二十五里唐正观五年置旧号桑亭驿八年改今名
光华亭在县北一里　淳熙四年令魏伯恂建
海昌馆在县北三百五十步旧名班宣　嘉定元年令潘景夔修更今名
海昌亭在县西北二十五里长安上闸之傍自杭循西道行必于此舣舟以需启钥
　　　　昌化
双溪驿在县前一百一十步　熙宁六年县令陆元长建　宣和四年钱冰重建　绍兴三年令黄寿修　开禧三年令章伯奋建新亭旁立东坡苏公祠三衢徐冠为之记
记文【令黄寿双溪驿记县旧有双溪馆东坡公参寥子儒林丈人子墨客卿皆尝见于赋咏岁月寖久上漏下湿窗毁楯折登高临远不足以快方寸而增双明余承乏摄职始鸠工选材剔蠹除朽不费于官不劳于民而遂落成或者谓县之宿弊未革庶事颓弛宜若缓其本而急其未谨其小而忽其大余谓不然周之盛时凡国野之道自十里之庐至五十里之馆其寄寓之所远近备具后世设为宾舍盖得周之遗意贤者信之众人忽焉单襄公聘楚假道于陈候不在疆宰不授馆而单公知陈之有咎薛惠令于彭城邮亭不备而薛宣知惠之不任职夫以客馆不治未为深害而单公薛宣谆谆于此何哉盖事之末如此则其本可知小如此则其大可知唐昌邑虽小而部使者郡督邮之所临按卿大夫士君子之所经从属兵乱煨烬之余乏驻车托宿之地岂无发单公薛宣之叹者乎方将排牒诉之倥（仃去丁改忽）适日月之闲暇招来僚友方洋盘礡（奭斗）云安之（麦曲）米煮江南之荈芽而寓目焉兹馆之下派分则玉虬怒奔涛鼓则素练阔曳晓烟忽开夕霏乍介鸥鹭飞翔渔钓上下花明柳密装束骀荡枯芦败苇酝造平淡供一口之眺望助四时之吟赏舒无穷之景涵不尽之意髣佛乎沅湘之洲依稀乎苕霅之渚虽洞庭彭蠡汪洋澎湃疑无一致况前人之规摹措画非独乐乎此也其有以寓成周秩官之意而谨单公薛宣之戒岂不美哉然则四方之客馆一举而两得其有类于斯者乎因又即其阴敞小阁揭名清赋继高摽于靖节增壮观于一时○徐冠新亭记唐山古山水县唐天后朝析于于潜　皇朝太平兴国闲改今名　中兴行在之属邑也县治之前溪分南北流喧豗奔放　熙宁闲县令陆元长临北流为亭东坡先生苏公轼经游亭上题诗纪事有双涧响空之语前挹南屏诸峰森耸奇丽洲渚演迤渔歌野綎晨往昼泳出没滩下其后广驿以馆劳四方之宾客于是车马隶人有时嚣处而临眺之劳不得以听其意之所适前修雅韵泉石晶荧浸以湮汩　开禧二年永嘉章侯顾其栋宇颓圮因废撤之别置馆于上清宫之东偏即故址一新其亭旁为屋像东坡而祠之对岸号南园旧有台榭之胜自双溪跨桥以入一日水大至桥坏而亭摧邑人自是无骋目纵步之地侯曰是亦双溪之襟带也于是又为亭三摘东坡诗句分榜之曰芎笱曰倦飞曰自招皆所以还旧也逮政闲领客优游觞咏遐想渔人争渡之高风必为长太息于斯走闻　南渡之初钱塘多榛莽废墟有新甿于屋前植竹数个蔽遮西景一日老将过其旁拔而斥之曰若以此为安身耶数十年闲和好既讲故老沦落置雠不谈盖天下之宁久矣江沱遂为宴安窟宅名园列第萃聚钱塘掩映湖山穷极钱氏富盛之习下至深山远县皆有游观之美舒啸之娱方今警边燧吊遗黎侯以廉平严整振之以长才抚绥惠养斯民怀德畏威服教可使制梃以挞甲兵之坚利驱以攘却谁能御之吾知侯之儒雅远韵将移为忠义许国矣侯其谓何系以诗曰溪流汤汤山容林林公行于亭鼓瑟鼓琴山禽活活溪石崒崒公休于亭左经右律山有嘉木侯薪侯蒸寻尺之木厦屋之楹淠彼容舠烝徒以顾屹尔中流恢我王度公无恋斯民无去思百里之闿千里之畿】 
题咏【东坡自双溪亭步寻溪源至治平寺诗乱山滴翠衣裘重双涧响空窗户摇饱食不嫌溪　笋瘦穿林闲觅野芎苗却愁县令知游寺尚喜渔人争渡桥正似醴泉山下路桑枝刺眼麦齐腰每见田园辄自招倦飞不拟控扶摇其疑杨恽非锄豆谁信刘章解立苗老去尚贪彭泽米梦归时到锦江桥宦游莫作无家客举族长垂细似腰○参寥子道潜双溪馆呈赵德茂诗吴会溪山总可怜此堂雄览独能全银河两派来天上黛色千峰落槛前樵斧声沈苍霭里约竿人立白鸥边多才李贺无能敌妙句行看陋众妍○葛胜仲诗黑云含雨迷溪馆白鸟栖烟映巿桥○黄策诗已列危峨浮倒影故淙寒碧护孤洲峰回路断迷征客雪溅雷奔阻下鸥○左誉诗孤屿藏烟迷宿鹭扁舟和雨驻沙鸥○何恭诗已喜开帘见山色何妨敧枕听溪声○翁世修诗明月不随双派去白云长为数峰留夜窗星火归渔艇晓槛晴岚映巿楼○沈长卿诗乱山浮翠横空堞白鹭拖烟下晚洲○又左誉诗山色晚来犹入座药苗春后自成畦○范石湖题昌化双溪馆诗翠染南山拥县门一洲横截两溪分长官日永无公事卧听滩声看白云】
　　　邮置
　　　　南路【巡铺置司建德府】 
　　　　　钱塘县界
候潮门斥堠　马递
浙江斥堠　　马递
洋泮桥斥堠
南城斥堠　　马递
牛坊斥堠
新砂斥堠　　马递
淳桥斥堠
上墟斥堠　　马递
已上铺兵壹伯肆拾伍人
　　　　　富阳县界
庙山斥堠
赤松斥堠　　马递
东门斥堠
步社斥堠　　马递
黄山斥堠
安道斥堠　　马递
已上铺兵捌拾陆人
　　　　　新城县界
干坞斥堠
新城斥堠　　马递
茗坞斥堠
换塘斥堠　　马递
已上铺兵伍拾捌人
　　　　北路【巡辖置司湖州巿】 
　　　　　钱塘县界
省前铺
南至候潮门外铺
北至北郭铺
北郭铺
东至上塘仁和盐官两县界下界首铺共二十五铺接连嘉兴府崇德县界
北至下塘洛渎铺共九铺接连安吉州德清县界
西至老人铺共四铺接连余杭县界令元铺
　　　　　余杭县界
令元铺
至横渎铺
横渎铺
北至余杭县末界南独松铺共一十一铺接连安吉县界
西至临安于潜县下巿门铺共一十三铺
市门铺
北至末界千秋岭共六铺接连宁国府界
西至昌化县末界昱岭铺共一十一铺接连徽州界
已上铺兵柒伯参拾参人
咸淳临安志卷之五十六
　志〔四十一〕
　　文事
　　　叙 
古者天子自治畿内故畿内有王宫国都比闾党术之教而无侯国之学汉置三辅于京师学校自辟廱外无闻焉非阙与
国家运应文明教养法加备开封得立学以守臣领之宁不以承流宣化仪倡四方然后为首善哉
中兴因杭之旧为京庠
先皇帝垂意表章揭以
奎画恩施遂得视太武二学　国有大赉许俓试南宫岁校艺之优者三百三十人上之礼部率三十取一以补监学弟子员远方俊乂负笈来游春秋二选至万计彬彬盛矣三岁大比尢号称得人窃尝恭考
高宗皇帝绍兴二年正月
车驾至自越方崎岖跋履靡所厎定而求士之急甚于渴饥三月即　讲殿临轩　亲擢杭人张公九成以冠多士夫人文化成之机一转移闲而追琢其章金玉其相为文王作兴已如彼况百四十年泳游菁莪之泽者乎叙文事
　　　府学
旧有　先圣庙在通越门外　宣和中本路廉访使降 御书殿榜曰大成之殿有阁曰稽古以奉
御书其后迁徙不常　绍兴元年始以凌家桥西慧安寺故基建士犹病其湫隘　嘉定九年教授袁肃黄灏以告于府上之　朝拓而大之略仿成均规制杨文元公简为记　淳佑六年
理宗皇帝赐　御书二扁十一年赵安抚（上与下心）又一新之且增学廪养弟子员二百人　咸淳七年安抚潜说友买民地议增辟八年安抚吴益踵成之
大成殿
在学之西
理守皇帝御书扁
养源堂
理宗皇帝御书扁
御书阁
在
先贤祠堂
</div>
    <div class="pagination">
<a href="咸淳临安志_page118.html">上一页</a><span>...</span><a href="咸淳临安志_page114.html">114</a><a href="咸淳临安志_page115.html">115</a><a href="咸淳临安志_page116.html">116</a><a href="咸淳临安志_page117.html">117</a><a href="咸淳临安志_page118.html">118</a><span class="current-page">119</span><a href="咸淳临安志_page120.html">120</a><a href="咸淳临安志_page121.html">121</a><a href="咸淳临安志_page122.html">122</a><a href="咸淳临安志_page123.html">123</a><a href="咸淳临安志_page124.html">124</a><span>...</span><a href="咸淳临安志_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
