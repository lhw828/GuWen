<!DOCTYPE html>
<html>
<head>
    <meta charset="UTF-8">
    <title>招远县志 - 第 19 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>招远县志 - 第 19 页/共 36 页</h1>
    <div class="content">　　翠叶鳞皮拳曲干，阶前对峙两龙盘。枝披霜色根凝碧，一种清严着眼看。
　　温　泉　吟
　　杨观光    
　　阴阳吏水火，凉热割中权。易地恣灵幻，乃至遁厥天。萧邱有寒火，沂水有温泉。譬之西生月，腹兔顾东偏。阴阳互为母，可向解者传。童子何知之，究失所以然。海外闻焦石，石性烈如煎。惊涛沃其上，耻与湿作缘。日夕雨露滋，谷王度不愆。泉也石为釜，以故冬而烟。意彼萧邱下，冰蚕大如椽。
　　夏游圣水庵夜宿
　　杨观光
　　兜罗断续夏云飞，千刹高骞俯翠微。苔壁粉成蝌蚪字，花香冷沁薜萝衣。无烦圣水销尘虑，似有禅根入静机。返照红生山醉骨，駪駪车马尽忘归。
　　暮秋登东山
　　杨补
　　漫随安石向东山，石径松萝任跻攀。飘渺仙乡人境外，参差远岫酒樽前。霜风影印寒流细，野客风吹落帽偏。车马纷纷归辔晚，平林一望锁轻烟。
　　云屯山看云
　　杨道填
　　山云不同族，异类而相好。所以画山者，多以云气绕。余来游诸山，旁赏及海岛。苍翠足怡悦，微白出林杪。初傍涧壑生，稍升遂浩渺。轻盈自多态，纷拿倏而老。一片偶欲坠，随风愈矫矫。东山亦缠绵，其余尽若扫。忽然横一线，约束诸峰小。常时十余顶，八九不可考。晚际复澹宕，相将逐归鸟。是岂有思维，氤氲何其巧。踞石静对之，性情未易晓。以此成佳游，螟归犹恐蚤。
　　晚眺东山
　　阎珍
　　入山期未遂，独有向山心。舒啸成孤眺，凭高当远寻。不嫌云去住，惟碍树晴阴。何以删繁艳，罗峰黛渐深。
　　同杨晴峦兄弟游长山庵
　　王  间（胶西人）
　　东南还太古，岩溪留胜概。  良辰一相携，游赏复我辈。山深暖斜阳，鸿蒙余苍霭。不谓桃花源，乃在招提外。好鸟悦芳草，声声欲春碎。翠湿滴泉香，藤老助石怪。茶烟上青空，瞹散学云态。幽光发奇壑，微音坐其内。意到转忘言，静与数峰对。
　　圣水庵访杨晴峦
　　王  间
　　薄暮春寒湿落晖，故人相见款禅扉。峰高鹤梦连云度，殿古松香带雨围。乱后十年僧尚在，别来几日事全非。何时再订青山约，常听钟声卧翠微。
　　竹 林 寺
　　何处寻春好,登临野寺边。浩然思太古，原是此山川。树静峦光彻，人幽慧性圆。看花题不尽，又度一溪烟。
　　和杨晴峦北山看云
　　阎  玠玠玠
　　云亦厌离索，依山为伸缩，厥性固甚闲，澹极乃弥笃。群山政空翠，飞来忽一掬。山若招呼之，遂集环涧谷。胡然欲飘摇，往实为其复。静者栖山巅，懶者留岩腹。更与数峰昵，变幻不嫌秃。有时亦各去，密瞩将焉逐，只在山之阴，友伯及其叔。盘桓愈不倦，参错转相淑。岂无或虚盈，中心匪反覆。政从起灭间，见其性情足。
　　北山访友人
　　王  治  
　　田庐相望接长泓，偶过河隈离思生。花树拂墙窥未觉，竹篱为户扣无声。来经几里深惭客，交到十年可定盟。空翠遥分藜杖色，不禁游衍入闲情。
　　黄冈返照
　　于  肇
　　城头天色没曛黄，感此无私注意长。寅饯忽惊西出日，营周漫说午当阳。虞渊辞世情难恝，息壤盟心志未忘。浇俗不堪回首问，方当杯酒见参商。
　　祥光烟月
　　数折幽蹊境渐佳，芝房高倚暮空斜。青牛倦卧吴刚桂，玉兔光分云母车。未许红尘沾素色，偏宜皓魄落仙家。从今不作归来赋，已订安期餐紫霞。
　　凤喙山别业
　　兰芝生
　　晨起寒无焰，清琴冻有声。前村多好鸟，两两逐群鸣。
　　秋日游圣水庵
　　杨道平
　　野寺空青里，携僧曲径行。无房无道气，一座一经声。树色烟中淡，云光水外平。晚钟微波处，尘界举为清。
　　论曰：太史公有言，邹鲁之于文学其天性也。邑僻处极东，作者寥寥矣。然操觚染翰，代不乏人。他若贤士大夫所至止，文人骚客所游历，虽触事感怀，言人人殊，而邑乘因以备攻，固文献所考系也。是故，搜镌题则收金石，表循良则征记序，考人物则援制作，览讽泳则采诗歌，篇什炳炳，安可以不传。倘必谓“七略”奏于刘歆“四部”总于文皇。以兹管豹，方之不啻爝火之于日月。则輶轩使者，周爰谘诹，又何为乎。辑而录焉，当亦博物君子所不弃也。

　　招远县志




※※※※※※
古典小说之家备份区　http://club.xilu.com/wave2002/ 
本帖地址：http://club.xilu.com/wave99/msgview.php[复制地址]上一主题：《四庫全書·御覽詩》　　（唐）... 下一主题：求余其锵的《寄心琐语》 [楼主]  [2楼]  作者:沉思曲  发表时间: 2008/09/22 18:56 [加为好友][发送消息][个人空间]回复 修改 来源 删除
《招远县续志》　　（清）李荫等 纂修

　　●目录

　　续修招远县志序
　　重修招远县志序
　　续修招远县志序
　　修志姓氏
　　凡例
　　招远县续志卷之一
　　招远县续志卷之二
　　招远县续志卷之三
　　招远县续志卷之四
　　跋

　　●续修招远县志序

　　正史之称志，自陈寿《三国志》始。而别史之称通志，则归于郑樵。历代省、府、州、县皆有志，然非功令所及，故自来或有或无，或传或不传，各省长官不过问也。国朝康熙初年，奉敕纂辑一统志，先令修进直省通志。山左各府、州、县计陆续报修一百十四部，无志者祗沾化一县。其顺治年间修辑，延今二百年，未经续修者，泗水、招远二县而已。余于道光甲午移守济南，接修府志，历七年始克蒇事。戊戌分守登莱青道，招远令陈君国器来谒，呈阅邑志。字虽不至漫漶，而失修已久，文献多不可征。陈君矢志续修，未能卒业而去。现任边君象曾接修年余，兹以新续邑志请序。余学殖久荒，不能藉文词以资润色，又甫蒙内擢，急欲束装北上，不获细为校雠，乃挑灯伏阅一过。盖旧志二十二门，续志十三门，或补遗，或改置，或新增，采访考订，传信为难，如灾祥，或各属所同，或本邑所独，笔之于书，恐有讹舛，山川物产，岂有增减？然遗于昔，或显于今，必有实迹可验。公署乡都，随时添改，祀典赋役，奉文裁定，皆有案可稽也。惟职官科贡，非有碑记注载，恐致年久遗忘。至人物、烈女、仙释、艺文等志，全赖探访，有人考订得实。今招邑襄理多贤，边君稽核精确，可信今而传后，则此日之续志，即将来之良史也，岂不美哉！爰序，令付梓为泗水倡。岁在乙已清和月之上浣，北平王镇书于东莱官舍。

　　●重修招远县志序

　　登郡，海疆要区也。自明初升州为府，割莱之招远属焉。我国家定鼎燕都，登当海道之冲，实为畿辅咽喉，东方保障。而西南联络群山，据险阻而通陆路者，即以招为门户。招之列十属中也，亦岩邑哉。夫邑之有乘，犹国之有史也，招立邑三百余年，迄顺治庚子乃有成书。旧称其土瘠，其民贫，其俗敦庞而淳朴。今则瘠者日多开垦矣，贫者日见殷盛矣，敦庞淳朴者日进于文物声明矣。教化之涵濡，土俗之更变，又百余年于兹，而纪载缺如，使夫政绩、民风、人文、物理，日出而日就湮没则文献无征，非莅斯土者之咎与？余同年友边君镜泉，以文学名儒来令斯邑，窃念志书之所关匪细，而岁久失修湮没者，为可惜也。爱取旧志而广为采访，详为补辑，核旧订新，数阅月而灿然成帙，将付剞劂，属余为序。余白海滨告警，移守东牟，立军仓，建炮台，修隍筑垒，募勇练兵，所以筹防堵之宜，纾善后之策者，劳劳四载，食寝靡遑。比者款关乞盟，海氛永靖，固乐与都人士投戈讲艺，休息太平也。至若按图籍于已往，审情势于来今，随时而补救化导之，则触目警心，守与令俱有责焉。《易》有之，通其变，使民不倦；《诗》有之，虽有丝麻，无弃菅蒯，固未可以蕞尔邑僻在偏隅，而遂悠忽置之也。书此质之边君，即以望诸后之官斯土者。
　　道光二十五年，岁次乙已，中秋节前二日，知登州府事钱塘诸镇撰。
　　志何为而作乎？志者记也，所以记其事也。其体昉于《汉书》艺文、食货等志，后遂郡县勒为成书，亦名为志要，皆文人记载，以备一时之掌故，而欲取一邑之往事，记其忠孝节廉，以为斯民劝，则非第掌故之所为，为民司牧之责也。考招远环山滨海，于宋为罗峰镇，素号岩疆；至明改为列县，分属莱郡；及我朝定鼎，升登州为郡，并割莱之招邑属焉。而招邑涵濡圣世之祥和，士习民风蒸蒸焉，亦将日进于上理。余莅任斯邑，亦欲与斯民同游于化字，以为与其更张为治，不如取斯邑之往事以化导斯民之为愈也。然旧志经张仲威先生修辑，迄今垂二百余年，其间事迹湮没者，不可胜计。幸华阳陈琢庵先余为斯邑宰，采访搜罗，诸事草创，因而分门别类，删繁就简，加以修饰，辑成两帙，余非敢自为功也。惟愿斯邑人士，读是志者，筮仕服官，览治迹之卓著，而益进于化理；忠臣义士，睹实行之恳挚，而益矢其真诚；文人墨客，披名篇之彪炳，而益励以精深；贞女节妇，缅彤管之褒荣，而益守夫淑慎庶，不负余之初心也。夫至于山川物类，仍备一邑之掌故，以待修郡省志者之采择而已。维时将付梓人，爰记其颠末，以为序。
　　道光二十五年，岁在乙已，孟冬上浣，知招远县事，任邱边象曾撰
　　我朝一统志，櫽括包举，灿然明备．洵钜制也。然一统志，实采于县志。招远环山滨海，瑰异玮奇，知必有增光简策者。余于丙午春，选授斯邑司铎入其境，见夫山川周复，民俗质朴，有古醇风焉。任事后，而与郭生启丰相接见，温文尔雅，正士也。越数月，携斯邑新修县志来，属余为序，备言仲威张先生曾辑旧志，迄今垂二百余年，忠孝节廉，名篇佳什，几于湮没。赖邑宰陈明府草创其事，边明府踵而成之，已付梓而卒于官，迨是秋，始告成功也。且夫海山之异，曾列为经，草木之微，亦有其记，矧招邑于宋为雄镇，后改列县，钟灵毓秀前乎此者，不知其凡几也。后乎此者，又不知其若何也，使无重修者，何以信今而传后？则续辑之功，诚非浅矣。斯编也，余始未经其事，终未考其成，特即郭生所述，而纪其略于简端云尔。
　　道光丙年初秋，招远县教谕，阙里孔宪琮撰。

　　●续修招远县志序

　　端坐一室之内，而欲上下数千年，纵横几万里，了然如在目前，非探诸掌故不可也；非掌故如一统志者不可也。然一统志，本乎省志，省志本乎郡志，郡志本乎邑志，此邑志之所由重与。招邑僻处海隅，于宋为罗峰镇。改置为县自金始．迄今五百余年矣．前三百年之山川、景物、风土、人情、与夫文章、政治之卓卓者，张仲咸先生辑有成帙，言之綦详。而后二百年来，男贞女烈，子孝臣忠，以及文人墨客之佳构，其与周鼓、汲竹埋没于荒烟蔓草间者，何可胜道。每览前志，辄兴续貂之思。特以固陋无文，亦且囿于闻见，抚简踌躇，叹有志之未逮耳。已亥正月，琢庵陈明府来宰斯邑，慨然以续修为已任。甫下车，即属请生以采访事。至嘉平月，召六人入署，分任其役，或搜罗载籍，或访求碑版，或咨询故老，各抒所得，集腋为裘，句有五日，草创粗具。而陈明府以迁职去，事亦中止．镜泉边明府，即前人未竟之业，踵而成之，分门别类，规模略备矣，而又以疾捐馆舍。呜呼，斯志之不成，岂亦有数存其闭耶！幸竹溪许明府莅任，必欲竞其绪而永其传。爰命昔之从事者，网古罗今，存真去伪，刊浮夸，加润色。既成，寿诸枣梨．而后二百年，人之可纪，事之可纪，物产之可纪，乃有考据，不碎于鸿濛之无传，夏肄之无征矣。虽浅见寡闻，不敢与康对山、崔后渠诸前辈竞相媲美，然一邑之志成，即由是而续增郡志、省志，以及于一统志，岂不俱本于弹丸黑子区哉！
　　岁在丙午，立秋后六日，罗峰后学谨序。

　　●修志姓氏

　　总 裁
　　原任招远县知县                                         陈国器
　　原任招远县知县                                         边象增
　　招远县知县                                             许  鍠
　　协  理
　　招远县教谕                                              孔宪琮
　　招远县训导                                              高承紫
　　招远县典史                                              康德洋
　　纂  修
　　丁酉副贡                                                李  荫
　　辛卯举人                                                路  藻
　　廪  生                                                  郭启丰
　　癸酉拔贡                                                李青云
　　增  生                                                  杨晋锡
</div>
    <div class="pagination">
<a href="招远县志_page18.html">上一页</a><span>...</span><a href="招远县志_page14.html">14</a><a href="招远县志_page15.html">15</a><a href="招远县志_page16.html">16</a><a href="招远县志_page17.html">17</a><a href="招远县志_page18.html">18</a><span class="current-page">19</span><a href="招远县志_page20.html">20</a><a href="招远县志_page21.html">21</a><a href="招远县志_page22.html">22</a><a href="招远县志_page23.html">23</a><a href="招远县志_page24.html">24</a><span>...</span><a href="招远县志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
