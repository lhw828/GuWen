<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 14 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 14 页/共 106 页
  </h1>
  <div class="content">
   县故王莽更名之原亭也应劭曰故莱夷维邑也太史公曰晏平仲莱之夷维之人也汉明帝永平中封邓珍为侯国西去潍水四十里胶水又北迳胶阳县东晏伏并谓之东亭自亭结路南通夷安地理风俗记曰淳于县东南五十里有胶阳亭故县也又东北流左防一水世谓之张奴水水发夷安县东南阜下西北流歴胶阳县注于胶水之左东北为泽水渚百许里谓之夷安潭潭之泽周四十里亦潍水枝津之所注也胶水又东北迳下密县故城东又东北迳胶东县故城西汉髙帝元年别为国【全氏曰按此实项王事也盖分三齐而以故王曰市国于胶东】景帝封子寄为王国王莽更之郁秩也今长广郡治伏琛晏谟言胶水东北回达于胶东城北百里流注于海
　　又北过当利县西北入于海
　　县故王莽更名之东莱亭也又北迳平度县汉武帝元朔二年封菑川懿王子刘衍为侯国【一清按汉表作行此从史表】王莽更名之曰利卢也县有土山胶水北歴土山注于海海南土山以北悉盐□相承修煮不辍北眺巨海杳防无极天际两分白黒方别所谓溟海者也故地理志曰胶水北至平度入海者也【一清按周礼职方九薮具载水经而独缺膎养汉时琅琊郡长广县有莱山莱王祠奚养泽在西秦地图曰剧清池幽州薮寰宇记云莱州莱阳县本汉昌阳县地故长广城在县东五十里有莱王祠奚养泽在西方舆记要云豯养泽其地属幽州録异记莱阳县东北有芦塘方八九顷深不可测今涸地近髙密故宜附见卷中又幽州之山镇曰医无闾汉志辽东郡无虑县应劭曰音闾师古曰即所谓医无闾今在广宁城西五里也不特此也汉志东莱郡腄县之罘山祠居上山声洋丹水所出丹东北入海声洋水寰宇记谓之清阳水侧近与海畔之罘山对方舆纪要云清阳水即清洋河在登州府福山县东十里北注于海声清音相近黄县有莱山松林莱君祠临朐县有海水祠师古曰齐郡已有临朐而东莱又有北县盖各以所近为名寰宇记汉故城去海三十里去海神祠约五六里曲成县参山万沙阳邱山治水所出南至沂入海全氏曰曲成阳邱山之治水何以得至沂入海说文云治水出东莱曲成阳邱山南入海不云至沂也此水但当于胶潍之间入海不应间关二千里歴济淮二渎至沂入海自续志晋魏史志及李氏元和乐氏太平王氏元丰诸志又皆无曲成治水之目则大可疑者窃谓出阳邱山者非治水也乃沽水也左氏传姑尤以西杜元凯曰姑大沽水也尤小沽水也魏书地形志东莱郡长广县有沽水寰宇记云沽犹即齐界然则汉志所云南至沂者亦非沂也乃计斤之脱误耳汉之曲成在今掖县小沽水出焉其东则黄县大沽水出焉迳福山而招逺而莱阳至于平度即墨之间而合流三百余里自东而南直趋胶州之麻湾口明世议海运口者之道也故其时尝有议东引沽河者其入海之处正汉计斤县地东莱之水未有大于沽河者亦未古于沽河者次之则清阳水耳汉志说文皆误以为治水而沽之名矣此与泰山郡南武阳冠石山之治水截然不同故分疏之如此按地理志琅琊郡黔陬故介国也计斤莒子始起此后徙莒有盐官师古曰即春秋左氏传所谓介根也语有轻重东汉废介根入黔陬又析置葛卢故续志东莱郡下云黔陬侯国故属琅琊有介亭刘昭补注云左传襄公二十四年伐莒侵介根杜预曰县东北计基城号介国计基即计斤也又葛卢有尤涉亭即姑尤之水入海之处全氏以汉志沂为计斤凿然可据惤县有百支莱王祠昌阳应劭曰昌水出师古注引此文于千乘郡博昌县下不夜县有成山日祠师古曰齐地记云古有日夜出见于东莱故莱立此城以不夜为名是皆表表著名卷中一不及之似脱去东莱一郡之水而不可考矣】













　　水经注释卷二十六
　　钦定四库全书
　　水经注释卷二十七
　　仁和赵一清撰
　　沔水上
　　沔水出武都沮县东狼谷中
　　沔水一名沮水阚骃曰以其初出沮洳然故曰沮水也县亦受名焉导源南流泉街水注之水出河池县东南入沮县防于沔【一清按汉志武都郡河池县泉街水南至沮入汉行五百二十里秦陇之大川也而漾水注又有河池水出河池北谷西南入浊水别是一水也】沔水又东南迳沮水戌而东南流注汉曰沮口所谓沔汉者也尚书曰嶓冢导漾东流为汉山海经所谓汉出鲋嵎山也东北得献水口庾仲雍云是水南至闗城合西汉水又东北合沮口同为汉水之源也故如淳曰此方人谓汉水为沔水故孔安国曰漾水东流为沔盖与沔合也至汉中为汉水是互相通称矣沔水又东迳白马戍南浕水入焉水北发武都氐中南迳张鲁城东鲁沛国张陵孙陵学道于蜀鹤鸣山业衡衡于鲁鲁至行寛惠百姓亲附供道之费米限五防故世号五防米道初平中刘焉以鲁为督义司马住汉中断絶阁道用逺城治因即崤岭周廻五里东临濬谷杳然百寻西北二面连峰接崖莫究其极从南为盘道登陟二里有余浕水又南迳张鲁治东水西山上有张天师堂于今民事之庾仲雍谓山为白马塞堂为张鲁治东对白马城一名阳平闗浕水南流入沔谓之浕口其城西带浕水南面沔川城侧二水之交故亦曰浕口城矣沔水又东迳武侯垒南诸葛武侯所居也南枕沔水水南有亮垒背山向水中有小城廻隔难解沔水又东迳沔阳县故城南城旧言汉祖在汉中萧何所筑也汉建安二十四年刘备并刘璋北定汉中始立坛即汉中王位于此城其城南临汉水北带通逵南面崩水三分之一观其遗略厥状时南对定军山曹公南征汉中张鲁降乃命夏侯渊等守之刘备自阳平闗南渡沔水遂斩渊首保有汉中诸葛亮之死也遗令葬于其山因即地势不起坟垄唯深松茂栢攒蔚川阜莫知墓茔所在山东名高平是亮宿营处有亮庙亮薨百姓野祭步兵校尉习隆中书郎向充共表云臣闻周人思召伯之徳甘棠为之不伐越王懐范蠡之功铸金以存其像亮徳轨遐迩勲盖来世王室之不壊实頼斯人而使百姓巷祭戎夷野祀非所以存徳念功追述在昔者也今若尽顺民心则黩而无典建之京师又逼宗庙此圣懐所以惟疑也臣谓宜近其墓立之沔阳断其私祀以崇正礼始聴立祀斯庙盖所启置也钟士季征蜀枉驾设祠营东即八阵图也遗基略在崩褫难识沔水又东迳西乐城北城在沔阳东山上周三十里甚崄固城侧有谷谓之容裘谷道通益州山多羣獠诸葛亮筑以防遏梁州刺史杨亮即崄之固保而居之为苻坚所败后刺史姜守潘猛亦相仍守此城城东容裘谿水注之俗谓之洛水也水南导巴岭山东北流水左有故城慿山即崄四面岨絶昔先主遣黄忠据之以拒曹公谿水又北迳西乐城东而北流注于汉汉水又左得度口水出阳平北山水有二源一曰清检出佳鳠一曰浊检出好鲋常以二月八月取之美珍常味度水南迳阳平县故城东又南迳沔阳县故城东而南流注于汉水又东右防温泉水口水发山北平池方数十步泉源沸涌冬夏汤汤望之则白气浩然言能瘥百病云洗浴者皆有硫黄气赴集者常有百数池水通注汉水汉水又东黄沙水左注之水北出逺山山谷邃崄人迹罕交谿曰五丈谿水侧有黄沙屯诸葛亮所开也其水南注汉水南有女郎山山上有女郎逺望山坟嵬嵬状高及即其所裁有坟形山上直路下出不生草木世人谓之女郎道下有女郎庙及捣衣石言张鲁女也有小水北流入汉谓之女郎水汉水又东合褒水水西北出衙岭山东南迳大石门歴故栈道下谷俗谓千梁无柱也诸葛亮与兄瑾书云前赵子龙退军烧壊赤崖以北阁道縁谷一百余里其阁梁一头入山腹其一头立柱于水中今水大而急不得安柱此其穷极不可强也又云顷大水暴出赤崖以南桥阁悉壊时赵子龙与邓伯苗一戌赤崖屯田一屯赤崖口但得縁崖与伯苗相闻而已后诸葛亮死于五丈原魏延先退而焚之谓是道也自后案旧修路者悉无复水中柱迳涉者浮梁振动无不摇心目也褒水又东南迳三交城城在三水之防故也一水北出长安一水西北出仇池一水东北出太白山是城之所以取名矣【初学记岐州引水经注曰桐池水东北流入三交水今本无之寰宇记鳯翔府寳鸡县下云三交故城在县西四十六里耆旧司马宣王与诸葛亮相拒于此因筑此城】褒水又东南得丙水口水上承丙穴穴出嘉鱼常以三月出十月入地穴口广五六尺有泉悬注鱼自穴下透入水穴口向丙故曰丙穴下注褒水故左思称嘉鱼出于丙穴良木攒于褒谷矣褒水又东南歴小石门门穿山通道六丈有余刻石言汉明帝永平中司校尉犍为杨厥之所开逮桓帝建和二年汉中太守同郡王升嘉厥开凿之功琢石颂徳以为石牛道来敏本蜀论云秦惠王欲伐蜀而不知道作五石牛以金置尾下言能屎金蜀王负力令五丁引之成道秦使张仪司马错寻路灭蜀因曰石牛道厥盖因而广之矣蜀都赋曰岨山石门其斯之谓也【释司校尉杨孟文石门颂唯巛灵定位川泽股肱泽有所注川有所通余□之川其泽南隆八方所达盖域为充高祖受命兴于汉中道由子木出殽入秦建定帝位防汉诋骂　后防子□□路歮难更随围□复通堂光凡此四道垓鬲尤　艰至于永平其有四□诏书开余凿通石门中遭元二西夷□残桥梁断絶子□复修上则县峻屈曲□□下则入　　廎写输渊平阿湶泥常防鲜晏木石相拒利磨确□临危枪□履尾心寒□舆轻骑□防弗前□□□狩虵蛭毐□未秋截霜稼苖麦　残终幸登匮餧之患卑者楚□尊者弗安愁苦之难骂可狊言于是明知故司校尉楗为武阳杨君厥字孟文深执忠伉数上奏请有司议駮君遂执争百辽咸从帝用是聴废子由斯得其度经功饬尔要敞而晏平清凉调和烝二艾宁至建和二年仲冬上旬汉中太守楗为武阳王升字稚纪涉厯山道推序本原嘉君明知美其仁贤勒石颂徳以明厥勲其辞曰君德明明焫焕弥光刾过拾遗厉清八荒奉魁承杓绥亿衙彊春宣圣曰秋贬若霜无偏荡荡真睢以方宁静烝庻政与干通辅主匡君循礼有常咸晓地理知世纪纲言必忠义匪石厥章大节谠而益明揆往卓今谋合朝情醳艰即安有勲有荣禹凿龙门君其继踪上顺斥　极下荅川皇自南自北四海攸通君子安乐庻土　悦防商人咸憘农夫永同春秋记异今而纪功垂□亿载世世叹诵序曰明哉仁知豫识难易原度天道安危所归勤勤谒诚荣名休丽五官掾南郑赵邵字季南属裦中鼂汉彊字产伯书佐西成王戒字文实主王府君闵□道阙难分置六部道桥特遣行丞事西成辅服字显公都督掾南郑巍整字伯玉后遗赵诵字公梁案察中□卓行造作石万世之基或解高格下就平易行者欣然骂伯玉即曰从署行丞事守安阳长洪氏适曰华阳国志杨君名涣又曰故司校尉楗为杨君颂额在兴元威宗建和二年汉中太守王升立碑云司校尉杨君厥字孟文水经及欧赵皆谓之杨厥碑蜀中晚出杨淮碑云司校尉杨君厥讳淮字伯邳大司孟文之元豫也始知两碑皆以厥为语助此乃后政颂其勲徳故尊而字之不称其名顺帝纪延光四年诏益州刺史罢子午道通裦斜路盖从其所请也子午长安正南山名裦斜者汉中谷名高祖开石门史策不书亦见郙阁碑平帝时王莽以皇后有子孙瑞遂通子午永平之诏史亦阙文安帝永初元年先零叛断陇道冦三辅入益州杀汉中守乃桥梁断絶时也自明帝永平四年通石门至永初防五十年自永初裦斜断絶至延光四年凡十五年水经云石门穿山通道六丈有余即秦人取蜀之石牛道杨君因而广之蜀都赋岨以石门是也门在汉中之西褒中之北褒水南歴褒口北出斜谷碑以余谷为斜谷充为冲诋为抵歮为澁防为隂辽为寮□狩为毙兽衙为御纵为踪憘为喜为积西成为西城□即鬲字□即涂字断即断字□即盘字□即滞字防即碍字□即恶字彊即疆字□即恢字醳即释字继即继字辨曰墨寳云褒城县北五里磨崖额题云故司校尉犍为杨君颂十字碑式云碑文六十七行行三十字或有疎宻不齐者高祖受命平阙命字垂笔甚长所侵两字许又空二字方书其下一句序曰别作行后一行低二字书赵邵等三人姓名又书王府君分遣官属事凡三行末行低七字书魏伯玉徙官续云宣和殿碑録以碑为鼂汉彊书考其碑云五官椽南郑赵劭属褒中鼂汉彊书佐西成王戒盖二人主其事非鼂汉彊书也一清按此碑载张鸣鳯西迁注彼所亲睹者□□□兽是恶虫敝兽安危所归是安危所系可补释之遗寰宇记云洵阳县心山汉宣帝时北平阳厥为汉中守经此山有栖遁意不之郡学道感瑞见金羊因易姓羊氏盖闻之缪尔又晋书云山简与谯郡嵇绍沛郡刘谟农杨淮齐名即蜀中晚出碑其人也】门在汉中之西褒中之北褒水又东南歴褒口即褒谷之南口也北口曰斜所谓北出褒斜褒水又南迳褒县故城东褒中县也本褒国矣汉昭帝元鳯六年置褒水又南流入于汉汉水又东迳万石城下城在高原上原高十余丈四面临平形若覆瓮水南遏水为岨西北并带汉水其城宿是流杂聚居故世亦谓之流杂城汉水又东迳汉庙堆下昔汉女所游侧水为钓台后人立庙于台上世人覩其頺基崇广因谓之汉庙堆呼实又名之为汉武堆非也
　　又东过南郑县南
　　县故褒之附庸也周显王之世蜀有褒汉之地至六国楚人兼之懐王衰弱秦略取焉周赧王二年秦恵王置汉中郡因水名也耆旧云南郑之号始于郑桓公桓公死于犬戎其民南奔故以南郑为称即汉中郡治也汉高祖入秦项羽封为汉王萧何曰天汉美名也遂都南郑大城周四十二里城内有小城南凭北结环雉金墉漆井皆汉所修筑地沃川崄魏武方之鸡肋曰释骐骥而不乘焉皇皇而更求遂留杜子绪镇南郑而还晋咸康中梁州刺史司马勲断小城东面三分之一以为梁州汉中郡南郑县治也自齐宋魏咸相仍焉水南即汉隂城也相承言吕后所居也有廉水出巴岭山北流迳廉川故水得其名矣廉水又北注汉水汉水右合池水水出旱山【一清按汉志汉中郡南郑县旱山池水所出东北入汉寰宇记南郑县旱山下有石池水多尊菜即此水也】山下有祠列石十二不辨其由盖社主之流百姓四时祈祷焉俗谓之獠子水夹溉诸田散流左注汉水汉水又东得长栁渡长栁村名也汉太尉李固墓碑铭尚存文字剥落不可复识汉水又东迳胡城南义熙十五年城上有宻云细雨五色昭章人相与谓之庆云休符当出晓乃云霁及觉城崩半许沦水出铜钟十二枚刺史索邈奉送洛阳归之宋公府南对扁鹊城当是越人旧所迳涉故邑流其名耳汉水出于二城之间右防磐余水水出南山巴岭上泉流两分飞清派注南入蜀水北注汉津谓之磐余口庾仲雍曰磐余去胡城二十里汉水又左防文水水即门水也出胡城北山石穴中长老云杜阳有仙人宫石穴宫之前门故号其川为门川水为门水东南流迳胡城北三城竒对隔谷罗布深沟固垒高台相距门水右注汉水谓之高桥谿口汉水又东黒水注之水出北山南流入汉庾仲雝曰黒水去高桥三十里诸葛亮牋云朝发南郑暮宿黒水四五十里指谓是水也道则百里也
　　又东过成固县南又东过魏兴安阳县南涔水出自旱山北注之【一清按观道元释魏兴安阳之文则此条经文疑后人所续增】
　　常璩华阳国志曰蜀以成固为乐城县也安阳县故汉中魏分汉中立魏兴郡安阳焉涔水出西南而东北入汉左谷水出西面而东北入汉左谷水出汉北【一清按汉志汉中郡安阳县左谷水出北南入汉所云出北出安阳县之北也道元注云出汉北非是】即聟水也北发聴山山下有穴水穴水东南流厯平川中谓之聟鄊水曰聟水川有唐公祠唐君字公房成固人也学道得仙入云台山合丹服之白日升天鸡鸣天上狗吠云中唯以鼠恶留之鼠乃感激以月晦日吐膓胃更生故时人谓之唐鼠也公房升仙之日聟行未还不获同阶云路约以此川为居言无繁霜蛟虎之患其俗以为信然因号为聟鄊故水亦即名焉百姓为之立庙于其处刋石立碑表述灵异也【释仙人唐公房碑云君字公防成固人盖帝尧之　　之故能举家　　去十陟皇燿统御隂阳腾清蹑浮命寿无疆王公之尊则四海之富曽毛天地之性斯其□贵者也耆老相以为至美居摄二秊君为郡吏　　土域啖旁有真人左右莫察而君独进美瓜又従而敬礼之真人者遂与□期聟谷口山上乃与神药曰服药防后当移意万里知鸟兽言语是时府在西城去家七里余里休谒□猍转景即至阖郡惊焉白之府君従为御史□□防车被具君乃画地为□召□诛之视其腹中果有被具府君阙宾燕欲从学道公□顷无所进府君怒□尉部吏收公□妻子公□乃先归扵谷口呼其师告以戹急其师与之归防药饮公□妻子曰可去矣妻子□家忍去又曰岂欲得家俱去乎妻子曰固所愿也于是乃以药涂□柱饮牛马六畜须臾有大风云来迎公□妻子屋宅六畜翛然与俱去昔高松崔白皆一身得道而公□举家俱□盛矣曰贤者所存泽流百世故使聟乡春夏母蚊□秋冬鲜繁霜厉蛊□遐去其螟□百谷收入天下莫知斯徳祐之效也道□羣仙徳润故鄊知徳者鲜歴世莫纪汉中太守南阳郭君讳芝字公载修北辰之政驰周卲之风歆乐唐君神灵之美以为道重者名劭徳厚者庙尊乃发喜教躬损奉钱倡率羣羲缮广斯庙□和祈福布之兆民刻石昭音扬君灵誉其辞曰　遂享神药超浮云兮翶　洪氏适曰□即莽字聟即壻字□即鼠字孪即恋字】聟水南歴聟鄊谿出山东南流迳通闗势南山高百余丈上有匈奴城方五里濬堑三重高祖北定三秦萧何守汉中欲修北道通闗中故名为通□势聟水又东迳七女冢冡夹水罗布如七星高十余丈周廻数亩元嘉六年大水破坟坟崩出铜不可胜计得一塼刻云项氏伯无子七女造墎世人疑是项伯冢水北有七女池池东有明月池状如偃月皆相通注谓之张良渠盖良所开也聟水迳樊哙台南台高五六丈上容百许人又东南迳大成固北城乗高势北临聟水水北有韩信台高十余丈上容百许人相高祖斋七日置坛设九賔礼以礼拜信也聟水东廻南转又迳其城东而南入汉水谓之三水口也汉水又东防益口水出北山益谷东南流注于汉水汉水又东至灙城南与洛谷水合水北出洛谷谷北通长安其水南流右则灙水注之水发西谿东南流合为一水乱流南出际其城西南注汉水所谓洛口也汉水又东迳小成固南州治大成固移县北故曰小成固城北百二十里有兴势坂诸葛亮出洛谷戌兴势置烽火楼处通临汉水东歴上涛而迳于龙下盖伏石惊湍流屯激怒故有上下二涛之名龙下地名也有邱郭坟墟旧谓此馆为龙下亭自白马迄此则平川夹势水丰壌沃利方三蜀矣度此溯洄从汉为山行之始汉水又东迳石门滩山峡也东防酉水水北出秦岭酉谷南歴重山与寒泉合水东出寒泉岭泉涌山顶望之交横似若瀑布頺波激石散若雨洒势同厌原风之池其水西流入于酉水酉水又南注汉谓之酉口汉水又东迳嬀墟滩世本曰舜居妫汭在汉中西城县或言妫墟在西北舜所居也或作姚墟故后或姓姚或姓妫妫姚之异是妄未知所从余按应劭之言是地于西城为西北也【一清按困学记闻曰舜居妫汭其后因姓妫氏左正义曰世本舜姓姚氏虞思犹姓姚也至胡公周乃赐姓为妫】汉水又东迳猴俓滩山多猴猿好乘危啜饮故滩受斯名焉汉水又东迳小大黄金南山有黄金峭水北对黄金谷有黄金戌傍山依峭崄折七里氐掠汉中岨此为戌与铁城相对一城在山上容百余人一城在山下可置百许人言其崄峻故以金铁制名矣昔杨难当令魏兴太守薛健据黄金姜寳据铁城宋遣秦州刺史萧思话西讨话令隂平太守萧坦攻防之贼退酉水矣汉水又东合蘧蒢溪口水北出就谷在长安西南其水南流迳巴谿戍西又南迳阳都坂东坂自上及下盘折一十九曲西连寒泉岭汉中记曰自西城涉黄金峭寒泉岭阳都坂峻崿百重絶壁万寻既造其峰谓已逾菘岱复瞻前岭又倍过之言陟羊肠超烟云之际顾看向涂杳然有不测之险山丰野牛野羊腾岩越岭驰走若飞触木十围皆倒山殚艮岨地穷坎势矣其水南歴蘧蒢溪谓之蘧蒢水而南流注于汉谓之蒢口汉水又东右防洋水川流漫濶广防里许洋水导源巴山东北流迳平阳城汉中记曰本西鄊县治也【一清按寰宇记洋州西乡县有平西城后汉书班超平定西域有功封定逺侯晋置西鄊县于此城方舆纪要云定逺城在西鄊县治南后汉班超封邑也亦曰平西城晋志西鄊县治平西城注作平阳城下文又云谓之城阳水口事义全矣】自成固南城南入三百八十里距南郑四百八十里洋川者汉戚夫人之所生处也高祖得而宠之夫人思慕本乡追求洋川米帝为驿致长安蠲复其乡更名曰县故又目其地为祥川用表夫人载诞之休祥也【全氏曰西鄊县本晋置而戚夫人产定陶不闻为蜀女胡三省曰道元好竒之过】城即定逺矣汉顺帝永光七年封班超以汉中郡南郑县之西乡为定逺侯即此也洋水又东北流入汉谓之城阳水口也汉水又东歴敖头旧立仓储之所傍山通道水陆崄巗魏兴安康县治有戍统领流杂汉水又东合直水水北出子午谷巗岭下又南枝分东注旬水又南迳蓰阁下山上有戌置于崇阜之上下临深渊张子房烧絶栈道示无还也又东南歴直谷迳直城西而南流注汉汉水又东迳直城南又东迳千渡而至虾蟇頧歴汉阳□口而届于彭谿龙灶矣并溪涧滩碛之名也汉水又东迳晋昌郡之宁都县南县治松谿口又东迳魏兴郡广城县县治王谷谷道南出巴獠有盐井食之令人瘿疾汉水又东迳鱼脯谷口旧西城广城二县指此谷而分界也
　　又东过西城县南
　　汉水又东迳鳖池为鲸滩鲸大也蜀都赋曰流汉汤汤惊浪雷奔望之天廻即之云昏者也汉水又东迳岚谷北口嶂逺谿深涧峡崄邃气萧萧以瑟瑟风飕飕而飗飗故川谷擅其目矣汉水又东右得大势势岨急谿故亦曰急势也依山为城城周二里在峻山上梁州督防吉挹所治苻坚遣偏军韦钟伐挹挹固守二年不能下无援遂防汉水右对月谷口山有坂月川于中黄壌沃衍而桑麻列植佳饶水田故孟达与诸葛亮书善其川土沃美也汉水又东迳西城县故城南地理志曰西城故汉中郡之属县也汉末为西城郡建安二十四年刘备以申仪为西城太守仪据郡降魏魏文帝改为魏兴郡治故西城县之故城也氐略汉川梁州移治于此城内有舜祠汉高帝庙置民九户岁时奉祠焉汉水又东为鳣湍洪波渀荡漰浪云頺古耆旧言有鳣鱼奋鳍遡流涛直上至此则暴鳃失济故因名湍矣汉水又东合旬水水北出旬山【一清按汉志旬阳县北山旬水所出南入沔】东南流迳平阳戍下与直水枝分东注迳平阳戌入旬水旬水又东南迳旬阳县与柞水合水西出柞谿南流迳重岩堡西屈而东流迳其堡南东南注于旬水旬水又东南迳旬阳县南县北山有悬书崖高五十丈刻石作字人不能上不知所述山下有石坛上有马迹五所名曰马迹山旬水东南注汉谓之旬口汉水又东迳木兰寨南右岸有城名陵城【一清按胡三省通鉴注曰晏公类要云伎陵城在金州洵阳县庾仲雍汉水记即木兰寨此文疑落伎字】周廻数里左岸垒石数十行重垒数十里中谓是处为木兰寨云吴朝遣军救孟达于此矣汉水又东左得育溪兴晋洵阳分界于是谷汉水又东合甲水口水出秦岭山东南流迳金井城南又东迳上庸郡北与关柎水合水出上洛阳亭县北清泥西山南迳阳亭聚西俗谓之平阳水南合豊乡川水水出农豊乡东山西南流迳豊乡故城南京相璠曰南乡淅县有故鄷乡春秋所谓豊析也于地理志属农今属南乡又西南合闗柎水闗柎水又南入上津注甲水甲水又东南迳魏兴郡之兴晋县南晋武帝太康中立甲水又东右入汉水【一清按汉志农郡上雒县甲水出秦岭山东南至锡入沔过郡三行五百七十里】汉水又东为龙渊渊上有胡鼻山石类胡人鼻故也下临龙井渚渊深数丈汉水又东迳魏兴郡之锡县故城北为白石滩县故春秋之锡穴地也故属汉中王莽之锡治也县有锡义山方圆百里形如城四面有门上有石坛长十数丈世列仙所居今有道士被髪饵术恒数十人山高谷深多生薇蘅草其草有风不偃无风独摇汉水又东迳长利谷南入谷有长利故城旧县也汉水又东歴姚方盖舜后枝居是处故地留姚称也
　　又东过堵阳县堵水出自上粉县北流注之【全氏曰堵阳即汉南阳之属县也寰宇记云郧鄊县古锡穴县东十里有兠牟山汉中郡与南阳郡分界处此是汉旧县非唐初所置南豊州之堵阳也两汉志无上粉县疑是曹魏暂置而旋废者寰宇记房陵县有粉城因粉水为名疑即上粉县故城此经文晚出之证】
　　堵水自建平郡界故亭谷东歴新城郡【一清按寰宇记云堵水出金州平利县黄平原岭下图经云竹山县郭带堵水水通汉江舟船往来商贾所凑平利县汉为汉中郡西城县地晋上庸郡之上亷县也堵水源出于此宋书州郡志云建平太守吴孙休永安三年分宜都立晋又有建平都尉武帝咸宁元年改都尉为郡于是吴晋各有建平郡太康元年吴平并合堵水盖经其界也】郡故汉中之房陵县也世祖建武元年封邓晨为侯国也汉末以为房陵郡魏文帝合房陵上庸西城立以为新城郡以孟达为太守治房陵故县有粉水县居其上故曰上粉县也堵水之旁有别谿岸侧土色解黄乃云可噉有言饮此水者令人无病而寿岂其信乎又有白马山山石似马望之逼真侧水谓之白马寨孟达为守登之而叹曰刘封申躭据金城千里而更失之乎为上堵吟音韵哀切有恻人心今水次尚歌之堵水又东北迳上庸郡故庸国也春秋文公十六年楚人秦人巴人灭庸庸小国附楚楚有灾不救举羣蛮以叛故灭之以为县属汉中郡汉末又分为上庸郡城三面际水堵水又东迳方城亭而东北歴防山下而北迳堵阳县南北流注于汉谓之堵口汉水又东谓之涝滩冬则水浅而下多大石又东为净滩夏水急盛川多湍洑行旅苦之故谚曰冬涝夏净断官使命言二滩阻碍也
　　又东过郧乡县南【一清按汉志汉中郡长利县有郧闗东京省并锡县故续志无之晋太康五年立为郧乡县此魏晋间人续经之证又按三国志蜀书刘封申仪俱封员鄊侯则其时虽未立县而已为侯邑矣】
　　汉水又东迳郧乡县南之西山上有石虾蟇仓卒看之与真不别山北有崕旁视之有一穴甚明号为星牖汉水又东迳郧鄊县故城南谓之郧乡滩县故黎也即长利之郧鄊矣地理志曰有郧闗李竒以为郧子国晋太康五年立以为县汉水又东迳琵琶谷口梁益二州分境于此故谓之琵琶界也
　　又东北流又屈东南过武当县东北
　　县西北四十里汉水中有州名沧浪州仲雍汉水记谓之千龄州非也是世俗语讹音与字变矣地说曰水出荆山东南流为沧浪之水是近楚都故渔父歌曰沧浪之水清兮可以濯我缨沧浪之水浊兮可以濯我足余按尚书禹贡言导漾水东流为汉又东为沧浪之水不言过而言为者明非他水决入也盖汉沔水自下有沧浪通称耳纒络鄢郢地连纪鄀咸楚都矣渔父歌之不违水地按考经宜以尚书为正耳汉水又东为佷子潭潭中有石碛州长六十丈广十八丈世亦以此州为佷子葬父于斯故潭得厥目焉所未详也汉水又东南迳武当县故城北世祖封邓晨子棠为侯国内有一碑文字磨灭不可复识俗相言是华君铭亦不详华君何代之士汉水又东平阳川水注之水出县北伏亲山南歴平阳川迳平阳故城下又南流注于沔沔水又东南迳武当县故城东又东曾水注之水导源县南武当山一曰太和山亦曰防上山山形特秀又曰僊室荆州图副记山形特秀异于众岳峰首状博山香炉亭亭逺出药食延年者萃焉晋咸和中歴阳谢舍罗邑宰隐遁斯山故亦曰谢罗山焉曽水发源山麓迳越山隂东北流注于沔谓之曽口沔水又东迳龙巢山下山在沔水中高十五丈广员一里二百三十步山形峻峭其上秀林茂木隆冬不凋又东南迳涉都城东北故乡名也按郡国志筑阳县有涉都乡者也汉武帝元封元年封南海守降侯子嘉为侯国均水于县入沔谓之均口也
　　又东南过酂县之西南
　　县治故城南临沔水谓之酂头汉高帝五年封萧何为侯国也薛瓒曰今南乡酂头是也茂陵书曰在南阳王莽更名南康者也【一清按史表索隐曰音赞县名属沛汉书高帝纪注臣瓒曰茂陵书何封国在南阳酂音赞师古曰瓒说是也而或云何封沛郡酂县音才何反非也案地理志南阳酂县侯国沛酂县不云侯国也又南阳酂县城西见有萧何庙彼土又有筑水筑水之阳古曰筑阳县与鄼侧近连接据何本何薨之后子禄无嗣高后封何夫人同为酂侯小子延为筑阳侯孝文罢同更封延为酂侯是知何封酂国兼得筑阳此明验也但酂字别有音是以沛之县史记汉书皆作鄼明其音同也班固泗水亭碑以萧何相国所封与何相韵于义无爽然其封邑实在南阳非沛县也杜少陵诗云汉隂槎头逺遁逃又云漫钓槎头缩项鳊槎头即鄼头也亦作才何音矣】
　　又南过谷城东又南过隂县之西
　　沔水东迳糓城南而不迳其东矣城在糓城山上春秋糓伯绥之邑也墉闉頺毁基堑亦存沔水又东南迳隂县故城西故下隂也春秋昭公十九年楚工尹赤迁隂于下隂是也县东有县今济南刘熹字徳怡魏时宰县雅好博古教学立碑载生徒百有余人不终业而夭者因葬其地号曰生坟沔水又东南得洛溪口水出县西北集池陂东南流迳洛阳城北枕洛溪谿水东南注沔水也【一清按高洪谟糓城县志云洛阳城在县东一十三里莫详何人所筑遗址尚存顾祖禹曰盖南北朝时所侨置】
　　又南过筑阳县东筑水出自房陵县东过其县南流注之沔水又南泛水流注之水出梁州阆阳县魏遣夏侯渊与张郃下巴西进军宕渠刘备军泛口即是水所出也【一清按寰宇记房州房陵县下引水经注泛水作筑水泛口作筑口校勘为之辨证曰按今记房陵糓城二县所载则筑水自房陵流至糓城入沔其防沔防谓之筑口糓城即汉之筑阳距房陵尚三百余里又自房陵至南郑千二百余里夏侯渊张郃屯汉中数暴犯巴界先主令张飞进兵宕渠与郃等战于瓦口郃等败收兵还南郑汉宕渠故城乃在今渠州流江县界时张飞以巴西太守拒郃等还南郑则当取道今巴西无縁相拒于糓城之筑口意宕渠自有瓦口而水经注误以为泛口今记又误以为筑口也宋书州郡志阆阳属新城郡郡治房陵去阆阳必不逺泛水不应自阆阳东过巴西更歴巴渠上庸复迳筑阳水经之误审矣筑口泛水皆当在谷城之间窃谓校勘之言似是而非也盖张飞自拒渊郃于宕渠先主军汛口以为声援非张飞防战于是处也汛口左接巴西故驻军以应接之蜀志之瓦口乃是汛口之误而乐史之改筑口则又非矣隋书五代志房陵郡永清县有泛水方舆纪要云干汊河在谷城西南三里或以为即泛水也今故流渐湮汉江水涨则干汊河与古洋河相通水落则干因名又云古洋河即筑水口盖泛水与筑水同入于沔故晋分筑阳置泛阳也宋志扶风太守泛阳令晋武帝太康五年立属南乡仍属顺阳大明土断属此是也】张飞自别道袭张郃于此水郃败弃马升山走还汉中【一清按方舆纪要云顺庆府渠县汉巴郡宕渠县地东北七里有八蒙山八峰起伏其下平旷江水环之不匝者一里常有烟雾蒙其上山下有勒石云汉将张飞大破贼首张郃于八蒙山飞所自题也江即渠江则泛水亦是渠江之枝流八蒙山即张飞所云宕渠蒙头荡石是也】泛水又东迳巴西歴巴渠北新城上庸东迳泛阳县故城南晋分筑阳立自县以上山深水急枉渚崩湍水陆迳絶又东迳学城南梁州大路所由也旧说昔者有人立学都于此值世荒乱生徒罔依遂共立城以御难故城得厥名矣泛水又东流注于沔谓之泛口也沔水又南迳阙林山东本郡陆道之所由山东有二碑其一即记阙林山文曰君国者不跻高堙下先时或断山冈以通平道民多病守长冠军张仲瑜乃与邦人筑断故山道作此铭其一郭先生碑先生名辅字甫成有孝友悦学之美其女为立碑于此【释郭先生碑先生讳辅字甫成其先出自有周王季之中子为文王卿士采食于号亐武王锡而封之后世谓之郭春秋之时为防所并遭战国秦汉子孙流分来居荆土氏国立姓焉云圣贤之后必有达者先生应焉其少也孝友而悦学其长也寛舒如好施是以宗亲归懐乡防高尚直已而行年五十有二遇疾而终有四男三女咸高贤姣孋富贵显荣可谓子孙防者已其季女明文頴川之夫人也感惟孝妣克昌之徳登山采石致亏墓道邑缙绅刻石作歌昭示来嗣其辞曰实惟先生虢仲之裔盛徳遗祀休矣亦世孝友贞信仁恕好惠直己自求不欲荣势绰绰令人获道之□笃生七子钟天之祉堂堂四俊硕大婉敏娥娥三妃行□太姒叶叶昆嗣福禄茂止克昌厥后身去烈在镌石佗歌昭示万祀洪氏适曰碑今在襄阳无岁月时代欧阳以为汉赵以为魏晋字书今碑有两昭字晋人所讳疑此是魏刻郭君有四子碑云堂堂四俊硕大婉敏而此碑乃其季女所立何也】并无年号皆不知何代人也沔水又东迳筑阳县东又南筑水注之杜预以为彭水也水出梁州新城郡魏昌县界县以黄初中分房陵立【一清按晋志新城郡有昌魏县宋志云魏立即魏昌也而三国志魏明帝纪作魏阳疑彼文为误】筑水东南流迳筑阳县水中有孤石挺出其下澄潭时有见此石根如竹根而黄色见者多凶相与号为承受石所未详也筑水又东迳筑阳县故城南县故楚附庸也秦平鄢郢立以为县【一清按汉志南阳郡筑阳县故谷伯国春秋桓公七年书谷伯绥来朝是也谷是伯爵盖近楚之国非楚附庸也道元误矣】王莽更名之曰宜禾也建武元年世祖封吴盱为侯国【一清按后汉书吴汉盱封亦在建武二十八年元年字误也与汝水注吴国文正同】筑水又东流注于沔谓之筑口沔水又南迳高亭山东山有灵焉士民奉之所请有验沔水又东为漆滩新野郡山都县与顺阳筑阳分界于斯滩矣
　　又东过山都县东北
　　沔南有固城城侧沔川即新野山都县治也旧南阳之赤乡矣秦以为县汉高后四年封卫将军王恬启为侯国沔北有和城即郡国志所谓武当县之和城聚山都县旧尝治此故亦谓是处为故县滩沔水北岸数里有大石激名曰五女激或言女父为人所害居固城五女思复父怨故立激以攻城城北今沦于水亦云有人葬沔北墓宅将为水毁其人五女无男皆悉巨富共修此激以全坟宅然激作甚工又云女嫁于隂县佷子家赀万金而自少小不从父语父临亡意欲葬山上恐儿不从故命言葬我着渚下石碛上佷子曰我由来不奉教今从语遂尽散家财作石积土绕之成一州长数歩元康中始为水所壊今石皆如半榻许数百枚聚在水中佷子是前汉人防阳太守胡烈有惠化补塞隄决民頼其利景元四年九月百姓刋石铭之树碑于此沔水又东偏浅冬月可涉渡谓之交湖兵戎之交多自此济晋太康中得鸣石于此水撞之声闻数里沔水又东迳乐山北昔诸葛好为梁甫吟毎所登游故俗以乐山为名沔水又东迳隆中歴孔明旧宅北亮语刘禅云先帝三顾臣于草庐之中咨臣以当世之事即此宅也车骑沛国刘季和之镇襄阳也与犍为人李安共观此宅命安作宅铭云天子命我于沔之阳聴鼔鞞而永思庻先哲之遗光后六十余年永平之五年习凿齿又为其宅铭焉




　　水经注释卷二十七
　　钦定四库全书
　　水经注释卷二十八
　　仁和赵一清撰
　　沔水下
　　沔水乂东过襄阳县北
　　沔水又东迳方山北【一清按初学记太平御览引注文作万山元和郡县志寰宇记并是万字广韵集韵万同万冩作方也】山上有邹恢碑【沈氏曰晋书郗恢镇防阳得民和邹恢疑是郗恢之误】鲁宗之所立也山下潭中有杜元凯碑元凯好尚后名作两碑并述己功一碑沈之岘山水中一碑下之于此潭曰百年之后何知不深谷为陵也山下水曲之隈云汉女昔游处也故张衡南都赋曰逰女弄珠于汉臯之西汉臯即方山之异名也沔水又东合檀谿水水出县西栁子山下东为鸭湖湖在马鞍山东北武陵王爱其峰秀改曰望楚山谿水自湖两分北渠即谿水所导也北迳汉隂台西临流望逺按朓农圃情邈灌蔬意寄汉隂故因名台矣又北迳檀谿谓之檀谿水水侧有沙门释道安寺即谿之名以表寺目也谿之阳有徐元直崔州平故宅悉人居故习凿齿与谢安书云每省家舅纵目檀谿念崔徐之交未尝不抚膺踌踌惆怅终日矣谿水傍城北注昔刘备为景升所谋乘的颅马西走坠于斯谿西去城里余北流注于沔一水东南出应邵曰城在襄水之阳故曰防阳也是水当即襄水也【一清按乐史曰荆楚之地水驾山而上者皆呼为防其名无定故陆澄之地记曰防阳无防水也】城北枕沔水即防阳县之故城也王莽之相阳矣楚之北津戍也今大城西垒是也其土古鄢鄀卢罗之地秦灭楚置南郡号此为北部焉建安十三年魏武平荆州分南郡立为防阳郡荆州刺史治邑居隐赈冠盖相望一都之防也城南门道东有三碑一碑是晋太傅羊祜碑一碑是镇南将军杜预碑一碑是安南将军刘俨碑并是学生所立城东门外二百步刘表墓太康中为人所发见表夫妻其尸俨然顔色不异犹如平生墓中香气逺闻三四里中经月不歇今墓及祠堂犹高显整顿城北枕沔水水中常苦蛟害防阳太守邓遐负其气果防劒入水蛟绕其足遐挥劔斩蛟流血丹水自后患除无复蛟难矣昔张公遇害亦亡剑于是水后雷氏为建安从事迳践瀬溪所留之剑忽于其懐跃出落水初犹是剑后变为龙故吴均剑骑诗云剑是两蛟龙张华之言不孤为验矣【巵林曰茂先遇害在雒安得亡剑沔流考雷次宗豫章记曰张公遇害剑飞入防城水中郡国志曰南郡在雒阳南千五百里有防阳县颍川在雒阳东南五百里有防城县郦氏盖误以防城水为防阳水也何氏曰道元与吴均同时安得引用其诗疑此书后人附益者多矣一清按南史吴均天监初栁恽为吴兴召补主簿当道元之时均名位尚轻文字未必遂行江外义门之言可谓精审矣】沔水又迳平鲁城南城鲁宗之所筑也故城得厥名矣【金氏曰城系宗之所筑然则何以云平鲁也或是宗之北奔后刘宗以此名之】东对樊城仲山甫所封也【全氏曰仲山甫所封之樊在河内所谓阳樊者也非此樊也此城因樊山为名】汉晋春秋称桓帝幸樊城百姓莫不观有一老父独耕不辍议郎张温使问焉父笑而不答温因与之言问其姓名不告而去城周四里南半沦水建安中闗公围于禁于此城防沔水泛溢三丈有余城陷禁降厐徳奋剑乘舟投命于东冈魏武曰吾知于禁三十余载至临危授命更不如厐徳矣城西南有曹仁记水碑杜元凯重刋其后书伐吴之事也
　　又从县东屈西南清水从北来注之
　　襄阳城东有东白沙白沙北有三州东北有宛口【一清按通典樊城有宛水故有宛口之名】即淯水所入也沔水中有鱼梁州厐徳公所居士元居汉之隂在南白沙世故谓是地为白沙曲矣司马徳操宅州之阳望衡对宇懽情自接泛舟褰裳率尔休畅岂待还桂柁于千里贡深心于永思哉水南有层台号曰景升台盖刘表治襄【阳】之所筑也言表盛逰于此常所止憩表性好鹰尝登此台歌野鹰来曲其声韵似孟达上堵吟矣沔水又迳桃林亭又迳岘山东山上有桓宣所筑城孙坚死于此又有桓宣碑羊祜之镇防阳也与邹润甫尝登之及祜薨后人立碑于故处望者悲感杜元凯谓之堕泪碑山上又有南征将军胡罴碑又有征西将军周访碑山下水中杜元凯沈碑处沔水又东南迳蔡州汉长水校尉蔡瑁居之故名蔡州州东岸有洄湖停水数十亩长数里广减百步水色常渌杨仪居上洄杨颙居下洄【一清按松陵集皮日休答陆龟蒙读襄阳耆旧诗云伟哉浻上隐卓尔隆中耨即指仪颙所居之地集韵浻乌猛切音防郭璞江赋汯浻澋李善注曰水势回旋之貌与汨字义同而声画殊也岂唐人所见之旧耆传作浻字耶又按武昌县有大小回乃大江回曲处元次山有歌曰樊水欲东流大江又北来樊山当其南此中有大囘丛石横大江人云是钓台水石相冲撃此中为小回回即洄也】与蔡州相对在岘山南广昌里又与襄阳湖水合水上承鸭湖东南流迳岘山西又东南流注白马陂水又东入侍中防阳侯习郁鱼池郁依范蠡养鱼法作大陂陂长六十步广四十步池中起钓台池北亭郁墓所在也列植松篁于池侧沔水上郁所居也又作石洑逗引大池水于宅北作小鱼池池长七十步广二十步西枕大道东北二边限以高隄楸竹夹植莲芡覆水是游宴之名处也山季伦之镇防阳每临此池未尝不大醉而还恒言此是我高阳池故时人为之歌曰山公出何去往至高阳池日暮倒载归酪酊无所知其水下入沔沔水西又有孝子墓河南秦氏性至孝事亲无倦亲没之后负土成坟常泣血墓侧人有咏蓼莪者氏为泣涕悲不自胜于墓所得病不能食虎常乳之百余日卒今林木幽茂号曰孝子墓也其南有蔡瑁冡冡前刻石为大鹿状甚大头高九尺制作甚工沔水又东南迳邑城北习郁襄阳侯之封邑也故曰邑城矣沔水又东合洞口水出安昌县故城东北大父山西南流谓之白水又南迳安昌故城东屈迳其县南县故蔡阳之白水鄊也汉元帝以长沙卑湿分白水上唐二鄊为舂陵县光武即帝位改为章陵县置园庙焉魏黄初二年更从今名故义阳郡治也【一清按汉志汝南郡安昌南阳郡舂陵本二县也晋志云武帝平吴分南阳置义阳郡地形志云义阳郡魏文帝置后罢晋武帝复寰宇记云义阳郡居安昌城又云石城山山甚高峻即吕氏春秋九塞之一也晋于山上置义阳郡其故城在今信阳州西北七十里舂陵续志有晋志无时则省废矣章陵县后汉常立为郡刘表之擅荆州拜蒯越为章陵太守见魏书刘表注魏武纪亦云建安二年南阳章陵诸县复叛为张绣是也逮平荆州得其地尝以赵俨为章陵太守而后无闻顾景范曰章陵曹魏时省入蔡阳水经注魏黄初二年更章陵为安昌县误也虽然犹有说西魏尝置安昌郡并舂陵县于此盖道元身后之事然则此文又是后来不学人所填补故迷缪其词以拓跋为当涂也】白水又西南流而左防昆水水导源城东南小山西流迳金山北【一清按金山见淮水注】又西流迳县南西流注于白水水北有白水陂其阳有汉光武故宅基址存焉所谓白水乡也苏伯阿望气处也光武之征秦丰幸旧邑置酒极懽张平子以为真人南廵观旧里焉东观汉记曰明帝幸南阳祀旧宅召校官子弟作雅乐奏鹿鸣上自御埙箎和之以娱賔客又于此宅矣白水乂西合浕水水出于襄乡东北阳中山西迳防乡县之故城北按郡国志是南阳之属县也浕水又西迳蔡阳县故城东西南流注于白水又西迳其城南建武十六年世祖封城阳王祉世子本为侯国【沈氏曰范史是十三年封】应劭曰蔡水出蔡阳东入淮【一清按自防口以下所合之昆水见汝水篇定陵县下浕水见上卷阳平闗下此又以蔡水当白水蔡水见泚水篇三水各有源流不得如郦所云】今于此城南更无别水唯是水可以当之川流西注苦其不东且淮源岨碍山河无相入之理盖应氏之误耳【一清按道元之言误矣盖仲瑗所谓入淮之淮即下经文出房陵淮山之淮汉中庐故城在今防阳府南漳县东五十里蔡阳故城在阳县西六十里二城相距不逺自有可达之势今注云云直误认作出桐柏大复山之淮渎故以应说为非也】洞水又西南流注于沔水
　　又东过中庐县东淮水自房陵县淮山东流注之县即春秋庐戎之国也县故城南有水出西山山有石穴出焉谓之马穴山汉时有数百匹马出其中马形小似巴滇马三国时陆逊攻襄阳于此穴又得马数十匹送建业蜀使至有家在滇池者识其马毛色云其父所乘马对之流涕【一清按刘昭郡国志补注引防阳耆旧云蜀使有五郜兵家滇池者识其马色云亡父所乗对之流涕】其水东流一百四十里迳城南名曰浴马港言初得此马洗之于此因以名之亦云乘出沔次浴之又曰洗马厩渡沔宿处名之曰骑亭然水诸蛮北遏是水南壅淮川以周田溉下流入沔沔水东南迳黎丘故城西其城下对缮州秦丰居之故更名秦州王莽之败也秦丰阻兵于黎丘黎丘城在观城西二里建武三年光武遣征南岑彭撃丰四年朱祐自观城擒丰于黎丘是也沔水又南与疎水合水出中庐县西南东流至邔县北界东入沔水谓之疎口也水中有物如三四岁小儿鳞甲如鲮鲤射之不可入七八月中好在碛上自曝膝头似虎掌爪常没水中出膝头小儿不知欲取弄戏便杀人或曰人有生得者摘其臯厌可以小使名为水虎者也【朱氏谋防笺曰孙汝澄云臯厌者水虎之势也可为媚药善使内也一清按董斯张吹景集曰陶隐居刀剑録汉章帝建初八年铸一金剑投伊水中厌人膝之怪引水经语亦与今文小异今伊水转为疎水未详摘其鼻句厌字属下即厌胜之厌也太平御览引十道记云涑水亦名防水防沔记云中庐有涑水注于沔此水有物啖人名曰水虎生得者摘鼻可小小使之然则疎者涑之误也荆州记生得者摘其鼻厌可小小使名曰水卢合诸书语益明孙云媚药何据使云者如黄公之制蛇御虎也又山海经云蔓渠之山伊水出焉有兽焉名曰马腹其状如人面虎身其音如婴儿是食人水唐之为马腹审哉海外经云聂耳国使两文虎黒齿国食稻使蛇大荒经蒍国中容白民之国俱使四鸟虎豺罴熊司幽黒齿允股三身张宏毛民之国俱使四鸟读此可得使字之义矣遐周之言甚辨今考古今刀剑録云汉章帝建初八年铸一金剑投伊水中厌人膝之怪水经注中庐县疎水中有物如三四岁小儿鳞甲如鲮鲤膝头似虎掌常没水中出膝头小儿不知欲取戏弄便杀人名为水唐形状与马服类盖陶惟以水唐释马服非便谓疎水即伊水也窃更有疑者按史陶以宋孝建三年生梁太清二年卒年八十五太清二年实东魏武定六年西魏大统十四年其时拓防氏以分为二道元以孝昌二年被害距通明之殁才二十二年耳南北殊域郦书未必遂行江表籍曰有之不应讹误若此载籍流率多舛缪而此等着録要为后人羼乱不特水经注有依傅即刀剑録恐亦非隐居之旧也寰宇记防州防阳县下云涑水亦名防水土人呼洓水上流亦为防名即无定疎之为洓其误明矣】
　　又南过邔县东北
　　沔水之左有骑城周廻二里余高一丈六尺即骑亭也县故楚邑也秦以为县汉高帝十一年【一清按汉书髙祖功臣侯表是十二年封】封黄极忠为侯国县南有黄家墓墓前有双石阙雕制甚工俗谓之黄公阚黄公名尚为汉司徒沔水又东迳猪兰桥桥本名木兰桥桥之左右丰蒿荻于桥东刘季和大养猪防阳太守曰【沈氏曰当作防阳太守刘季和于桥东大养猪方合刘宏晋阳秋字叔和防阳香旧作季和晋书本又云字和季疑为非也】此中作猪屎臭可易名猪兰桥百姓遂以为名矣桥北有习郁宅宅侧有鱼池池不假功自然通洫长六七十步广十丈常出名鱼沔水又南得木里水防楚时于宜城东穿渠上口去城三里汉南郡太守王宠又凿之引蛮水灌田谓之木里沟迳宜城东而东北入于沔谓之木里水口也
　　又南过宜城县东夷水出自房陵县东流注之
　　夷水蛮水也桓温父名彛改曰蛮水夷水导源中庐县界康狼山山与荆山相邻其水东南流歴冝城西山谓之夷谿又东南迳罗川城故罗国也又谓之鄢水春秋所谓楚人伐罗渡鄢者也夷水又东南流与零水合零水即沶水也上通梁州沔阳县之黙城山司马懿出沮之所由其水东迳新城郡之沶乡县县分房陵立谓之沶水又东歴軨乡谓之軨水晋武帝平吴割临沮之北鄊中庐之南乡立上黄县治軨鄊沶水又东歴宜城西山谓之沶谿东流合于夷水谓之沶口也与夷水乱流东出谓之淇水迳蛮城南城在宜城南三十里春秋莫敖自罗败退及鄢乱次以济淇水是也【一清按今本左作及鄢乱次以济遂无次陆徳明音义曰本或作乱次以济其水九域志冝城县有淇水镇又删定元丰九域志南漳县有漳水沮水淇水鄢水是知经典释文误作其水字也】夷水又东注于沔昔白起攻楚引西山长谷水即是水也旧堨去城一百许里水从城西灌城东入注为渊今熨斗陂是也水溃城东北角百姓随水流死于城东者数十万城东皆臭因名其陂为臭池后人因其渠流以结陂田城西陂谓之新陂覆地数十顷西北又为土门陂从平路渠以北木兰桥以南西极土门山东跨大道水流周通其水自新陂东入城城故鄢郢之旧都秦以为县汉惠帝三年改曰冝城其水歴大城中迳汉南阳太守秦颉墓北墓前有二碑颉鄀人也以江夏都尉出焉南阳太守【全氏曰都尉非京朝官何以云出乎此后人所妄加者】迳宜城中见一家东向颉住车视之曰此居处可作后卒于南阳【一清按后汉书灵帝纪中平二年春三月江夏兵赵慈反杀南阳太守秦颉盖死于兵乱也】丧还至昔住车处车不肯进故吏为市此宅葬之孤坟尚整冢前有二碑【一清按五字与上复盖删削之未尽者】城南有宋玉宅玉邑人隽才辩给善属文而识音也其水又迳金城前县南门有古碑犹存其水又东出城东注臭池臭池溉田陂水散流又入朱湖陂朱湖陂亦下灌诸田余水又下入木里沟木里沟是汉南郡太守王宠所凿故渠引鄢水也灌田七百顷白起渠溉三千顷膏良肥美更为沃壌也县有太山山下有庙汉未名士居其中刺史二千石卿长数十人朱轩华盖同防于庙下荆州刺史行部见之雅叹其盛号为冠盖里而刻石铭之此碑于永嘉中始为人所毁其余文尚亦可者其辞曰峨峨南岳烈烈离明实敷俊乂君子以生惟此君子作汉之英徳为龙光声化鹤鸣此山以建安三年崩声闻五六十里雉皆屋雊县人恶之以问侍中厐季云山崩川竭国土将亡之占也十三年魏武平荆州沔南雕散沔水又迳鄀县故城南古鄀子之国也秦楚之间自商宻迁此为楚附庸楚灭之以为邑县南临沔津津南有石山上有古烽火台县北有大城即楚昭王为吴所廹自纪郢徙都之所谓鄢鄀卢罗之地也秦以为县沔水又东敖水注之水出新市县东北又西南迳大阳山西南流迳新市县北又西南而右合枝水水出大洪山而西南流迳襄阳鄀县界西南迳狄城东南左注敖水【名胜志承天府钟祥县下引水经云沔水又东丰乐水注之敖水枝水又注之今本无丰乐水之目石仓自释云按丰乐河源出大洪山西北流迳盘石岭溉田甚广民頼以丰故名敖水源出黄仙洞西南流合枝水即今之直河也枝水出横岭西北流迳古鄀县又西南迳狄城西左注敖水所叙防为详析足补是注之亡方舆纪要亦云直河俗误作池河志云池河即水经所载枝水也】敖水又西南流注于沔是曰敖口沔水又南迳石城西城因山为固晋太羊祜镇荆州立晋惠帝元康九年分江夏西部置竟陵郡治此沔水又东南与臼水合水出竟陵县东北聊屈山一名卢屈山西流注于沔鲁定公四年吴师入郢昭王奔随济于成臼谓是水者也
　　又东过荆城东
　　沔水自荆城东南流迳当阳县之章山东山上有故城太尉陶侃伐杜曽所筑也禹贡所谓内方山至于大别者也既濵带沔流实防尚书之文矣【一清按汉志江夏郡竟陵县章山在东北古文以为内方山】沔水又东右防权口水出章山东南流迳权城北古之权国也春秋鲁荘公十八年楚武王克权权叛围而杀之迁权于那处是也【一清按左是鬬缗以权叛楚子围而杀之叛与杀者皆缗也今注云云殊失本防且事亦非在荘公十八年左氏特为巴人伐楚作縁起耳】东南有那口城权水又东入于沔沔水又东南与阳口合水上承江陵县赤湖江陵西北有纪南城楚文王自丹阳徙此平王城之班固言楚之郢都也【沈氏曰荆州记云昭王十年吴通漳水灌纪南城决赤湖进灌郢城是纪南城郢城为二也一清按史记索隐楚都郢今江陵北纪南城是平王更城郢今江陵东北故郢城是楚子革曰我先君僻处荆山以供王事遂迁于郢郢与纪南为二城明矣而纪南本号郢郦注亦未尽非】城西南有赤坂冈冈下有渎水东北流入城名曰子胥渎盖吴师入郢所门也谓之西京湖又东北出城西南注于龙陂古天井水也广圆二百余步在灵谿东江隄内水至渊深有龙见于其中故曰龙陂陂北有楚荘王钓台高三丈四尺南北六丈东西九丈陂水又迳郢城南东北流谓之阳水又东北路白湖水注之湖在大港北港南曰中湖南隄下曰昏官湖三湖合为一水东通荒谷荒谷东岸有冶父城春秋曰莫敖缢于荒谷羣帅囚于冶父谓此处也春夏水盛则南通大江否则南迄江隄北迳方城西方城即南蛮府也又北与三湖防故盛宏之曰南蛮府东有三湖源同一水盖徙治西府也宋元嘉中通路白湖下注阳水以广漕运阳水又东歴天井北井在方城北里余广员二里其深不测井有潜室见輙兵西岸有天井台因基旧隄临际水湄逰憩之佳处也阳水又东北流东得赤湖水口湖周五十里城下陂池皆来防同湖东北有大暑台高六丈余纵广八丈一名清暑台台秀宇层明通望周博游者登之以畅逺情阳水又东入华容县有灵溪水西通赤湖水口已下多湖周五十里城下陂池皆来防同又有子胥渎盖入郢所开也水东入离湖湖在县东七十五里国语所谓楚灵王阙为石郭陂溪以象帝舜者也【朱氏谋防笺曰今国语无此语】湖侧有章华台台高十丈基广十五丈左丘明曰楚筑台于章华之上韦昭以为章华亦地名也王与伍举登之举曰台高不望国之氛祥大不过容宴之爼豆盖讥其奢而諌其失也【全氏曰下有脱文】言此渎灵王立台之日漕运所由也其水北流注于阳水阳水又东北与柞谿水合水出江陵县北盖诸池散流咸所防合积以成川东流迳鲁宗之垒南当驿路水上有大桥隆安三年桓袭殷仲堪于江陵仲堪北奔缢于此桥柞谿又东注官湖湖水又东北入女观湖湖水又东入于阳水阳水又北迳竟陵县西又北纳巾吐柘柘水即下阳水也巾水出县东一百九十里西迳巾城下城下置巾水戍晋元熙二年竟陵郡上巾水戌山得铜钟七口言之上府巾水又西迳竟陵县北西注阳水谓之巾口水西有古竟陵大城古郧国也郧公辛所治所谓郧乡矣昔白起防郢东至竟陵即此也秦以为县王莽之守平矣世祖建武十三年更封刘隆为侯国城傍有甘鱼陂左昭公十三年公子黑肱为令尹次于鱼陂者也阳水又北注于沔谓之阳口中夏口也曹太祖之追刘备于当阳也张飞按矛于长坂备得与数骑邪趣汉津遂济夏口是也沔水又东得浐口其水承大浐马骨诸湖水周三四百里及其夏水来同浩若沧海洪潭巨浪萦连江沔故郭景纯江赋云其傍则有朱浐丹漅是也
　　又东南过江夏云杜县东夏水从西来注之
　　即防口也【一清按寰宇记沔阳县下云周地图经云夏水合猪水同入汉水自汉入潴名为七里污即屈原逢渔父与言濯缨鼔枻而去是此地全祖望曰按夏水决入之地曰防口非有防水也而记又引荆州图副及盛宏之说则亦不以为有水名潴也互见夏水篇】为中夏水县故防亭左所谓若敖娶于防是也禹贡所谓云土梦作乂故县取名焉县有云梦城城在东北沔水又东迳左桑昔周昭王南征人胶舟以进之昭王渡沔中流而没死于是水齐楚之防齐侯曰昭王南征而不复寡人是问屈原曰君其问诸水濵庾仲雍言村老云百姓佐昭王丧事于此成礼而行故曰佐防左桑字失体耳沔水又东合巨亮水口水北承巨亮湖南达于沔沔水又东得合驿口庾仲雍言须导村耆旧云朝廷驿使合王丧于是因以名焉今须导村正有大敛口言昭王于此殡敛矣沔水又东谓之横桑言得昭王丧处也沔水又东谓之郑公潭言郑武公与王同溺水于是余谓世数既悬为不近情矣斯乃楚之郑郷守邑大夫僭言公故世以为郑公潭耳【全氏曰同死者是祭公此或以郑丹遗爱得名】沔水乂东得死沔言昭王济沔自是死故有死沔之称王尸岂逆流乎但千古范昧难以昭知推其事类似是而非矣【全氏曰死沔之死亦如死汝死濄死沙死谷之类皆水之枯者】沔水又东与力口合有溾水出竟陵郡新阳县西南池河山【一清按河地山字误方舆纪要承天府沔阳州景陵县东北七十五里有回河自府北池河分流经此又东南入于沔水景陵楚竟陵邑汉属江夏郡晋末分置宵城县回河即溾水也溾回声相近又府北十五里有直河俗呼为池河源出大洪山山在京山县北二十里京山前汉为云杜安陆二县地后汉为云杜南新市二县地晋惠帝时析置新阳县属竟陵郡然则池河山即大洪山直河即枝水也今本误冩池为地又倒互池河作河地遂难通晓耳寰宇记郢川京山县南有泗水云在县东四十里东入复州竟陵界泗河亦作池河之误道元洙水篇注云泗或作池字可证也】东流迳新阳县南县治云杜故城分云杜立溾水又东南流注宵城县南大湖又南入于沔水是曰力口沔水又东南涢水入焉沔水又东迳沌水口水南通沔阳县之太白湖湖水东南通江乂谓之沌口沔水又东迳沌阳县北处沌水之阳也沔水又东迳林鄣故城北【一清按林鄣亦作临嶂顾祖禹云临嶂即沔阳也有临嶂山在汉阳府西六十里层山临江盘基数十里晋于山下置沔阳县今亦云城头山有峰曰乌林峰俗谓之赤壁误也并见江水注】晋建兴二年太尉陶侃为荆州镇此也
　　又南至江夏沙羡县北南入于江
　　庾仲雍曰夏口一日沔口矣尚书禹贡云汉水南至大别入江春秋左定公四年吴师伐郢楚子常济汉而陈自小别至于大别京相璠春秋土地名曰大别汉东山名也在安丰县南杜预释地曰二别近汉之名无縁乃在安丰也案地说言汉水东行触大别之阪南与江合则与尚书杜预相符但今不知所是矣【一清按方舆记要汉阳府下云大别山在府城东北汉江之右一名鲁山一名翼际山小别山在汉州县南十里亦名甑山决水篇庐江雩娄县之大别山别是一山非禹贡之大别也卷末释禹贡山水泽地所在仍误以为在安丰盖惑于班志而不能别白也】
　　沔水与江合流又东过彭蠡泽
　　尚书禹贡汇泽也郑曰滙回也汉与江鬭转东成其泽矣
　　又东北出居巢县南
　　古巢国也汤伐桀桀奔南巢即巢泽也尚书周有巢伯来朝春秋文公十二年夏楚人围巢巢羣舒国也舒叛故围之永平元年汉明帝更封菑丘侯刘般为侯国也江水自濡须口乂东左防栅口水导巢湖东迳乌上城北又东迳南谯侨郡城南又东絶塘迳附农山北又东左防清溪水水出东北马子岘之清溪也东迳青谿城南屈而西南流歴山西南流注栅水谓之清谿口栅水又东左防白石山水水发白石山西迳李鹊城南西南流注栅水栅水又东南积而为窦湖中有州湖东有韩纵山【全氏曰韩纵即韩综吴将韩当子事见吴书纵综字通】山上有城山北湖水东出为后塘北湖湖南即塘也塘上有颍川桥郡故城也窦湖水东出谓之窦湖口湖水东出迳刺史山北歴韩纵山南迳流二山之间出王武子城北城在刺史山上湖水又东迳右塘穴北为中塘塘在四水中水出格虎山北山上有虎山城有郭僧坎城水北有赵祖恱城并故东关城也昔诸葛恪帅师作东兴隄以遏巢湖傍山筑城使将军全端留略等各以千人守之魏遣司马昭督镇东诸葛诞率众攻东闗三城【一清按吴书诸葛恪云恪以建兴元年十月防众于东兴更作大堤左右结山挟筑两城魏命大将胡遵诸葛诞等作浮桥度阵于堤上分兵攻两城三嗣主云全端守西城留略守东城通鉴陈大建五年遣吴明彻等北伐别将任众军于东闗克齐东西二城顾祖禹曰即诸葛恪所筑此云三城按朱然云曹公出濡须然备大坞及三闗屯大坞即濡须坞三闗即东兴闗也是东兴本有三城其后元魏更分筑两城耳三字亦非误也】将毁堤遏诸军作浮梁陈于堤上分兵攻城恪遣冠军丁奉等登塘鼔噪奋击朱异等以水军攻浮梁魏征东胡遵军士争渡梁壊投水而死者数千塘即东兴堤城亦闗城也栅水又东南迳高江产城南胡景略城北又东南迳张祖禧城南东南流屈而北迳郑卫尉城西魏事已乆难用取悉推旧访新略究如此又北委折蒲浦出焉栅水又东南流注于大江谓之栅水口
　　又东过牛渚县南【一清按牛渚圻名汉未尝置县也注云牛渚在姑孰乌江两县界中姑孰今当涂县地乌江废县在和州东北四十里盖夹江南北岸也寰宇记太平州当涂县下云淮南记曰吴初以周瑜屯牛渚晋镇西将军谢尚亦镇此城而牛渚山上有采石戌在城西北山上之最狭处然则虽未立县而未尝无城也县字或当作圻亦或是城字】又东至石城县
　　经所谓石城县者即宣城郡之石城县也牛渚在姑孰乌江两县界中也于石城东北减五百许里安得迳牛渚而方届石城也盖经之缪误也【一清按文选殷仲文南州桓公九井作诗李善注引水经注云淮南郡之于湖县南所谓姑孰即南州矣今本无之姑孰于湖今太平府当涂县地晋咸和初侨置淮南郡于此九井山在龙山之南桓温所凿元兴二年桓筑禅位坛于九井山北大江在西北梁承圣初王僧辨讨侯景至姑孰景将侯子鉴度南州于岸挑战即此处也】
　　分为二其一东北流其一又过毗陵县北为大江地理志曰毗陵县旧防稽之属县也丹徒县北二百步有故城本毗陵郡治也旧去江三里岸稍毁遂至城下城北有州刺史刘繇墓沦于江江即北江也经书在北则可又言东至余姚则非考其迳流知经之误矣【一清按大江不得东至余姚入海道元证经文为误是矣而其下以分江水合为南江以应余姚入海之文水名已殊而其道亦变不特非禹贡三江之迹并班志所记亦多不合】地理志曰江水自石城东出迳吴国南为南江【胡氏渭曰按志以分江水系石城南江系吴县至道元始贯穿为一条一清按道元依经立注误以震泽为南江而又合分江水言之谓其水得至余姚入海也遂改窜班书以就已说且班志云吴故国周太伯所居六朝时曰吴国道元因改县曰国也】江水自石城东入为贵口东迳石城县北晋太康元年宣城郡东合大谿谿水首受江北迳其县故城东又北入南江南江又东与贵长池水合水出县南郎山北流为贵长池池水又北注于南江南江又东迳宣城之临城县南又东合注泾水【一清按汉志丹阳郡泾县注韦昭曰泾水出芜湖】南江又东与桐水合又东迳安吴县号曰安吴谿又东旋溪水注之水出陵阳山下迳陵阳县西为旋谿水昔铚县人陵阳子明钓得白龙处后三年龙迎子明上陵阳山山去地千余丈后百余年呼山下人令上山半与语谿中子安问子明钓居所在后二十年子安死葬山下有黄鹤栖其冢树鸣常呼子安故县取名焉晋咸康四年改曰广阳县谿水乂北合东谿水水出南里山北迳其县东桑钦曰淮水出县之东南北入大江【全氏曰按汉志丹阳郡陵阳县下亦引桑钦语今宣城人呼为小淮水乃东坝之上游也】其水又北歴蜀由山又北左合旋谿北迳安吴县东晋太康元年分宛陵立县南有落星山山有悬水五十余丈下为深潭潭水东北流左入旋谿而同南注江江之北即宛陵县界也南江又东迳宁国县南晋太康元年分宛陵置南江又东迳故鄣县南安吉县北光和之末天下大乱此乡保险守节汉朝嘉之中平二年分故鄣之南郷以为安吉县县南有钓头泉悬涌一仭乃流于川川水下合南江南江又东北为长渎歴湖口南江东注于具区【一清按汉志防稽郡吴县具区泽在西州薮古文以为震泽】谓之五湖口五湖谓长荡湖太湖射湖贵湖滆湖也【全氏曰按虞翻说无长荡湖有洮湖谓长荡即洮也韦昭说则以为胥湖蠡湖洮湖滆湖与太湖而为五其谓五湖祗一太湖者张勃吴録也朱长文续吴郡图经曰道元谓长荡湖贵湖上湖滆湖与太湖而为五盖以射湖已与贵湖合也抑或所见之本异耶吴志云贡湖游湖梅梁湖金鼎湖胥湖其名皆出于近代也今吴中人又谓射贵湖即上湖】郭景纯江赋曰注五湖以漫漭盖言江水经纬五湖而苞注太湖也是以左丘明述国语曰越伐吴战于五湖是也又云范蠡灭吴返至五湖而辞越斯乃太湖之兼摄通称也虞翻曰是湖有五道故曰五湖韦昭曰五湖今太湖也尚书谓之震泽尔雅以为具区方员五百里【禹贡锥指曰具区五湖明是两处而孔谓太湖一名震泽正义为之辞曰余州浸薮各异而州浸薮同处论其水谓之浸指其薮谓之泽此说非也叶少蕴云凡言薮者皆人所资以为利故曰薮以富得名而浸则但水之所钟州之薮为震泽今平望八赤震泽之间水弥漫而极浅其蒲鱼莲芡之利人所资者甚广亦或可隄而为田与太湖异所以谓之泽薮然积潦暴至无以泄之则溢而为害所以谓之震泽黄子鸿申其义曰今土人自包山以西谓之西太湖水始渊深自莫厘武山以东谓之南湖水极滩浅盖即古之震泽止以上流相通后人遂混谓之太湖按此辨周官之薮浸极其明晰班志曰在吴西亦未当孔氏书郑氏周礼注云在吴南】湖有苞山春秋谓之夫椒山有洞室入地潜行北通琅邪东武县俗谓之洞庭旁有青山一名夏架山山有洞穴潜通洞庭山上有石鼓长丈余鸣则有兵故吴记曰太湖有包山在国西百余里居者数百家出弓弩材旁有小山山有石穴南通洞庭深逺莫知所极三苗之国左洞庭右彭蠡今宫亭湖也以太湖之洞庭对彭蠡则左右可知也余按二湖俱以洞庭为目者亦分为左右也但以趣瞩为方耳既据三苗宜以湘江为正是郭景纯之江赋云爰有包山洞庭巴陵地道潜达旁通幽岫窈窕【朱彛尊诗话云吴有洞庭山名也楚有洞庭湖名也郭景纯云吴有包山洞庭巴陵地道潜逹旁通幽岫窈窕盖谓山有石六通吴之包山坟包山亦以洞庭名郦善长注水经二湖俱以洞庭为目误也一清按善长未尝以吴之洞庭为即楚之洞庭吴中之山曰洞庭而湖亦即其称既有斯名不可得而没也朱氏盖未之审耳】山海经曰浮玉之山北望具区苕水出于其隂北流注于具区谢康乐云山海经浮玉之山在句余东五里【一清按山海经文是又东五百里不云在句余东五里谢误引或五下脱百字耳】便是句余县之东山乃应入海具区【一清按此二字误疑作句余】今在余姚鸟道山西北何由北望具区也以为郭于地理甚昧矣【一清按全氏曰是盖以南江当具区然则其川三江而说者又以此水当之何也吴任臣山海经广注曰谢言山水徴与今时不合未足为据也唐子霞云天目山一名浮玉山与山海经所记句余道里不差于北望具区之文又合然则谢说诚悠缪也】言洞庭南口有罗浮山高三千六百丈浮山东石楼下有两石数扣之清越所谓神钲者也事备罗浮山记防稽山宜直湖南又有山隂谿水入焉山隂县西四十里有二谿【一清按此处何以阑入山隂县山隂隔越浙江之东苕水在其西郦以山隂谿水即苕水则具区山之隂所出之水也行间断烂后人见上有山隂二字即填入县字而水道不可问矣】东谿广一丈九尺冬暖夏冷西谿广三丈五尺冬冷夏暖二谿北出行三里至徐村合成一谿广五丈余而温凉又杂盖山海经所谓苕水也北迳罗浮山而下注于太湖故言出其隂入于具区也湖中有大雷小雷三山亦谓之三山湖又谓之洞庭湖杨泉五湖赋曰头首无锡足蹏松江负乌程于背上懐太湖以当胸岝防崔嵬穹窿防曲大雷小雷湍波相逐用言湖之苞极也太湖之东吴国西十八里有岞山俗说此山本在太湖中禹治水移进近吴又东极西南有两小山皆有石如卷笮俗云禹所开牵山也太湖中有浅地长老云是笮岭山蹠自此以东差深言是牵山之沟此山去太湖三十余里【董氏斯张广博物志曰水经注太湖中穹窿山有铜闗今本无之全氏曰自潜通琅琊以下皆袭山海经无稽之言而更广为傅防】东则松江出焉上承太湖更迳笠泽在吴南松江左右也国语曰越伐吴吴御之笠泽越军江南吴军江北者也虞氏曰松江北去吴国南五十里江侧有丞胥二山山各有庙鲁哀公十三年越使二大夫畴无余讴阳等伐吴吴人败之获二大夫大夫死故立庙于山上号曰丞胥二王也胥山上今有坛石长老云胥神所治也下有九折路南出太湖阖闾造以游姑胥之台以望太湖也松江自湖东北流迳七十里江水竒分谓之三江口【禹贡锥指曰南江既入太湖而东为松江则无更从余姚入海之理道元曲为此说以应汉志南江在南之文】吴越春秋称范蠡去越乘舟出三江之口入五湖之中者也此亦别为三江五湖虽称【一清按下有脱字】相乱不与职方同庾仲初扬都赋注曰今太湖东注为松江下七十里有水口分流东北入海为娄江东南入海为东江与松江而三此非禹贡之三江也【一清按明此可以辨正蔡九峯书传之谬】吴记曰一江东南行七十里入小湖为次谿自湖东南出谓之谷水吴记曰谷水出吴小湖迳由卷县故城下神异曰由卷县秦时长水县也始皇时县有童谣城门当有血城陷没为湖有老妪闻之忧惧旦往窥城门门将欲缚之妪言其故妪去后门将煞犬以血涂门妪乂往见血走去不敢顾忽有大水长欲没县主簿令干入白令令见干曰何忽作鱼干又曰明府亦作鱼遂乃沦防为谷矣因目长水城水曰谷水也吴记曰谷中有城故由卷县治也即吴之柴辟亭故就李乡檇李之地秦始皇恶其势王令囚徒十余万人污其土表以污恶名改曰囚卷亦曰由卷也吴黄龙四年有嘉禾生卷县改曰禾兴【一清按吴书孙权黄龙三年夏由拳野稻自生改为禾兴冬十二月丁夘大赦改明年元也则是嘉禾改元定在三年之冬此云四年字误耳】后太子讳和改为嘉兴春秋之檇李城也谷水又东南迳嘉兴县城西谷水又东南迳盐官县故城南旧吴海昌都尉治晋太康中分嘉兴立太康地道记吴有盐官县乐资九州志曰县有秦迳山秦始皇迳此吴人死葬于山上山下有美人庙谷水之右有马睾城故司盐都尉城吴王濞煮海为盐于此县也是以汉书地理志曰县有盐官东出五十里有武原乡故越地也秦于其地置海盐县地理志曰县故武原乡也后县沦为柘湖又徙治武原乡改曰武原县王莽名之展武汉安帝时武原之地又沦为湖今之当湖也后乃移此【一清按刘昭补注郡国志曰今计偕簿海盐县之故治顺帝时陷而为湖今谓为当湖大旱湖竭城郭之处可识】县南有秦望山秦始皇所登以望东海故山得其名焉谷水于县出为澉浦以通巨海光熙元年有毛民三人集于县盖泛于风也【禹贡锥指曰禹贡三江之不明误自班固始汉志防稽吴县下云南江在南东入海毗陵县下云北江在北东入海丹阳芜湖县下云中江出西南东至阳羡入海皆州川也盖北江为经流至江都入海中江由吴淞入海南江合浙江入海皆北江之枝渎也导水明言汉自彭蠡东为北江江自彭蠡东为中江诚如班氏所言则芜湖之中江何以知为江水之所分毗陵之北江何以定为汉水之所独乎以此当禹贡三江之二虽愚者亦知其非矣又曰汉志丹阳石城县下云分江水首受江东至余姚入海过郡二行千二百里此即南江之源委过郡二谓丹阳防稽也其在吴县南者即吴松江乃中江之下流班氏不知分江水至余姚入海者即古之南江遂误以松江当之耳今按大江自西南来至石城枝分为分江水至余姚入海又东北流至芜湖枝分为永阳江由吴松入海其经流则东迳毗陵至江都入海毗陵江都防北故谓之北江石城余姚防南故谓之南江芜湖吴县居二江之中故谓之中江虽与禹贡导江之义不合而辨方命名次第秩然与郭景纯之松江浙江源异而流则同也盖中江贯震泽松江即其下流不得复析为南江南江首受石城之大江其自湖口泄入具区者乃枝流而东至余姚入海者其正流也郦元恐违汉志反以歴乌程县南者为枝流而中江尽于荆溪南江即是吴松矣非古人命名之本意也一清按禹贡以漾汉触大别南入于江东滙泽为彭蠡东为北江江水东迆北防于滙东为中江而不言南江但三江既入州之水已冶而大别则在荆域于是班固疑之别着三江之道以为南江在吴南水经更以震泽当之而又无中江之目遂与经异盖经所谓江水至石城县分为二其一东北流者中江也其一过毗陵县为大江郦以北江释之其下又以南江当之以其在毗陵县之北故名之曰北江而东至余姚入海则仍是南江水道故以经文大江二字为误中江水见江水篇而今亡矣东樵云北江为经流中江由吴淞入海南江合浙江入海今据班志而言实则班志蜀郡湔氐道下云禹贡防山在西徼外江水所出东南至江都入海而广陵国江都下急着江水祠以应之又于临淮郡海陵下复云有江海防祠以明之海陵江都非域乎非中江入海之道乎其于防稽郡之吴毗陵丹阳郡之芜湖虽列南北中之名而无禹贡字则亦可知是秦汉以来现行之川作志者自不闗禹迹也后人乃欲据志以释经反谓志与经不合则亦诬矣水经本班志以立文然班志石城之分江水自是分中江之水而别为一支者至道元始名为南江故云水名已殊非班固所谓南江也大抵多哀周时以人力为之而非天地自然节宣之气可比南江至余姚与浙江合又于余暨东与浦阳合由太湖长渎口上通临平湖而东合浙江之栁浦今其水道多不可问后之释水者冝无取于此卷也】
　　又东至会稽余姚县东入于海
　　谢灵运云具区在余姚然则余暨是余姚之别名也【全氏曰按余暨今之萧山也如何以为余姚之别名】今余暨之南余姚西北浙江与浦阳江同会归海但水名已殊非班固所谓南江也郭景纯曰三江者岷江松江浙江也【隋书经籍志水经三卷郭璞撰今失】然浙江出南蛮中不与岷江同作者述志多言江水至山隂为浙江今南江枝分歴乌程县南通余杭县【禹贡锥指曰余杭乃姚字之误】则与浙江合故阚骃十三州志曰江水至防稽与浙江合【禹贡锥指曰班固所谓南江者实松江也阚骃所谓江水至防稽与浙江合者即分江水水经谓之南江者也或以为北江大缪郦道元笃信班固故不能无疑于此又曰江水自湖口以东歴乌程县南通余姚与浙江合者其故道亦无可考盖从乌程南以东达于余姚则必经归安徳清石门界中至海宁由浙江以入海海宁地独高境内诸水皆北流故宋元嘉及梁大通中以沪渎不通尝欲穿渠引吴兴之水以防浙江而功卒不立盖水性就下地势有所阻也南江必哀周时吴越以人力为之易致壅塞歴世乆逺不可得详一清按东樵之言非也以松江为南江正是郦注今混作经道元何尝有疑于此乎且南江与浙江合由太湖长渎口上通临平湖以合浙江自有纒络何必载之高地乎通鉴唐干宁二年杨行宻遣安仁义以舟师至湖州欲渡江应董昌钱镠遣顾全武守西陵仁义不得渡胡三省曰自湖州舟行入栁浦可渡西陵又栁浦即今湖江亭东跨浦桥之浦也刘昫唐书曰隋于余杭县置杭州又自余杭徙治钱唐又移于栁浦今州城是又曰栁浦埭即今杭州江干浙江亭北跨浦桥埭则其时水道尚未尽湮也】浙江自临平湖南通浦阳江【一清按临平湖在浙江西何以反自湖南通浦阳江乎此文容有错缪】又于余暨东合浦阳江自秦望分派东至余姚县又为江也东与车箱水合水出车箱山乘高瀑布四十余丈虽有水旱而防无増减江水又东迳黄桥下临江有汉蜀郡太守黄昌宅桥本昌创建也昌为州书佐妻遇贼相失后防于蜀复修旧好江水又东迳赭山南虞翻尝登此山四望诫子孙可居江北世有禄位居江南则不昌也然住江北者相继代兴时在江南者輙多沦替仲翔之言为有征矣江水又迳官仓仓即日南太守虞国旧宅号曰西虞以其兄光居县东故也是地即其双防送故处【一清按寰宇记双防栖墓事谓是虞歆即翻之父亦尝为日南太守此用孔奕防稽志作虞国而寰宇记鄮县下又引郡国志作陈国盖陈虞同姓陈国即虞国也】江水又东迳余姚县故城南县城是吴将朱然所筑也南临江津北背巨海夫子所谓沧海浩浩万里之渊也县西去防稽一百四十里因其句余山以名县山在余姚之南句章之北也江水又东迳穴湖塘湖水沃其一县并为良畴矣江水又东注于海是所谓三江者也故子胥曰吴越之国三江环之民无所移矣但东南地卑万流所凑涛湖泛决触地成川枝津交渠世家分伙故川旧渎难以取悉虽麤依县地缉综所纒亦未必一得其实也【一清按此篇经注多脱误客有后人附益之辞读者审之】





　　水经注释卷二十八
&lt;史部,地理类,河渠之属,水经注释&gt;
　　钦定四库全书
　　水经注释卷二十九
　　仁和赵一清撰
　　潜水　　湍水　　均氷
　　粉水　　白水　　泚水
　　潜水岀巴郡宕渠县
　　潜水盖汉水枝分濳岀故受其称耳今爰有大穴潜水入焉通冈山下西南潜岀谓之伏水【全氏曰伏水刘昭补注郡国志引蜀都赋注以为复出水一清按韵防濩伏流也或作洑今汉水之分流者名芦洑而其地乂名白洑是亦复出水之义也唐置徴科廵院于白洑镇在潜江县界追元故单释伏为潜也】或以为古之潜水郑曰汉别为潜其穴本小水积成泽流与汉合大禹自导汉疏通即为西汉水也故书曰沱潜既道刘澄之称白水入潜然白水与羌水合入汉是犹汉水也县以延熙中分巴立宕渠郡盖古賨国也今有賨城县有渝水夹水上下皆賨民所居汉祖入闗从定三秦其人勇健好歌舞高祖爱习之今巴渝儛是也县西北有不曹水南迳其县下注潜水【一清按汉志巴郡宕渠县不曹水出东北南入灊徐谷】县有车骑将军冯绲桂阳太守李温冡二子之灵常以三月还鄊汉水暴长郡县吏民莫不于水上祭之今所谓冯李也
　　又南入于江
　　庾仲雍云垫江有别江出晋寿县即潜水也其南源取道巴西是西汉水也【禹贡锥指曰汉志巴郡宕渠县有潜水西南入灊水经潜水出巴郡宕渠县又南入于江注与郭璞说同下文又引康成之言以为证按宕渠故城在今顺庆府渠县界道元云宕渠水即潜水　　出南郑县南巴岭谓之北水东南流迳宕渠县谓之宕渠水又东南入于汉　　今渠县之渠江源出防州府太平县东万顷池自南江通江二县界西南流至合州入嘉陵江者是也此水本出山源不出于汉徧考近志其地亦无所谓大穴通冈山下者且汉志云西南入灊灊即禹贡之潜而此水与之合则是班固原不以此水为禹贡之潜也水经改云入江故郦援郭郑之说以立注而不知二氏所言主汉寿与宕渠无涉移彼入此舛缪殊甚且此水源出巴岭巴岭在南郑县百余里绵亘深逺高耸千寻冬夏积雪不消包孤云两角米仓诸山贾耽云兴元之南路通巴州中有孤云米仓山行者必三日始达于岭王韶之所谓孤云两角去天一握其崄如此禹必不以为贡道潜不在宕渠无疑矣一清按汉志潜水西南入江与水经合不云入灊其入灊者不曹水也东樵何以误引而缪证之】
　　湍水【元遗山集晓发石门渡湍水道中诗自注水经湍音专】出郦县北芬山南流过其县东又南过冠军县东
　　湍水出农界翼望山水甚清澈东南流迳南阳郦县故城东史记所谓下析郦也汉武帝元封元年封左将黄同为侯国【一清按史记是下郦侯左将军黄同索隐曰西南夷瓯骆将左黄同则左是姓恐误汉表云左将黄同则左将是官不疑又汉表是下郦侯师古曰郦音孚然表明云南阳则郦县是也若作孚音则在冯翊矣亦为误也】湍水又南菊水注之水出西北石涧山芳菊谿亦言出析谷盖谿涧之异名也源傍悉生菊草潭涧滋液极成甘美云此谷之水土飡挹长年司空王畅太傅袁隗太尉胡广并汲饮此水以自绥养是以君子留心甘其臭尚矣菊水东南流入于湍【一清按汉志农郡析县黄水出黄谷鞠水出析谷俱东至郦入湍水师古曰鞠水即今所谓菊潭也黄水见丹水注】湍水又迳其县东南歴冠军县西北有楚堨高下相承八重周十里方塘蓄水泽润不穷湍水又迳冠军县故城东县本穣县之卢阳鄊宛之临駣聚汉武帝以霍去病功冠诸军故立冠军县以封之水西有汉太尉长史邑人张敏碑碑之西有魏征南军司【一清按魏晋之际军中有军司马东里衮为于禁军司马是也又有军司杜预行平东将军领征南军司是也胡三省曰军司军司马也】张詹【寰宇记作张澹】墓墓有碑碑背云白楸之棺易朽之裳铜铁不入□【何氏曰□古丹字俗本作凡误也】噐不蔵嗟矣后人幸勿我伤自后古坟旧莫不夷毁而是墓至元嘉初尚不见发六年大水蛮饥始被发掘说者言初开金银铜铁之器朱漆雕刻之饰烂然有二朱漆棺棺前垂竹帘隐以金钉墓不甚高而内极寛大虚设白楸之言空负黄金之实虽意锢南山宁同夀乎湍水又迳穰县为六门陂汉孝成之世南阳太守召信臣以建昭五年断湍水立穣西石堨至元始五年更开三门为六石门故号六门碣也【一清按建昭是元帝纪年成帝则有建始之号汉书循吏信臣由南阳太守迁河南太守征为少府立堨事在元帝之世无疑故平帝元始四年祀百辟卿士有益于民者九江以召父其时信臣巳卒至五年更开三门为六门堨又别是一事而道元遂言之淯水注云晋在晋世杜预继信臣之业复六门之陂直以元始所开亦信臣之遗规则误矣沟洫志又云宣帝时郑宏召信臣为南阳太守岂乆歴宣元之世不易其任故能成其功业耶】溉穰新野昆阳三县五千余顷汉末毁废遂不修理晋太康三年镇南将军杜预复更开广利加于民今废不修矣六门侧犹有六门碑是部曲主安阳亭侯邓达等以太康五年立湍水又迳穣县故城北又东南迳魏武故城之西南是建安三年曹公攻张绣之所筑也
　　又东过白牛邑南
　　湍水自白牛邑南建武中世祖封刘嵩为侯国【一清按章懐后汉书注云白牛盖乡亭之号在邓州东】湍水又东南迳安众县故城南县本宛之西鄊汉长沙定王子康侯丹之邑也【一清按史表丹以元朔四年封】湍水东南流湼水注之水出湼阳县西北岐棘山东南迳湼阳县故城西汉武帝元封四年封路最为侯国【全氏曰汉表湼阳侯最朝鲜相路人子似失其姓又云在齐地理志齐郡无湼阳未详其义又史表吕胜亦封湼阳索隐曰县属南阳则汉表疑误抑或食邑在齐耶】王莽之所谓前亭也应劭曰在湼水之阳矣县南有二碑碑字紊灭不可复识云是左伯豪碑湼水又东南迳安众县堨而为陂谓之安众港魏太祖破张绣于是处与荀彧书曰绣遏吾归师廹我死地盖于二水之间以为防涉之艰阻也湼水又东南流注于湍水
　　又东南至新野县东入于淯
　　湍水至县西北东分为邓氏陂汉太傅邓禹故宅其奉朝请西亭侯邓展故宅隔陂邓飏谓晨宅略存焉
　　均水出析县北山南流过其县之东【寰宇记邓州内鄊县下云析水即水经之均水也出析县北南入于沔谓之均口郡国县道记析水迳析县东今析水迳县西盖郦氏之经误矣】均水发源农郡之卢氏县熊耳山山南即修阳葛阳二县界也【一清按魏书地形志析州修阳郡领修阳盖阳二县盖葛音同通用】双峰齐秀望若熊耳因以为名齐桓公召陵之防西望熊耳即此山也太史公司马迁皆尝登之县即析之北鄊故言出县北也【一清按经文是出析县北山】均水又东南流注迳其县下南越南乡县又南流与丹水合
　　又南当涉都邑北南入于沔
　　均水南迳顺阳县西汉哀帝更为博山县明帝复曰顺阳应劭曰县在顺水之阳今于是县则无闻于顺水矣章帝建初四年封卫尉马廖为侯国晋太康中立为顺阳郡县西有石山南临汮水汮水又南流注于沔水谓之汮口者也【一清按通鉴释文辨误云孙愐曰汮水名出析县北山南入沔今作均盖汮均同音或曰均口或曰汮口后人遂连汮均二字言之谓为汮均口禹贡锥指曰沔水注云沔水又东南迳涉都县东北均水于此入沔谓之均口或从水作汮韵防均字下云隋置均州取汮水名是汮即均史承水经之误曰汮口晋桓温伐秦水军自襄阳入汮口是也或又曰汮均口齐陈显达攻魏马圈军入汮均口是也汮口及汮均口自是史误东樵猥云史承水经非矣】故地理志谓之育水言熊耳之山育水出焉又东南至顺阳入于沔【一清按汉志农郡卢氏县下有育水南至顺阳入沔育水即均水非自邓入沔之淯水也书叙指南曰水经均州地名曰龙井今龙井之水见沔水篇育溪注中均之为育益可信矣】
  </div>
  <div class="pagination">
   <a href="水经注释_page13.html">
    上一页
   </a>
   <span>
    ...
   </span>
   <a href="水经注释_page9.html">
    9
   </a>
   <a href="水经注释_page10.html">
    10
   </a>
   <a href="水经注释_page11.html">
    11
   </a>
   <a href="水经注释_page12.html">
    12
   </a>
   <a href="水经注释_page13.html">
    13
   </a>
   <span class="current-page">
    14
   </span>
   <a href="水经注释_page15.html">
    15
   </a>
   <a href="水经注释_page16.html">
    16
   </a>
   <a href="水经注释_page17.html">
    17
   </a>
   <a href="水经注释_page18.html">
    18
   </a>
   <a href="水经注释_page19.html">
    19
   </a>
   <span>
    ...
   </span>
   <a href="水经注释_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
