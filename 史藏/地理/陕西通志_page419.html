<!DOCTYPE html>
<html>
<head>
    <meta charset="UTF-8">
    <title>陕西通志 - 第 419 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 419 页/共 490 页</h1>
    <div class="content">　　刘义隆龙骧将军裴方明梁州刺史刘康祖冦南秦南秦王杨难当败奔于上邽七月诏安西将军古弼督陇右诸军及殿中虎贲与武都王杨保宗等从祁山南入征西将军皮豹子与琅琊王司马楚之等督关中诸军从散关西入俱会仇池邀方明归路【魏书太武帝纪　按魏南秦州治褒城】
　　六年春三月酒泉公郝温反于杏城伏诛
　　酒泉公郝温反于杏城杀守将王幡县吏盖鲜率宗族讨温温弃城走自杀家属伏诛【魏书太武帝纪】
　　秋九月卢水胡葢吴据杏城反冬遣将讨破之
　　九月卢水胡葢吴聚众反于杏城冬十月戊子长安镇副将元纥率众讨之为吴所杀呉党遂盛民皆渡渭奔南山于是诏发髙平勅勒骑赴长安诏将军叔孙技乘传领摄并秦雍兵屯渭北十一月葢吴遣其部落帅白广平西掠新平杀汧城守将呉遂进军李闰堡分兵掠临晋巴东将军章直与战大败之兵溺死于河者三万余人吴又遣兵西掠至长安将军叔孙技与战于渭北大破之斩首三万余级河东蜀薛永宗聚党西通葢吴受其位号吴自号天台王署置百官【魏书太武帝纪】
　　七年春正月帝自将讨葢吴临洛水吴退走北山世祖西廵车驾济河前驱告贼在渭北帝至雒水桥贼已夜遁诏问浩曰葢吴在长安北九十里渭北地空谷草不偹欲渡渭南西行何如浩对曰葢吴营去此六十里贼魁所在击虵之法当先破头头破则尾岂能复动宜乘势先击吴今军往一日便到平吴之后廻向长安亦一日而至一日之内未便损伤愚谓宜从北道若从南道则葢吴徐入北山卒未可平世祖不从乃渡渭南吴闻世祖至尽散入北山果如浩言军无所尅世祖悔之【魏书崔浩传】
　　二月帝如长安
　　二月丙戍幸长安丁亥幸昆明池丙申幸盩厔诛叛民耿青孙温二垒与葢吴通谋者军次陈仓诛散关氐害守将者还幸雍城田于岐山之阳【魏书太武帝纪】
　　三月诛长安沙门
　　魏帝至长安入佛寺沙门饮从官酒入其室见大有兵器出以白魏帝帝曰此非沙门所用必与葢吴通谋欲为乱耳命有司案诛阖寺沙门阅其财产大得酿具及窟室多妇女崔浩因说魏帝悉诛境内沙门焚毁经像从之【通鉴】
　　秋八月长安镇将陆俟讨葢吴斩之
　　世祖以陆俟都督秦雍二州诸军事平西将军长安镇都大将与髙梁王那击葢吴于杏城大破之获吴二叔诸将欲送京师俟独不许曰夫长安一都险絶之土民多刚强乃非一清平之时仍多叛动今虽良民犹以为愳况其党与乎若不斩吴恐长安之变未已吴一身藏窜非其亲信谁能获之若停十万之众以追一人非上防也不如私许吴叔免其妻子使自追吴擒之必也诸将咸曰今来讨贼既破之获其二叔惟吴一人何所复至俟曰吴之悖逆本自天性今若获免必诳惑愚民称王者不死妄相扇动为患必大诸君不见毒蛇乎不断其头犹能为害况除腹心之疾而曰必遗其其可乎诸将曰公言是也遂遣吴二叔与之期及期吴叔不至诸将各咎于俟俟曰此未得其便耳必不背也后数日果斩吴以至【魏书陆俟传】
　　文成帝和平三年夏六月雍州氐反讨平之
　　六月庚申诏将军陆真讨雍州叛氐仇傉檀等平之【魏书文成帝纪】魏帝命长安镇将陆真城长镇氐豪仇傉檀反真讨平之卒城而还【通鉴】
　　咸阳郡民作乱遣使慰安之
　　咸阳郡民赵昌聚众作乱百姓骚动诏灵符宣防慰民民乃复业【魏书张灵符传】
　　献文帝皇兴元年春正月长安镇将元道符反伏诛四月以李惠镇长安
　　正月庚子东平王道符谋反于长安杀副将驸马都尉万古真钜鹿公李恢雍州刺史鱼元明丙午诏司空平昌公和其奴东阳公元丕等讨道符丁未道符司马段太阳攻道符斩之传首京师道符兄弟皆伏诛【魏书献文帝纪】
　　孝文帝延兴二年春正月统万镇民作乱讨平之正月乙卯统万镇胡民相率北叛诏宁南将军交阯公韩防等追灭之【魏书孝文帝纪】
　　冬十月蠕蠕冦五原
　　蠕蠕犯塞及于五原【魏书孝文帝纪】
　　太和四年春正月雍州氐反讨诛之
　　雍州氐齐男王反杀美阳令州郡捕斩之【魏书孝文帝纪】
　　秋八月齐遣兵攻武兴不克
　　萧道成梁州刺史崔慧景遣长史裴叔保率众攻武兴关城氐帅杨防击破之叔保还南郑【魏书孝文帝纪】
　　十七年九月关中民作乱讨平之
　　北地民支酉聚众数千起兵于长安北遣使告齐梁州刺史隂智伯智伯遣兵数千应之秦雍七州民皆响震众至十万各守壁堡以待齐师魏河南王干及穆亮与战皆不利支酉进至长安卢渊薛引等拒击大破之降者数万口渊唯诛首恶余悉不问获酉斩之【通鉴】
　　二十一年夏四月帝如长安
　　四月辛未行幸长安亲见髙年问所疾苦戊寅幸未央殿阿房宫及昆明池丙戍遣使者以太牢祀汉帝诸陵五月壬辰遣使者以太牢祭周文王于丰祭武王于镐癸卯遣使祭华岳六月庚申车驾至自长安【魏书孝文帝纪】
　　宣武帝景明元年【齐东昏侯永元二年】武兴氐杨集始来降椿为宁朔将军梁州刺史初武兴王杨集始为杨灵珍所破降于萧鸾至是率贼万余自汉中而北规复旧土椿领歩骑五千出顿下辩贻书集始开以利害集始执书对使者曰杨使君此书除我心腹之疾遂领其部曲千余人来降【魏书杨椿传】
　　正始二年【梁武帝天监四年】春正月梁汉中太守夏侯道迁以郡来降遣将军邢峦入汉中遂取梁州
　　初梁夏侯道迁从裴叔业镇寿阳与叔业有隙单骑奔魏魏王肃使守合肥肃卒奔梁梁以为汉中太守复叛降魏魏邢峦为镇西将军将兵赴之峦至汉中所向摧破魏以峦为梁秦二州刺史梁州十四郡地东西七百里南北千里皆入于魏【纲目】杨集始死子绍先立绍先年幼委事二叔集起集义夏侯道迁以汉中归顺也萧衍白马戍主尹天保率众围之道迁求援于集起集义二人贪保邉藩不欲救之唯集始弟集朗心愿立功率众破天保全汉川集朗之力也【魏书氐传】
　　冬十月武兴氐杨绍先反遣兵讨之
　　集义见梁益既定恐武兴不得乆为外藩遂扇动诸氐推绍先僣称大号集起集义并称王外引萧衍为援【魏书氐传】
　　三年春正月邢峦讨武兴氐灭之
　　杨集义攻围魏关城【鉴注即阳平关城也】邢峦遣防眼讨之集义众逆战频破走之乗胜追北克武兴【魏书傅监眼传】邢峦遣建武将军傅防眼攻武兴尅之执绍先送于京师遂灭其国以为武兴镇复改镇为东益州其后绍先奔还武兴复自立为王【氐传】
　　秋九月南郑镇将赵遐击梁兵大破之
　　赵遐以左将军督巴东诸军事镇南郑时萧衍冠军将军军主姜脩众二万屯羊口辅国将军姜白龙据南城龙骧将军泉建率土民北入桑坯姜脩又分军据兴势司州刺史王僧炳顿南安并扇动夷獠规翻南郑遐率甲士九千所在冲击数百里之中莫不摧靡前后斩首五千余级【魏书赵遐传】
　　延昌四年夏四月破氐于沮水【正月孝明帝即位】
　　夏四月梁州刺史薛懐吉破反氐于沮水五月甲寅南秦州刺史崔暹击破氐贼解武兴围【魏书孝明帝纪】
　　孝明帝熙平元年夏四月梁围武兴将军傅防眼击败之
　　梁张齐围武兴法僧婴城自守境内皆叛遣使告急于魏魏以傅防眼为益州刺史赴之防眼入境转战三日行二百里九遇皆防民獠皆喜迎拜于路者相继【纲目】
　　正光二年春正月南秦州氐反
　　正月南秦州氐反二月庚戍假光禄大夫邴虬抚军将军以讨之【魏书孝明帝纪】
　　冬十二月遣兵击叛氐不克
　　十有二月庚辰以东益南秦氐反诏中军将军河间王琛讨之失利【魏书孝明帝纪】东益南秦二州氐反诏琛为行台摄州事琛性贪暴求欲无厌百姓患害有甚狼虎进讨氐羌大被摧破士卒死者千数率众走还【河间王琛传】
　　五年元彧帅师讨贼夏五月战于五原败绩
　　沃野镇人破落汗防陵聚众反诏临淮王彧为镇军将军督诸军讨之五月彧败于五原削除官爵诏尚书令李崇为大都督率广阳王渊等北讨【魏书孝明帝纪】
　　六月南秦州反遣雍州刺史元志讨之
　　秦州城人莫折太提反诏雍州刺史元志讨之南秦州城人孙掩张长命韩祖香据城反杀刺史崔游以应太提【魏书孝明帝纪】
　　八月元志及贼战于陇东败绩
　　莫折太提死子念生立遣其兄髙阳王天生下陇东冦八月元志大败于陇东退守岐州十一月天生攻陷岐州执都督元志及刺史裴芬之【魏书孝明帝纪按陇山在今鳯翔府西】
　　贼冦盘头郡刺史魏子建击破之
　　莫折念生遣其都督窦双攻盘头郡东益州刺史魏子建遣将军窦念祖讨之斩双擒杀千余人【魏书孝明帝纪按五代史志盘头郡属东益州兴州长举县魏置盘头郡】
　　九月命萧宝夤为西道行台督诸将讨贼
　　九月壬申诏尚书左仆射齐王萧寳夤为西道行台大都督率征西将军都督崔延伯又诏复抚军将军北海王颢官爵为都督并率诸将西讨【魏书孝明帝纪】
　　冬十月敕勒胡琛冦豳夏北华三州遣兵讨之
　　胡琛遣其将宿勤明达攻豳夏北华三州诏都督北海王颢帅诸将讨之【魏书孝明帝纪】颢除抚军将军徐州刺史寻除名其后贼帅勤宿明达叱于麒麟等冦乱邠华诸州乃复颢王爵以本将军使持节征西将军都督华豳东秦诸军事兼左仆射西道行台以讨明达颢转战而前频破贼众解豳华之围以功増封八百户进号征西将军【北海王详传附　按鉴注云太和十五年置东秦州于杏城后改为北华州】
　　朔方胡反刺史源子雍讨平之
　　子雍迁夏州刺史时沃野镇人破落汗防陵首为反乱所在蜂起统万逆胡与相应接子雍婴城自守城中粮尽煮马皮而食之子雍善抚绥得士心人人戮力无有离贰以饥馑转切欲自出求粮留子延伯据守遂自率羸弱向东夏运粮延伯与将士送出城外哭而拜辞三军莫不呜咽子雍行数日为朔方胡帅曹阿各防所邀力屈见执子雍宻遣人赍书间行与城中文武云大军在近努力围守又勅延伯令共固守子雍虽被执雅为胡人所敬常以民礼事之子雍为陈祸福防众竟降时北海王颢为大行台子雍具陈贼可灭之状颢给子雍兵马令其先行时东夏合境叛【一统志云东夏州后改为延州】所在屯结子雍转鬭而前九旬之中凡数十战仍平东夏徴税租粟运于统万于是二夏渐宁【魏书源子雍传】
　　十一月蜀贼冦长安监军杨昱讨平之
　　贼围豳州诏昱兼侍中持节催西北道大都督北海王颢军仍随军监察豳州围解雍州蜀贼张映龙姜神达知州内空虚谋欲攻掩刺史元脩义惧而请援一日一夜书移九通都督李叔仁迟疑不赴昱曰长安关中基本今大军屯在泾豳与贼相对若使长安不守大军自然瓦散此军虽徃有何益也遂与叔仁等俱进于陈斩神达及诸贼四百许人余悉奔散【魏书杨昱传】
　　十二月南秦州氐贼降
　　东益州刺史魏子建招降南秦氐民复六部十二戍又斩贼王韩祖香南秦贼王张长命畏逼乃告降于萧寳夤【魏书孝明帝纪】
　　孝昌元年春正月崔延伯大破秦贼于黒水
　　时贼甚众盛进屯黒水诏延伯为使持节征西将军西道都督与行台萧宝夤讨之寳夤与延伯结垒马嵬南北相去百余歩宝夤日集督将论讨贼方畧延伯每云贼新制胜难与争锋寳夤正色责之曰君荷国宠灵总戎出讨便是安危所系每云贼不可讨以示怯懦损威挫气乃君之罪延伯明晨诣寳夤自谢仍云今当仰为明公参贼勇怯延伯选精兵数千下渡黒水列阵西进以向贼营宝夤率众于水东寻原西北以示后继于时贼众大盛水西一里营营连接延伯径至贼垒扬威脇之徐而还退贼以延伯众少开营竞追众过十倍临水逼蹙寳夤亲观之惧有亏损延伯不与战身自殿后抽众东渡转运如神须臾济尽徐乃自渡贼徒夺气相率还营寳夤大恱谓官属曰崔公古之关张也今年何患不制贼延伯驰见寳夤曰此贼非老奴敌公但坐看后日延伯勒众而出寳夤为后拒天生悉众来战延伯申令将士身先士卒陷其前锋于是勇锐竞进大破之俘斩十万余追奔及于小陇秦贼劲强诸将所惮朝廷初议遣将咸曰非延伯无以定之果能尅敌授右卫将军【魏书崔延伯传　按明一统志黒水出子午谷经盩厔司竹东北流入渭】
　　三月梁侵直城刺史傅防眼遣其子敬绍击走之萧衍遣其北梁州长史钖休儒司马鱼和上庸太守姜平洛等十军率众三万入冦直城防眼遣敬绍总众赴之倍道而进至直城而贼徙据直口敬绍以贼断归路督兼统军髙彻吴和等与贼决战擒斩三千余人休儒等走还魏兴【魏书傅防眼传　按地形志东益州领直城县】
　　三年春正月汧城及岐诸州陷于贼
　　萧寳夤元恒芝大败于泾州大陇都督南平王仲冏小陇都督髙聿并相寻退散东秦州刺史潘义渊以汧城降贼髙平虏贼逼岐州城人执刺史魏兰根以城应之豳州刺史毕祖辉行台羊深并退奔祖辉于阵没北海王颢寻亦败走贼帅胡引祖据北华州以应之贼帅比于麒麟入据豳州【魏书孝明帝纪】
　　北地功曹毛洪宾反雍州刺史杨椿讨降之
　　杨侃为统军侃叔椿为雍州刺史又请为其府録事叅军带长安令及萧寳夤等军败北地功曹毛洪宾据郡引冦抄掠渭北侃启椿自出讨之遂搆募战士信宿之间得三千人衘枚夜进至冯翊郡西贼见大军卒至众情离解洪宾遂通书送质乞求自效于是擒送宿勤明达兄子贼署南平王乌过仁【魏书杨播传附】
　　三月复潼关
　　二月贼据潼关三月诏将西讨中外戒严贼走复潼关【魏书孝明帝纪】
　　冬十月雍州刺史萧寳夤据州反遣行台长孙稚讨之椿为遇暴疾频启乞觧诏以萧寳夤代椿为刺史行台椿还乡里遇子昱将还京师因谓曰当今雍州刺史亦不贤于寳夤但其上佐朝廷应遣心膂重人何得任其牒用且寳夤不借刺史为荣吾观其得州喜恱不少至于赏罚云为不依常宪恐有异心汝今赴京称吾此意以启二圣并白宰辅更遣长史司马防城都督欲安关中正须三人耳不然必成深忧昱还面启肃宗及灵太后并不信纳及寳夤邀害御史中尉郦道元犹上表自理称为椿父子所谤【魏书杨播传附】寳夤除雍州刺史十月复其旧封时关西冦贼充斥人情沮丧寳夤自念出军累年糜费尤广一旦覆败虑见猜责内不自安朝廷颇亦疑阻乃遣中尉郦道元为关中大使寳夤谓宻欲图已弥以忧惧而长安轻薄之徒因相说动道元行达隂盘驿【宋白曰京兆昭应县东三十二里有隂盘故城】寳夤宻遣其将郭子恢等攻杀之遂反僣举大号称隆绪元年遣郭子恢东冦潼关行台张始荣围华州刺史崔袭诏尚书仆射行台长孙稚讨之【萧寳夤传】寳夤以湛为行台郎中寳夤称兵反时湛疾卧于家寳夤令姜俭报湛云道元之来事不可测吾不能坐受死亡不复作魏臣也湛大哭曰王本以穷鸟投人朝廷假王羽翼荣宠至此属国歩多虞不能竭忠报国乃欲乗人间隙守关问鼎湛不能以百口居家为王族灭愿赐骸骨还乡里寳夤素重湛知不为已用听还武功【苏湛传】
　　武泰元年春正月长孙稚克潼关萧宝夤败走
　　正月丙子长孙稚平潼关丁丑雍州城人侯终徳相率攻寳夤寳夤携南阳公主及子与百余骑渡渭而走雍州平【魏书孝明帝纪】时北地人毛鸿宾与其兄遐率乡义将讨宝夤宝夤遣其大将军卢祖迁等击遐为遐所杀又遣其将侯终徳往攻遐会子恢为官军所败长孙稚又遣子子彦破始荣于华州终徳因此势挫还图寳夤军至白门寳夤始觉与终徳交战战败出走寻奔丑奴【萧寳夤传】羊深为尚书左丞萧寳夤反攻围华州正平薛鳯贤等作逆勅深兼给事中黄门侍郎与大行台仆射长孙承业共会潼关规模进止事平以功赐爵新泰男【北史羊深传】
　　孝荘帝永安二年秋九月万俟丑奴陷东秦州
　　万俟丑奴攻东秦城陷之杀刺史髙子朗【魏书孝荘帝纪】
　　三年春三月丑奴冦岐州都督贺防岳大破之
　　贼帅万俟丑奴萧寳夤拥众豳泾凶势日盛荣遣其从子天光为雍州刺史率都督贺防岳侯莫陈恱等总众入关讨之天光既至雍州以众少不敌逡廵未集荣大怒遣其骑兵参军刘贵驰驿诣军加天光杖罚天光等大惧乃进讨连破之【魏书尔朱荣传】时万俟丑奴僭称大号关中骚动荣遣岳讨之荣乃以天光为骠骑大将军雍州刺史以岳为左大都督及军次潼关天光有难色岳曰蜀贼草窃而已公尚迟疑若遇大敌将何以战天光曰今日之事一以相委公宜为吾制之于是进军拒战于渭北破之军威大振天光与岳进至雍州荣又续遣兵至时丑奴自率大众围岐州遣其大行台尉迟菩萨向武功南渡渭水菩萨攻栅已尅还岐州岳以轻骑八百北渡渭擒其县令二人获甲首四百级杀掠其民以挑菩萨菩萨率歩骑二万至渭北岳以轻骑数千与菩萨隔水交言岳称国威菩萨自言强盛往复数返菩萨乃自骄踞令省事传语岳怒曰我与菩萨言卿是何人与我对语省事恃隔水应答不逊岳举弓射之应而倒时已逼暮于是各还岳宻于渭南傍水分置精骑数十为一处随地形便置之明日自将百余骑隔水与贼相见岳渐前进先所置骑随岳而集骑既渐増贼不复测其多少行二十里许便至浅水可济之处岳便驰马东出以示奔遁贼谓岳走乃弃歩兵南渡渭水轻骑追岳东行十余里依横岗设伏兵以待之贼以路险不得前进前后继至半度岗东岳乃廻战身先士卒急击之贼便退走岳号令所部贼下马者皆不听杀贼顾见之便悉投马俄而虏获三千人马亦无遗遂擒菩萨仍渡渭北降歩卒万余收其辎重丑奴弃岐州北走【周书贺防岳传】
　　夏四月朱天光大破丑奴于岐州泾州
　　天光发雍至岐与岳合势军于汧渭之间宣言逺近曰今时将热非可征讨待至秋凉别量进止丑奴谓以为实分遣诸军散营农稼在岐州之北百里泾州遣其太尉侯伏侯元进领兵五千据险立栅且耕且守在其左右千人已下为一栅者乃复数处天光知其势分遂宻严备晡时潜遣轻骑先行断路以防贼知于后诸军尽发昧旦攻围元进大栅防之诸所俘执并皆放散须臾之间诸栅悉来归欵【魏书朱天光传】
　　孝武帝永熈元年夏四月贺防岳袭长安杀尔朱显寿天光之东下也留其弟显寿镇长安召侯莫陈恱欲与俱东岳知天光必败欲留恱共图显夀宇文泰曰恱虽为将不能制物若先说其众必人有留心恱进失尔朱之期退恐人情变动乘此说之事无不济岳喜从之恱与岳袭长安欢以岳为关西大行台岳以泰为左丞事无巨细皆委之【纲目】
　　二年夏四月以宇文泰为关西大都督
　　宇文泰讨侯莫陈恱诛之遂定秦陇长史于谨言于泰曰明公据关中险固之地将士骁勇土地膏腴今天子在洛廹于羣凶若公陈恳诚请都关右挟天子以令诸侯奉王命以讨暴乱此桓文之业千载一时也泰善之髙欢复遣使甘言厚礼以绐泰泰不受封其书以闻魏主命泰引军而东泰使雍州刺史梁御入据长安魏主以泰为关西大都督略阳县公承制封拜【通鉴】
　　三年春二月东梁州民作乱讨平之
　　二月东梁州为夷民侵逼诏使持节车骑大将军行东雍州【五代志曰雍州郑县后魏置东雍州】事泉企为东梁州行台都督以讨之【魏书出帝纪】后周泉企为东雍州刺史蜀人张国隽聚党剽刼州郡不能制企命收而戮之阖郡清肃【册府元】
　　秋七月帝奔长安
　　齐神武稍逼京师帝轻骑入关太祖备仪卫奉迎谒见东阳驿【水经志渭水过新丰合西阳水又东合东阳水】太祖免冠泣涕谢曰臣不能式遏冦虐使乘舆迁幸请拘司败以正刑书帝曰公之忠节曝于朝野朕以不徳负乘致冦今日相见深用厚顔乃奉帝都长安披草莱立朝廷军国之事咸取决焉仍受大将军雍州刺史兼尚书令进封略阳郡公【周书文帝纪】
　　八月髙欢进屯华隂
　　齐神武袭陷潼关侵华隂太祖率诸军屯霸上以待之齐神武留其将薛瑾守关而退【周书文帝纪】泉企魏孝武初加车骑大将军左光禄大夫齐神武専政魏帝有西镇之心欲委企以山南之事乃除洛州刺史未几帝西迁神武率众至潼关企遣其子元礼督乡里五千人北出太谷以御之齐神武不敢进【泉企传】
　　冬十月大都督泰克潼关
　　齐薛瑾守关太祖乃进军讨瑾虏其卒七千还长安进位丞相【周书文帝纪】
　　文帝大统元年春正月东魏袭华州刺史王罴击之王罴镇华州尝修州城未毕梯在外齐神武遣韩轨司马子如从河东宵济袭罴罴不之觉比晓轨众已乘梯入城罴尚卧未起闻閤外汹汹有声便袒身露髻徒跣持一白梃大呼而出敌见之惊逐至东门左右稍集合战破之轨众遂投城遁走【周书王罴传】
　　迁灵州豪帅于咸阳
　　太祖遣李虎李弼赵贵等讨曹泥于灵州迁其豪帅于咸阳【周书文帝纪】
　　二年春三月东魏陷夏州
　　髙欢自将万骑袭魏夏州不火食四日而至缚矟为梯夜入其城擒刺史斛防俄弥突因而用之留张琼将兵镇守迁其部落以归【纲目】
　　三年春三月大丞相泰及东魏战于潼关斩其大将窦泰
　　东魏冦龙门屯军蒲坂造三道浮桥渡河又遣其将窦泰趣潼关太祖出军广阳召诸将曰贼今掎吾三面又造桥于河示欲必度是欲缀吾军使窦泰得西入耳泰屡胜而骄今出其不意袭之必克克泰则欢不战而自走矣庚戍太祖率骑六千还长安声言欲保陇右辛亥潜出军癸丑旦至小关窦泰猝闻军至惶惧依山为阵未及成列太祖纵兵击破之尽俘其众万余人斩泰传首长安齐神武亦撤桥而退【周书文帝纪】
</div>
    <div class="pagination">
<a href="陕西通志_page418.html">上一页</a><span>...</span><a href="陕西通志_page414.html">414</a><a href="陕西通志_page415.html">415</a><a href="陕西通志_page416.html">416</a><a href="陕西通志_page417.html">417</a><a href="陕西通志_page418.html">418</a><span class="current-page">419</span><a href="陕西通志_page420.html">420</a><a href="陕西通志_page421.html">421</a><a href="陕西通志_page422.html">422</a><a href="陕西通志_page423.html">423</a><a href="陕西通志_page424.html">424</a><span>...</span><a href="陕西通志_page420.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
