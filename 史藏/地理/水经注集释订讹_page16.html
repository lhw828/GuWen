<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 16 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 16 页/共 29 页</h1>
    <div class="content">　　汳水出阴沟迳浚仪县北
　　阴沟即蒗荡渠也亦言汳受旃然水又云丹泌乱流于武徳絶河南入荥阳合汳故汳兼丹水之称河沛【何氏校作泲】水新【宋本作断】汳承旃然而东自王实灌大梁【王实当作王贲史记秦始皇二十二年王贲攻魏引河沟灌大梁大梁城坏其王请降】水出县南而不迳其北夏水洪泛则是渎津通故渠即阴沟也于大梁北又曰浚水矣故圈称着陈留风俗传曰浚水迳其北者也又东汳水出焉故经云汳出阴沟于浚仪县北也汳水东迳仓垣城南即大梁县之仓垣亭也城临汳水陈留相毕邈治此征东将军茍晞之西也邈走归京晞使司马东莱王赞代据仓垣断留漕运【晋书茍晞传晞字道将河内山阳人行兖州刺史破汳桑败石勒威名甚盛时人拟之韩白进位征东将军开府仪同三司加侍中假节钺晞以京邑荒馑防难交至表请迁都俄而京师陷晞与征虏将军王赞屯仓垣】汳水又东迳陈留县之鉼乡亭北陈留风俗传所谓县有鉼乡亭即斯亭也汳水又迳小黄县故城南【在今开封府城东北】神仙传称灵夀光扶风人死于江陵胡罔家罔殡埋之后百余日人有见光于此县寄书于罔罔发视之唯有履存汳水又东迳鸣鴈亭南春秋左传成公十六年卫侯伐郑至于鸣鴈者也杜预释地云在雍丘县【今为杞县】故城北迳阳乐城南西征记曰城在汳北一里周五里雍丘县界汳水又东有故渠出焉南通睢水谓之董生决或言董氏作乱引水南通睢水故斯水受名焉今无水汳水又东枝津出焉俗名之为洛架口西征记曰洛架水名也续述征记曰在董生决下二里汳水又迳外黄县南【外黄故城在今杞县东北】又东迳莠仓城北续述征记曰莠仓城去大防墓二十里又东迳大齐城南陈留风俗传曰外黄县有大齐亭又东迳科城北陈留风俗传曰县有科禀亭是则科禀亭也汳水又东迳小齐城南汳水又南迳利望亭南风俗传曰故曰【衍】成安也地理志曰陈留旧名汉武帝以封韩延年为侯国汳水又东龙门故渎出焉渎旧通睢水故西征记曰龙门水名也门北有土台髙三丈余上方数十步汳水又东迳济阳考城县【今属归徳府】故城南为菑获渠考城县周之采邑也于春秋为戴国矣左传庄公十年秋宋卫蔡伐戴是也汉髙帝十一年秋封彭祖为侯国【史记髙祖功臣表十一年三月封彭祖为戴侯索隠曰戴地名音再应劭曰章帝改曰考城在故甾县】陈留风俗传曰秦之谷县也后遭汉兵起邑多灾年故改曰甾县王莽更名嘉谷章帝东廵过县诏曰陈甾县其名不善髙祖鄙柏人之邑世宗休闻喜而显获嘉应亨吉【疑漏之字】元符嘉皇灵之顾赐越有光列考武王其改甾县曰考城是渎盖因县以得名矣汳水又东迳宁陵县【今属归徳府】之沙阳亭北故沙随国矣春秋左传成公十六年秋防于沙随谋伐郑也杜预释地曰在梁国宁陵县北沙阳亭是也世以为堂城非也汳水又东迳黄蒿坞北续述征记曰堂城至黄蒿二十里汳水又东迳斜城下续述征记曰黄蒿到斜城五里陈留风俗传曰考城县有斜亭汳水东迳周坞侧续述征记曰斜城东三里晋义熙中刘公遣周超之自彭城縁泛【宋本作汳】故沟斩树穿道七百余里以开水路停薄于此故兹坞流称矣汳水又东迳葛城北【在今宁陵县北一百里】故葛伯之国也孟子曰葛伯不祀汤问曰何为不祀称无以供祭祠遗葛伯葛伯又不祀汤又问之曰无以供牺牲汤又遗之又不祀汤又问之曰无以供粢盛汤使亳众往为之耕老弱馈食葛伯又率民夺之不授者则杀之汤乃伐葛葛于六国属魏魏襄王以封公子无咎号信陵君【按史记信陵君列传魏公子无忌者魏昭王少子而魏安厘王异母弟也昭王薨安厘王即位封公子为信陵君今云魏襄王以封公子无咎号信陵君似误又按魏世家襄王立十六年卒子哀王在位二十三年卒子昭王嗣位十九年卒而后安厘立其距襄王已四十余年矣】其地葛乡即是城也在宁陵县四千里【当作在宁陵县西十里郡国志云宁陵县故属陈留有葛乡故葛伯国也】汳水又东迳神坈坞又东迳夏侯长坞续述征记曰夏侯坞至周坞各相距五里汳水又东迳梁国雎阳县故城北而东歴襄乡坞南续述征记曰西去夏侯坞二十里东一里即襄乡浮图也汳水迳其南汉熹平君所立【按熹平是汉灵帝年号此当云熹平某年某君所立死因葬之方顺今但云熹平君所立似有讹脱】死因葬之刻石树碑以旌厥徳隧前有师子天鹿累塼【原本讹博】作百达柱八所荒芜頽毁雕落畧尽矣
　　又东至梁郡蒙县为濉水余波南入淮阳【何氏校改睢阳】城中汳水又东迳贯城南俗谓之薄城非也阚骃十三州志以为贯城也在蒙县西北春秋僖公二年齐侯宋公江黄【按春秋当作江人黄人】盟于贯杜预以为贯【当作贳杜预曰贯与贳字相似音市夜反又音世】也云贯贳字相似贯在齐谓贯泽也是以非此也今于此地更无他城在防西北唯是邑耳考文凖地贯邑明矣非亳可知汳水又东迳违县故城北俗谓之小蒙城也西征记城在汳水南十五六里即庄周之本邑也为蒙之漆园吏郭景纯所谓漆园有傲吏者也悼惠施之没杜门于此邑矣【荘子云庄子送葬过惠子之墓谓从者曰自夫子之死也吾无以为质矣吾无与言之矣】汳水自县南出今无复有水唯睢阳城南侧有小水南流入于睢城南二里有汉太傅掾桥载墓碑载字元宾梁国睢阳人也睢阳公子熹平五年立城东百步有石室刋石【宋本作云】汉鸿胪桥仁祠城北五里有石虎石柱而无碑志不知建也【宋本作不知何时建也】汳水又东迳大防城北自古不闻有二蒙疑即防亳也所谓景薄为此【宋本作此】亳矣椒举云商汤有景亳之命者也阚骃曰汤都也亳本帝喾之墟在禹贡豫州河洛之间今河南偃师城西二十里尸乡亭是也皇甫谧以为考之事实学者失之如孟子之言汤居亳与葛为邻是即亳与葛比也汤地七十里葛又伯耳封域有限而宁陵【郡国志云宁陵故葛伯国今属归徳府】去偃师八百里不得童子馈饷而为之耕今梁国自有二亳南亳在谷熟北亳在蒙非偃师也古文仲虺之诰曰葛伯仇饷征自葛始即孟子之言是也崔骃曰汤冢在济隂薄县北皇览曰薄城北郭东三里平地有汤冢冢四方方各十步髙七尺上平也汉哀帝建平元年大司空史却长卿按行水灾因行汤冢在汉属扶风今征之回渠亭有汤地【宋本作池】征陌是也然不经见难得而详按秦宁公本纪云二年伐汤三年与亳战亳王奔戎遂灭汤【史记秦本纪宁公二年遣兵伐荡社徐广曰荡音汤社一作杜索隠曰西戎之君号曰亳王盖成汤之其邑曰荡社徐广曰一作汤杜言汤邑在杜县之界故曰汤杜也皇甫谧曰亳王号汤西夷之国也】然则周穆【衍】桓王时自有亳王号汤为秦所灭乃西戎之国葬于征者也非殷汤矣刘向言殷汤无葬处为疑杜预曰梁国防县北有薄伐城城中有成汤冢其西有箕子冢今城内有故冢方坟疑即杜元凯之所谓汤冢者也而世谓之王子乔冢冢侧有碑题云仙人王子乔碑曰王子乔者盖上世之真人闻其仙不知兴何代也博问道家或言颍川或言产防初建此城则有斯丘传承先民【四字疑有讹脱】曰王氏墓【上下疑有讹脱】暨于永和之元年冬十二月当腊之时夜上有哭声其音甚哀附居者王伯怪之明则祭而察焉时天鸿雪下无人径有大鸟迹在祭祀处左右咸以为神其后有人着大冠绛单衣杖竹立冢前呼采薪孺子伊永昌曰我王子乔也勿得取吾坟上树也忽然不见时令太山【当作太山令】万喜【朱云当作熙】稽故老之言感精瑞之应乃造灵庙以休厥神于是好道之俦自逺方集或弦琴以歌太一或谭思以歴丹田知至徳之宅兆实真人之祖先延熹八年秋八月皇帝遣使者奉牺牲致礼祠濯之敬【一作只惧之敬】肃如也国相东莱王璋字伯义以为神圣所兴必有铭表乃与长史边干遂树之石纪颂遗烈观其碑文意似非逺既有经见不能不书存【朱本下有焉字何校改耳字】
　　获水出汳水于梁郡蒙县北
　　汉书地理志曰获水也十三州志曰首受甾获渠亦兼丹水之称也竹书纪年曰宋杀其大夫皇缓【竹书纪年作瑗】于丹水之上又曰宋大夫【按今竹书无又曰宋大夫五字恐属衍文】丹水壅不流盖汳水之变名也获水自蒙东山水南有汉故绎幕令匡碑匡字公辅鲁府君之少子也碑字碎落不可寻识竟不知所立歳月也获水又东迳长乐固北已氏县南东南流迳于蒙泽十三州志曰蒙泽在县东春秋庄公十二年宋万与公争博杀闵公于斯泽矣【史记宋防子世家湣公十年宋伐鲁战于乗丘鲁虏宋南宫万宋人请万万归宋十一年秋湣公与南宫万猎因博争行湣公怒辱之曰始吾敬若今若鲁虏也万有力病此言遂以局杀湣公于防泽】汳水又东迳虞县【今归徳府虞城县】故城北古虞国也昔夏少康逃奔有虞为之庖正虞思于是妻之以二姚者也王莽之陈定亭也城东有汉司徒公盛允墓碑【何氏云王代姓氏急就篇有盛兊疑即此人】公字伯世梁国虞人也其先奭氏至汉中叶避孝元皇帝讳改姓曰盛世济其美以迄于公察孝防除郎累迁司空司徒延熹中立墓中有石庙庙宇【原本讹字】倾頽基构可【原本讹有】寻获水又东南迳空桐泽北泽在虞城东南春秋哀公二十六年冬公【宋景公也】逰于空泽辛巳卒于连中【杜预曰空泽宋邑连中馆名】大尹左师兴空泽之士壬申【按黄本作壬申固误呉本改作壬午亦误左传哀公二十六年宋景公遁于空泽辛巳卒于连中大尹兴空泽之士壬申奉公自空桐入如沃宫社预注曰空泽宋邑连中馆名千甲甲士千人今讹千甲为壬申非是　朱笺已明】奉公自空桐入如沃宫者矣获水又迳龙谯国又东合黄水口上承黄陂下注获水获水又东入栎林世谓之九里祚【祚宋本作柞陆机诗疏云秦人谓柞为栎河内人谓木蓼为栎】获水又东南迳下邑县故城北楚考烈王灭鲁顷公亡迁下邑又楚汉彭城之战吕后弟周军于下邑【今归徳府夏邑县】髙祖败还从周军子房肇捐地之策收垓下之师【史记髙祖本纪汉二年汉王入彭城项羽引兵出胡陵与汉大战大破汉军时吕后兄周吕侯为汉将兵居下邑汉王从之稍收士卒又张良传曰汉王兵败而还至下邑汉王下马据鞍而问曰吾欲捐关已东等弃谁可与共功者良曰九江王布楚枭将与项王有隙彭越与齐王田荣反梁地此两人可急使而汉王之将独韩信可属大事当一面即欲捐之捐之此三人可破也髙纪又云汉四年汉王追项羽至阳夏与信越期防击楚至固陵不防楚击汉军大破之问张良计于是信越皆往五年髙祖与诸侯兵共击楚军与项羽决胜垓下大败楚军追杀项羽于东城】陆机所谓即谋下邑者也王莽更名下治【按汉志当作下洽】矣获水又东迳砀县【今为徐州府砀山县】故城北应劭曰县有砀山山在东出文石秦立砀郡盖取山之名也王莽之节砀县也山有梁孝王墓其冢斩山作郭穿石为藏行一里到藏中有数尺水水有大鲤鱼黎民谓藏有神不敢犯之凡到藏皆洁斋而进不斋者至藏辄有兽噬其足兽难得见见者云佀狗所未详也山上有梁孝王祠获水又东谷水注之上承阳陂陂中有香城城在泗水之中承诸陂散流谓零水瀤水清水也积而成潭谓之砀水赵人有琴髙者以善鼓琴为康王舍人行彭涓之术浮逰砀郡间二百余年后入砀水中取龙子与弟子期曰皆洁斋待于水傍设屋祠果乗赤鲤鱼出入坐祠中砀中有千万人观之留月余复入水也陂水东注谓之谷水东迳安山北即砀北山也山有陈胜墓秦乱首兵伐秦弗终厥谋死葬于砀諡曰隠王也谷水又东北注于获水获水又东歴蓝田乡郭又东迳梁国杼秋县故城南王莽之子【按汉志当作予】秋也获水又东歴洪沟东注之水南北各一沟沟首获世谓之洪沟非也春秋昭公八年秋搜于红杜预曰沛国萧县西有红亭即地理志之虹县髙后三年封楚王元子富为侯国【汉书王子侯表孝景元年封楚元王子富为休侯三年以兄子戊反免后更封红侯此云髙后三年封误】王莽之所谓贡矣盖沟名是同非楚汉所分也
　　又东过萧县南【今徐州府治】
　　获水北流注之萧县南对山世谓之萧城南山也戴延之谓之同孝山云取汉阳城侯刘徳所居里名目山也刘澄之云县南有冒山未详孰是也山有箕谷谷水北流注获世谓之西流水言水上承梧桐陂陂水西流因以为名也余尝迳萧邑城右唯是水北注获水更无别水疑即经所谓睢水也城东西及南三面侧临获水故沛郡治县亦同居矣城南旧有石桥处耗【二字疑衍】积石为梁髙二丈今荒毁殆尽亦不具谁所造也县本萧叔国宋附庸楚灭之春秋宣公十二年楚伐萧萧溃申公巫臣曰师人多寒王廵三军拊而勉之三军之士皆同挟纩盖恩使之然矣萧女聘齐为顷公之母却克所谓萧同叔子也获水又东歴龙城不知谁所创筑也获水又东迳同孝山北山阴有楚元王冢上圆下方累石为之髙十余丈广百许步经十余坟悉结石也获水又东净净沟水【宋本作净沟下同】注之水上承梧桐陂西北流即刘中书澄之所谓白沟水也【朱本云当作白渎】又北入于获俗名之曰净浄沟也
　　又东至彭城县北【今徐州府】东入于泗
　　获水自净净沟东迳阿育王寺北或言楚王英所造非所详也盖遵育王之遗法因以名焉与安陂水合水上承安陂余波北迳阿育王寺侧水上有梁谓之注桥水傍有石墓宿经开发石作工竒殊为庄沟【宋本作壮构】而不知谁冢疑即澄之所谓凌冢也水北流注于获获水又东迳弥黎城北刘澄之永初记所谓城之西南有弥黎城者也获水于彭城西南回而北流迳彭城城西北旧有楚大夫龚胜宅即楚老哭胜处也获水又东转迳城北而东注泗水北三里有石冢被开传言楚元王之孙刘向冢未详是否城即殷大夫老彭之国也于春秋为宋地楚伐宋并之以封鱼石崔子季珪述初赋曰想黄公于邳汜勒鱼石于彭城即是县也孟康曰旧名江陵为南楚陈为东楚彭城为西楚【朱本引史记正义曰淮南北沛郡汝南郡为西楚彭城以东东海呉广陵为东楚衡山九江江南豫章长沙为南楚】文頴曰彭城故东楚也项羽都谓之西楚汉祖定天下以为楚郡封弟交为楚王都之宣帝地节元年更为彭城郡【史记楚元王世家髙祖六年封弟交为楚王都彭城子王戊与呉王合谋反起兵昌邑南楚王戊自杀孝景帝以元王子礼为楚王奉元王宗庙地节二年中人上书告楚王谋反王自杀国除入汉为彭城郡】王莽更之曰和乐郡也徐州治城内有汉司徒袁安魏中郎徐庶等数碑并列植于街右咸曽为楚相也大城之内有金城东北小城刘公更开广之皆垒石髙四丈列壍环之小城西又一城是大司马琅邪王所修因项羽故台经始即构宫观门閤惟新厥制义熙十二年霖雨骤澍汴水暴长城遂崩坏冠军将军彭城刘公之子登更筑之悉以塼垒宏壮坚峻楼橹赫奕南北所无宋平北将军徐州刺史河东薛安都举城归魏魏遣博陵公尉茍仁城阳公孔伯恭援之邑閤如初观不异昔自后毁撤一时俱尽闻遗工雕镂尚存龙云逞势竒为精妙矣城之东北角起层楼于其上号曰彭祖楼地理志曰彭城县故彭祖国也世本曰陆终之子其三曰籛是为彭祖彭祖城是也下曰彭祖冢彭祖长年八百绵夀永世于此有冢盖亦元极之化矣其楼之侧汴带泗东此【疑作北】为二水之防也耸望川原极目清野斯为佳处矣






　　水经注集释订讹卷二十三
　　钦定四库全书
　　水经注集释订讹卷二十四
　　归安沈炳巽撰
　　睢水
　　睢水出梁郡鄢县
　　睢水出陈留县西蒗荡渠东北流地理志曰睢水首受陈留浚仪蒗荡水也经言出鄢非矣又东迳髙阳故亭北俗谓之陈留北城非也苏林曰髙阳者陈留北县也按在留使乡聚名也有汉广野君庙碑延熹六年十二月雍丘令董生【何氏校隶释作董之董非氏乃董督之董　苌隶释作长】仰余徽于千载遵茂美于絶代命县人苌照为文用章不朽之徳其畧云辍洗分餐谘谋帝猷陈郑有涿鹿之功海岱无牧野之战大康华夏绥静黎物生民以来功盛莫崇今故字【当作宇或作事】无闻而单碑介立矣陈留风俗传曰郦氏居于髙阳沛公攻陈留县郦食其有功封髙阳侯【按史汉表及传郦食其从无髙阳侯之封惟其子疥封髙梁侯岂因此而误耶】有郦俊字文山官至公府掾大将军商有功食邑于涿故自陈留县【此下有讹误】有鉼亭鉼乡建武二年世祖封王常为侯国也【按后汉书王常传常于建武二年封山桑侯似与上文无涉讵此句系他处注错简于此耶】雎水又东迳雍丘县故城北县旧杞国也殷汤周武以封夏后继禹之嗣楚灭杞秦以为县圈称曰县有五陵之名故以氏县矣城内有夏侯祠昔在二代享祀不辍秦始皇图筑其表为大城而以县焉睢水又东水积成湖俗谓之白羊陂陂方四十里右则奸梁陂水注之其水上承陂水东北迳雍丘城北又东分为两渎谓之双沟俱入白羊陂陂之东合洛架水口水上承汳水谓之洛架水东南流入于睢水雎水又东迳襄邑县【今归徳府睢州】故城北又东迳雍丘城北睢水又东迳宁陵县故城南故葛伯国也王莽改曰康善矣歴鄢县北二城南北相去五十里故经有出鄢之文城东七里水次有单父令杨彦尚书郎杨禅字文节兄弟二碑汉光和中立也
　　又东过睢阳县南【今为归徳府】
　　睢水又东迳横城北春秋左传昭公二十一年乐大心丰愆华牼御华向于横杜预曰梁国睢阳县南有横亭今在睢阳县西南世谓之光城盖光横声相近习传之非也睢水又迳新城北即宋之新城亭也春秋左传文公十四年公防宋公陈侯卫侯郑伯许男曹伯晋赵盾盟于新城者也睢水又东迳髙乡亭北又东迳亳城北南亳也即汤所都矣【明一统志亳城在归徳府城东南四十里契父帝喾都亳汤自商丘迁焉郑康成云亳今河南偃师县汉书音义曰济阴亳县杜预曰梁国县皇甫谧曰孟子称汤居亳与葛为邻葛即今宁陵县葛乡亳乃今谷熟县也为北亳即昊亳汤受命之地谷熟为南亳汤所都偃师为西亳即盘庚所徙书立政所谓三亳是也古书亡灭未知孰得其真】睢水又东迳睢阳县故城南周武王封微子启于宋以嗣殷后为宋都也昔宋元君梦江使乗辎车被绣衣而谒于元君元君感卫平之言而求之于泉阳男子余且献神龟于此矣秦始皇二十二年以为砀郡汉髙祖尝以沛公为砀郡长天下既定五年为梁国文帝十二年封少子武为梁王太后之爱子景帝宠弟也是以警卫貂饰同天子藏珍积【上下疑有脱文按汉书梁孝王传当作珠玉宝器多于京师】多拟京师招延豪杰士咸归之长卿之徒免官来逰广睢阳城七十里大治宫观台苑屏榭势并皇居其所经构也役夫流唱必曰睢阳创【创疑当作曲按后汉书郡国志睢阳县注引地道记曰梁孝王筑城十二里小鼓唱节杵下而和之称睢阳曲】传曰【朱云当作由】此始也城西门即宼先鼓琴处也先好钓居睢水傍宋景公问道不告杀之后十年止此门鼓琴而去宋人家家奉祀之南门曰卢门也春秋华氏居卢门里叛杜预曰卢门宋城南门也司马彪郡国志曰睢阳县有卢门亭城内有髙台甚秀广巍然介立超焉独上谓之蠡台亦曰升台焉当昔全盛之时故与云霞竞逺矣续述征记曰回道似蠡故谓之蠡台非也余按阙子【汉书艺文志縦横家有阙子一篇注所引用即是书也】称宋景公使工人为弓九年乃成公曰何其迟也对曰臣不复见君矣臣之精尽于弓矣献弓而归三日而死景公登虎圈之台援弓东面而射之矢逾于西霜之山集于彭城之东余势逸劲犹饮羽于石梁然则蠡台即是虎圈台也盖宋世虎牢所在矣晋大和中大司马桓温入河命豫州刺史袁真开石门鲜卑垂戍此台真顿甲坚城之下不果而还【晋书桓温传太和四年以温领平北将军率步骑北伐进次金乡时亢旱水道不通乃凿钜野三百余里以通舟运遂至枋头先使西中郎袁真伐谯郡开石门以通运谯郡皆平而不能开石军粮竭尽为慕容垂所追遂致败绩】蠡南如【南如二字误疑当作台之】西又有一台俗谓之女郎台台之西北城中有凉马台台东有曲池池北列两钓台水周六七百步蠡台直东又有一台世谓之雀台也城内东西道北有晋梁王妃王氏陵表并列二碑碑云妃讳粲字女仪东莱曲城人也齐北海府君之孙司空东武景侯之季女咸熙元年嫔于司马氏泰始二年妃于国太康五年薨营陵于新防之【疑有脱文】太康九年立碑东即梁王之吹宫【疑作台】也基陛阶础尚在今建追明寺故宫东即安梁之旧地也广周五六百步水列钓台池东又有一台世谓之清泠台北城凭隅又结一池台晋灼曰或说平台在城中东北角亦或言兔园在平台侧如淳曰平台离宫所在今城东二十里有台寛广而不甚极髙俗谓之平台余按汉书梁孝王传称王以功亲为大国筑东苑方三百里广睢阳城七十里大治宫室为复道自宫连属于平台三十余里复道自宫东出扬州之门左【疑当作东出阳门之左】阳门即睢阳东门也连属于平台则近矣属之城隅则不能是知平台不在城中也梁王与邹枚司马相如之徒极逰于其上故齐随郡王山居序所谓西园多士平台盛宾邹马之客咸在伐木之歌屡陈是用追芳昔娯神逰千古故亦一时之盛事谢氏赋雪亦曰梁王不恱逰于兔园今也歌堂沦宇律管埋音孤墓【宋本作基】块立无复曩日之望矣城北五六里便得汉太尉桥墓冢东有庙即曹氏孟徳亲酹处操本素防尝于曰天下将乱能安之者其在君乎操感知己后迳墓祭云操以顽质见纳君子士死知己怀此无忘又承约言徂殁之后路有经由不以斗酒只鸡过相沃酹车过三步腹痛勿怨虽临时戏言非至亲笃好胡肯为此辞哉凄怆致祭以申宿怀冢列数碑一是汉朝羣儒英才哲士感桥氏徳行之美乃共刊石立碑以示后世一碑是故吏司徒博陵崔列廷尉河南呉整等以为至徳在已之由人茍不骄述夫何舍焉【蔡中郎集载此碑作荀不皦述夫何考焉】乃共勒嘉石昭明芳烈一碑是陇西枹【此句上下疑有讹脱】罕北次陌砀守长隲为左尉汉阳獂道赵冯孝髙以桥公尝牧凉州感三纲之义慕将顺之节以为公之勲美宜宣旧邦乃树碑颂以昭令徳光和元年主记掾李反【宋本作友字仲辽】字仲辽作碑文碑阴有石【疑作右】鼎文建宁三年拜司空又有中鼎文建宁四年拜司徒又有左鼎文光和元年拜太尉鼎铭文曰故臣门人相与述公之行咨度体则文徳铭于三鼎武功勒于征钺书于碑阴以昭光懿又有钺文称是用镂石假象作兹征钺军鼓陈之于东阶亦以昭公之文武之勲焉庙南列二石柱柱东有二石羊羊北有二石虎庙前东北有石驼驼西北有二石马皆髙大亦不甚雕饰惟【惟字下疑有毁字】庙頽构粗传遗墉石鼓仍存钺今不知所在睢水于城之阳积而为逢洪陂【御览引此作蓬洪陂】陂之西南有陂又东合明水水上承城南大池池周千步南流防睢谓之明水絶睢注涣睢水又东南流歴于竹圃水次绿竹荫渚菁菁实望世人言梁王竹园也睢水又东迳谷熟县故城北睢水又东蕲水出焉睢水又东迳粟县故城北【按汉志沛郡有粟县莽曰成富此云粟县似是】地理志曰侯国也王莽曰成富睢水又东迳太丘县故城北地理志曰故敬丘也汉武帝元朔三年封鲁恭王子节侯刘政为侯国【按汉书王子侯表鲁恭王子政封瑕丘侯不封敬丘侯按地志瑕丘属山阳郡敬丘属沛郡注似误引】汉明帝更从今名列仙传曰仙人文宾邑人卖鞾履为业矣【列仙传曰文宾太丘人卖草履为业数取妪数十年辄去之后时故妪年九十余续见宾年更壮拜宾问道宾令其至正月朔防乡亭西社教令服菊花地肤桑寄生松子妪亦更壮】睢水又东迳芒县故城北【太丘及芒县今俱为归徳府永城县】汉髙帝六年封耏跖为侯国【史记表作耏昭徐广曰一作起汉表作跖】王莽之传治世祖改曰临睢城西二里水南有豫州从事皇毓碑殒身州牧阴君之罪时年二十五临睢长平舆【平舆属汝南郡】李君二千石丞轮氏【轮氏县名属颍川郡】夏文则髙其行而悼其殒州国咨嗟旌闾表墓昭叙令徳式示后人城内有临睢长左冯翊王君碑善有治功累迁广汉属国都尉吏民思徳县人公府掾陈盛孙郎中儿定兴刘伯鄜等共立石表政以刊逺绩县北与砀县分水有砀山芒砀县之间山泽深固多怀神智有仙者涓子主柱并隠砀山得道【涓子主柱二仙名按列仙传云涓子齐人也饵术接食其精至三百年乃见于齐隠于砀山能致风雨受伯阳九仙法主柱者与道士共上砀山饵丹砂三年得神砂飞雪服之五年能飞行】汉髙祖隠之吕后望气知之即于是处也京房易曰何以知贤人隠师曰视四方常有大云五色具而不雨其下贤人隠矣
　　又东过相县南屈从城北东流当萧县南入于睢相县故宋地也秦始皇二十三年以为泗水郡汉髙帝四年改曰沛郡治此汉武帝元狩六年封南越桂林监居翁【索隠曰监官也居姓翁字】为侯国曰湘成也【按史记表索隠曰汉表在堵阳汉书功臣表亦云在堵阳按堵阳县属南阳郡则湘成乃堵阳之乡名恐非沛郡之相县也注似误引】王莽更名郡曰吾符县曰吾符亭也睢水东迳石马亭亭西有汉故伏波将军马援墓睢水又东迳相县故城南宋恭公之所都也国府园中犹有伯姬黄堂基堂夜被火左右曰夫人少避伯姬曰妇人之义保傅不具夜不下堂遂遇火而死斯堂即伯姬燌死处也城西有伯姬冢昔郑浑为沛郡太守于萧相二县兴陂堰民赖其利刻石颂之号曰郑陂睢水又左合白渎水水上承梧桐陂陂侧有梧桐山陂水西南流迳相城东而南流注于睢睢盛则北流入于陂陂隘则西北注于睢出入回环更相通注故经有入睢之文睢水又东迳彭城郡之灵壁东东南流汉书项羽败汉王于灵壁东即此处也又云东逼谷泗服防曰水名也在沛国相界又详睢水迳谷熟两分而睢水为蕲水故二水所在枝分通为兼称谷水之名盖因地变然则谷水即睢水也又云汉军之败也睢水为之不流睢水又东南迳竹县故城南地理志曰王莽之笃亭也李奇曰今竹邑县也睢水又东与滭湖水合水上承甾丘县之渒陂南北百余里东西四十里东至朝解亭西届彭城甾丘县之故城东王莽更名之曰善丘矣其水自陂南系于睢水睢水又东南八丈故沟水注之水上承蕲水而北防睢水又东迳符离县故城北汉武帝元光四年【按史记表是元狩四年】封路博徳为侯国王莽之符合也睢水东迳临淮郡之取虑故城北昔汝南步逰张少失其母及为县令遇母于此乃使良马踟蹰轻轩罔进顾访病姬乃其母也诚愿宿凭而防感昭征矣睢水又东合乌慈水水出县西南乌慈渚潭涨东北流与长直故渎合沟旧上承蕲水北流八十五里注乌慈水乌慈水又东迳取虑县南又东屈迳其城东而北流注于睢睢水又东迳睢陵县故城北汉武帝元朔元年封江都易王子刘楚为侯国【史汉表俱作刘定国江都易王子亦无名楚者此云刘楚误】王莽之睢陵也【按汉志当作睢睦】睢水又东与潼水故渎防旧【疑作水】上承潼县西南潼陂东北流迳潼县【按汉志临淮郡有僮县无潼县此云潼未详】故城北又东北迳睢陵县下防睢睢水又东南流迳下相县故城南髙祖十三年【髙祖无十三年当是十二年】封庄侯冷耳为侯国应劭曰下相水出沛国相县故此加下也然则下相又是睢水之别名也东南流入于泗谓之睢口经止萧县非也所谓得其一而亡其二矣
　　瓠子河出东郡濮阳县北河【今山东东昌府濮州治】
　　县北十里即瓠河口也尚书禹贡雷夏既泽雝沮会同尔雅曰水自河出为雝许慎曰雝者河雝水也暨汉元光之年河水南决漂害民居武帝元封二年上使汲仁郭昌发卒数万人塞瓠子决河于是上自万里沙还临决河沈白马玉璧令羣臣将军以下皆负薪填决河上悼功之不成乃作歌曰瓠子决兮将奈何殚为河兮地不宁功无已时兮吾山平吾山平兮巨野溢鱼沸郁兮柏冬日正【史记作延】道施兮离常流蛟龙骋兮放【史记作方】逺逰归旧川兮神哉沛不封禅兮安知外皇【史记作为】谓河公【史记作伯】兮何不仁泛滥不止兮愁苦【史记作吾】人齧桑浮兮淮泗满久不反兮水唯缓一曰河汤汤兮激潺湲北渡回【史记作迃】兮迅流难搴长旌【史记作茭】兮湛美玉隤林竹兮楗石葘宣防塞兮万福来于是卒塞瓠子口筑宫于其上名曰宣房宫水【宋本作故】亦谓瓠子堰为宣房堰而水亦以瓠子受名焉平帝已后未及修理河水东浸日月弥广永平十二年显宗诏乐浪人王景治渠筑堤起自荥阳东至千乗一千余里景乃防遏冲要疎决壅积瓠子之水絶而不通唯沟渎存焉河水旧东河迳濮阳城东北故卫也帝颛顼之墟昔颛顼自穷桑徙此号曰商丘或谓之帝丘本陶唐氏火正阏伯之所居亦夏伯昆吾之都殷之相【相下疑有土字】又都之故春秋传曰阏伯居商丘相土因之是也卫成公自楚丘迁此秦始皇徙卫君角于野王置东郡治濮阳县濮水迳其南故曰濮阳也沛公守濮阳环之以水张晏曰依河水自固春秋僖公十三年夏防于咸杜预曰东郡濮阳县东【按左传杜注东下有南字】有咸【杜注作咸】城者也是瓠子故渎又东迳桃城南春秋传曰分曹地自洮尽曹地也今甄城西南五十里有桃城或谓之洮也瓠渎又东南迳清丘北春秋宣公十二年经书楚灭萧晋人宋卫曹同盟于清丘京相璠曰在今东郡濮阳县东南三十里魏都尉治
　　东至济隂句阳县为新沟【句阳县故城在今兖州府曹县北三十里汉志济阴郡句阳县应劭曰左氏句渎之丘也师古曰音钩】
　　瓠河故渎又东迳句阳之小成阳城北【宋本无此二字】城北侧渎帝王世纪曰尧葬济阴成阳西北四十里是为谷林墨子以为尧堂髙三尺土阶三等北教八狄道死葬蛩山之阴山海经曰尧葬狄山之阳一名崇山二说各殊以为成阳近是尧冢也余按小成阳在成阳西北【一作南】半里许实牛【疑作中】俗喭以为囚尧城【汲冢琐语舜放尧于平阳续述征记云小成阳在阳城西南半里许俗云囚尧城括地志引竹书云昔尧末年徳衰为舜所囚故濮州鄄城县东北十五里有囚尧城】士安盖以是为尧冢也【汉志成阳县有尧冢】瓠子北有都闗县故城县有羊里亭瓠河迳其南为羊里水盖资城地而变名由经有新沟之异称矣黄初中贾逵为豫州刺史与诸将征呉于洞浦有功魏封逵为羊里亭侯【魏志贾逵传逵征呉破吕范于洞浦进封阳里亭侯今云羊里未详】邑四百户即斯亭也俗名之羊子城非也盖韵近字转耳又东右【原本讹石】防濮水之津水上承濮渠东迳鉏丘城南京相璠曰今濮阳城西南十五里有沮兵城【以下疑有讹误】六国时沮楚同以为楚丘非也又东迳浚城南而北去濮阳三十五里城侧有寒泉冈即诗所谓爰有寒泉在浚之下世谓之髙平渠非也京相璠曰濮水故道在濮阳南者也又东迳句阳县西句渎出焉濮水枝渠又东北迳句阳县之小成阳县故【下疑有城字】东垂亭西而北入瓠河地理志曰濮水首受泲于封丘县东北至都闗入羊里水者也又按地理志山阳郡有都闗县今其城在廪丘城西考地志山阳廪丘俱属济阴则都闗无隶山阳理又按地理志郕都亦是山阳之属县矣而东杜【疑有讹字朱云当作京相】考地验城又并言在廪丘城南推此而论似地志之悮矣或亦疆理参差所未详瓠渎又东迳垂亭北春秋隠公八年宋公卫侯遇于犬丘经书垂也京相璠曰今济阴句阳县小城阳东五里有故垂亭者也
　　又东北过廪丘县为濮水【廪丘故城在今东昌府范县义东堡】
　　瓠河又左迳雷泽北其泽薮在大成阳县故城西北一十余里昔华胥履大迹处也其陂东西二十余里南北一十五里即舜所渔也泽之东南即成阳县故【下疑有城字】史记曰武王封弟季载于成应劭曰其后乃迁于成之阳故曰成阳也地理志曰成阳有尧冢灵台今成阳城西二里有尧陵【尧陵在今兖州府东平州东北三十里】陵南一里有尧母庆都陵于城为西南称曰灵都【何氏校隶释作台】乡曰崇仁邑号修义皆立庙四周列水潭而不流水泽通泉泉不耗竭至丰鱼笋不敢采捕前并列数碑枯【疑作枯】柏数株檀马【朱云檀马字讹或谓檀与駮马也诗疏云駮马梓榆也谚曰斫檀不谛得系迷系迷尚可得駮马言三木相似也按此说似属支离恐不可从】成林二陵南北列驰道迳通皆以砖砌之尚修整尧陵东城西五十余步中山夫人祠尧妃也石壁阶墀仍旧南西北三面长栎聫荫扶疎里余中山夫人祠南有仲山甫冢【仲山甫墓在今东昌府废雷县西北】冢西有石庙羊虎倾破碎畧尽于城为西南在灵台之东北按郭縁生述征记自汉迄晋二千石及丞尉多刊石述叙尧即位至永嘉三年二千七百二十有一载记于尧妃见汉建宁四年五月成阳令管遵所立碑文云尧陵北山甫墓南二冢间伍员祠晋大安中立一碑是永兴中建今碑祠并无处所又言尧陵在城南九里中山夫人祠在城南二里东南六里尧母庆都冢尧陵北二里有仲山甫墓考地验状咸为疎僻盖闻疑书疑耳雷泽西南十许里有小山孤立峻上亭亭嵥峙谓之歴山山北有小阜南属池泽之东北有陶墟【明一统志作姚墟在濮州东南九十里】縁生言舜耕陶所在墟阜聨属渎带【宋本作滨带】瓠河也郑元曰歴山在河东今有舜井皇甫谧或言今济阴歴山是也与雷泽相比余谓郑元之言为然故扬雄河东赋曰登歴观而迳望兮聊浮防于河之岩今雷首山西枕大河校之图纬于事为允士安又云定陶西南陶丘舜也【疑讹】不言在此縁生为失瓠河之北即廪丘县也王隠晋书地道记曰廪丘者春秋之所谓齐邑矣实表东海者也竹书纪年晋烈公十一年田悼子卒田布杀其大夫公孙【今竹书作公孙孙下同】公孙以廪丘叛于赵田布围廪丘翟角赵孔屑韩师【竹书作氏】救廪丘及田布战于龙泽田师败遁【竹书作逋】是也瓠河与濮水俱东流经所谓过廪丘为濮水者也县南瓠北有羊角城【在今兖州府范县义东堡】春秋传曰乌余取晋羊角遂袭我髙鱼天大雨自窦入介其库登其城尅而取之者也京相璠曰卫邑也今东郡廪丘县南有羊角城今鲁邑也今廪丘东北有故髙鱼城俗谓之交鱼城谓羊角为角逐城皆非也瓠河又迳阳晋城南史记苏秦说齐曰过卫阳晋之道径于亢父之崄者也今阳晋城在廪丘城东南一十余里与都关为左右也张仪曰秦下甲攻卫阳晋大关天下之匈徐广史记音义云闗一作开东之亢父则其道矣瓠河之北又有郕都城【故城在兖州府汶上县北二十里】春秋隠公三年郕侵卫京相璠曰东都廪丘县南三十里有故郕都地理志曰山阳乡也禇先生曰汉封金安上为侯国【按史表金安上封都成侯索隠曰属颍川此注叙郕都按志属山阳郡似非金安上所封不详所谓】王莽更名之曰城谷者也瓠河又东迳黎县故城南王莽改曰黎治矣孟康曰今黎阳也薛瓒言按黎阳在魏郡非此黎阳也世谓黎侯城昔黎侯阳寓于卫诗所谓胡为乎泥中毛云泥中邑名疑此城也土城污下城居小阜魏濮阳郡治也瓠河又东迳秺县故城南地理志曰济阴之属县也禇先生曰汉武帝封金日防为侯国王莽之万歳矣世犹谓之为万歳亭也瓠河又东迳郓城南春秋左传成公十六年公自沙随还待于郓京相璠曰公羊作运字今东都廪丘县东八十里有故运城即此城也【今郓城县属兖州】
　　又北过东郡范县【今属东昌府】东北为济渠与将渠合瓠河自运城东北迳范县与济濮枝渠合故渠上承济渎于乗氏县北迳范县左纳瓠渎故经有济渠之称又北与将渠受河于范县西北东南迳秦亭南杜预释地东平范县西北有秦亭也又东南迳范县故城南王莽更名建陆【汉志作睦】也汉兴平中靳允为范令曹太祖东征陶谦于徐州张邈迎吕布郡县响应程昱说允曰君必固范我守东阿田单之功可立即斯邑也将渠又东防济渠自下通谓之将渠北迳范城东俗又谓之赵沟非也
　　又东北过东阿县东【今属兖州府东平州】
　　瓠河故渎又东北左合将渠枝渎上承将渠于范县东北迳范县北又东北迳东阿城南而东入瓠河故渎又北迳东阿县故城东春秋经书冬及齐侯盟于柯左传曰冬盟于柯始及齐平杜预曰东阿即柯邑也按国语曹沬挟匕首刦齐桓公返遂邑于此矣
　　又东北过临邑县西【今属济南府】又东北过荏平县【今属东昌府】东为邓里渠
　　自宣防【即宣房防房古通】已下将渠已上无复有水将渠下水首受河自北为邓里渠
　　又东北过祝阿县【今为济南府齐河县及禹城县】为济渠
　　河水自泗口出为济水济水二渎合而东注于祝阿也
　　又东北至梁邹县西分为二
　　脉水寻梁邹济无二流盖经之误
　　其东北者为济河其东者为时水又东北至济西济河东北入于海时水东至临淄县西屈南过太山华县东又南至费县【今属兖州府】东入于沂
　　时即耏水也音而春秋襄公三年齐晋盟于耏者也京相璠曰今临淄唯有澅水西北入泲即地理志曰如水矣耏如声相似然则澅水即耏水也盖以澅与时合得通称矣时水自西安城西南分为二水枝津别出西流徳防水注之水出昌国县黄山西北流迳昌国县故城南昔乐毅攻齐有功燕昭王以是县封之为昌国君徳防水又西北五里泉水注之水出县南黄阜北流迳城西北入徳防又西北世谓之苍浪沟又北流注时水地理志曰徳防水出昌国西北至西安入洳是也时水又西迳东髙苑城中而西注也俗人遏令侧城南注又屈其城南史记汉文帝十五年分齐为胶西王国都髙邑徐广音义曰乐安有髙苑城故俗谓之东苑也其水又北注故渎又西盖野沟水注之源导延乡城东北平地出泉西北迳延乡城北地理志曰千乗有延乡县世人谓故城为从城延从字相似读随字改所未详也西北流世谓之盖野沟又西北流迳髙苑县【汉志作髙宛今属青州府】北注时水时水又西迳西髙苑县故城南汉髙帝六年封丙猜为侯国【史记表作丙倩】王莽之常乡也其水侧城西注京相璠曰今乐安博昌县【今为青州府博兴县】南界有时水西通济其上源出盘阳北至髙苑下有死时中无水杜预亦云时水于乐安枝流旱则竭涸为春秋之干时也左传庄公九年齐鲁战地鲁师败处也时水西北至梁邹城入于泲非泲入时盖时来注泲若泲分东流明不得以时为名寻时泲更无别流南延华费之所斯为谬矣
　　汶水出太山莱芜县【今属济南府】原山西南嬴县南
　　莱芜县在齐城西南原山又在县西南六十许里地理志汶水与淄水俱出原山西南入泲故不得过其县南也【原山在今莱芜县东北七十里东接益都西接章丘北接淄川县界髙耸出羣山之上亦名马耳山魏收志嬴县有马耳山汶水所出则马耳即原山矣今又名岳阳山】从征记曰汶水出县西南流又言自入莱芜谷夹路连山百数里水隍多行石涧中出草药饶松柏林藿绵蒙崖壁相望或倾岑阻径或回岩絶谷清风鸣条山壑俱响凌髙降深兼惴栗之惧危溪絶径过悬度之艰未出谷十余里有别谷在孤山谷有清泉泉上数丈有石穴二口容人行入穴丈余髙九尺许广四五丈言是昔人居山之处薪防烟墨犹存谷中林木致密行人尠有能至矣又有少许山田引灌之踪尚存出谷有平丘面山傍水土人悉以种麦云此丘不宜殖稷黍而宜麦齐人相承以殖之意谓麦丘所栖愚公谷也何其深沉幽翳可以托业怡生如此也余时迳此为之踟蹰为之屡眷矣余按麦丘愚公在齐川谷犹传其名不在鲁盖志者之谬耳汶水又西南迳嬴县故城南【城今在莱芜县西北】春秋左传桓公三年云防齐侯于嬴博婚于齐也【按左传云防齐侯于嬴成昏于齐也无博字今云防于嬴博似误】
　　又东南过奉髙县北【今泰安府东有奉髙废县】
　　奉髙县汉武帝元封元年立以奉太山郡治也县北有呉季札子墓在汶水南曲中季札之聘上国也防子于嬴博之间即此处也从征记曰嬴县西六十里有季札儿冢冢圆其髙可隠也前有石铭一所汉末奉髙令所立无所述叙标志而已自昔恒蠲民户洒扫之今不能然碑石糜碎靡有遗矣故惟趺存焉
　　屈从县西南流
　　汶出牟县故城西南阜下俗谓之胡卢堆【今莱芜县东有牟县故城牟汶水在县南门外西流至泰安州东入汶】淮南子曰汶出弗其髙诱曰山名也或斯阜也牟县故城在东北古牟国也春秋时牟人朝鲁故应劭曰鲁附庸也俗谓是水为牟汶也又西南迳奉髙县故城而西南流注于汶汶水又南右合北汶【今泰安州南有泮水出泰山分水岭考其源流盖即北汶也】水出分水溪源与中川分水东南流迳太山东合天门下溪水水出太山天门下谷东流古者帝王升封咸憩此水水上往往有石窍存焉盖古设舍所跨处也马第伯书云光武封太山第伯从登山去平地二十里南向极望无不覩其为髙也如视浮云其峻石壁窅条仰视岩石松树郁郁苍苍如在云中俯视溪谷碌碌不可丈尺直上七十里天门仰视天门如从六中视天矣【朱云今封禅仪记曰不可丈尺遂至天门之下仰视天门窔辽如从穴中视天直上七里赖其羊肠逶迤名曰环道往往有絙索可得而登也】应劭汉官仪云太山东南山顶名曰日观者鸡一鸣时见日始欲出长三丈许故以名焉其水自溪而东濬波注壑东南流龟阴之田龟山在博县北一十五里昔夫子伤政道之陵迟故望山而怀操故琴操有龟山操焉山北即龟阴之田也春秋定公十年齐人来归龟阴之田是也又合环水水出太山南溪南流歴中阶两庙间从征记曰太山有下中上三庙墙阙严整庙中柏树夹两阶大二十余围盖汉武所植也赤眉尝斫一树见血而止今斧创犹存门阁三重楼榭四所三层坛一所髙丈余广八尺树前有大井极香冷异于凡水不知何代所掘不尝浚渫而水旱不减库中有汉时故乐器及神车木偶皆靡密巧丽又有石虎建武十三年永贵侯张余上金马一匹髙二尺余形制甚精中庙去下庙五里屋宇又崇丽于下庙庙东西夹涧上庙在山顶即封禅处也共【疑作其】水又屈而东流入于汶【水上疑有汶字】水又东南流迳南明堂下汉武帝元封元年封太山降坐明堂于山之东北阯武帝以古处崄狭而不显也【按封禅书云天子封太山太山东北趾古时有明堂处处险不敞上欲治明堂奉髙傍未晓其制度云云较此似明】欲治明堂于奉髙傍而未晓其制济南人公玉带上黄帝时明堂图图中有一殿四面无壁以茅盖之通水圜宫垣为复道上有楼从西南入名曰昆仑天子从之入以拜祀上帝焉于是上令奉髙作明堂于汶水如带图也右引水为璧雍处基渎存焉世谓此水为石汶山海经曰环水出泰山东流注于江【郭注云一作海】即此水也环水又左入于汶水汶水又西南流迳徂徕山西【在泰安府东南四十里】山多松柏诗所谓徂徕之松也广雅曰道梓松也抱朴子称玉策记曰千歳之松中有物或如青牛或如青犬或如人皆夀万歳又称天陵有偃盖之松也所谓楼松也鲁连子曰松枞髙千仞而无枝非忧正【一作王】实【疑讹宋本作室】之无柱也尔雅曰松叶柏身曰枞邹山记曰徂崃山在梁甫奉髙博三县界犹有美松亦曰尤崃之山也赤眉渠帅樊崇所堡也故崇自号尤崃三老矣山东巢父庙山髙十里山上有陂水方百许步三道流注一水东北沿溪而下屈迳县南西北流入于【于下疑有汶字】一水北流歴涧西流入于汶一水南流迳阳关亭南春秋襄公十七年逆臧纥自阳闗者也又西流入于汶水也
　　过博县西北
　　汶水南迳博县故城东【城在泰安府东南汉置唐改曰干封】春秋哀公十年防呉伐博者也灌婴破田横于城下屈从其城南西流不在西北也汶水又西南迳龙乡故城南春秋成公二年齐侯围龙龙囚顷公嬖人卢蒲就【按左传当有魁字】杀而防诸城上齐侯亲鼓取龙者也汉髙帝八年封谒者陈署为侯国汶水又西南迳亭亭山东【在泰安府南五十里郡国志钜平县有亭禅山注云即古所禅亭亭者也】黄帝所禅也山有神庙水上有石门旧分水下溉处也汶水又西南迳阳闗故城西本有平县之阳闗亭矣【有平当作钜平郡国志钜平县有阳闗亭】春秋襄公十七年逆臧纥自阳闗者也阳虎据之以叛伐之虎焚莱门而奔齐者也汶水又南左防淄水水出太山巢父县东【巢父当作梁父汉志泰山郡有梁父县】西南流迳菟裘城北春秋隠公十一年营之公谓羽父曰吾将归老焉故郡国志曰梁父有菟裘聚淄水又迳梁父县故城南县北有梁人山开山图曰太山在左亢父在右亢父知【疑作主】生梁父主死王者封太山禅梁甫故县取名焉淄水又西南迳柴县故城北地理志曰太山之属县也世谓之柴汶矣淄水又迳郕北【锥指引此作又迳成邑北】汉髙帝六年封董渫为侯国【史表董渫亦封成侯本郕省作成也今汶上县　二十里有郕国城】春秋齐师围郕郕人伐齐饮马于斯水也昔孔子行于郕之野遇荣启期于是衣鹿裘被髪鼓琴歌三乐之懽夫子善其能寛矣【列子荣啓期曰万物惟人为贵吾得为人一乐也男女之别男尊女卑吾得为男二乐也人生有不见日月不免襁褓者吾行年九十余是三乐也】淄水又西迳阳闗城南西流注于汶水【今按泰安府南有废柴县及梁父故城西南有阳闗城柴汶水在府东三十里俗名司马河】汶水又南迳钜平县故城东【城在泰安府西南】而西南流城东有鲁道诗所谓鲁道有荡齐子由归者也今汶上夹水有文姜台汶水又西南流诗云汶水滔滔矣淮南子曰貉渡汶则死天地之性倚伏难寻固不可以情理穷也汶水又西南迳鲁国汶阳县北王莽之汶亭也县北有曲水池亭春秋桓公十二年经书公防杞侯莒子于曲池左传曰平杞莒也故杜预曰鲁国汶阳县北有曲水亭汉章帝元和三年东廵太山立行宫于汶阳【后汉书章帝纪元和二年二月辛未幸泰山柴告岱宗壬申宗祀五帝于汶上明堂注曰上作明堂于汶上如公玉带之图焉今云三年误】执金吾耿恭恭【衍】屯城门于汶上基堑存焉世谓之阙陵城也汶水又西迳汶阳县故城北【城在今宁阳县东北】而注【下疑有脱字】
　　又西南过蛇丘县南【今肥城县南有蛇丘故城本鲁蛇渊囿汉置县】
　　汶水又西洗水出焉【朱云洗水当作洸水见二十五卷出当作注】又西迳蛇丘县南县治铸乡故城春秋左传宣叔娶于铸是也杜预曰济北蛇丘县所治铸乡城者也
　　又西南过冈县北【在今宁阳县境汉志作刚属泰山郡又定陶县东北亦有刚城见明一统志】
　　地理志乡故阐也王莽更之曰柔也应劭曰春秋经书齐人取讙及阐亭是也杜预春秋释地曰阐在冈县北冈城东有一小亭今冈县治俗人又谓之闗亭京相璠曰冈县西四十里有阐亭未知孰是汶水又西蛇水注之水出县东北太山西南流迳汶阳之田齐所侵也自汶之北平畅极目僖公以赐季友蛇水又西南迳铸城西左传所谓蛇渊囿也故京相璠曰今济北有蛇丘城城下有水鲁囿也俗谓之浊须水非矣蛇水又西南迳夏晖城南经书公防齐侯于下讙是也今俗谓之夏晖城盖春秋左传桓公三年公子翚如齐齐侯送姜氏于下讙非礼是也世有夏晖之名矣蛇水又西南入汶汶水又西沟水注之水出东北马山西南流迳棘亭南春秋成公三年经书秋叔孙侨如帅师围棘左传曰取汶阳之田棘不服围之南去汶水八十里又西南迳遂城东地理志曰蛇丘遂乡【按志作隧】故遂国也春秋庄公十三年齐灭遂而戍之者也京相璠曰遂在蛇丘东北十里杜预亦以为然然县东北无城以碍之今城在蛇丘西北盖杜预传疑之非也又西迳下讙城西而入汶水汶水又西迳春亭北考古无春名唯平陆县有崇阳亭然是东去冈城四十里进【一作推】璠所注则符并所未详也
　　又西南过平章县南【今东平州东有章县故城汉志东平国有章县而无平章县疑当作东平章县南】
　　地理志曰东平国故梁也景帝中和六年【景帝时未有年号何得云中和当是中六年】别为济东国武帝元鼎元年为大河郡宣帝甘露二年为东平国王莽之有盐也按世本章县任姓之国也齐人降章者也故在无盐城东北五十里汶水又西南有泌水注之水出肥县东北自源西南流迳肥城县故城南乐正子春谓其弟子曰子适齐过肥肥有君子焉左迳句窳亭北章帝元和二年凤皇集肥城句窳亭复其租而廵太山即是亭也泌水又西南迳富城县故城西王莽之城【当作成】富也其水又西南流注于汶汶水又西南迳桃乡县故城西【城在今汶上县东北四十里】王莽之鄣亭也世以此为鄣城非盖因巨新之故目耳
　　又西南过无盐县南又西南过夀张县北又西南至安民亭入于济
　　汶水自桃乡四分当其别之处谓之四汶口其左二水双流西南至无盐县之郈乡城南【故城在今沂州东三十六里】鲁叔孙昭伯之故邑也祸及【何氏云及字疑】鬭鸡矣【左传昭公二十五年季郈之鸡鬭季氏芥其鸡郈氏为之金距平子怒益宫于郈氏且让之故郈昭伯亦怨平子】春秋左传定公十二年叔孙氏堕郈今其城无南面汶水又西南迳其【当作东汉志东平国有东平陆县】平陆县故城北应劭曰古厥也今有厥亭汶水又西迳危山南世谓之龙山也汉书五行志【按此事见汉书东平王传非出五行志报山作瓠山师古曰瓠山谓其形似瓠耳】曰哀帝时无盐危山土自起覆草如驰道状又报山石转立晋灼曰汉注作报山山胁石一丈转侧起立髙九尺六寸旁行一丈髙四尺东平王云及后谒自之石所祭治石象报山立石束倍草并祠之建平三年息夫躬告之王自杀后谒弃市国除汉书石立宣帝起之表也汶水又西合为一水西南入茂都淀淀陂水之异名也淀水西南出谓之巨野沟又西南迳致密城南郡国志曰须昌县又致密城古中都也即夫子所宰之邑矣制养生送死之节长幼男女之礼路不拾遗器不雕伪矣巨野沟又西南入桓公河北水西出淀谓之巨良水西南迳致密城北西南流注洪渎次一汶西迳郈亭北又西至夀张故城东遂为泽渚初平三年曹公击黄巾于夀张东鲍信战死于此其右一汶西流迳无盐县之故地南【城在今东平州东三十里】旧宿国也齐宣后之故邑所谓无盐丑女也汉武帝元朔四年封城阳恭王子刘庆为东平侯即此邑也王莽更名之曰有盐亭汶水又西迳洽乡城南地理志曰所谓无盐有洽乡者也汶水西南流迳夀张县故城北【城在今东平州西南】春秋之良县也县有夀聚汉曰夀良应劭曰世祖叔母名良故光武改曰夀张也建武十五年世祖封樊宏为侯国汶水又西南长直沟水注之水出须昌城东北谷阳山南迳须昌城东又南漆沟水注焉水出无盐城东北五里阜山下西迳无盐县故城北水侧有东平宪王苍冢碑阙存焉元和三年【按章帝纪是二年】章帝幸东平祀以太牢亲拜祠坐赐御剑于陵前其水又西流注长直沟沟水竒分为二一水西迳须昌城南入浦一水南流注于汶汶水又西流入浦故淮南子曰汶出弗其西流合浦【按淮南子作汶出弗其流合于济】髙诱曰弗其山名在朱虚县东余按诱说是乃东汶非经所谓入沛【当作泲】者也盖其误证耳
　　禹贡锥指以今舆地言之汶水自莱芜歴泰安肥城宁阳至东平入济合流以注于海此禹迹也迨元人引汶絶济为防通河明永乐中又筑戴村坝遏汶水尽出南望以资运而安山又济之故道填淤久矣　元和志干封县界有五汶源别而流同五汶者曰北汶嬴汶柴汶牟汶其一则经流也【四汶口乃下流岐分处不在五汶之数】按郦注无嬴汶嬴在今莱芜县南三十里源出宫山之阴流合牟汶宫山者新甫之别名也山在新泰县西北泮水源出泰山分水岭即北汶州志谓之堑汶在今泰安州南五汶之外有小汶在州东南七十里源出宫山流迳徂徕山南又西入汶水谓之大汶口也嬴汶流合牟汶故郦注不言五汶以小易嬴斯为当矣又有水出莱芜县寨子村流合牟汶者近志指为浯汶据汉志琅琊灵门县有髙防山浯水所出东北入潍说文云水出灵门山世谓之浯汶【浯水合东汶入汶故有此名】在今莒州界与莱芜无涉志妄言耳东汶出朱虚县小太山北流至淳于县入潍在今临朐安丘界淮南子曰汶出弗其西流入济髙诱云弗其山名在朱虚县东即入潍之东汶言入济者淮南之误





　　水经注集释订讹卷二十四
<史部,地理类,河渠之属,水经注集释订讹>
　　钦定四库全书
　　水经注集释订讹卷二十五
　　归安沈炳巽撰
　　泗水　　沂水　　洙氷
　　泗水出鲁卞县【今为兖州府泗水县】北山
　　地理志曰出济阴乗氏县又云出卞县北经言北山皆为非矣山海经曰泗氷岀鲁东北余昔因公事沿歴徐沇路迳洙泗因令寻其源流水出卞县故城东南桃墟西北春秋昭公七年谢息纳季孙之言以孟氏成邑与晋而迁于桃杜预曰鲁国卞县东南有桃虚世谓之曰陶墟舜所陶处也井曰舜井皆为非也【御览引此作皆为此也】虚有泽泽方一十五里渌水澄渟三丈【上下疑有讹字】如减泽西际阜俗谓之妫亭山盖有陶墟舜井之言因复有妫亭之名矣阜侧有三石穴广圆三四尺穴有通否水有盈漏数夕之中则倾陂竭泽矣【御览引此作阜侧有三石穴广圆三四尺穴有通否水有盈漏漏则数夕之中倾陂竭泽矣】左右民居识其将漏预以木为曲状约鄣穴口鱼鳖暴鳞不可胜载矣自此连冈通阜西北四十许里冈之西际便得泗水之源也博物志曰四出陪尾盖斯阜者矣【元和志泗水出泗水县东陪尾山其源有四四泉俱导因以为名今县东五十里有陪尾山县志云陪尾山下有泗水神祠祠前有泉林寺寺之左右皆深林茂树有大泉十数渟澂澈互相灌输防而成溪是为泗水南迳卞城东有桥曰卞桥自卞桥西至县城复有大泉数十南北交防入于泗水以达曲阜大抵县境数十里内泉如星列皆泗水也】石穴吐水五泉俱导泉穴各径尺余水源南侧有一庙栝柏成林时人谓之原泉祠【何氏云今十附防子在川上　即是此地盖因源泉之额故也】非所究也泗水西迳其县故城南【在今泗水县阙五十里】春秋襄公二十九年季武子取卞曰闻守卞者将叛臣率徒以讨之是也南有姑薎城春秋隐公元年公及邾仪父盟于蔑者也水出二邑之间西迳郚城北春秋文公七年经书公伐邾三月甲戌取须句遂城郚杜预曰鲁邑也卞县南有郚城备邾难也泗水自汴而防于洙水也
　　西南迳鲁县北【今曲阜县治即鲁县故城】
　　泗水又西南流迳鲁县分为二流水侧为一城为二水之分防也北为洙渎春秋庄公九年经书冬浚洙京相璠曰杜预并言洙水在鲁城北浚深之为齐备也南则泗水夫子教于洙泗之间今于城北二水之中即夫子领徒之所也从征记曰洙泗二水交于鲁城东北十七里阙里背洙泗墙南北一百二十步东西六十步四门各有石阃北门取洙水百步余后汉初阙里荆棘自辟从讲堂至九里鲍永为相因修飨祠以诛鲁贼彭丰等郭縁生言泗水在城南非也余按国语宣公夏滥于泗渊里克断罟弃之韦昭云泗在鲁城北史记冢记王隠地道记咸言葬孔子于鲁城北泗水上今泗水南有夫子冢春秋孔演图曰鸟化为书孔子奉以告天赤爵衔书上化为黄玉刻曰孔提命化应法为赤制说题辞曰孔子卒以所受黄玉葬鲁城北即子贡庐墓处也谯周云孔子死后鲁人就冢次而居者百有余家命曰孔里【孔子墓在曲阜县西北八里史记孔子世家孔子葬鲁城西北泗上弟子皆服三年三年心丧毕相诀而去子贡庐于冢上凡六年然后去弟子及鲁人往从冢而家者百有余室因命曰孔里】孔藂曰夫子墓茔方一里在鲁城北六里泗水上诸孔氏封五十余所人名昭穆不可复识有铭碑三所兽碣具存皇览曰弟子各以四方竒木来植故多诸异树不生棘木刺草今则无复遗条矣【皇览原文较此稍详附録于后孔子冢去城一里冢茔百亩冢南北广十歩东西十三步髙一丈二尺冢前以瓴甓为祠坛方六尺与地平冢茔中树以百数皆异种鲁人世世无能名其树者民传言孔子弟子异国人各持其方树来种之其树柞枌雒离女贞五味毚檀之树孔子茔中不生荆棘及刺人草】泗水自城北南迳鲁城西南合沂水沂水出鲁城东南尼丘山西北山即顔母所祈而生孔子也山东一十里有顔母庙山南数里孔子父处礼所谓防墓崩者也平地发泉流迳鲁县故城南水北东门外即爰居所止处也国语曰海鸟曰爰居止于鲁城东门之外三日臧文仲祭之展禽讥焉故庄子曰海鸟止郊鲁侯觞之奏以广乐具以太牢三日而死此养非所养矣门郭之外亦戎夷死处吕氏春秋曰昔戎夷违齐如鲁天大寒而后门与弟子宿于郭门外寒愈甚谓弟子曰子与我衣我活我与子衣子活我国士也为天下惜子不肖人不足爱弟子曰不肖人恶能与国士幷衣哉戎叹曰不济夫解衣与弟子半夜而死沂水北对稷门昔圉人荦有力能投盖于此门服防曰能投千钧之重过门之上也杜预谓走接屋之桷反覆门上也春秋僖公二十年经书春新作南门左传曰书不时也杜预曰本名稷门僖公更髙大之今犹不与诸门同故【左传注作改】名髙门也其遗基犹在地八丈余矣亦曰雩门春秋左传庄公十年公子偃请击宋师窃从雩门防臯比而出者也门南隔水有雩坛坛髙三丈曾所欲风舞处也髙门一里余道西有道儿君碑是鲁相陈君立昔曾参居此枭不入郭县即曲阜之地少昊之墟有大庭氏之库【在今曲阜县治东】春秋竖牛之所攻也故刘公干鲁都赋曰戢武器于有灾之库【朱云有灾字误玉海引此注作有炎是也古史考云大庭氏姜姓以火徳王号曰炎氏】放戎马于巨野之坰周成王封姬旦于曲阜曰鲁秦始皇二十三年以为薛郡汉髙后元年为鲁国阜上有季氏宅宅有武子台今虽崩夷犹髙数丈台西百步有大井广三丈深十余丈以石垒之石似磬制春秋宣【按左传当是定公】公十二年公山不狃帅费人攻鲁公入季氏之宫登武子之台也台之西北二里有周公台髙五丈周五十步台南四里许则孔庙即夫子之故宅也宅大一顷所居之堂后世以为庙汉髙祖十三年过鲁以太牢祀孔子自秦烧诗书经典沦缺汉武帝时鲁恭王坏孔子旧宅得尚书春秋论语孝经时人已不复知有古文谓之科斗书汉书【疑作世或作时】袐之希有见者于时闻堂上有金石丝竹之音乃不坏矣庙屋三间夫子在西门东向征母【朱本作顔母】在中间南面夫人隔东一间东向夫子牀前有石砚一枚作甚朴云平生时物也鲁人藏孔子所乗车于庙中是顔路所请者也献帝时庙遇火烧之永平中钟离意为鲁相到官出私钱万三千文付户曹孔防治夫子车身入庙拭几席剑履男子张伯除堂下草土中得玉璧七枚伯怀其一以六枚白意意令主簿安置几前孔子寝堂牀首有悬瓮意召孔防问何等瓮也对曰夫子瓮也背有丹书人勿敢发也意曰夫子圣人所以遗瓮欲以悬示后贤耳发之中得素书文曰后世修吾书董仲舒护吾车拭吾履发吾笥防稽钟离意璧有七张伯藏其一意即召问伯果服焉魏黄初二年文帝令郡国修起孔子旧庙置百夫吏卒庙有夫子像列二弟子执卷立侍穆穆有询仰之容汉魏以来庙列七碑二碑无字栝柏犹茂庙之西北二里有顔母庙庙像犹严有修栝五株孔庙东南五百步有双石阙【日知録云水经注孔庙东南有双石阙故名阙里按春秋定公二年夏五月壬辰雉门及两观灾冬十月新作雉门及两观注雉门公宫之南门两观阙也礼记昔者仲尼与于蜡宾事毕出防于观之上史记鲁世家炀公筑茅阙门盖阙门之下其里即名阙里而夫子之宅在焉亦谓之阙党鲁论有阙党童子荀子仲尼居于阙党是也后人有以居为氏者汉书儒林传有邹人阙门庆忌注云姓阙门名庆忌】即灵光之南阙北百余步即灵光殿基东西二十四丈南北十二丈髙丈余东西廊庑别舍中门方七百余步阙之东北有浴池方四十许步池中有钧台方十步池台悉石也遗基尚整故王延夀赋曰周行数里仰不见日者也是汉景帝程姬子鲁恭王之所造也殿之东南即泮宫也在髙门直北道西宫中有台髙八十尺台南水东西一百步南北六十步台西水南北四百步东西六十步台池咸结石为之诗所谓思乐泮水也沂水又西迳圆丘北丘髙四丈余沂水又西流昔韩雉射龙于斯水之上尸子曰韩雉见申羊于鲁有龙饮于沂韩雉曰吾闻也出见虎搏之见龙射之今弗射是不得行吾闻也遂射之沂水又西右注泗水者也
　　又西过瑕丘县东【今滋阳县西有瑕丘故城元和志瑕丘县泗水东自曲阜县界流入与洙水合】屈从县东南流漷水从东来注之
　　瑕丘鲁邑春秋之负瑕矣襄公七年【按传当是哀公七年】季康子伐邾囚诸负瑕是也应劭曰瑕丘在县西南昔卫大夫公叔文子升于瑕丘蘧伯玉从文子曰乐哉斯丘死则我欲葬焉伯玉曰吾子乐之则瑗请前刺其欲害民良田也瑕丘之名盖因斯以表称矣曾子吊诸负夏郑元皇甫谧并言卫地鲁卫虽殊土则一也漷水出东海合乡县汉和帝永宁九年封马光子复为侯国其水西南流入邾春秋襄公二年【按传当是哀公二年】季孙斯伐邾取漷东田及沂西田是也漷水又迳鲁国邹山东南而西南流春秋左传所谓峄山也邾文公之所迁今城邹山之阳依岩岨以墉固故邾娄之国曹姓也叔梁纥之邑也孔子生于此后乃县之因邹山之名以氏县也王莽之邹亭矣京相璠曰地理志峄山在邹县北绎邑之所依以为名也山东西二十里髙秀独出积石相临殆无土壤石间多孔穴洞达相通往往有如数间屋处其俗谓之峄孔遭乱辄将居人入峄外冦虽众无所施害永嘉中太尉郗鉴将乡曲逃此山胡贼攻守不能得今山南有大峄名曰郗公峄山北有絶岩秦始皇观礼于鲁登于峄山之上命丞相李斯以大篆勒铭山岭名曰昼门【朱曰山东通志作书门】诗所谓保有鳬绎者也漷水又西南迳蕃县故城南【今为兖州府滕县】又西迳薛县故城北【在今滕县四十里】地理志曰夏车正奚仲之国也竹书纪年梁惠成王三十一年邳迁于薛改名徐州城南山上有奚仲冢晋太康地记曰奚仲冢在城南二十五里山上百姓谓之神灵也齐封田文于此号孟尝君有惠喻【当作誉即冯瑗焚劵事也】今郭侧犹有文冢【在今滕县南五十里】结石为郭作制严固莹丽可寻行人往还莫不迳观以为异见矣漷水又西迳仲虺城北晋太康地记曰奚仲迁于邳仲虺居之以为汤左相其侯当周爵称侯后见侵削霸者所绌为伯任姓也应劭曰邳存薛【宋本作邳在薛】徐广史记音义曰楚元王子郢以吕后三年封上邳侯也【按史表楚元王子郢客于吕后二年封上邳侯今漏客字二年讹作三年】有下故此为上矣晋书地道记曰仲虺城在薛城西三十里漷水又西迳至湖陆县入于泗故京相璠曰薛县漷水首受蕃县西注山阳湖陆是也经言瑕丘东误耳
　　又南过平阳县西
　　县即山阳郡之南平阳县也竹书纪年曰梁惠成王二十九年齐田盼及宋人伐我东鄙围平阳者也王莽改之曰黾平矣泗水又南迳故城西【平阳故城在今邹县西】世谓之漆乡应劭【十三州记乃王义仲所着注中屡见此云应劭误】十三州记曰漆乡邾邑也杜预曰平阳东北有漆乡漷今见有故城西南方二里所未详也
　　又南过髙平县西洸水从北西来流注之
　　泗水南迳髙平山山东西十里南北五里髙四里与众山相连其山最髙顶上方平故谓之髙平山县亦取名焉泗水又南迳髙平县故城西【髙平故城在今邹县南】汉宣帝地节三年封丞相魏相为侯国髙帝七年封将军陈错为橐侯地理志曰县故山阳之橐也【史汉表俱作槀侯史表索隠曰汉志属山阳汉表师古曰槀音公老反但汉志山阳郡有橐县而无槀县橐县下臣瓒曰音拓彼此互异可见传冩之误自古而然虽以顔师古尚不及检地志臣瓒之音漫承二表传冩之讹而音之曰公老反则读书者其可不细乎】王莽改曰髙平应劭曰章帝改按本志曰王莽更名章帝因之矣所谓洸水者洙水也盖洸洙相入受通称也
　　又南过方舆县东【汉书晋灼曰音房豫】
　　汉哀帝建平四年县女子田无啬生子先未生二月儿啼腹中及生不举葬之陌上三日人过闻啼声母掘养之
　　荷水从西来注之【何氏云菏荷古通】
　　荷水即沛【当作泲】水之所苞注以成湖泽也而东与泗水合于湖陵县西六十里谷庭城下俗谓之黄水口黄水西北通巨野泽盖以黄水沿注于荷故因以名焉【按菏水入泗经言在方舆县东注云在湖陵县西必二县以是水为界非有两处也今鱼台县北有方舆故城县东南有湖陵故城与沛县接界湖陵秦置后汉章帝改曰湖陆】
　　又屈东南过湖陆县南洧涓水【宋本作涓涓水】从东北来流注之
　　地理志曰故湖陵县也菏水在南王莽更曰湖陆应劭曰尚书一名湖陵【汉志应劭曰尚书一名湖无陵字】章帝封东平王苍子为湖陵侯更名湖陵也【后汉书郡国志云山阳郡湖陆故湖陵章帝更名则此之湖陵当作湖陆】泗水又东迳郗鉴所筑城北又东迳湖陆城东南昔桓温北入也范懽擒慕容忠于此城东有度尚碑泗水又左防南梁水地理志曰水出蕃县今县之东北平泽出泉若轮焉发源成川西南流分为二水北水枝西出迳蕃县北西迳滕城北春秋左传隠公十一年滕侯薛侯来朝争长薛侯曰我先封滕侯曰我周之卜正也薛庶姓也我不可以后之公使羽父请薛侯曰君辱在寡人周谚有之曰山有木工则度之宾有礼主则择之周之宗盟异姓为侯寡人若朝于薛不敢与诸任齿君若辱贶寡人则愿以滕君为请薛侯许之乃长滕侯者也汉髙帝封夏侯婴为侯国号曰滕公邓晨曰今沛郡公丘也其水又溉公丘焉县故城在滕西北按地理志即滕也周懿王子错叔绣文公所封也【汉书地理志沛郡公丘县注云故滕国周懿王子错叔绣所封三十一世为齐所灭师古曰左氏传云郜雍曹滕文之昭也系本亦云错叔绣文王子而此志云懿王子未详其义耳】齐灭之秦以为县汉武帝元朔三年封鲁恭王子刘顺为侯国世以此水溉我良田遂及百秭故有两沟之名焉南梁水自枝渠西南迳鲁国蕃县故城东俗以南隣于漷亦谓之西漷水南梁水又屈迳城南应劭曰县古小邾邑也地理志曰其水西流注于沛【以下沛字何氏俱改泲】沛在湖陆西而左注西【疑作泗】泗沛合流故地记或言沛入泗泗亦言入沛互受通称故有入沛之文阚骃十三州志曰西至湖陆入泗是也经无南梁之名而有洧【原本作涓下同】涓之称疑即是水也戴延之西征记亦言湖陆县之东南有洧涓水亦无记于南梁谓是呉王所道之渎也余按湖陆西南止自【宋本作有】是水延之盖以国语云呉王夫差起师将北防黄池掘沟于商鲁之间北属之沂西属于沛以是言故是水为呉王所掘非也余以水路求之止自泗川耳盖北达沂西北迳于商鲁而接于沛呉所浚广耳非谓起自东北受沂西南注沛也假之有通非呉所趣年载诚人情厠近以今忖古知延之之不通情理矣泗水又南漷水注之又迳薛之上邳城西【汉志鲁国薛县】而南注者也
　　又南过沛县东【今属江南徐州府　元和志沛县泗水自西北流入东去县五十步】昔许由隠于沛泽即是县也县盖取泽为名宋灭属楚在泗水之滨于秦为泗水郡治黄水注之黄水出小黄县黄乡黄沟国语曰呉子防诸侯于黄池者也黄水东流迳外黄县故城南【在今开封府杞县东北汉志师古曰左氏传曰惠公伐宋师于黄杜氏以为外黄县东有黄城即此地也　又魏郡内黄县注应劭曰春秋呉子晋侯防于黄池今黄泽在县西臣瓒曰国语曰呉子防诸侯于黄池掘沟于齐鲁之间今陈留外黄有黄沟是也史记曰伐宋取黄池然则不得在魏郡明矣师古曰瓒说是也应说失之】张晏曰魏郡有内黄县故加外也薛瓒曰县有黄沟故县氏焉圈称陈留风俗传曰县南有渠水于春秋为宋之曲棘里故宋之别都矣春秋昭公二十五年宋元公卒于曲棘是也【杜预曰陈留外黄县城中有曲棘里宋地】宋华元居于稷里宣公十五年楚郑围宋晋解扬囚楚致命于此【左传宣公十五年公孙归父防楚子于宋宋人使乐婴齐告急于晋晋使解扬如宋使无降楚曰晋师悉起将至矣郑人囚而献之楚楚子厚赂之使反其言不许三而许之登之楼车使呼宋人而吿之遂致其君命】宋人惧使华元乗闉夜入楚师登子反之床曰寡君使元以病告弊邑易子而食析骨以防城下之盟所不能也子反退一舍宋楚乃平今城东闉上犹有华元祠祀之不辍城北有华元冢黄沟自城南东迳葵丘下春秋僖公九年齐桓公防诸侯于葵丘宰孔曰【按传当作宰孔先归遇晋侯曰可无防也齐侯不务徳云云】齐侯不务徳而勤逺畧北伐山戎南伐楚西为此防东畧之不知西则否矣其在乱乎君务靖乱无勤于行晋侯乃还即此地也黄沟又东注大泽蒹葭莞葺生焉即世所谓大荠陂也陂水东北流迳定陶县南
　　又东迳山阳郡【今兖州府】
　　成武县之楚丘亭北【今属兖州府】黄沟又东迳郜城【何氏云当作成】北成武县故城南王莽更之曰成安也黄沟又东北迳郜城北春秋桓公二年经书取郜大鼎于宋戊申纳于大庙左传曰宋督攻孔父而取其妻杀殇公而立公子凭以郜大鼎赂公臧哀伯谏为非礼十三州志曰今成武县东南有郜城俗谓之北郜者也黄沟又迳东平乐县故城南又东右合泡水即丰水之上源也水上承大荠陂东迳贯城北又东迳己氏县故城北王莽之已善也县有伊尹冢崔骃曰殷帝沃丁之时时【衍】伊尹卒葬于薄皇览曰伊尹冢在济阴己氏平利乡【汉志己氏属梁国郡国志属济阴平利乡郡国志作平乡】皇甫谧曰伊尹年百余歳而卒大雾三日沃丁葬以天子之礼亲自临丧以报大徳焉又东迳孟诸泽杜预曰泽在梁国睢阳县东北迳郜城县故城南地理志曰山阳县也王莽更名之曰告城矣故世有南郜北郜之论也又东迳单父故城南【今属兖州府】昔密子贱之治也孔子使巫马期观政入其境见夜渔者问曰子得鱼辄放何也曰小者吾大夫欲长育之故也子闻之曰诚彼形此子贱得之善矣惜哉不齐所治者小也王莽更名斯县为利善矣【何氏云善当作父】世祖建武十三年封刘茂为侯国又东迳平乐县右合泡水【汉志作包水下同】水上承潍水于下邑县【今为夏邑县属归徳府】界东北注一水上承潍水于杼秋县界【故城在徐州府萧县西七十里】北流世又谓之瓠卢沟水积为渚渚水东北流二渠双引左合沣水俗谓之二泡也自下沣泡并得通称矣故地理志曰平乐侯国也泡水所出又迳丰西泽谓之丰水汉书称髙祖送徒丽山徒多亡到丰西泽有大蛇当径拔剑斩之此即汉髙祖斩蛇处也又东迳大堰水分为二又东迳丰县故城南【今属徐州府】王莽之吾丰也水侧城东北流右合枝水上承丰西大堰流东北迳丰城北东注沣水沣水又东合黄水时人谓之狂水盖狂黄声相近俗传失实也自下黄水又兼通称矣水上旧有梁谓之泡桥王智深宋史云宋太尉刘义恭于彭城遣军王【朱云旧本作军王呉本改作军正并误当作军主六朝时每谓将帅为军主如梁书韦灿令军主郑逸逆击侯景是其例也】稽元敬北至城觇魏军魏军于清西望见元敬士众魏南康侯杜道儁引趣泡桥沛县民逆烧泡桥又于林中打鼓儁谓宋军大至争渡泡水水深酷寒冻溺死者殆半清水即泗水之别名也沈约宋书称魏军欲渡清西非也泡水又东迳沛县故城南秦末兵起萧何曹防迎汉祖于此城髙帝十一年封合阳侯刘仲子为侯国城内有汉髙祖庙庙前有三碑后汉立庙基以青石为之阶陛尚存刘备之为徐州也治此袁术遣纪灵攻备备求救吕布布救之屯小沛招灵请备共饮布谓灵曰徳布弟也布性不喜合鬭但喜解鬭乃植防于门布弯弓曰观布射防小支中者当各解兵不中可留决鬭一发中之遂解此即布射防攴处也述征记曰城极大四周堑通丰水丰水于城南东注泗即泡水也地理志曰泡水自平乐县东北至沛【汉志作泲】入泗者也泗水南迳小沛县东县治故城南垞上东岸有泗水亭汉祖为泗水亭长即此亭也【元和志泗水亭在沛县东南一里按寰宇记沛县东南防山下有故沛城尚存后汉书吕布传注云小沛即沛县也】故亭今有髙庙庙前有碑延熹十年立庙阙崩褫畧无全者水中有故石梁处遗石尚存髙祖之破黥布也过之置酒沛宫酒酣歌舞慷慨伤怀曰逰子思故乡也泗水又东南迳流广戚县故城南【在今沛县东北】汉武帝元朔元年封刘泽为侯国【史表元朔元年封鲁恭王子择为广戚侯汉表作刘将今云泽误】王莽更之曰力聚也泗水又迳留县而南迳垞城东【元和志故留城在沛县东南五十五里故垞城在彭城县北二十六里兖州人谓实中城曰垞也今徐州北有垞城　　垞音茶】城西南有崇侯虎庙道沦遗爱不知何因而逺有此图泗水又南迳宋大夫桓魋冢西山抗泗水上而尽石凿而为冢今人谓之石郭者也郭有二重石作工巧夫子以为不如死之速朽也
　　又东南过彭城县东北
　　泗水西有华龙寺是沙门释法显逺出西域浮海东还持龙华图首创此制法流中夏自法显始也其所持天基二石仍在南陆【上下疑有讹字】东基堪中其石尚光洁可爱泗水又南淮水入焉而南迳彭城县故城东【故城在今徐州东南】周显王四十二年九鼎沦没泗渊秦始皇时而鼎见于斯水始皇自以徳合三代大喜使数千人投【疑作没】水求之不得所谓鼎伏也亦云系而行之未出龙齿齧断其系故语曰称乐大早絶鼎系当是孟浪之传耳泗水又迳龚胜墓南墓碣尚存又经亚父冢东皇览曰亚父冢在庐江县郭东【今在徐州城南】居巢亭中有亚父井吏民亲事皆祭亚父于居巢亭上后更造祠于郭东至今祀之按汉书项羽传歴阳人范增未至彭城而发疽死不言之居巢今彭城南有项羽掠马台台之西南山麓上即其冢也增不慕范蠡之举而自絶于斯可谓褊矣推考书墓事近于此也
　　又东南过吕县南
　　吕宋邑也春秋襄公元年晋师伐郑及陈楚子辛救郑侵宋吕留是也县对泗水汉景帝三年有白颈乌与黑乌羣鬭于县白颈乌不胜堕泗水中死者数千京房易传曰逆亲亲厥妖白黑乌鬭时有呉楚之反泗水之上有石梁焉故曰吕梁也昔宋景公以弓工之弓弯弧东射矢集彭城之东饮羽于石梁即斯梁也悬涛漰渀实为泗崄孔子所谓鱼鼈不能逰又云悬水三十仞流沬九十里今则不能也【元和志吕梁在彭城县东南五十七里按今徐州北有吕梁故城州志吕梁山在州东南五十里山下即吕梁洪也有上下二洪相去凡七里巨石齿列波涛汹涌明嘉靖二十三年管河主陈洪范凿吕梁洪平之自是运道益便】盖惟岳之喻未便极天明矣晋太康地记曰水出磬石书所谓泗滨浮磬者也泗水又东南流丁溪水注之溪水上承泗水于吕县东南流北带广隰山髙而注于泗川泗水冬春浅涩常排沙通道是以行者多从此溪即陆【陆下疑有玑字】赋所云乗丁水之捷岸排泗川之积汝者也晋太元九年左将军谢于吕梁遣督护闻人奭用功九万拥水立七拖以利运漕者【朱云拖当作埭晋书谢传用督护闻人奭谋堰吕梁水树栅立七埭为拥二岸之流以利运漕】
　　又东南过下邳县西【今为淮安府邳州】
　　泗水歴县迳葛峄山东【元和志峄阳山在下邳县西六里泗水西自彭城县界流入】即奚仲所迁邳峄者也泗水又东南迳下邳县故城西【不邳故城在今邳州东三十里】东南流沂水流纳注焉故东海属县也应劭曰奚仲自薛徙居之故曰下邳也汉徙齐王韩信为楚王都之后乃县焉王莽之涧【汉志作闰】崄矣东阳郡治文颍曰秦嘉【下疑有脱字】东阳郡今下邳是也晋灼曰东阳县本属临淮郡明帝分属下邳后分属广陵故张晏曰东阳郡今广陵郡也汉明帝置下邳郡矣城有三重其大城中有司马石苞镇东将军胡质司徒王浑监军石崇四碑南门谓之白门魏武擒陈宫于此处矣中城吕布所守也小城晋中兴北中郎将荀羡郄昙所治也昔太山呉伯武少孤与弟文章相失二十余年遇于县市文章欲欧伯武心神悲痛因相寻问乃兄弟也【风俗通云泰山呉文章少与伯武相失二十年后防下邳市争斗伯武欧之文章不忍报更相借问乃亲兄也文章后官陈留太守】县为沂泗之防也又有武原水注之水出彭城武原县西北防注陂南迳其城西王莽之乐亭也县东有徐庙山山因徐徙以即名之也山上有石室徐庙也武原水又南合武水谓之泇水南迳刚亭城又南至下邳入泗谓之武原水口也又有桐水出西北东海容丘县东南至下邳入泗泗水东南迳下相县故城东王莽之从徳也城之西北有汉大尉陈球墓墓前有三碑是弟子管宁华歆等所造初平四年曹操攻徐州破之拔取虑睢夏丘等县以其父避难被害于此屠其男女十万泗水为之不流自是数县人无行迹亦为暴矣泗水又东南得睢水口泗水又迳宿预城之西【今宿迁县东南有宿预故城】又迳其城南故下邳之宿留县也王莽更名之曰康义矣晋元皇之为安东也督运军储而为邸阁也魏太和中南徐州治后省为戍梁将张惠绍北入水军所次凭固斯城更增修郭壍其四面引水环之今城在泗水之中也
　　又东南入于淮
　　泗水又东迳陵栅南西征记曰旧陵县之治也【汉志泗水国有淩县其故城在今宿迁东南】泗水又东南迳淮阳城【今桃源县西北有淮阳故城】城北临泗水昔菑丘防饮马斩蛟眇目于此处也【韩诗外传东海有勇士菑丘防过神泉饮马马为蛟所取防拔剑入水三日三夜杀二蛟而出雷神随而撃之眇其左目呉越春秋作椒丘云防为齐王使呉过淮津饮马于淮水神取其马防大怒袒裼持剑入水求神大战连日乃出眇其一目】泗水又东南迳魏阳城北城枕泗川陆机行思赋曰行魏阳之枉渚故无魏阳疑即泗阳县故城也【今在桃源县东】王莽之所谓淮平亭矣盖魏文帝幸广陵所由或因变之未详也泗水又东迳角城北【角城县晋义熙中置故城在今清河县西南】而东南流注于淮考诸地说或言泗水于睢陵入淮亦云于下相入淮皆非实録也【禹贡锥指曰泗水故道自徐城以南悉为黄河所占而淮不得擅防泗之名矣】
　　沂水出泰山盖县艾山【盖县故城在青州府沂水县西北七十里齐盖邑汉置县属泰山郡隋尝于此置东安县】
　　郑康成云出沂山亦或云临乐山水有三源南源所导世谓之柞泉北水所发俗谓之鱼穷泉俱东南流合成一川【禹贡锥指曰齐乗曰郑康成云沂水出沂山按今防阴县东北地名南河川小阜之下有曰狗泉此沂源也东南迳马头固山有泉东流与之合北望沂山五十里殊无别源疑沂山水源古流今竭耳明万歴中傅履重着水利论曰沂源出阴鲁艾诸山皆涓滴细流自石罅中出经数十里近县稍大而河形散漫不可灌溉渭按东镇沂山在今青州府沂水县北一百十里接临朐县界寰宇记云即东泰山也无沂源又雕崖山在县西北一百七十里南接阴县界去县治一百三十里沂水于此发源是谓狗泉盖即康成所谓沂山也黄子鸿云周礼青州镇曰沂山郑康成谓沂水所出今沂水实出雕崖山北去东泰山尚五十余里则古沂山当即指此隋唐时始移沂山之名于东泰山而祀之以为东镇其实二山不可混也子鸿此言甚覈临乐艾山雕阴疑即沂山支阜之异名山跨防沂二县之境故县志各载为沂源耳齐乘之所谓狗泉者即北济之鱼穷泉其出马头固山者即南源之柞泉也】右防洛预水水出洛预山东北流注之沂水东南左合桑预水水北出桑预山东流【一作注】于沂水沂水又东南螳螂水入焉出鲁山东南流右注沂水沂水又东迳盖县故城南东防连绵之水水发连绵山南流迳盖城东而南入沂沂水又东迳浮来之山【今在莒州西三十里一名公来又名浮丘】春秋经书公及莒人盟于浮来者也即公来山也在邳乡西故号曰邳来之间也浮来之水注之其水左控三川右防甘泉而注于沂沂水又南迳爆山西山有二峯相去一里双峦齐秀员峙若一沂水又东南迳东苑【当作东莞下同汉志东莞县属琅邪郡今为沂水县治】县故城西与沂水合孟康曰县故邺邑今邺亭是也【按汉志孟康曰县故郓邑今郓亭是也此云邺误今沂水县北有故郓城】汉武帝元朔二年封城阳共王弟【史记作子】吉为东苑侯【按史汉表俱作东莞侯】魏文帝黄初中立为东莞郡【按晋书地志云太康元年分琅邪置东莞郡统县八一曰东莞故鲁郓邑也此云黄初中立未详】东燕録谓之团城刘武帝北伐广固登之以望王难【朱云王难字误当作五龙广固有五龙口塞其口则城必陷详具二十六卷】魏南青州治左氏传曰莒鲁争郓为日多矣【宋本作久】矣今城北郓亭是也京相璠曰琅邪姑幕县【姑幕故城在莒州境内汉县属琅邪郡北齐省入东莞】南四十里员亭故鲁郓邑世变其字非也郡国志东莞有郓亭今在团城东北四十里犹谓之故东莞城小沂水出黄孤山西南流迳其城北西南注于沂沂水又南与闾山水合水出闾山东南流右佩二水总归于沂沂水南迳东安县故城东【在今沂水县南五十里】而南合时密水水出时密山莒地莒人归共仲于鲁及密而死是也密水东流迳东安城南汉封鲁孝王子强为东安侯【汉志东安县属东海郡王子侯表甘露四年封鲁共王子彊为东安侯】密水又东南流入沂沂水又南桑泉水北出五女山东南流巨围水注之水出巨围之山东南注于桑泉水桑泉水又东南堂阜水入焉其水导源堂阜春秋庄公九年管仲请囚鲍叔受之及堂阜而税之杜预曰东莞阴县西北有夷吾亭者是也堂阜水又东南注桑泉水桑泉水又东南迳防阴县故城北王莽之防恩也又东南与防崮水合水有二源双防东导一川俗谓之汶水也东迳防阴县注桑泉水又南东卢川水注之水出鹿岭山东南流左则二川臻凑右则诸葛泉源斯【疑讹】奔乱流迳城阳之卢县故盖县之卢上里也汉武元朔二年封城阳共王弟刘稀为侯国【按汉志城阳国有虑县而无卢县王子侯表刘稀封雷侯属东海郡东海昌虑下云侯国此即稀所封之邑也师古曰音庐若卢则属之泰山郡详上文阴下文盖县句二县俱属泰山郡则此之卢县当是泰山郡之卢县无疑然又非刘稀所封之邑且虑雷古字通用若东海昌虑城阳之虑县与雷不通实所不解至道元以城阳之虑县为刘稀之封邑尢为无据】王莽更名之曰着善矣又东南注于桑泉水桑泉水又东南右合防阴二水水出防阴山东北流昔琅邪承宫避乱此山立性好仁不与物竞人有认其黍者舍之而去【东观汉记承宫将妻子入华盖防阴山谷耕种禾黍人有认其黍者亦不与竞舍之而去】其水东北流入于沂沂水又南迳阳都县故城东【在今沂水县西南】县故阳国也齐同盟齐利其地而迁之者也汉髙帝六年封将军丁复为侯国沂水又南与山水合水出防山之阴东流迳阳都县南东注沂沂水又左合温水水上承温泉陂而西南入于沂水者也
　　南过琅邪临沂县东又南过开阳县东
</div>
    <div class="pagination">
<a href="水经注集释订讹_page15.html">上一页</a><span>...</span><a href="水经注集释订讹_page11.html">11</a><a href="水经注集释订讹_page12.html">12</a><a href="水经注集释订讹_page13.html">13</a><a href="水经注集释订讹_page14.html">14</a><a href="水经注集释订讹_page15.html">15</a><span class="current-page">16</span><a href="水经注集释订讹_page17.html">17</a><a href="水经注集释订讹_page18.html">18</a><a href="水经注集释订讹_page19.html">19</a><a href="水经注集释订讹_page20.html">20</a><a href="水经注集释订讹_page21.html">21</a><span>...</span><a href="水经注集释订讹_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
