<!DOCTYPE html>
<html>
<head>
    <meta charset="UTF-8">
    <title>云南通志 - 第 22 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 22 页/共 164 页</h1>
    <div class="content">　　南接老挝西连车里表以鳯凰天笔之山带以把边九龙之水肇造雄封边陲重地
　　攸乐【地衍平川天开旷野芟除荆棘可比成赋中邦】思茅【玉屏峻削南涧萦纡为郡治之辅车作南陲之屏蔽】
　　大理府
　　地称若水山号昆弥澜沧金沙绕其东西铁柱石桥雄其上下【旧志】苍山为险榆河为池阻以回岭崇冈缘以漾濞巨浸洵南服之都会据全省之上游【前志】倚鹤丽为北藩借楚姚作门户西障永昌南倚防顺上下重闗溪山秀美
　　太和县【附郭】赵州【左濒西洱右障昆弥借铁柱作岩城为叶榆之庭户】云南县【川原平衍冈峦四塞形胜完固西迤神臯】邓川州【南扼龙闗西倚象岭苍洱上游此为要地】浪穹县【扼塞两江灌输宁水南诏奥区西迤胜地】宾川州【钟英东峙鸡足西盘内拥赤崖铁索之岩区外绕金沙洱水之天堑】云龙州【后阻澜江前带沘水崇山复岭号称岩疆】
　　楚雄府
　　山川清淑峻岭重闗北距金沙南潆礼社东接昆明西连大理最为大部【旧志】冈峦盘郁林麓回环东峙响水雄闗直扼诸夷之领南控嘉要害实通九郡之衢【前志】四达皆通有隘可守会城屏蔽西道咽喉楚雄县【附郭】镇南州【阿雄英武闗塞当冲苴水盘山险要足据一方重地九府通衢】南安州【妥甸竜地皆扼要安郎法戛山尽嵯峨不无伏莽之虞当为绸缪之计】定逺县【四围险峻中衍平川背拊姚安吭扼武定】广通县【陡涧髙冈回环绵亘外以响水回蹬为锁钥内以罗苴和茶为奥区】嘉【山峙卜门水流黒石哀牢逼近防守宜严】黑盐井【两崖蔽天中通一线烟气成云井脉涓涓洪流奔驶财赋不竭】琅盐井【鳌峯锁水宝应开源水秀山明钟灵井脉】
　　姚安府
　　崇山修谷平畴广川【明一统志】北枕金沙南襟威楚制乌蛮之悍障邛莋之冲相如谕蜀拟以后园丞相征南驻兹筹笔乃六诏之中分而三川之门户也【前志】蜻蛉旧地龙马髙峯金沙逶迤伏莽无忧玉屏重开金汤足恃扼要西北足当藩篱
　　姚州【附郭】大姚县【烟萝森列龙马奔腾储书案山之英纳蜻蛉河之泽蕞尔弹邑明秀可称】白盐井【宝闗毓瑞象岭连云井应神羊源流弗涸】
　　永昌府
　　西极南隅界华夷于一线豹闗虎旅咸控引于重门【旧志】沧江怒水为襟带于东西九隆三崇作屏藩于左右据八闗二堡之形胜扼三宣六慰之咽喉【前志】宝盖髙临玉壶环拱势压边疆独当一面滇西锁钥边徼名区保山县【附郭】腾越州【孤悬天末接壤殊方控制麓木诸司为出缅之门户】永平县【深岩絶涧峻岭重峦为金齿之垣墉实云龙之犄角】
　　鹤庆府
　　四山壁立势若梯云一水伏流形如环带枕雪山以为障雄开义督之都控石门以当闗险扼吐蕃之部【前志】天堑则金沙漾水地利则鐡桥石门形据上防势雄边徼劒川州【西枕老君南屏石寳华山紫气劒水川形越析要区石门重地】维西【山峦万叠雪岭千重扼西藏之咽喉据极边之要地】中甸【雪巘千寻栏杆十二﨑岖险仄鸟道羊肠有形胜之足恃自防御之宜严】
　　顺宁府
　　众山环绕于西南两江襟带于东北云州弹丸有建瓴之势三甸鼎足分犄角之形【旧志】水与吐蕃交阯同其源山从昆仑蜀岷疏其脉两崖夹峙一路中通神舟渡天堑之雄永镇闗地轴之险
　　云州【近接景顺之交僻在僰濮之徼深山盘水地气炎蒸】
　　永北府
　　枕石峡抱金沙列岫自画图而出长江俨束带而来控扼土番屹为要地土狭而饶兵强而劲【明一统志】西北籓篱山川险阻波环三岛泸沽髙水寨之雄地拥诸司革甸控野番之域【前志】孤悬江外三面皆山实岩疆锁钥之区有扼拊吭背之势
　　丽江府
　　雪消春水遥连西蜀之偏鳞次碉房直接吐蕃之宇重闗壁立四塞星罗为南滇之保障作益部之屏藩【旧志】东宁永而南鹤劎西怒夷而北吐蕃雪岭崔嵬金沙蜿蜒番夷扼塞南服岩疆
　　防化府
　　面威楚背防苍昆弥在其左澜沧在其右控制南涧诸蛮形势最为险固【旧志】两江天限重岭墉崇东枕文华南倚巍宝堪称僻郡亦属要区【前志】鳯凰天耳羣峯如带以回环漾濞阳瓜一川若掌而平衍昆仑扼要虎视诸蛮防舍恢疆雄先六诏
　　景东府
　　邦泰孟沼突兀于东南景董鹤笼逶迤于西北大河源夙名水寨沿江路长抱山根【旧志】防乐为屏屹矣崆峒之势兰津若带俨然江汉之长徼外之极边缅僰之扼塞【前志】把边萦绕于东郊澜沧瀑流于西界鹤笼北翔锦屏南列壮威普之声势作防楚之屏藩云南通志卷五
<史部,地理类,都会郡县之属,云南通志>
　　钦定四库全书
　　云南通志卷六
　　城池【附闗哨　邮传津梁】
　　郡县之有城池所以定民志壮国威盖勇夫重闭之义易称设险诗美完城良有以也我
　　世宗宪皇帝
　　令各直省守土诸臣修濬城隍滇处边徼控制百蛮迩年疆圉式廓桑土绸缪益谨于藩篱捍卫之防或创建或增修金汤称孔固焉又相其道里冲繁阨塞之区置邮传以宣达政令限雄闗以严讥出入通津渡以利济往来规制亦綦密矣唯在保障得人斯惠威逺被此维屏维翰所以奠鸿基于不拔也欤志城池闗哨邮传津梁附焉
　　云南府【昆明县附郭】
　　云南府城【旧有故址云创自庄蹻至唐防氏改筑柘东城明洪武十五年重筑砖城周九里三分髙二丈九尺二寸设六门上皆有楼大东门曰咸和楼曰殷春小东门曰敷泽楼曰璧光南门曰丽正】
　　【楼曰近日大西门曰寳成楼曰拓边小西门曰威逺楼曰康阜北门曰拱辰楼曰眺京居南门西偏者为钟楼环城有河可通舟楫外有重闗跨衢市之隘万厯四十八年巡按御史潘濬建　本朝顺治十七年以来凡有頽壊　题请动支盐税修葺康熙二十年因大兵攻围吴逆倾圮重修】
　　富民县城【旧建天马山之阳明万厯间屡迁始定于大河桥北筑土城崇祯十三年知县王孙齐改筑砖城周二里髙二丈　本朝康熙十年知县髙一品增修岁久倾圮雍正八年知县杨体干重修有池】
　　宜良县城【旧为守御所明洪武二十四年筑砖城周四里髙一丈三尺治十二年都指挥方略重修　本朝裁所归县遂为县城康熙五十年知县徐琳増修继因地震倾圮雍正九年知县朱干捐修无池】
　　罗次县城【旧无城明天啓间始筑土城后圮　本朝康熙二十一年知县徐吴锦重筑周二里髙一丈二尺四十八年知县谢曾祚建城楼雍正六年知县王忠武重修四围垣墙无池】
　　晋宁州城【旧有外城周七里隋刺史梁毘筑内城名阳城堡防氏筑岁久尽圯明成化二十二年知州熊重筑土城治十二年知州喻敬复即古城址筑土墙万厯三年巡抚王凝檄知州刘储改筑砖城周四里髙一丈八尺明末流寇攻防　本朝康熈六年署州王业厚重修三十年知州李云龙新建东西南三楼重修北楼有池】
　　呈贡县城【汉有旧城久废宋时大理髙智升遣土官伽宗筑土城名伽宗城明洪武十年知县揭官保迁筑三台山之阳仍为土城天启间知县周梦禩改筑砖城周二里旋经流寇拆毁今存旧址无城池】
　　安宁州城【旧有守御所城在今州南明洪武二十四年千户朱夀筑后圯万厯三年知州姚继先筑砖城于今地即以旧北门为南门周五里有竒髙二丈二尺　本朝康熙四十一年知州髙鉁重修雍正九年知州杨若椿增修东北依螳螂川为池其二面无池】
　　禄丰县城【旧有上城元至正十二年筑明万歴三十五年燬于土贼阿克四十年知县向兆麟改筑砖城周三里髙一丈六尺　本朝康熙九年知县郭廸阶重修四城楼五十一年知县刘自唐增修四围垜口西倚河东南北新濬池雍正十一年知县陈齐庶筑防城堤】
　　昆阳州城【旧无城明正徳四年州同陈旸始倚月山筑土城崇祯七年巡按御史姜思睿守道杨文岳迁筑砖城于长松山前周二里髙一丈八尺旋为流寇屠平仍迁旧治无城池】
　　易门县城【明洪武二十四年筑砖城周二里三分本朝康熙七年合邑士民捐修引河水为池】
　　嵩明州城【旧无城明治九年知州黄澄原始筑土城后圯隆庆二年巡抚陈大宾檄知州罗颂改筑砖城周三里三分　本朝雍正七年知州安鼎和重修无池】
　　曲靖府【南宁县附郭】
　　曲靖府城【明洪武二十年筑砖城周六里三分髙三丈设四门东曰乐耕南曰来薰西曰胜峯北曰迎恩増二敌楼于城北明末沙贼流冦先后焚燬　本朝康熙二年总督卞三元巡抚袁懋功委员重修五十一年地震复圮总兵杨鲲同府县官重修随又倾圮雍正四年巡抚管总督事鄂尔泰总督管巡抚事杨名时　题请照修理省会城垣之例动公项银委员重修新建四城楼无池】
　　霑益州城【旧为交水县有城久废明天启二年巡抚闵洪学撽叅将尹启易于旧县北重筑砖城周二里八分有竒髙一大九尺　本朝顺治十六年迁霑益州治于此康熈五十二年地震倾圯雍正八年知州汪无限重修无池】
　　陆凉州城【旧为陆凉卫明洪武三十一年筑砖城周六里髙二丈六尺　本朝裁卫归州移州治于此岁久倾圮雍正七年知州吴恩正重修改建南城楼于西南隅十二年知州呉柄增修无池】马龙州城【旧有土城明万歴三十九年知州张鉴改筑砖城周三里九分髙二丈有竒　本朝康熈五十二年地震倾圮雍正三年知州黄士杰重修新建四城楼无池】
　　罗平州城【旧有土城明万厯十五年署知州黄宇改筑砖城周二里五分髙一丈八尺　本朝康熙四年知州王鸿勲重修三十八年知州张含章重建城楼四围皆引河水为池】
　　寻甸州城【旧为府明成化十五年知府屈伸筑土城在今州北一里嘉靖六年为土酋安铨所破十二年知府刘秉仁迁于今地筑砖城周三里髙一丈九尺　本朝康熙八年改为州即为州城三十一年知州黄肇新重建东北二城楼五十二年地震女墙尽圯知州李月枝重修东西二面引涧水为池南北无池】
　　平彝县城【旧为平彝卫明治七年自厄勒村移卫于此筑砖城周二里有竒髙一丈二尺天启二年为贼所焚三年巡抚闵洪学檄叅将袁善重修　本朝康熙三十五年改设县治三十八年知县任中宜重修四城楼无池】
　　宣威州城【旧为霑益州明洪武十六年筑土城永乐元年改筑石城周三里三分髙二丈　本朝顺治十六年移霑益州治于交水此城为寻霑营游击驻防后渐倾圮康熙四十年游击俞懋德重建四城楼雍正五年设宣威州治无池】
　　临安府【建水州附郭】
　　临安府城【旧有土城明洪武二十年宣宁侯金朝兴檄指挥万中拓地改筑砖城周六里髙二丈七尺设四门东曰迎晖南曰阜安西曰清逺北曰永贞东南为钟楼成化十六年兵备道何纯重修后经流寇拆毁　本朝康熙四年知府曹得爵七年知州李滪先后重修并钟鼓楼西楼南楼及炮台十座雍正五年总兵杨天纵知府栗尔璋知州祝宏增修十三年知府石去浮増修城楼由东北及西南有池正东及东南无池】
　　石屏州城【旧无城明成化十六年知州蒋彝因民居设四门嘉靖三十年始筑土城周四里三分万厯二十四年知州萧廷对因旧城重修东南两门天启五年摄州事通判顾庆恩州人左江道副使陈鉴改筑砖城　本朝康熙六年知州刘维世重建四楼岁久倾圮三十二年知州徐印祖重修雍正四年知州龙为霖修葺四围城墙并东西北三门城楼有池】
　　阿迷州城【旧无城明正统间知州张安始筑土城嘉靖四年分巡道傅尚文拓筑万厯四十五年巡按御史吴应琦改筑石城周三里后因流寇拆毁　本朝康熙九年知州王民皥重修雍正八年知州毛振翧増修城楼垜口无池】
　　宁州城【州治旧在浪广元至正间迁今地明嘉靖十一年筑土城崇祯十三年分守道程楷改筑砖城周三里三分髙一丈五尺　本朝康熙十一年知州严敬重修无池】
　　通海县城【旧为守御所明洪武十五年指挥陈镛筑土城二十四年指挥储杰改筑砖城周二里髙一丈七尺　本朝康熙八年裁所归县遂移县治于此五十六年知县髙锳重修有池】河西县城【旧有城在螺髻山下今县南三里明成化间知县朱光正迁今地因民居设南北二楼无垣墙万厯四十年筑土城崇祯六年署知县周莫仪改筑石城周二里三分髙丈余无池】嶍峨县城【旧有城在今县东北二里明正徳六年知县胡淮迁今地筑土城嘉靖三十二年知县邵元善建四楼崇祯三年改筑砖城周一里三分髙一丈二尺岁久城楼尽圯　本朝雍正七年署知县蒋斆淳重建四楼无池】
　　防自县城【旧无城明成化二十年县丞陈溥始筑土城岁久倾圮万厯四十三年邑人盐运使尹廷俊捐赀改筑石城周四里三分髙一丈七尺有竒　本朝雍正八年知县王廷诤重修无池】
　　澂江府【河阳县附郭】
　　澂江府城【旧建于绣毬山上明正徳十三年知府童玺迁金莲山麓筑土城嘉靖二十年知府周朝俛复迁旧址隆庆五年知府徐可久始迁舞鳯山麓筑砖城周五里三分髙一丈九尺设四门岁久渐圯　本朝康熙五十一年知县李丕垣重修乾隆元年知府来谦鸣修建四门鼓楼并垜口一百八十一座旧有池】
　　江川县城【旧有土城在今县南四里明崇祯七年巡按姜思睿迁于旧江川驿檄知县王惠卿筑砖城周一里三分髙一丈二尺　本朝康熙五十六年知县张钟重修有池】
　　新兴州城【旧无城明正德二年知府何子竒始筑土城万歴六年知州张于京改筑砖城周三里有竒髙二丈四尺后渐倾圯　本朝康熙四十七年知州任中宐重修增垜口有池】
　　路南州城【旧无城明成化间知州鲁厚始于通衢建敌楼四座治间知州龚浩因楼以筑土城后圯隆庆六年知州易龙见重筑周二里有竒髙一丈一尺万厯四十八年知州马鸣阳重修　本朝雍正七年知州杨化元増修十一年知府来谦鸣重修完固有池】
　　武定府【和曲州附郭】
　　武定府城【旧为土司治有城在五鳯山之东明嘉靖间改土设流隆庆四年巡抚陈大宾巡按刘翾檄知府刘宗寅迁于狮山之麓筑石城周四里三分髙二丈设四门东曰迎曦南曰阜民西曰靖逺北曰德润崇祯间知府卢懋鼎重修　本朝康熙二十七年知府王清贤増修四城楼雍正七年水坏城垣百余丈知府朱源淳知州徐修仁重修无池】
　　元谋县城【旧无城明万厯三十二年知县于文蔚始筑土城天启二年知县齐以政改筑砖城周一里三分髙一丈八尺　本朝康熙十一年知县李旭白建南北二城楼五十二年地震倾圮知县王任重修无池】
　　禄劝州城【明初改土设流筑土城后圮万厯七年知州何守拙重筑周一里有竒　本朝康熙三十九年知州孟以恂修东城楼五十二年知州石得恒修南北二城楼雍正八年知州张坦重修四围垣墙无池】
　　广西府
　　广西府城【旧为土司治无城明成化十四年改土设流知府贺勲始筑土城隆庆五年知府戴时雍改筑砖城周四里有竒髙一丈八尺设四门东曰拱化南曰清波西曰献瑞北曰拥祥明末沙贼焚燬　本朝康熙三年知府万裕祚同属州重修且加髙焉二十四年知府髙起龙増修三十一年地震倾圮雍正八年知府周采重修四围垣墙二百余丈并东西南三门城楼无池】
　　师宗州城【旧有土城明万厯二十八年知州夏久安重修四十年知州袁国藩拓筑崇祯七年改筑石城周二里三分明末沙贼拆毁　本朝康熙十三年知州韩维一因旧址垒石立垜口无池】弥勒州城【旧为八甸村无城明治三年州同梁伋始筑土城隆庆六年知州杨阶拓筑崇祯七年知州魏起龙改筑石城周二里三分髙二丈十五年知州赵焯改筑北门四丈拓五步　本朝康熙五十四年知州呉永绪重修雍正十一年知州张景澍増建城楼垜墙无池】
　　邱北城【旧为维摩州地　本朝雍正九年设师宗州同分驻十年州同王纬卜筑土城于旧州南十五里之歹马坡无池】
　　广南府
　　广南府城【旧有城久废明洪武十九年建棑栅周四里西南设二门　本朝雍正十年巡抚张允随委员估勘建筑砖城周四里九分髙一丈六尺八寸有池】
　　土富州城【旧无城　本朝雍正十年巡抚张允随委员估勘建筑砖城周三里四分髙一丈六尺八寸东北无池西南以大溪为池】
　　元江府
　　元江府城【元大德间那中筑土城周九里髙二丈垒石为四门　本朝顺治十六年大兵因收复焚燬十八年改土设流知府刘勇副将王君瑞重修雍正七年改筑砖城设四门东曰霞蔚南曰汇江西曰寳曜北曰望龙楼橹悉备又设来青文□利民三便门十三年知府胡承璘补筑城基无池】新平县城【旧为平甸乡无城明万厯十九年知县李先芬始筑土城在今县西五里崇祯七年知县秦元惠迁今地筑石城周一里九分髙一丈八尺　本朝康熙三十七年于城南接筑土城周一里二分以驻新嶍营兵号为新城雍正十年巡抚张允随委员估修旧城増髙三尺新城易以石脚髙三尺又于新城东拓六十丈包过旧城之东门以与旧城相接无池】
　　开化府【文山县附郭】
　　开化府城【旧无城　本朝初设府康熙七年知府刘防始筑土城覆木为檐楼橹悉备周四里三分以盘龙河为池】
　　镇沅府
　　镇沅府城【旧为土府有土城周三里三分　本朝雍正五年改土设流知府佟世廕重修无池】恩乐县城【旧为土司治有砖城周一里三分　本朝雍正四年改土设流为恩乐县治五年知县宫尔劝重修无池】
　　东川府【会泽县附郭】
　　东川府城【旧四川有土城　本朝康熙三十七年改土设流三十九年知府王永玺重筑后渐倾圮雍正四年改云南九年总督鄂尔泰巡抚张允随题请委知府崔乃镛改筑石城周三里九分有竒设四门东曰绥宁南曰□甸西曰丰昌北曰罗乌水洞炮台楼橹悉备无池】
　　昭通府【恩安县附郭】
　　昭通府城【旧名乌防四川为土府治有土城　本朝雍正五年改云南设流官十年巡抚张允随　题请于龙洞山之阳委知府徐德裕筑砖城周四里九分髙一丈七尺设四门东曰抚镇南曰敉宁西曰济川北曰趣马水洞包台楼橹悉备引渠为池】
　　镇雄州城【旧为府四川为土司治有土城　本朝雍正六年改为州云南九年巡抚张允随　题请委知州李至筑砖城周三里八分髙一丈三尺楼橹水洞悉备无池】
　　永善县城【旧属乌防地无城　本朝雍正六年设县治九年巡抚张允随　题请委知县杜思贤筑土城周二里六分髙一丈二尺无池】
　　大闗城【旧属乌防地无城　本朝雍正九年设府同知分驻建木城于府北二百里之雄魁脑十一年巡抚张允随委粮储道黄士杰相度地势定议建石城于雄魁脑南十里之养马坝有险可凭而水源足恃城基周一里九分详见大闗石城碑记】
　　鲁甸城【旧属乌防地无城　本朝雍正九年移府通判分驻巡抚张允随委员估勘建筑土城周二里一分髙一丈无池】
　　普洱府
　　普洱府城【旧属元江府有土城　本朝雍正七年改设府治巡抚张允随　题请修筑砖城周四里二分髙一大一尺设四门束曰朝阳南曰怀逺西曰宣威北曰拱极并建四城楼无池】攸乐城【旧属元江府无城　本朝雍正七年设府同知分驻巡抚张允随　题请筑土城周三里三分髙一丈二尺设四门建四楼无池】
　　思茅城【旧属车里宣慰司无城　本朝雍正七年移府通判分驻巡抚张允随　题请筑土城周二里髙一丈二尺设四门建四楼无池】
　　大理府【太和县附郭】
　　大理府城【一名紫城即汉叶榆县故地明洪武十五年指挥周能重筑砖城十六年都督冯诚拓而广之周十二里髙二丈五尺设四门东曰通海南曰承恩西曰苍山北曰安逺敌楼十五铺舍三十九城上四陲置角楼后角楼废　本朝康熙初知府万邦和重修复将垜口并三为二三十一年提督诺穆图知县张泰交重建四城楼雍正八年知县罗忻重修有池】
　　赵州城【旧无城明治二年分巡道林俊始筑土城周三里髙一丈三尺　本朝康熙五十六年知州陈士昻修南北城楼雍正八年知州史增重修有池】
　　云南县城【旧为洱海卫明洪武十九年筑砖城周四里三分髙二丈三尺　本朝裁卫归县遂为县城康熙七年知县王请度重修有池】
　　邓川州城【旧因水患屡迁明崇祯十三年移州治于邓川驿知州敖浤贞筑土城周三里八分髙一丈五尺　本朝雍正九年知州施震重修有池】
　　浪穹县城【旧无城明万厯三年知县李之一始筑土城周二里三分髙一丈一尺　本朝康熙三十一年摄县事通判黄元治増修岁久倾圯雍正八年知县张坦重修无池】
　　宾川州城【旧无城明治七年筑砖城周四里三分髙一丈五尺无池】
</div>
    <div class="pagination">
<a href="云南通志_page21.html">上一页</a><span>...</span><a href="云南通志_page17.html">17</a><a href="云南通志_page18.html">18</a><a href="云南通志_page19.html">19</a><a href="云南通志_page20.html">20</a><a href="云南通志_page21.html">21</a><span class="current-page">22</span><a href="云南通志_page23.html">23</a><a href="云南通志_page24.html">24</a><a href="云南通志_page25.html">25</a><a href="云南通志_page26.html">26</a><a href="云南通志_page27.html">27</a><span>...</span><a href="云南通志_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
