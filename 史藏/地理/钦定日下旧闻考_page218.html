<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 218 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 218 页/共 698 页</h1>
    <div class="content">及一亩泉水经过白羊山沟雨水冲截俱难导引其城南三里河至张家湾运河口袤延六十余里旧 
无河源正统年间因修城濠作坝蓄水虑恐雨多水溢故于杨桥东南低洼处开正通濠口以泄其水 
始有三里河名自濠口三里至八里庄始接浑河旧渠两岸多人家庐舍坟墓流自十里迤南全接旧 
河流入张家湾白河其水深处止有二三尺浅处一尺余阔处仅丈余窄处未及一丈今若用此河行 
船河身窄狭淤浅必用开浚人家房垣坟墓必须坼毁且以今宽处一丈计之水深二尺若散于五丈 
之宽止深四寸况春夏天旱泉脉易干流水更少粮船剥船俱难行使兼且沿河堤岸髙者必须铲削
 低者缺者必须增筑填塞又有走沙急湍俱要创闸倘水浅少又须增引别处水来相济若引西湖之 
水则自河口迤西直至西湖堤岸未免添置闸座若引草桥之水必须于大祀坛边一路铲凿沟渠亦 
恐有碍况其源又止出彰义门外玉匠局等处马跑等地泉亦不深大抵此河天旱则淤壅浅涩雨涝 
则漫散冲突徒劳人力卒难成功决不可开况元人开此河曾用金口之水其势汹涌冲没民舍船不 
能行卒为废河此乃不可行之明验也今会勘得玉泉龙泉及月儿栁沙等泉诸水其源皆出于西北 
一带山麓堪以导引汇于西湖见今大半流出清河若从西湖源头将分水青龙闸闭住引至玉泉诸 
水从髙梁河量其分数一半仍从皇城金水河流出其余从都城外濠流转通会流于正阳门东城濠 
再将泄入三里河水闸住并流入大通桥闸河随时开闭天旱水小则闭闸潴水短运剥船雨涝水大 
则开闸泄水放行大舟况河道闸座见成不用增造官吏闸夫见有不须添设臣等勘时曾将庆丰平 
津通流等闸下板七叶剥船日验可行若板下至官定水则大船亦可通行止是闸座河渠间有缺坏 
淤浅处须加修浚较之三里河工程甚省况前元开创此河漕运七八十年公私交便今若复兴则舟 
楫得以环城湾泊粮储得以近仓上纳在内食粮官军得以就近关给通州该上粮储又得运来都城 
与夫天下百官之朝觐四方之贡献皆得直抵都城下足以壮京师万年太平气象矣疏入命下于所 
司明宪宗实录原十二年八月浚通惠河自都城东大通桥至张家湾津河口六十里兴卒七千人费 
城砖二十万石灰一百五十万觔闸板桩木四万余麻铁铜油炭各数万计浚泉三增闸四凡十月而 
毕漕舟稍通都人聚观是河之源在元时引昌平县之三泉俱不深广今三泉俱有故难引独引西湖 
一泉又仅分其半河制窄狭漕舟首尾相衔仅数十艘而已舟无停泊处河多沙水易淤不踰二载而 
浅涩如旧舟不复通同上原白浮泉今入清河一亩泉在瓮山后已塞瓮山下玉龙双龙青龙等泉入 
西湖经髙梁桥注皇城濠一自西流入内一自东会入通惠四里至庆丰庆丰十一里至平津庆丰地 
形髙平津一丈许水陡绝故平津开则庆丰河身立见矣病逸漫记原大通河发源于昌平之白浮村 
神山泉西南会一亩马眼玉泉绕出瓮山后汇为七里泊东入都城西水门贯积水潭又稍东由月桥 
入内府环绕宫殿南出玉河桥水门东行会南北城河二流由大通桥东下通州髙丽庄凡一百六十 
余里元世祖至元二十九年郭守敬凿开此河每十里一闸蓄水通舟以济漕运赐名通惠国初闸与 
官夫多有存者而河几湮塞成化十二年始命平江伯陈锐疏通之漕舟曾至大通桥下后射利之徒 
妄假黑眚之说事竟阻坏正德二年复疏之功不就水部备考原嘉靖六年十月巡仓御史吴仲言通 
州运河元郭守敬创建已有明验今通流等八闸遗迹尚存原设官夫具在因而成之为力甚易而势 
家罔利从中挠之或倡风水之说或欲绝湾民之利皆不足信夫汉唐宋漕皆从汴渭直达京师未有 
贮国储于五十里之外者请以臣言下户工二部定议修浚运粮河径达京仓此兴无穷之利而杜不 
测之虞于计便上命户部侍郎王軏工部侍郎何诏及仲董其事軏等上言地形从大通桥至白河髙 
可六尺若大兴工浚之深至七丈通引白河则漕船可直达京城诸闸可以尽罢此永久之利然未易 
议也为今之计惟应修浚河闸然从通流闸经二水门南浦上桥广利三闸皆衢市阛阓中不便转运 
从温泥河滨旧小河废堰西不一里至堰水小坝诚修筑之令通普济闸则径易可省四闸两关转般 
之难上命即以来春兴工十一月礼部尚书桂萼上疏称修通惠河不便请改修三里河明世宗实录 
原大通桥河源出自昌平州神山泉南会一亩马眼二泉绕出瓮山复汇七里泺即今之西湖东入都 
城西水门贯积水潭即今之海子又东至月桥入内府南出都城东水门过大通桥又东五十余里至 
通州入白河此河元郭守敬由古水道开浚非自守敬创始盖西山诸水由皇城东出每当山水泛涨 
由此而泄引之入白河以济漕运故置闸以时启闭初非为行舟设也成化十二年平江伯陈锐不察 
其故建言修复宪宗皇帝命户部左侍郎翁世资工部左侍郎王诏挑浚仍浚西湖诸泉以益水势可 
放运船千余直抵大通桥下既而水急岸狭船不可泊未几即耗船退几不能全遂不复行正德七八 
年亦尝挑浚竟无成功盖京师之地西北髙浚自大通桥下视通州势若建瓴而强为之未免有害非 
徒无益而已桂文襄集原上以桂萼疏示大学士杨一清张璁一清言通惠河因旧闸行转般之法可 
以省运军之力宜断行之璁亦言通州河道经元郭守敬修浚今闸坝具存臣闻京城至通州五十里 
地形髙下才五十尺以五十里之远近摊五十尺之髙下无所不可浚瓮山泺以蓄西山诸水引神山 
泉以合下流之归纡回以顺其地形因时以谨其浚治此一劳而永逸计也成化十二年平江伯陈锐
 建议开修北河宪宗皇帝命大臣督理而河道已通运船已至城外适有黑眚之异惑于讹言遂止识 
者恨之今欲开修北河因仍旧道诚易易耳况一舟之运约当十车每年运船已到则令剥运新粮未 
到则令剥运通州积粮庶京师充实永无意外之患矣上深然璁言至七年十二月通惠河成粮运既 
至者一百九十九万三千八百有奇省脚价银十一万三千三百余两当扣除入户部吴仲以运军罢 
敝请暂给三分之一俟一二年后并减岁运加耗以宽穷民庶军民两受其惠户部覆请报可眀世宗 
实录原嘉靖丁亥御史吴仲请修通惠河三月告成功上登舟观之大学士张璁等聨句以闻上喜给 
光禄馔又分御膳赐焉帝京景物略原通惠河工完吴仲出知处州府事进通惠河志被旨送史馆采 
入会典仍令刋行水部备考增吴仲报河成因疏五事言大通桥至通州石坝地势髙四丈流沙易淤 
宜时加浚治管河主事宜专委任毋令兼他务官吏闸夫以罢运裁减宜复旧额庆丰上闸平津中闸 
今已不用宜改建通州西水关外帝以仲等四阅月工成诏予赏悉从所请仲又请留督工部郎中何 
栋专理其事为经久计从之九年擢栋右通政仍管通惠河道自此漕艘直达京师人思仲德建祠通 
州祀之眀史原天启元年闰二月巡按直隶御史张新诏言通惠河即元郭守敬所修故道平江伯陈 
锐疏通之运船直达大通桥下时为势家所阻后因御史吴仲之言乃命郎中何栋吴嗣忠仍浚里河 
计费才七千两而所省脚价十二万若由大通桥至朝阳门三里其地平衍闲旷倘导玉河之水稍溯 
而北至朝阳门量建闸座运粮径至门下每岁可省银二万六千以三十年之通计之得七八十万矣 
诏部议覆眀熹宗实录补崇祯己卯二月太监曹化淳议京城外开河以通漕粮自是年三月十九日 
起至辛巳六月所开河自广渠门起至大通桥运粮河北岸挑河长三千八百六十二丈又东直门外 
关帝庙挑月河长二百七十丈斗虎营至关帝庙大石桥挑河长三千一百五十一丈命内监千跃为 
河工总理而以兵部司官轮督班军共享班军二百三万二千余工五城两县募夫二万九百余名兵 
部侍郎吴甡视工以为劳费无益且伤地脉抗疏止之春眀梦余录原大通桥东至通州入白河开渠 
置闸而漕舟不行自大通桥起至通州石坝四十里地势髙下四丈中间设庆丰等五闸以蓄水每闸 
各设官吏编夫一百八十名造剥船三百只通漕类编增大通河旧名通惠河元郭守敬所凿俗亦名 
里漕河本朝康熙三十五年浚大通河加筑堤岸建滚水坝以泄水三十六年浚护城河引大通桥运 
艘达朝阳东直等门今东直门齐化门皆有水关通惠河水所由入也乾隆二十三二十五两年再加 
疏浚漕艘之分运京仓者实利赖焉大清一统志臣等谨案大通河为京运水道所集关系甚巨本朝 
康熙年间特加疏浚复浚护城河增设水关于朝阳东直两门轻舠剥运利济攸宜立法实为尽善干 
　二十三二十五年屡奉命浚治河流益加深广转输称便矣原嘉靖中陶仲文邵真以祈祷用事请 
拆毁寺院沙汰僧尼焚佛骨于大通桥下榖城山房笔麈原欧阳原功中书右丞相领通惠河都水监 
事政绩碑中书右丞相喀喇鼎珠公自居平章首席既而升左相又升右相被命领都水监事至正癸 
卯之正月迄今数年之中浚治旧规抑塞新弊水政大修都水监长贰宾佐共具实迹请于翰林欧阳 
玄文其事于石以贻后世玄曰丞相上佐天子下理百官日综万几朝野政务莫非相业所经纶也奚 
独于水政纪述乎其长贰宾佐进曰我国家之置都水也始于至元之辛卯丞相旺扎勒实倡其端当 
时圣君贤相为虑甚周为制甚密导昌平白浮之水西流循西山之麓会马眼诸泉潴为七里东流入 
自城西水门汇积水潭又东并宫墙环大内之左合金水河南流东出自城东水门又潞水之阳南会 
白河又南会直沽入海凡二百里是为通惠河置闸二十有四跨诸闸之上通京师内外经行之道置 
桥百五十有六闸以制蓄泄桥以惠往来乃即运粮提举司车户千四百五十有一隶监专治其事闸 
与桥初置于延佑中易木以石次第而械之命闸户学为石工木铁炼垩皆习其技岁械闸工与费若 
干有司会其凡而籍之岁以为常约岁若干诸闸皆石一切工役取具闸户不扰而集国计之不匮民 
用之不乏皆利赖焉近年有司擅以闸户抑配各驿以给驿至元延佑以来祖宗之良法美意日就蠧 
坏今右丞相以闻有旨复还若干户余州县之侵轶闸户者悉禁绝之他户冇避徭役之类仍因而亡 
者咸复其旧故得水利不隳漕法不滞有关国计民用甚重也且通惠河之将入海也衡漳贯之溯漳 
西南涉瀛博之野南至于临清堂邑之坝过坝而南为会通河尽豫兖青徐四州境上之水入海绝淮 
至大江而止二河相通其为水利溥矣有如京城西之金口下视都邑水势如建瓴一蚁穴之漏则横 
溃莫制守堤吏与闸户昼夜分番逻视不赡则借兵士于枢密所系尤重故水政之修闸户之复丞相
 有功于斯甚大可无纪述乎玄闻其言乃考古而征今都水在唐虞为泽虞在成周为川衡西汉太常 
大司农少府内史主爵都尉皆置都水长贰武帝置水衡都尉成帝置左右都水使者东汉改置河堤 
谒者晋改都水台又置前后中左右五水衡以五使领之刘宋置水衡今萧梁改为大舟卿宇文置都 
水中大夫隋置都水台使者寻复置监少监又改令少令唐沿革不一或称都水局或称司津监或称 
水衡监或置使者或置都尉赵宋为都水监置判监判及丞主簿等员大抵掌川泽津梁渠堰陂池之 
政兼总舟航桴筏之筭就司其政以充用故汉太常诸卿各有水衡尽征其入给俸禄所称水衡钱是 
</div>
    <div class="pagination">
<a href="钦定日下旧闻考_page217.html">上一页</a><span>...</span><a href="钦定日下旧闻考_page213.html">213</a><a href="钦定日下旧闻考_page214.html">214</a><a href="钦定日下旧闻考_page215.html">215</a><a href="钦定日下旧闻考_page216.html">216</a><a href="钦定日下旧闻考_page217.html">217</a><span class="current-page">218</span><a href="钦定日下旧闻考_page219.html">219</a><a href="钦定日下旧闻考_page220.html">220</a><a href="钦定日下旧闻考_page221.html">221</a><a href="钦定日下旧闻考_page222.html">222</a><a href="钦定日下旧闻考_page223.html">223</a><span>...</span><a href="钦定日下旧闻考_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
