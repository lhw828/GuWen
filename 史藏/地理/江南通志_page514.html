<!DOCTYPE html>
<html>
<head>
    <meta charset="UTF-8">
    <title>江南通志 - 第 514 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 514 页/共 731 页</h1>
    <div class="content">　　许祝年字朴斋庐江廪贡选沐阳教谕以亲老不赴后考授主事邑遭水旱首捐谷数百石倡赈济着澹宁集
　　张文逹字必之合肥人明季壬午夏诣北庄收麦闻冦至奔还于积尸中覔得其父尚未死负行七十里抵庄得全逹年至百有三歳奉
　　防建升平人瑞之坊
　　王鳯吾合肥农夫也事孀母食必亲进夏月先坐母于凉处而后往田天寒令妻抱母足而眠歳以为常
　　髙克谨字式谷庐江人年十三父为冦获谨乞身代冦两释之长而好义鬻产赈饥置田赡族还人遗金代偿鬻妻者债同邑有李之干字绾公其行义畧同
　　贾又彪字伟三舒城贡生孝友性成抚教孤侄四
　　人不异己子有荡产者更以已产给之相葬地山中遇虎不咥人以为孝感　雍正九年　　旌表朱维世字斐英舒城人敦本好施助亲族之不能婚嫁者赈歳暮之不能举火者一切施棺掩骼之事靡有不为　雍正九年　　旌表
　　郭士瑛字右璋舒城人康熙乙卯举人五歳丧父哭泣如成人母殁冒雪躬自筑坟友爱前母兄及庶弟人无间言
　　许明时字吉生舒城人歳贡授建平训导少孤事母孝母殁庐外不茹荤酒者四年嫁族人女代兄偿负
　　宋志灵庐江人字子睿事后母极孝以拔贡授训导辞不赴母病绕膝呼号愿以身代母殁庐墓三年有白乌来集之瑞
　　张一纶字莘野无为人三龄失怙奉母极孝九歳母病危笃吁天请代遂获延寿孺慕终身不懈友爱兄弟推财让产雍雍如也二子憙烈俱以孝友闻父母未葬冬不衣絮乐善好施族戚待以举火者甚众嫁娶丧葬皆倾赀助之里有义门之目












　　江南通志卷一百六十一
　　钦定四库全书
　　江南通志卷一百六十二
　　人物志
　　孝义【六　鳯颖二府滁和广六泗五州】
　　鳯阳府
　　汉桓鸾字始春龙亢人焉弟子也少立操行缊袍糟食不求盈余时太守向苗有名迹乃举鸾孝廉迁为胶东令始到官而苗卒鸾去职奔丧终三年然后归淮汝之间髙其义后为己吾汲二县令甚有名迹子
　　赵孝字长平沛国蕲人父普王莽时为田禾将军任孝为郎及天下乱人相食弟礼为饿贼所得孝闻之即自缚诣贼曰礼久饿羸瘦不如孝肥贼大惊并放之谓曰可且归持米糒来孝求不能得复往报贼愿就烹众异之遂不害乡党服其义显宗闻其行诏拜諌议大夫迁长乐卫尉复徴弟礼为御史中丞
　　赵礼行已恭谦类于孝帝嘉其兄弟笃行欲宠异之诏礼十日一就卫尉府大官送供具令共相对尽欢数年礼卒帝令孝从官属送丧归葬孝无子拜礼两子为郎
　　范迁字子庐相人有清行仕为渔阳太守后居公辅有宅数亩田不过一顷复推以与兄子其妻曰君有数子而无立锥之地盍余俸禄以为后世业迁曰吾备位大臣而畜财求利何以示后世也
　　唐董邵南寿州安丰人苦学读书隐居行义事亲备极色养其孝慈及物有鸡犬相哺之异韩愈作董生行颂之
　　李兴安丰人父死哀毁口鼻流血犹捧土就坟庐于墓侧庐上产紫白芝二本醴泉涌出柳宗元作孝门铭
　　宋歩游张张姓少失母徒歩寻访因称步游张久不得忽至宿州见病妪究问乃其母也相持大哭遂就养因家于宿
　　元许崇政下蔡人庐墓以孝旌
　　孙克忠宿州人以孝闻
　　王珍宿州人累世同居
　　马希先怀逺人举乡贡授陈畱教谕养亲不就职竭诚奉事庐祖母墓及父母墓凡九年
　　姜起宗怀逺人五世同居
　　髙中怀逺人祖仕宋为安抚使父文龙先卒事祖尽孝养事叔文豹如事父服阕以嫡孙当袭请让文豹至元间事闻诏旌其门
　　明郭子兴定逺人元末起兵自称元帅一见太祖竒之授以兵妻以所抚马公女即马后也后封子兴滁阳王妻张为夫人立庙滁州
　　刘继祖字大秀鳯阳人仕元为总管家饶于财与明太祖父淳皇帝为比邻后崩太祖年十七家贫无葬地继祖以地给之既贵官其子英追封继祖为义惠侯妻娄氏夫人
　　张伦鳯阳人河南卫百户洪武四年以亲老乞解职归养上嘉之命为濠州衞副千户
　　王阿孙怀逺人父疾刲股以进立愈母病又割肝以进亦愈洪武年旌
　　罗子明凤阳人父病刲股殁后庐墓三年
　　沈律陈汝聨连思恭三人俱鳯阳人刲股疗亲王防定逺人事母孝母殁茹蔬庐墓宣德年旌张简怀逺人正统五年输麦一千三百石赈济景泰四年复输粟三百五十石奉勅旌表赐冠带廖冠平怀逺人正统五年输小麦一千一百石弟冠正冠玉各输粟五百石助赈俱奉勅旌表李忠凤阳人事亲孝亲殁庐墓断荤酒每恸羣鹊悲鸣若为助哀景泰时旌
　　李寛宿州人母殁负土成坟结庐墓侧常见二驯扰其旁暇则合药济世景泰年旌
　　郭兴宿州人父丧庐墓侧手植树千株灌培郁葱有驯兔之异景泰年旌
　　黄金字良贵定逺人成化甲辰进士歴官广西参政归里値歳饥民疫指画赈济自为煮粥活数千人所着有东涧集泉山稿
　　许本忠怀逺人事父母孝母爱少子因爱其弟益笃父母亡先后庐墓六年治中旌子琏事本忠孝亦如之
　　刘澄怀逺人孝行治年旌
　　张全临淮人幼丧父事母至孝母年八十一卒既葬犹泣血哀毁乡士大夫举孝行哭辞不敢当叔祖伯叔祖母贫无嗣请同居生养死葬焉治年旌
　　王澄临淮人三歳丧父事母纯孝母死结庐墓侧衰绖不去身塜前产芝治年旌
　　张钦鳯阳人孝行治年旌
　　王裕宿州人父丧哀毁庐墓两产灵芝治年旌胡淳寿州人正德间出谷赈饥还遗金尝买婢其父因失马价银卖女以偿淳如数与之归其女人重其义
　　张潼灵璧人正德中流冦入邑祖被害潼号恸大骂愿与俱死贼怜其孝不忍杀之后奉母备极色养
　　连楫鳯阳人事父先意承顺称纯孝事闻旌之蒯昻字廷举寿州诸生母丧庐墓
　　刘鳯字鸣岐寿州人母丧庐墓
　　马体干临淮人父丧庐墓
　　金为声临淮人刲股疗父
　　顾琛寿州人母失明琛竭诚祷求目遂复故曹格灵璧人性孝谨有苏商陆某侨于格舍病故囊蓄五百金格为之殡促其子至与之
　　赵铭宿州人刲股愈父
　　詹台锦临淮人刲股疗继母病
　　韦儒怀逺人母病衣不解带亲尝汤药吁天愿以身代母死儒过恸呕血亦死嘉靖十年旌
　　陆钦怀逺人母殁庐墓
　　张贤怀逺乡民父母殁先后庐墓凡九年
　　郭落定逺人嘉靖中父寿卒于京藩徒歩数千里扶榇归葬结庐墓旁日夜环冡哭有剽掠者过其庐戒曰此孝子也勿惊墓常出金色蛇人以为孝感
　　耿约怀逺人事继母孝父殁庐墓弟兰早亡抚其孤与己子同周贫乏人咸德之
　　许士俊怀逺人年十七随父渡淮父堕水士俊号恸入水中求之三日抱父尸出万厯间旌
　　袁镗怀逺人奉孀母孝司训张天祐卒于任贫甚镗为殓之赙其衬归歳饥尝输粟以赈
　　徐彦良怀逺人与弟彦聪捐粟赈饥掩骴埋骼施棺椁无虚日
　　潘仪定逺人母卒庐墓
　　蔡斌徐荣俱定逺县人割股愈亲
　　刘时畅虹县人母病剧畅取母粪尝之味苦曰我母生矣果愈
　　邓让字汝谦寿州人父卒有异母兄疑让少子有厚蓄让即尽出囊槖畀之母卒哀毁过礼歳饥出米赈给全活甚众
　　陈自修凤阳人母亡殡于中庭崇祯八年献贼犯凤阳自修绕柩哀鸣竟被害
　　国朝马魁临淮县人母死自具畚锸负土垒坟三年庐
　　于墓侧
　　王继善临淮人刲股疗继母病
　　邵光先怀逺人顺治六年获遗金三百余两其人防至欵以酒食还之其孙兰蕙二人年尚防亦还醉客银百二十两
　　张明棐宿州人顺治中贼五十骑入其乡家人俱登楼母刘年七旬不及避为贼所刼明棐急下救母贼执之支解而死母遂得免十七年　　旌表孙守信宿州人好施予待以举火者数十家有戚托孤授金三百守信俟其成立还之封缄如故两举乡饮賔
　　王永康宿州诸生葬母庐墓侧三年
　　曹培灵璧诸生执亲防躬自垒土为台寝处其中朝夕每闻其泣声未及归而卒人称孝子台尹国泰灵璧人年四十余无子妻为置妾询其自知为名家人从夫宦游为冦掠至此国泰恻然即日遣置别室访其原配赠赀还之
　　陈怀礼灵璧人有饥民王姓者指妻为妹卖怀礼作妾问得状即日还之不问原赀
　　周建古怀逺人父希赐卒于官建古匍匐数千里扶榇归事继母严氏尽孝既葬二十余年未离墓侧
　　徐遇字天衢寿州人事节母李氏极孝弟析居后产中落仍与同居不分尔我乐施不倦乡里称为仁孝先生
　　徐自鉴寿州人父早卒母冯氏为姑遣嫁南昌自鉴既长徒歩寻得之迎养焉
　　戚云鹄寿州人以木工为业有徽人谢君英避火以箱授之火息密访其人还之箱内白金如故黄应麟寿州人性孝友母病失明曲尽奉养母殁哀毁骨立产让二弟遇自经者以药救起之知为鬻子失金者应麟赠如数遣归
　　邢崶字溥公寿州人事母孝奉养备至尝还人遗金子雨甘亦以孝称同邑马化亦以还金称乡里陈姓失其名居寿州贫为佣竭力奉养父母死葬门外日哭于墓久而无间
　　颍州府
　　后汉韩伯俞城父县人尝有过母笞之泣母曰他日笞汝未尝泣今泣何也曰他日笞常痛今母之力不能使痛是以泣也郡人称其孝立祠祀之在义门集西
　　唐朱仁轨字德容亳州永城人隐居养亲尝诲子弟曰终身逊路不枉百歩终身逊畔不失一段有赤乌白鹊栖所居树诏表其异及卒郭山恽员半千魏知古共諡为孝友先生
　　朱敬则字少连亳州永城人仁轨弟以孝义世被旌显一门六阙相望敬则志尚恢博好学重节义髙宗闻其名召见异之除右补阙武后时开告宻罗织之路兴大狱张易之因搆魏元忠张说欲诛之无敢言者敬则独奏曰元忠説皆秉心忠一而所坐无名杀之失天下望乃得不死为冉祖雍诬奏贬涪州刺史既明其非罪改庐州代还无淮南一物所乘止一马子曹步从以还睿宗朝刘幽求奏曰敬则忠敬义烈天下所推追赠秘书监諡曰元
　　五代常彦能颍州人朱温攻淮南过颍颍人畏避温怒曰军囘当屠城至淮久雨乏粮彦能自以家赀饷军温喜赏以官不受温曰汝何欲曰颍人畏王威逃遁不敢迎幸察之贷一城生命温从之颍人得免于难
　　麴温颍州汝阴人居家孝友干祐三年旌表门闾张仁愿谯郡人存敬子有孝行存敬殁事其兄仁颖出必告反必面如事父之礼晓法令事梁唐晋常为大理卿
　　宋张可象颍州人七世同居宋延平中诏加旌表仍蠲其课调
　　元张绍祖字子让颍州人读书力学以孝行闻授河南路学教授至正中奉父避兵山间贼至将杀其父绍祖泣曰吾父耆德善人请杀我以代父且若辈独非父母所生乎何忍害人父贼怒以戈击之戈应手挫鋭因感而相谓曰此眞孝子不可害乃释之
　　张旺舅霍邱人防失父母陈氐居贫守志旺舅九歳卖饧以养其母母病贫不能求医惟日夜痛哭吁天求代未几遂愈又自以生业微不能多给竟不娶以终母年有司言于朝旌之
</div>
    <div class="pagination">
<a href="江南通志_page513.html">上一页</a><span>...</span><a href="江南通志_page509.html">509</a><a href="江南通志_page510.html">510</a><a href="江南通志_page511.html">511</a><a href="江南通志_page512.html">512</a><a href="江南通志_page513.html">513</a><span class="current-page">514</span><a href="江南通志_page515.html">515</a><a href="江南通志_page516.html">516</a><a href="江南通志_page517.html">517</a><a href="江南通志_page518.html">518</a><a href="江南通志_page519.html">519</a><span>...</span><a href="江南通志_page515.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
