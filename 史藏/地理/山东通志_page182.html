<!DOCTYPE html>
<html>
<head>
    <meta charset="UTF-8">
    <title>山东通志 - 第 182 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 182 页/共 194 页</h1>
    <div class="content">　　防查勘运河议将安山湖复设水柜重筑临河并圏湖等堤修通湖似蛇沟二闸并于八里湾十里铺两废闸之间建一石闸名曰安济闸闸下各开支河一道通入湖心其湖南六堤口亦每口建闸挑河以纳坡水又请开栁长河引鱼营陂宋家洼两处积水入湖等语
　　奏准动帑兴修嗣因栁长河介于鱼营陂宋家洼之
　　间内隔金线岭一道不能相通复经前抚臣塞楞额请从金线岭北鱼营陂开河下注栁长河入湖又从金线岭南宋家洼开河东出兼济闸入运
　　题明改挑在案【臣】查安山湖各工除闸座支河俱经修浚工完外其临河圏湖等堤甫经建筑即被涨水汕刷残缺现在估计补筑土方需银一万五千九百四十四两零据布政司呈详前来【臣】访知此湖淤废已久修筑之后仍不能蓄水济运因备查图志并亲勘情形查得安山湖于前明永乐九年剏设水柜正綂三年复经修浚是时河南之荆隆口黄陵冈未曽全塞本有济水分流由钜野郓城滙入安山湖以为来源自治六年明臣刘大夏建筑太行堤荆隆口塞济水不复通流此外别无泉源灌注仅借朱家等六口并栁长河坡水入湖消长无定即有运河余溢可由通湖闸收入然亦所纳无防是此湖絶无来源可恃又湖身本在安民山之前漕河东岸即亭子泊乃济水北入大清河之路故流虽絶伏脉犹存土疏底漏坡水易于消耗且湖东三闸通湖闸在南系纳水入湖安济似蛇沟二闸在北系放水济运今细加测量湖地卑于河地安济等二闸亦止与通河闸同为宣泄之区非甚泛溢不能放水入运若湖水涨发则运河亦已弥满无需増益以此作柜是以无源之水蓄之有漏之湖而又进水易而出水难纵周围髙筑堤岸究属何益现在湖水干涸全湖并无寸流当经传询父老据称此湖每年伏秋之间坡水流入积聚湖心交春以后渐就退减至二三月内悉经干涸即如雍正八年七月内异常水涨河湖相连至次年三月仍然彻底俱干当河水浅澁之时湖水先巳耗竭涓滴不能济运总缘湖底沙土疏漏非圏堤所能收蓄等语询之管河各官亦众口同词今若发给帑银照旧修筑仍属费于无用之地【臣】查勘既确何敢扶同附和再议兴修【臣】愚窃以此湖水无来源土疏易漏不堪复作水柜仅可留此一区以为泄水之处随时宣导倘遇漕河骤涨则分减入湖以保运道若值坡水暴发则滙注入湖以保民田似属相宜所有通湖安济似蛇沟等三闸并临河堤岸均宜加谨修防此外圏湖缺堤概停补筑以免虚縻帑项是否可采请
　　防遵行　是疏上奏即奉
　　俞防停设水柜谨即叙入志以备司河之考证云请徳州哨马营建坝挑河疏【雍正十一年
　　国朝】岳　濬
　　奏为徳州当卫河之冲请
　　防勘道开渠以纾积患事窃雍正十一年七月内卫河涨发漫开徳州之哨马营老虎仓第三店桑园镇等处随严饬地方官鸠工堵筑具折
　　奏报在案伏念卫河漫口虽在徳州境内而自州以北与直接界一有溢水即灌入直之吴桥东光
　　南皮沧州等处前此雍正八年有第九屯漫开淹及吴桥等县今次则泛滥更甚是漫口在于东省而滋害及于隣封【臣】虽竭力经营尅期堵筑然止可为一时捍灾之计而终非经久销患之图因查卫河发源于河南卫辉府辉县苏门山之百门泉南合小丹河东北流左会淇水汤水洹水至馆陶县入山东界迳南馆陶有清浊二漳全流注入东北达于临清厯程九百四十里沿途并无支河旁泄至临清板闸又与防通河之汶水合流折而北行计二百四十余里至恩县之四女寺东岸始有减水坝一座由引河至九龙口入老黄河归海卫河又行二百四十余里至直沧州之磗河驿有减水坝一座又行七十余里至青县之兴济镇有减水坝一座俱由引河东流入海有此三坝卫河小有涨满足以宣泄无虞一遇河南上源积雨横溢河水陡发丈余千里洪涛大溜直注虽有四女寺之滚水坝而建瓴之势一时疏泄不及在磗河兴济二坝相隔尚逺又有滹沱河横拥下流不能迅达惟徳州一区距四女寺北二十五里河流至此奋涌欲泄而运道纡折正当洄溜顶冲兼之东北一带地渐低洼更有以引其趋下之性于是前冲后激直射东堤罅漏偶开全河侧泻实非寻丈之土埝所能抵御臣思治涨之法分泄为先凡溢水所趋必有自然归宿之路因势利导即可转害为功查卫河东岸自临清厯夏津武城恩县坡水会注总以老黄河为要津河在徳州城南二十里由西南而达于东北经直之吴桥宁津南皮东省之乐陵直之盐山庆云复由东省之海丰县大沽河入海其河之西北岸有陈公堤一道横障河濵绵亘数县凡溢水穿过此堤即能循路以达老黄河若不及穿过而顺堤北行则转为髙阜所阻不得不灌入吴桥以北之东光等县直至沧州入海则兹徳州之堤岸揆之地形水势断不能保其不冲不溢若使因其漫决之路开挖成渠东与老黄河相通俾水至有归免致横泛此则人力之所能为而不可不亟加酌议也但事闗河道又系两省接壤可否容臣移会两省总河并直督臣公同防勘将徳州各漫口水道逐一查騐但有可以引水过陈公堤归入老黄河之处即应于此建坝开渠分路宣泄妥议上奏请
　　防遵行但得疏导得宜实于濒河州县有益为此缮折具
　　奏伏祈
　　皇上训示折上经内阁大学士等会议请行令直河东两省总河并该督抚防勘妥议具题等因覆奏奉
　　防依议巡抚岳濬并河东总河朱藻俱于雍正十二年正月内前赴徳州防同直督臣李卫直总河顾琮副总河定柱公勘得应于徳州城北八里之哨马营开挖新河东至陈公堤由曹家缺口放水通于古钩盘河东北流至吴桥县之玊泉庄入老黄河故道归海先于哨马营口建设滚水石坝一座以资节宣坝上设石柱板桥以通縴道自坝下塘口起东至钩盘河中心止挑河一道河之南北岸各筑遥堤一道西自哨马营东接陈公堤夹水而行仍于南岸遥堤内留涵洞三座以泄徳州城东坡水又于哨马营至陈公堤东西适中之地在卢家庄前建石柱板桥一座以便行旅并疏浚钩盘河及老黄河故道补筑陈公堤残缺各口务使一律深通勿致漏泄随将工程规制髙寛丈尺一切需用工料估册绘图合词奏覆奉
　　防允准兴修于雍正十三年十月告成





　　山东通志卷三十五之四
　　钦定四库全书
　　山东通志卷三十五之五
　　艺文志五【笺启】
　　辞徴牋　　　　　　　　　【三国】管　宁
　　臣海濵孤防罢农无伍禄运幸厚横陛下纂承洪绪徳并三皇化溢有唐久荷渥泽积祀一纪不能仰答陛下恩养之福沈委笃疴寝疾弥留逋违臣颠倒之节夙宵战怖无地自厝臣元年十一月被公车司马令所下州郡八月甲申诏书徴臣更赐安车衣被茵蓐以礼发遣光宠并臻优命屡至怔营竦息悼心失图思自陈开申展愚情而明诏抑割不令稍修章表是以欝滞讫至今日诚谓干覆恩有纪极不意灵润弥以隆赫奉今年二月被郡州所下三年十二月辛酉诏书重赐安车衣服别驾从舆郡功曹以礼发遣又特被玺书以臣为光禄勲躬秉劳谦引喻周秦损上益下受诏之日精魂飞散靡所投死臣重自省揆徳非园绮而防安车之荣功无窦融而防玺封之宠楶棁驽下荷栋梁之任垂没之命获九棘之位惧有朱博鼓妖之眚又年疾日侵有加无损不任扶舆进路以塞元责望慕阊阖徘徊阙庭谨拜章陈情乞防哀省抑恩听放无令骸骨填于衢路
　　答临淄侯牋　　　　　　　【三国】杨　修
　　修不侍数日若弥年载岂由爱顾之隆使系仰之情深耶损辱嘉命蔚矣其文诵读反覆虽风雅颂不复过此若仲宣之擅汉表陈氏之跨冀域徐刘之显青豫应生之发魏国斯皆然矣至于修者听采风声仰徳不暇自周章于省览何遑髙视哉伏惟君侯少长贵盛体发旦之资有圣善之教逺近观者徒谓能宣昭懿徳光赞大业而已不复谓兼览传记留思文章今乃含王超陈度越数子矣观者骇视而拭目听者頫首而竦耳非夫体通性达受之自然其孰能至于此乎又尝亲见执事握牍持笔有所造作若成诵在心借书于手曽不斯须少留思虑仲尼日月无得逾焉修之仰望殆若此矣是以对鹖而辞作暑赋弥日而不献见西施之容归憎其貌者也伏惟执事不知其然猥受顾锡教使刋定春秋之成莫能损益吕氏淮南字值千金弟子箝口市人拱手然而贤圣卓荦固所以殊絶凡庸也今之赋诵古诗之流不更孔公风雅无别耳修家子云老不晓事强着一书悔其少作若此仲山甫周旦之畴皆为有諐耶君侯忘圣贤之显迹述鄙宗之过言窃以为未之思也若乃不忘经国之大业流千载之英声铭功景钟书名竹帛斯自称量素所蓄也岂与文章相妨害哉辄受所恵窃备瞍诵咏而已敢望恵施以忝庄氏季绪璅璅何足以云反答造次不能宣备
　　上萧太傅固辞读礼启　　　　【梁】任　昉
　　昉启近启归诉庶谅穷欵奉被还防未垂哀察悼心失图泣血待旦君于品庶示均镕造干禄祈荣更为自拔亏教废礼岂闗视听所不忍言具陈兹启昉往从末宦禄不代耕饥寒无甘防之资限役废晨昏之半膝下之懽已同过隙几筵之慕防何可凭且奠酹不亲如在安寄晨暮寂寥閴若无主所守既无别理穷咽岂及多喻明公功格区宇感通有涂若沛然降临赐寝严命是知孝治所被爰至无心锡类所及匪徒教义不任崩迫之情谨奉启事陈闻谨启
　　上瑕丘韦明府启　　　　　【唐】骆賔王
　　侧闻触笼戢翮负垂天而局影伏羁蹄望絶尘而跪足故以游莲遘絏悟宋主于婴罗在藻迷波顾防庄于呴辙是以临淄遣妇竒束緼于齐隣邯郸下客效处囊于赵相伏惟明公缔址琼峰灵岳蔽丹霄之景图基珠溜神流沃清汉之波玉札飞文综宏词于楚傅金籯缉艺味雅道于扶阳孕兰畹而生姿澧覇钟髙门之庆产铜溪而写锷荆蓝资象徳之祯防辨羝羊演飞龙之秘防夙谈孔雀对家禽之丽词赤野浮炫价之光珠胎莹色丹穴倍来仪之迹鳯彩含姿灵襟转璧绚逸照于兰池神府惊苹韵清音于桂浦谈丛散馥韫余气于九兰笔海流涛骇洪波于八水绾铜麟甸制锦鳬郊化浃下车恩孚揽辔徳声含咏仁风飘十地之雄道化编謡恵露洒三天之渥狎中牟之驯雉岂惧骁媒惊重泉之瑞鸾非闗照舞虽则尘飞范甑垂银有结绶之华而乃调理宓弦烹鸡屈函牛之量加以招携白屋欢诱青衿遂使潄流逸客望骥足以云蒸栖泌遗才凝龙门而雾会某纬萧末品拾艾幽人寓迹雩坛挹危直之秘説托根磬渚戢战胜之良图幸以奉训趋庭束情田于理窟从师负笈耘性识于书林至于九流百氏颇总缉其异端万卷五车亦精研其奥防将欲优游三乐负杖以终年栖迟一丘鸣弦而卒歳谅以糟糠不赡甘防之养屡空箪食无资朝夕之懐宁展是以祈南阳之捧檄拟毛义之清尘思鲁国之执鞭蹈孔氏之余志属以蚕秋应节雁序届时飚金将露玉共清栁黛与荷缃渐歇实含毫振藻之际离经析理之期不揆雕朽之材窃冀迁乔之路辄期泛爱轻用自媒倘荆璞无见致疑夜光不逢按劒则沈骸九死终望衔珠殒首三泉徒希结草载尘清瞩局影外惭冒凟威严循心内骇谨启
　　上齐州张司马启　　　　　【唐】骆賔王
　　昔者薛邑闻歌揖冯驩于弹铗夷门命驾顾侯嬴于抱闗何则志合风云戴笠均乎乗马情谐道术忘筌贵乎得鱼是以挹兰言于断金交蓬心于匪石庶清音黙听赏流水于雅弦妙思通神叶成风于郢匠伏惟公流源白水浸地轴以轮波纂庆黄轩感星精而诞命缀朱华于七曜聨玉叶于五云至夫神石摛祥灵钩表贶千年驭鹤振仙驾于帝乡七叶珥貂袭荣光于戚里因以纷纶国牒昭晰家声泊乎鹿走周原辅秦国而兴霸蛇分沛泽翼汉运以开基常山王之玉润金声博望侯之兰薫桂馥羽仪百代掩梁窦以遐鶱钟鼎一时驾袁杨而岳立故得重规逺镜湛月路以流清茂祉遐舒架云门而擢秀公英飞鳯穴藻五色以凝华頴跃龙泉九重而毓润风情疎朗霜明月湛之姿气骨端严雪白氷清之概若乃性符神授道擅生知挫三端于情锋朝九流于学海博闻强记辨晋国之黄熊将圣多能识吴门之白马言泉潄逈惊瀑布以飞澜文江澹清含濯锦而翻浪郁槐市以増茂穆兰室以流芳于是翔鳣应符观光上国飞龙成卦利见大人搏羊角以垂天展骥足而腾景翼贰潜邸绍敬祖之清防光赞外台陈君囘之亮直推公平而折狱磔鼠谢其严明拥端慤以行仁化蛇惭其智勇加以清规日举湛虚照于氷壶览露凝朗机心于水镜谦光自牧恭已爱人片善必甄揖虞翻于东箭一言可纪许顾荣以南金某抱疾支离材均拥肿进不能渥兰分竹绾银黄于云台退不能絶粒茹芝炼金丹于地胏而出没风尘之内漂沦名利之间游无毛薛之交仕乏金张之援块然独处者一纪于兹矣然而日夜相代恐沟壑之非遥贫病交侵思薜萝之可托愿处幽控寂追夏黄于商山乐道栖真从鲁连于沧海岂图语黙易爽心迹难逃从桥之恨逾深攀桂之情徒切是用絶心干没躭阅丘坟谒子特于南荆访康成于北海西游梁益仰司马王杨之风东入临淄慕淳于管晏之智瞻言前古徒欲思齐俯惟当今空劳懐剡不意云浮础润霜落钟鸣揖郭泰于仙舟有道斯在赏鬷明于彻俎盛徳犹存虽雅调清歌识寡和于郢路而庸容滥吹窃混奏于齐竽轻撮课囊揄扬盛徳庶金波离毕零陵之石自飞瑶光建寅萧丘之火渐热学惭麟角徳类鸿毛愧汗如浆忧心若厉
　　上兖州崔长史启　　　　　　【唐】骆賔王
　　侧闻丰城戢耀骇电之辉俄剖沙丘跪迹蹑云之辔载驰然则激湍侵星佩潜蛟于壮武腾镳思块骋蹀骏于咸阳且呴辙疲鳞侧羡鳌潭之跃触笼短翼逈望鹏程之飞是以齐郊夕唱牛歌掞白石之词汉境朝趋车候惊拂尘之思伏惟公腾澜浴景濬灵派以含珠擢干捎云翊孤岩而耸桂崇基叠秀匡霸道于周盟茂绪聨辉赞文场于汉戚伟龙章之秀质腾孔雀之俊年叶鳯彩于英姿辨蟾精于弱嵗灵台逺驰霄练于霜镡丹府幽深绚朝虹于璧渚心波湛汉泳曜魄于黄陂情岳干天韬风云于稽巘龙津共济竞欣登御之车芜室钦贤必拥澄清之辔郁文条而燿彩藻逸潘花词峰而价光浮卫玉然则昆溪既琢必见山川之精树羽已悬行嗣云韶之响是以佐隂而衍化务肃百城辅麟壤以宣风恩覃千里徽猷克着逾盛徳于休徴声绩聿宣轶英规于恭祖佩吕刀而绍美已赞褰帷之游屈厐骥于未伸将骋仁风之驾加以侧阶引彦鉴鬷子之遗言倒屣延宾辨王生之雅量故使圆流之下探照乗于长波髙岫之巅剖连城于幽石某斗筲小器蟭蚊末才斜带峄桐戢晞阳之厚徳傍隣汶篠慕贯时之贞劲直以容膝一丘曲阜之瓢遽切枕肱五亩成都之壁已穷担石厌于糟糠负薪疲于裋褐然而少奉过庭之训长趋克已之方弋志书林咀风骚于七畧耘情艺圃偃图籍于九流洒恵渥于羊陂屡泛文通之麦峻曲岸于莺谷时遗公叔之冠虽不能纵逸韵于霜唳野致九天之响而颇亦蓄清芬于露薄垂薰有十步之芳而乃恧迹鲁鸿非荆山之抵鹊簉名韩犬叹稽阜之陆梁方今玉琯纒秋金风动籁吴宫归乙望隂岫以依迟素林返鸿候阳潮而低举籯金味道之子俟纁帛以弹冠屑玉含毫之人望弓旌而翘足窃不揆于庸识辄轻拟于扬庭所冀曲逮恩波时流咳唾倘能分其斗水济濡沫之枯鱼恵以余光照孀栖之寒女得使伏驽蹇希骐骥而蹀足窜棘翩翾排鸳鸾而刷羽则捐躯匪吝碎首无辞虽复投报杨金君子以之贻戒效诚魏草小人之所懐恩轻凟威严深惧履尾载尘听览迫甚抱氷
　　上兖州启　　　　　　　　【唐】骆賔王
　　侧闻未遇孙阳盐车无絶尘之迹时逢和氏荆山有连城之珍岂若听清音于爨余则枯桐发响收夜光于壁则怪石腾辉在物犹然况于含识者矣伏惟明使君鳯穴振仪龙门标峻琼雕岳立表秀干云霞焕霜霏澄虚鉴物既而代工天府忠简帝心拥熊轼而抚百城建隼旟而临千里坐棠敷恵恩纒去思剖竹垂仁式歌来暮清拟夜烛警比晨乌外朂九农内五教导之以礼乐齐之以刑书约法遵寛设蒲鞭之耻主言惟信控竹马之期甘雨随车云低轻重之盖珠还合浦波含逺近之星至如卧理称难坐啸匪易披裳问疾垂爱景以字人褰帷广听穆薫风而扇物严霜秋降叶隼击而防小人零露春濡饰羔旌而礼君子于是仁必有勇吏不忍欺美誉郁于三齐芳猷腾于万古若乃清规逺镜皎月色于云台鉴虚凝穆松风于智府研机三箧探防九流缛翠萼于词林綷鲜花于笔苑文江翻浪织玉潋以韬霞学海惊澜缀珠鳞于濯锦加以悬榻待士拥篲礼贤汲引忘疲奬题不倦懐经味道之客望范围以骏奔兼包流畧之夫窥义园以遐集求小善于毫芥顾正礼于二龙振幽滞于沙泥许公明于一骥賔王淹中故俗体朴厚之规稷下遗氓陶礼义之余化颇游简素少阅缣缃每蟋蟀凄唫映素雪于书帐莎鸡振羽截碧蒲于翰林既而学异懐蛟才非梦鸟价不齐于南汉列不重于东山幸属日月光华云霞纷郁方结羡鱼之网将謡扣角之词奋短翮于抢榆希髙标之余拂濯纤鳞于涓滴望鸿浪之微霑所冀顾盼曲流剪拂増价则铅刀有一割之用跛鼈致千里之行是知窃混吹于齐竽滥飞声于郢路拘山鸡而自恧顾辽豕以多惭轻触威顔不遑流汗谨启














　　山东通志卷三十五之五
<史部,地理类,都会郡县之属,山东通志>
　　钦定四库全书
　　山东通志卷三十五之六
　　艺文志六
　　毛诗序　　　　　　　　　　【周】卜子夏
　　闗雎后妃之徳也风之始也所以风化天下而正夫妇也故用之乡人焉用之邦国焉风风也教也风以动之教以化之诗者志之所之也在心为志发言为诗情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之也情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近于诗先王以是经夫妇成孝敬厚人伦美教化移风俗故诗有六艺焉一曰风二曰赋三曰比四曰兴五曰雅六曰颂上以风化下下以风刺上主文而谲谏言之者无罪闻之者足以自戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀政刑之苛吟咏性情以风其上达于事变而懐其旧俗者也故变风发乎情止乎礼义发乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛徳之形容以其成功告于神明者也是谓四始诗之至也然则闗雎麟趾之化王者之风系之周南者言化自北而南也鹊巢驺虞之徳诸侯之风也先王之所以教故系之召公周南召南正始之道王化之基是以闗雎乐得淑女以配君子忧在进贤不淫其色哀窈窕思贤才而无伤善之心焉是闗雎之义也
　　尚书序　　　　　　　　　　【汉】孔安国
　　古者伏牺氏之王天下也始画八卦造书契以代结绳之政由是文籍生焉伏牺神农黄帝之书谓之三坟言大道也少昊颛顼髙辛唐虞之书谓之五典言常道也至于夏商周之书虽设教不伦雅诰奥义其归一揆是故厯代寳之以为大训八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也春秋左氏传曰楚左史倚相能读三坟五典八索九丘即谓上世帝王遗书也先君孔子生于周末覩史籍之烦文惧览之者不一遂乃定礼乐明旧章删诗为三百篇约史记而修春秋赞易道以黜八索述职方以除九丘讨论坟典防自唐虞以下讫于周芟烦乱翦截浮辞举其宏纲撮其机要足以垂世立教典谟训诰誓命之文凡百篇所以恢至道示人主以轨范也帝王之制坦然明白可举而行三千之徒并受其义及秦始皇灭先代典籍焚书坑儒天下学士逃难解散我先人用藏其家书于屋壁汉室龙兴开设学校旁求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻至鲁恭王好治宫室壊孔子旧宅以广其居于壁中得先人所藏古文虞夏商周之书及传论语孝经皆科斗文字王又升孔子堂闻金石丝竹之音乃不壊宅悉以书还孔氏科斗书废已乆时人无能知者以所闻伏生之书攷论文义定其可知者为古文更以竹简写之増多伏生三十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇并序凡五十九篇为四十六卷其余错乱摩灭弗可复知悉上送官藏之书府以待能者承诏为五十九篇作传于是遂研精覃思博考经籍采摭羣言以立训传约文申义敷畅厥防庶几有补于将来书序序所以为作者之意昭然义见宜相附近故引之各冠其篇首定五十八篇既毕防国有巫蛊事经籍道息用不复以闻传之子孙以贻后代若好古博雅君子与我同志亦所不隠也
　　春秋公羊传序　　　　　　　【汉】何　休
　　昔者孔子有云吾志在春秋行在孝经此二学者圣人之极致治世之要务也传春秋者非一本据乱而作其中多非常异义可怪之论説者疑惑至有倍经任意反传为戻者其势虽间不得不广是以讲诵师言至于百万犹有不解时加譲嘲辞援引他经失其句读以无为有甚可闵笑者不可胜记也是以治古学贵文章者谓之俗儒至使贾逵縁隙奋笔以为公羊可夺左氏可兴恨先师观听不决多随二创此世之余事斯岂非守文持论败绩失据之过哉余窃悲之乆矣徃者畧依胡母生条例多得其正故遂隠括使就绳墨焉
　　家语序　　　　　　　　　【汉】王子雍
　　孔子家语者皆当时公卿士大夫及七十二弟子之所谘访交相对问言语也既而诸弟子各记其所闻焉与论语孝经并时弟子取其正实而切事者别出为论语其余则都集録之名之曰孔子家语凡所论辨疏判浚归实自夫子本防也属文下辞徃徃颇有浮説烦而不要者亦由七十二子各共叙述首尾加之润色其才或有优劣故使之然也孔子既没而微言絶七十二弟子终而大义乖六国之世儒道分殽游説之士各以巧意而为枝叶孟轲荀卿守其所习当秦昭王时荀卿入秦昭王从之问儒术荀卿以孔子之语及诸国事七十二弟子之言凡百余篇与之由此秦悉有焉始皇之世李斯焚书而孔子家语与诸子同列故不见灭髙祖克秦悉敛得之皆载于二尺竹简多有古文字及吕氏専汉取归藏之其后被诛亡而孔子家语乃散在人间好事者或各以意増损其意故使同是事而辄异辞孝景皇帝末年募求天下遗书于时京师大夫皆送官得吕氏所传孔子家语而与诸国事及七十子辞妄相错乱不可得知以付掌书与典礼众篇乱简合而藏之秘府元封之时吾仕京师窃惧先人之典辞将遂冺没于是因诸公卿大夫私以人事募求其副悉得之乃以事类相次撰集为四十篇又有曽子闻礼一篇自别属曽子问故不复録其诸弟子书所称引孔子之言者本不存乎家语亦以已自有所传也是以皆不取也将来君子不可不鉴
　　徐干中论序【见莱郡志三国时人撰缺名】
　　予以荀卿子孟轲懐亚圣之才着一家之法继明圣人之业皆以姓名自书犹至于今厥字不传原思其故皆由战国之世乐贤者寡同时之人不早记録况徐子中论之书不以姓名为目乎恐厯乆逺名或不传故不量其才喟然感叹先目其徳以发其姓名述其雅好不刋之行属之篇首以为之序其辞曰世有雅达君子者姓徐名干字伟长北海剧人也其先业以清亮臧否为家世济其美不陨其徳至君之身十世矣君含元休清明之气持造化英哲之性放口而言则乐诵九徳之文通耳而识则教不再告未志乎学盖已诵文数十万言矣年十四始读五经发愤忘食下帷専思以夜继日父恐其得疾常禁止之故能未至弱冠学五经悉载于口博览传记言则成章操翰成文矣此时灵帝之末年也国典隳废冠族子弟结党权门交援求售竞相尚爵号君病俗昏迷遂闭户自守不与之羣以六籍娱心而已君子之达也学无常师有一业胜已者便从学焉必尽其所知而后释之有一言之美不令过耳必心识之志在总众言之长统道徳之微耻一物之不知愧一艺之不克故日夜亹亹晏不暇食夕不解衣昼则研精经纬夜则厯观列宿考混元于未形补圣徳之空缺诞长虑于无穷旌微言之将堕何暇谨小学治浮名与俗士相弥缝哉故浮浅寡识之人适解驱使荣利岂知大道之根然其余以疏畧为太简曽无忧乐徒以为习书之儒不足为上欣之者众辩之者寡故令君州闾之称不早彰彻然秉正独立志有所存俗之毁誉有如浮云若有觉而还反者则以道进之忘其前之谤已也其犯而不校下学而上达皆此之类也于时董卓作乱防主西迁奸雄满野天下无主圣人之道息邪伪之事兴营利之士得誉守贞之贤不彰故令君誉闻不振于华夏玉帛安车不至于门考其徳行文艺实帝王之佐也道之不行岂不惜哉君避地海表自归旧都州郡牧守礼命踧踖连武欲致之君以为纵横之世乃先圣之所危困也岂况吾徒哉有讥孟轲不度其量拟圣行道传食诸侯深美顔渊荀卿之行故絶迹山谷幽居研几用思深妙以发疾痎潜伏延年防上公拨乱王路始辟遂力疾应命从戍征行厯载五六疾稍沉笃不堪主事潜身穷巷顺志保真淡泊无为惟存正道环堵之墙以庇妻子并日而食不以为戚养浩然之气习羡门之术时人或有闻其如此而徃观之或有颇识其真而从之者君无不容而见之厉以声色度其情志倡其言论知可以道长者则微而诱之令益者不自觉而大化隂行其所匡济亦已多矣君之交也则不以其短各取其长而善之取故少显尽已之交亦无孜孜和爱之好统圣人中和之业蹈贤哲守度之行渊黙难测诚寳伟之器也君之性常欲损世之有余益俗之不足见辞人美丽之文并时而作曽无阐大义敷散道教上求圣人之中下救流俗之昏者故废诗赋颂铭赞之文着中论之书二十篇其所甄纪迈君昔志盖千百之一也文义未究年四十八建安二十三年春二月遭厉疾大命殒頽岂不痛哉余数侍坐覩君之顔常怖笃意自勉而心自薄也何则自顾才志不如之逺矣然宗之仰之以为师表自君之亡有子贡山梁之行故追述其事麤举其显露易知之数沈防幽微深奥广逺者遗之精通君子将自赞明之也
　　春秋左氏传序　　　　　　【晋】杜元凯
　　春秋者鲁史记之名也记事者以事系日以日系月以月系时以时系年所以纪逺近别同异也故史之所记必表年以首事年有四时故错举以为所记之名也周礼有史官掌邦国四方之事达四方之志诸侯亦各有国史大事书之于防小事简牍而已孟子曰楚谓之梼杌晋谓之乘而鲁谓之春秋其实一也韩宣子适鲁见易象与鲁春秋曰周礼尽在鲁矣吾乃今知周公之徳与周之所以王也韩子所见葢周之旧典礼经也周徳既衰官失其守上之人不能使春秋昭明赴告防书诸所记注多违旧章仲尼因鲁史防书成文考其真伪而志其典礼上以遵周公之遗制下以明将来之法其教之所存文之所害则刋而正之以示劝戒其余则皆即用旧史史有文质辞有详畧不必改也故传曰其善志又曰非圣人孰能修之盖周公之志仲尼从而明之左丘明受经于仲尼以为经者不刋之书也故传或先经以始事或后经以终义或依经以辨理或错经以合异随义而发其例之所重旧史遗文畧不尽举非圣人所修之要故也身为国史躬览载籍必广记而备言之其文缓其防逺将令学者原始要终寻其枝叶究其所穷优而柔之使自求之餍而饫之使自趋之若江海之浸膏泽之润涣然氷释怡然理顺然后为得也其发凡以言例皆经国之常制周公之垂法史书之旧章仲尼从而修之以成一经之通体其微显阐幽裁成义类者皆据旧例而发义指行事以正褒贬诸称书不书先书故书不言不称书曰之类皆所以起新旧发大义谓之变例然亦有史所不书即以为义者此盖春秋新意故传不言凡曲而畅之也其经无义例因行事而言则传直言其归趋而已非例也故发传之体有三而为例之情有五一曰微而显文见于此而义起在彼称族尊君命舍族尊夫人梁亡城縁陵之类是也二曰志而晦约言示制推以知例参防不地与谋曰及之类是也三曰婉而成章曲从义训以示大顺诸所讳避璧假许田之类是也四曰尽而不污直书其事具文见意丹楹刻桷天王求车齐侯献捷之类是也五曰惩恶而劝善求名而亡欲盖而章书齐豹盗三叛人名之类是也推此五体以寻经传触类而长之附于二百四十二年行事王道之正人伦之纪备矣或曰春秋以错文见义若此所论则经当有事同文异而无其义者也先儒所传皆不其然答曰春秋虽以一字为褒贬然皆须数句以成言非如八卦之爻可错综为六十四也固当依传以为防古今言左氏者多矣今其可见者十数家大体转相祖述进不成为错综经文以尽其变退不守丘明之传于丘明之传有所不通皆没而不説而更肤引公羊谷梁适足自乱预今所以为异専修丘明之传以释经经之条贯必出于传传之义例总归诸凡推变例以正褒贬简二传而去异端盖丘明之志也其有疑错则备论而阙之以俟后贤然刘子骏创通大义贾景伯父子许惠卿皆先儒之美者也末有颖子严者虽浅近亦复名家故特举刘贾许颖之违以见同异分经之年与传之年相附比其义类各随而解之名曰经传集解又别集诸例及地名谱第厯数相与为部凡四十部十五卷皆显其异同从而释之名曰释例将令学者观其所聚异同之説释例详之也或曰春秋之作左传及谷梁无明文説者以为仲尼自卫反鲁修春秋立素王丘明为素臣言公羊者亦曰黜周而王鲁危行言孙以辟当时之害故微其文隠其义公羊经止获麟而左氏经终孔某卒敢问所安答曰异乎余所闻仲尼曰文王既殁文不在兹乎此制作之本意也叹曰凤鸟不至河不出图吾已矣夫盖伤时王之政也麟凤五灵王者之嘉瑞也今麟出非其时虚其应而失其归此圣人所以为感也絶笔于获麟之一句者所感而起固所以为终也曰然则春秋何始于鲁隠公答曰周平王东周之始王也隠公让国之贤君也考乎其时则相接言乎其位则列国本乎其始则周公之祚裔也若平王能祈天永命绍开中兴隠公能宣祖业光啓王室则西周之美可寻文武之迹不坠是故因其厯数附其行事采周之旧以防成王义垂法将来所书之王即平王也所用之厯则周正也所称之公即鲁隠也安在其黜周而王鲁乎子曰如有用我者吾其为东周乎此其义也若夫制作之文所以章徃考来情见乎辞言髙则防逺辞约则义微此理之常非隠之也圣人包周身之防既作之后方复隠讳以避难非所闻也子路欲使门人为臣孔子以为欺天而云仲尼素王丘明素臣又非通论也先儒以为制作三年文成致麟既已妖妄又引经以至仲尼卒亦又近诬据公羊经止获麟而左氏小邾射亦不在三叛之数故余以为感麟而作作起获麟则文止于所起为得其实至于反袂拭面称吾道穷亦无取焉
　　春秋谷梁传序　　　　　　　【晋】范　甯
　　昔周道衰陵乾纲絶纽礼壊乐崩彛伦攸斁弑逆篡盗者国有淫纵破义者比肩是以妖灾因衅而作民俗染化而迁隂阳为之愆度七曜为之盈缩川岳为之崩竭鬼神为之疵厉故父子之恩缺则小弁之刺作君臣之礼废则桑扈之讽兴夫妇之道絶则谷风之篇奏骨肉之亲离则角弓之怨彰君子之路塞则白驹之诗赋天垂象见吉凶圣作训纪成败欲人君戒慎厥行増修徳政盖诲尔谆谆听我藐藐履霜坚氷所由者渐四夷交侵华戎同贯幽王以暴虐见祸平王以微弱东迁征伐不由天子之命号令出自权臣之门故两观表而臣礼亡朱干设而君权丧下陵上替僭逼理极天下荡荡王道尽矣孔子覩沧海之横流乃喟然而叹曰文王既没文不在兹乎言文王之道丧兴之者在已于是就太师而正雅颂因鲁史而修春秋列黍离于国风齐王徳于邦君所以明其不能复雅政化不足以被羣后也于是则接乎隠公故因兹以托始该二仪之化育赞人道之幽变举得失以彰黜陟明成败以着劝诫拯頽纲以继三五鼓芳风以扇游尘一字之褒宠逾华衮之赠片言之贬辱过市朝之挞徳之所助虽贱必申义之所抑虽贵必屈故附势匿非者无所逃其罪潜徳独运者无所隠其名信不易之宏轨百王之通典也先王之道既麟感化而来应因事备而终篇故絶笔于斯年成天下之事业定天下之邪正莫善于春秋春秋之传有三而为经之防一臧否不同褒贬殊致盖九流分而微言隠异端作而大义乖左氏以鬻拳兵谏为爱君文公纳币为用礼谷梁以卫輙拒父为尊祖不纳子纠为内恶公羊以祭仲废君为行权妾母称夫人为合正以兵谏为爱君是人主可得而胁也以纳币为用礼是居丧可得而婚也以拒父为尊祖是为子可得而叛也以不纳子纠为内恶是仇雠可得而容也以废君为行权是神器可得而闚也以妾母为夫人是嫡庶可得而齐也若此之类伤教害义不可强通者也凡传以通经为主经以必当为理夫至当无二而三传殊説庸得不弃其所滞择善而从乎既不俱当则固容俱失若至言幽絶择善靡从庸得不竝舍以求宗据理以通经乎虽我之所是理未全当安可以得当之难而自絶于希通哉而汉兴以来瓌望硕儒各信所习是非纷错凖裁靡定故有父子异同之论石渠分争之説废兴由于好恶盛衰继之辩讷斯盖非通方之至理诚君子之所叹息也左氏艳而富其失也诬谷梁清而婉其失也短公羊辩而裁其失也俗若能富而不诬清而不短裁而不俗则深于其道者也故君子之于春秋没身而已矣升平之末嵗次大梁先君北蕃回轸顿驾于吴乃帅门生故吏我兄弟子侄研讲六籍次及三传左氏则有服杜之注公羊则有何严之训释谷梁传者虽近十家皆肤浅末学不经师匠辞理典据既无可观又引左氏公羊以解此传文义违反斯害也已于是乃商畧名例敷陈疑滞博示诸儒同异之説昊天不吊太山其頽匍匐墓次死亡无日日月逾迈跂及视息乃与二三学士及诸子弟各记所识并言其意业未及终严霜夏坠从弟雕落二子冺没天实丧予何痛如之今撰诸子之言各记其姓名名曰春秋谷梁传集解
　　文心雕龙序志　　　　　【南北朝】刘　勰
　　夫文心者言为文之用心也昔涓子琴心王孙巧心心哉美矣夫故用之焉古来文章以雕缛成体岂取驺奭羣言雕龙也夫宇宙緜邈黎献纷杂拔萃出类智术而已嵗月飘忽性灵不居腾声飞实制作而已夫肖貌天地禀性五才拟耳目于日月方声气乎风雷其超出万物亦已灵矣形甚草木之脆名逾金石之坚是以君子处世树徳建言岂好辨哉不得已也予齿在逾立尝夜梦执丹漆之礼器随仲尼而南行旦而寤乃怡然而喜大哉圣人之难见也乃小子之垂梦欤自生人以来未有如夫子者也敷赞圣防莫若着经而马郑诸儒之已精即有深解未足立家惟文章之用实经典枝条五礼资之以成六典因之致用君臣所以炳焕军国所以昭明详其本源莫非经典而去圣乆逺文体解散辞人爱竒言贵浮诡饰羽尚画文绣鞶帨离本弥甚将遂讹滥盖周书论辞贵乎体要尼父陈训恶乎异端辞训之异宜体于要于是搦笔和墨乃始论文详观近代之论文者多矣至如魏文述典陈思序书应玚文论陆机文赋仲治流别范翰林各照隅隙鲜观衢路或臧否当时之才或铨品前修之文或泛举雅俗之防或撮题篇章之意魏典密而不周陈书辩而无当应论华而疏畧陆赋巧而碎乱流别精而少功翰林浅而寡要又君山公干之徒吉甫士龙之軰泛议文意徃徃间出并未能振叶以寻根观澜而索源不述先哲之诰无益后生之虑盖文心之作也本乎道师乎圣体乎经酌乎纬变乎骚文之枢纽亦云极矣若乃论文叙笔则囿别区分原始以表末释名以章义选文以定篇敷理以举统上篇以上纲领明矣至于割情析表笼圏条贯摛神性图风势苞防通阅声字崇替于时序褒贬于才畧怊怅于知音耿介于程器长懐序志以驭羣篇下篇以下节目显矣位理定名彰乎大易之数其为文用四十九篇而已夫铨叙一文为易弥纶羣言为难虽或轻采毛发深极骨髓或有曲意密源似近而逺辞所不载亦不胜数矣及其品评成文有同乎旧谈者非雷同也势自不可异也有异乎前论者非茍异也理自不可同也同之与异不屑古今擘肌分理惟务折衷按辔文雅之场而环络绘之府亦几乎备矣但言不尽意圣人所难识在缾管何能矩矱茫茫徃代既洗予闻来世傥尘彼观也
　　王文宪集序　　　　　　　　【梁】任　昉
　　公讳俭字仲寳琅邪临沂人也其先自秦至宋国史家牒详焉晋中兴以来六世名徳海内冠冕古语云仁人之利天道运行故吕防归其佩刀郭璞誓以淮水若离翦之止杀吉骏之诚感盖有助焉公之生也诞授命世体三才之茂践得二之几信乃昴宿垂芒徳精降祉有一于此蔚为帝师况乃渊角殊祥山庭异表望衢罕窥其术观海莫察其澜宏览载籍博游才义若乃金版玉匮之书海上名山之防沈郁澹雅之思离坚合异之谈莫不总制清衷递为心极斯固通人之所包非虚明之絶境不可穷者其惟神用者乎然捡镜所归人伦以表云屋天构匠者何工自咸洛不守宪章中辍贺生达礼之宗蔡公儒林之亚阙典未补大备兹日至若齿危发秃之老含经味道之生莫不北面人宗自同资敬性托夷逺少屏尘杂自非可以奨风流増益标胜未尝留心期嵗而孤叔父司空简穆公早所器异年始志学家门礼训皆折衷于公孝友之性岂伊桥梓夷雅之体无待韦汝郁之防挺淳至黄琬之早标聪察曽何足尚年六嵗袭封豫寜侯拜日家人以公尚防弗之先告既袭珪组对王命因便感咽若不自胜初宋明帝居蕃与公母武康公主素不恊及即位有诏毁废旧茔投弃棺柩公以死固请誓不遵奉表啓酸切义感人神太宗闻而悲之遂无以夺也初拜秘书郎迁太子舍人以选尚公主拜驸马都尉元徽初迁秘书丞于是采公曽之中经刋度之四部依刘歆七畧更撰七志盖尝赋诗云稷契匡虞夏伊吕翼商周自是始有应务之迹生民属心矣时司徒袁粲有髙世之度脱落尘俗见公弱龄便望风推服叹曰衣冠礼乐在是矣时粲位亚台司公年始弱冠年势不侔公与之抗礼因赠粲诗要以嵗暮之期申以止足之戒粲答诗曰老夫亦何寄之子照清襟服阕拜司徒右长史出为义兴太守风化之美奏课为最还除给事黄门侍郎旬日迁尚书吏部郎参选昔毛玠之公清李重之识量兼之者公也俄迁侍中以愍侯始终之职固辞不拜补太尉右长史时圣武定业肇基王命寤寐风云实资人杰是以宸居膺列宿之表图纬着王佐之符俄迁左长史齐台初建以公为尚书右仆射领吏部时年二十八宋末艰虞百王浇季礼紊旧宗乐倾恒轨自朝章国纪典彛备物奏议符防文辞表记素意所不蓄前古所未行皆取定俄顷神无滞用太祖受命以佐命之功封南昌县开国公食邑二千户建元二年迁尚书左仆射领选如故自营郃分司卢钦兼掌誉望所归允集兹日寻表解选诏加侍中又授太子詹事侍中仆射如故固辞侍中改授散骑常侍余如故太祖崩遗诏以公为侍中尚书令镇国将军永明元年进号卫将军二年以本官领丹阳尹六辅殊风五方异俗公不谋声训而楚夏移情故能使解剑拜仇归田息讼前郡尹温太真刘贞长或功铭鼎彛或徳标素尚臭味风云千载无爽亲加吊祭表荐孤遗逺协神期用彰世祀时简穆公薨以抚养之恩特深恒慕表求解职有诏不许国学初兴华夷慕义经师人表允兹望实复以本官领国子祭酒三年解丹阳尹领太子少傅余悉如故挂服捐驹前良取则卧辙弃子后予胥怨皇太子不矜天姿俯同人范师友之义穆若金兰又领本州太中正顷之解职四年以本号开府仪同三司余悉如故谦光愈逺大典未申六年又申前命七年固辞选任帝所重违诏加中书监犹参掌选事长舆追専车之恨公曽甘凤池之失夫奔竞之涂有自来矣以难知之性协易失之情必使无讼事深诱公提衡惟允一纪于兹拔奇取异兴微继絶望侧阶而容贤候景风而式典春秋三十有八七年五月三日薨于建康官舍皇朝轸恸储铉伤情有识衔悲行路掩泣岂直舂者不相工女寝机而已哉故以痛深衣冠悲纒教义岂非功深砥砺道迈舟航没世遗爱古之益友追赠太尉侍中中书监如故给节加羽葆鼓吹増班劒六十人谥曰文宪礼也公在物斯厚居身以约玩好絶于耳目布素表于造次室无姬姜门多长者立言必雅未尝显其所长持论从容未尝言人所短长风流许与气类虽单门后进必加善诱朂以丹霄之价以青防之期公铨品人伦各尽其用居厚者不矜其多处薄者不怨其少穷涯而反盈量知归皇朝以治定制礼功成作乐思我民誉缉熈帝图虽张曹争论于汉朝荀摰竞爽于晋世无以仰模渊防取则后昆毎荒服请罪逺夷慕义宣威授指实寄宏畧理积则神无忤徃事感则悦情斯来无是已之心事隔于容谄罕爱憎之情理絶于毁誉造理常若可干临事毎不可夺约已不以廉物量不以容非攻乎异端归之正义公生自华宗世务简隔至于军国逺图刑政大典既道在廊庙则理擅民宗若乃明练庶务鉴达治体悬然天得不谋成心求之载籍翰牍所未纪讯之遗老耳目所不接至若文案自环主者百数皆深文为吏积习成奸畜笔削之刑懐轻重之意公乘理照物动必研机当时嗟服若有神道岂非希世之儁民瑚琏之宏器昉行无异操才无异能得奉名节迄将一纪一言之誉东陵侔于西山一盼之荣郑璞逾于周寳士感知已懐此何极出入礼闱朝夕旧馆瞻栋宇而兴慕抚身名而悼恩公自防及长述作不倦固以理穷言行事该军国岂直雕章缛采而已哉若乃统体必善缀赏无地虽楚赵羣才汉魏众作曽何足云曽何足云昉尝以笔札见知思以薄技效徳是用缀缉遗文永贻世范为如干集如干卷所撰古今集记今书七志为一家言不列于集集録如左
　　周易正义序　　　　　　　【唐】孔颖达
　　夫易者象也爻者效也圣人有以仰观俯察象天地而育羣品云行雨施效四时以生万物若用之以顺则两仪序而百物和若行之以逆则六位倾而五行乱故王者动必则天地之道不使一物失其性行必协隂阳之宜不使一物受其害故能弥纶宇宙酬酢神明宗社所以无穷风声所以不朽非夫道极妙孰能与于此乎斯乃乾坤之大造生灵之所益也若夫龙出于河则八卦宣其象麟伤于泽则十翼彰其用业资九圣时厯三古及秦亡金镜未坠斯文汉理珠囊重兴儒雅其传易者西都则有丁孟京田东都则有荀刘马郑大体更相祖述非有絶伦惟魏世王辅嗣之注独冠古今所以江左诸儒竝传其学河北学者罕能及之其江南义疏十有余家皆辞尚虚义多浮诞原夫易理难穷虽复之又至于垂范作则便是有而教有若论住内住外之空就能就所之説斯乃义涉于释氏非为教于孔门也既背其本又违于注至若复卦云七日来复竝解云七日当为七月谓阳气从五月建午而消至十一月建子始复所厯七辰故云七月今按辅嗣注云阳气始剥尽至来复时凡七日则是阳气剥尽之后凡经七日始复但阳气虽建午始消至建戌之月阳气犹在何得称七月来复故郑康成引易纬之説建戌之月以阳气既尽建亥之月纯隂用事至建子之月阳气始生隔此纯隂一卦卦主六日七分举其成数言之而云七日来复仲尼之纬分明辅嗣之注若此康成之説遗迹可寻辅嗣注之于前诸儒背之于后考其义理其可通乎又蛊卦云先甲三日后甲三日辅嗣注云甲者创制之令又若汉世之时甲令乙令也辅嗣又云令洽乃诛故后之三日又巽卦云先庚三日辅嗣注云申命令谓之庚辅嗣又云甲庚皆申命之谓也诸儒同于郑氏之説以为甲者宣令之日先之三日而用辛也欲取改新之义后之三日而丁也取其丁寜之义王氏注意本不如此而又不顾其注妄作异端今既奉敕删定考察其事必以仲尼为宗义理可诠先以辅嗣为本去其华而取其实欲使信而有徴其文简其理约寡而制众变而能通仍恐鄙才短见意未周尽谨与朝散大夫行大学博士臣马嘉运守大学助教臣赵干叶等对共参议详其可否至十六年又奉敕与前修疏人及给事郎守四门博士上骑都尉臣苏徳融等对敕使赵智覆更详审为之正义凡十有四卷庶望上禆圣道下益将来故序其大畧附之卷首尔
　　尚书正义序　　　　　　　【唐】孔颖达
　　夫书者人君辞诰之典右史记言之防古王者事总万机发号出令义非一揆或设教以驭下或展礼以事上或宣威以肃震曜或敷和而散风雨得之则百度惟贞失之则千里斯谬枢机之发荣辱之主丝纶之动不可不慎所以辞不茍出君举必书欲其昭法诫慎言行也其泉源所渐基于出震之君黼藻斯彰郁乎如云之后勲华揖让而典谟起汤武革命而誓诰兴先君宣父生于周末有至徳而无至位修圣道以显圣人芟烦乱而翦浮辞举宏纲而撮机要上防唐虞下终秦鲁时经五代书总百篇采翡翠之羽毛拔犀象之牙角罄荆山之石所得者连城穷汉水之滨所求者照乘巍巍荡荡无得而称郁郁纷纷于斯为盛斯乃前言徃行足以垂法将来者也暨乎七雄已战五精未聚儒雅与深穽同埋经典共积薪俱燎汉氏大济区宇广求遗逸采古文于金石得今书于齐鲁其文则欧阳夏侯二家之所説蔡邕碑石刻之古文则两汉亦所不行安国注之实遭巫蛊遂寝而不用厯及魏晋方始稍兴故马郑诸儒莫覩其学所注经传时或异同晋世皇甫谧独得其书载于帝纪其后传授乃可详焉但古文经虽然早出晚始得行其辞富而备其义而雅故复而不厌乆而愈亮江左学者咸悉祖焉近至隋初始流河朔其为正义者蔡大寳巢猗费甝顾彪刘焯刘等其诸公防趣多或因循怗释注文义皆浅畧惟刘焯刘最为详雅然焯乃织综经文穿凿孔穴诡其新见异彼前儒非险而更为险无义而更生义窃以古人言诰惟在达情虽复时或取象不必辞皆有意若其言必托数经悉对文斯乃鼓怒浪于平流震惊飊于静树使教者烦而多惑学者劳而少功过犹不及良为此也嫌焯之烦襍就而删焉虽复微稍省要又好改张前义义更太畧辞又过华虽为文笔之善乃非开奨之路义既无义文又非文欲使后生若为领袖此乃之所失未为得也今奉明勅考定是非谨罄庸愚竭所闻见览古人之传记质近代之异同存其是而去其非削其烦而増其简此亦非敢臆説必据旧闻谨与朝散大夫行太学博士臣王徳韶前四门助教臣李子云等谨共诠叙至十六年又奉勅与前修疏人及通直郎行四门博士骁骑尉臣朱长才给事郎守四门博士上骑都尉臣苏徳融登仕郎守太学助教云骑尉臣随徳素儒林郎守四门助教云骑尉臣王士雄等对勅使赵智覆更详审为之正义凡二十卷庶对扬于圣范冀有益于童稚畧陈其事叙之尔云
　　毛诗正义序　　　　　　　　【唐】孔颖达
　　夫诗者论功颂徳之歌止僻防邪之训虽无为而自发乃有益于生灵六情静于中百物荡于外情縁物动物感情迁若政遇醇和则欢娱被于朝野时当惨黩亦怨刺形于咏歌作之者所以畅懐舒愤闻之者足以塞违从正发诸情性谐于律吕故曰感天地动鬼神莫近于诗此乃诗之为用其利大矣若夫哀乐之起防于自然喜怒之端非由人事故燕雀表啁噍之感鸾凤有歌舞之容然则诗理之先同夫开辟诗迹所用随运而移上皇道质故讽谕之情寡中古政繁亦讴謌之理切唐虞乃见其初牺轩莫测其始于后时经五代篇有三千成康没而颂声寝陈灵兴而变风息先君宣父厘正遗文缉其精华禠其烦重上从周始下暨鲁僖四百年间六诗备矣卜商阐其业雅颂与金石同和秦正燎其书简牍与烟尘共尽汉氏之初诗分为四申公腾芳于鄢郢毛氏光价于河间贯长卿传之于前郑康成笺之于后晋宋二萧之世其道大行齐魏两河之间兹风不坠其近代为义疏者有全缓何印舒瑗刘轨思刘丑刘焯刘炫等然焯并聪颖特达文而又儒擢秀干于一时骋絶辔于千里固诸儒之所揖让日下之无双于其所作疏内特为殊絶今奉勅删定故据以为本然焯等负恃才气轻鄙先达同其所异异其所同或应畧而反详或宜详而更畧凖其绳墨差忒未免勘其防同时有颠踬今则削其所烦増其所简惟意存于曲直非有心于爱憎谨与朝散大夫行太学博士臣王徳韶徴事郎守四门博士臣齐威等对共讨论辩详得失至十六年又奉勅与前修疏人及给事郎守太学助教云骑尉臣赵干叶登仕郎守四门助教云骑尉臣贾普曜等对勑使赵智覆更详正凡为四十卷庶以对扬圣范垂训防防故序其所见载之于卷首云尔
　　春秋正义序　　　　　　　　【唐】孔颖达
　　夫春秋者记人君动作之务是左史所职之书王者统三才而宅九有顺四时而理万物四时序则玉烛调于上三才协则寳命昌于下故可以享国永年令闻长世然则有为之务可不慎欤国之大事在祀与戎祀则必尽其敬戎则不加无罪盟防协于礼兴动慎其节失则贬其恶得则褒其善此春秋之大防为皇王之明鉴也若夫五始之目彰于帝轩六经之道光于礼记然则此书之发其来尚矣但年纪绵邈无得而言暨乎周室东迁王纲不振楚子北伐神器将移郑伯败王于前晋侯请隧于后窃僣名号者何国不然専行征伐者诸侯皆是下陵上替内叛外侵九域骚然三纲遂絶夫子内蕴大圣逢时若此欲垂之以法则无位正之以武则无兵赏之以利则无财説之以道则不用虚叹衔书之凤乃似丧家之狗既不救于已徃亦垂训于后昆因鲁史之有得失据周经以正褒贬则一字所嘉有同华衮之赠一言所黜无异萧斧之诛所谓不怒而人威不赏而自劝实永世而作则厯百王而不朽者也至于秦灭典籍鸿猷遂寝汉徳既兴儒风不絶其前汉传左氏者有张苍贾谊尹咸刘韶后汉有郑众贾逵服防许惠卿各为诂训然杂取公羊谷梁以释左氏此乃以冠双屦将丝综麻方凿圆枘其可入乎晋世杜元凯又为左氏集解専取丘明之传以释孔氏之经所谓子应乎毋以胶投漆虽欲勿合其可离乎今校先儒优劣杜为甲矣故晋宋传授以至于今其为义疏者则有沈文何休苏寛刘然沈氏于义例粗可于经传极踈苏氏则全不体本文惟傍攻贾服使后进之学钻仰无成刘炫于数君之内实为翘楚然聪惠辨博固亦罕俦而探赜钩深未能致逺其经注易者必具饰以文辞其理致难者乃不入其根节又意在矜伐性好非毁防杜氏之失凡一百五十余条习杜义而攻杜氏犹蠧生于木而还食其木甚非其理虽防杜过义又浅近所谓捕鸣蝉于前不知黄雀于后按僖公三十三年经云晋人败狄于箕杜注云却缺称人时未为卿刘炫防云晋侯称人与殽战同案殽战在塟晋文公之前何得云背殡用师以微者告箕战在塟晋文公之后非有背殡用师何得云与殽战同此则一年之经数行而已曽不省览上下妄规得失又襄公二十一年传云邾庶其以漆闾丘来奔公以姑姊妻之杜注云盖寡者二人刘炫规云是襄公之姑成公之姊只一人而已按成公二年成公之子公衡为质及宋逃归按家语本命云男子十六而化生公衡已能逃归则十六七矣儿年如此则于时成公三十三四矣计至襄公二十一年成公七十余矣何得有姊而妻庶其此等皆其事厯然犹尚妄説况其余错辞良可悲矣然比诸义疏犹有可观今奉勑删定据以为本其有疎漏以沈氏补焉若两义俱违则时申短见虽课率庸鄙仍不敢自専谨与朝散大夫守国子博士臣谷那律故四门博士臣杨士勋四门博士臣朱长才等对共防定至十六年又奉勑与前修疏人及朝请大夫行太常博士上骑都尉臣马嘉运朝散大夫行太学博士上骑都尉臣王徳韶给事郎守四门博士上骑都尉臣苏徳融登仕郎守太学助教云骑都尉臣随徳素等对勑使赵智覆更详审为之正义凡三十六卷冀贻诸学者以禆万一焉
　　礼记正义序　　　　　　　　【唐】孔颖达
　　夫礼者经天纬地本之则大一之初原始要终体之乃人情之欲夫人上资六气下乘四序赋清浊以醇醨感隂阳而迁变故曰人生而静天之性也感物而动性之欲也喜怒哀乐之志于是乎生动静爱恶之心于是乎在精粹者虽复凝然不动浮躁者实亦无所不为是以古先圣王鉴其若此欲保之以正直纳之于徳义犹襄陵之浸修隄防以制之覂驾之马设衔防以驱之故乃上法圆象下参方载道之以徳齐之以礼然飞走之伦皆有懐于嗜欲则鸿荒之世非无心于性情燔黍则大享之滥觞土鼓则云门之拳石冠冕饰于轩初玉帛朝于虞始夏商革命损益可知文武重光典章乐备洎乎姬旦负扆临朝述曲礼以节威仪制周礼而经邦国礼者体也履也郁郁乎文哉三百三千于斯为盛纲纪万事雕琢六情非彼日月照大明于寰宇类此松筠负贞心于霜雪顺之则宗祏固社稷寜君臣序朝廷正逆之则纪纲废政教烦隂阳错于上人神怨于下故曰人之所生礼为大也非礼无以事天地之神辨君臣长防之位是礼之时义大矣哉暨周昭王南征之后彛伦渐壊彗星东出之际宪章遂泯夫子虽定礼正乐頽纲暂理而国异家殊异端并作画蛇之説文擅于纵横非马之谈辩离于坚白暨乎道丧两楹义乖四术上自游夏之初下终秦汉之际其间岐涂诡説虽纷然竞起而余风曩烈亦时或独存于是博物通人知今温古考前代之宪章参当时之得失是以所见各记旧闻错综鸠聚以类相附礼记之目于是乎在去圣逾逺异端渐扇故大小二戴共氏而分门王郑两家同经而异注爰从晋宋逮于周隋其传礼业者江左尤盛其为义疏者南人有贺循贺玚庾蔚崔灵恩沈重宣皇甫侃等北人有李道明李业兴李寳鼎侯聪熊安等其见于世者惟皇熊二家而已熊则违背本经多引外义犹之楚而北行马虽疾而去逾逺矣又欲释经文惟聚难义犹治丝而棼之手虽繁而丝益乱也皇氏虽章句详正微稍繁广又既遵郑氏乃时乖郑义此是木落不归其本狐死不首其丘此皆二家之弊未为得也然以熊比皇皇氏胜矣虽体例既别不可因循今奉勑删理仍据皇氏以为本其有不备以熊氏补焉必取文证详悉义理精审翦其繁芜撮其机要恐独见肤浅不敢自専谨与中散大夫守国子司业臣朱子奢国子助教臣李善信守太学博士臣贾公彦行太常博士臣栁士宣魏王东阁祭酒臣范义頵魏王参军士臣张权等对共量定至十六年又奉勑与前修疏人及儒林郎守太学助教云骑尉臣周元达儒林郎守四门助教云骑尉臣赵君赞儒林郎守四门助教云骑尉臣王士雄等对勑使赵智覆更详审为之正义凡成七十卷庶能光赞大猷垂法后进故叙其意义列之云尔
　　周礼正义序　　　　　　　【唐】贾公彦
　　夫天育蒸民无主则乱立君治乱事资贤辅但天皇地皇之日无事安民降自燧皇方有臣矣是以易通卦验云天地成位君臣道生君有五期辅有三名注云三名公卿大夫又云燧皇始出握机矩表计寘其刻日苍牙通灵昌之成孔演命明道经注云拒燧皇谓人皇在伏羲前风姓始王天下者斗机云人皇九头兄弟九人别长九州者也是政教君臣起自人皇之世至伏羲因之故文耀钩云伏羲作易名官者也又按论语撰考云黄帝受地形象天文以制官伏羲已前虽有三名未必具立官位至黄帝名位乃具是以春秋纬命厯序云有九头纪时有臣无官位尊卑之别燧皇伏羲既有官则其间九皇六十四民有官明矣但无文字以知其官号也按左传昭十七年云秋郯子来朝公与之宴昭子问焉曰少皥氏鸟名官何故也杜氏注云少皥金天氏黄帝之子已姓之祖也郯子曰吾祖也我知之昔者黄帝氏以云纪故为云师而云名注云黄帝轩辕氏姬姓之祖也黄帝受命有云瑞故以云纪事百官师长皆以云为名号缙云氏盖其一官也炎帝氏以火纪故为火师而火名注云炎帝神农氏姜姓之祖也亦有火瑞以火纪事名百官也共工氏以水纪故为水师而水名注云共工以诸侯霸有九州者在神农前大皥后亦受水瑞以水名官也大皥氏以龙纪故为龙师而龙名注云大皥伏羲氏风姓之祖也有龙瑞故以龙名官也我髙祖少皥摰之立也凤鸟适至故纪于鸟故为鸟师而鸟名又云凤鸟氏厯正之类又以五鸟五鸠九扈五雉并为官长亦皆有属官但无文以言之若然则自上以来所云官者皆是官长故皆云师以目之又云自颛顼以来不能纪逺乃纪于近是以少皥以前天下之号象其徳百官之号象其徴颛顼以来天下之号因其地百官之号因其事事即司徒司马之类是也若然前少皥氏言祝鸠氏为司徒者本名祝鸠言司徒者以后代官况之自少皥以上官数畧如上説颛顼及尧官数虽无明説可畧而言之矣按昭二十九年魏献子曰社稷五祀谁氏之五官蔡墨对曰少皥氏有四叔曰重曰该曰修曰熙实能金木及水使重为句芒该为蓐収修及熙为防世不失职遂济穷桑此其三祀也注云穷桑帝少皥之号也颛顼氏有子曰黎为祝融共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之故外传黎为髙辛氏之火正此皆颛顼时之官也案郑语云重黎为髙辛氏之火正故尧典注髙辛氏之世命重为南正司天黎为火正司地以髙辛与颛顼相继无隔故重黎事颛顼又事髙辛若稷契与禹事尧又事舜是以昭十七年服注颛顼之下云春官为木正夏官为火正秋官为金正冬官为水正中官为土正髙辛氏因之故传云遂济穷桑穷桑颛顼所居是度颛顼至髙辛也若然髙辛时之官惟有重黎及春之木正官等不见更有余官也至于尧舜官号稍改楚语云尧复育重黎之后重黎之后即羲和也是以尧典云乃命羲和注云髙辛之世命重为南正司天黎为火正司地尧育重黎之后羲氏和氏之子贤者使掌旧职天地之官亦纪于近命以民事其时官名盖曰稷司徒是天官稷也地官司徒也又云分命羲仲申命羲叔分命和仲申命和叔使分主四方注仲叔亦羲和之子尧既分隂阳四时又命四子为之官掌四时者字曰仲叔则当天地者其曰伯乎是有六官案下驩兠曰共工注共工水官也至下舜求百揆禹让稷契暨咎繇帝曰弃黎民阻饥汝后稷播时百谷注稷弃也初尧天官为稷又云帝曰契百姓不亲汝作司徒又云帝曰咎繇汝作士此三官是尧时事舜因禹让述其前功下文云舜命伯夷为秩宗舜时官也以先后参之惟无夏官之名以余官纪之夏传云司马在前又后代况之则羲叔为夏官是司马也故分命仲叔注云官名盖春为秩宗夏为司马秋为士冬为共工通稷与司徒是六官之名见也郑分隂阳为四时者非谓时无四时官始分隂阳为四时但分髙辛时重黎之天地官使兼主四时耳而云仲叔故云掌天地者其曰伯乎若然尧典云伯禹作司空四时官不数之者郑云初尧冬官为共工舜举禹治水尧知其有圣徳必成功故改命司空以官名宠异之非常官也至禹登百揆之任舍司空之职为共工与虞故曰垂作共工益作朕虞是也案尧典又云帝曰畴咨若时登庸郑注云尧末时羲和之子皆死庶绩多阙而官废当此之时驩兠共工更相荐举下又云帝曰四岳汤汤洪水有能俾乂郑云四岳四时之官主四岳之事始羲和之时主四岳者谓之四伯至其死分四岳事置八伯皆王官其八伯惟驩兠共工放齐鮌四人而已其余四人无文可知案周官云唐虞稽古建官惟百内有百揆四岳则四岳之外更有百揆之官者但尧初天官为稷至尧试舜天官之任谓之百揆舜即真之后命禹为之即天官也案尚书传云惟元祀巡狩四岳八伯注云舜格文祖之年尧始以羲和为六卿春夏秋冬者并掌方岳之事是为四岳出则为伯其后尧死驩兠共工求代乃置八伯元祀者除尧丧舜即真之年九州言八伯者据畿外八州郑云畿内不置伯乡遂之吏主之案明堂位云有虞氏官五十夏后氏官百殷二百周三百郑注云有虞氏官盖六十夏百二十殷二百四十周三百六十不得如此记也昏义云三公九卿二十七大夫八十一元士郑云盖夏制依此差限故不从记文但虞官六十唐则未闻尧舜道同或皆六十并属官言之则皆有百故成王周官云唐虞建官惟百也若然自髙阳已前官名畧言于上至于帝喾官号畧依髙阳不可具悉其唐虞之官惟四岳百揆与六卿又尧典有典乐纳言之职至于余官未闻其号夏官百有二十公卿大夫元士具列其数殷官二百四十虽未具显案下曲礼云六大五官六府六工之等郑皆云殷法至于属官之号亦蔑云焉案昏义云三公九卿者六卿并三孤而言九其三公又下兼六卿故书传云司徒公司马公司空公各兼二卿案顾命太保领冡宰毕公领司马毛公领司空别有芮伯为司徒彤伯为宗伯卫侯为司冦则周时三公各兼一卿之职与古异矣但周监二代郁郁乎文所以象天立官而官益备此即官号沿革粗而言也
　　仪礼注疏序　　　　　　　　【唐】贾公彦
　　窃闻道本冲虚非言无以表其疏言有微妙非释无能悟其理是知圣人言曲事资注释而成至于周礼仪礼发源是一理有终始分为二部竝是周公摄政太平之书周礼为末仪礼为本本则难明末便易晓是以周礼注者则有多门仪礼所注后郑而已其为章疏则有二家信都黄庆者齐之盛徳李孟悊者隋曰硕儒庆则举大畧小经注疏漏犹登山逺望而近不知悊则举小畧大经注稍周似入室近观而逺不察二家之疏互有修短时之所尚李则为先按士冠三加有缁布冠皮弁爵弁既冠又着冠见于君有此四种之冠故记人下陈缁布冠委貌周弁以释经之四种经之与记都无天子冠法而李云委貌与弁皆天子始冠之冠李之谬也丧服一篇防礼之要是以南北二家章疏甚多时之所以皆资黄氏按郑注丧服引礼记檀弓云绖之言实也明孝子有忠实之心故为制此服焉则绖之所作表心明矣而黄氏妄云衰以表心绖以表首以黄氏公违郑注黄之谬也黄李之训畧言其一余足见矣今以先儒失路后宜易涂故息鄙情聊裁此疏未敢専欲以诸家为本择善而从兼増已义仍取四门助教李元植详审可否佥谋已定庶可施矣函丈之儒青衿之俊幸以元瑕取玖得无讥焉
　　送萧三还齐州序【在越州永兴　唐李明府宅】王　勃
　　嗟乎不游天下者安知四海之交不涉河梁者岂识别离之恨松枝薜衣琴罇为得意之亲临逺登髙烟霞是赏心之事有梁孝王之下客仆是河南之南孟尝君之上宾子在北山之北幸属一人作寰中之主翛然四皓为方外之臣俱游万物之间相遇三江之表许度之清风朗月时慰相思王逸少之修竹茂林屡陪欢宴加以惠尔好我携手同行或登吴防而听越吟或下宛委而观禹穴良谈落落金石丝竹之音辉雅智飘飘松柏风云之气状当此时也尝谓连璧无异乡之别防金有好亲之契生平于张范之年齐物于惠庄之嵗三光回薄未殚投分之情四序循环讵尽忘言之道岂期我留子徃乐去悲来横咽水而东西绪愁云于南北况乎泣穷途于白首白首非临别之秋嗟岐路于他乡他乡岂送归之地蓐収戒序少昊司晨清风起而城阙寒白露下而江山逺徘徊去鹤将别盖而同飞防续来鸿共离舟而俱泛古人道别动便经年今我言离防当何日山巨源之风猷令望善佐朝廷嵇叔夜之潦倒粗踈甘从草泽行当山中攀桂徃徃思仁野外□兰时时佩徳人非桃李岂得无言子乃箫韶当须振响勉酌伤离之酒具陈感别之词各赋一言俱题六韵
　　送崔融从梁王东征序【崔全节人唐】陈子昻
　　古者凉风至白露下天子命将帅训甲兵将以外威荒戎内辑中夏时义逺矣自我大君受命百蛮蚁伏匈奴舍蒲桃之宫越裳重翡翠之贡虎符不发象胥攸同实欲髙议云台偃白天下而林胡遗孽蓬乱边甿驱蚊蚋之师怠雷霆之伐乃窃海裔弄燕陲皇帝哀北鄙之人罹其辛螫以东征之义降彼偏禆犹恐威令未孚亭塞仍梗乃谋元帅命佐军得朱邸之天人乃黄阁之元老庙堂授凿门申命建梁国之旌旗吟汉庭之箫鼓东向而拜北首长驱霓旌羽骑之殷戈飜落日突鬓轮之勇剑决浮云方且猎九都穷蹋顿存肃慎吊姑余傍徨赤山巡御日域以昭我王师龚行天讨也嵗七月军出国门天晶无云朔风清海时北部郎中唐奉一考功员外郎李回秀著作佐郎崔融并参帷幕之宾掌书记之任燕南怅别洛北思欢顿旌节而少留倾朝廷而出饯永昌丞房思衣冠之秀乃帐蕙圃席兰塘环曲榭罗羽觞写中京之望纵侯亭之赏尔乃投壶习射博奕观兵叩金铙戞瑶琴歌易水以慷慨奏闗山以徘徊頽阳半林微隂生座思长风以破浪恐白日之蹉跎酒中乐酣拔剑起舞则已气横辽碣志扫獯戎抗手何言赋诗以赠
　　送康若虚赴任金乡序　　　　【唐】孙　逖
　　昔太史公渉汶泗登邹峄以观孔氏之遗风康子之吏于是邦有以见古人之心矣况大君出豫将事升中之礼有司择人俾佐奉髙之邑利在求旧急于使能位卑才难亦可宗也夫强学者义之用工文者艺之本明识者智之府令名者徳之舆子曰凝四徳以待百事如农之既勤若射之有志行无越思徃无不利彼游刅于理剧固恢恢乎有余地矣初余以朋友之故谪居荒服憔悴湘汾缙云不调明时殆将十载是举也所谓理旧污续常职信有国之令典知若人之晚成五月鸣蜩载驱翘翘赠之维何折彼柔条饯之维何席彼秀葽炎云在天景风拂野时燠方炽吾子勉之请各赋诗以无忘平生之好
　　小洞庭五太守防集序　　　【唐】苏源明
　　天寳十二载七月辛丑东平太守扶风苏源明觞濮阳太守清河崔公季重鲁郡太守陇西李公兰济南太守太原田公琦济阳太守陇西李公陵于回源亭既尊封壤乃密惠好前此济阳以河堤之虞夫役之弊请南畧我宿及鲁之中都宿人讼其不便源明请废济阳以平隂长清属济南卢东阿归我阳谷濮阳役均三邦利倍二邑不可则分我夀西入濮阳东入济阳鲁之中都北入于我书贡阊阖防下陈留陈留太守王公盛徳帝俞美才人与自防连率实惟澄清命属官湖城主簿王子説会五太守于东平议县乃不割郡亦仍旧已事修防姑以为别若夫阶抱孤峤轩飞庱潭阻残暑于重林速髙秋于絶壑其盘何有臑鹿防羊其爼何有燔兎脍鲂李下雕笼氷之以寒水剖铦刅巾之以疎绤礼交乎上当世髙贤之相充乐动乎下前古中和之合作抑抑焉堂堂焉奚一人之富有而羣后之缉熙也司徒庀舟以待司功祋设以告彻馔更服陈羞洁樽自洄源起广泊左拂蚕尾右遵吾山倒□岫于波际指梁岑于林缺移摇敞豁瞑虚旷太皥苗裔可记任宿伯禹山川空流济汶所遇多感祗牢为欢婥态目成以留客嫮容色授以劝酒繁丝踈管纷尔自防雅舞清唱倐然同引既醉源明以手版扣舷而歌曰小洞庭兮牵方舟风嫋嫋兮离平流牵方舟兮小洞庭云微微兮连絶层澜壮兮缅以没重岩转兮超以忽冯夷逝兮防轻桡蛟龙行兮落増潮泊中湖兮澹而闲并曲溆兮怅而还适予来兮非予期将解袂兮藂予思尚君子兮夀厥身承明主兮忧斯人歌阕鸟兽闻之低昂而相鸣鱼鼈闻之防洄而或跃兹官吏安次而不易彼人庶乐业而不迁喜之哉乐之哉字涡泊曰小洞庭盛集五太守髙防云尔
　　秋夜小洞庭离防序　　　　　【唐】苏源明
　　源明从东平太守徴国子司业须昌外尉袁广载酒于洄源亭明日遂行及夜留防防荘子若讷过归莒相里子同祎过如魏阳谷管城青阳权衡二主簿在坐皆故人也彻馔新樽移方舟中有宿鼓有汶簧济上嫣然能歌者五六人共载止洄源东栁门入小洞庭迟夷徬徨缅旷漾流商杂徴与长言者啾焉合引潜鱼惊或跃宿鸟飞复下真嬉游之择耳源明歌曰浮涨湖兮莽迢遥川后礼兮扈予桡横増沃兮蓬仙延川后福兮翼予舷月澄凝兮明空波星磊落兮耿秋河夜既良兮酒且多乐方作兮奈别何曲阕袁子曰君公行当挥翰右垣岂止典胄米廪邪广不敢受赐独不念四三贤源明醉曰所不与吾子及四三贤同恐惧安乐有如秋水晨前而归及醒或説向之陈事源明局局然笑曰狂夫言不足罪乃志为序
</div>
    <div class="pagination">
<a href="山东通志_page181.html">上一页</a><span>...</span><a href="山东通志_page177.html">177</a><a href="山东通志_page178.html">178</a><a href="山东通志_page179.html">179</a><a href="山东通志_page180.html">180</a><a href="山东通志_page181.html">181</a><span class="current-page">182</span><a href="山东通志_page183.html">183</a><a href="山东通志_page184.html">184</a><a href="山东通志_page185.html">185</a><a href="山东通志_page186.html">186</a><a href="山东通志_page187.html">187</a><span>...</span><a href="山东通志_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
