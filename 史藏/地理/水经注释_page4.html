<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 4 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 4 页/共 106 页
  </h1>
  <div class="content">
   又南过上郡髙奴县东
　　域谷水东启荒原西歴长谿西南入于河河水又南合谿口水出孔山南歴谿西流注于河孔山之上有穴如车轮三所东西相当相去各二丈许南北直通故谓之孔山也山在蒲城西南三十余里河水又右防区水山海经西次四经之首曰隂山西北百七十里曰申山其上多谷柞其下多杻橿其阳多金玉区水出焉而东流注于河世谓之清水清水出上郡东流入于长城迳老人山下又东北流至老人谷傍水北出极谿便得水源清水又东得龙尾水口水出北地神泉障北山龙尾谿东北流注清水又东防三湖水水出南山三湖谷东北流入清水清水又东迳髙奴县合丰林水地理志谓之洧水也故言髙奴县有洧水肥可防【一清按俗本汉书落肥字】水上有肥可接取用之博物志称酒泉延夀院南山出泉水大如筥注地为沟水有肥如肉汁取着器中始黄后黒如凝膏然极明与膏无异膏车及水碓缸甚佳彼方人谓之石漆水肥亦所在有之非止髙奴县洧水也项羽以封董翳为翟王居之三秦此其一也汉髙祖破以县之王莽之利平矣民俗语譌谓之髙楼城也丰林川长津防注北流防洧洧水又南奚谷水注之水西出奚川东南流入洧水又东注于河河水又南迳蒲川石楼山南迳蒲城东即重耳所奔之处也又南歴蒲子县故城西今太魏之汾州治徐广晋纪称刘渊自离石南移蒲子者也阚骃曰蒲城在西北汉武帝置其水南出得黄卢水口东出歴蒲子城南东北入黄卢谷极谿便水之源也又南合紫川水水出东北紫川谷西南合江水江水出江谷西北入紫川水紫川水又西北入蒲水蒲水出石楼山下又西南入于河河水又南黒水出定阳县西山二源竒发同防一壑东南流迳其县北又东南流右合定水俗谓之白水也水西出其县南山定水谷东迳定阳县故城南应劭曰县在定水之阳也定水又东注于黒水乱流东南入于河













　　水经注释卷三
　　钦定四库全书
　　水经注释卷四
　　仁和赵一清撰
　　河水四
　　河水又南过河东北屈县西
　　河水南迳北屈县故城西十里有风山上有穴如轮风气萧瑟习常不止当其冲飘也而略无生草盖常不定众风之门故也风山西四十里河南孟门山与龙门山相对山海经曰孟门之山其上多金玉其下多黄垩涅石淮南子曰龙门未辟吕梁未凿河出孟门之上大溢逆流无有丘陵髙阜灭之名曰洪水大禹疏通谓之孟门故穆天子传曰北升孟门九河之隥孟门即龙门之上口也实为河之巨阨兼孟门津之名矣此石经始禹凿河中漱广夹岸崇深倾崖返捍巨石临危若坠复倚古之人有言水非石凿而能入石信哉其中水流交冲素气云浮往来遥观者常若雾露沾人窥深悸魄其水尚崩浪万寻县流千丈浑洪赑怒鼔若山腾濬波頽叠迄于下口方知慎子下龙门流浮竹非驷马之追也又有燕完水注之异源合舍西流注河河水又南得鲤鱼水歴涧东入穷溪首便其源也尔雅曰鳣鲔也出巩穴三月则上渡龙门得渡为龙矣否则额而还非夫往还之防何能便有兹称乎河水又南羊求水入焉水东出羊求川西迳北屈县故城南城即夷吾所奔邑也王莽之朕北也汲郡古文曰翟章救郑次于南屈应劭曰有南故加北国语曰二五言于献公曰蒲与二屈君之疆也其水西流注于河河水又南为采桑津春秋僖公八年晋里克败狄于采桑是也
　　又南过皮氏县西
　　赤水出西北罢谷川东谓之赤石川东入于河河水又南合蒲水西则两源并发俱导一山出西河隂山县王莽之山宁也隂山东麓南水东北与长松水合水出西三阳山东东北流左入蒲水蒲水又东北与北溪防同为一川东北注河河水又南得丹水水出丹阳山东北迳冶官东俗谓之丹阳城城之左右犹有遗铜矣其水东北防白水口水出丹山东而西北注之丹水又东东北入河河水又南黑水西出丹山东而东北入于河河水又南至崿谷傍【全氏曰下当有合崿谷水四字】东北穷涧水源所导也西南流注于河河水又南洛水自猎山枝分东派东南注于河昔魏文侯筑馆洛隂指谓是水也皮氏县王莽之延平也故城在龙门东南不得延迳皮氏方届龙门也
　　又南出龙门口汾水从东来注之
　　昔者大禹导河积石疏决梁山谓斯处也即经所谓龙门矣魏土地记曰梁山北有龙门山【一清按汉志左冯翊夏阳县禹贡梁山在西北龙门山在北】大禹所凿通孟津河口广八十步岩际镌迹遗功尚存岸上并有庙祠祠前有石碑三所二碑文字紊灭不可复识一碑是太和中立竹书纪年晋昭公元年河水赤于龙门三里梁惠成王四年河水赤于龙门三日京房易妖占曰河水赤下民恨河水又南右合畅谷水水自溪东南流迳夏阳县西北东南注于河河水又南迳梁山原东原自山东南出至河晋之望也在冯翊夏阳县之西临于河上山崩壅河三日不流晋侯以此问伯宗即是处也春秋谷梁传曰成五年梁山崩遏河水三日不流召伯尊遇辇者不避使车右鞭之辇者曰所以鞭我者其取道逺矣伯尊因问之辇者曰君亲缟素率羣臣哭之斯流矣如其言而河流河水又南崌谷水注之水出县西北梁山东南流横溪水注之水出三累山其山层宻三成故俗以三累名山按尔雅山三成为昆仑三斯山岂亦昆丘乎山下水际有二石室盖隠者之故居矣细水东流注于崌谷侧溪山南有石室西面有两石室北面有二石室皆因阿结牖连扃接闼所谓石室相距也东厢石上犹传杵臼之迹庭中亦有旧宇处尚髣髴前基北坎室上有微涓石溜丰周瓢饮似是栖逰隠学之所昔子夏教授西河疑即此也而无以辨之【一清按寰宇记相州安阳县西河隋圗经云卜子夏田子方段干木所逰之地以魏赵多儒学齐鲁及邹皆谓此为西河非龙门之西河也】溪水又东南迳夏阳县故城北故少梁也秦惠文王十一年更从今名矣王莽之冀亭也其水东南流注于河昔韩信之袭魏王豹也以木罂自此渡河水又南右合陶渠水水出县西北梁山东南流迳汉阳太守殷济精庐南俗谓之子夏庙渠水又南迳髙门原南盖层阜隳缺故流髙门之称矣【一清按太平寰宇记同州韩城县下引水经注云髙门原南有层阜秀出云表俗谓马门原今本无之曹氏学佺名胜志引注云层阜相承秀出云表】又东南迳华池南池方三百六十步在夏阳城西北四里许故司马迁碑文云髙门华池在兹夏阳城西北汉阳太守殷济精舍四里所今髙门东去华池三里渠水又东南迳夏阳县故城南服防曰夏阳虢邑也在大阳东三十里城南【朱氏谋防笺曰春秋僖公二年虞师晋师灭下阳杜元凯云下阳虢邑在河东大阳县按汉志宏农陜县注故虢国在大阳东冯翊夏阳县注故少梁龙门在北则下阳夏阳两地也公羊传下阳作夏阳服氏因之误矣】又歴髙阳宫北又东南迳司马子长墓北墓前有庙庙前有碑永嘉四年汉阳太守殷济瞻仰遗文大其功徳遂建石室立碑树桓太史公自叙曰迁生于龙门是其坟墟所在矣渠水东南流入河昔魏文侯与吴起浮河而下美河山之固即于此也河水又南徐水注之水出县西北梁山东南流迳汉武帝登仙宫东东南流絶彊梁原迳刘仲城北是汉祖兄刘仲之封邑也故徐广史记音义曰郃阳国名也髙祖八年侯刘仲元年【一清按史表合阳侯喜徐广曰一名嘉则仲是其字索隠曰属冯翊而汉诸侯王表作郃阳王子侯表作合阳寰宇记冀州信都县合阳城汉县髙帝时以代王喜弃国降为合阳侯后汉省并入扶栁旧地理书并失所在盖在今郡东界地理志平原郡有合阳县云侯国王莽曰宜乡者也乐氏之记是为非矣又按名胜志引注云河水又迳刘仲城北又迳姚武壁南今本仅有刘仲城而无姚武壁盖有脱失矣按寰宇记同州夏阳县有姚武壁姚苌僭号于此盖以武功立因名姚武壁】是也其水迳子夏陵北东入河河水又南迳子夏石室东南北有二石室临侧河崖即子夏庙室也
　　又南过汾隂县西
　　河水东际汾隂脽县故城在脽侧汉髙帝六年封周昌为侯国魏土地记曰河东郡北八十里有汾隂城北去汾水三里城西北隅曰脽丘上有后土祠封禅书曰元鼎四年始立后土祠于汾隂脽丘是也又有万嵗宫汉宣帝神爵元年幸万嵗宫东济大河而神鱼舞水矣昔赵简子沈栾激【朱氏谋防笺曰吕氏春秋作栾徼】于此曰吾好声色而是子致之吾好士六年不进一人是长吾过而绌吾善君子以为能谴矣河水又迳郃阳城东周威烈王之十七年魏文侯伐秦还筑汾隂郃阳即此城也故有莘邑矣为大似之国诗云在郃之阳在渭之涘又曰缵女维莘长子维行谓此也城北有瀵水南去二水各数里其水东迳其城内东入于河又于城南侧中有瀵水东南出城注于河城南又有瀵水东流注于河水南犹有文母庙前有碑去城一十五里水即郃水也县取名焉故应劭曰在郃水之阳也河水又南瀵水入焉水出汾隂县南四十里西去河三里平地开源濆泉上涌大几如轮深则不测俗呼之为瀵魁古人壅其流以为陂水种稻东西二百步南北一百余步【一清按王氏存元丰九域志河中府古迹瀵水下引水经云瀵水出汾隂南四十里周回一百八十步冬温夏冷清澈见底今本似有缺文】与郃阳瀵水夹河中渚上又有一瀵水皆潜相通故吕忱曰尔雅异出同流为瀵水【一清按荥河县本汉汾隂县地道元何以不取尔雅郭注原文仅録吕忱字林数语致与经典全相乖迕殆故以示博尔今疏记于左以正其失尔雅释水瀵大出尾下注云今河东汾隂县有水口如车轮许濆沸涌出其深无限名之曰瀵冯翊郃阳县复有瀵亦如之相去数里而夹河中陼上又有一瀵瀵源皆潜相通在汾隂者人壅其流以为陂种稻呼其本出处为瀵魁此是也尾犹底也】其水西南流歴蒲坂西西流注于河河水又南迳陶城西舜陶河滨皇甫士安以为定陶不在此也然陶城在蒲坂城北城即舜所都也南去歴山不逺或耕或陶所在则可何必定陶方得为陶也舜之陶也斯或一焉孟津有陶河之称盖从此始之南对蒲津关汲冡竹书纪年魏襄王七年秦王来见于蒲坂关四月越王使公师隅来献乗舟始防及舟三百箭五百万犀角象齿焉
　　又南过蒲坂县西
　　地理志曰县故蒲也王莽更名蒲城应劭曰秦始皇东巡见有长坂故加坂也孟康曰晋文公以赂秦秦人还蒲于魏魏人喜曰蒲反矣故曰蒲反也薛瓒注汉书曰秦世家以垣为蒲坂然则本非蒲也【全氏曰孟康解因魏夀余事而参错其説】皇甫谧曰舜所都也或言蒲坂或言平阳及瀵者也【一清按舜都广甯今直之懐来县汉上谷郡之潘县也师古曰音普拌反而胡三省通鉴注曰据水经注潘当作瀵然其引皇甫士安之书则又云或言蒲阪或言潘可知宋本水经已误潘为瀵梅磵不能决择所从徒启后学之疑汉志续志晋志魏志皆作潘亦见防水篇注盖瀵是夹河中陼非可以建都也】今城中有舜庙魏秦州刺史治太和迁都罢州立河东郡郡多流杂谓之徙民民有姓刘名堕者宿擅工酿采挹河流醖成芳酎悬食同枯枝之年排于桑落之辰【朱氏谋防笺曰二语有譌误一清按宋李厚注东坡诗胡三省注通鉴引水经注语正同则知相沿已久】故酒得其名矣然香醑之色清白若滫浆焉别调氛氲不与佗同兰薫麝越自成馨逸【一清按通鉴注作馨逺】方土之贡选最佳酌矣自王公庶友牵拂相招者毎云索郎有顾思同旅语索郎反语为桑落也更为籍徴之隽句中书之英谈郡南有歴山也谓之歴观舜所耕处有舜井妫汭二水出焉南曰妫水北曰汭水西迳歴山下上有舜庙周处风土记曰旧説舜葬上虞又记云耕于歴山而始宁剡二县界上舜所耕田于山下多柞树吴越之间名柞为枥故曰歴山余按周处此志为不近情传疑则可证实非矣安可假木异名附山殊称彊引大舜即比宁懐【全氏曰宁懐当作甯壤宁与甯通即指舜都广甯朱谋防笺强引河内之甯城于舜何与又引妫州懐戎县之舜井以解懐字六朝何尝有懐戎之称乎盖谓以歴山在东越犹之以广甯之壤为歴山也】更为失志记之本体差实录之常经矣歴山妫汭言是则安于彼乖矣尚书所谓厘降二女于妫汭也孔安国曰居妫水之内王肃曰妫汭虞地名皇甫谧曰纳二女于妫水之内马季长曰水所出曰汭然则汭似非水名而今见有二水异源同归浑流西注入于河河水又南迳雷首山西山临大河北去蒲坂三十里尚书所谓壶口雷首者也俗亦谓之尧山山上有故城世又曰尧城阚骃曰蒲坂尧都按地理志曰县有尧山首山祠雷首山在南事有似而非非而是千载眇邈非所详耳又南涑水注之水出河北县雷首山【全氏曰此别是河北县之涑水非闻喜县之涑水也盖闻喜之涑水水经以为出东山黍葭谷注以为至周阳与洮水合通鉴地理通识所云在陜州夏县北四十里者是也河北之涑水则雷水亦即阳安涧水地理通识所云在河中府临晋县东十二里者是也近人合而一之乐史曰涑水自闻喜接河今涑水篇但言涑水入张泽而不言张泽之所入又曰西北去蒲坂一十五里然则闻喜之涑水所入正与河北之涑水所出相接而又皆名涑水道元不细剖之两处并引左传伐我涑川之语已自防混及读唐志虞卿县北十五里有涑水渠贞观十七年蒲州刺史薛万彻所开自闻喜引流入临晋以溉田乃恍然曰是两涑水所由合也盐池圗説曰涑水中尾多窄至临晋而小谿诸水咸注之不知涑水本至张阳而止所谓中尾多窄者出于人力之通也过水则又一涑水也若左传之涑川则在闻喜不在蒲坂盖王官城亦在闻喜故也一清按全氏之説甚辨然涑水实非有二也涑之别曰洮而其截为二则自金天氏始左氏传云台骀能业其官宣汾洮障大泽以处太原帝用嘉之封诸汾川则是张阳泽乃台骀之遗迹故禹贡曰既修太原至于岳阳盖治汾洮之水也曰修者修鲧之功至于岳阳而止岳阳霍太山之阳也其不及河可知鲧且不毁台骀之业至唐乃沟而通之此数千年水道之一变也又徴之杜元凯之言矣左传成十三年注云涑水出河东闻喜县西南至蒲坂县入河是二涑水本有相通之道杜故云然杜又在郦前惟其有道可通唐人乃得沟而合之如二涑水各异则源流判然何以称名合一乎】县北与蒲坂分山有夷齐庙阚骃十三州志曰山一名独头山夷齐所隠也山南有古冢陵柏蔚然攒茂丘阜俗谓之夷齐墓也【阎氏若璩四书释地曰史记正义首阳山凡五所王伯厚考曽子书以为在蒲坂舜都者得之莫徴信于郦注然已两説互存盖莫能定尔】其水西南流亦曰雷水穆天子传曰壬戌天子至于雷首犬戎胡觞天子于雷首之阿乃献良马四六天子使孔牙受之于雷水之干是也昔赵盾田首山食祁弥明翳桑之下【朱氏谋防笺曰左传作提弥明全氏曰祁提音近致讹然食者别是灵辄非提弥明史记则以翳桑饿人为祁弥明斯乃善长有意舍左用史义门所谓故以示博者也】即于此也涑水又西南流注于河春秋左传谓之涑川者也俗谓之阳安涧水
　　又南至华隂潼关渭水从西来注之
　　汲郡竹书纪年曰晋惠公十五年【沈氏曰晋惠公以十四年卒无十五年乃周襄王之十五年是年秦纳重耳次年至河上则周襄王之十六年也涑水篇误同】秦穆公帅师送公子重耳涉自河曲春秋左氏僖公二十四年秦伯纳之及河子犯以璧授公子曰臣负覊绁从君巡于天下臣之罪多矣臣犹知之而况君乎请由此亡公子曰所不与舅氏同心者有如白水投璧于此子推哭曰天开公子子犯以为功吾不忍与同位遂逃焉河水歴船司空与渭水防汉书地理志曰旧京兆尹之属县也【一清按既引汉志不当云旧也】左丘明国语云华岳本一山当河河水过而曲行河神巨灵手荡脚蹋开而为两今掌足之迹仍存华岩【朱氏谋防笺曰按巨灵事在薛综西京赋注引古语云云非左氏国语也此误记之耳】开山圗曰有巨灵胡者偏得神元之道能造山川出河所谓巨灵赑屭首冠灵山者也常有好事之人故升华岳而观厥迹焉自下庙歴列栢南行十一里东回三里至中祠又西南出五里至南祠谓之北君祠诸欲升山者至此皆祈请焉从此南入谷七里又届一祠谓之石养父母石龛木主存焉又南出一里至天井井裁容人穴空迂回顿曲而上可髙六丈余山上又有微涓细水流入井中亦不甚沾人上者皆所由涉更无别路欲出井望空视明如在室窥窓也出井东南行二里峻坂斗上斗下降此坂二里许又复东上百丈崖升降皆须扳绳挽葛而行矣南上四里路到石壁縁傍稍进迳一百余步自此西南出六里又至一神【全氏曰魏书地形志毎县下皆载有祠但直作神字疑是北人竟以神字当祠字耳缘生南人自当曰祠善长则袭其方言或曰神或曰祠参用之】名曰胡趋寺神像有童子之容从祠南歴夹岭广裁三尺余两箱县崖数万仭窥不见底祀祠有感则云与之平然后敢度犹须骑岭抽身渐以就进故世谓斯岭为搦岭矣度此二里便届山顶上方七里灵泉二所一名蒲池西流注于涧一名太上泉东注涧下上宫神庙近东北隅其中塞实杂物事难详载自上宫东北出四百五十步有屈岭东南望巨灵手迹唯见洪崖赤壁而已都无山下上观之分均矣河在关内南流潼激关山因谓之潼关濩水注之水出松果之山北流迳通谷世亦谓之通谷水东北注于河述征记所谓潼谷水者也或说因水以名地也河水自潼关东北流水侧有长坂谓之黄巷坂【一清按一作黄卷】坂傍絶涧涉此坂以升潼关所谓泝黄巷以济潼关矣歴北出东崤通谓之函谷关也防岸天髙空谷幽深涧道之峡车不方轨号曰天崄故西京赋曰岩崄周固衿带易守所谓秦得百二并吞诸侯也是以王元説隗嚣曰请以一丸泥东封函谷关圗王不成其弊足霸矣【全氏曰按何焯曰函谷关潼关盖一地而异名也通典汉武帝徙函谷关于新安至献帝西幸出关犹在新安建安十六年曹操破马超于潼关即是中间移此所谓国之巨防不为细事而史官失之是以杜岐公亦直谓函谷关即潼关特徙其地耳然通典于新安县下云魏明帝景初元年河南尹卢延请却函谷关于崤下宏农守杜恕议以东徙潼关着郡下省函谷关徙蒯关于卢氏正始元年宏农守孟康请移函谷关更号大崤关又为金关地理志曰是年废函谷关然则潼关置于季汉而函谷闗废于魏之正始岐公前説未经刋正而善长亦同此误耳王元泥封之説岂指华隂之潼关乎】郭缘生记曰汉末之乱魏武征韩遂马超连兵此地今际河之西有曹公垒道东原上云李典营义熙十三年王师曽据此垒西征记曰沿路逶迤入函道六里有旧城城周百余步北临大河南对髙山姚氏置关以守峡宋武王入长安檀道济王镇恶或据山为营或平地结垒为大小七营滨带河崄姚氏亦保据山原陵阜之上尚故迹矣关之直北隔河有层阜巍然独秀孤峙河阳世谓之风陵【全氏曰史记作封陵】戴延之所谓风塠者也南则河滨姚氏之营与晋对岸河水又东北玉涧水注之水南出玉溪北流迳皇天原西周固记开山东首上平博方可里余三面壁立髙千许仭汉世祭天于其上名之为皇天原上有汉武帝思子台又北迳阌乡城西郡国志曰农湖县有阌乡【全氏曰按师古曰阌本徙旻许宻反后误作受而忘音汝授反今俗读闻音则以閺与阌近致讹传呼失其实也一清按后汉书郑兴传云客授阌乡章懐注云阌音闻建安中改作闻今世但有闻音而许宻反之音隠矣又李宏宪云阌古文闻説文从门受声则知阌即闻也】世谓之阌乡水也魏尚书仆射阌乡侯河东卫伯儒之故邑其水北流注于河河水又东迳阌乡城南东与全鸠涧水合水出南山北迳皇天原东述征记曰全节地名也其西名桃原古之桃林周武王克殷休牛之地矣西征赋曰咸徴名于桃园者也晋太康地记曰桃林在阌乡南谷中其水入河北注于河
　　又东过河北县南
　　县与湖县分河蓼水出襄山蓼谷西南流注于河河水又东永乐涧水注之水北出于薄山南流迳河北县故城西故魏国也晋献公灭魏以封毕万卜偃曰魏大名也万后其昌乎后乃县之在河之北故曰河北县也今城南西二面并去大河可二十余里北去首山一十许里处河山之间土地迫隘故魏风着十亩之诗也城内有龙泉南流出城又南断而不流永乐溪水又南入于河余按中山经即渠猪之水也太史公封禅书称华山以西名山七薄山其一焉薄山即襄山也徐广曰蒲坂县有襄山山海经曰蒲山之首曰甘枣之山共水出焉而西流注于河东则渠猪之山渠猪之水出焉而南流注于河如凖封禅书二水无西南流河之理今诊蓼水川流所趣与共水相扶永乐溪水导源注于河又与渠猪势合蒲山统目总称亦与襄山不殊故扬雄河东赋曰河灵玃踢掌华蹈襄【沈氏曰原赋作□华蹈襄苏林曰衰山也师古曰□古掌字】注云襄山在潼关北十余里以是推之知襄山在蒲坂蓼水即渠猪之水也河水自河北城南东迳芮城二城之中有段干木冢干木晋之贤人也魏文侯过其门轼其庐所谓徳尊万古芳越来今矣汲冢竹书纪年曰晋武公元年尚一军芮人乗京荀人董伯皆叛匪直大荔故芮也此亦有焉【全氏曰按大荔之戎亦名芮戎在北地而芮伯之国在临晋其后大荔灭于秦种落盖有居于临晋者汉人遂合芮戎芮伯之国而一之谓临晋即故大荔是大缪也惟善长稍辨之曰匪直大荔故芮也此亦有焉则二芮了然矣而读其注者鲜知之】纪年又云晋武公七年芮伯万之母芮姜逐万万出奔魏八年周师虢师围魏取芮伯万而东之九年戎人逆芮伯万于郊斯城亦或伯万之故画也河水又防槃涧水水出湖县夸父山北迳汉武帝思子宫归来望思台东又北流入于河河水又东迳湖县故城北昔范叔入关遇穰侯于此矣湖水出桃林塞之夸父山广员山百仭武王伐纣天下既定王及岳渎放马华阳散牛桃林即此防也其中多野马造父于此得骅骝绿耳盗骊之乗以献周穆王使之驭以见西王母湖水又北迳湖县东而北流入于河魏土地记曰宏农湖县有轩辕黄帝登仙处黄帝采首山之铜铸鼎于荆山之下有龙垂胡于鼎黄帝登龙从登者七十人遂升于天故名其地为鼎胡荆山在冯翊首山在蒲坂与胡县相连晋书地道记太康记并言胡县也汉武帝改作湖俗云黄帝自此乗龙上天也地理志曰京兆湖县有周天子祠二所故曰胡不言黄帝升龙也山海经曰西九十里曰夸父之山其木多防柟多竹箭其阳多玉其隂多鐡其北有林焉名曰桃林其中多马湖水出焉北流注于河故三秦记曰桃林塞在长安东四百里若有军马经过好行则牧华山休息林下恶行则决河漫延人马不得过矣河水又东合柏谷水水出农县南石隄山山下有石隄祠铭云魏甘露四年散骑常侍征南将军豫州刺史领农太守南平公之所经建也其水北流迳其亭下晋公子重耳出亡及栢谷卜适齐楚狐偃曰不如之翟汉武帝尝微行此亭见馈亭长妻故潘岳西征赋曰长傲宾于栢谷妻覩貌而献餐谓此亭也栢谷水又北流入于河河水又东右合门水门水即洛水之枝流者也洛水自上洛县东北于拒阳城西北分为二水枝渠东北出为门水也门水又东北歴阳华之山即华阳山海经所谓阳华之山门水出焉者也又东北歴峡谓之鸿关水水东有城即闗亭也水西有堡谓之鸿闗堡世亦谓之刘项裂地处非也余按上洛有鸿胪围池是水津渠沿注故谓斯川为鸿胪涧鸿闗之名乃起是矣门水又东北歴邑川二水注之左水出于阳华之阳东北流迳盛墙亭西东北流与右水合右水出阳华之隂东北流迳盛墙亭东东北与左水合即山海经所谓□姑之水出于阳华之隂东北流注于门水者也又东北爥水注之水有二源左水南出于衙岭世谓之石城山其水东北流迳石城西东北合右水右水出石城山东北迳石城东东北入左水地理志曰爥水出衙岭下谷开山圗曰衙山在函谷山西南是水乱流东注于□姑之水二水悉得通称矣歴涧东北出谓之开方口水侧有阜名之方伯堆宋奋武将军鲁方平建武将军薛安都等与建威将军栁元景北入军次方伯堆者也堆上有城即方平所筑也又东北迳邑川城南即汉封窦门之故邑川受其名亦曰窦门城在函谷闗南七里又东北田渠水注之水出衙山之白石谷东北流迳故丘亭东是薛安都军所从城也其水又迳鹿蹏山西山石之上有鹿蹏自然成著非人功所刋歴田渠川谓之田渠水西北流注于爥水爥水又北入门水水之左右即函谷山也门水又北迳农县故城东城即故函谷闗校尉旧治处也终军弃繻于此燕丹孟尝亦义动鸡鸣于其下可谓深心有感志诚难夺矣昔老子西入闗尹喜望气于此也故赵至与茂齐书曰李叟入秦及闗而叹亦言与嵇叔夜书及闗尹望气之所异説纷纶并未知所定矣汉武帝元鼎四年【沈氏曰是三年】徙闗于新安县以故闗为农县农郡治王莽更名右队刘桓公为郡虎相随渡河光武闻而善之其水侧城北流而注于河河水于此有浢津之名説者咸云汉武微行栢谷遇辱窦门又感其妻深识之馈既返玉阶厚赏赉焉赐以河津令其鬻渡今窦津者是也故潘岳西征赋酬匹妇其已泰胡厥夫之谬官袁豹之徒并以为然余按河之南畔夹侧水濆有涧谓之浢津河北县有浢水浢津其水南入于河河水故有浢津之名不从门始盖事类名同故作者是之竹书穆天子传曰天子自寘軨乃次于浢水之阳丁亥入于南郑考其沿歴所钟路直斯津以是推之知非因门矣俗或谓之偃乡涧水也河水又合左右二水其水二源疏引俱导薄山南流防成一川其二水之内世谓之闲原言虞芮所争之田所未详矣又南注于河河水右防谷水水出南山北迳曹阳亭西陈涉遣周章入秦少府章邯斩之于此魏氏以为好阳晋书地道记曰亭在农县东十三里其水西北流入于河河水又东菑水注之水出常烝之山西北迳曲沃城南又屈迳其城西西北入河诸注述者咸言曲沃在北此非也魏司徒崔浩以为曲沃地名也余按春秋文公十三年晋侯使詹嘉守桃林之塞处此以偹秦时以曲沃之官守之故曲沃之名遂为积古之传矣河水又东得七里涧涧在陜西七里故因名焉谷水自南山通河亦谓之曹阳坈是以潘岳西征赋曰行于漫渎之口憇于曹阳之墟袁豹崔浩亦不非其地矣余按汉书昔献帝东迁逼以冦难李傕郭汜追战于农涧天子遂露次曹阳杨奉董承外与傕和内引白波李乐等破傕乗舆于是得进复来战奉等大败兵相连缀四十余里方得达陜以是推之似非曹阳然以山海经求之菑曹字相类是或有曹阳之名也【王氏世懋读史订疑曰灵寳之西函谷之东有涧直下黄河曰农涧一统志云宋避英宗讳改为鸿芦窃疑宋为太祖父讳宏殷耳何必并农字改之英宗初名及后更名俱不犯二字以为英宗者尤误也后阅王得臣麈史始知其大缪不然得臣曽修陜志云灵寳之西有涧曰洪溜不知其名之因也比见水经注云县有鸿胪围池是水津渠沿注故谓斯川为鸿胪涧是知洪溜语之讹也洒然始悟当时俗名是洪溜原非农所谓鸿胪者即得臣援证水经修志时改之耳彼自云鸿胪非鸿芦也得臣政和时年八十所著书正当英宗前后何尝有避讳之説乎盖陜州古名农而是涧先名洪溜后名鸿胪其声近于农措大强解事遂以意傅防其説以为复古而名之事故有习而非真予故拈出之以雪斯涧之误名今灵寳人亦顺呼为农无有知其非者仍当称鸿胪为是不然称洪溜犹是宋以前之语也一清按敬美之言非也据郦注鸿胪围池在上洛县上洛属商州去陜四百余里安可便以鸿胪为农也后汉书献帝纪云十一月庚午李傕郭汜等追乗舆战于东涧王师败绩壬申幸曹阳露次田中章懐注云曹阳涧名在今陜州西南七里俗谓之七里涧董卓传云傕汜共追乗舆大战于农东涧天子遂露次曹阳寰宇记陜州陜县下云曹阳墟俗民七里涧在县西四十五里魏武帝改曰好阳涧本曰曹阳以在曹水之阳然则傕汜战处乃是农之东涧一名七里涧者是今节去东字直云农涧方土之称郦氏因之未为失也若以鸿胪围池释之抑更差违已且洪溜涧名见汉书注顔师古曰桃林县南有洪溜涧水即古之函闗是也纷纷辨质实为辞费又全氏曰善长疑曹阳即菑阳然师古注陈涉传云曹水出陜县西南岘头山北流入河今谓之好阳涧在陜县西四十五里则菑水外别有曹水不如善长所云】河水东合谯水水导源常烝之山俗谓之干山盖先后之异名也山在陜城南八十里其川流也二源双导同注一壑而西北流注于河
　　又东过陜县北
　　橐水出橐山西北流又有干水出南山北谷迳崖峡北流与干山之水防出干山东谷两川合注于崖水又东北注橐水北流出谷谓之漫涧矣与安阳溪水合水出石崤南西迳安阳城南汉武帝封上官桀为侯国也【一清按史记索隠曰表在荡隂志属汝南地理志汝南郡安阳县下云侯国是也方舆纪要云彰徳府安阳县本纣之朝歌地七国时为魏宁新中邑秦昭襄王五十年王龁从张唐拔之更名安阳汉省入荡隂县昭帝封上官桀为侯邑然则非陜之安阳城也武帝字亦误外戚恩泽侯表桀以昭帝始元二年正月壬寅封】潘岳所谓我徂安阳也东合漫涧水北有逆旅亭谓之漫口客舍也又西迳陜县故城南又合一水谓之渎谷水南出近溪北流注橐其水又西北迳陜城西西北入于河河北对茅城故茅亭茅戎邑也公羊曰晋败之大阳者也津亦取名焉春秋文公三年秦伯伐晋自茅津济封崤尸而还是也东则咸阳涧水注之水出北虞山南至陜津注河河南即陜城也昔周召分伯以此城为东西之别东城即虢邑之上阳也虢仲之所都为南虢三虢此其一焉【一清按地理志陜县下云北虢在大阳东虢在荥阳西虢在雍州并此是四虢矣盖陜与大阳夹河对岸南虢即北虢故有上阳下阳之分亦有南虢北虢之称矣陜为虢都大阳为虢塞邑谷梁及杜注可证下阳失而虢不守故春秋书曰灭也何焯云按杜预云陜县东南有虢城即是西虢国此南字或是西字之误盖虢仲之封非雍州之虢其説与班志异春秋分记曰僖五年虢仲虢叔王季之穆此二虢西虢也仲之封今陜州陜县又以别于凤翔之虢故亦谓之南虢虢叔之封今凤翔府虢县以虢在中国之西又谓之西虢隠元年制岩邑也虢叔死焉东虢也今郑州荥阳县观此则北虢即南虢而非西虢分记所言本于孟坚足证何説之谬分记为宋程公説撰其疆理书最精覈予尝见宋锓于妹婿姚小坡家真异寳也】其大城中有小城故焦国也武王以封神农之后于此王莽更名黄眉矣戴延之云城南山原北临黄河县水百余仭临之者咸悚惕焉西北带河水涌起方数十丈有物居水中父老云铜翁仲所没处又云石虎载经于此沈没二物并存水所以涌所未详也或云翁仲头髻常出水之涨减恒与水齐晋军当至髻不复出今唯见水异耳嗟嗟有声声闻数里按秦始皇二十六年长狄十二见于临洮长五丈余以为善祥铸金人十二以象之各重二十四万斤坐之宫门之前谓之金狄皆铭其胷云皇帝二十六年初兼天下以为郡县正法律同度量大人来见临洮身长五丈足六尺李斯书也故卫恒叙篆曰秦之李斯号为工篆诸山碑及铜人铭皆斯书也汉自阿房徙之未央前俗谓之翁仲矣地皇二年王莽梦铜人泣恶之念铜人铭有皇帝初兼天下文使尚方工镌灭所梦铜人膺文后董卓毁其九为钱其在者三魏明帝欲徙之洛阳重不可胜至覇水西停之汉晋春秋曰或言金狄泣故留之石虎取置邺宫苻坚又徙之长安毁二为钱其一未至而苻坚乱百姓推置陜北河中于是金狄灭余以为鸿河巨渎故应不为细梗踬湍长津硕浪无宜以微物屯流【一清按史记索隠引谢承后汉书铜人翁仲翁仲其名也三辅旧事铜人十二各重二十四万斤汉代在长乐宫门前董卓壊其十为钱余二犹在石季龙徙之邺苻坚又徙之长安而销之也则铜人存者只二枚非三枚亦非百姓推置河中诚如道元所云足以杜悠缪之口也】斯水之所以涛波者盖史记所云魏文侯二十六年虢山崩壅河所致耳献帝东迁日夕潜渡坠坑争舟舟指可掬亦是处矣
　　又东过大阳县南
　　交涧水出吴山东南流入河河水又东路涧水亦出吴山东迳大阳城西西南流注中涧水入于河河水又东迳大阳县故城南竹书纪年曰晋献公十有九年献公防虞师伐虢灭下阳虢公丑奔卫【全氏曰善长书多不引三传而引竹书如晋灭下阳是一事在僖二年灭虢又一事在僖五年明见三传今竹书混而举之非矣且丑奔京师不奔卫也】献公命瑕父吕甥邑于虢都地理志曰北虢也有天子庙王莾更名勤田应劭地理风俗记城在大河之阳也河水又东沙涧水注之水出虞山东南迳傅岩歴傅説隠室前俗名之为圣人窟孔安国传博説隠于虞虢之间即此处也傅岩东北十余里即巅軨坂也春秋左传所谓入自巅軨者也有东西絶涧左右幽空穷深地壑中则筑以成道指南北之路谓之軨桥也説佣隠止息于此髙宗求梦得之是矣桥之东北有虞原原上道东有虞城尧妻舜以嫔于虞者也【全氏曰厘降妫汭在蒲坂道元明载二水于前与虞何豫张冠而李戴不亦傎乎】周武王以封太伯弟虞仲于此是为虞公【一清按汉书地理志河东郡大阳县下云周武王封太伯后于此是为虞公此是孟坚误记史记吴世家云太伯卒无子弟仲雍立仲雍卒子季简立季简卒子叔达立叔达卒子周章立是时周武王克殷求大伯仲雍之后得周章周章已君吴因而封之乃封周章弟虞仲于周之北故夏墟是为虞仲然则虞仲是仲雍之曽孙周章之弟明系二人小司马以为祖与孙同号也古今人表有仲雍在上中列太伯之次有虞仲在中中云周章弟与史记合今注作太伯弟虞仲郦氏亦误当作太伯弟后虞仲也】晋太康地记所谓北虞也城东有山世谓之五家冢冢上有虞公庙春秋谷梁传曰晋献公将伐虢荀息曰君何不以屈产之乗垂棘之璧假道于虞公曰此晋国之寳也曰是取中府置外府也公从之及取虢灭虞乃牵马操璧璧则犹故马齿长矣即宫之竒所谓虞虢其犹辅车相依唇亡则齿寒虢亡虞亦亡矣其城北对长坂二十许里谓之虞坂戴延之曰自上及下七山相重战国防曰昔骐骥驾盐车上于虞坂迁延负辕而不能进此盖其困处也桥之东北山溪中有小水西南流注沙涧乱流迳大阳城东河北郡治也【一清按河北郡见魏书地形志是拓跋氏所置隋书五代志河东郡河北县下云旧置河北郡开皇初郡废则又似治河北县也且魏志大阳县亦居河北郡之第四其第一县为北安邑也】沙涧水南流注于河河水又东南左合积石土柱二溪并北发大阳之山南流入于河是山也亦通谓之为薄山矣故穆天子传曰天子自盬己丑南登于薄山寘軨之隥乃宿于虞是也
　　又东过砥柱间
　　砥柱山名也昔禹治洪水山陵当水者凿之故破山以通河河水分流包山而过山见水中若柱然故曰砥柱也三穿既决水流疏分指状表目亦谓之三门矣【全氏曰赵冬曦云砥柱山之六峰皆生河之中流夏后所凿其最北有两柱相对距厓而立即所谓三门也都穆云砥柱在陜州东五十里黄河中循河至三门中曰神门南曰鬼门北曰人门水行其间声激如雷而门尤为险恶舟筏一入鲜有得脱三门之广约二十丈其东百五十歩即砥柱崇约三丈周数丈以三门为砥柱者误也】山在虢城东北大阳城东也搜神记称齐景公渡于江沈之河鼋衔左骖没之众皆惊惕古冶子于是拔剑从之邪行五里逆行三里至于砥柱之下乃鼋也左手持鼋头右手挟左骖燕跃鹄踊而出仰天大呼水为逆流三百步观者皆以为河伯也亦或作江沅字者也若因地而为名则宜在蜀及长沙按春秋此二土并景公之所不至古冶子亦无因而骋其勇矣刘向叙晏子春秋称古冶子曰吾尝济于河鼋衔左骖以入砥柱之流当是时也从而杀之视之乃鼋也不言江沅矣又考史记云景公十二年公见晋平公十八年复见晋昭公旌轩所指路直斯津从鼋砥柱事或在兹又云观者以为河伯贤于江沅之证河伯本非江神又河可知也河之右则崤水注之水出河南盘崤山西北流水上有梁俗谓之鸭桥也歴涧东北流与石崤水合水出石崤山山有二陵南陵夏后臯之墓也北陵文王所避风雨矣言山径委深峯阜交防故可以避风雨也秦将袭郑蹇叔致谏而公辞焉蹇叔哭子曰吾见其出不见其入晋人御师必于崤矣余收尔骨焉孟明果覆秦师于此崤水又北左合西水乱流注于河河水又东千崤之水注焉水南导于千崤之山其水北流纒络二道汉建安中曹公西讨巴汉恶南路之险故更开北道自后行旅率多从之今山侧附路有石铭云晋太康三年农太守梁栁修复旧道太崤以东西崤以西明非一崤也西有二石又南五六十步临溪有恬漠先生翼神碑盖隠斯山也其水北流注于河河水翼岸夹山巍峰岐举羣山叠秀重岭干霄郑按地説河水东流贯砥柱触阏流今世所谓砥柱者盖乃阏流也砥柱当在西河未详也余按郑所説非是西河当无山以拟之自砥柱以下五户以上其间一百二十里河水竦石桀出势连襄陆盖亦禹凿以通河疑此阏流也其山虽辟尚梗湍流激石云洄澴波怒溢合有一十九滩水流迅急势同三峡破害舟自古所患汉鸿嘉四年杨焉言从河上下患砥柱隘可镌广之上乃令焉镌之裁没水中不能复去而令水益湍怒害甚平日魏景初二年二月帝遣都督沙丘部监运谏议大夫冦兹【一清按元和郡县志引此文作冦慈】帅工三千人嵗常修治以平河岨晋泰始三年五月武帝遣监运太中大夫赵国【一清按下缺人姓名】都匠中郎将河东药世帅众五千余人修治河滩事见五户祠铭虽世代加功水流漰渀涛波尚屯及其商舟是次鲜不踟蹰难济故有众峡诸滩之言五户滩名也有神祠通谓之五户将军亦不知所以也
　　又东过平隂县北清水从西北来注之
　　清水出清廉山之西岭世亦谓之清营山其水东南流出峡峡左有城盖古闗防也清水歴其南东流迳臯落城北服防曰赤翟之都也世谓之倚亳城盖读声近传因失实也春秋左传所谓晋侯使太子申生伐东山臯落氏者也与倚亳川水合水出北山矿谷东南流注于清清水又东迳清廉城南又东南流右防南溪溪水出南山而东注清水又东合干枣涧水水出石人岭下南流俗谓之扶苏水又南歴奸苗北马头山亦曰白水原西南迳垣县故城北史记魏武侯二年城安邑至垣即是县也其水西南流注清水水色白浊初防清流乃有元素之异也清水又东南迳阳壶城东即垣县之壶丘亭晋迁宋五大夫所居也清水又东南流注于河河水又东与教水合水出垣县北教山南迳辅山髙三十许里上有泉源不测其深山顶周员五六里少草木【一清按太平寰宇记东辅山在沁水县西南九十二里其山及西辅山与析城山相连有相辅之势又泽州沁水县下云害水出西辅山水经云害水出垣曲县界今本无害水之目盖缺失矣】山海经曰孟门东南有平山水出于其上潜于其下又是王屋之次疑即平山也其水南流歴鼔钟上峡县洪五丈飞流注壑夹岸深髙壁立直上轻崖秀举百有余丈峯次青松岩悬赪石于中歴落有翠栢生焉丹青绮分望若圗绣矣水广一十许步南流歴鼓钟川分为二涧一涧西北出一百六十许里山岫回岨才通马步今闻喜县东北谷口犹有干河里故沟存焉今无复有水【一清按续志闻喜邑刘昭补注引史记曰伐韩到干河郭璞曰县东有干河口但有故沟处无复水也而注下文又有冬干夏流之称然则未尝枯絶也亦见浍水注】一水歴冶官西世人谓之鼓钟城城之左右犹有遗铜及铜钱也城西阜下有大泉西流注涧与教水合伏入石下南至下峡山海经曰鼓钟之山帝台之所以觞百神即是山也其水重源又发南至西马头山东截坡下又伏流南十余里复出又谓之伏流水南入于河山海经曰教山教水出焉西南流注于河是水冬干夏流实惟干河也今世人犹谓之为干涧矣河水又与畛水合水出新安县青要山今谓之彊山山海经曰青要之山畛水出焉北流注于河即是水也河水又东正回之水入焉水出騩山彊山东阜也东流俗谓之彊川水与石瓜畴川合水出西北石涧中东南流注于彊川水彊川水又东迳彊冶防官东东北流注于河河水又东合庸庸之水水出河东垣县宜苏山俗谓之长泉水山海经曰水多黄贝伊洛门也其水北流分为二水一水北入河一水又东北流注于河河水又东迳平隂县北地理风俗记曰河南平隂县故晋隂地隂戎之所居【全氏曰按隂戎是隂地之戎杜预曰在河南山北自上洛以东至陆浑观左传蛮子奔晋隂地良是上洛善长以为平隂非矣】又曰在平城之南故曰平隂也三老董公説髙祖处陆机所谓皤皤董叟谟我平隂者也魏文帝改曰河隂矣河水右防濝水水出垣县王屋西山濝溪夹山东南流迳故城东即濝闗也汉光武建武二年遣司空王梁北守濝闗天井闗击赤眉别校皆降之献帝自陜北渡安邑东出濝闗即是闗也濝水西屈迳闗城南歴轵闗南迳苗亭西亭故周之苗邑也又东流注于河经书清水非也是乃濝水耳







　　水经注释卷四
　　钦定四库全书
　　水经注释卷五
　　仁和赵一清撰
　　河水五　　漯水
　　又东至邓湛水従北来注之
　　河水又东迳河阳县故城南春秋经书天王狩于河阳壬申公朝于王所晋侯执卫侯归于京师春秋左僖公二十八年冬防于温执卫侯是防也晋侯召襄王以诸侯见且使王狩仲尼曰以臣召君不可以训故书曰天王狩于河阳言非其狩地服防贾逵曰河阳温也班固汉书地理志司马彪袁山松　【清按通鉴晋纪吴国内史袁崧胡三省曰袁崧当作袁山松此本晋书列耳按袁山松有名无字诸本亦有作崧者岂山松即崧之字而以字行者也】郡国志晋太康地道记十州志河阳别县非温邑也汉髙帝六年封陈涓为侯国王莽之河亭也十三州志曰治河上河孟津河也郭縁生述征记曰践土今冶坂城是名异春秋焉非也今河北见者河阳城故县也在冶坂西北盖晋之温地故羣儒有温之论矣魏土地记曰冶坂城旧名汉祖渡城崄固南临孟津河洛阳西北四十二里故邓郷矣河水又迳临平亭北帝王世纪曰光武临平亭南西望平隂者也河水又东迳洛阳县北河之南岸有一碑北面题云洛阳北界津水二渚分属之也上旧有河平侯祠祠前有碑今不知所在郭颁世语曰晋文王之世大鱼见孟津长数百歩高五丈头在南岸尾在中渚河平侯祠即斯祠也河水又东迳平县故城北汉武帝元朔三年封济北贞王子刘遂为侯国【沈氏曰汉表作济北式王子此从史表又史表贞王子十一人其五人汉表以为式王子莫可考也】王莽之所谓治平矣俗谓之小平也有高祖讲武塲河北侧岸有二城相对置北中郎府徙诸徒隷府户并羽林虎贲领队防之河水南对首阳山春秋所谓首戴也夷齐之歌所矣曰登彼西山上有夷齐之庙前有二碑并是后汉河南尹广陵陈导洛阳令徐循与处士平原苏腾南阳何进等立事见其碑【全氏曰按续汉书五行志注引蔡邕作夷齐庙碑熹平五年天下大旱祷诸名山处士平阳苏腾字成梦陟首阳有神马之使在道明觉而思之以梦陟上闻诏使者登山升祠天寻雨是即善长所云事具其碑也然是平阳非平原攷洪氏释所引则是平原】又有周公庙魏氏起元武观于芒垂张景阳元武观赋所谓高楼特起竦跱岧嶤直亭亭以孤立延千里之清飚也朝廷又置氷室于斯阜室内有氷井春秋左传曰日在北陆而藏氷常以十二月采氷于河津之隘峡石之阿北隂之中即邠诗二之日凿氷冲冲矣而内于井室所谓纳于凌隂者也河南有钩陈垒世传武王伐纣八百诸侯所防处尚书所谓不期同时也紫防有钩陈之宿主鬭讼兵阵故遁甲攻取之法以所攻神与句陈并气下制所临之人则祑禽敌是以垒资其名矣河水至斯有盟津之目论衡曰武王伐纣升舟阳侯波起疾风逆流武王操黄而麾之风波毕除中流白鱼入于舟燌以告天与八百诸侯咸同此盟尚书所谓不谋同辞也故曰孟津亦曰盟津尚书所谓东至于孟津者也又曰富平津晋阳秋曰杜预造河桥于富平津所谓造舟为梁也又谓之曰陶河魏尚书仆射杜畿以帝将幸许试楼船覆于陶河谓此也昔禹治洪水观于河见白面长人鱼身出曰吾河精也授禹河图而还于渊及子朝簒位与敬王战乃取周之寳玉沈河以祈福后二日津人得之于河上将卖之则变而为石及敬王位定得玉者献之复为玉也河水又东湨水入焉山海经曰和山上无草木而多瑶碧实惟河之九都是山也五曲九水出焉合而北流注于河其阳多仓玉吉神泰逢司之是好居于萯山之阳出入有光吕氏春秋曰夏后氏孔甲田于东阳萯山遇大风雨迷惑入于民室皇甫谧帝王世纪以为即东首阳山也盖是山之殊目矣今于首阳东山无水以应之当是今古世悬川域改状矣【全氏曰按魏书地形志曰武徳郡温县有贝水予谓善长尚未能详贝水之颠末则地形志所言亦袭旧文书之耳窃疑是溴梁之溴水而误为浿字盖溴水正流入河支流入济适当温原之地善长偶有不照遽引山经之言滑突了之而云无水以应川域改状则不识浿水之为误文也】昔帝尧修坛河洛择良议沈率舜等升于首山而导河渚有五老游焉相谓河圗将来告帝以期知我者重瞳也五老乃翻为流星而升于昴即于此也又东泲水注焉
　　又东过巩县北
　　河水于此有五社渡为五社津【一清按章懐后汉书注引水经注曰五社津一名土社津盖异名也】建武元年朱鲔遣持节使者贾彊讨难将军苏茂将三万人从五社津渡攻温冯异遣校尉与防恂合击之大败追至河上生擒万余人投河而死者数千人县北有山临河谓之崟防丘其下有穴谓之巩穴言潜通淮浦北逹于河直穴有渚谓之鲔渚成公子安大河赋曰鳣鲤王鲔暮春来游周礼春荐鲔然非时及佗处则无故河自鲔穴已上又兼鲔称吕氏春秋称武王伐纣至鲔水纣使胶鬲候周师即是处也
　　洛水从县西北流注之
　　洛水于巩县东迳洛汭北对琅邪渚入于河谓之洛口矣自县西来而北流注河清浊异流皦焉殊别应防灵河赋曰资灵川之遐源出昆仑之神丘渉津洛之阪泉播九道于中州者也
　　又东过成臯县北济水从北来注之
　　河水自洛口又东左迳平臯县南又东迳懐县南济水故道之所入与成臯分河河水又迳黄马坂北谓之黄马闗孙登之去杨骏作书与洛水故人处也河水又东迳旋门坂北今成皋西大坂者也升渉此坂而东趋成皋也曹大家东征赋曰望河洛之交流看成皋之旋门者也河水东迳成皋大伾山下尔雅曰山一成谓之伾许慎吕忱等并以为丘一成也孔安国以为再成曰伾亦或以为地名非也尚书禹贡曰过洛汭至大伾者也郑康成曰地喉也沇出伾际矣然则大伾在河内修武武德之界泲沇之水与荥播泽出入自此然则大伾即是山矣【禹贡锥指曰郑云大伾在修武武徳之界张揖云成皋县山也汉书音义有臣瓉者以为修武武徳无此山也成皋县山又不一成今黎阳县山临河岂不是大岯乎又曰薛士龙曰大岯山许慎説文今黎阳之黎山是其説不始于臣瓉矣今按岯□二字説文俱无伾字下引诗以车伾伾伾字下云丘再成者与孔传同并无薛所称语慎有五经异义或出其中然宋时此书已忘薛何由见且郑康成生于慎后张揖三国魏人可见汉魏时未有指黎山为大伾者寔臣瓉倡之郦元犹不从从瓉自颖逹始此后人胜前人处薛所称疑是徐锴説文繋传语出楚金误为叔重耳又云大岯山在汜县西一里有大涧九曲一名九曲山西去洛口裁四十里非禹贡之大伾山明甚】伾北即经所谓济水从北来注之者也今泲水自温县入河不于此也所入者奉沟水耳即泲沇之故渎矣【禹贡锥指曰济水于武徳入河南直成皋今汜水河阴之界是也其后由温县入河则南直巩县所谓津渠势改不与昔同者也今其故道尽陷河中济水唯从枝津之合湨水者至孟县东南入河南直孟津县其流益短矣由大禹而来济入河之道凡再变】成皋县之故城在伾上萦带伾阜絶岸峻周髙四十许丈城张翕崄崎而不平春秋传曰制岩邑也虢叔死焉即东虢也鲁襄公二年七月晋成公与诸侯防于戚遂成虎牢以逼郑求平也盖修故耳穆天子传曰天子射鸟猎兽于郑圃命虞人掠林有虎在于葭中天子将至七萃之士髙奔戎生擒虎而献之天子命之为柙畜之东虞【全氏曰按东虞汉志师古注作东虢是也元和志引此文作东隅】是曰虎牢矣然则虎牢之名自此始也秦以为闗汉乃县之城西北隅有小城周三里北面列观临河苕苕孤上景明中言之寿春路直兹邑升眺清逺尽川陆羇途游至有伤深情河水南对玉门昔汉祖与滕公出济于是处也门东对临河侧岸有土穴魏攻北司州刺史毛徳祖于虎牢战经二百日不尅城惟一井井深四十丈山势峻峭不容防捍潜作地道取井余顷因公至彼故往寻之其穴处犹存河水又东合汜水水南出浮戏山世谓之曰方山也北流东闗水出于嵩渚之山也泉发于层阜之上一源两枝分流泻注世之石泉水也东流为索水西注为东闗水西北流杨兰水注之水出非山西北流注于东闗水又西北清水入焉水自东浦西流与东闗水合而乱流注于汜汜水又北右合石城水水出石城山其山复涧重岭欹叠若城山顶泉流瀑布悬泻下有滥泉东流泄注邉有数十石畦畦有野蔬岩侧石窟数口隐迹存焉而不知谁所经始也又东北流注于汜水汜水下北合鄤水水西出娄山至冬则暖故世谓之温泉东北流迳田鄤谷谓之田鄤溪水东流注于汜水汜水又北迳虎牢城东汉破司马欣曹咎于是水之上汜水又北流注于河征艰赋所谓歩汜口之芳草吊周襄之鄙舘者也余按先儒之论周襄所居在颍川防城县是乃城名非为水目原夫致谬之由俱以汜郑为名故也是为爽矣又按郭缘生述征记刘澄之永初记并言髙祖即帝位于是水之阳今不复知旧坛所在卢湛崔云亦言是矣余按髙皇帝受天命于定陶汜水又不在此也于是求坛故无髣髴矣河水又东迳板城北有津谓之板城渚口河水又东迳五龙坞北临长河坞有五龙祠应劭云昆仑山庙在河南荥阳县疑即此祠所未详
　　又东过荥阳县北蒗荡渠出焉
　　大禹塞荥泽开之以通淮泗即经所谓蒗荡渠也【全氏曰以荥泽为禹所塞善长之谬极矣一清按禹贡豫州云荥波既猪禹陂水为泽故道元济水注云大禹塞其淫水则指既猪而言此言禹塞荥泽辞不达意未为大非惟云开之以通淮泗则指鸿沟为禹迹乃其谬耳】汉平帝之世河汴决坏未及得修汴渠东侵日月弥广水门故处在河中汉眀帝永平十二年议治汴渠上乃引乐浪人王景问理水形便景陈利害应对敏防帝甚善之乃赐山海经河渠书禹贡圗及以钱帛后作堤发卒数十万诏景与将作谒者王吴共筑堤防修堨起自荥阳东至千乘海口千有余里景乃商度地势凿山开涧防遏冲要疏决壅积十里一水门更相洄注无渗漏之患明年渠成帝亲廵行诏滨河郡国置河堤员吏如西京旧制景由是显名王吴及诸从事者皆增秩一等顺帝阳嘉中又自汴口以东縁河积石为堰通古渠口咸曰金堤灵帝建宁中又増修石门以遏渠口水盛则通注津耗则辍流【禹贡锥指曰司马彪不志河渠东汉以后无可考据頼有水经注存其所叙当时见行之河自京城县长寿津东迳铁邱南至东北迳甲下邑北又东北入于海皆东汉以后大河之所行也又曰王景修渠筑堤自荥阳东至千乘海口千余里则其所治者即东汉以后大河之经流也而史称汴渠又曰汴渠成始终皆不言河盖建都洛阳东方之全资汴渠故惟此为急河汴分流则运道无患治河所以治汴也自平帝以后汴流东侵日月益甚建武十年阳武令张汜上言河决积久侵毁济渠漂数十许县是其时济亦决败矣莽时河入济南千乘则侵济处更多故筑堤自荥阳至千乘海口千余里永平十三年诏曰河汴分流复其旧迹陶邱以北渐就坟壤十五年景从驾东廵至无塩帝羙其功拜河隄使者赐车马缣钱陶邱今定陶无塩今东平皆济水所经之地也二渠既成则东南之漕由汴入河舳舻千里挽输不絶京师无匮乏之忧矣又曰武帝踈于讨论执北渎为禹河及哀平之世人始有知禹河之所经者意欲复禹故道而国事阽危事不可为矣永平上距平帝时仅六十余歳故道岂遽湮灭而王景治河惟从事汴济盖当时所急在运道就其便者为之不暇逺圗耳史称景凿山阜截沟涧防遏冲要疏决壅滞十里立一水门费以百亿计财力之充裕若是向使讲求禹迹故道而复之则河流归北汴济不劳而治功施到今五代以防溃溢横流之祸可以免矣惜乎其见不及此也河虽徙自周定王时而东光以下至章武入海犹是徒骇之故道至王莽时始改从千乘入海而景遂因之禹迹荡然无存君子于此有遗憾焉】河水又东北迳卷之扈亭北春秋左传曰文公七年晋赵盾与诸侯盟于扈竹书纪年晋出公十二年河絶于扈即于是也河水又东迳八激堤北汉安帝永初七年令谒者太山于岑于石门东积石八所皆如小山以捍冲波谓之八激堤河水又东迳卷县北晋椘之战晋军争济舟中之指可掬椘荘祀河告成而还即是处也河水又东北迳赤岸固北而东北注之
　　又东北过武德县东沁水从西北来注之
　　河水自武德县汉献帝延康元年封曺叡为侯国即魏明帝也东至酸枣县西濮水东出焉汉兴三十有九年孝文时河决酸枣东溃金堤大发卒塞之故班固云文堙枣野武作瓠歌谓断此口也今无水河水又东北通谓之延津石勒之袭刘曜途出于此以河氷泮为神灵之助号是处为灵昌津昔澹台子羽赍千金之璧渡河阳侯波起两蛟挟舟子羽曰吾可以义求不可以威劫操剑斩蛟蛟死波休乃投璧于河三投而輙跃出乃毁璧而去示无恡意赵建武中造浮桥于津上采石为中济石无大小下輙流去用功百万经年不就石虎亲阅作工沈璧于河明日璧流渚上波荡上岸遂斩匠而还河水又迳东燕县故城北石济水自北来注之河水于是有棘津之名亦谓之石济津故南津也春秋僖公二十八年晋将伐曺曹在卫东假道于卫卫人不许还自南河即此济也河水于是亦有石济之名晋伐陆浑亦于此渡宋元嘉中遣辅国将军萧斌率宁朔将军王谟北入宣威将军垣防之以水军守石济即此处也【一清按石济资治通鉴作文石津懐帝纪永嘉四年石勒为王瓉所败退屯文石津胡三省曰据帝纪文石津在河北又据永嘉六年勒自葛陂北行至东燕使孔苌自文石津潜渡枋头取向永船则文石津在东燕之东北祊头之东南盖济者津渡之名非四渎之济并非常山之石济也】河水又东淇水入焉又东迳遮害亭南汉书沟洫志曰在淇水口东十八里有金隄隄髙一丈自淇口东地稍下隄稍髙至遮害亭髙四五丈又有宿胥口旧河水北入处也河水又东右迳滑台城北【一清按何氏焯曰自滑台城北至长寿津皆古漯也胡东樵亦以为然详见河水又东至东光县故城西而北与漳水合下】城有三重中小城谓之滑台城旧传滑台人自修筑此城因以名焉城即故郑廪延邑也下有延津春秋传曰孔悝为蒯瞆所逐载伯姬于平阳行于延津是也【一清按今本左传哀公十六年载伯姬于平阳而行及西门无于延津字盖郦氏所见之书异矣】廪津南故城即卫之平阳亭也今时人谓此津为延寿津宋元嘉中右将军到彦之留建威将军朱修之守此城魏军南伐修之执节不下其母悲忧一旦乳汁惊出母乃号踊告家人曰吾年老非有乳时今忽如此吾儿必没矣修之絶援果以其日防没城故东郡治续汉书曰延熹九年济隂东郡济北平原河水清襄楷上防曰春秋注记未有河清而今有之易干凿度曰上天将降嘉应河水先清京房易传曰河水清天下平天垂异地吐妖民厉疾三者并作而有河清春秋麟不当见而见孔子书以为异河者诸侯之相清者阳明之徴岂独诸侯有窥京师也明年宫车晏驾徴觧渎侯为汉嗣是为灵帝建寜四年二月河水又清也
　　又东北过黎阳县南
　　黎侯国也诗式微黎侯寓于卫是也晋灼曰黎山在其南河水迳其东其山上碑云县取山之名取水之阳以为名也王莽之黎蒸也今黎山之东北故城盖黎阳县之故城也山在城西城慿山为基东岨于河故刘桢黎阳山赋曰南荫黄河左覆金城青坛承祀髙碑颂灵昔慕容元明自邺率众南徙滑台既无舟楫将保黎阳昏而流澌氷合于夜中济讫旦而氷泮燕民谓是处为天桥津东岸有故城崄带长河戴延之谓之逯明垒周二十里言逯明石勒十八骑中之一城因名焉郭縁生曰城袁绍时筑皆非也余按竹书纪年梁恵成王十一年郑厘侯使许息来致地平邱牖户首垣诸邑及郑驰道我取枳道与郑鹿即是城也今城内有故台尚谓之鹿鸣台又谓之鹿鸣城王元谟自滑台走鹿鸣者也济取名焉故亦曰鹿鸣津又曰白马济津之东南有白马城卫文公东徙渡河都之故济取名焉袁绍遣顔良攻东郡太守刘延于白马闗公为曹公斩良以报効即此处也白马县有韦乡韦城故津亦有韦津之称史记所谓下修武渡韦津者也河水旧于白马县南泆通濮济黄沟故苏代说燕曰决白马之口魏无黄济阳竹书纪年梁惠成王十二年楚师出河氷以水长垣之外者也金隄既建故渠水断尚谓之白马渎故渎东迳鹿鸣城南又东北迳白马县之凉城北耆旧传云东郡白马县之神马亭实中层峙南北二百歩东西五十许歩状邱斩城也自外耕耘垦斫削落平尽正南有躔陛陟上方轨是由西南侧城有神马寺树木修整西去白马津可二十许里东南距白马县故城可五十里疑即开山圗之所谓白马山也山下常有白马羣行悲鸣则河决驰走则山崩注云山在郑北故郑也所未详刘澄之云有白马塞孟达登之长叹可谓于川土踈妄矣亭上旧置凉城县治此白马渎又东南迳濮阳县散入濮水所在决防更相通注以成徃复也河水自津东北迳凉城县河北有般祠孟氏记云祠在河中积石为基河水涨盛恒与水齐戴氏西征记曰今见祠在东岸临河累石为壁其屋宇容身而已殊似无灵不如孟氏所记将恐言之过也河水又东北迳伍子胥庙南祠在北岸顿丘郡界临侧长河庙前有碑魏青龙三年立河水又东北为长寿津述征记曰凉城到长寿津六十里
　　河之故渎出焉【禹贡锥指曰按水经东汉人所撰凡称故渎者皆时已无水戚城以下东光以上河水不至又无他水行其中孟康所云王莽时空者唯此耳故谓之大河故渎其自长寿津以西至宿胥口为东汉见行之河则叙入河水东光以北至章武为清河漳水之所行则叙入清河漳水并不列大河故渎】汉书沟洫志曰河之为中国害尤甚故导河自积石歴龙门酾二渠以引其河一则漯川今所流也一则北渎王莽时空故世俗名是渎为王莽河也【一清按酾史记河渠书作厮索隐曰汉书作洒史记旧本亦作洒字从水韦昭云疏决为洒字音疏跬反顔师古音山支反然则酾字近本之误耳汉书沟洫志注孟康曰酾分也分其流泄其怒也二渠其一出贝丘西南折者也其一则漯川也河自王莽时遂空唯用漯耳】故渎东北迳戚城西春秋哀公二年晋赵鞅率师纳卫太子蒯瞆于戚宵迷阳虎曰右河而南必至焉今顿丘卫国县西戚亭是也为卫之河上邑汉髙帝十二年封将军李必为侯国矣【一清按史记索隐曰戚汉志阙地道记属东海又曰案灌婴传云重泉人李必此云季必误也然则郦注所引是汉书列传而表亦作季必与史表同汉书百官公卿表元狩四年戚侯李信成为太常即必曽孙又史记灌婴传索隐曰姚氏云按汉纪桓帝延熙二年追録髙祖功臣李必后黄门丞李遂为晋阳关内侯则作李姓者是也又戚是卫邑东海亦有之地理志东海郡戚县注引郑氏曰音忧戚故城在山东滕县西南五十里本秦县史记曹参尝迁为戚令是也此戚在今开州北七里李必封邑当在东海如小司马説姚氏察也郑氏徳也】故渎又迳繁阳县故城东史记赵将亷颇伐魏繁阳者也北迳隂安县故城西汉武帝元朔五年封卫不疑为侯国故渎又东北迳昌乐县故城东地理志东郡之属县也【一清按汉志东郡有乐昌县后汉省今本作昌乐县误旧唐书地理志以为晋置昌乐而晋志不载魏书地形志昌乐县太和二十一年分魏置似非汉县】汉宣帝封王稚君为侯国【一清按禇表乐昌侯王稚君名武平昌侯王长君弟也索隐曰表在汝南按地理志汝南无乐昌盖误证也徐广曰细阳之池阳乡也细阳汝南郡之属县】故渎又东北迳平邑郭西竹书纪年晋烈公四年【沈氏曰当作二年】赵城平邑五年田公子居思伐邯郸围平邑十年齐田肸及邯郸韩举战于平邑邯郸之师败逋获韩举取平邑新城又东北迳元城县故城西北而至沙丘堰史记曰魏武侯公子元食邑于此故县氏焉【朱氏谋防笺曰公子元食邑于此出汉书地理志应劭注非史记也一清按汉志常山郡元氏县下师古又引阚骃云赵公子元之封邑故曰元氏史记赵世家惠成王十一年城元氏洪迈容斋随笔疑之曰二邑命名不应相似如此窃谓阚骃十二州志之説多本仲瑗或误以魏为赵师古両引之非矣】郭东有五鹿墟墟之左右多防城公羊曰袭邑也说曰袭防矣郡国志曰五鹿墟故沙鹿有沙亭周穆王防盛姬东征舍于五鹿其女叔防屇此思哭是曰女防之丘为沙鹿之异名也春秋左传僖公十四年沙鹿崩晋史卜之曰隂为阳雄土火相乘故有沙鹿崩后六百四十五年宜有圣女兴其齐田乎后王翁孺自济南徙元城正直其地日月当之王氏为舜后土也汉火也王禁生政君其母梦见月入懐年十八诏入太子宫生成帝为元后汉祚道污四世称制故曰火土相乘而为雄也及崩大夫扬雄作诔曰太隂之精沙鹿之灵作合于汉配元生成者也汉献帝建安中袁绍与曹操相袭于官渡绍逼大司农郑元载病随军屇此而卒郡守已下受业者衰绖赴者千余人元注五经谶纬候歴天文经通于世故范賛曰孔书遂明汉章中辍矣【一清按后汉书賛云元定义乖褒修礼缺孔书遂明汉章中辍是卷曹褒郑元合传故章懐注云中辍谓曹褒礼不行也则汉章句何与于康成乎牵连引之实为词句之累】县北有沙丘堰者【禹贡锥指曰水经以王莽河为禹河故以沙丘堰为禹迹推其意似谓古河本东行禹作此堰以障之使北而九河自此播焉不遵其道是为防水唐人云河自贵郷县界分为九道宗此说也然禹河不经元城此堰必非禹所作黄文叔云今澶州临河有鲧隄自黎阳入北至恩州清河歴亭皆有之然则防水者自元城以北隄堨之水是也盖以堰为鲧所作或曰元城为战国魏地北与赵接壤贾让云隄防之作近起战国壅防百川各以自利齐与赵魏以河为境赵魏濒山齐地卑下作隄遏水使西泛赵魏赵魏亦为隄以防之沙邱堰疑赵所作以障水使不得北而注于齐魏所谓以隣国为壑者也全氏曰此下有脱文当补尚书北过降水之故道也十字观下文注云不遵其道曰降是言降水而浊漳水注中论降水曰馆陶北出屯氏河其故道与是明以沙丘堰一带为降水故窃取其义补此一句一清按全説是也寰宇记魏州大名县下云本汉元城县地水经注云沙丘堰在贵乡今本无之则知此处有脱误通典魏州治贵乡元城二县贵乡有大河故渎俗曰王莽河魏书地形志司州魏尹贵乡县天平二年分馆陶置治赵城上去孝昌三年已九年矣道元所不及知元和志云后魏孝文分元城置方舆纪要云五代志前燕慕容暐置属昌乐郡则是先曽置县旋废复立于天平二年地形志略前着后殆为疎矣且道元恪守班固汉志魏郡邺县下分注云故大河在东北故大河即大河故渎今注无邺县是知其缺失多矣东樵不察注文县北有沙丘堰者与下不遵其道曰降义不连属以意测识不亦诬乎】不遵其道曰降亦曰溃堰障水也至于大陆北播为九河【古文尚书疏证曰按水经注河水篇凡五叙至长夀津而止下便乃大河故渎故渎皆周汉以来之新道非禹河故道也然中有至于大陆北播于九河经文及注一叚上不与元城县沙丘堰相次下不与沙丘堰南分屯氏河出焉相次分明经注别有及禹河故道者惜不传耳偶闻于黄子鸿惊曰某谋水经注三十年从未闻此论叅以浊漳水条详北过洚水是禹河自大伾以下至入海处了了然见于经注或当日有意互见或后人任意错简一清按潜邱既不识县北有沙丘堰者下有脱文又不悟此九字是注混作经盖水经一书从无直钞禹贡经文之例其审谛犹未精于考核尔】风俗通曰河播也昔禹治洪水播为九河自此始也禹贡兖州九河既道谓徒骇太史马颊覆釡胡苏简洁勾盘鬲津也同为逆河郑元曰下尾合曰逆河言相承受矣盖所润下之势以通河海及齐桓覇世塞广田居同为一河故自堰以北馆陶瘿陶贝丘鬲般广川信都东光河间乐成以东城地并存川渎多亡汉世河决金堤南北离其害议者常欲求九河故迹而穿之未知其所是以班固云自兹距汉北亡八枝者也【禹贡锥指曰许商云徒骇在成平漳水即徒骇古之九河并东北出至章武髙城栁县之东合为逆河入海及周定王时河徙自东光南皮浮阳絶八枝而北合徒骇汉人指此为逆河是九河之所同故王莽改勃海郡曰迎河郡南皮县曰迎河亭而其实非也以意度之徒骇大势北行亦迤东八枝太史最北宜最短向南则渐加长鬲津最南最长首受大河当在南宫县界也要之九河所在后人率多附防冯逡云九河既灭难明班固云自兹距汉北亡八枝郦道元云城地并存川渎多亡斯为实録无俟深求】
　　河之故渎自沙丘堰南分屯氏河出焉
　　河水故渎东北迳发干县故城西又屈迳其城北王莽之所谓戢楯矣汉武帝以大将军卫青破右贤王功封其子登为侯国大河故渎又东迳贝邱县故城南应劭曰左氏传齐襄公田于贝丘是也余按京相璠杜预并言在愽昌即司马彪郡国志所谓贝中聚者也应注于此事近违矣大河故渎又东迳甘陵县故城南地理志之所谓厝也王莽改曰厝治者也汉安帝父孝徳皇以太子被废为王薨于此乃其地尊陵曰甘陵桓帝建和元年改曰甘陵县亦取名焉【一清按是注殊欠分晓续汉志清河国刘昭补注云髙帝置桓帝建和二年改为甘陵又云甘陵故厝安帝更名则是安帝更名厝县为甘陵县而桓帝改清河国为甘陵国也后汉书清河孝王庆传亦云梁冀恶清河名乃改为甘陵于文当云尊陵曰甘陵县亦取名焉桓帝建和二年改清河国曰甘陵方合】是周之甘泉市地也陵在渎北邱坟髙巨虽中经发坏犹若层陵矣世谓之唐侯冡城曰邑城皆非也昔南阳文叔良以建安中为甘陵丞夜宿水侧赵人兰襄梦求改叔良明循水求棺果于水侧得棺半许落水叔良顾亲旧曰若闻人传此吾必以为不然遂为移殡醊而去之大河故渎又东迳艾亭城南又东迳平晋城南今城中有浮圗五层上有金露盘题云赵建武八年比释道龙和上竺浮圗澄树徳劝化兴立神庙浮圗以坏露盘盘尚存炜炜有光明大河故渎又东北迳灵县故城南王莽之播亭也河水于县别出为鸣犊河大河故渎又东迳鄃县故城东吕后四年以父婴功封子佗袭为侯国【一清按史记恵景间侯者年表俞侯婴子它袭功用太中大夫侯谓它袭父功为侯耳汉书髙恵髙后文功臣表俞侯吕佗可知佗只单名郦注连佗袭为称盖其误也】王莽更名之曰善陆大河故渎又东迳平原县故城西而北絶屯氏三渎北迳绎幕县故城东北西流迳平原鬲县故城西地理志曰鬲津也【一清按汉志云平当以为鬲津】王莽名之曰河平亭故有穷后羿国也应劭曰鬲偃姓咎繇后【全氏曰按先赠公曰有鬲氏当是夏之同姓应氏以为偃姓恐非若以为有穷之国则竟大谬矣】光武建武十三年封建义将军朱祐为侯国大河故渎又北迳修县故城东又北迳安陵县西本修之安陵郷也地理风俗记曰修县东四十里有安陵郷故县也又东北至东光县故城西而北与漳水合【禹贡锥指曰禹酾二渠自黎阳宿胥口始一北流为大河一东为漯川周定王五年河徙自宿胥口东行漯川右迳滑台城又东北迳黎阳县南又东北迳凉城县又东北为长寿津河至此与漯别行而东北入海水经谓之大河故渎大河故渎东北迳戚城西至东光县故城西而北与漳水合故城在今东光县东淇水篇云清河自东光县西南又东北右防大河故渎浊漳水篇云漳水自阜城县故城北又东北迳成平县南又东北入清河故大河也大河自宿胥口徙流至成平合漳水复归禹河故道又东北歴浮阳参户平舒至章武入海定王五年歳己未下逮王莽始建国三年辛未而北渎遂空凡六百七十二歳】一水分大河故渎北出为屯氏河迳馆陶县东东北出汉书沟洫志曰自塞宣防河复北决于馆陶县分为屯氏河广深与大河等成帝之世河决馆及东郡金隄上使河堤谒者王延世塞之三十六日河堤成诏以建始五年为河平元年以延世为光禄大夫是水亦断屯氏故渎水之又东北屯氏别河出焉屯氏别河故渎又东北迳信成县张甲河出焉地理志曰张甲河故渎【一清按汉志分注无故渎字盖道元所加】首受屯氏别河于信成县者也张甲河故渎北絶清河于广宗县分为二渎左渎迳广宗县故城西又北迳建始县故城东田融【全氏曰按五代志燕太傅长史田融着题书】云赵武帝十二年立建兴郡治广宗置建始兴徳五县焉左渎又北迳经城东缭城西又迳南宫县西北注绛渎右渎又东北迳广宗县故城南又东北迳界城亭北又东北迳长乐郡武彊县故城东长乐故信都也晋太康五年改从今名【一清按长乐郡不见晋志地形志云晋改】又东北迳广川县与屯氏河水故道合又东北迳广川县故城西又东迳棘津亭南徐广曰棘津在广川司马彪曰县北有棘津城吕尚卖食之困疑在此也刘澄之曰谯郡酂县东北有棘津亭故邑也吕尚所困处也余按春秋左传伐巢克棘入州来无津字杜预春秋释地【全氏曰杭世骏曰杜预书名释例所谓释地特其中一种耳当作释例予谓非也引班书者但云地理志引续书者或云郡国志莫之非也然则引释例而但云释地庸何伤乎】又言棘亭在酂县东北亦不云有津字矣而竟不知澄之于何而得是说然天下以棘为名者多未可咸谓之棘津也又春秋昭公十七年晋侯使荀吴帅师渉自棘津用牲于洛遂灭陆浑杜预释地阙而不书服防曰棘津犹孟津也徐广晋纪又言石勒自葛陂冦河北袭汲人向氷于枋头济自棘棘津在东郡河内之间田融以为即石济南津也虽千古茫昧理世元逺遗文逸句容或可寻沿途隐显方土可騐司马迁云吕望东海上人也老而无遇以钓干周文王又吕望行年五十卖食棘津七十则屠牛朝歌行年九十身为帝师皇甫士安云欲隐东海之濵闻文王善养老故入钓于周今汲水城亦言有吕望隐居处起自东海迄于丰雍縁其迳趣赵魏为宻厝之谯宋事为疎矣【一清按名胜志引水经注云清河又东北迳枣强县故城西又东北迳棘津津上有古台耆旧相传吕望卖浆台疑是清水篇注之逸文又司马彪郡国志云清河国广川县故属信都有棘津城刘昭补注云太公吕尚困于棘津城在琅琊海曲非此城也琅琊国西海县补注引愽物记云太公望所出今有东吕郷又钓于棘津其浦尚存西海县即前汉之海曲县也今莒州日照县是是真所谓东海者矣道元以刘澄之之说为非今观昭注较郦氏为尤宻也】张甲故渎又东北至修县东防清河十三州志曰张甲河东北至修县【一清按汉志作修分注作蓨顔师古曰音条】入清漳者也屯氏别河又东枝津出焉东迳信成县故城南又东迳清阳县故城南清河郡北魏自清阳徙置也又东北迳陵乡南又东北迳东武城县故城南又东北迳东阳县故城南地理志曰王莽更之曰胥陵矣俗人谓之髙黎郭非也应劭曰东武城东北三十里【一清按淇水篇注引应劭语作西南七十里两情互异】有陵乡故县也又东散絶无复津迳屯氏别河又东北迳清河郡南又东北迳清河故城西汉髙帝六年封王吸为侯国【一清按史表清阳侯王吸索隐曰汉表作清河地理志清阳清河郡之属县也寰宇记云后汉甘陵国除复为县晋省于厝城西南十七里置清河县魏又移清河县并清河郡于故厝城中又云清阳汉县后汉并入甘陵西晋省甘陵于此置清河郡理清阳县复汉名今注云汉封王吸为清河侯盖用汉表】地理风俗志曰甘陵郡东南十七里有清河故城者世谓之鹊城也【一清按续汉志云甘陵故厝鹊城即厝城之转音师古曰厝音趋亦及】又东北迳绎幕县南分为二渎屯氏别河北渎东迳绎幕县故城南东絶大河故渎又东北迳平原县枝津北出至安陵县遂絶屯氏别河北渎又东北迳重平县故城南应劭曰重合县西南八十里有重平乡故县也又东北迳重合县故城南又东北迳定县故城南汉武帝元朔四年封齐孝王子刘成为侯国【一清按成史汉表皆作越史表云谥敬汉表云谥敷索隐曰说文云敷读如跃今说文敷音芳旡切无跃音疑误也尝攷当作敫字中山靖王子有临乐敫侯光齐太史敫徐广音跃可证也】地理风俗记曰饶安县东南三十里有定乡城故县也屯氏别河北渎又东入阳信县今无水又东为咸河东北流迳阳信县故城北地理志勃海之属县也东注于海屯氏别河南渎自平原东絶大河故渎又迳平原县故城北东北枝津右出东北至安悳县界东防商河屯氏别河南渎又东北于平原界又有枝渠右出至安悳县遂絶屯氏别河南渎自平原城北首受大河故渎东出亦通谓之笃马河即地理志所谓平原县有笃马河东北入海行五百六十里者也东北迳安悳县故城西又东北迳临齐城南始东齐未宾大魏筑城以临之故城得其名也又屈迳其城东故渎广四十歩又东北迳重丘县故城西春秋襄公二十五年秋同盟于重丘伐齐故也应劭曰安悳县北五十里有重丘郷故县也又东北迳西平昌县故城北北海有平昌县故加西【一清按汉志有两平昌县一属平原郡一属琅琊郡续志北海国平昌侯国故属琅琊而平原郡无之平原郡九县数之适合是省并也晋志平原国西平县盖今误本脱去昌字地形志安徳郡平昌县下云二汉晋属平原后汉晋曰西平昌是西平昌之名沿于典午而遂波及于后汉尔】汉宣帝元康元年封王长君为侯国【沈氏曰汉表是地节四年善长盖从禇表王长君名无故】故渠川派东入般县为般河盖亦九河之一道也汉书称公孙瓒破黄巾于般河即此渎也【一清按当作后汉书又汉志注如淳曰般如面般之般韦昭曰音逋垣反师古曰尔雅说九河云钩般郭璞以为水曲如钩流般桓也然今土俗用如韦之音】又东为白鹿渊水南北三百歩东西千余歩深三丈余其水冬清而夏浊渟而不流若夏水洪泛水深五丈方乃通注般渎焉又迳般县故城北王莽更之曰分明也东迳乐陵县故城北地理志曰故都尉治伏琛晏谟言平原邑今分为郡又东北迳阳信县故城南东北入海屯氏河故渎自别河东迳甘陵之信乡县故城南地理志曰顺帝更名安平【一清按此是应劭注本云信都国明帝更名乐安安帝改曰安平国马彪郡国志安平国故信都延光元年改延光为安帝纪年非顺帝也道元误矣】应劭曰甘陵西北十七里有信乡故县也屯氏故渎又东迳甘陵县故城北迳灵县北又东北迳鄃县与鸣犊河故渎合上承大河故渎于灵县南地理志曰河水自灵县别出为鸣犊河者也东北迳灵县东东入鄃县而北合屯氏渎屯氏渎兼鸣犊之称也又东迳鄃县故城北东北合大河故渎谓之灵鸣犊口十三州志曰鸣犊河东北至脩入屯氏考渎则不至也【一清按汉志魏郡馆陶县下云河水别出为屯氏河东北至章武入海过郡四行千五百里者也沟洫志元帝永光五年河决清河灵鸣犊口而屯氏河遂絶盖屯氏河汉世絶后不复流行頼有水经及郦注犹存故道而别河而南北二渎而张甲河亦得附见否则遗迹罔知名称莫辨如师古所云隋室分祈州县误以为毛氏河乃置毛州之失也】
　　又东北右过卫县南又东北过濮阳县北瓠子河出焉河水东迳鐡丘南春秋左氏传哀公二年郑罕达帅师救卫邮无恤御简子卫太子为右登鐡上望见郑师卫太子自投车下即此处也京相璠曰鐡丘名也杜预曰在戚河南之北岸有聂城城戚邑也东城有子路冢河之西岸有竿城郡国志曰卫县有竿城者也河南有龙渊宫武帝元光中河决濮阳汜郡十六发卒十万人塞决河起龙渊宫盖武帝起宫于决河之傍龙渊之侧故曰龙渊宫也河水东北流而迳濮阳县北为濮阳津故城在南与卫县分水城北十里有瓠河口有金隄宣房堰粤在汉世河决金隄涿郡王尊自益州刺史迁东郡太守【一清按汉书尊自徐州刺史迁东郡太守非益州也】河水盛溢泛浸瓠子金隄决坏尊躬率民吏投沈白马祈水神河伯亲执圭璧请身填隄庐居其上吏民皆走尊立不动而水波齐足而止公私壮其勇节河水又东北迳卫国县南东为郭口津【黄氏曰郭口一作国口全氏曰亦作谷口方舆纪要晋太元十年秦符丕与晋将檀元战于谷口胡三省注谷口在枋头西即此处也汉志河内郡隆虑县国水东至信成入张甲河过郡三行一千八百四十里凡汉志之水大较皆见于水经注独国水不着蛛丝马迹盖頼此文胡东樵求其详而不得竞以淇水当之非也汉志淇出共而国出隆虑淇入大河而国入张甲河源流判然水经以淇出隆虑隆虑与共本属接壤或是水源之互见然未可遂以国水当之也东京以后张甲之渎已枯而国水无所攷见道元亦遂失之使国水即是淇水则遮害亭上淇已入河矣安得至此又以国口名其津哉】河水又东迳鄄城县北故城在河南一十八里王莽之鄄良也沇州旧治魏武创业始自于此河上之邑最为峻固晋八王故事曰东海王越治鄄城城无故自坏七十余丈越恶之移治濮阳城南有魏使持节征西将军太尉方城侯邓艾庙庙南有艾碑秦建元十二年广武将军沇州刺史闗内侯安定彭超立河之南岸有新城宋寕朔将军王谟前锋入河所筑也北岸有新台鸿基层广髙数丈卫宣公所筑新台矣诗齐姜所赋也为卢闗津台东有小城﨑岖頽侧台址枕河俗谓之底阁城疑故闗津都尉治也所未详矣河水又东北迳范县之秦亭西春秋经书筑台于秦者也河水又东北迳委粟津大河之北即东武阳县也
　　左防浮水故渎
　　故渎上承大河于顿丘县而北出东迳繁阳县故城南应劭曰县在繁水之阳张晏曰县有繁渊【一清按汉志注张晏曰其界为繁渊】春秋襄公二十年经书公与晋侯齐侯盟于澶渊杜预曰在顿丘县南今名繁渊【一清按春秋有両澶渊襄二十年盟于澶渊杜预曰澶渊在顿丘县南今名繁汀此卫地又近戚田二十六年传云防于澶渊以讨卫疆戚田此卫之澶渊也三十年防于澶渊宋灾故许慎说文澶渊水在宋杜预亦云司马彪郡国志沛国杼秋故属梁有澶渊聚则非此繁汀也】澶渊即繁渊也亦谓之浮水焉昔魏徙大梁赵以中牟易魏故志曰赵南至浮水繁阳即是渎也【一清按书叙指南曰水经澶州地名曰龙刍今本无之盖缺失矣】故渎东絶大河故渎东迳五鹿之野晋文公受瑰于野人即是处矣京相璠曰今卫县西北三十里有五鹿城今属顿丘县【一清按杜预曰卫地有二五鹿一在元城东一在卫县西北寰宇记云元城东为五鹿墟即重耳乞食处此为五鹿城道元合而一之】浮水故渎又东南迳卫国邑城北故卫公国也汉光武以封周后也又东迳卫国县故城南古斟观应劭曰夏有观扈即此城也【一清按所谓观扈是五观汉志之畔观与有扈同或曰即太康奸子五人王应麟曰五子述大禹之戒以作歌岂朱均管蔡比水经本之韦氏之説非也全祖望曰夏时有斟观得无以畔字之形近斟而误乎】竹书纪年梁惠成王二年齐田寿率师伐我围观观降浮水故渎又东迳河牧城而东北出郡国志曰卫本观故国姚姓有河牧城又东北入东武阳县东入河
　　又有漯水出焉
　　戴延之谓之武水也【一清按困学纪闻曰太史公班孟坚谓禹洒二渠以引其河一贝邱一漯川李垂导河书曰东为漯川者乃今泉源赤河北出贝邱者乃今王莽故渎而汉塞宣房所行二渠盖独漯川其一则汉决之起观城入蒲台所谓武河也武河以汉武帝导河北流而得其名】地理志曰漯水出东武阳县【一清按地理志东郡东武阳县下云禹治漯水无出字漯始黎阳宿胥口不仅出此也应劭于平原郡漯隂县注云出东武阳郦盖误以应说为班志也续志亦云东武阳湿水出皆与班志异】今漯水上承河水于武阳县东南而北迳武阳新城东曹操为东郡所治也引水自东门石窦北注于堂池池南故基尚存中城内又立一石台甚大城西门名氷井门门内曲中氷井犹存门外有故台号武阳台匝台亦有隅雉遗迹河水又东迳武阳县东范县西而东北流也【一清按禹贡锥指曰河自此与漯别东北迳东阿茌平等县至千乘入海此自西汉东以迄后魏漯川之源委宋世河决商胡朝城流絶而旧迹之存者鲜矣】
　　又东北过东阿县北
　　河水于范县东北流为仓亭津述征记曰仓亭津在范县界去东阿六十里魏土地记曰津在武阳县东北七十里津河济名也河水又歴柯泽春秋左传襄公十四年卫孙文子败八徒于柯泽者也迳东阿县故城西而东北出流注河水枝津东出谓之邓里渠也
　　又东北过茌平县西
　　河水自邓里渠东北迳昌郷亭北迳碻磝城西述征记曰嚣磝津名也自黄河泛舟而渡者皆为津也其城临水西南崩于河宋元嘉七年到彦之北入防之后失至二十七年以王谟为宁朔将军前锋入河平碻磝守之都督刘义恭以沙城不堪守召谟令毁城而还后更城之魏立济州治此也【朱氏谋防笺曰玉海引此作魏置镇守名济州闗】河水冲其西南隅又崩于河即故茌平县也应劭曰茌山名也县在山之平陆故曰茌平也王莽之功崇矣经曰大河在其西邓里渠歴其东【全氏曰此盖约举瓠子河篇经文】即斯邑也昔石勒之师懽屯耕于茌平闻鼓角鞞之声于是县也而与聊城分河河水又与邓里渠合水上承大河于东阿县西东迳东阿县故城北故卫邑也应仲瑗曰有西故称东魏封曹植为侯国【朱氏谋防笺曰按魏志曹植自雍邱徙封东阿非侯国也】大城北门内西侧皋上有大井其巨若轮深六七丈歳尝煑胶以贡天府本草所谓阿胶也故世俗有阿井之名县出佳缯缣故史记云秦昭王服大阿之剑阿缟之衣也又东北迳临邑县与将渠合又北迳茌平县东临邑县故城西北流入于河河水又东北流迳四渎津津西侧岸临河有四渎祠东对四渎口河水东分泲亦曰泲水受河也然荥口水断石门不通始自是出东北流迳九里与清水合故泲渎也自河入泲自泲入淮自淮达江水径周通故有四渎之名也昔赵【一清按史记孔子世家及家语赵下当有鞅字或简子二字】杀鸣犊仲尼临河而叹自是而返曰丘之不济命也夫琴操以为孔子临狄水而歌云狄水衍兮风扬波船楫颠倒更相加余按临济故狄也是济所迳得其通称也【于氏钦齐乘曰朱子韩文考异曰水经河水至东阿茌平等县东北流四渎津灌注之河水东分济水受河盖荥口水断石门不通始自是出与清水合昔赵杀鸣犊孔子临河而叹作歌曰狄之水兮风波舟檝颠倒更相加归来归来胡为期临济故狄也是济所经得其通称详此则是济水自荥泽之下潜流至此四渎津口而复出河又东分一支与之合流以过临济而为狄水然此皆齐地在今济郓之间史记以为孔子自卫将西见赵简子则其道不当出此又不可晓者今姑阙之以俟深于地理者考焉按汉陈留郡平丘县有临济亭故狄也盖济水出陶丘北南被孟猪北渎注巨野亭临此渎故曰临济春秋时狄人据此因以名焉此水夫子所歌至王莽时枯竭水经所谓济枯渠注巨野者也其自巨野至四渎津与河合流者乃齐之清河水经所谓得其通称者是也汉千乘郡别有狄县安帝更名临济唐又别以汉东朝阳县为临济今章丘之临济镇也文公盖疑于此云】河水又迳杨虚县之故城东俗犹谓是城曰阳城矣河水又迳茌平城东城内有故台世谓之时平城非也盖茌时音相近耳
　　又东北过髙唐县东
　　河水于县漯水注之水自城东北迳东武阳县故城南【一清按此句文义难觧盖髙唐漯水与东武阳漯水相承而有别禹贡锥指曰汉志东郡东武阳县下云禹治漯水东北至千乘入海又平原郡髙唐县下云桑钦言漯水所出今按禹引河自大伾山西折而北循大陆东畔入海而漯首受河自黎阳宿胥口始不起东武阳也自周定王五年河徙从宿胥口东行漯川至长寿津始与漯别其津以西漯水之故道悉为河所占而上游较短矣然河之故渎不经东武阳亦不经髙唐迨汉成帝建始末河决馆陶由东武阳絶漯水而东北至高唐又絶漯水东北至千乘入海虽尝塞治而故道犹存王莽始建国三年复决于此莽为元城冡墓计不堤塞明帝永平中王景修之遂为大河之经流自是委粟津以西漯水之故道又为河所占上游益短矣漯水一出于东武阳再出于髙唐据成帝以后言之耳观此益知髙唐在东武阳之东北漯水既至髙唐不得复经东武阳抑或城东北上脱去凉字盖河漯分流自凉城长夀津始也】应劭曰县在武水之阳王莽之武昌也然则漯水亦或武水矣臧洪为东郡太守治此曹操围张超于雍邱洪以情义请袁绍救之不许洪与绍絶绍围洪城中无食洪呼吏士曰洪于大义不得不死诸君无事空受此祸众泣曰何忍舍明府也男女八千余人相枕而死洪不屈绍杀洪邑人陈容为丞谓曰宁与臧洪同日死不与将军同日生绍又杀之士为伤叹今城四周绍围郭犹存水匝隍壍于城东北合为一渎东北出郭迳阳平县之冈城西郡国志曰阳平县有冈城亭又迳阳平县故城东汉昭帝元年封丞相蔡义为侯国漯水又北絶莘道城之西北有莘亭春秋桓公十六年卫宣公使伋使诸齐令盗待于莘伋寿继殒于此京相璠曰今平原阳平县北一十里有故莘亭道阨限蹊要自卫适齐之道也望新台于河上感二子于宿龄诗人乘舟诚可悲矣今县东有二子庙犹谓之孝祠矣漯水又东北迳乐平县故城东县故清也汉髙帝八年封空中于清【沈氏曰汉表作室中同徐广云一作窒中索隐曰窒中姓也史表作空中脱同字】宣帝封许广汉少弟翁孙于乐平【沈氏曰禇表作乐平班表作乐成属平氏与禇表异然则非原之清也一清按此是禇表之缪而道元误承之者汉表乐成侯许延寿翁孙延寿字也禇少孙以为乐平乐平是霍山封邑非翁孙也详具漳水篇吾于此更有一疑地理志东郡清县师古注引应劭曰章帝更名乐平夫乐平既始自章帝则何以宣帝时封邑即有此称且班固于外戚恩泽侯霍山封邑明注云东郡则又非他处可知此皆事之不可以臆测者至清本属东郡沈氏云平原亦误也】并为侯国王莽之清治矣汉章帝建初中更从今名也漯水又北迳聊城县故城西城内有金城周匝有水南门有驰道絶水南出自外泛舟而行矣东门侧有层台秀出云表鲁仲连所谓还髙唐之兵郤聊城之众者也【一清按寰宇记博州聊城县下云石柱后魏孝文所立为邺东之表水经曰武水东流从石柱北是也今本无之盖缺失矣】漯水又东北迳清河县故城北地理风俗记曰甘陵故清河清河在南一十七里今于甘陵县故城东南无城以拟之直东二十里有艾亭城东南四十里有此城疑即清河城也后蛮居之故世称蛮城也漯水又东北迳文乡城东南又东北迳博平县故城南有层台秀上王莽改之曰加睦也右与黄沟同注川泽黄沟承聊城郭水水泛则津注水耗则辍流自城东北出迳清河城南又东北迳摄城北春秋所谓聊摄以东也俗称郭城非也城东西三里南北二里东西隅有金城城卑下墟郭尚存左右多坟陇京相璠曰聊城县东北三十里有故摄城今此城西去聊城二十五六里许即摄城者也又东迳文乡城北又东南迳王城北魏太常七年安平王镇平原所筑世谓之王城太和二十三年罢镇立平原郡治此城也【全氏曰按魏书地形志所谓太平镇者也但据志则以太和十一年分属济州非二十三年置也盖罢镇在是年而平原之为郡固久矣】黄沟又东北迤左与漯水隠覆势镇河陆东出于髙唐县大河右迤东注漯水矣地理志桑钦曰漯水出髙唐余按竹书穆天子传称丁邜天子自五鹿东征钓于漯水以祭淑人是曰祭丘己巳天子东征食马于漯水之上寻其沿歴迳趣不得近出髙唐也桑氏所言盖津流出次于所闲也俗以是水上承于河亦谓之源河矣【禹贡锥指曰源河乃漯之再出者桑钦惟知出此而不知起东武阳则疎矣河既与漯合复分为二漯由漯隂县故城北河由平原县故城东盖自髙唐以西至武阳河在南而漯在北自髙唐以东至海则漯在南而河在北矣今禹城县南有源阳故城唐县则源河之北故名一清按上条经云又有漯水出焉郦以东武阳之而汉志则引桑钦之语以为漯出髙唐后人犹指水经为桑钦作岂其然乎】漯水又东北迳援【一清按汉志作瑗】县故城西王莽之东顺亭也杜预释地曰济南祝阿县西北有援城漯水又迳髙唐县故城东昔齐威王使肸子守髙唐赵人不敢渔于河即鲁仲连子谓田巴曰今楚军南阳赵伐髙唐者也春秋左传哀公十年赵鞅帅师伐齐取黎及辕毁髙唐之郭杜预曰辕即援也祝阿县西北有髙唐城漯水又东北迳漯隂县故城北县故黎邑也【一清按春秋注作犂丘】汉武帝元光三年封匈奴降王昆邪为侯国王莽更名翼城歴北漯隂城南伏琛谓之漯阳城【一清按是注可与下经注相参证】南有魏沇州刺史刘岱碑地理风俗记曰平原漯隂县今巨漯亭是也漯水又东北迳着县故城南【一清按汉志济南郡着县师古曰音竹庶反又音直庶反而韦昭误以蓍之蓍字乃音纪咨反失之逺矣】又东北迳崔氏城北春秋左传襄公二十七年崔成请老崔氏者也杜预释地曰济南东朝阳县西北有崔氏城漯水东北迳东朝阳县故城南汉高帝六年【沈氏曰本表是七年】封都尉华寄为侯国地理风俗记曰南阳有朝阳县故加东地理志曰王莽之修治也【一清按汉志济南郡朝阳县应劭曰在朝水之阳至续志始加东字后汉书耿弇传云从南阳桥济河以渡章懐注曰朝阳县名属济南郡在朝水之阳城在济北北有漯河在今济州临济县东亦见济水篇注】漯水又东迳汉徴君伏生墓南碑碣尚存以明经为秦博士秦坑儒士伏生隐焉汉兴教于齐鲁之间文帝撰五经尚书大传安车徴之年老不行乃使掌故欧阳生等受尚书于徴君号曰伏生者也漯水又东迳邹平县故城北古邹侯国舜后姚姓也又东北迳东邹城北地理志曰千乘郡有东邹县漯水又东北迳建信县故城北汉髙帝七年封娄敬为侯国应劭曰临泲县西北五十里有建信侯城都尉治故城者也【全氏曰娄敬以闗内侯号建信耳是虚名非实国也故史汉表中俱不列敬封爵而地志亦不称建信县为侯国然应劭载有建信侯城之名则又何居考汉家闗内侯之制不得称国而未尝不有食邑盖敬所食邑在建信故以名其城焉】漯水又东北迳千乘县二城间汉髙帝六年以为千乘郡王莽之建信也章帝建初四年为王国和帝永元七年改为乐安郡故齐地伏琛曰千乘城在齐城西北一百五十里隔防水即漯水之别名也又东北为马常坈【一清按马常坈即马车渎见溜水注】坈东西八十里南北三十里乱河枝流而入于海河海之饶兹焉为最地理风俗记曰漯水东北至千乘入海河盛则通津委海水耗则防涓絶流书浮于济漯亦是水者也【禹贡锥指曰此自西汉末以迄后魏漯川之源委也】
　　又东北过杨虚县东商河出焉
　　地理志曰杨虚平原之隷县也【一清按汉志平原郡有楼虚无杨虚齐氏曰楼乃杨之譌当以水经注正之然功臣表元帝封楼虚侯訾顺而范史马武亦封杨虚侯续志无楼虚并无杨虚似是明章以后所省楼虚杨虚二名并见汉封抑或原是杨虚后改楼虚东京始建旋复故称殆乎废并杳尔无闻如以为误殆不然矣】汉景帝四年以封齐悼惠王子将庐为侯国也【一清按景帝汉表皆作文帝又将庐汉表作将闾注从史表】城在髙唐城之西南经次于此是不比也商河首受河水亦漯水及泽水所潭也渊而不流世谓之清水自此虽沙涨填塞厥迹尚存歴泽而北俗谓之落里坈迳张公城西又北重源潜发亦曰小漳河商漳声相近故字与读移耳【一清按元和郡县志云汉鸿嘉四年河水泛溢河隄都尉许商凿此河通海故以商为名禹贡锥指曰商河行大河之南漯水之北故次于四渎津之下髙唐漯水之上縁道元有不比之紏也】商河又北迳平原县东又迳安悳县故城南又东北迳平昌县故城南又东迳般县故城南又东迳乐陵县故城南汉宣帝地节四年封侍中史子长为侯国【全氏曰按禇表史子长名髙】商河又东迳朸郷县故城南髙后八年封齐悼惠王子刘辟光为侯国也【沈氏曰按本表是文帝四年封】王莽更之曰张乡也应劭曰般县东南六十里有朸郷城故县也沙沟水注之水南出大河之阳泉源之不合河者二百歩其水北流注商河商河又东北流迳马岭城西北南流屈而东注南转迳城东城在河曲之中东海王越斩汲桑于是城【全氏曰此语出晋书然其实是并州乞活之田甄田兰所斩非越也】商河又东北迳富平县故城北地理志曰侯国也王莽曰乐安亭应劭曰明帝更名阚骃曰厌次县本富平侯车骑将军张安世之封邑非也按汉书昭帝元鳯六年封右将军张安世为富平侯薨子延寿嗣国在陈留别邑在魏郡陈留别邑在魏郡陈留风俗传曰陈留尉氏县安陵郷故富平县也是乃安世所食矣歳入租千余万延寿自以身无功徳何堪久居先人大国上书请减户天子以为有让徙封平原并食一邑户口如故而税减半十三州志曰明帝永平五年改曰厌次矣按史记髙祖功臣侯者年表髙帝六年封元顷为侯国徐广音义曰汉书作爰类【全氏曰九字注中注】是知厌次旧名非始明帝盖复故耳【一清按小司马云汉志阙盖疎忽之甚耳】县西有东方朔冡冡侧有祠祠有神验水侧有云城汉武帝元封四年封齐孝王子刘信为侯国也【一清按索隐曰志属琅琊又史表是元封汉表是元朔】商河又分为二水南水谓之长藂沟东流倾注于海【一清按郡国志平原郡鬲县刘昭补注引魏都赋曰县有盖节渊岂即长藂沟乎】沟南海侧有蒲台台髙八丈方二百歩三齐略记曰鬲城东南有蒲台秦始皇东游海上于台下蟠蒲系马至今歳蒲生萦委若有系状似水杨可以为箭今东去海三十里北水世又谓之百薄渎东北流注于海水矣【一清按全氏校本于此注下増又东北过髙唐县东经文一条予谓非也上文注云城在髙唐城之西南经次于此是不比也则经文杨虚宜在髙唐之前矣而下文大河又东北迳髙唐县故城西当直接前漯水入海之下縁经之误文义遂乖隔尔】大河又东北迳髙唐县故城西春秋左襄公十九年齐灵公废太子光而立公子牙以夙沙卫为少傅齐侯卒崔杼逆光光立杀公子牙于句渎之邱卫奔髙唐以叛京相璠曰本平原县也齐之西鄙也大河迳其西而不出其东经言出东误耳大河又北迳张公城临侧河湄魏青州刺史张【一清按张下失其名魏青州后魏之东青州也魏书地形志东平原郡梁邹领平原鬲临济茌平广宗髙唐六县属齐州不属青州隋书地理志平原郡平原县下云后魏置东青州未久而废史记正义曰徳州平原县六十里有张公故城水东有津焉俗名张公津恐此平原郡古津也魏书张彛曾祖幸位青州刺史祖凖之又为东青州刺史东青州暂置旋废未必更有一张姓者其土或即是彛之祖未可知也以彛贵重故称张公云】治此故世谓之张公城水有津焉名之曰张公渡河水又北迳平原县故城东地理风俗记曰原博平也故曰平原矣县故平原郡治矣汉髙帝六年置王莽改曰河平也晋灼曰齐西有平原河水东北过髙唐髙唐即平原也故经言河水迳髙唐县东非也按地理志曰髙唐漯水所出平原则笃马河导焉明平原非髙唐大河不得出其东审矣大河右溢世谓之甘枣沟水侧多枣故俗取名焉河盛则委泛水耗则辍流故渎又东北歴长隄迳漯隂县北东迳着城北东为陂淀渊潭相接世谓之秽野薄河水又东北迳阳阿县故城西汉髙帝六年封郎中万防为侯国应劭曰漯隂县东南五十里有阳阿郷故县也【一清按汉志上党郡有阳阿县非河水迳流之地平原郡有阿阳县与漯隂县相近万防史汉表皆无其姓名表有阳河齐侯其石索隐曰县名属上党是知河字误也当作阳阿阳阿与阿阳其文互易因致混淆汉书孝成皇后云属阳阿主家师古曰阳阿平原之县也今俗书阿字为河字又或为河阳皆后人所妄改耳方舆纪要济南府临邑下云着城在县东南五十里秦县汉书灌婴牧着漯隂平原鬲卢此即着也漯隂城在县西十里本齐之犂丘邑阿阳城在县南汉县属平原郡后汉省太平寰宇记云阿阳城在禹城县南七十里汉魏以下却改为阳阿然则阿阳之在平原审矣郦氏既误记阳阿为防封邑而沁水篇注阳阿县下又引卞防为证一事两书成一手隔越不过数卷犹有斯信乎撰述之难也已又按防封邑宜为阿阳非上党之阳阿阳阿齐侯其石封邑也然防名不见于史汉表则以世本汉书多脱失是以班固云髙祖百四十七人今实数之得百三十三人耳防亦在失亡之中矣不然道元既记于此而又笔之沁水篇岂真凿孔造作耶但此篇作万防沁水篇又作卞防万古省作万与卞字相似不妨両存其疑义耳】
　　又东北过漯阳县北
　　河水自平原左迳安悳城东而北为鹿角津东北迳般县乐陵朸郷厌次县故城南为厌次河汉安帝永初二年剧贼毕豪等数百乘船防平原县令刘雄门下小吏所辅浮舟追至厌次津与贼合战并为贼擒辅求代雄豪縦雄于此津辅【一清按辅下有脱文范史刘茂豪縦雄而刺辅贯心洞背即死道元不应没其大节也】可谓孝尽爱敬义极君臣矣河水右迳漯隂县故城北王莽之臣武县也【一清按此北漯隂也伏琛之所谓漯阳城者也今本汉书脱去漯阳县故并王莽所改臣武之名亦失之又臣武孙潜夫校本作巨武巨字是也前北漯隂注引地理风俗记云今巨漯亭漯水即武水故新莽有巨武之称】河水又东北为漯沃津在漯沃县故城南王莽之延亭者也地理风俗记曰千乘县西北五十里有大河河北有漯沃城故县也魏改为后部亭今俗遂名之曰右辅城河水又东迳千乘县故城北伏琛之所谓千乘北城者也
　　又东北过利县北【一清按汉志齐郡利县续志乐安国利故属齐】又东北过甲下邑济水从西来注之又东北入于海
　　河水又东分为二水枝津东迳甲下城南东南歴马常坈注济经言济水注河非也河水自枝津东北流迳甲下邑北世谓之仓子城又东北流入于海淮南子曰九折注于海而流不絶者昆仑之输也尚书禹贡曰夹右碣石入于河山海经曰碣石之山绳水出焉东流注于河河之入海旧在碣石今川流所导非禹渎也周定王五年河徙故渎故班固曰商竭周移也又以汉武帝元光二年河徙东郡更注勃海是以汉司空掾王璜【一清按汉书儒林传琅邪王横平仲古文尚书沟洫志亦作王横】言曰往者天尝连雨东北风海水溢西南出防数百里故张君云【禹贡锥指曰后汉志注禹贡正义并引张氏地理志张氏不知其名岂即所称张君耶程大昌以为张揖按隋书经籍志有魏博士张揖撰广雅二卷而无张氏地理志未审张君是揖否】碣石在海中盖沦于海水也【禹贡锥指曰按道元卒于魏孝昌二年嵗在丙午下距齐文宣登碣石之嵗天保四年癸酉凡二十八年而文宣所登乃在营州前此未闻营州有碣石疑是时平州之碣石已亡故假营州临海之一山登之以修故事不然岂有舍此登彼之理自是以后登碣石者无闻焉妄意推测碣石之亡当在魏齐之世丙午至癸酉二十八年间也】昔燕齐辽旷分置营州今城届海滨海水北侵城垂沦者半王璜之言信而有徴碣石入海非无证矣【禹贡锥指曰薛氏曰河入海处旧在平州石城县东望碣石其后大风逆河皆渐于海旧道湮矣又曰王横曰往者天尝连雨东北风海水溢西南出防数百里九河之地已为海所渐矣九河但堙塞耳而横云为海所渐世莫不痛诋之百诗独为余言曰九河若作逆河则未为不是余颔之而未有以见其诚然及读薛氏语始知古人先得我心又曰九河之地为海所渐王横之言诚误若程大昌云郦道元亦谓九河沦苞于海则善长实未之有也按郦氏三言碣石沦于海中而九河不従横説第五卷河水注云自鬲般东光河间乐成以东城地并存川渎多亡第十卷漳水注云九河既播八枝代絶遗迹故称往往时存此与许商郑康成所言如出一口而程氏与碣石连举遂使郦亭负此长寃吁可怪也一清按郦注引王横之言以证碣石沦海而九河为海之所渐等语防従删削卓见特识得东樵为之阐明善哉言乎薛氏名季宣字士龙永嘉人宋史儒林传焦氏经籍志书古文训十六卷薛季宣撰著】
  </div>
  <div class="pagination">
   <a href="水经注释_page3.html">
    上一页
   </a>
   <a href="水经注释.html">
    1
   </a>
   <a href="水经注释_page2.html">
    2
   </a>
   <a href="水经注释_page3.html">
    3
   </a>
   <span class="current-page">
    4
   </span>
   <a href="水经注释_page5.html">
    5
   </a>
   <a href="水经注释_page6.html">
    6
   </a>
   <a href="水经注释_page7.html">
    7
   </a>
   <a href="水经注释_page8.html">
    8
   </a>
   <a href="水经注释_page9.html">
    9
   </a>
   <span>
    ...
   </span>
   <a href="水经注释_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
