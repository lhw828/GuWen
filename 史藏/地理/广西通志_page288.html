<!DOCTYPE html>
<html>
 <head>
  <meta charset="utf-8"/>
  <title>
   广西通志 - 第 288 页/共 315 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广西通志 - 第 288 页/共 315 页
  </h1>
  <div class="content">
   艺文
　　歴朝
　　记
　　柳州文宣王新修庙碑记　　　【唐】柳宗元仲尼之道与王化远迩惟柳州古爲南夷椎髻卉裳攻刦鬭暴虽唐虞之仁不能柔秦汉之勇不能威至于有国始循法度置吏奉贡咸若采卫冠带宪令进用文事学者道尧舜孔子如取诸左右执经书引仁义旋辟唯喏中州之士或病焉然后知唐之德大以遐孔氏之道尊而明元和十年八月州之庙屋壊几毁神位刺史栁宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石徴工僦功完旧益新十月乙丑王宫正室成乃安神栖乃正法庭祗防羣吏卜日之吉告于王灵曰昔者夫子尝欲居九夷其时门人犹有惑圣言今夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎惟夫子以神道设教我今罔敢知钦若兹教以宁其神追思告诲如在于前茍神之在曷敢不防居而无陋罔贰昔言申陈严祀永永是尊丽牲有碑刻在庙门
　　重建灌阳儒学大成殿记　　　【宋】熊　询灌阳爲全之支邑在州西南逾百里不当邮传显涂山突然而大峭卓如簪水漻乎其清萦纡似带木防疑搀天石怪类蹲虎清淑之气多萃于此故士人众多而贤肄业于学者葢十数而未止也然其俗以耕耨爲业不汲汲于营利龆齓之童皆善诵书虽负贩者莫不能举笔具字故民闲而性淳事简而讼少盗贼希有囹圄常空爲令尉者督赋役之外无他适日至学评论古今较畧人物且听其议善否以爲已师也徃时学在县东崇宁间以舍法养士谓其地道隘遂迁于西邑置丞乃以旧学易爲廨宇厥后舍法及丞职相继而罢进士范昻乃请教防仍复为学书斋讲堂升处自适独未有殿以居夫子像庭庑虚旷若非学效者余建炎改元之明年冬以漕檄姑置湘潭簿书权摄兹邑范侯以余旧尝应词赋举朝晚过余以资讲习余亦喜其勤尝至于学聼其诵咏之声若出金石观其餙绘之文如铺绣锦爱玩无斁毎至志归因谓范侯曰羽衣缁裳之流爲观与寺必雄建殿堂严设像貌以崇奉其教非特务爲观美也且使人知钦畏而向惧罪福焉今有学而无殿夫子之像阙然未有所覩何以使人瞻仰是将爲释老羞范侯躩然而起曰吾徒居此皆赢粮而相从非资于官也旧学有殿请以余赀徙于此可乎余唯而诺之请助于后乃鸠工集徒不旬日而徙置焉轮奂一新丹碧相照耸动人之观听又命匠人重饬圣像绘羣弟子于壁间纁裳元衣秉圭端冕乃左乃右若趋若揖灿然可观既成适当仲春上丁恭循旧制释奠而奉安之笾豆簠簋陈列于前观者如堵后至无地跂踵而望以不获覩爲歉祀事云毕升堂而坐范侯领其徒进而请曰礼殿既成圣像是设愿得文以记其绪余应之曰论吾夫子之道如天焉不可阶而升如日月焉不可得而逾仰高钻坚瞻前在后不可以心期而智索无像可也何以殿爲然学非殿则学之制不显殿非像则殿之名莫立像设而道寓于其中学者观像目注心存殆将达其所以言与其所以行期底于道岂特向惧罪福而已哉范侯之心知所本矣请爲之记
　　重建梧州府学记　　　　　　　洪　迈服岭而南以千里名州者三十七缭以大海其山则罗浮桂林阳朔韶石诸峯皆扶舆崭秀有仙者窟宅水则昭潭武溪浔滩真湟沦涟清防可鉴毛髪至于光灵纡余发爲草木之祥如水沉都梁素馨之葩芗气郁烈象犀玳瑁珠琲之凑穷天下之产不足以掩之都防葢如此独人物効竒闇然弗章由唐至今五六百年之间卓然于时者曲江张文献公余襄公日南姜公而已尔是岂山川炳灵精采荡于异物使魁竒伟丽之气不淑诸人耶何其畧无而仅有也余尝游南方私爲其人太息盖闽蜀与粤是三者均所谓斗絶不毛之区而蜀移于文翁闽变于常衮今言多士者指二部爲甲乙惟粤独不幸无良二千石心乎教化者尸盟之至环地万里而漠然自外于上国苍梧自汉爲郡入本朝有陈公恭梁荘肃爲之守其风声气俗直出他郡顾学校褊陋不常厥居于山之巅于氷井于鳄鱼池其后逼于县舍科诏取士又不于其乡而于浔于容最后葺于僧房白袍纷纷移徙之不暇奚暇诵诗读书以倡其心今任侯爲州独齐鲁其民顾瞻校宫以爲当迁爲诸生相攸宜而得神霄宫之旧址高明有亢食其墨礼殿斋庐闳严静深厢庑门庖秩秩井井又作议道堂以待三歳角材之地并之爲八十一楹经始于旧年之仲冬断手于今兹之仲春木出于山贾人不知费出于公而乐助者四十一乡民不知工出于邻邦州兵不知规模奕然粤中无足与比既成侯作书请记余谓士者自修于穷闾之间而待举于朝廷之上虽藜饭糗颛颛于寂寞之滨固有穷乏其身而安之者此其志岂一朝一夕之爲哉有屋以居有粟而食用其藏修防息之暇以求夫存心养性之道圣贤阃奥直阶而升尔一第常也何足以慁我爲哉诸士子其勉之必有不期然者侯名诏眉山人尝令豫章之进贤余行其涂得謌謡于田里间又尝过侯清江之居而爲之赋凌风阁者然则记学之成所不得辞也
　　重修桂林府学记　　　　　　　张　栻国朝学校徧天下秦汉以来所未有也桂林之学有唐大厯中观察使李昌巙经始于郊而熈宁中徙于郡城东南隅乾道二年知府事张侯维又以其地堙陋更相爽垲得浮屠废宫实始安故址请于朝而迁焉侯以书来曰愿有以告于桂之士栻惟古人所以从事于学者何所爲而然哉天生斯民则有常性人立于天地间则有常事在身有一身之事在家有一家之事在国有一国之事皆性之所有也夫弗胜其事则弗有其性弗有其性则弗克若天矣克保其性而不悖其事所以顺天也然则舍讲学其能之哉凡天下之事皆人所当为君臣父子兄弟夫妇朋友之际人事之大者以至于视听言动周旋食息至纎至悉何莫非事学所以明万事而奉天职也虽然事有其理而具于吾心心也者万事之宗也人惟丧其良心故事失其统纪学也者所以收其放而存其良也夏葛而冬裘饥食而渴饮理之所固有而事之所当然者凡吾于万事皆见其若是也而后爲当其可学者求乎此而已尝窃怪今世之学者其所从事徃徃异乎是鼓箧入学抑亦思我所谓学者果何事乎圣人之立教者果何在乎而朝廷建学羣聚而教养者又果何爲乎嗟夫此独未之思而已矣使其知所思则必悚然动乎中而其朝夕所接君臣父子兄弟夫妇朋友之际视听言动之间必有不得而遗者庶乎可以知入德之门矣栻也不敏何足以启告于人辱侯盛意勉爲之言
　　宜山县修学记　　　　　　　　张　栻淳熈四年栻备位广右帅事以经畧司主管机宜文字韩璧闻于朝曰璧清介恺悌愿假守符俾牧逺民诏使爲宜州便道之官宜爲州被邉所控制非一前此为州者日夜防切备御缮治财赋之不暇莫遑他议韩侯至官既举其职则慨然念学校委废议所以修复者盖积累而后成庙宫既严讲肄有堂师生有舍门庑庖湢悉具合境人士叹息颂咏来请记方韩侯之爲是举也或者窃笑以爲在邉州乃不急之务且曰宜固寡士亦何必汲汲爲栻独以爲不然盖爼豆之修则军旅之事斯循序而不忒教化兴行则祸难之气坐销于防防之中诗曰既作泮宫淮夷攸服是有实理非虗言也建学于此使爲士者知名教之重礼义之尊修兴孝弟忠信则其细民亦将风动胥劝尊君亲上恊力一心守固攻克又孰御焉近而吾民既已和辑则夫境外聚落闻吾风者亦岂不感动有以服其心志束其肌肤其孰有不顺况乎秉彛之心人皆有之竒才之出何问逺近邉方固曰寡士然如唐之张公九龄出于曲江姜公公辅出于日南皆裒然着见于后世宜之士由是而作兴安知异日不有继二公而出者乎又安知其所成就不有过之者乎然则可以寡士而忽诸故于其学之成乐爲书之
　　重修静江府学记　　　　　　　朱　熹古者圣王设爲学校以教其民由家及国大小有序使民无不入乎其中而受学焉而其所以教人之方则皆因其天赋之秉彛而爲之品节以导而劝勉之使其明诸心修诸身行于父子兄弟夫妇朋友之间而推以达于君臣上下人民事物之际必无不尽其分焉者及其学之既成而又兴其贤且能者寘之列位是以当是之时义理休明风俗醇厚而公卿大夫列士之选无不得其人焉此先王学校之官所以爲政事之本道徳之归而不可一日废焉者也至于后世学校之设不异先王然其师之所以教弟子之所以学则皆忘本逐末懐利去义而无复先王之意以故学校之名虽在而其实不举其后至于风俗日人材日衰虽以汉唐之盛隆而无以彷佛乎三代之叔季然犹莫有察其所以然者顾遂以学校为虚文而无所与于道德政理之实于是爲士者求道于老氏释氏之门爲吏者责治乎簿书期防之最葢学校之仅存而不至于遂废者亦无几耳乃者圣上慨然悯其如此亲屈銮辂临幸学宫诏诸生厉之以爲君子之儒而无慕乎人爵者德意既甚美矣而静江守臣广汉张侯栻适以斯时一新其府之学亦既毕事则命其属具圗与书使人于武夷山间谒熹文以记之顾非其人欲谢不敏而惟侯之意不可以虗辱乃按圗考书以订其事则皆曰静江之学自唐观察使陇西李侯昌巙始立于牙城之西北其后又徙于东南歴时既乆士以卑庳堙郁爲病有宋乾道三年知府延平张侯维乃撤而迁于始安故郡之墟葢其地自郡废而为浮屠之室者三始议易置而部使者有惑异教持不可者既乃仅得其一遂因故材而亟徙焉以故规模偏陋复易摧圮至于今侯然后乃得并斥左右佛舎置他所度材鸠匠合其地而一新焉殿庑崇防堂宇广深师生之舎环列庑外隆隆翼翼不侈不陋其为诸侯之学所以宣布天子命教者甚实且称熹于是喟然起而叹曰夫逺非鬼崇本教以侈前人之功侯之为是则既可书已抑熹闻之侯之所以教于是者莫非明义反本以遵先王斆学之遗意而欲使其学者皆知所以不慕人爵为君子儒如明诏之所谓者则其可书又岂徒以一时兴作之盛为功哉故特具论其指意所出者为详而并书其本末如此
　　重建灌阳县儒学记　　　　　　余元一灌阳令赵君永始至之日躬谒先圣覩其学庳陋湫隘愀然言曰是非为政者所当先耶武城歌风馨亿龄吾虽不逮古人敢不尽心乎兹邑也介楚粤之间山防而竒水清而驶魁竒秀异之民岂无生其间者独未闻显然见于世何也于越夷貊之子生而同声长而异俗教使之然也文武之道未坠于地在人贤者识其大者不贤者识其小者今讲肄无所虽有美玉不砻不错非为政者之罪耶治之西厥土爽垲襟抱环密廼度廼营廼基廼筑闻者相与观焉有耆儒曰此崇宁间之故址也后虽更徙不常而莫宜其地抑天将昌吾邑而畱之以俟今乎赵君闻而益喜之县之士相励而趣成之财不赋而羡工不召而集期月告成先圣之宫从祭之士貌像显肃讲道有堂栖士有舍门序庖廪无不毕备时淳熈九年十二月也夫庠序废而不兴为政者之责也庠序兴而学不讲为士者之责也赵君之为是举也知为政之先务矣士之学岂惟习陈腐以应有司程尺为利禄梯媒而已哉夫人之生与太极同体天地之心鬼神之防五行之秀万物之灵也故旦昼之梏亡而良心苖裔未尝不发见去圣贤于千载之逺而方册所存有黙契而自得者秉彛在人未尝冺也故曰学问之道无他求其放心而已矣放心求则良心存矣君臣父子兄弟夫妇朋友必思有以尽其分视听言动洒扫应对进退必思有以循其则持敬以居之致知以精之二者不可偏废也后之学者务外而不由内计利而不明义文华之趋而操履之不顾记问之矜而大原之不防随流而堙半涂而止非力不足也志不立也昔有问孟子以士何尚孟子吿以尚志舜为法于天下可传于后世我犹未免为乡人也孟子之志盖如是宛彼鸣鸠翰飞戾天源泉混混放于四海君子察于此可有志于学矣穷则独善其身达则兼善天下穷达于我何加损哉元一既乐赵君之有成而望学者之有立于是乎言
　　重修全州学记　　　　　　　【元】揭徯斯皇元治法周孔荒徼絶壤必谨学校以为教基泰定元年春郭侯履以长史移贰于全全居湖南九郡之极地小而岩风气啙窳郡西湘山又称无量寿佛入灭之所世奉遗骸奔走万姓而夫子庙荒圯穿漏曽莫顾者讲诵不兴荐祼无所侯至防缺太守侯总学事教授黄润以爲请于是侯率僚佐于上士民劝于下明年即工前清湘长法哈进拜元侯知邑士邓桂能状命董其事遂斩木伐石食工佣力民不知役太守何公润继至朝劝夕劳休威并行及期而庙成乃易夫子十哲像分祠先儒及贤哲于讲堂之左右门序轩陛以次咸毕又辟庙南废地爲杏坛以拟阙里建明伦堂四楹以舘诸生既告成于庙教授请予纪其事且俾吿于有众昔全之鄙爲羣獠劫以自附者八百余家数自诣吏吏不能讨而王赋之共不敢怠遑及郭侯为守天子使督兵讨之八百余家咸在诛灭侯以死争乃去刑书复为齐民侯非力能生之也以其民恪遵魏文靖公之教知有君臣之分身虽附獠而王共不缺故也全之四境尽为中邦又宻迩周元公之里父传子习皆圣人之道民之情性岂独异乎夫殚才尽力以奉无益未必防福耕田凿井以服圣贤之教得遂养生送死使父子知亲君臣知义夫妇知别长防知序朋友知信君子登于俊选小人免于刑戮果何惮而不爲哉亦教化使之然耳爲民上者曷敢不敬学在鳯凰山之阳宋绍兴十三年迁也东南诸山秀丽竒絶湘灌二水合流其下盖为一郡之胜云
　　平乐府学记　　　　　　　　　常　挺广右岭南重镇槩管十六州平乐古昭州后陞爲府礼义之习风化所被前代科目得人甲于诸郡故家余俗犹有存者府学去城可二里许居考槃涧之西国初燹于兵火前至元己卯郡监刘懐逺知州孙武德经营创始歳次壬午武德之子梦得再知州事力加修理规模益宏壮然官政有通塞或兴或废其可称述者盖无几至正二十有三年平章荣禄公总制军旅署省事其明年以昭郡重地控制梧贺选本省理问官托卜元善摄郡监兼义兵万户劝农防御事以镇抚之君以是年六月莅事前政多废弛君乃正身帅下早晚以思寝食弗遑发号施令与民更始威惠兼施寛猛得宜自郡城达于四境吏民爲之改观朔望视学见其上漏旁穿震风凌日益倾圮喟然叹曰兴崇学校守令责也予敢不夙夜祗惧恪勤厥职鼎建祠庙以奉祀事郡愽士赵显祖文学掾尹龙恊力赞成之廼考覈学租之没于某者得粟一百九十八石某氏儒士之义助者一十锭公与学官各捐已俸共得数千缗选匠具徒购木于昭贺之境至正二十四年冬建立大成殿旧殿湫隘不足以奉儿筵则扩而充之应门两庑讲堂斋舘焕然一新材木之良工匠之巧规矩凖防深广如法川流山峙前拱后揖圣容穆穆侑坐肃然祭祀以时洋洋如在春夏诗书之教朝夕诵之声使民沐浴乎膏泽被服先王之道元善可谓知为政之本矣恭惟我国家列圣相承渐民以仁摩民以义太平且百年士大夫以名节相尚变故以来仗节忠义者无虑数千人汉唐有愧焉下至闾阎穷巷匹夫匹妇与析圭儋爵之君子同一贞节不爲利回不爲威屈皎然如日星之光耀国家仁厚之泽于此可见天理之在人心有非强暴所可夺者学校有功于世道岂小补哉昔卫文公当春秋时敷教劝学国以富强爲时贤诸侯汉文翁守蜀郡率民子弟教以经术蜀文之盛自文翁始元善监是郡不朞年而政化大行吏畏其威民懐其德庠序之兴明伦育俊化民成俗有古君子风事既落成来谓曰愿有以记之吾闻古者大事书之于防小事书之于简作而不记后嗣何观建学大事也不可以不书
　　重建愽白儒学记　　　　　　【明】邹　鳯愽白古爲白州宋寳中易称县南去县一里许而学建焉迄绍兴间再徙于县治东深得其地东有卫公岭之耸立南有蟠龙山之郁结文星桥之横乎西登髙岭之振乎北挹抱据夫古今之胜精神凝聚产乎贤俊擢髙科登显仕而蜚英杰出者非一二计若厐孝泰之忠节李时亮之异政徐噩之忠勇秦懐忠之文学丰功伟绩照耀千载皆由是学而显苐以学之设立年代乆逺日炙淋栋摧梁朽莫有举志克而新之正统纪元春嘉禾张公本忠来簿是邑未几吾章贡朱公朂亦以贰县至覩夫讲堂圯毁师席莫安其所斋舍倾頺弟子莫安其业文庙廊庑弗壮观瞻欣然同捐已俸交相规画鸠木命工以鼎修爲己任既而新兴李公铭拜命宰白同寅恊恭早作夜思率力以完始于正统丙辰十月吉日逮二年丁巳十二月一日明伦堂舎先成高深方广如度黝丽丹漆如法师得以讲学而安位弟子得以听受而安业钟鼓东西各有其序圗书左右咸获其列师生有舍庖廪有次焕然壮观诚不劳力咄嗟而集事廼命邑士张源深氏束书走币礼余记期勒石以图不朽嗟夫爲政之道贵知所先盖先莫先于亲贤养贤莫先于学校礼乐诗书之府仁义道德之塲教化之所由施纲常之所由明盖古今圣贤之所由相承养贤辅治莫不以爲首务有司爲政克知以是爲先者鲜矣今观愽邑自宰而丞而簿来有先后心无町畦庀材捐俸鸠木命工同寅恊恭慨然以鼎新儒学为己任诚可谓知所先矣虽然学校兴则教化美师道立则善人多将见英才乐育彬彬軰出阐圣道明如日月之丽霄汉发为文章沛若江河之涌波涛擢科折桂登金门歩玉堦尽忠君泽民之道致国家太平之盛当复超乎厐李徐秦羣杰之軰以着声光之隆则是碑之立也不惟有以昭今日诸君子爲政之美绩抑亦以歴传悠逺爲千万世爲政者劝是爲记
　　重修临桂县学记　　　　　　　周　纪孔子之道天地之道也国家生民不可一日无者伏羲神农黄帝尧舜禹汤文武行斯道于上孔子明斯道于下所谓继徃圣来学者孔子也我朝圣圣相承尊信孔子之道内而京师外而郡邑皆崇庙祀冕旒而南面一视王者春秋有事与社稷等甚盛典也正统甲子冬予奉命廵歴广右拜谒孔子于临桂县学宫顾瞻庙庭石碑具存稽之始末盖县学初建于城东南再迁于城南旧县治之旁逮国朝始移置于此实宋宣成书院之故基也洪武乙亥重加修葺距今余五十载梁栋墙壁日就毁壊予慨欲新之然未敢妄作劳民防有诏修饬祀典祠宇于是布政使旴江揭公稽富州孙公曰良按察使金华章公聪叅政上虞谢公泽云中武公逵宪副防稽胡公智叅议新昌甄公完天台侯公臣佥宪五羊汤公性方文江王公骥玉山王公受潮阳萧公銮毘陵郑公观湘乡江公玉琳偕郡守姑苏呉公惠佥谋合志各捐已俸爲之倡于时同寅安成万公节按节继至观而喜曰吾軰读圣贤书敢忘所自哉廼相与襄其成县令陈鼒又劝邑之好义者出资补其缺市材募工绰有余饶经始于乙丑仲夏落成于是歳仲冬工善材良既坚且美巍然焕然不浮于度庙之制髙二十五尺广四丈有竒袤五丈有半视旧盖增焉再逾月而櫺星防门之仆者以立欹者以正腐者以更规模宏逺矣先是御史三司朔望行礼皆止府学至是定议朔日从府学望日从县学已而众心懽悦咸以爲当教谕三山刘和训导番禺呉贞仙城陈遗请曰是庙更修式称瞻仰矣宜有记以示于后予惟孔子后天地而生知天地之所以爲始先天地而没知天地之所以爲终黙运于防防之中而有以裁成辅相于昭昭之际谓其道非天地之道可乎诸生游泳于斯防养于斯瞻拜起跪于斯宛然圣人之在心目宜其于家爲孝子于国为忠臣庶几上不负朝廷建学育才之意下不负藩臬董事之勤斯庙之修岂小补哉书以记之使后爲贤有司者皆知所先务云
　　庆逺府学记　　　　　　　　　陈　文学校者王政之先务所以明人伦厚风俗也故自唐虞三代之盛下至汉唐宋元其间愿治之君莫不以是爲急盖国之贤才由此而作养造就以底于成用之以致君泽民宏其化理于天下而成雍熈太和之治者良以此也我朝学校之设内而两京国子监外而府州县莫不有之其教养之法甚详且备超越于前而化理之效亦过于汉唐宋元逺矣然所在有学以育生徒必有庙以祀先师孔子朔望春秋释菜释奠之礼所由行生徒之育于斯者皆知明君亲之大伦以修其身以防其理以致其用以达其道者未有不由于学校也然所在奉行德意或有勤怠而学校之废兴攸系广西庆逺府古粤地秦汉以后沦于荒服唐及五代爲粤州宋咸淳始爲庆逺府元改府爲路爲安抚司迨今洪武初定爲府领三州六县其江山险峻人风犷戾宋始建郡学张栻记之自宋至今人物科甲之载于郡志者亦有也皆非所谓由教而入者欤天顺壬午季春天台周君一清来守是邦下车之初即释菜先师孔子遍视学宫慨其敝陋曰何以兴教时隣郡冦攘弗靖君绥辑其民皆安生乐业乃重建大成殿及旁爲两庑前爲櫺星防门复修明伦堂并防堂后馔堂志道据德依仁游艺四斋以至庖库墙垣亦莫不完葺而庙学焕然维新其南复侵地仍爲泮池表以二坊又以宋冯京皇祐初随父寓武昌登觧省廷试皆居第一立祠肖像以祀之廨宇铺舍驿传城楼无不修葺又立预备仓储粟石以济民盖守是郡能遍治其事而获乎上而安乎民使聚有养而习有学周君之绩亦盛矣哉于是郡学训导闽中陈箎兴国钟渊暨诸士子目覩其盛敬述其槩因刑部主事冯俊属予为记因记其鼎创与夫爲治之槩俾勒诸石以爲方来者劝云
　　重建梧州府学碑记　　　　　　邱　濬梧郡界两广间实爲岭南要地上以邉徼弗靖命御马监太监陈公都察院右都御史韩公平江伯陈公畀以节钺专征之柄以总镇两广地未几前总兵江公以召去而平江伯陈公实来继之武功告成邉鄙肃清于时韩公实任总督之寄谕于众曰武虽可以遏乱然非圣人之所尚也柔人心而融其强梗之气莫若修文教修文教莫若兴学校总镇太监陈公是之爰主其意而前后两总戎公皆议允合一时两广藩臬诸公以事在梧者咸与焉于是庀材鸠工拓其基撤其旧材足而工良都宪视事之暇躬为督视心齐力殚未逾时而规制咸备中爲礼殿翼以两庑缭以周垣广庭重门一一如制郡学峙其左邑学峙其右讲诵之堂斋祭之室防集休宿之所以至庖湢庾廥皆备闳丽静深爲两粤学校之冠议者谓非特岭以南所未有虽中州亦不多见也父老相与议于乡曰向也室家之不保何有学校士民相与议于涂曰向也奔走之不暇何有诵读呻吟之声化为歌棘荆之所变爲爼豆伊谁之功欤是不可不知所自于是广西按察司副使范君布政司叅议黄君因众心之所愿求予文刻诸石以埀永乆窃惟有虞舞干羽而有苗格鲁僖作泮宫而淮南服孔子亦云逺人不服则修文德以来之则用文德以服逺其来尚矣虽然文德之敷必在徂征之后盖先有以折其气而后有以服其心茍非大禹先有徂征之师则两阶之间七旬之舞岂能格有苖于万里之逺哉是故文德武功必相为用又必有定所有常时而后可行之乆逺焉学校者文德之所从出也于此明伦于此议道于此同风于此造人材出征于此受成振旅于此献馘乡则于此饮酒射则于此比耦歳时率民读法之类咸于此焉行之人心忠孝之天立国家纪纲之地扶世教于不坠广材用于无穷此先王立教之大端也若夫作士气于委靡之余折奸谋于萌芽之始敛强悍之气以囿之道义之区斯又其微意所在焉公建学立庙之意其有见于斯乎
　　太平府学记　　　　　　　　　邱　濬国家受天休命克相上帝以治以教际天所覆之地凡具人形居地之上者咸有以安其生复其性广西左右两江在岭峤以南之极处唐宋以来固已州县之然至今其守宰犹袭用其土官学校尚未遑立惟太平一府其守特出朝命常调且立学设官俾以教焉两江州郡前此所未有也成化丙申番禺何侯楚英来知府事慨然以教化爲意凡可以爲一郡之人变化其习奠安其居者无乎不用其心大要欲其民风土俗一旦与中土等夷任未期年政行化施民猺胥彧乃与其佐同知韩廷彧通判蔡颙推官陈宣等谋曰左右两江皆无学而吾太平独有学太平之支郡属邑皆无学而独府有学是则兹学之建其标凖之所示者广风化之所及者众非内地他学校比也弦歌爼豆之地师生之所涖止民人之所瞻仰爲政首务莫此爲急乃鸠工庀材重加修葺规制宏壮藻饰华丽视旧盖有加焉既成适生员陈鼎赵驰应贡春官教授罗顺具事迹以记来徴惟天在上其形穹然而下覆乎地地所至之处极乎海而止凡在寰海之内莫非天王之地惟其化之所及者有先后故其人之归化者有迟速茍有介然蹊径可通圣人在上推其教化而驯及之则无有不可化之理原夫二帝三王之圣其所治之地四方相距亦不甚逺观成周之故疆而质以后世之职方可见也洛阳爲王城而臯落氏陆浑戎宻迩乎其境东之莱牟介莒皆夷地也淮南爲舒徐西戎河北真定中山之境乃鲜虞肥鼓国河东之域而有赤狄甲氏此外荆楚呉越闽蜀又皆在荒服之逺中国所有者仅宋晋齐鲁卫郑通不过今数十郡焉耳自时厥后疆界日拓而逺向之荆楚呉越闽蜀遂皆爲内地其声名文物之盛顾若反有浮于宋晋齐鲁郑卫之旧者盖天旋地转气运随之而迁移则夫左右两江之间其转移通变之机安知其不本于今日兹学之设乎何侯虽于一郡立学然所关系甚大而逺后之继侯芳躅以治以教于兹者尚当体侯之心汲汲然皆以教化爲心而士之生于兹地受侯之教养者皆从事于学孜孜不已与凡支属之邑接近之壤闻其风者相与感发慕好学周公仲尼之道亦如今日荆楚呉越闽蜀之区出而与北方之士相后先其将自此始耶何侯兴此学其关系之大且逺如此不专爲一郡也其不负圣天子所委任而克相之于是乎见焉
　　浔州府迁建文庙学记　　　　　钱　溥尝读诗至大雅江汉之篇知召穆公平淮南归觐天子而乃言矢其文德洽此四国不以武功忘文教也又读鲁颂泮水之篇知僖公修泮宫以复教化而乃言淮夷攸服在泮献馘献功者有文事必有武备也三代文武之道所以交修并举而人材以盛治功以成非若后世举一而废百者比我朝列圣相承交重文武之道凡府州县及军卫皆设学以育俊秀习射以修武备故百有余年间人材出爲世用者多文武兼资隆国势而服海宇求振斯道于上亦惟待其人而后兴焉浔有儒学本宋州学元爲路学洪武初改升府学在郡城小南门外恒病断藤峡冦爲害正綂间守土者徙入城西隅南向成化丙戌秋峡冦窃入燬及学舍而殿庑仅存然岁乆乱余图是役者殆难其人总督兼廵抚都御史姑苏韩公雍特举武林孙侯暲由博白县令来守是邦侯方崇武靖冦赈卹饥殍招抚流亡不暇而未暇斯举既而韩公与镇守太监陈公宣总兵平江伯陈公鋭请建总府于梧州控御两广命叅将夏公鉴宪副范公镛分镇是邦冦患稍戢民渐休复侯乃叹曰古者军旅之中不忘爼豆况学校教化之本而不加之意乎于是率诸生父老周览其郡山川盘郁风气攸聚惟东爲最盍顺其势而向之何如众曰诺乃抡材庀工俟农隙而兴役拓其旧址复其所侵地首建大成殿明伦堂两庑防门东西斋櫺星学门以次而立复肖圣像规模宏伟焕然一新使诸士子瞻仰知归游歌得所自岭以南盖罕俪也非待其人而后兴乎夫古昔帝王之御天下身君师之位民自融于礼乐法度之中无有自外其化者周之衰治教衰微孔子出而任道徳之宗师上知立教于既庶既富之后民知死信于去兵去食之余宅天中而立人极亘万古而莫易矧浔当疮痍甫定民心皇皇侯首举学校使知尊君亲长之道效死而弗去又何教化不兴人材不成冦不畏威逺遁乎此鲁僖公所以见颂于史克也岭南列郡闻其风者皆兴起于学明教以复性所谓洽文德于四国则韩公之功又岂无吉甫作诗以美其归哉是役也经始于成化壬辰秋而落成于乙未春越三载侯日坐学虽一木一石必经其目而后用不伤财病民劝率有道而底厥功赞其事某始终董其役某而余乃以纪其成
　　重迁贵县学记　　　　　　　　张　灿贵之有学自宋庆歴间始其地在县东城外其后一迁于城西再迁于下郭又再迁于中郭歴元入我朝兵燹洊至士以出入爲难成化辛丑巡抚都御史桂阳朱公英以斧征木峝诸猺实防于兹停骖入学顾见庙宇不饬堂舍倾圮叹曰此非风化之地也盍迁之迁之城内既以戒于吏则发官帑七百金以爲之资取材于山凿石于崖工庸匠百湏之务各以次举军暇輙亲徃指授经画凡三月始班师而规模大具未就绪也越明年都宪被召还朝吏以兹懈治改元按察副使庐陵周孟中奉命来督学政释菜之余愀然不乐遂趣吏僝工责以程限于是丹漆依栋黝垩附墙殿庑堂斋厨廪库舍之置罔不法式逾年而落成盖即兴贤坊以爲永基自宋迄今凡四迁而始在城内也既而宪副谓兹事不可无传乃遣庠生张瓒走币千里而属记于予呜呼古之善教者四郊多垒而诵不废此岂虚文强忍而已哉盖知五常之根于人心五典之系于世道者不可一日而懈也故汉髙常欲屠鲁至城下犹闻诵之声谓其守礼义之国爲主死节乃释不诛由此观之学校何负于人顾士之无成者乃有负于学校耳方都宪于戎马劻勷之际而独能注意学校以励士风可谓知所重矣老成人之谋国固如是哉然则尔贵庠士当铭彛鼎以无忘都台之旧德尚敦行学以无负宪副之盛心使他日攷事覈实有所称指曰自兹学之迁而士之立于本朝与宦于四方者徃徃有风操政事可观如此则兹学之迁可谓有遭而二公之于迁学可谓有功也已不尔则爲徒迁斯文之病也呜呼可不勉哉可不惧哉
　　重修北流县学记　　　　　　　周孟中北流县儒学先后迁者数矣按志学唐贞观三年肇建于登龙桥西元大德二年迁于寳圭驿东延祐四年迁于寳圭驿西附县治国朝因之天顺间燬于兵成化七年迁于县治之东北歳乆汚壊且地势逼隘弗称育材众议亟欲迁改防知县事罗嵩至因众之欲图所以迁者相地得城东一里所即寳圭驿西旧县基相传有防云金在后水在前学桥连出状元防虽未足信要亦善地也都御史闵公迁之罗令亦捐俸爲倡礼劝乡宦耆彦各助工费置籍稽其出入无少渗漏任官督役而令纪纲治五年腊月朔日兴工次年正月二十二日首建讲堂文庙次东西斋两庑以及防门大约爲屋三十余间櫺星门三座俱用石以圗乆逺圣贤肖像师生庖廪与夫钟鼓器用靡不焕然一新落成之日谒庙瞻拜升堂讲诵邑人父兄啧啧称叹作兴者之有道然则为诸生者可不知所自励耶励之当何如亦曰居敬以持已穷理以修身本之四书以求其端叅之羣经以防其全愽之于史以尽其变入则孝亲出则忠君时平则建功立业时危则伏节仗义随其所遭求无媿而已诸生知此而勉焉斯上不负圣天子养育之恩下不负都台作兴之意若屑屑以地势之美恶爲辞而不反求其本则亦末矣非余所以命于诸生也是爲记
　　懐集县学记　　　　　　　　　张　诩懐集县庙学既聿新邑令区君走使币出县博李公瀚手状白予请记按状懐集古属南海郡元属贺州今苍梧号爲富庶独庙学在县治东壊于歳乆至辑茅编竹以障风爲弗称先是长民者才困于簿书识短于教化视此端本澄源之地漫不能少加之意爲可慨叹自我区侯来令兹邑既视篆之三日谒庙徘徊瞻顾仰首太息固励然以爲己任矣未几政令大行上下敬服爲诸邑令首称乃肆力于庙学甲寅秋七月公成乙卯秋七月明伦堂成丙辰秋七月櫺星门成戊午春正月大成殿成于是乎庙貌之炜煌学制之整备圣贤像位之严饬俾夫徃来部使者与凡士庶得以具瞻而起敬爲师弟子得以冠裳从容磬折谭道于广厦细氊之上非吾侯之才之识卓有以出于寻常其克建此伟功哉固宜穹碑大刻以昭示将来而文字之托敢以累执事予阅状既叹曰嗟夫学所以求造乎圣域也中庸所谓愽学审问慎思明辨笃行者皆所以爲学也所谓上天之载无声无臭者则圣域也然自梦楹之后承其正绪仅仅孟氏一人而已孟氏之后寥寥数千载仅仅周程朱张三四人而已然去圣人已爲有间此固元气之难防而亦岂非讲学不究之罪乎况夺之以词章记诵功利之纷纷乎人性本天道学得其门无逺弗至我欲仁斯仁至者吾敢薄望吾人哉所愿爲师者知所以教爲弟子者知所以学而首风化者又知所以躬行以表率之吾见懐集其邹鲁乎奚富庶之足云重区君之举輙敢论其大者
　　重修梧州府学碑记　　　　　　李东阳广西梧州府附郭曰苍梧县旧各有学在东南门外学各有庙中限山川坛成化初右都御史韩公雍置帅阃特新学制徙坛他所并庙爲一次府县二学左右附之规度甚伟而未甚备且门地卑湫爲潦所困诸公继帅屡欲修之未暇也比左都御史邓公总督于兹谓总镇王公总兵毛公曰学校风化之原也不可以武事废不可以遐服忽盍相与图之皆曰如议乃简于郡属命知府张吉同知谢瑚凡诸执事以其意示之皆曰如令于是鸠工度地防其材物卜日兴事辇土爲堤周百二十歩高六尺广三倍之又凿石以甃其外又建石爲櫺星门三造甓爲垣爲丈百堂有分斋殿有翼庑祭有庖库居有房室其故皆因而新之庙乐始于韩公祭器始于元教授呉熈修于前知府陈棫歳乆皆敝于是延师募工补葺肄习举无遗缺而学之事始傋经始于治之丁巳十月至戊午五月而成教授钟琪軰具书请纪成绩以示来世予惟古者文武一道然禹定绥服则分文敎武卫而爲之制盖所以绥服者文以治内武以治外虽其势不可偏废而轻重之叙有不容紊者周以六师统于司马而受成献馘皆于学行之则文之该乎武可见爲政者亦宜知所重矣今之司民社者徃徃以期防簿书爲急置教化于不足爲其或有疆塲之事斥堠之警震撼冲击应接之不暇则其治内非但不容于不畧盖必有废而不举者梧爲郡当二广之冲营阵所集戎马所聚宜无急乎铅椠卷册之间然帷幄之筹兵食之计以至于望助保障之心亲上死长之节凡所谓武胄之英土著之旧者皆其所有事也况其大者或与于科目之选出而爲台諌侍从公卿辅相之臣所以辅德宣力叅天地赞化育者由此焉出然则其学校之方惩劝之法振起磨厉之风不于此始亦奚以施哉夫秉彛之性人所同初不以逺迩疏戚间惟狃于气习然后失之学之制所以明道善俗风化天下于皇极之归义盖如此或者蔑视其地鄙夷其人不屑乎所谓教而姑诿曰缓文而急武详外而畧内则斯土之不归于极不用于世也亦岂特爲士者之责哉邓公名廷瓒岳之巴陵人起名进士称贤守令明逹政体以兴学作人爲己任折冲御侮之畧于此盖有余力焉固其爲士者之幸而亦斯地之遭逢也嗣是以后安知岭海之徼无勃然而兴以副公之意者哉愿爲师弟子者共勉之姑记其歳月于碑张谢皆进士有善政予闻之邓公云
　　重修梧州府学记　　　　　　　陈献章两广之区几千里东望五羊西通八桂苍梧介其间皆古之名郡也成化改元都御史韩公始于梧州设三府病学宫不称亟选于府城之东南里许迁焉治丁巳秋邓公来总督两广军务谓不可以军旅之事先爼豆于是因前人之旧规而益修之凡韩公所欲爲而未暇及者至是大备盖昔之薄者厚之卑者起之表柱石以壮阙门榜化龙而侪起鳯神厨神库交映乎前礼堂膳堂并立于后斋舍廊庑登降阶级莫不焕然一新盛矣哉夫人之去圣人也逺矣其可望以至圣人者亦在乎修之而已茍能修之无有不至修之云者治而去之之谓去其不如圣人者求其如圣人者日日修之修之于身修之于国家修之于天下不可一日而不修焉者也明道先生言于朝曰治天下以正风俗得贤才爲本彼学政之不修师道之难立后生无所兴起无以成造就之方然则风俗何由而正贤才何由而得耶因时而立教即物以显义意者督府所望于苍梧之士宁不在于斯乎嗟夫有厥先有成厥后喜二美之骈臻超八荒而独立然后见夫子之门廓然洞可望而不可即况于广大尊严端凝洒落黙契乎人心正大之所存与山岳而并峙显著乎烟霞嵗月之所积与大化而同流不可动揺不可束缚也哉此则邓公所望于苍梧人士者也州别驾谢君承督府命董兹役至是讫工复以教授钟君偕生员陶荆民来徴记章于督府旧也义不可辞故书
　　重修荔浦儒学记　　　　　　　呉梁栋县治旧在今城之南地势浅薄僻连猺獞景泰丙子歳移城于兹学亦随以迁迄于今六十有余年而殿堂斋庑倒塌殆甚生员苏澄等始具呈请诸当道咸曰学校爲政首务允宜新之防应山杨侯以迁任去周侯适继知县事下车初即引爲己任凡其徒庸之计财用之湏皆侯之操心也维时备司裴公纲雅重斯文力致赞襄巡司林君夙夜敦匠期于必济今皆结砌塈茨赭垩一新栋宇甲第深宏规模豁视昔大有辉煌矣计用在官银二百五十九两二钱外有油烟册及砖瓦等项估计不敷者共银六十四两侯皆捐俸充之若夫神像之装修泮池之甃砌置卧碑着殿扁共银四十两遣生员王辅莫磷等赍簿劝题又所以毕未竟之功也肇工于正德庚午嵗仲冬之吉落成于正德壬申春之二月佥谓余宜有记故不揣固陋谨按经营规画所预知者详悉僭书以埀诸石其乐出已资助成厥功者姓氏咸次于碑隂焉
　　全州修学记　　　　　　　　　蒋　冕全古洮阳县也地当楚粤之冲山水竒秀风气清淑学则肇迁于宋中更于元入我朝百四十余年修葺不常势渐圯敝正德癸酉姑苏顾侯自封守谪知州事既至首谒夫子庙周览徘徊延见师生知前此学正杨苇常备以学圯宜修事目遍请于抚巡藩宪诸司已皆报可遂卜日释奠以告于庙庀材鸠工属吏目邵濓董其役凡殿庑堂斋以及尊经阁立教防与夫库庾门墉之类或易以梁栋桷榱或加以黝垩丹漆次第修饰无弗完者又因学后城垣之上又全宁楼故址剙楼三间更名曰翔鳯以学宫在鳯凰山之阳据一郡之胜楼又据学宫之胜有如鳯凰翔于千仞之上也始事于是歳十二月讫工于甲戌七月侯以予旧学于此属予记予喜侯之爲政知所先也诺之因以告全之士曰吾全去九疑甚近南望苍梧仅数日程帝舜南巡渐被声教及周子挺生濓溪倡明孔孟絶学以程朱之源吾全于濓溪尤爲宻迩不异曲阜之视滕峄尔诸士生长斯地爲郡秀民而来游来歌于庠校一新之初岂徒逸居坐食诵説于其间哉夙夜孜孜思所以讲明圣贤之学以求无负焉庸非尔诸士之志乎吾州自柳仲涂来刺郡以古文教学者士知文章之重而已自许待问唐固言先后以进士举士知科目之荣而已其于圣贤之学槩未之有闻今幸际圣明之世表章六经自宋以来未有过于今日者尔诸士夙夜孜孜讲明圣贤之学兹维其时矣居则修齐以化导乡闾出则治平以利济民物随所器使务尽其所当爲则庠校之新岂徒爲四方观美已耶昔欧阳文忠公记其乡郡吉州新学谓幸予他日归荣故乡因得以谒学宫问民俗颂国家太平咏守长遗爱予于文忠无能爲役而其心则固无以异也故因记輙以致予惓惓之意侯名璘字华玉以风节闻于世今守台州时望甚属之斯学之修也始终其事者杨苇卲濓同知朱富训导范轼曽轮亦皆能体侯之心例得并书
　　新建灌阳县庙学记　　　　　　蒋　冕灌阳有县自呉始呉既得蜀零陵等四郡地遂分泉陵等十一县綂于零陵郡而灌阳居其一自置县至今千有余年其全州爲属县自石晋天福初至今垂六百年县之有学在宋庆歴后始创于县治之东崇宁中迁县治西惠明寺右其后更复不常淳熈十年县令赵永始即崇宁故地建置庙学教授余元一记之嘉定间全州守萧一致杨若先后修葺杨守又给田于学以养士学制既备自是士风民俗皆有可观歴元至皇明学皆建于城外地既荒僻规制卑隘无以仰称累朝兴学养贤之典又县之南境与昭州接其吉宁灌合二乡旧自昭之恭城割而灌二乡旁近恭城之蛮徃徃来肆剽刦学宫既居城外蛮来輙恣意践躙殿堂焚圮荆榛弥望乃嘉靖二年癸未广西按察副使杨君必进行部至灌祗谒先圣周览慨叹倡议迁复谋于提学副使李君中且请于巡按监察御史汪君渊议皆克恊爰檄知县周应禄任其事以其年十二月十八日肇工庙自大成殿以至东西两庑防门櫺星门学自明伦堂以至左右二斋号房射圃及儒学门与夫库庾庖湢百尔咸备明年四月周令率师生释奠于庙以竣事告适予得谢归教谕黎献太学生张监等诣予请记诺之予闻淮夷病杞及鄫而鲁爲之惧兴学崇化其患始息故其诗曰既作泮宫淮夷攸服其献馘献囚之在泮且致其懐好音而献琛于庭诗人颂之吾夫子取焉今岭外诸蛮其狞犷狡悍未必过于淮夷而乃慿恃险阻频年弗靖扰我疆场戕我黎庶圣天子既先后简命总理戎务重臣次第草薙而禽狝之今日之歌颂圣明视鲁人之于僖公盖不啻迳庭矣兴学崇化以息邉患今岂异于古哉灌自肇新学宫以后凡学于斯者宜何如其用力也孝弟忠信礼义亷耻以修其身颂诗读书求师取友以穷其理二者交尽一出而效用于时俾国计民生有所倚頼潜而未用亦必谨言慎行有所不爲使宗族隣里称爲一乡善士或出或处而皆不失乎道义之正士风由是而盛民俗由是而美不但仅有可观如在宋时而已司宪三君子所爲惓惓焉求以祗承朝廷兴学养贤之意宁外此乎予故丁宁以爲尔灌之士告其相与勉之
　　重修富川县文庙记　　　　　　汪若水富川爲古昭郡属其山川风物枕八桂而袤苍梧士生其间恂恂悃愊无一切浮靡之观迨我皇明熈洽百年文教酿蔚蒸蒸称盛富庠旧在西南郭正德初徙营兹地称抱形势一时有司相与宣力寝庙森严足歆士类景仰嵗久缮修弗继甍宇斯倾庚辰夏郡丞莆阳郑公以缺署临部周视学宫建议修葺未几以还郡行岭潮周侯适令予邑輙举而新之惟时工浩役繁议费不给复请益当道又逾年始克鸠工经始于辛巳十一月讫成于壬午春二月朽坚頺葺湫隘爽垲殿庙门庑焕然改观视昔诚倍之矣夫二公一时人望慨然加意于斯文以故后先相继不谋而合式成厥功学博萧君自柳郡之上林擢掌邑庠教事乐观成典爰命庠彦诸君问记于余余不佞乃敢言曰歴万世而不毁者吾夫子之宫墙也何修乎修之云者崇先圣以诏后学意至殷也窃尝论之国家广厉学宫恢宏泽泮爲髦隽瞻依顾责专于职牧者是有国之尊王公之贵欲进诸生以圣贤之学不能不假手于人而后济也若士之修所学也亦由人乎哉致知爲入门践履爲实地亷耻爲防畛经术爲户牖仁广居也礼正位也义大道也其要至简取诸已而自足其用至博措诸用而罔不该三代之学学此也其士贵贵此也尝考其人处则阐性命道德之微言出则建儁伟光明之大业勲成名立节着焉天下莫能及非诬也彼诚学得其道而用不穷也古今人岂甚相逺哉顾吾志趋何如学术何如耳矧兹有作兴教育于其间者耶多士际圣道大明之时值文教维新之防有不慷慨奋励以古人自期待求无愧于圣贤之门者非夫也尚相与辟乃门拓乃地植乃防检新乃户墉毋旷尔居毋出尔位毋茅塞尔道俾异日者出为国家用纲常系以不坠世道頼以维持树竒殚赤种种不谬于古人则学术事功具举之矣即使避谢声华其人亦足以淑人而范俗庶圣代兴学育材之典少禆万一哉脱或因循茍简悖弃师説徒以徼利达则数仞宫墙自若也殆颛孙氏所谓焉能爲有无者与噫有司不负士士负有司也无乃非诸贤自待意乎无乃非贤侯属望意乎若水无似因纪学绩而輙举所愧以告人尤冀与同志君子共朂之也愿幸毋忽侯讳笃棐号完初潮阳世家学博讳伯鲲号仁山义宁世家若县尉陈君茂萱吏目王君言则董役甚勤而其功尤着宜书之云
　　建思恩军民府儒学碑记　　　　张　翀思恩有学自岑瑛始瑛土官也故习各酋长皆以征战爲务不知尚学坐是土俗鄙陋人性犷悍违羽毛类不逺矣瑛独耻之而瑛之后曰濬者乃背违瑛之志遂以骄纵灭矧曰学乎治十八年诛濬改流复设学校然皆事出草创因陋就简爲学校诸生者不过聊具巾服以稍肖流属而已至于讲明礼义之教诵法孔子之道或未必然也万歴元年侯君国治来守是邦急以教化爲务毎课耕暇即进诸生与之讲授经义尊圣人之道邦人士有兴起焉者先是学宫建在府治外简陋荒芜不足以安先圣侯君毎诣学与诸生谈必越溪河涨则诸生病渉焉廼议迁于府治中然又乏备因检贮得四十余金皆侯君禄也牒闻于抚按藩臬诸公诸公曰可爰即城内旧基改造之旧基有阳明书院建自濬党平治后似不可废然以文庙视书院则有缓急矣遂即其院而大之爲殿爲庑爲门爲祠爲堂舍公较他郡更新焉侯君可不谓留意化民者欤尝读汉史至文翁传未尝不叹世人无不可化而俗无不可变也夫蜀在西汉前于思恩亦无异文翁悯僻陋变夷风乃修起学宫于成都市中招下县子弟以爲学官卒之经明行修蜀地大化比齐鲁焉蛮夷之风云乎哉文翁行之于前侯君效之于后安知思恩不蜀郡若也工既成思恩诸生造张子请记张子进诸生与之谭皆能称説仁义有中州风是其騐矣柳宗元书孔子庙碑谓秦汉之勇不能威唐虞之仁不能柔由今言之又奚必威秦汉之威而柔唐虞之柔哉遂爲记是举也本府同知郑一濓经歴赵复亨教授蓝田学蒋国贞武縁县知县陈一厚皆赞襄文教有裨是邦者例得附书
　　养利州学记　　　　　　　　　谢　杰教化之于风俗犹隄防之于水然水性善动不有以潴而蓄之则四溃决囓不可收拾是独水罪哉亦不善隄防者之过也民生之初颛防鄙朴有如标枝野鹿而耳目之嗜好者又从而敺之随化而染矣古先哲王深鉴其然是以维之以礼教而陶之以学宫有诗书六艺以定其业有讲习辩説以明其谊有端冔衿缨绅鞞觿砺宫羽以束其形有笾豆簠簋罇罍琖斚盘盂几杖以习其度有贲镛缦管籥柷敔以和其声有珩佩琚瑀采齐肆夏和鸾勺象以谐其节有夏楚扑作移左移右移郊与逺方以收其威以故秀民之肄于斯者朝游夕息日去不善而趋于善真若氷之必寒火之必热驺虞之不杀窃脂之不谷焉渐摩既久人自爲教家自爲学驯致闾阎之下诵相闻骎骎乎有比屋可封之俗何其盛也嗟乎逹于此者可与之语叶大夫之政矣大夫玉融之儁儒以茂才异等入太学出倅江州寻擢养利守大夫可谓用违其材顾大夫安之日惟化理以图称塞养利粤西之僻壤去神京不啻万里而遥夷甿之与居猊之与隣官斯土者率世其土近虽易土而流然亦以土眎之因陋就简盖非一日州学舍逺州治二里许博士弃之不居鞠爲茂草蛮人直储胥目之去则牧防饭牛扣角其间有司弗能诘也大夫至始议更之易逺而近易故而新易湫隘而爽垲拓城以爲卫引水以爲辟雍以丈计者三百四十有竒版筑取诸力役不鸠其材辟雍爲池从百二十尺衡杀从什之三深杀衡八之七防时苦魃大夫导水之源注诸池池溢令力役者得疏其余润以溉田民咸欣欣然色喜忘其爲泮宫役也不逾时而功吿竣门堂殿庑斋祠舍宇暨于亭庖廐库靡不种种具备毋论蛮无从入即牧竖亦罔窥其门得优游于斯者非眎学之荐绅则就学之章缝尔言言翼翼济济跄跄宛若与成均并都者大夫既落成乃走介万里告其友人谢且属之记谢曰大夫可谓古循吏矣尝读史至文翁治蜀毎亟叹其知所重者大夫修起学宫业已无媿于成都矧数捐薪俸以助工役又适与减省少府用度者相类自今诸生有成就者亦尝除更繇【读徭】补孝弟力田乎招下县子弟以爲学官弟子乎选学官僮子使在便坐受事乎余知大夫必有合也他年诸生出行县吏民见而荣之岂无如司马长卿张寛王褒者出于其间借令之赋子虚大夫颂金马碧鸡吾道亦愉快也且上方隆洽文治薄海内外罔不率俾粤西虽遐孰非声教所及渐濡沦浃以跻于古哲王之化夫何难者大夫治养利善状甚具余简不胜书姑述其所教化者若是亦班史传文翁意尔





　　广西通志卷一百三
&lt;史部,地理类,都会郡县之属,广西通志&gt;
　　钦定四库全书
　　广西通志卷一百四
　　艺文
　　歴朝
　　记
　　重建怀集县啓圣祠记　　　　【明】萧　信国家建学校以崇祀夫子者至矣肆圣上龙兴又允辅臣之请诏天下立啓圣祠以追隆所生又曰顔曾以次之诸父亦各崇其配是皆敦本宏原报徳报功之无尽者怀集啓圣有祠坐文庙东卑而浅湫而隘墙垣瓦桷动以倾圯以至神座木主溷而为一吁可慨哉歳嘉靖辛酉郡侯海云李公者广之归善人也由国子博士出判于梧适来署懐事先是按院高公委公视思恩府篆巡道夏公以为思恩简僻无以展公材特留公署懐集盖谓懐为剧云冬十月公至懐集遂谒文庙步出庙东瞻祠慨然兴叹周回视之踌躇顿步而不忍去然公初至百废未兴惧于动众今春三月十有四日始简所千戸髙翺吏目徐尚质者董其役为之崇土辟地构木鸠砖捄度俱兴卑者髙浅者深湫者实隘者宏亭榭池矩方绳正至于神座木主皆焕然一新当是时造版籍抚猺獞诸务冗集而公不忘督责虽暮夜或叩学扃视之其用心如此乃工匠则倩之他郡畚负则借之军余供亿之需咸公所自备而信适来教谕兹邑偕司训陈云龙者矢协力赞成之仲夏二日竣工公载瞻祠宇宏敞轩翔朴素浑坚足以妥圣灵修祀事矣于是卜吉辰迁栗主入祠公躬洁爼豆备牲帛修妥侑之仪走履趋跄肃然以敬俨乎若圣灵之临其上而对越不少懈焉里中诸父老环而观之且骇且愕咸以为数百年来所创见者也于是典史朱昙诸生何元仗何元佐袁球罗铎等相与偕来问记于信信惟公之学一本于圣人圣人之学久矣不大明于天下及公至怀汲引诸人士谈说精一之微阐发克复之奥皆摅所自得不袭言诠虽盛暑隆冬犹必正襟弥日亹亹而忘其倦诸士人始闻圣学之原而耸然敬聴矣然公非徒言之也公初至怀値诸猺扰攘之秋民罔宁止公经理区画训练戎兵戒严阨塞复巡司者三抚辑猺夷通商贸易立墟场者十训诲猺獞诵诗习礼建社学者八季冬召诸猺獞至止邑中推心置腹啓导谆谆至给廪受饩之声歌礼节情意恳至不啻若慈母之爱其子也由是四山悦服怀徳畏威或愿请为编户民用安枕公尤喜以礼乐淑人征乐师于梧郡市乐器于穗城集闾阎子弟而居之馆署吹竹弹丝敲金击石洋洋沨沨至日暮不休逺而乡村童孺亦皆闻风来学计辄数十人时或进于公庭或偕之学舎命之正容肃仪式歌且舞猺獞夷獠以听以观咸油油悦也有古武城之风焉问者唯唯而退遂记之
　　桂林府学乡贤名宦祠记　　　　周孟中天地之正气无乎不在人生其间惟君子得是气之正由是随所寓而发光明正大精诚不贰其生也人仰之其没也人思之祠庙而蒸尝之焄蒿凄怆如或见之岂非礼义之同然旷百世而相感者乎侍御史邵武朱公钦按二广政暇考广右圗志于人物宋得朱道诚李珙石安民宋士尧冯京林勲梁诏祀于文庙之右名宦唐得禇遂良张九龄刘蕡元结宋得余靖李师中胡舜陟李浩詹体仁髙登赵抃岳飞程珦廖徳明崔与之苏缄吴得陆绩流寓宋得范祖禹张庭坚胡梦昱黄庭坚邹浩胡铨李光刘子羽汉得士燮祀于文庙之左诸君子或生于斯或仕于斯或流寓于斯或以忠诚着或以孝友称或以政事武功烺烺炳炳斯真当大任而不疚抗大义而不回临大节而不变虽时异势殊而根于正气之发者盖无有不同也是故气之光明如日星气之正大如山岳其精诚可以贯金石而通神明去今千百载凛凛犹有生气朱公祠而祀之以风后进可谓知所务矣孟中奉命督学斯土恐其久而冺没也廼谓桂林知府罗珦同知马冕琢石刻诸贤名氏并履歴之大概庶后之君子仰其名而论其世论其世而师其人使吾之正大光明精诚不贰与为匹休焉顾不伟也欤谨记以俟
　　全州名宦乡贤祠记　　　　　　蒋　冕治中有防令天下郡邑建名宦乡贤祠以为世劝吾全僻在一隅茫不知奉行者垂二十年逮正徳末广西按察副使大庾刘君节督学莅全惓惓祗承徳意相地于学西稍南爽垲轩豁檄知州章诤市材僦匠左右各建祠四楹祠前东西各有夹室其外总为一门以便守奉左祀名宦自宋刺史栁公开而下凡若干人右祀乡贤自宋孝子朱公道诚而下凡若干人名宦以爵乡贤以齿每嵗春秋丁祭后三日州守贰率学之师生行礼祠既落成刘君以书畀判官邓能秀如京师请予记其事且曰某为此举于扶世道植人心窃有志焉特恐去取或茍上下相防祀非所宜祀则非惟不能劝祗益以致议焉抑何以仰承徳意哉今夫宦于其地而去后见思是之谓名宦生于其乡而众共称贤是之谓乡贤若文翁之祀于蜀郡朱邑之祀于桐乡皆名宦也其宦业何如耶凡有道徳教于乡者没则祭于瞽宗乡先生没则祭之于社皆乡贤也其贤徳何如耶宦业如是而祀之则凡仕而居官者劝贤徳如是而祀之则凡士而居乡者亦无不劝礼行于一堂而风动乎一郡扶世植民所关非浅鲜也而可以不愼哉予复书曰君言是也予当黾勉执笔以着君志书才达而君以陞任去二祠建祀事久犹未克举子寻亦得谢归督学佥事琼山唐君胄课士来全鋭意续成因祠之旧稍加修饰乃制神主卜日奉安一切规约悉如刘君旧所定者其神位视旧不无增损之殊则刘君昔日之书固已丁寜其说凡主祀事如守贰师儒者诚不可以不慎也能慎于推择之初虽欲致议亦孰得而议之唐君未竟其事亦寻以陞任去久之佥事香山黄君佐来督学政既表异孝子贞妇之闾而于名宦乡贤二祠尤兢兢致慎而不茍公是公非不少假贷视刘君唐君益较严矣嗟夫任承流宣化之责者凡所以扶世牖民以导扬上徳歳异月新岂必家至而户喻哉本之教化树之风声待其觌之于目而慨之于心必有畅然于中而不能自已焉者夫固无事乎繁词复説而后人知所劝也予故不得不终记之以表三君子维持世教之盛心
　　建博白县名宦乡贤祠记　　　　李乔木博白县旧未有名宦乡贤祠有之自缪尹始缪尹宰县之复年一日喟然曰昭贤否别鉴戒治之始也白虽荒逖民社之寄均名宦乡贤前此岂无其人乎抑有之而未表章者乎于是考图稽籍文献足征搜辑故实修成县志而得名宦六乡贤四萃为一祠所以寓髙山仰止景行行止之意也祠居县治西堂三间为行礼之所廊庑阶墀大门仪门悉仿官府之制缭以周垣通以大道创建于癸卯冬落成于甲辰秋规制可观昔无今有而求记于予予攷厐孝泰之忠义自许赵奎之爱民如子洗积中之仁为政楚偃之劝民耕织徐噩之力战死节秦懐忠之平反寃狱赵惟清之以礼为教李时亮刘胜吴原正亦皆遗徳在人不可冺者时有先后贤无古今立祠设位春秋血食盖有合乎祀典之义也后之宦于斯生于斯懐见贤思齐之心而勃然兴起则其应祀之数又岂止于此哉是为记
　　建梧州尊经阁碑记　　　　　　毛伯温圣贤之心学于六籍故盛世育材以学宫取士以经术我祖宗右儒饬治养士之制鉴汉唐之疎兼殷周之善故选则専科习则専经治效之收寖逼防古夫郡守稽六课之教于诸令矣复设郡庠者亦所以广贤途而责成専也梧之学自宋元祐建炎移迁靡定类非形胜绍兴间刺史任诏以老氏废宫改建焉国朝置梧州府学苍梧县学于东南门外学各有庙中限山川坛而学峙其左右成化初都御史韩公雍撤而新之徙坛他所中建文庙翼以二庠于兹七十余祀筑者圯支者挠然初未有阁也兵部右侍郎兼都御史蔡公莅学之暇周视三叹与总兵安逺侯栁公珣谋曰兴师受成振旅献馘皆防于学顾若此又安展礼而示武哉进朱守鸿渐曰今圣天子绍道学之正綂敬一有箴播诸黉宇非藏以杰阁与五经并尊诚缺典也乃檄朱守择属董工抡材佣力费弗出民民弗知役乃度庙后之地剪棘实坎丰址坚甃中建尊经阁左右分创讲堂以业两庠诸生阁崇若干尺讲堂各崇广若干尺殿堂门庑馔舎宿斋规制鼎焕庖庾周垣靡不斩斩公又曰士固可以居业而达才之效或悠悠也乃复敦聘専经名家之士勷翼师训政暇则视课之诘疑啓秘授说弗倦环桥之众率多竦悟嘉靖庚子予偕公奉命平安南之僭制开阃于梧盖尝观公之文而知其武观守之教而知其政观士之让而知其习于戏地无逺迩圣教王泽渐被则化肆达今南粤之才与吴闽关洛齐美并盛矧苍梧又其上郡也哉夫明经所以自信讲论所以自修匪干于时而世莫我违者此良士也良士之功无倍其师说不敢非先王之道而已矣是故士之所以优游于学者有所务而无所劳上之所以责备夫士亦非有所甚难者也公名经闽产也予尝记公平峡之烈兹复着公崇文之典夫学有体用政有张弛道有文武所谓挟修志而期景业者非文以附众武以威远无足观矣诸士庶几卒业于道哉推官唐世乔与赞规画教授李仁教谕林迥霄训导刘铎戴恩咸有乐成之迹得附于石
　　太平府尊经阁记　　　　　　　钟继英今天下府州县学多建尊经阁凡以明圣道而一士趋也粤西太平歳久未建临海蔡君迎恩守太平既三年政通人和百废俱兴乃始鸠材而创制焉至于上已告成矣乃与节推麦君琛征记于不佞英且以播告诸士英尝闻之古云圣人未生道在天地圣人既生道在圣人圣人既徃道在六经是六经也者固圣人之道之寓也今夫善为国者必遵先王之典章善为家者必遵先人之训令不遵典章则不足以守其国不遵训令则不足以保其家彼圣人者盖吾儒万代之宗祖也其所诒六经奚啻国之典章家之训令也哉为士者不有以遵之则家非其家国非其国而一脉相之綂绪絶矣其何以光昭前人之令闻哉我祖宗以来圣圣相承咸以尧舜文武之道治天下两畿而外莫不有学莫不有师其教则五品其术则六经诸不在是科者有禁一时竒袤之士变异反同而都鄙乡闾之间家诗书而户礼乐蔚然与三代同风太平古骆越地郡县其土仅逾百年王化所渐被无论城市即长林防谷之夫莫不诵说诗书称述孔孟而薫陶乎礼法之场其游庠序而服章缝者类多博古通经而不悖向徃夫圣人之经非徒文也道也士之于经非徒尊其文也贵尊其道也诸士诚能荘诵其言仰维其义専精致志使圣经之理无不融防于吾之一心而珍之如琰琬信之如蓍由此而穷则以是道继徃圣由此而达则以是道开太平由此而常则以是道植人纪由此而变则以是道振大纲犹之有国有家者遵其先世典章训令兢兢守之罔敢失坠岂不为圣门之克肖哉如刍狗其词糟粕其理窃取夫一二近似者以梯富贵而弋勲名其视训诂词章之徒抑又下矣正孔子所谓虽多亦奚以为也何以号为名世大儒哉予于诸士有一日之长故尽言相告庶登斯阁而知所尊以求速肖于圣人而无负于蔡君建立之意其兴造歳月始终经费工料数目别载碑阴兹不具论论其大致如此
　　鼎建龙谿书堂碑记　　　　　【宋】张自明崇宁甲申夏五月之初太史豫章先生黄公谪来宜初僦居于黎氏居之三时甚安乐之然后有南楼之厄顷余得其僦居墨帖读之意宜之人必以雪堂视其处及来访之莽然荒墟矣黎氏不复能有已转之谢之秦谢得其一秦分其二廼属宜士唐总韦安雅韦文虎从求之三家皆士人闻言欣然愿献其地嘉定乙亥三月壬申廼鸠廼工作祠其中后建崇堂上敞高阁旁翼十室前立重门又从垣之宜山少府张可久督其役堂成又裒公在宜之翰墨尽刻之石以寘于堂使宜之秀士游于斯修于斯景行于斯焉祠前支离两古树公所封植名之曰万红门前颇黎一方池中有立石形如半圭其色正黒名之曰墨池宜人尚多能道之始公既覊于南楼黎氏不忍以其居属他姓遂易之为亭请名于公公以环亭多美石旧名寳华乃题之曰寳华亭黎氏又设公之像于亭而严事之故旧像藏之黎氏旧扁藏之秦氏一百一十年矣余物色得之复规作亭以存其旧又以旧扁旧像函之阁刻之石以传无穷于是总名之曰龙谿书堂将属记于名世之家故先述其所以作祠之意又作迎享送神词六章章四句使宜之人歌以享焉而并刻之初度地有细民宅其旁未去公使黄衣梦之曰此非汝得居不去且有害黎明遂去之及鸠工又梦一民曰汝辈勿污此汝坎屋阴数尺地有器焉以锡汝民如言坎之得一缶古矣既即工奉安祠事衣冠蔼如登降成礼宜人来观来瞻起敬起畏如公之临其上也乃歌此辞以享之其辞曰宜之水兮龙藏宜之山兮龙骧徳人兮天游炯秋月兮寒江来游兮自东骑赤鯶兮乘刚风左笻枝兮右白羽挟乌兎兮双童万红纷兮盈庭露半圭兮澄寳华旧兮扁亭焕高阁兮摘辰星蒸蕉兮茘尝桂酒奠兮兰汤来游兮来下锵佩玉兮琳琅刁斗兮沉沉土膏动兮耕耨深家瑟诵兮鸣琴咏舞雩兮古心去归兮蓬莱觐钧天兮泰阶宜人兮永怀相斯文兮千载偕
　　桂林宣成书院记　　　　　　【元】藏梦解宣成书院祀南轩东莱二先生也前朝有四大书院唐李渤五老峰下曰白鹿宋周式湘西藏室曰岳麓河南登封县之颍谷曰嵩阳建康路之广舍五十楹聚书万余卷为曹诚旧居曰睢阳并赐敕额自是衡州则有石鼓书院道州则有濓溪书院黄州则有河南书院湖州则有安定书院徽州则有紫阳考亭书院建安则有建安书院紫芝书院其后又有宗溪书院延平鹭洲明道书院而宣成之祠未闻也婺州有丽泽书院専祀南轩而宣成并祀无有也景定三年始以南轩东莱同升建祠加锡封爵时南山朱公经畧两广以南轩持节东莱垂弧实在兹土虽学有三先生祠而宣成之祀不及乃请于朝建二先生精舍敕赐宣成书院扁额此宣成书院之所自始也是年南山朱公又即南轩先生所创郡学之西新城之东筑台立祠藏奎有阁讲书有堂肄业有斋设山长职事弟子员帅漕两司拨田租钱盐数各有差月有课歳有养轮奂之美者十有五年适值天兵来临凡天下地土之图与夫人民之数悉以内附独桂林不下由是吾夫子之宫墙二先生之精舍俱成煨烬平章史公任本道宣慰使日仅能为郡学渐复旧规而书院未暇经理遂使宣成石刻没于蓁莽宣成栋宇化为瓦砾于兹又十九年矣余猥以晚学谬分臬寄拜谒宣圣之始即询宣成故祠佥曰书院旧有田租自丙子后入郡学矣以故力不及书院余闻之惊叹曰郡学书院各有田租书院之租当为书院用食其租而废其祠有司漫不加省可乎哉乃相与谋所以经理兴复之起自至元甲子悉以书院之租归宣成同志之士议以为然于是山长等共任其责不十月而栋宇新天相斯文不十日而玺书至道学增崇士类欣跃兹盖千载一遇也有言于列者曰道之废兴皆关乎数始而创中而废终而兴数之不可逃天地且不能违况于人乎余曰不然有成败兴废者数不可逃也无成败兴废者道之不可冺也天地间事事物物有形之形者必有敝无形之形者必不可朽道在事物有形之形者也道在人心无形之形者也道在天地如水之在地中无在无不在也学者能因有在者而求其无不在者因其有形者而求其无形者斯得之矣然则求之之法当何如曰人有此心则有此道道者日用事物当然之理皆性之徳无物不备无时不存不以智而丰不以愚而啬不以圣贤而加多不以不肖而损少特在学者能求与不能求之分耳人能道非道人道不虚行待人而后行今夫子燕居堂之西偏宣成有祠前门旁庑次第而举诸君出于斯入于斯藏修游息于斯晨香夕灯月奠歳祭其知象宣成之像然而左简右编昼诵夜思曾是学宣成之学也乎学不及也与志同道合心领意防曾是心宣成之心也乎心不逮也与若犹未也则二先生格言曰学须常怀不足学忌讳过自足学圣人必学顔子学须以圣人为凖的诸君当于此求之可也曰戒自弃勉自新先朴实后辨慧进学之号有六为学之要有五诸君当于此求之可也又曰学知难而后有进工夫无穷虚度可惜为学自饮食起居视听言动致知力行趋实务本始诸君又当于此求之可也求之一日则有一日之功求之一月则有一月之功求之一歳则有一歳之功求之终身则有终身之功先贤有云学道譬如登山登之寻丈固已胜于平地矣诸君读其书绎其防汲汲焉拳拳焉勉其如宣成者去其不如宣成者则沿张吕遡濓伊接洙泗使圣道之明千万世如一日亦二先生之所喜部使者之所望也若夫讲堂未建斋庑未立庖廪未具诸君勉旃毋使九仞之山亏于一篑又吾道之幸云
　　清湘书院记　　　　　　　　　栁宗监东郊先生大名人栁开仲涂守全州日作读书堂于北山公退率学者讲诵其间后人因名之曰栁山嘉定乙亥郡守林岊始即故基作斋舍宾致缙绅韦布之彦日月肄习期踵先哲寳庆丁亥郡守程榆奏赐清湘书院额至元丙子燬于防元贞丙申部使者登访乃属守臣总管耿大节复兴之规制畧备歳久寖以摧毁至顺辛未予自成均出守是郡释菜先圣先师拜先生遗像顾山川之映带覩遗搆而增慨病学廪不给谋所以新之未遑也元统癸酉乃始经营俾录事刘晋董之山长李文郁佐之鬻材募工仍故址度地势之宜而布置之以位作外门砻石材固层基柱砌堂关两堦应门为重廊以陞燕居祠为屋计百五十有八楹明伦堂之右又有源泉贯堂下而东出乃导之过率性堂滙燕居堂之左泉悬流百尺三折而下作池潴之作斋池上为屋五十有二楹经始于八月甲申朔明年六月甲子落成诸生请志之予思二仪既判山岳攸奠扶舆清淑之气不有贤哲搜抉呈露发挥幽潜以贻后人则樵牧区耳否则羽流释子居耳自有此山几千百年始有此州宅此者几千百人始有先生表而出之其幸不为二氏所先卒为学者肄习之所夫道非文不自六籍不作百氏竞出迄于嬴秦文与道俱丧虽然道在天地间若元气不息人心天理未始丧也西汉之兴董贾出焉班马之流日以繁肆下逮东汉以抵建安正始永嘉愈趋愈下光岳气判则韶濩絶响骈丽排偶极于李唐昌黎倡为古文期复古道学者仰之若山斗又越五季极于宋初先生始推尊韩子以力挽凋敝之风而归诸大雅穆尹继作而后文风丕变濓溪作太极图说横渠作西铭上遡千载始焕然与六籍相表里实自先生啓之先生登开寳癸酉进士第雍熈丙戌来守是邦凡十典郡唯此邦有书堂他郡未闻焉予行天下歴阅书院或宅山幽或资水胜宏深靓丽或不让此山若夫地势拥抱层冈叠嶂异态横陈三江两泉襟带萦络松风瀑窦宫征迭奏静观元气发敛化育以明此道全体大用则他山当少让矣苐局于形势难以展拓讲堂虽具斋舍阙焉而至是始备乃因源泉混混之来名曰有本于以表圣贤盈科后进之义以广先生汲引后进之志上距开寳癸酉适丁六甲子全之人士涵濡先生遗泽以名世者盖有之矣又焉知方来无励志古学复古道发舒韩栁之气为此山增重若兹泉之放于四海者邪呜呼文运方隆予日望之
　　重修宣成书院立田记　　　　【明】陈伯献书院之制昉于唐盛于宋前代学政未备或假浮屠氏之宫士之病于进修无所徃徃择胜地搆精舍为羣居之讲授其著名海内若白鹿岳麓嵩阳睢阳是已自是濓溪河南安定紫阳清湘各有书院以祠先贤又皆出于有司之褒表我朝学校徧天下师有定员祀有隆典教有成法而生徒有常廪若无待于书院者然考古图旧景有先哲之休风以羽翼庠序之教其可弃置于翦灭之余耶桂林旧有宣成书院宋经畧使朱禩孙创建以祠张南轩吕东莱二先生也入元以来屡经兵燹建而燬者再正统五年御史刘公隽复创于县学之西旧址也治十七年提学佥事姚公镆移介两学之间立祠于前凿池于后讲课有堂肄业有斋退食有庖庾有次大规聿搆视昔有加伯献以晚学承乏于此睠惟斯院落成未久而漶漫随之歳月易迈惧益摧毁士之有志就学者贫无资给廼谋左方伯何公曰是风化之防也咸捐俸以助于是右方伯翁公茂南宪使宗公玺叅政黄公衷宪副傅公习张公祐宪佥俞公缁悉各捐俸以从事廵按御史谢公天锡闻之又欲推之悠久乃籍救荒谷赢余置田一百一十亩以歳之入而给其需遂修射圃置穿亭壊于上者撤而瓦之剥于下者平而甓之营而缭垣涂塈而垩之列郡生徒就学悉有廪饩贫不能存者亦赒赉焉先是院有祭田三十亩歳久并于豪强御史杨公璋复之至是祀事咸备学政增崇人心飞跃而书院焕然改旧矣慨自孟子没斯道晦蚀千数百载舂陵河南大儒继作然后二帝三王以及吾夫子之授者始阐明于时子朱子缵周程之绪集大成明经训以觉斯人独于二先生推重焉观其同心协志以闲先圣之道毫分缕析身体力行中更学禁自信益坚其所以扶纲常立人极关系乎天下万世之重殊非习浮踵陋之所能为焉南轩持节于此每以兴学立教为己任东莱毓秀于此亦尝究意于乡邦子弟今去诸贤几三百余载而其书家传人诵如日中天奈何学者徒剽窃其文以为科第利禄之媒其于穷理修身之要茫然莫践其实岂建立书院之初意诸公风厉之盛心哉今之为教与学果能离经辨志崇本趋实挹宣成之像而学周旋爼豆之间以舒其容循鼓舞弦诵之风以陶其气端居黙识以极夫反已致曲俾上不负朝廷乐育之恩下不孤乡邦典型之望异时名世辈出则虽地称荒远亦将超越于中州岂特度长絜短而已而况涵濡宣成遗泽为书院增重不于诸公为有光乎呜呼予日望之
　　修复敷文书院记　　　　　　　陈　纪万歴癸未秋余叨奉上命持宪粤西备左江兵事弭节邕管以视事之三日循故事视学阅武又一日阅城邕城之竒观胜槩爽垲陁靡偕得游睇中有一宇巃嵸崔嵬环以古木葳防郁葱矫矫焉有凌厉尘寰之象余从从官问之从官曰此新建伯王文成公平田州所创书院也自嘉靖戊子迄今垂六十年亡恙矣迩为执政所格罢天下诸路书院因改为别署然中有公像有司不忍毁犹以屏隐约而藏之余亟命有司撤其屏肃瓣香瞻拜祠下见其院第荒芜庙貌不朽怃然叹曰奈何以先正经畧之地顾废置画墁之若此邪即上其事于三院而为檄檄有司修复之时总制两广右都御史郭公应聘巡抚广西都御史呉公文华监察御史黄公钟佥报曰可乃择日鸠工有司佥同捐余镮以佑俾宣化簿萧忠董其役前为大门顔曰敷文书院公旧所题名也手泽犹有存焉尔中为仪门又中为大堂顔曰耀徳堂公所敷文降蛮处也两廊各翼以精舍十八楹后为后堂窿然特起前道佥事欧阳公瑜题其上曰道徳功勋奉公像以居面为对越亭旁各翼以精舍如前廊式后为公遗像又最后就平衍地筑台高数尺置屋数楹其上顔曰洗心台志公道徳功勋之所自出也而各翼以余椽树以劲木于是门爼庭阶井灶庙堧巍然焕然而公之精英灵爽恍乎若有袭于其上邕人士相与咨嗟向慕彚聚其中攷徳问业雝雝如也而属记于余余惟公于我朝抱命世之才倡絶学千载昭揭良知之防于天下其发之而为事业焕之而为气节为文章载在国史天下能播之后世能之余复奚庸缀言独以公平田州之功经畧兹土者乃其精神学派之所在有不得而冺者耳方卢苏王受之挟邦相反也搀抢蹶张两江震撼粤西盖已糜躙于戈防公一起而安反侧之众若弄丸掌股间虽圣主威灵变化所及其神武不杀之妙机先隐秘殆有神授不可得而测其端抑良知之学发越宣鬯日月霜露之照队靡不感通故不疾而速不行而至之若此耶吾盖求之而莫得其所以然矣故曰思田之功公精神学派之所在也属工竣余既集邕人士肄业其中大防羣寮乡大夫诸士尸祝公而告厥成天子允言官请公从祀庙廷之檄适下诸士诸大夫则又相与咨嗟叹赏以为竒遘事盖至是而公之学主上深知之海内学士大夫深信之边方之吏民又适戮力尊崇而厉之是天下后世之所取裁者也此所谓建诸天地而不悖质诸鬼神而无疑考诸三王而不谬百世以俟圣人而不惑者得非公精神学脉之所融液孚洽防逄其成有不可得而遏抑者欤余故备而识之以告后之君子
　　建瑞泉书院记　　　　　　　　金九陛今天子修明儒术广厉学宫颁孝经小学于天下令师儒董习督学使者徃试士用定优劣焉盖将化民成俗豫养其公卿大夫之才以有用也崇祯十三年春余以南户部尚书郎奉命备兵苍梧将至郁林诸生郊迎道左彬彬如也居无何诸生以文来谒或骨气嶙峋或幽波曲折是殆得山水之秀发为文章者欤伏而思之郁林古称西瓯地北枕寒山东临信石鳯凰岭以绕其西龙头石以镇其南俨然四塞之域也盍徃观乎甫出城不数武即为南流江南流之滨有巨石石间二窦有泉出焉涓涓不竭煑茗则清瀼酒则冽州人曰此紫泉也宋淳熈故名濯缨泉嘉定间忽涌紫水识者以为文明之兆因更名然则紫泉故瑞泉也泉之左宋故有亭额之曰瑞泉云迄于今断烟荒草半碣无存盖风土之变迁久矣旧郁守刘君名履丁者慨然于斯曰郁故有兴文书院昔兵宪觉斋徐公紫溪苏公两先生所建而今亡矣盍议于瑞泉之侧卜地鸠工庀材谋所以营度书院者无何而刘守以改授去事以不果余俯仰久之怃然曰刘守虽去所以为国家豫养此公卿大夫之才以有用者未必不肇端于此乃捐金饬励之因进新太守潘君起鹏为竣斯役太守曰唯唯公余辄往省之缭以周垣门櫺户牖犂然毕举中三楹轩敞宏丽为诸生讲道课艺之所题之曰活泼泼地盖得之心而寓之境也左三楹立晦翁朱夫子庙右三楹募僧人居司啓闭焉其工始于十三年庚辰之夏越次年辛巳落成题曰瑞泉书院潘君请予纪其事义不可辞余为之详其次第追其始末如此诚不欲没两君之善亦自附于觉斋紫溪两先生之后也
　　重修太平府义正社学记　　　　章　蔼社学所以养防也养防不端则士习鲜振而况作圣之功胥于是焉基乎此社学之修亦守土者之不可以已也恭惟我朝艺祖高皇帝登极之初首先学校命天下郡县皆建夫子宫墙所谓人伦明于上斯风俗厚于下矣尤虑有司之不加意于此特出玺书分遣宪臣提督其事而勅谕所载古者乡闾莫不有学云云大哉王言其所以为生民立皇极为万世开太平一何盛欤故虽荒服之区一自改流之后即为张官置吏设学立师誉髦斯士而厢民沾被文物之化月异而歳不同矣予奉命典郡三年于兹凡所设施皆不足以化民成俗然一日居乎其官则有终身不能恝于懐者虽以述职行迈亦终不以此而自怠教养之心也厢民程九垓质敏而志笃才赡而学充老于岩穴无慕乎外一日携诗文数首来谒予喜其生长边徼而文采之不类编民也问其衣食所资则曰耕稼课牧之暇惟以训诂子姓沈酣书史而已予乃特出意见激奬其居署曰幽垣而别其称曰逸史云乃者以社学倾倒乞修整予诺之而未遑也则曰本府社学仅二其一在上郭名曰仁育其一在下郭名曰义正皆建自周公允而义正已阅一纪学务未兴垣屋頺毁敢告执事愿卒图之因命鸠工庀材百堵版筑有门可以时啓闭有瓦可以蔽风阅月竣事吉日惟戊择冠者五六人童子六七人相与呫毕铅椠其中盖彬彬乎诵之可观也乃出诸防穉而命之曰果行育徳太守之责也发包困击师资之权也初筮告再三凟凟则不告尔小子之所当研防也孟子曰有为者亦若是豪杰之士虽无文王犹兴二三子藏修游息日以记诵章句为功变化气质为尚如入孝出恭之训洒扫应对之节已具载小学题辞优而泳之有余师考之通志太平风俗士有礼义之习民无受田之家予方喜汝父兄乐教子弟而又悯汝童穉分防之尚早也既葺学宫以振边庠复浚沟洫以成稼穑而崇徳广业可不于山下之险而寓养正之功乎又尝披于易系天地之大徳曰生圣人之大寳曰位何以守位曰仁何以聚人曰财理财正辞禁民为非曰义而知王道之易易也丽江之郡汉属交趾自唐宋至元皆土秩惟我朝太祖毅然改流虽民夷杂处而沐浴皇仁日久材贤渐出由是观之则仁育义正二社学岂非革俗为政之首务欤顾名思义可不勉诸诗亦有言弗替引之小子有造则亦不能不深望于后之君子一注意焉别驾王君剑溪闻予言而作曰是诚端本之务切要之举也汝竒不敏敢不协力从事乎遂书之以为记




　　广西通志卷一百四
　　钦定四库全书
　　广西通志卷一百五
　　艺文
　　歴朝
　　记
　　平西原蛮碑记　　　　　　　【唐】韩云卿惟大厯十二年桂林象郡之外有西原贼帅潘长安称安南王诱脇夷蛮连跨州邑防伏蚁聚贼害平人南距雕题交阯西控昆明夜郎北洎黔巫衡湘弥亘万里人不解甲天子命我陇西县男昌巙领桂州都督兼御史中丞持节招讨斩首二百余级擒获元恶并其下将八十四人生献阙下其余逼逐俘虏二十余万并给耕牛令还旧居统外一十八牧守覊縻反覆歴代不宾皆頫首请罪愿为臣妾嘉其自新俾守厥旧商农渔樵俱各复其业悼耋鳏寡各安其宅变氛沴为阳煦化险阻为坦途五岭之人若出泉而观白日如蹈烈火而防清泉书上闻优诏嘉焉公卿百辟将校耆艾咸愿歌颂勲烈以铭于石辞曰皇帝即位十有五载淳风横流声教无外蠢兹蛮夷肆其蜂螫恃众怙险为人蟊贼爰命陇西持节讨绥训我师徒如虎如貔卷旗释甲先喻徳泽稔恶弗惩含虿弗息矫矫陇西砺尔矛鋋鼓奋重泉兵九天出其不意亿万踣颠来者面缚亡者染锷搜洞索厓覆其巢穴若鼓洪鑪燎彼毛毳若振飘风摧乎朽脆海宇朦朦再开天光俾祲作和化戎为农三军卧鼓四鄙罢柝原野萧条万里澄廓明主是嘉罢人是康铭之岭门用垂无疆
　　平蛮碑记　　　　　　　　　【宋】余　靖圣宋体天法道钦文聪武圣神孝徳皇帝在位三十一年天宇之内海渚之外氊裘卉服罔不率俾越五月蛮贼侬智高防邕州防其城郭贼虐衣冠驱掳稚艾遂沿郁江东下所过郡县素无壁垒猝然防至吏民弃走因得焚荡剽钞无所畏惮乃攻围广州五十余日不克大掠其民而去所存者官舍仓库而已百年生聚异域珍玩扫地无遗矣国家于岭南不宿重兵故贼起三月而后师集蒋偕张忠素号骁将相继而覆没由是畏懦者望风溃走贼益炽逼连贺毁昭宾再穴于邕驿骑继闻上甚忧之枢密副使狄公青以为将帅之任古难其才若再命偏裨事一不集则二广之地患炽而不解矣亟自请行天子韪之遂改宣徽南院兼荆湖南北路宣抚使都大提举广南东西路经制贼盗事九月拜命既受禁旅仍啓以旧镇骑兵及荆湖锐卒从行十二月至桂林督部伍亲金鼓然后兵知节制矣明年正月甲辰至宾州先是钤辖陈曙领兵八千溃于昆仑关公推其罪首斩曙及佐吏以下三十一人然后人知赏罸矣兵将股栗咸思用命是月己未引师至邕一舎贼悉其徒以逆战公之行师虽仓卒道途皆有行列贼至驻先锋以接之公凭高望防骑兵以翼焉贼徒大败追奔十五里斩首二千二百余级生擒五百人尸甲如山积于道路伪署将相死者五十七人是夕智髙焚营自遁复入于蛮中先是命湖广江西路安抚使枢密直学士孙沔入内押班石全彬过岭与广西经畧使余靖同经制东西路盗贼故命公都大提举然孙石赞谋而军中悉禀公节制贼再据邕也农者辍耕商者辍行远迩惶惶不聊其生及公之拜命也朝野之论中外懽然以方召之才兼机轴之重出剪狂蛮无噍类矣贼之巢曰广源州交阯之附庸也父为交阯所戮遂弃其州奔南蛮界中悖傲以僭称号自名其居曰云南道又曰南天国再名其年曰景瑞曰啓歴杂名其左右之人自侍中开府以下署之其主谋黄师宓侬建侯侬智忠等战没于阵未有剪其羽翼而能飞刳其心腹而能全者也故宵遁矣呜呼智高之谋十余年间招纳亡叛共图举事十余月间连破十二郡所向无前夫岂自知破碎奔走直顷刻间乃知名将攻取真自有体哉二月甲戌乃改乘辕其月丁亥至桂州诏徙防国置节度复以枢密使召仍曲赦岭南民得休息矣遂磨桂林崖石以书其勲辞曰有宋之大天覆地载四海正朔百蛮冠带蠢兹狂防起乎徼外父戮于交逃死獠界招纳亡命浸淫边害边臣罔上失职以懈猝临邕郛乘流东迈志图全越肆其蜂虿广城言言梯冲附焉攻之五旬掠民而旋贼锋一至千里无烟还据于邕五岭骚然天生狄公辅圣惟忠情存义烈志疾顽凶请缨即路仗节临戎英材云集猛将风从贼之敢鬭实惟天诱来迓于郊奄丧羣丑当我摧锋易如拉朽僭补伪署丛然授首羽翼既剪心腹既刳虽欲再举人谁与图焚庐而去回巢以逋六亲不保曰献其俘厥惟邕边南国之纪九峒襟带列城唇齿险固一失兵粮无峙庶民蚩蚩鸟惊兽疐我公之来电扫云开叛蛮斗破纲领重恢师成庙算民得春台天声远振繄公之才
　　京观记　　　　　　　　　　　狄　青大宋皇祐四年夏五月广源州贼犯邕州防之江流瀑涨东防九城薄广州广人怯战登城自固贼攻五旬云梯土山极肆其巧城坚不能下乃还经途复残二郡覆四将再入邕凡害将佐三十余人楚越骚然矣朝廷忧之枢密副使狄青抗章请行愿授成算上重其诚从之先是命枢密直学士孙沔入内押班石全彬同本路经畧使余靖经制贼盗命青以宣徽使总节制明年正月己未青帅三将兵至邕州归仁铺贼出拒战大败之骑兵追奔十五里计杀蛮众二千二百余人伪署侍中黄师宓等腹心将领五十七人死于战贼首侬智髙夜焚城自遁诘朝引兵入城俾供奉官贾荣就战所敛贼尸而殣之塜于归仁铺之侧又遣郴县尉欧有邻聚众伤还城而死并活擒而戮及奔而蹂践燔灼者三千三百二十有八瘗之城北三月诏筑其地为京观乃命立石以志铭曰庸臣司边率职不防盗起其间蠢尔异类藏亡纳叛以辅狡顽窥兹无备乘虚袭怠遂肆凶奸顺流而东列城皆空岭表骚然师徒桓桓失劲摧完天下恻然帝命枢臣握节属鞬拯坠绥残师行以律赏罸贵必其谋乃専兵家之势动静有制所击无坚吁嗟羣丑狃于常胜敢当其前驱彼犬羊敌此熊罴血膏于原弃甲如山遗骸草野百里腥膻武功外杨仁心内悯念及幽泉肩防之葬京观之封铜柱齐天大声远振皇泽重宣永镇羣蛮
　　融州平猺记　　　　　　　　【元】卢　让泰定乙丑秋仆假守融州仓皇下车瘝旷是惧虑融在万山间民受猺害顾甲子冬防贵州乙丑春防栁城夏逾浔防平南防藤之赤水顷之防郁林盗开府库剽掠元寳罪在不赦天顔震怒廷臣佥俞特命资政大夫湖广等处行中书省左丞竒珠公佩印分省平蛮统御各司褒宠有秩凡马步军二万人属之公以为西广路府州治一十有六而静江栁庆宾融猺防为甚合谋定计审势分征命元帅万努正奉往静江之西山亲王乌尔图罕董之元帅伊喇正奉往庆远兵部尚书李大成万户郑昂霄董之副帅张昭毅往宾中书舍人玛鲁董之若栁重险之要冲而融羣猺之渊薮公独先之栁而期诸将皆后防于融将为百道并攻之势以伸三军奏凯之威长驱而前席卷遗孽直抵大塘枫木林绞峒等团奏俘奏馘焚荡殆尽不逾月栁防悉平诸帅未奏功而公独先期以泰定丙寅正月十一日至融乘胜克敌十六日抵长安黄石周村督战甚急败获者墨江等凡六团钦承温诏嘉与维新公曰噫嘻好生之徳洽于海隅余敢不对圣天子之休命乃抚山川之形势按义兵之丁欵命万户哈喇布哈抵鹅颈岭武阳扶竹圑宣上徳意当雷霆霹雳之余而沐雨露沾濡之泽莫不欵甲兵降帐下万死无懐异志乃示威福遣以安居王师凯旋抚循之道责在司牧明张公榜谕以休息喜融之防革心革面凡大搔等来降者二十八团有与民交易之乐融免征役皆公力也仆衰老之踪力疲供役转输给饷幸免于罪而斯民耆耋屡请石以记公功仆慨尔叹曰惟公金貂元勲硕徳良辅忠显于国孝型于家府君八十余以山东宣慰致政公则抗章乞归欲供子职浮云轩冕孝道尽矣加以爱君忧国所至有声沐雨栉风身先士卒故曩歳克叛防于江西今则奏平猺于岭右忠职至矣衮归薇省爵秩是崇实未足以报公之忠孝八荒一霖岂独玉融之幸哉仆昔侍公而知公之徳敢因民思而勒之石焉若夫承流宣化老守之责勉焉趋事用不敢辞维时分省掾吏赵忠索正赞画居多知印达实哈雅宣使纽斡哩李肃顔必博啰驰驱王事咸有功焉融州达噜噶齐善通州判马瑛随军帐下同知张阿勒坦布哈供给军需宣力以抵于平故为之颂颂曰于戏皇元君明臣贤混一无前礼度有文法制有型万邦来臣维兹岭南地险俗顽丛生百蛮瞻天之髙势若可逃啸风号疾呼其徒如鼪如鼯以速天诛王人远临相臣専征帅将协心长披余锋笑剪渠凶后及玉融赫然雷霆熙然阳春仰瞻徳音蕞尔遗黎再造于兹万死无为凡此武功左相式隆克孝克忠融山之巅民颂石焉期万斯年
　　平蛮碑记　　　　　　　　　【明】王　臣今天子即祚之明年守臣言粤管栁庆獞防四出剽掠益横狡昏狂奔以干大刑弗戢将蔓愈蔓愈难图也惟圣天子天造神断克清大憝以武定南服诏三府元僚率兵徂征时元戎伏伯毛公适有总漕之命不果行总镇御马监太监潘公忠总督都察院右都御史陈公金并奉节钺共往视师而总戎之责总督公实兼领之犀甲熊旂锡盾雕戈舳舻蔽江旌麾遍野以镇守司设监太监蔡君昭副总兵都指挥同知康君泰两广左右叅将署都督同知马君澄都指挥佥事金君堂官君缨分前后左右哨以两广左右叅议林君璿钱君灏罗君荣佥事王君秩蔡君链暨余监诸军事以副使陈君宗徳及桂林知府汪金恩理饷事仍悉统于中军由是两广之官军及两江之目兵云合猬集亡虑十万之众而廵按御史卢君翊实専阅功纠弊之任上下同心彼此戮力罸既不贷赏亦无吝是以所向无前以战必克自冬徂春用兵十有一旬捣巢扫穴斩首防千级其为蛮所胁从及愿听招徕者并释之仍属分守右叅政杨君茂元辈处分呜呼伟哉余闻古者天子之牧四边也其义羁縻勿絶而已我国家圣神相继威武彰大湛恩汪濊风之所被罔不披靡顾兹蛮獞乃敢跳梁山泽杀人掠货结巢据寨重为疆场之扰何耶盖蛮獞异类者也其暴虎其贪狼而其防猿防也惟在乎治之者得其要御之者有其备斯则疥癣之患有不足为吾患矣盖天下之事莫难于兵天下之才莫难于将夫统十万熊罴之士防虎之力制之一非其道则若奔马之辔不为吾用矣况使之触白刃冐流矢赴死如赴生趋劳如趋逸非仁不能以懐非威不能以戢非断不能以行非智不能以谋非信不能以服又必如珠之走盘如环之无端不胶于一定不狃于一偏则兵未战而先胜矣惟吾总督公具文武全材行事适机宜而风采足畏爱凡军中事无大小诸军必谘而后行文移山积日复旁午公则批荅如流尤长于用兵所谓一众人心力耳目使所至如时者公实有之出竒制胜决防料敌虽古之名将何以加焉总镇公镇静有容不立町畦事之出于总督公者若自己出未始嫌于逼己所谓事成于同者非耶噫斯举也铿鍧炳耀荡人耳目吾不知南仲山甫之在当时亦若是乎烈耶其事固无可纪耶于是栁州知府刘琏进而述父老之词谓马平在国初本十有八里永乐三年獞防起有韩总兵者督兵捕之而芜其田乃为庆远宜山河池之獞所夺遂并十八里而为七宣徳三年有山总兵者调兵勦之而反为防所袭置横罗归安堡以守御之景泰初元羣防蠭起聚至万余围栁州城几防贼势益炽遂并七里而仅存一里之半嗣是以还旷诛数纪盖羣凶猾防不谓复有兵能压其境者矣今兹乃若摧枯拉朽之易而又奋余勇出异谋开峡道以通襟喉置哨堡以示保障七八十年凶悖之气一旦销沮殆尽户口赋役复归版图见百年之所仅见为前人之所未为有功于生人大矣非托诸文字之雅乌足以眎近而远余诚儒生濶畧不适于用谬承台檄躬在戎行虽获寸尺之功亦犹丰山之钟霜既降则铿然鸣盖气之感非自能鸣也听于下风窃自增气故不辞而书之亦欲效苍蝇之附骥用垂斯名于不朽故特强顔为之
　　平思田蛮记　　　　　　　　　王守仁嘉靖丙戌夏官兵伐田随与思恩之人相比复煽集军四省汹汹连年于时皇帝忧悯元元容有无辜而死者乎廼命新建伯王守仁曷往视师其以徳绥勿以兵防乃兴师振旅信义大宣诸蛮咸慕旬日之间自缚来归者七万一千悉放之还农两省以安昔有苖徂征七旬来格今不期月而诸蛮率服绥之斯来速于邮舞干之化何以加焉爰告思田毋忘永徳爰勒山石昭此赫赫文武圣神率土之滨凡有血气莫不尊亲嘉靖戊子年春臣守仁拜手稽首书臣林富张祐刻石
　　平定安南碑记　　　　　　　　罗钦顺安南黎氏受命天朝以有其土六而至于譓权移身窜不复能国其臣莫登庸者因而据之踵袭故常妄自尊大两广暨云南抚臣亷得其实具以状闻皇上赫然震怒谓黠酋敢尔悖逆法所当讨遂允廷臣之议将兴问罪之师兵部左侍郎兼都察院右副都御史蔡公经方提督两广军务首被命调集兵粮相机抚剿公博谋精虑规画皆以时定遂檄谕登庸父子使知大义所在迷复必凶复榜谕其国中士民俾各倡义输忠以转祸为福贼党闻而惴恐然犹时出谲计既卒不得遂乃具降表悉以其土地人民之数来献伏听天朝处分公于是为通其表于朝佥谓夷情叵测且臣礼未纯不可许上以为然乃申命咸宁侯仇公鸾总督征讨诸军兵部尚书兼都察院右都御史毛公伯温叅赞机务玺书敦遣授以便宜之权二公乘传至梧闻贼计尚懐犹豫毛公曰是制之在我乃更檄问登庸乞降之诚何以表见度其未即应遂指示诸将佐分领精兵十余万列屯界上将尅期进取贼益恐亟以书来愿束身听命削僭号奉正朔归侵疆土地人民悉听处分者一如前章而哀恳加切二公乃以便宜许受其降直关城之北为坛至日昧爽设龙亭于上覆以黄幄旗纛仪卫以次毕陈文武官僚分班拱侍门既辟登庸繋颈以组令其侄文明奉表前进躬率诸小目及耆老人士跣而趋至坛下俯伏以俟执事者宣布朝廷威徳莫不竦听乃受其降表登诸案而释其缚登庸仰瞻黄幄拜稽益恭其国人遥列关外者亦皆北向稽首无虑数万少顷登庸遂趋诣军门俯首再拜跽听训辞总戎为言自非皇仁如天汝安得复有今日其归俟命于国中复再拜而出喜浮顔面嘉靖十九年十有一月三日也于是闭关彻卫申固封守公私上下皆相与事事如平时懽呼之声不逾旬而徧于四境流闻海内莫不熈熙如也降表闻皇上察其诚至特矜而宥之复念其士民表请之勤授登庸安南都统使仍许世袭论功酬劳毛公加太子太保蔡公陞右都御史仍旧镇暨仇公均受上赏其余陞赏有差于是广中诸士夫相与言曰自古制御蛮夷固非一防然或倾天下之力而后济其亦惫矣今兹之役师集而未行粮具而未裹而登庸悔罪乞降皇皇焉如弗及是岂偶然也哉良由我皇上神武圣文声光畅达于无外故绥之即来二三大臣一以尊主庇民为心而不为身谋故诚无不动信可谓无前之伟绩已然非托诸文词施之金石将何以垂示万世乃具书币遣梧庠训导刘铎来谒余文饮顺卧病山庐既愚且耄然事端初发未尝不与众同忧及兹侧听懽声又不能不与众同乐虽文辞萎弱窃以为晩年之幸殆无以加此诸君有请其又奚辞顾兹役之预有劳者武列自总兵副参下至千百夫之长文列自抚按藩臬下至库筦廵逻之微不能尽载官爵名氏谓宜着在碑阴并垂不朽若参政翁君万达则勤劳最着众论攸归又不容不表而出之也其事既备遂声之以诗诗曰虞有顽苖迷帝之则师弗穷征终然来格兹事辽濶累代无闻不图今日见此殊勲逖彼安南世修职贡黎裔寖微贼臣乃纵涓涓莫御遂至汤汤逞其诈力乱我天常命将徂征皇威有赫将则元侯上卿赞画抚临重镇亦既得人万全之举属此三臣调度既周询谋亦广文告之辞明如指掌白旄斾斾虎旅桓桓先声所震甚惊湍企仰军门输诚恐后函表囊书戴星而骤重关夙啓黄幄高张素衣委地长组縻肮土地人民天朝所有腰领获全死甘速朽羣公上请天子曰嘻涸鳞穷兽忍弗生之悔悟方新惟新是用俾为都统以辑其众交人惊喜有陨自天百拜稽首天子万年思昔舞干文徳何盛嫓美重华惟皇明圣除凶有命大义聿彰包荒有裕祖训弥光亦有忠良齐驱并力动必应机谋无容隙阳开阴阖黙契皇何顽不感何塞不通南徼既寜万邦胥庆正徳厚生式符嘉靖洪纎咸遂飞走攸同勒辞贞石以诏无穷
　　平蛮碑记　　　　　　　　　　张　岳嘉靖乙巳春诏提督两广军务都察院右副都御史张岳总兵官征蛮将军平江伯陈珪征剿马平县五都诸蛮蛮据危险为巢以十数大者五六百人小亦不下二三百多储蓄藏以防征秋八月征兵悉防龙城分为三道右叅政郑防监叅将戚振统南丹兵由中道以向鱼窝雷岩同银北岸左叅议赵崇信监叅将孙继武统那地兵由东道以向马鞍平田北册洛满南团口巢副使魏良辅监都指挥李霁统东兰兵由西道以向都博高桅龙船九月丁夘诸军按道分攻雷岩北岸平田北册洛满都博克之遂进围鱼窝马鞍高桅诸巢冬十一月幕府至自苍梧广东右叅政张烜从留叅谋画又檄副总兵程鉴驰入兼统诸军昼夜督战攻技并设无遗巧贼亦随方为备明年丙午春三月佥谋缓攻以弛贼备撤围若去之而旋复乘之各募敢死士缘石壁夜登夺其险陿据之诸军以楯相拥翼继登战于陿中又战于支顶且登遂至絶顶火炮矢刃迅激交发呼声震山谷夏四月甲午马鞍破丙午鱼窝破鱼窝者尤险恶自国初以来凡四攻弗克至是与马鞍俱破蛮中震恐因抚辑余党分兵屯守防旁近居民耕种遂班师是役自秋徂夏岭外行师未有若是久者而将士效命谋猷壮武异论莫能哗久益奋厉迄用有成功以仰副圣天子诏命是月幕府移驻栁城既又至千蔓周观营垒阅诸将功最叙刻于崖石山可平石可砥惟圣天子威灵彰播遐迩亿万斯年永永无已
　　吴中丞平岭西前后功记　　　　王世贞前是吴公以御史中丞抚岭西而岭东西无不被防者当是时御史大夫凌公以十万众荡平诸巢穴而独以西防属公公练卒搜乗广储蓄申赏罸转怯令勇因形为势防已歴歴堕股掌间而防谍得昭平三屯最强而孽最甚即励将士卷甲而趋大破之穷追出其背掳斩渠酋以下千三百七十余级俘血属三百有竒牛马粮仗称是防上加禄一等锡金币优奬已北三河池咘咳诸防复丛起公议先其急者选将士分道袭击复大破之刜其腑掳斩渠酋以下四千八百余级俘血属三千二百有竒牛马粮仗倍蓰于前防上诏录一子入胄监锡金币差次之而公已入为右司徒矣未得代丁内艰去当公之破贼时辄行视要害立城邑民人其良者而储胥之俾専精其力终南亩画赋给役比于中土天子时时心念一卿士能寛我南顾忧今者安在盖甫服除而太宰以全岭之大帅请即进公御史大夫尽防岭东西诸将吏民一切得便宜从事于是岭西之诸将吏民懽忻鼓舞若离乳之赤子复归父母之怀而其威徳之所流闻则岭东之人望公亦若望歳公至而士饱马腾将吏觊勲唯敌是求公曰不谷拜天子之命绥靖若曹不可究武姑与时消息久之府江之大桐江猺起与平乐昭平永安茘浦猺媾而抄畧行旅剽防庐畜浸淫及远众议大征公曰大征费钜莫措也且示之声廹使匿也潜分兵为四哨属文武大吏将之凡十余战躙其穴百十余处掳斩渠酋以下千余级俘血属百有竒抚而即业者五百余家而亡何金鹅松栢深埇等防复继起公即移师合岭东之劲为五哨分道掩击复破之掳斩渠酋以下八百余级俘血属二百有竒先后防上诏录一子入胄监锡金币如前盖闻之岭东之地沃饶而其三垂廹于闽粤及西南诸水国无所不通道是故利在海而害亦在海岭西之地墝埆深岩大壑箐棘毒瘴往往而是自职方之图益辟而与猺獠接其人皆喜乱不忧死胜则猬集败则鸟窜是故利不在山而害在山岭东之害故骤发骤定且无论国家之于猺獠取覊縻而已间不胜其扰一搜捕之然亦仅仅取惩艾虽以韩襄毅之果王文成翁襄敏之算亦不能尽快其志自隆万之间执政者始务以威胜之决防除剿于是凌公与前后大帅殷刘诸公皆极其兵力不避镆鎁之憯而贼之授首于锋铩者十已八九矣公之佐诸公当右臂时其兵力不逾贼胜乃能鼓其所不足而掳斩恒过当及其继诸公为大帅其兵力数倍贼矣顾必抑其所有余而掳斩若稍不称防亦不时上公岂不爱肘金横玉之报顾上以节县官之帑而下以惜生人之命其爱有甚于肘金横玉故也语云霜雪之后必有阳春吾兹为岭右称休矣召穆公之诗曰矢其文徳洽此四国公岂不亦仁人长者哉公故与余知交而中表陆生某衔公徳自岭归而以事状授余余为之叙其畧如此陆生倘以示公则为我并告公公今政成且入辅矣即有代者愿以班定远之语任都防者语之也公吴姓名文华尝视学其地有贤声当二千石吏治时为天下最拜玺书金帛之赐云不独以武功显
　　平古田大功记　　　　　　　　张　翀隆庆四年皇帝念广西地方近为诸峝蛮所蟠据县日以削乃下廷议诸大臣议曰广西南制交阯西控滇贵北连荆楚盖天子所以藩翰边陲之国也诚不可委之不治然非専敕抚臣特有才望者以开府其间殆不能有成功乃简石汀殷公某以都御史授节钺而来维时兵部左侍蟠峰李公某为总督素与公志同道合公既至即檄诸司议所宜先适今都御史华溪郭公某为左辖力赞公先平古田盖古田自治以后官兵败绩县治湮没甚至越防城戕命吏罪莫有加焉者公意遂决七月征各司兵凡十万人总兵官俞君大猷总其事以叅政柴君涞叅议龚君大器副使郑君一龙应君存卓卲君维中佥事金君柱等各为监军督饷以副总兵门崇文叅将王世科黄应甲游击丁山都司钱鳯翔董龙鲁国贤等各为督哨分七道进凡三阅月破巢六十有二斩首级七千四百有竒俘获贼属牛马器械以数万计我兵无一摧折者生擒首恶韦银豹等械送阙下皇帝称赏焉各晋秩有差公又疏复县治改为永宁州即其下六里最顽梗者立为三镇以分其势而扼其背焉可谓经畧之全能矣即今桂林以西民猺乐业岂非广右用兵以来二百年之伟绩欤广之父老子弟及卿士大夫莫不感公之徳思以铭之百世某里人也胡能赞一辞哉因不揣僭为之言曰同一古田也在先朝之初则以三省之力而不能救诸将之倒戈在当今之时则以八十年之险而不能保数旬之破竹岂其时有难易抑亦事有优劣欤尝推其故有三三者何天子保治留心四夷而硕辅元老鋭意安攘之烈故公得以无内顾而展其才此成功之始也公又以豪杰之才光明之度壮猷多算不夺于羣议而一时文武诸贤同心戮力此成功之中也收兵之后不事虚文必分势立镇以坚其无反侧之心此成功之终也非始不足以乗事机非中不足以决大防非终不足以保长治然则是功之成也不亦有然哉虽然某犹有说焉汉赵充国经畧先零之时两将军与中郎将出击降斩万余人诏罢兵矣充国独留屯田明年五月又降斩三万有竒乃请罢兵屯古人经畧长久之计不可见乎是故广西之防亦多矣如古田者不暇悉数古称唐虞之仁不能柔秦汉之勇不能威信未易言也所深幸者有石汀殷公为之于前而又得华溪郭公继之于后二公皆当代豪杰其所树立皆非寻常可同日语者则吾父老子弟享太平之泽宁有穷欤宁有穷欤某不敏敢以是刻石告之将来
　　平府江大功记　　　　　　　　张　翀维广右崇山大谷逶迤数千里蛮生其间负险易乱自秦以来教化所不能行恩信所不能结唯在乎威之而已威之为道小之则剿大之则征岂不存乎其人哉诸蛮自荡平古田之后稍事敛戢唯府江猺獞当全省襟喉之防由正徳己夘以迄于今防六十年矣其间负固阻塞刦掠占据使一州五县之内行旅官民田粮府库受害有不可胜言者虽仁人慈士犹且奋臂况以豪杰之才总文武之寄者哉维时巡抚广西副都御史莆阳郭公某适膺其任公盖忧民之深防事之熟者防提督两广兵部侍郎兼佥都御史古歙殷公某当古田戡定之余有荡平全粤之志乃各疏其状于朝朝议以为稔恶不讨无以固招徕者之心不如征之便而以先后巡按御史李公某唐公某纪察之二公极留意地方者命下之日公遂调计兵食发左右两江之卒凡六万人以兵备副使郑君某分巡副使金君某佥事夏君某为监督官以右江叅将王世科都司钱鳯翔王承恩原任都指挥使董龙为统督官总理粮饷则以叅政胡君某纪验功次则以副使刘君某至于总统一切军事又皆属之总兵官李君某于是分布既定谋猷载同诸君罔不矢心戮力驱驰乎师旅之间兵进于隆庆六年之冬止于万歴元年之春正月贼来迎战者随戈而倒各退保坚巢即分兵攻之战愈力贼各堕崖而下无不克者凡斩首五千级俘获数万头招降者不计其数何其伟哉报至天子嘉之恩赉各有优渥公又以大征甫毕善后宜图爰酌六事上之六事者复土司设専将通水陆处兵费定县治分田粮而以兵备副使徐君某叅将王承恩终其事至今三峝两岸之间谧然称顺治之境矣嗟乎一府江也未征之前商旅日阻州县日危田粮日损兵费日繁既征之后阻者通矣危者安矣损者增矣繁者减矣何旬日之间而先后顿异如此耶譬之居室然千金之家久而不治日为风雨侵愈支愈败矣善居室者不以一劳为惮即其敝而新之有不焕然改观者乎是故因循迁就者养乱之原也任事忧民者地方之利也故曰存乎其人而已某里人也抱桑梓之忧昔尝鸣之阙下久矣乃客歳闻古田平今又府江平宁不大有懽快乎睹淮蔡之丰功乏昌黎之健笔爰效厥义用附里铭铭曰险彼府江蛮负为限几六十年咽喉之患帝命方叔爰整其旅睠焉南顾施此时雨维此方叔王命是膺谋似泉黙断若雷声乃秉天戈深入其穴电扫烟清霜飞尘絶我猺我民我峝我谿何以善之屯田便宜肤功既奏帝曰孔嘉恩赉有渥光于邦家父老曰嘻覩此洪造愿言根除百年是保
　　平北三大功记　　　　　　　　张　翀广西之防在桂林苍梧则有古田府江为最在栁庆之间则有懐远八寨北三为最古田府江怀远诸贼先是都御史巡抚殷公暨华溪郭公次第平之矣唯北三八寨至今未平疮痍未起加以蛮性变诈巢穴险阻当事者慎重之也万歴五年小江吴公适开府广右訏谟胜算武纬文经乃檄地方诸执事者曰惟广右僻在南疆猺蛮为害梗化久矣其议所宜先加兵者执事议曰今之防莫忧于八寨北三其八寨业已招抚徐观其后而北三者则跳梁已极且立赤帜于诸蛮之间使北三不惩则诸蛮不慑诸蛮不慑则八寨之抚不坚宜先加兵无愈于此者吴公曰善防栁庆守巡各以迁职去公遂檄永宁兵宪吴君善来经畧其事焉吴君行公戒之曰兵贵潜机使敌莫测近而示之远者法也君其先声指咘咳河池乎吴君曰敬闻命矣公遂征兵于各土州司防守巡该道陈君俊尹君校各次第抵任二君素沉几谙练加以受成于公而又合谋于吴君其猷益壮矣乃以右江叅将倪君中化统栁庆诸兵而迁来三哨则属之永宁叅将王君瑞焉兵果先从便道故为声影于河池咘咳之间贼不以疑也不数日则兵趋北三诸贼以为从天而坠已不及掩耳矣兵进凡三十日克破巢寨一百有竒擒斩四千八百名颗而俘获贼属视擒斩倍之牛马器械视俘获又倍之自广右用兵以来神速称快未之有也公又疆理土田分兵屯种益为善后计凡八寨以南河池以西靡不聨络待命恐恐焉不保旦暮岂有纵横出没如昔日态耶绩上上嘉之晋公大司徒郡中乡大夫及父老子弟各置酒为地方庆且诣守巡使君请记使君转以属仆嗟乎翀胡能为公记耶昔石汀殷公平古田仆书于桂林华溪郭公平府江仆书于苍梧今桂林苍梧之间颂二公之功者尚浮于仆之文是其文不足而其功常有余也况公之北三又事倍于古田府江而他日颂公之功者岂不益浮于桂林苍梧耶卉服椎髻鸟语狼心不示其威则不惮也平祸定乱昭徳垂信不假诸勒则不也南山之石玉屏仙变风雨不来千载一日此非公之碑如有待耶于是父老子弟争趋而磨悬崖而书诸峝猺獞莫不相率来视以手加额曰南蛮何敢反乎何敢反乎张翀闻之乃从前数广西之防几已殆尽遂援笔为记
　　平怀集峝蛮碑记　　　　　　　管大勲两广故百粤地国家并建两省剖土分疆若犬牙然懐集介封开阳贺间蛮獠错居而金鹅松栢古城水细黄沙等峝皆贼巨窟联络深埇湴峝诸巢每一出没两省骚动事亡论已隆庆初剧贼陈龙洲伙众流刦百户朱裳死之万歴以来肆刼独周越刼西水攻防坊郭里杀新民罗廷朝阻截知县江道罪亡赦歳甲申冬贼首严秀珠车廷惠刘高万徐廷郑明端欧福正吴朝海等纠党三百余剽宁峝抵下埠冲寨门掠开建蔡村封川文徳乡戮居民黎世通等掳男妇财帛势猖獗官兵不能克总旗史二死焉当是时我西粤方大举府江贼乗虚至梧肇两郡震骇总督连江吴公赫然曰怀贺封开吾重镇肘腋岂堪此鸱獍诪张兽咆哮邪夫主上授节总制正以两省卒警兵力牵制便调发扑灭尔廼防廵抚龙溪吴公巡按姑苏黄公驰奏阙下檄苍梧兵巡佥事来经济暨岭西兵巡副使王泮府江兵备叅政叶朝阳决防议剿密行广东巡海副使陆万钟罗定兵备佥事郑人逵挑总兵标下东西两山精鋭三千名发浔梧叅将部兵并归顺都库二土州戍兵三千五百名分五哨选将辕门咸防梧盖若声援西讨者贼不为备以乙酉歳二月二日癸夘啣枚齐发叅将戴应麟领伏虎哨克松栢埇七金鹅三峝斩严秀珠原任叅将王如澄领兰峝哨克古城上下二峝斩郑明端原任叅将魏宗瀚领石牛哨攻深埇佛萎厐埇诸巢克之斩刘高万原任游击沈茂领防珠哨攻水细白莲黄沙龙塘诸巢克之生擒徐廷穏原任守备杨寿甫领仇峝哨攻大湾磨刀企埇诸巢又克之生擒欧福正贼奔崇崖据险结阵拒敌诸将士奋勇并力仰攻甲辰捣青水尾丙午奔铁防山戊申破饭甑埇庚午扫大湾山贼披靡俘斩有差怀集县知县林春茂督兵把截燕岭三妹等山生擒吴朝海残党窜匿岩谷中甲寅下令摉捕悉殱之抚铜钟牛栏良猺四百余垦田立营留兵屯守己巳班师是役也擒斩首从贼总八百有竒俘获贼属男妇二百余马牛器械称是师行仅逾两旬众不满七千兵无加饷神谋妙算悉禀于督府而批捣之竒戡定之速盖有莫测其几微者猗欤休矣上闻并录府江功赐玺书出金帛爵督府吴公子一人晋巡抚吴公禄一级余将吏次第叙赉于是梧郡太守林乔楠同知邹通通判李先春刘学恂推官庄敦义请纪其事勒之懐山俾百蛮凛凛永永向化云
　　平妖懋绩碑记　　　　　　　　陈　瑶思郡自文成迁化以来士民安堵刁斗无闻迄今被其休者士颂于庠民歌于野嬉嬉然共享康泰无事之福乌覩所谓潢池弄兵山林啸聚睥睨神器狡焉造反也乎何隆安县贼马日仙者身挟妖魔愚惑众庻自拟齐天擅以天爷自号谓能驾天骥遣神兵通上帝所至愚民奉若神明遂建号太平元年颁建已歴日立将相设官僚纳叛招亡聚徒满山张牙布爪犯我疆域阅兵于膺旧之墟旗鼓若雷声震天地四野流离万民惶惧势亦急矣斯时也急剿则根蒂易防观望则滋蔓难图是非运筹帷幄决胜千里焉能扫荡妖氛保全庶类也乎朱公讳国玘浙之严陵人起家文学更谙韬钤平时而政若春温有事则令严秋肃画计如神见机独蚤遣官兵以扼其咽喉调土兵以破其胸腹加之县兵扼絶于前道兵轰列于后四面交攻羣凶丧魄余党散亡渠魁分析遂尔威摧陈探穴擒虎其令司官徐士焕哨总杨玉保防思尧擒陆士宗林才等于定罗之疆者公以竒兵用也其令经歴胡湜父子不避九死躬冐矢石擒马日仙于杨墟之界者公以正兵用也其令富贺邑侯亲督乡兵擒陆应宇于陇建之岩者公以完防胜也公夙夜筹谋卒致元凶献馘魍魉潜形疆圉清宁中外禔福其所保防者宏其所奏绩者大仅仅一石讵能揄其美也哉乃荐绅黄玉铉孝亷防凌云明经张鹏翮等惓惓问言于予以勒其私予言不文因质叙其勲伐以镌于石俾万世而下咸知公之盛绩谨为书石永记
　　归化图记　　　　　　　　　　田汝成太平归化图者龙州僯宜防窖宜阳诸十八村也故为左州属左州土官黄仁之谋立也使人私于龙州赵奎曰仁不忍宗祧之故而有防墙之争四顾寡援仁又素贫愿以君之灵定之使仁得奉其祭祀惟是先人之土田不敢爱其以腴沃若僯宜十八村者为君供汤沐具四十年奎欲毋听或说之曰左龙隣也缓急人之时有恤隣周急仁义事也奈何勿听夫彼与其弟争欲以贿朦不爱其土地而求货于我事济是我有大造于左州弗济则十八村者自在也君何恡焉奎许诺假四千金卒定仁位后四十年而奎子帖坚嗣左州以十八村请帖坚怒曰我生髪未燥固知十八村我属也弗与后仁孙昱以罪诛左州置流官龙州喜曰莫予夺也已帖坚六而至赵源源死而有韦应之祸龙州乱无主都御史林富令赵楷以官譲其兄子寳而令寳厚赀酬楷豢鸡之税十八村与焉楷素狙诈多党与凶弑两主乱龙州者垂三十年得田愈恣州人畏之于是虽左州不敢颊十八村矣然左州太平府属龙州则否而十八村环太平府郭又太平故无附县故十八村为左州则太平不以为逼为龙州则太平孤立土酋重大惧不能自存正徳间知府胡世宁详督府请追夺龙州十八村环太平置附县视他府时不主其议寳赂楷时亦有言于督府者督府方幸楷还寳官不暇省嘉靖十六年楷复弑寳而朝议有交南之师太平当交人首壤于是府人诉单弱愈急且曰即有警是无太平也督府忧之属兵备副使翁万达为计翁曰太平以十室居土酋中何异肉处虎口承平无以自存矧此军兴夫楷三弑主而自立一旦虑诛合谋交虏囊太平以提我揺动非小请先诛楷楷诛则村复村复则县立县立则府实乃可有争设计擒楷翁擒楷谕以立其子不絶赵宗因曰汝子三尺之婴必立之者以赵氏世有龙州所谓定分也龙州乱垂三十年一旦待襁褓而定者以簒夺必讨罔可逃刑所谓天宪也汝不死不足以明宪十八村不出不足以严分楷涕泗请死曰即是所以生楷也手条列十八村籍上之翁廼徙崇善县附太平府而以十八村为崇善县归化图编户十里檄知县徐锜指挥王良辅经理其详锜良辅来言曰新民多偶语疑有变于是翁曰督府下令以十三事抚新民内二事定赋税二事均役力一事言立社学敎弟子事毕而楷妻黄氏亦时时向州目农贤辈流涕曰今天官定我家十八村故左州属若辈无观望揺煽祸赵宗也新民大定遂徙崇善谕曰鲁颂有言戎狄是膺荆舒是惩孟子亦曰用夏变夷未闻变于夷者也夫有苖弗格文徳是勤鬼方三年逺役未惮何者区域有殊含生则一则圣人内夏外夷仁至义备法天资始体地含宏内寜之余外顾不废以故人文日开声教逺被四峝十八村者穴蚁辙鳞何所轻重歴年既富遂啓戎心婴情金玉徘徊鸡肋彼狂何知日寻祸乱是故忠州之酋宜抚而四峝之富不可继也龙州之孤宜恤而十八村之约不可寒也于赫翁公执我天宪戡乱以正刑防饵以信愤继絶以广仁征盟以崇信膺惩协谋变易合道不其伟欤说者谓龙凭之变为始条理事南太此举为终条理事岂不以龙凭之事折冲樽爼屠剪鲸鲵劳征裹甲功崇止戈决策为难运筹居上此特开诚布公驱逆效顺较之于彼似为雍容尔乎于戏轮辕既饰或摧于碕楫柁备施或洄于波收彼粗悍如捕犇翔置我藩篱饮啄无扰而且反侧悉心觊觎絶计孰谓终条理者为易易耶智者知之可为道也



　　广西通志卷一百五
&lt;史部,地理类,都会郡县之属,广西通志&gt;
　　钦定四库全书
　　广西通志卷一百六
　　艺文
　　歴朝
　　记
　　桂州新城记　　　　　　　　【宋】王安石侬智高反南方出入十有二州十有二州之守吏或死或不死而无一人能守其州者岂其材皆不足欤盖夫城郭之不设甲兵之不戒虽有智勇犹不能以胜一日之变也唯天子亦以为任其罪者非独守吏故特推恩褒广死节而一切贷其失职于是遂推选士大夫所论以为能者付之经畧而今尚书户部侍郎余公靖当广西焉寇平之明年蛮越接和乃大城桂州其方六里其木甓瓦石之材以枚数之至四百万有竒用人之力以工数之至一十余万凡所以守之具无一求而有不给者焉以至和元年八月始作而以二年之六月成夫其为役亦大矣盖公之信于民也久而费之欲以卫其财劳之欲以休其力以故为是有大费与大劳而人莫或以为勤也古者君臣父子夫妇兄弟朋友之礼失则夷狄横而窥中国方是时中国非无城郭也卒于陵夷毁顿陷灭而不捄然则城郭者先王有之而非所以恃而为存也及至喟然觉寤兴起旧政则城郭之修也又尝不敢以为后盖有其患而图之无其具有其具而守之非其人有其人而治之无其法能以久存而无败者皆未之闻也故文王之兴也有四夷之难则城于朔方而以南仲宣王之起也有诸侯之患则城于东方而以仲山甫此二臣之徳协于其君于为国之本末与其所先后可谓知之矣虑之以悄悄之忧而发赫赫之名承之以翼翼之勤而续明明之功卒所以攘戎夷而中国以全安者盖其君臣如此而守卫之有其具也今余公亦以文武之材当明天子承平日久欲补弊立废之时镇抚一方修扞其民其勤于今与周之南仲仲山甫盖等矣是宜有纪也故其将吏相与谋而来取文将刻之城隅而以告后之人焉
　　宜州铁城记　　　　　　　　　黄应徳岭右自淳祐以来数传云南有寇患朝廷重我南鄙移师戍之今大帅寳文胡公时以郎官转对上前独谓遣戍非经久之策当如李徳裕筹边故事按山川道里择险筑城以扼其阻上虽下其议未果行也寳祐甲寅秋前闻复棘上思公言乃复经畧一道公至阅履封以宜当西南夷间道必能干城者可畀虎符得武经大夫云侯拱守之侯诣帅府受约束公曰惟事事有备无患耳昔刘宋元嘉时佛貍未入寇旴守沈璞独以郡居要冲缮城浚隍上下皆谓过计及魏兵南向所至赤地而大将臧质特借璞城以完往事明验可见已今震于其隣独不当为彻桑计乎侯奉命惟谨至宜顾城陋不足恃则经营距郡二里而近有山环绕皆峭壁悬崖内可容万灶飞泉石井取汲不竭侯熟视叹曰防险无逾此矣及闻于公公以闻庙堂得防以币百万下之郡鸠工计材伐石畚土因山之势聨络而城之周遭一千八百余丈为墙为门悉与山相缪山之前下瞰龙江后倚天河四面形胜屹然天成钩冲肉薄无所施也凡州县治寨舍糗粮器械峙积之所咸备而侯未以民迁始徙附邑宜山治焉然宜民知保生聚者亦莫不适有居用永地于兹新城又以见侯之是役非独地利人和从可知矣役始于乙夘季春之望讫于仲冬之朔指授规画必躬必亲其董而相之者郡从事钟嶅文学掾林均清逺节度推官顔得遇也城成以其砌叠皆石乃名铁城图上帅府寳文公命应徳记之夫王公设险以守其国地不能自为险也而设险则人力存焉重门击柝以待暴客为暴者不必有也而恃吾有以待之易前民用岂我厚诬今宜得侯为保障重门设险于以御侮备患也何有是为记
　　重修藤县城记　　　　　　　【元】吴　琼广右之地西接苖蛮南连交阯惟藤最为冲要盖以其左右江东流而经其城之北绣江北流而逾其城之东二水环流接于东广舟车辏集人物繁稠古城方有五百丈自宋末归附至今圯坏久矣至治间始有峝冦自右江乗舟出没行刼往来任守牧者每遇警急立栅隄防而已矣天歴乙巳冦猖獗从绣江下攻陷其城杀伤军兵自后来攻一十七次纵火焚荡民舍官廨神庙悉为煨烬至顺辛未春朝列大夫三峯文侯魁来知是州下车之初首询被陷之故慨然发愤遂集诸父老防议因古城旧制而增损之务在于不扰而办然以本州版籍遭火不存乃督属邑各社农业丁口验丁数派每十丁修筑一丈立定规模传之久远但有损坏随令修葺于是民皆欢喜趋役旬日之间城堑新而秋毫不扰敌楼雉堞耸汉连云为岭外之杰观矣乃分布军兵措备攻战之具严加守御至于四境亦设猺目官给旗号法令严明队伍整肃壬申二月初二日冦有四百余徒乗舟至城门侯乃将帅军士赴敌杀获旗头苏为等三名射伤颇众又分攻东南二门城中筑御谨密冦各退散向梧而去是歳五六月间冦数次往来皆潜踪而过不能为害癸酉正月二十七日有冦千余徒乗船百余艘是夜舣于城之西岸见城防守严备不敢向而下梧遂流攻刧封肇诸邑杀戮军民横尸蔽江至二月初十日从州北潜地而回于是州人益感侯之力而远方商旅邻郡士庻扶老携防而来托者如归焉侯乃西郡世家显仕于朝自负器望出守于藤适际蛮冦作孽岭外二广海北三道多罹其害独藤城残破之余得侯为完修蛮冦避不敢犯譬犹廻狂澜于既倒矻砥柱于中流焉信其难矣其他丰功盛徳形于歌颂登于篇章于此畧之可也兹以藤人父老备修城之迹征言书之于石予嘉是事而敬公之徳遂为之记
　　静江新城碑阴记　　　　　　　杨子春广西古南越地当楚越之交秦汉为南郡史禄开灵渠漕运乃通歴代更革不一隋废始安郡为桂州总管府置大使唐因其旧寻改大都督府后又陞为节镇宋置经畧安抚司国家混一寰宇建元帅府立亷访司以糺劾一道稽之分野则唐僧一行宋苏文忠公诸说以湘南为鹑尾之次桂林当轸十一度其论廼有所据我朝承平百年蛮夷率服城池稍以废弛至正十有一年监宪伊勒济哷公宪副是邦明年淮右盗起湖广不守贼遂入湖南衡永皆警岭海震动公谕众曰八桂根本一十六州国保于民民保于城乃议建筑城池以为设险守国之要遂捐俸于官贸易海鹾积以歳月息倍至万经制之费皆出于此以至正十二年冬十月甲子鸠工军民就役者五千余人自北而东由南而西城广袤三千七百丈监筑官吏分命督役人各赋四十丈凿石于山督工吏士凡二百余人计日取石皆有数工匠及军民充夫役者日给盐折钱一百文廪米三升凡城内外自顶至踵皆甃以大石沈米为膏炼石为灰捣如墐坭涂泽其中城两厢皆砌石三重基址坚厚自下树石栉比而上端方周正文理致密缭绕周廻一十余里起于东北寳积山连风洞因山为城增卑益高筑女垣建睥睨各数十百又东为就日门又东为癸水门为行春门又正东为东江门正南为安逺门为通明门左为掖门以达东江门又南为小南门又西为丽泽门为西成门西北为寳贤门正北为迎恩门为安定门为拱辰门为镇岭门城门皆建楼阁设闉阇其最大者为逍遥楼下各为磴道以便登陟敌为台者三十九台上建楼楼皆外向以便观览敌之中又其大者建雄边楼城门楼阁其高广又倍之守城吏士为周庐五十三所以庇风雨城上垒陴外向皆有箭眼内亦设女墙以防坠佚城之颠面皆砌以砖石其平如砥外筑阑马墙以防城轮奂一新雉堞相望流水萦带羣山耸立长虹夭矫烟云相连诚一道之伟观也肇基于至正丙申之冬竣事庚子歳之八月凡一歳耕获之时休暇以恤民力以实计之四年而克成厥事其勤可谓至矣城以丈计三千七百有竒城高二丈有竒城面濶三尺有竒以丈计当用之石一千余枚为石三百一十万八千有竒工石之工以日数之六十三万五千五百有竒军民夫役之在官者以日数之一百二十四万六千四百有竒城台之楼以间数之一百七十五楹有竒竹木之数计百余万灰与米和而为膏计米四千八百五十石有竒灰以石计三十余万有竒瓴甓之数三千万有竒金铁之用以斤计之一十万三千八百有竒财用之广盐以引计九千九百有竒折缗钱三十九万一千七百有竒军民之役于官者佣工廪稍为米三万一千七百二十石有竒犒赏之用不在数焉其费可谓大矣是役也官吏督工役者一百七十八人工石之工一千二十七人竹木之工一百一十八人取石于山监临官吏二十七人吏卒四十人惟百执事之骏奔兵若民之効力其勤劳之至四年于兹城筑大事也不可以不书爰备述其事勒之碑阴云
　　原建永安州碑记　　　　　　　彭　栗永安古防州地也防州旧治去立山县西其地有防山防江州之得名以此年代久逺兴废莫详考之地志唐武徳间始有立山县乐州乐州即今平乐府则防州在唐时已废或并为立山县未可知至洪武己丑邑民陷于草冦户损过半知州李昻奏革县治为古眉巡司平乐县立山之废久经百年各处猺獞窃反居民流移他境守土之臣间提兵深入杀戮未几而凶犷愈炽卒未有思所以建置安辑之者成化十三年丙申巡抚甘肃副都御史朱英总督两广军务兼理巡抚下车之初边务方殷而平乐府江之警尤急乃悉发桂林官军顺流而下防合总府诸军授以方畧分阃尅期进攻茘浦破贼险隘贼畏惧敛迹寻欲回师因谋诸总镇从事者曰自古为治贵威爱兼行抚惩并举猺獞亦人耳贪生恶死当与人同况圣天子明徳慎罸玺书屡下未尝不以抚绥为言吾侪受此重寄曾不是议而惟终歳穷兵以事征讨无乃非朝廷意乎众皆曰然于是推诚备榜谕以两广先此致冦之由与今所以弭盗之方慎简司府贤而有为人所信服者遍行招徕期在同心同徳感格凶顽复为良善未旬月间梧州府等处抚安编籍各有成效立山猺老李恭玉闻风知感首遣子扶寳等率众诣军门纳欵愿为编氓乞复州县永为保障都宪具招抚之由以闻防上深加叹赏顾谓侍臣曰都御史言是四方万里之民皆属朕之赤子与其捕剿以为功孰若怀柔以为徳即日降敕奬谕许便宜从事都宪悯立山之民首先归顺即其地深广四阻大山实广右之腹心猺獞之穴窟复立州治以綂摄之斯经久计也遂偕总镇太监李坦总兵平乡伯陈政副总兵都督佥事白玉三司叅议遂举桂林府推官闭鲁为知州土民李扶寳为吏目合词上请优诏曰可名其州曰永安于是都宪率郡卫执事等即其地披荆除草筑城凿池周围八百九十步门三包以砖石建州衙等处分工兴作庶民子来于时镇守少监等遂相与董其成焉始事于成化丁酉夏五月至明年四月讫工复以各民丁粮通第高下编为里甲以次应役又择其俊秀子弟入学延师训廸文教聿兴人心知劝落成之日众口啧啧称叹谓百年梗化之蛮弗事干戈一旦入于版图转殊音变异服奔走承顺与齐民等于此知圣明之恩大矣伟矣昔有虞之时徂征有苖三旬而犹逆命益拜首而言曰惟徳动天无远弗届至諴感神矧兹有苖禹振旅而还厥后苖民率来格于帝舜文徳诞敷之日我皇上继天保民专务徳政而于统御远蛮率先抚后捕是即帝舜遗意也都宪仰体圣心首建大防宏兵威而布诚信安反侧而奠边陲将见逺迩向风争先归顺两广军民自此可以安枕矣若都宪者庶几无负付托之重者哉而其建州设学编户定籍筹画综理之劳闭陈诸贤实任之是皆可书者也予故为之记以为来者劝云
　　府江三城记　　　　　　　　　蒋　冕漓水自兴安海阳山分流而南经桂及昭防桂水茘水及他诸小水趋梧州曰府江梧有总府而桂则广西三司之治所在焉自桂之梧未有不经府江者其江之流洄伏湍激乱石横波两岸之山皆壁立如削而林箐幽阻为猺人所居据险伺隙以事剽刼官船商舶往来为所患苦盖非一日其间最为要害之地曰广运曰足滩曰昭平上下皆百余里自昔立为三堡戍以两广之兵合千余人然守无城垣居无屋宇披草茅树竹木以为营名虽曰营而实上漏旁穿坐卧无所一遇炎风寒军士不免仍栖息舟中岚瘴郁蒸病死相枕其幸存者精锐之气销耗且尽旦夕惴惴焉恐冦盗掩击之不暇其孰能臂鼓勇以当贼锋哉先是兵备副使余干张君吉议城三堡白其事于前总督右都御史华容刘公方始事于广运仅完外城而张君擢宪使去未防莆田郑君岳以按察副使继为兵备念前功未防思续而成之正徳二年丁夘今南京户部尚书应城陈公适以左都御史来总督军务君具以其事白之公慨然报可寻有栁庆之师公由梧至昭溯府江而上歴于前所云要害处指授方畧令亟为之君乃以其年冬城足滩广袤百余丈高二寻为门二为楼五为屋于城中者五十楹以处将吏士兵明年戊辰冬城广运继城昭平广运则因其旧而加甃砌焉为门一为楼二为铺四为屋如足滩之数昭平西岸有废城一区成化中总督桂阳朱公所筑后陷于冦榛莽丛生狐兎所嘷豺狼所宅将营新城其父老进而言曰城之规制请广之使兵与民并处而移废城旧甓以助费君乃度东岸亢爽之处为城一百八十余丈为门二为楼八为屋七十楹移驿舍巡司于城内虚其地三之二以为民居而于三城之外皆环以壕堑其深与广俱十余尺竪旗标于方隅严钲鼓于旦暮凡攻守之具无一而不给焉总其费砖以万计者一百七十有竒瓦半之木与石视砖瓦十之九用银以两计一千五百有竒然皆出于公帑未尝滥征一钱其力则取于轮戍之兵及所居之民未尝他役一夫规画考校极其纎悉无欺蔽浮沉之费既落成形势壮伟规制完整屹为一方巨镇君以书来属予记其事窃尝慨夫府江之冦巢穴深阻出没无时临以大兵则禽奔而兽逸殄灭未尽遗种复炽肆常时防御不能一日去兵而所以为守之之具者尤不可以无备顾兹三堡因陋就简于数百年之间一旦举而城之其为一方永久之利未可以一二计也使非陈公好谋能断长顾却虑知人善任不为疑阻则郑君虽负筹边长算安能展布四体无所顾忌共成保障之功哉陈公名金字汝砺郑君字汝华擢宪使以去予同年友平乐知府安仁官侯防累书来速记且亟称二公保障之功不可以无述遂叙次其始末以告后之人
　　修罗城县城堡记　　　　　　　周宾兴嘉靖甲寅冬宪副洛南陈公以严明贤于当道部院思庵鲍公因重委董师北行顺江而下过金陵驻苏湖以遏海冦明年秋始还粤西坐镇栁庆至则于属治州邑无择穷荒僻地举巡歴以徧其地方之治乱民生之利病山川之险夷道路之通塞凡可以御冦利民者日焉于贤守令是询及延访故老乡士大夫叅酌众论以得其详夜则明烛独坐静言思之孰为善孰为未善孰可行孰不可行因革损益之宜豁然有得则喜乃识之渐次见诸行事其励精于政理者如此罗城属栁州设邑治于深山之中环邑而居者仅百余室而四顾岑寂藩臬分司旧无所备惟旧一公宇歳月经久撑东而倾西居其下者每至于崖目不安公按歴至罗邑不但信宿于此目击其荒凉状因询其故以城卑而可逾越城来冦者不知其防自是而民不敢居居于是者则遗黎及商贩而已又穷夫宿冦之所自至以西去六十里许异境剧冦盘诸隘而来集谋肆暴循麓而下仅二十里曰中峝环围皆山民物鲜少终日无人迹为冦所必经之路罗民并受其殃视此以为坑堑公深知其然因筑堡于峝之坡以百余兵守之冦来也遏其锋而折之其或越堡以过则尾其后而殱之及其掳掠言还乃邀其归路不使有只牛疋马之利则羣盗于兹絶迹自县治延数十里皆帖席而卧而罗邑之保障斯固先是公不欲劳民以伤财乃出公帑以募乡夫苐民乐观厥成不召自来诚如子趋父事时委余以课工余因以堡事分委巡检李修自行督理城池计三百余丈增崇四尺周垣百余丈高九尺许首事于四月十有五日告成则五月二十有二日也盖民乐于效用而公务因以猝办工甫讫父老而来喜色相告明日余劳以酒肉乃喧呼出门而去笑声应山谷又明日复来告云生我者父母也保障兹土以安我者公也庶民小子其忍负公而弗感乎虽然感于吾心无以自见犹弗感也幸为识之识勿坚且久者感之未深也幸为镌石以记树于众所属目之处使触于目而感于心不但感于一时之暂而已盖庶防氓之蚩蚩荷公之爱无已也余因慨夫公道之在人心不以庸愚而冺不以穷荒而汨民既有以感乎公余乌得不为罗民识之哉因为之歌曰始公之来罗城兮覩岑寂而悲怆奠黎元而求厥治兮计亦云其皇皇亟垣堡而崇墉兮庶起敝而还康幸罗民之安堵兮颂公徳于不忘纪厥绩于弗磨兮树贞珉于学宫之傍庻千秋百歳兮允矣万夫之望
　　重修博白县城记　　　　　　　陈良珍博白县唐南州故地也武徳四年始置南州建城焉其后屡遭兵燹初毁于淳熈六年再毁于洪武五年复袭陷于天顺之六年成化间都御史韩公雍营筑之建门二正徳初知县张璧光堙其南门名东门曰平政门其形如罋卑且隘仅容庾廥巨室富民鲜居其中万歴二年夏佥宪道南适按部至登而览曰邑依于民民依于城城而非民其谁与守况接岭海之间密迩猺蛮荷防负剑者不时窃发不扩而大之非所以蓄广众而杜窥伺也于是上其议于抚按请发余饷三百金修之顾尹是邑者咸亟迁代去址基虽规度讫无成功迨三年延平林君瑄至殚力毕功趣竣事邑之博士吴君希孟王君文焯请余记其事勒诸贞珉以示来奕余曰土敝则草木不长水烦则鱼鳖不大斯举也得无重伤民力乎二博士曰适营度而众工毕集令不烦而趋事争先筑者筑度者度负担而陶甃者环而列命侣而舆石者奕而至累土而荷□者络绎而不絶民咸乐之奚其劳余曰民其可以义动不可以私役乎令之以道则民翕然从令之不以其道则民蹙然拂故虒祁筑而晋石言长城筑而土崩兆非民之情异也顾上所以令之者何如耳兹举将以庇民也非以疲民也令之以道者也非强之使从也宜斯民之悦而忘劳乎夫秦有巨贾室湫且隘珠玑犀象文贝县瓈错落户外客曰君有千金之积而无千金之室如慢藏何于是高其垣墉大其阀阅崇台广厦食客被纨绮曵朱履者三千虽有鬼蜮狐防之奸望其垣墉迁延而不敢进矣博邑之饶甲西粤奚啻一贾也往者居民之庐井衣冠之望族森列稠聚于郭外其内之所恃以为环卫者兵壮徭夫以守楼橹鸣击柝耳能保其无窥之者乎今百雉宏开臯门并建富室缙绅环堵其中菁莪棫朴之化汪濊沦洽营堡卒旅之士日简练操阅文教武备与版筑并兴椎埋不逞者行将屏迹榛莽伏戎者渐已潜踪宁复有望其垣墉如昔日者乎是役也城增一百八十丈有竒创南门曰广化敌楼三串楼二百间经始于万歴四年七月二十七日成于万歴五年二月二十七日董事课功者则典史黄佩本州仓大使陈崇
　　重修南宁府江城记　　　　　　萧云举晋兴郡治滨河河水囓岸者数十年浸淫之久时有崩剥自镇江楼毁后河流湍迅冲腰射胁频年物力雕敝衿带冠绅之属不啻晨星青鸟氏辄云水之害匪直士庶病也城郭亦病盖水为发生导祥之源静则利激则害顺则善下逆则横流城郭于江宜逺不宜偪宜坚不宜瑕为水也计者导其势为城也计者厚其基裁成功力固两相需也邕江之岸高于城身者寻尺循岸而上层累若升梯然岸距城不数武春夏之交桃花白苹两河并防洪流巨浸每歳辄二三至以为恒俯堞而瞰之百雉濒危势凛凛欲坠故郡邑之有河患犹三陲之患边濒海之患倭也故防海之忧与兵祸等而捍卫之功与折冲等夫愚者处堂而嬉无足讶已智士识微窥远乌容泄泄然邕于江左为绾毂自侬氏乱蒿棘闾井以勤王师宋元丰六年城始再徙明兴二百余载稍稍丰其齿育守土者防安袭嬉无暇问封圻事日月弥久城弥倾仄土恶善溃重以淫霖隳之城以下浸浸乎阯半囓矣去夏阳侯为祟佐以雨师一夕而拉然剨然频河之屋至为河伯窟宅何以奠厥攸居防治兵使者胡公诸所为恤人隐核吏蠧严斥堠蓄储糈练军实以备缓急其绸缪武事良悉暇以其时谛观睥睨间而忧之谓卒有叵测如城社何若不即治因仍陋简及瓜以竣后之君子彼复狃如是将县官奚赖焉而郡守林公亦然曰设险域民匪城奚卫是役曷容己已于是召陶人为甓甓凡若干召石人为甃甃凡若干召埏埴者司厥役佣直若干而以文武两官董其役画地而筑分工而廪勤者旌之怠者杖之经始于庚申之秋越辛酉匝歳而成城之滨江与壕者广轮之八十一丈高二丈五尺有竒闉阇凡四堞凡八十有九费仅二百四十余缗赀亷而速工坚而完厥状如玉鳞皓齿望而知为雄邦严严翼翼屹乎称钜观矣于是文武董其事者与乡大夫父老谋而属余记石余闻夫子之系易曰王公设险以守其国未已也而又曰重门击柝以待暴客良取诸豫当其卜卦尚象曷尝有暴客虞而方昼儆夜方雨戒寒其重门击柝之指所为建威销萌计周而策逺如此楚师伐莒以渠邱城恶众溃曰莒恃其陋而不营城是故浃辰而三都之境楚乃得志有土者奈何示人以瑕异时周宣王中兴修明文武之业既命南仲往城朔方又命宰衡保傅之臣若仲山甫者出而城齐其功烈被之管弦声若金石迄兹烂焉夫以莒之啙窳而偾如彼周之饬备而兴如此城之不可以已也如是天子冲龄在宥诏师武臣力劻勷出塞奋而东征又睠焉南顾时饬边圉吏慎固城守乃臬使者乗轺行部宣政问俗即荒陴僻障趾必躬之邕据江左上游蛮汉错处衅孽躭躭在肘腋间而衣襦之戒首营兹役至晨宵督厉冀有永图且募健卒缮营房行且集材鸠工议复江楼以防水患是臬大夫暨郡守能宣布上意而与南仲山甫比烈也诗所称出则赋政入而式辟傥云天保治内采薇治外者非耶虽然城固有形险也无形之险在黔首当事者又呴濡而噢咻之业已不楼橹而壮不管键而严筹险如是古者鹑觚城郎竣事而荣之惟时有鹑升觚爵之上主者以为祥征余不佞以巵言代觚而爵焉敢谢不敏惟是上下神祗实式灵之其荷宠于邦君大夫也宜与邕之山川土田并永永已代有兴者畏民岩而增修其阙无俾城壊是在爱养拊循哉是在爱养拊循哉臬大夫胡名廷宴闽之漳浦人郡守林名梦琦闽之晋江人郡丞张名绳臯滇之俞元人袁倅名冕楚之潜江人司理李名自荣梁之固始人陈令名竒器东粤之顺徳人督役者万夫长蔡名若芝郡人治狱事吴应选楚之黄冈人法得例书
　　拓建岑溪新城记　　　　　　　曾　莘岑溪控辖连永而东有要峨崩塘之崿峭西有石泷野狐之嶻防南有马岭鳯山之嶙岧北有白石乌峡之巑岏业称四塞地矣乃柄事者犹然烦拓城之请何则岑非无险之患患在有险以为冦资亦非无城之患患在有城而卑隘不足恃以无恐也乡官梁専监生梁以梧贡生邓鳌生员甘克敬李纪等计先见此具呈当道请宏拓城池以坚保障以奠社稷以安生灵事当道鉴其訏谟逺虑真足以防国而安民遂允其计而请命既得所请以不佞未即入岑举其事属抚夷别驾欧公爚抚夷公规拓城堵幅员防三百六十丈壁立尽一丈有八尺酌议经用凡七千九百八十余金居无何抚夷公以迁秩行不佞始奉檄视事不佞牧民守土吏也私念用兵之后民间疮痍未尽起公帑未尽饶倘不殚厥心而下穷民力上滥公帑如皇上悯炎徼之意何如柄事者为国为民之意何用是凛凛悉心经理未防城基开拓之始适王尉君觐事回任之日相与持筹而计随事而酌版筑欲速成又虞重妨稼穑钱谷欲时出又虞滥恣及冐破幅员壁立悉禀成画复又采之舆情益以臆见城之麓有隍以潴水有三陆门以通道有二水门以泄霖潦城之上有四楼橹四敌台一长生楼七百四十一雉堞以资戍守佐地灵鸠合将作时则有若攻石之工攻木之工攻铁之工塼埴之工设色之工分视员役时则有若董伐石者董陶甓与垩者董甃筑者董采运木料者他若防陶有奠肇基有祀架梁有祝以至廪给犒赏工食优恤之类备具载籍中者又不一而足统计经用共费帑金实四千九百八十二两有竒经始昨歳仲秋至今秋孟月告成盖阅歳余而岑城非复曩时之景象矣金汤在望磐石永奠即猝有蹂躙可恃之以无恐是宜记之以诏来禩
　　重修太平府城碑记　　　　　　龙文光古者有城非苐域民以封疆之界盖亦取诸盛民之义故仲甫之于齐召伯之于申于韩是天子命大臣往城初封之诸侯盛民也齐桓之于卫楚邱杞缘陵是方伯约与国城避患之诸侯亦盛民也其功皆播诸声诗事皆纪诸春秋乃今之郡何啻古百里之大国今之县何啻古七十里之伯五十里之子男而城之卑薄不称甚非古重城意也粤西有太平郡古南粤地汉属交阯郡曰丽江唐为羁縻州宋平岭南立为寨国初改为府逼近交夷为全粤第一重门限是太城固而全粤借之以安太城脆而全粤缘之以危者乎顷者揭竿四起我粤赖圣天子神威遐畅当事绸缪虑周以五羊三楚之大藩焉不免齐鲁梁秦晋之内地焉不免而粤以西独免之饮水思源我粤安享升平岂偶然哉乃昆明陈公守太平政通民和百废具兴而筑城之功为尤着太平筑城例派各土司土人不免秦境视我城身高低厚薄莫轨于度未防辄圯垂二百六十余年有惮劳恤费而适任其圯者有蘧庐其官汲汲若不朝夕者而城圯益甚大夫婴其敝不避嚣讟以从事时都御史许公驻桂阳驰檄郡邑修城大夫以状白报曰可是举也材中度甓中陶工中程费用如干咸取给于赢未尝损民间半缗派土司一役经始壬申之夏七越月修筑城垣周遭六百一十四丈月城一城楼一楼台一舆夫窝铺八新砌月城便门增过铁门二包裹北门文昌门二铁补东南西城门三盖始事时大夫实与崇善县谭公工分仁义礼智信委任诸属奬勤振惰以故诸属协衷庶民和防而成以不日也城成之明年癸酉诸绅士民谋纪石而征记于余余惟筑城有功勲着当时泽流后世者周公有雒邑之营此取天下道里中也武侯之筑诸葛城此为当年据险计也惟是张仁愿之城三受降遮虏入冦歳省费亿万李徳裕之城威逺最为西川保障则实边城外固内地始安则太平为全粤门户而交夷必窥之路我大夫有盛民之功如是不真大有造于粤也哉昔司马子长谓非常之功必树之非常之人余于大夫亦云况我粤土地赤窭财赋不足当中州一郡自黔辽饷加人无固志余力为维桑请命而黔饷蠲辽饷减非曰市恩亦以为民也诚以余两任繁邑深有见于民穷盗起盗起肘腋虽有完城将焉用之大夫凛凛务拊循不加派缮城而得众心以成之尤其得无形之金城也夫春秋书二十有五非义非时者书虽义与时必书重民力也大夫举合义时于春秋法当书余故书而镌之后之君子其毋阻于难而隳成绩其毋忘大夫之功大夫讳爰谋南直兴化籍昆明人谭公讳圣谟湖广醴泉人他执事有劳者具载碑阴焉
  </div>
  <div class="pagination">
   <a href="广西通志_page287.html">
    上一页
   </a>
   <span>
    ...
   </span>
   <a href="广西通志_page283.html">
    283
   </a>
   <a href="广西通志_page284.html">
    284
   </a>
   <a href="广西通志_page285.html">
    285
   </a>
   <a href="广西通志_page286.html">
    286
   </a>
   <a href="广西通志_page287.html">
    287
   </a>
   <span class="current-page">
    288
   </span>
   <a href="广西通志_page289.html">
    289
   </a>
   <a href="广西通志_page290.html">
    290
   </a>
   <a href="广西通志_page291.html">
    291
   </a>
   <a href="广西通志_page292.html">
    292
   </a>
   <a href="广西通志_page293.html">
    293
   </a>
   <span>
    ...
   </span>
   <a href="广西通志_page289.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
