<!DOCTYPE html>
<html>
<head>
    <meta charset="UTF-8">
    <title>山西通志 - 第 692 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 692 页/共 700 页</h1>
    <div class="content">　　晋农太守郭璞宪章潘岳文体相辉彪炳可翫始倡永嘉平淡之体故称中兴第一翰林以为诗首但游仙之作辞多慷慨乖逺元宗而云奈何虎豹姿又云戢翼栖榛梗乃是坎咏懐非列仙之趣【梁钟嵘诗品】
　　郭璞搆思险恠而造语精圆三谢皆出于此杜李精奇处皆取此本出自淮南小山【诗谱】
　　郭璞作尔雅防箭萌注云笋周礼防葅鴈醢又作菼薍其萌虇注云今江东呼芦笋为虇音缱绻之绻【赞宁笋谱】
　　郭璞寓达州有暗渡人人不识记【陇蜀遗闻】
　　嘉定州东乌尤山临江尔雅台相传郭璞注尔雅于此洗墨江中鱼尽黒今此鱼惟春初出游上下不过十里暮春则藏台下深潭中昔人有墨鱼犹自向灯来之句【同上】
　　顔含字都有操行郭璞过含欲为之筮含曰年在天位在人修已而天不与者命也守道而人不知者性也自有性命无劳蓍【景仰撮书】
　　太原王蒙晋使司徒左长史能子循琅琊王文学善行与羲之善故殆穷其妙早亡未尽其美子敬每省循书云咄咄逼人王绥晋冠军将军防稽内史善行【能书录】
　　王蒙好茶人至輙饮之士大夫甚以为苦每欲蒙必云今日有水厄【茶录】
　　王蒙美姿容尝览镜自照称其父字曰王文开生如此儿耶居贫帽败自入市买之妪悦其貌遗以新帽时人以为达【世説新语】
　　王孝伯言名士不必须奇才但使常得无事痛饮酒熟读离骚便可称名士【同上】
　　司马太傅为二王题目曰孝伯亭亭直上阿大罗罗清疎【同上】
　　王衍尝为天下士题目曰阿平第一【王澄小字】庾家阿松第二【庾敳】处仲得第三【王敦】王孝伯【恭字】问王大曰阮籍何如司马相如王大曰阮籍胸中垒块故须酒浇之王佛大笑曰三日不饮酒便觉形神不复相亲【同上】
　　王蕴恭之父也小字阿兴世称茍子秀出阿兴清和【同上】
　　王济乗马渡水马不肯渡济曰必是惜锦连干今之紫襜是也令解去之马乃过水杜预谓晋帝曰王济有马癖和峤有钱癖帝问曰卿有何癖曰臣有左传癖【同上】
　　上常幸王济宅供馔甚丰悉贮琉璃器中蒸豚甚美问其故答曰以人乳蒸之上食未毕去【同上】
　　王济葬时贤毕至孙楚雅敬济而后来哭甚悲宾客莫不垂涕哭毕向灵牀曰卿常好我作驴鸣我为卿作之体似声真宾客皆笑楚顾曰诸君不死而令王济死乎【同上】
　　王蓝田尝食鸡子以筯刺之不得便大怒掷地鸡子圆转不止便下床以屐齿踏之又不得瞠甚掇纳口中齧破而吐之【同上】
　　王蓝田少有痴称王丞相以地辟之既见无所他问问来时米价蓝田不答直张目视王公王公云王掾不痴何以云痴【语林】
　　王恺奢豪有牛名八百里驳常莹其蹄角王济请以钱千万与牛对射而赌之恺自恃其能令济先射一发破的因据胡牀叱左右速探牛心来须臾而至一割便去【世説】
　　王忱每醉连日不醒自号上顿时人以大饮为上顿自忱始也【酒谱】
　　王忱任达不拘末年尤嗜酒一饮连日不醒或祼体而游其妇父常有惨忱乗醉吊之妇父恸哭忱与宾客十许人连臂被发祼身而入绕之三匝而出【世説】
　　河东刺史燕国徐邈有女才淑择夫未嫁邈乃防佐史令女于内观之女指从事湖县王濬告母邈遂妻之后濬拜抚军大将军【何氏语林】
　　王戎女适裴頠贷钱数万久而未还女从归宁戎色不悦女遽还直然后乃懽【世説】
　　王凝之妻谢氏道韫安西将军奕之女也初适凝之还甚不悦叔父安曰王郎逸少子不恶汝何恨耶答曰一门叔父则有阿大中郎羣从兄弟则有封胡遏末不意天壤之中乃有王郎【同上】
　　选曹将拟王坦之为尚书郎坦之闻曰自过江尚书郎正用第二人何得以此见拟其子国宝好倾侧媚人谢安恶之除尚书郎国宝以为中兴膏腴之族惟作吏部不作余曹郎辞不拜【晋书】
　　王脩字敬仁仲祖之子官至著作郎少有秀令之誉年十三着贤令论刘真长见之嗟叹不已善行书尝就右军求书乃写东方朔画赞与之王僧防曰敬仁书殆穷其妙王子敬每看咄咄逼人升平元年卒年二十四始王导爱好钟氏书丧乱狼狈犹衣带中盛尚书宣示过江后以赐逸少逸少乞敬仁敬仁卒其母见此书平生所好以入棺敬仁行入妙殷仲堪书亦敬仁之亚也【能书録】
　　上党鲍陆家多凶丧淳于智卜之曰君安宅不利尔可径至市门当有一人卖新马鞭者便就买还悬舍东北大树三年当暴得财陆承言诣市得马鞭悬之三年井中果得钱数十万于是业用既展家亦无恙【王隠晋书】
　　晋刘殷字长盛有子七人各受一经一门之内七业俱成【苏氏家语】
　　刘放孙资共典枢要夏侯献曹肇心内不平殿中有鸡栖树二人相谓此亦久矣其能复几指谓中书监刘放中书令孙资【魏晋世説】
　　孙盛字安国为秘书监加给事中笃尚好学自少至长常手不释巻既居史官乃着三国阳秋【同上】
　　杜摰与毋邱俭郷里相亲故为诗与俭求仙人药一丸欲以相感切俭求助也俭答以诗然摰竟不得迁卒于秘书摰赠诗闻有韩众药信来给一丸俭答诗体无纎微疾安用问良医又曰韩众药虽良恐便不能治【文章叙録】
　　郝隆诗娵隅跃清池桓温问是何物答曰蛮以鱼为娵隅温曰何为作蛮语答曰千里从公仅得蛮府叅军安得不作蛮语【世説】
　　和峤性至俭家有好李上求之不过数十王济其上直率少年诣园共啖毕伐树而去【同上】
　　太原温湛婢见一妪向婢流涕无孔窍婢骇怖告湛湛遂抽刀逐之化成一物如紫虹形宛然长舒上没霄汉【异苑】
　　太真少防朗交知卫君长率尔提酒脯独来复独往【酒谱】
　　卫玠盥面用化玉膏及芹泥故色愈明终不能枯槁【下帷短牒】
　　卫洗马初欲渡江形神惨悴语左右曰见此茫茫不觉百端交集茍未免有情亦复谁能遣此【世説】
　　孙兴公为庾公叅军共游白石山卫君长永在坐曰此子神情都不关山水而能作文庾曰卫风韵虽不及卿诸人倾倒处亦不易【同上】
　　裴頠为祭酒时奏立太学起讲堂筑门刻石以写五经【玉海】
　　裴子野湘东王为墓志铭陈于藏内邵陵王又立墓志堙于羡道道列志自此始【演繁露】
　　葛仙翁凭白桐几学数十年几化白虎三脚两头【旧通志】
　　晋裴秀之母婢也秀年十八有令望而嫡母犹妬使进馔于客见者皆起秀母曰当应为小儿故也【苏氏家语】
　　张颢为梁相新雨后有鸟如山鹊飞翔近地令人捕之化为石颢命椎破得一金印文曰忠孝侯印颢上之藏宫后议郎汝南樊衡上言尧舜时旧有此官今天降印宜可复置【旧通志】
　　冯宣任北平防军卒于官榇还丧毕矣忽呼门则宣也妻韩见之悲愕宣曰有生必有死恨恩情早别耳其甥翊至戒之曰并土当有兵疾不可居宅东枣枯急走可免遂去不见后二百日树果枯翊及宣家投渔阳又四旬兵乱居民存者十一二【同上】
　　鴈门范隆与上党朱纪友善尝共纪游山见一父老于穷涧之滨父老曰二公何为在此隆等拜之仰视则不见后仕刘元海并封公【晋书】
　　刘渊别将刘翼骁勇过人能一手举殿柱跳过平阳门时人拟之关张【十六国春秋】
　　汉刘聪建元元年并州祭酒桓囬于途遇一老父问之云昔乐工成凭今居何职我与其人有旧为致清谈得察孝廉君若相见令知消息囬问姓氏曰我吴郡麻子轩也言毕而失囬见凭具宣其意凭叹曰昔有此人计去世近五十年矣中郎荀彦舒闻之为造祝文令凭设酒饭祝于通衢之下【山堂肆考】
　　晋书刘聪即伪位左都水使者襄陵王摅坐鱼蟹不供斩于东市【傅肱蟹语】
　　石季龙聘将军郭荣妹为妻宠惑优僮郑樱桃而杀郭氏更纳清河崔氏女樱桃又谮而杀之【小名録】
　　石虎园有西王母枣味絶美枝叶葱茂四时不凋九月开花十二月乃熟三枚长一尺【旧通志】
　　苻氏末祁县王仲徳战败与家属相失路经大泽困未能去卧林中有一小儿青衣年可七八嵗骑牛行见仲徳惊曰汉已食未仲徳言饥小儿去须臾复来得饭与之食毕欲行而暴雨莫知津迳有一白狼至前仰天而号号讫衘仲徳衣因渡水仲徳随后得济与兄叡相及复弃翟辽奔太山追骑急夜行忽见前有猛炬导之乗火行百余里以免后临徐州于彭城立佛寺作白狼童子像于塔中以在河北所遇也仲徳卒亦于庙立白狼童子坛每祭必祀之【南史】
　　孝宣时召通仓颉读者独张敞从之授凉州刺史杜邺沛人爰礼讲学大夫秦近亦能言之孝平时徴礼等百余人説文字于未央宫中以礼为小学元士黄门侍郎雄采以作训纂篇京兆韦诞河东卫觊二家并号能篆臣六世祖琼家陈留往晋之初与从父兄应元俱受学于卫觊古篆之法仓雅方言説文之谊当时并收善誉【江式表】
　　魏贾锵有苍头善别水常令乗小船于黄河中以瓠匏接河源水一日不过七八升经宿中色赤如绛以酿酒名昆仑觞酒之方味世中所絶【旧通志】
　　魏和平二年秋诏中尚方作黄金合盘十二具径二尺二寸镂以白银钿以玫瑰其铭曰九州致贡殊域来宾乃作兹器错用具珍锻以紫金镂以白银范围拟载吐燿含真纎文丽质若化若神皇王御之百福维新【北史】
　　魏闻喜裴安祖闲居养志不出城邑曽天热舍于树下有鸷鸟逐雉雉急投之遂触树而死安祖悯之乃取置隂地徐徐防视良久得苏喜而放之后夜忽梦一丈夫衣冠甚伟着绣衣曲领向安祖再拜安祖怪问之此人云感君前日见放故来谢徳闻者异焉【同上】
　　魏延昌初著作郎王遵业买书于市遇得崔潜为兄浑诔手笔草本计诔至是时将二百载宝其书迹深藏秘之武定中遵业子松年以遗黄门郎崔季舒人【多】摹搨之【清异録】
　　魏时讹言上党出圣人将徙一郡郡人张思进上言殿下生于南宫坊名上党即是上党出圣人帝悦而止【北史】
　　解县裴侠年七嵗犹不能言后于洛城见羣鸟蔽天从西来举手指之而言遂识聪敏有异常童儿【世説】
　　北魏主雅重门族以范阳卢敏清河崔伯宗荣阳邓义太原王琼四姓衣冠所推咸纳其女以充后宫【太原县志】
　　魏髙宗初穿天渊池获一石铭称桓帝母封氏逺近赴防二十余万人有司以闻命藏之太庙【天渊池石铭】
　　髙允为懐州刺史秋月巡境问民疾苦至邵县见邵公庙废毁不立曰邵公之徳阙而不礼为善者何望乃表闻修葺之【景仰撮书】
　　魏宣武时尚书右仆射郭祚领太子少师从幸东宫明帝幼弱祚持一黄防出奉之时应诏左右赵桃弓与御史中尉王显迭相唇齿深为帝所信祚私附之时人谤祚者号为黄防仆射桃弓少师【通鉴纲目】
　　裴植为瀛州刺史徴武邑刘兰讲书于州城南馆植为学主故兰生徒甚盛海内称焉【魏书】
　　窦泰母梦风雷暴起若有雨状出庭观之见电光夺目驶雨霑洒寤而惊汗遂有娠期而不产大惧有巫曰渡河湔裙产子必易便向水所忽见一人曰当生贵子可徙而南泰母从之俄而生泰【北史】
　　天平三年窦泰将入潼闗发邺邺有惠化尼谣云窦行台去不回又御史台有朱衣冠帻之异皆知其必败【同上】
　　后魏于栗防好持黒矟以自卫宋武帝遥见题书与之曰黒矟公麾下明帝因授黒矟将军【同上】
　　永安三年尔朱兆轻兵袭洛京先是河边人梦神谓己曰尔朱家欲渡河用尔作灅波津令为之缩水脉月余梦者卒及兆至有行人自言知水浅处以草往往表挿而导焉忽失其所在兆遂策马渡河【同上】
　　尔朱兆梦其父登一髙堆堆旁地悉耕熟唯有马蔺草株往往犹在其父令兆下拔之兆手所至无不尽出以此知袭洛京之必有利【同上】
　　尔朱荣讨葛荣将战夜梦一人从葛荣索千牛刀葛荣初不肯与此人自称己是道武帝葛荣乃奉刀此人手持授荣荣寤而喜自知必胜【同上】
　　尔朱荣酒酣耳热必自匡坐唱树梨普梨之曲日暮罢归便与左右连手蹋地唱回波乐而出【同上】
　　太宰库狄干署名为干字逆上画之时人谓之穿锤又有武将王周署名先为吉而后成其外二人至孙始并知书【同上】
　　善无尉景为冀州刺史大纳贿库狄干与景同在齐神武坐请作御史中尉神武曰何意下求卑官干曰欲捉尉景神武大笑令优者石董桶戏之董桶剥景衣曰公剥百姓董桶何为不剥公神武曰可无贪也【同上】
　　朔州敕勒部斛律金除第二领人酋长秋朝京师春还部落号曰鴈臣【同上】
　　斛律金性质直不喜文字本名敦苦其难署改名为金从其便易犹以为难司马子如教为金字作屋况之其字乃就【同上】
　　解栁遐世父司空庆逺特器异遐谓曰吾昔逮事伯父太尉公尝谓我云我昨梦汝登一楼甚峻丽吾以坐席与汝汝后名宦必达恨吾不及见耳吾向聊复昼寝又梦将昔时坐席还以赐汝汝之官位当复及吾特宜勉励以应嘉祥也【北周书】
　　范阳卢宗道尝于晋阳置酒賔游满座中书舍人马士达目其弹箜女妓云手甚纎素宗道即以此婢遗士达士达固辞宗道便命家人将解其腕士达不得已而受之【北齐书】
　　唐邕白建贵时人言云并州赫赫唐与白【同上】
　　天保初文宣为髙阳王湜纳张宴之女为妃令赴晋阳成礼宴之后园陪防坐客皆赋诗宴之诗云天下有道主明臣直虽休勿休永贻世则文宣笑曰得卿箴讽深以慰懐【齐书】
　　齐孝昭时议行魏史魏收以为直置秘阁外人无由得见于是命送一本赴并省一本付邺下任人写之【同上】
　　后主讳纬母梦于海上坐浴盆日入裙下遂有娠生帝并州邸武成禅位天统元年即位晋阳宫【北史】
　　薛琡尝梦隰城张亮于山上持丝以告亮且占之曰山上丝幽字也君其为幽州乎数月而亮果自大中大夫拜为幽州刺史【齐书】
　　北齐石门潘乐初生有一雀止其母左肩占者咸言富贵之徴因名相贵后始为字【同上】
　　齐清河崔瞻性简傲以才地自矜所与周旋皆一时名望在御史台恒宅中送食备尽珍馐别室独餐处之自若有一河东人士姓裴亦为御史伺瞻食便往造焉瞻不与交言又不命匕筯裴坐观瞻食罢而退明日自携匕筯恣情饮噉瞻谓曰我初不唤君食亦不与君语遂能不拘小节昔刘毅在京口冒请鵞炙岂亦异是君定名士于是每与之同食【梦溪笔谈】
　　张静有古琴漆光尽退色如墨石铭曰落花流水一夕闻鼠声甚急惧囓琴命婢以火烛之见有防系得一鼠静异之改名曰鼠畏柳文畅恽琴号曰春风【古琴疏】
　　齐髙祖徴范阳祖鸿勲至并州作晋祠记好事者玩其文【商芸小説】
　　刘白堕善酿酒六月暑赫以甖贮酒暴于日中经旬不动饮之美而醉经月不醒号曰鹤觞【旧通志】
　　宋元嘉中裴松之受诏续修何承天宋史未成而卒松之曽孙子野常欲继成先业及齐永明末沈约撰宋书称松之已后无闻焉子野更撰为宋略二十巻其叙事评论多善而云戮淮南太守沈璞以其不从义师故也约惧徒跣谢之请两释焉叹其述作曰吾弗逮也【南史】
　　裴松之三国志注凡孙盛制书多用左氏以易旧文如此者非一【宋书】
　　柳元景少贫尝下都至大雷日暮寒甚岸侧有一老父自称善相谓元景曰君方大富贵位至三公元景以为戏之曰人生免饥寒幸甚岂望富贵老父曰后当相忆及贵求之不知所在【南史】
　　栁元景为尚书令不营产业秦淮南菜园数十畆守园人卖菜得钱三万送宅元景曰我立此园种菜以供家中啖耳乃复卖以取钱夺百姓利耶以钱与守园者【同上】
　　栁世隆善弹琴世称栁公双琐为士品第一常自云马矟第一清谈第二弹琴第三【南史】
　　栁世隆晓数术于倪塘创墓与宾客践复十往五往常坐一处及卒墓工图墓正取其坐处焉【同上】
　　栁世隆善卜别甲价至一万【同上】
　　栁吴兴亭皋陇首之句王融书之白团扇【南史】
　　宋时嵇元荣羊盖并善琴云传戴安道法栁恽从之学特穷其妙齐竟陵王子良尝置酒后园有晋太傅谢安鸣琴在侧援以授恽恽弹为雅弄子良曰卿巧越嵇心妙臻羊体良质美手信在今夜岂止当今称奇亦可追踪古烈【同上】
　　栁恽尝赋诗未就以笔捶琴坐客过以筯扣之恽惊其哀韵乃制为雅音后传击琴自此【同上】
　　齐竟陵王子良将朝见栁恽投壶枭不絶停轝久之进见遂晚齐武帝迟之王以实对武帝复使为之赐绢二十匹【同上】
　　栁恽尝与琅琊王瞻博射嫌其皮濶乃摘梅帖乌珠之上发必命中观者惊骇【同上】
　　梁武帝好奕碁使栁恽品定碁谱登格者二百七十八人第其优劣为碁品三卷恽为第二焉【同上】
　　栁恽书纵横廓落大体不凡而意未备【武帝书评】栁恽书请以一小兰叶载桃叶小姬以往【小名録】栁惔甚重其妇颇成畏惮性爱音乐女妓精丽略不敢视仆射张稷与惔狎宻而为惔妻赏敬稷每诣惔必先问夫人惔每欲见妓恒因稷请奏其妻隔幔坐妓然后出惔因得留目【南史】
</div>
    <div class="pagination">
<a href="山西通志_page691.html">上一页</a><span>...</span><a href="山西通志_page687.html">687</a><a href="山西通志_page688.html">688</a><a href="山西通志_page689.html">689</a><a href="山西通志_page690.html">690</a><a href="山西通志_page691.html">691</a><span class="current-page">692</span><a href="山西通志_page693.html">693</a><a href="山西通志_page694.html">694</a><a href="山西通志_page695.html">695</a><a href="山西通志_page696.html">696</a><a href="山西通志_page697.html">697</a><span>...</span><a href="山西通志_page693.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
