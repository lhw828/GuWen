<!DOCTYPE html>
<html>
<head>
    <meta charset="UTF-8">
    <title>桂胜 - 第 9 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桂胜 - 第 9 页/共 13 页</h1>
    <div class="content">　　宋李升之夜逰漓江上　漓江开遍四时花逰览都忘屐齿赊风景虽宜秋向老闗山无柰客思家漏传楼上三通鼓水落滩头防尺沙京国未归乡信断阵鸿何处贴云斜
　　章岘和　自笑无钱对菊花天寒欲冷慢令赊桄榔叶暗临江圃茉莉香来醸酒家月雾空蒙萤照水霜风萧瑟鹭眠沙归寻独秀山前路城角参横斗柄斜漓经城东楼冠其上唐曰东楼
　　文
　　唐于邵九日陪防使卢端公宴东楼序
　　国家以桂林重镇呉越襟带有郡县可以纲纪有蛮夷可以羁縻朔南声教盖以此始皇上缵承大位之明年启谟羣后载命连率是以范阳卢公自京而来条察二十八州诸军事千里之地遂无外虞三军之士皆务前敌然后赏必劳罚必害官不易法府无留事封畧既静公堂自闲况重阳美景得不为乐大合宾佐髙张郡楼红尘发地青山坰牧连天涨海来接苍梧凭髙而翠霭转防送逺而白雁看没泛椒菊而筭爵顾丝桐而闲奏宾醉月上主待露晞想彭泽之独游怅马台之陈迹今日之防何其盛与余负累谪居卒起庭府黜叅佐之体陪上罇之娯韩灰巳然邹谷自暖奉命为序冠于羣篇辞之所难敢谢不敏请分赋五韵书诸即事云
　　东楼之北有楼曰逍遥亦下枕漓
　　宋之问登逍遥楼诗　逍遥楼上望乡闗緑水澄云雾间北去衡阳二千里无因鴈足系书还
　　宋改逍遥曰湘南
　　李彦弼湘南楼记　上登位之明年有诏经畧安抚程公进直龙图阁所以奨忠勤励勲阀也公自以逺守藩城获膺嘉命德上之赐顿首感荣惟是庶防夙夜恪恭厥职而公于府事无问巨细咸与区处邉陲晏休铃斋多暇顾无足以摅胷懐者而公黙恢逺虑谓桂西南防府为襟峦带海用兵遣将之区然自皇祐中侬贼噬边始大城桂故其隍池楼橹之列有瓌鸿侈丽之势阅嵗滋久城东之门欹頽腐挠公乃因旧基而鼎新之兴于建中靖国之秋成于崇宁初元之夏下拔峻墉上耸丽谯霍若云兴峩而山峙骧檐牙以挂斗旁崇栏楯以跃林杪赪湖丹绮与朝日争辉髙牖疎棂与游氛袭气观者忡愕谓是功不訾矣工既落成文武宾士咸列在席公举觞属庐陵李彦弼曰兹楼掲孽轮豳压百雉之纾徐爽豁空蒙睇千里之超忽平开七星之秀峯旁搴八桂之逺嵿前横漓江之风漪后踊官府之云屋叠众皱以荡漾环羣山而孤鶱若神腾而趭若波骇而龙惊兹亦胜槩之绝伦者矣昔之赋客诗人咸指桂林为湘水之南尝试以湘南命焉子其为我摛藻而碑之惠兹楼为不朽可乎彦弼敬复公曰昔李太白人中仙才而以不识韩荆州为羞韩退之天下文伯而以不到滕王阁为恨盖慨夫心赏之难遭也今仆之来借碧幢之余防踵珠履之后尘时为髙明之防写凡襟而寓遥瞩阅飞动而接混茫参豪振英与山川淑气相为友朋斯岂寻常之遇哉夫气象之优嘉此亦造物之所深惜也然其有所谓神龙之洞渊真仙之寓宅名山巨川往往于此遐州眇邑之陋幽林哀壑之荒轨迹不得而经者此亦物象之不幸也今湘南之景骏骋雄张环辏城郭而云烟之变化风月之朝昏千态万状惟公以一楼临之倚栏转瞬之顷尽得于眉睫之间则虽使造物欲韬光匿竒秘藏而惜之乌可得哉公识量虚明礼贤扬善英俊之士翔集府下号为冠盖之盛则公之睠睠于兹楼岂造物者特所以露怪变之豪而侑觞咏之乐哉因复系之以辞辞曰伟桂林之通都兮邈三湘之岭南控蛮陬而辖海【以下原阙】















　　通于尘垢之外兮探虚无旷莫于周耼嗟景
　　物之恋贤牧兮遑恤主人之留淹望尧云于庆霄兮接何时而昼三冀我公之横槊兮拱凝旒于邃岩风流千载兹楼兮桂人志德以无厌
　　唐人从城东至北建有三亭亭皆据漓其一为东山亭
　　风土记云府之东门有大亭枕江与望月楼接最近子城
　　一为拜表亭
　　风土记云北接碧浔南连望月东俯长河西隣雉堞前政山北卢尚书匡建置
　　一为碧浔亭
　　风土记云大中初前韦舍人瓘剏造在子城东北隅十余步接连逍遥楼前近大江馆宇宏丽制作精致髙下敞豁冠诸亭院后有去思馆旧名青桂馆前政吏部张侍郎鷟除替饰装于此遂改为去思馆韦舎人年十九入阙应进士举二十一进士状头榜下除左拾遗于时名重缙绅指期直上马相为长安令二十八度候谒不防一见后任廉察桂林裁半嵗而马相执大政寻追懐旧事非时除宾客分司怅望留诗于碧浔亭
　　唐韦瓘　半年领郡固无劳一日为心素所操轮奂未成绳墨在规模巳壮闶闳髙理人虽切才常短薄宦都縁命不遭从此归耕洛川上大千江路任风涛曹邺碧浔宴上有懐知己　荻花芦叶满溪流一簇笙歌在水楼金管曲长人尽醉玉簪恩重独生愁女萝力弱难逢地桐树心孤易感秋莫怪当欢却惆怅全家欲上五湖舟
　　漓所挟诸水阳江为大其在郭西领杉木诸塘水滙为澄潭歴西南文昌三石梁东出漓山与漓合对岸即城宋于城下搆亭曰阳亭
　　宋张栻仲春过阳亭　亭古临危岸林幽巧近城烟容随雨住花片着溪清春事巳如许客懐谁与倾亭前防株树满意欲敷荣
　　漓南流至鬭鸡山南溪之水自西南来出山隂入漓从水口上泝白龙刘仙登岸径便白龙洞前将军桥下水中有泉甘冽宜茗稍东为金莲港毎夏秋间其花盛发摇漾水面郁若金粲亦临泛佳处
　　唐李渤留别南溪　常叹春泉去不回我今此去更难来欲知别后留情处手种岩花次第开
　　弹丸溪上接圆通湾水下合流小支流经七星龙隠至穿山下所出水口当鬬鸡亦注于漓
　　訾家洲起漓水中近城东隅唐元和中裴中丞行立剏建亭阁于其上
　　风土记云訾家洲在子城东南百余步长河中先是訾家所居因以名焉洲毎经大水不曽淹浸相承言其浮也
　　唐杨尚书宴游诗　桂林云物尽漫漫雨里花开雨里残惟有今朝好风景樱桃含笑栁眉攅
　　从事陆休　新春蕋绽訾家洲信是南方最胜逰酒满百分殊不怕人添一嵗更堪愁鸎声暗逐歌声花态还随舞态羞莫惜今朝同酩酊任他鹤与蜉蝣
　　欧阳宾　旧业分明桂水头人归业尽水空流春风日暮江头立不及渔人有钓舟
　　宋张孝祥　一雨便清凉风回百草香云山米家画水竹辋川庄僧赋蠲新帖墙榛斩旧行归鞯乘晚霁空翠满轻装
　　唐栁宗元上裴中丞撰訾家洲记启
　　右伏奉处分令撰訾家洲亭记伏以境之殊尤者必待才之绝妙以极其词今是亭之胜甲于天下而猥顾鄙陋使为之记伏受严命不敢固譲退自揣度惕然汗流累奉防宴窃观物象涉旬摹拟不得万一窃复详忖进退若坠久稽篆刻则有违慢之辜速课空薄又见踈芜之累期废事尤所战栗谨脩撰记上献退自局蹐不知所裁无任陨越惶恐之至
　　宗元訾家洲记　大凡以观防名于代者不过视于一方其或傍达左右则以为特异至若不骛逺不陵危环山洄江四出如一夸竒竞秀咸不相譲徧行天下者惟是得之桂州多灵山发地峭竖林立四野署之左曰漓水水之中曰訾氏之洲凡峤南之山川达于海上于是毕出而古今莫能知元和十二年御史中丞裴公来莅兹邦都督二十七州诸军州事盗遁奸革德惠敷施朞年政成而当天子平淮夷定河告于诸侯公既施庆于下乃合僚吏登兹以嬉观望攸长悼前之遗于是厚货居甿移于闲壤伐恶木刜奥草前指后画心舒目行忽焉若飘浮上腾以临云气万山面内重江束隘聮岚含辉旋视其宜常所未覩倐然互见以为飞舞奔走与逰者偕来乃经工庀材考极相方南为燕亭延宇垂阿步檐更衣周若一舍北有崇轩以临千里左浮飞阁右列闲馆比舟为梁与波升降苞漓山含龙宫昔之所大蓄在亭内日出扶桑云飞苍梧海霞岛雾来助防物其隙则抗月槛于回溪出风榭于篁中昼极其美又益以夜列星下布颢气回合邃然万变若与安期羡门接于物外则凡名观逰于天下者有不屈伏退譲以推髙是亭者乎既成以燕欢极而贺咸曰昔之遗胜槩者必于深山穷谷人罕能至而好事者后得以为已功未有直治城挟阛阓车舆步骑朝过夕视讫千百年莫或异顾一旦得之遂出于他邦虽博物辨口莫能举其上者然则人之心目其果有辽绝特殊而不可至者耶盖非桂山之灵不足以瓌观非是洲之旷不足以极视非公之鉴不能以独得噫造物之设是久矣而尽之于今余其可以无借乎
　　朝宗渠宋人于城北当道穿渠使其流东接漓江西入西湖达于阳江用补形胜之所不及张仲宇盛事记云王公祖道洫子癸之流以注辛戌环城有水如血脉之荣一身遂闻之朝故大观二年准敕着令壅隔新洫者以盗决黄汴二河隄防法坐之其年桂士得举者众范公成大又复修之具劝驾诗序中方公信孺至又为缮筑然今湮塞巳尽土人至以朦胧桥呼之近嵗于桥旁掘得石记其文曰
　　嘉定【阙】年【阙】月提举河渠公务方信孺脩复古渠筑渠闸二石堰一灵溪之水大至畧城而西达于阳江董事者昭州立石县尉丁似雄邉军统辖孙恢迄工六旬縻费万钱因采范石湖诗以朝宗名且志于石嘉平月【阙】日
　　西清寳贤其壕水春夏之交奫沦山麓崖花水藻丛发清绮隔水百十家隠见木末后负【以下原阙】















　　嵗时载榼提醪口箫腰鼓以游遨燕赏为事然而羣山蜿蟺环辏郛郭幽岩邃壑穷栏宻槛多栖于烟岚风磴之外不足以容邦人车盖之盛舆情患之龙图阁鄱阳程公自绍圣五载拥旄开府今阅五春矣公渊沦胸襟恬澹坛宇阖开权谋不运声气而威扬泽霑瘴尘消廓卧鼔邉亭于是裘轻带缓时为逍遥游因欲以豁邦人郁纡之情乃度州治东北隅有隙野焉兰臯芜原陂陀轩霍万景献秀可以圃而堂之尔乃薙莽斸榛扫除猩猱鼯鼬所以嘷风啸雨之区而为穹台曲榭峥嵘瓌丽之观独秀屹其孤伏波嶫其伟前缭以平湖为菰蒲菡萏之境中辟以广庭为车骑乐舞之塲右峙迎曦以宾朝暾左开待月以呼夕魄山川满目桃李成蹊铺迟日以采蘩激光风而转蕙而对植丹桂为苍苍之林散蟾窟之天馨飘薄于几席之间是为八桂堂也轮吸清漪筒渀迅注泛兰舟而载雕觞环嘉宾而筭醇醪是为流桂泉也凿方沼而耸中洲叩浅栏而数游鳞翛然有濠上之趣不减惠荘之真是为知鱼阁也因冈为台凭髙徙倚蘸波影于檐楹潄滩声于眉宇而峻以青琼荡空而嬉士女喧咽心醉物华不知珥堕而簮遗是为熙春台也公乘休暇则驱貔貅抗幢斾引贤士大夫而来游相与傲清昼撷芳鲜酌桂浆之金波浮先春之玉乳投骁壶而敲芳枰西晷頽光鸣珂而归夹道之人仰公髙致邈在物表谓公雍容燕衎坐镇数千里于樽俎之上若将与民相忘者虽山季伦之醉习池羊叔子之登岘山风流之敏妙僚侣之英华未足多谢彦弼乃招稠人而语之曰尔知公之所以游乎夫君子长者之于人未有不先同其忧而后同其乐者盖数炊秤爨足以己享而不足以享人此小知之士所以长见笑于大方之家公之帅桂也明政事练甲兵销患未萌而人无骇舆之变此先同其忧也公之辟圃也敞扉通途无隔塞之禁而不忍擅一身之私此后同其乐也惟忧乐与斯人共之是为公所以建八桂之意与于是众口嗟咨感公盛德谓山石可泐川湍可涸斯堂之景岂有既乎虽然景则无时而尽公则有时而去一日归拜明光宻侍严凝则吾人思公之心亦岂有既乎愿得公之文以纪无既之景垂无既之思仆曰公手植八桂于堂之砌异时公归在朝尔邦之人拥翠榦而培深根徘徊抚翫于浓隂之下想风采而泳芳馨期为勿剪之千龄则是真甘棠之思也顾吾之文亦何与哉谨记
　　漓山人曰桂以山闻山以岩洞得称秀绝防漓为之池不但气之盘郁无所宣泄而山亦偏枯何所丽以増其清韵也且城据之以为险人因之以为利其北走洞庭南出番禺城下轻赍重装水道是由即军国所须鲜不取济漓之功用大矣哉又不特増诸山之美巳也汉书郡国志注及郦道元水经注指漓所出昭矣宋人又从而为之説至以湘为上为先以漓为下为后又谓湘漓为名是取也是所假也是从义也是有因也何其骋辨不审要一至此乎不惟其文猥冗而于义亦无当虽今昔郡志采以为证心窃非之故无取焉乃莫公休符风土记于桂诸山多所发明至灵渠条下驳人言马援郑开渠之谬是矣其谓戈将军严助则失考史记所云故归义越侯二人为戈下厉将军出零陵下漓水乌得有严助哉余亦不之録世固不乏是古非今者故详探往録着考见同异如此











　　桂胜巻四
　　书桂胜后
　　是书粗成深惟两广公暨当涂诸公加意文学遣使搜访以此休烈方之勒山其名孰长乆也抑山虽神不能自言文无胫不能自至余何由得寓目哉第诸文亦有真赝如龙隐题名有髙平希文安阳稚圭广平子京则韩范宋三公字黄金岩有妄僧作苏内翰碑余并置不録以数公未一至桂假令至矣安得同时即伏波米元章之题心疑程李两家父子所为以经方提刑力辩之姑取入焉诸所不録意指具书中不然则以抄搨难给故尔且古人往矣存之不足以见徳去之不足以贾怨亦何乐为此钩摭哉昔鲁以赝往荆以真弃今一踵故窃恐知言拊掌四至矣且置诸公授简盛意于何地兹属书成复视所为不得已者如此云
　　万厯已丑九月四日漓山人张鸣凤识


<史部,地理类,山水之属,桂胜__桂故>
　　钦定四库全书
　　桂故目录
　　巻一
　　郡国
　　巻二
　　官名
　　巻三
　　先政上
　　巻四
　　先政中
　　巻五
　　先政下
　　巻六
　　先献
　　巻七
</div>
    <div class="pagination">
<a href="桂胜_page8.html">上一页</a><span>...</span><a href="桂胜_page4.html">4</a><a href="桂胜_page5.html">5</a><a href="桂胜_page6.html">6</a><a href="桂胜_page7.html">7</a><a href="桂胜_page8.html">8</a><span class="current-page">9</span><a href="桂胜_page10.html">10</a><a href="桂胜_page11.html">11</a><a href="桂胜_page12.html">12</a><a href="桂胜_page13.html">13</a><a href="桂胜_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
