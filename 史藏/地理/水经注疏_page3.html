<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 3 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 3 页/共 77 页
  </h1>
  <div class="content">
   [四二]「金刚顶及毗卢遮那等经」　按：熊氏引佛经二百四十七字，其内容皆以明佛教徒威仪深意，牵涉迷信无稽之谈，无益于理解郦《注》。熊讥戴氏不读佛书，以此衒博，可以从略。
[四三]「东向而坐」　按：黄本、《大典》本皆讹作「西坐」，赵误从之，全、戴作「而」。实则「东向西坐」亦不辞。朱《笺》本不误。
[四四]「朱试下增菩萨二字」　按：此杨未检朱《笺》而误记，朱《笺》本无此二字。全、戴本有之。赵从朱《笺》。戴校云：「案近刻无此二字」，近刻指朱《笺》言，它处同。《大典》本有此二字，戴依《大典》本增。（「朱试下增」，今已据台北本改「朱无」。）
[四五]「瞻婆大国」　按：《大典》本「瞻」作「赡」，与《佛国记》同。
[四六]「《淮南》之书《墬形训》」　按：《墬形训》三字是《疏》语，当依例作小字，此误钞作大字。
[四七]「守敬按《淮南子》作凉」　按：朱《笺》已有，「守敬按」三字删去。（「《淮南子》」，今已据台北本改「原书」）。
[四八]「玄圃之山」　按：沈炳巽云：「《淮南子》『玄圃』是『县圃』，无『之山』二字。」
[四九]「守敬按不必增」　按：戴氏据「调传」、「泰传」而增，未为不必。
[五〇]「五龙降」　按：沈钦韩《疏证》云：「『降』疑当『陟』」。「陟」者，崩也。钞本下有《竹书纪年》称「帝崩为陟」。
[五一]「及帝之囿时」　按：沈本引「郭景纯《注》云：主九城之部界，天地苑囿之时节也。」此「囿时」所本。熊校语嫌过简，故补之。又按：沈钦韩《疏证》云：「殿本作『囿』误（从赵作四时），盖但据今本《山海经》以改此文。」其实郦《注》所引与今本不同者非一处，殿本皆自改窜，此其所短。
[五二]「儒墨之说孰使辨哉？」　按：此用韩非显学语意，犹言孰使「定儒墨之诚」哉，即定其诚伪也。

《水经注疏》卷二
后魏郦道元撰
宜都杨守敬纂疏
枝江熊会贞参疏
　河水二赵云：凡《经》文次篇之首，有某水二字，皆后人所加。盖汉人作经，自为一篇，岂能逆料郦氏为之《注》，而先于每卷交割之处，增二字以别之哉？或郦《注》既成，用二字为提掇则可耳，然非《经》之旧也。
又南朱又南上有河水二字。全云：按《经》文例不复出水名，而此云河水又南入葱岭者，欲叙河水之重源故也。赵亦云：此卷首列河水二字，谓重源之再见也。戴删河水二字。会贞按：戴删是也。入葱岭山，守敬按：《山海经》、《尔雅》、《淮南子》皆言河出昆仑。《汉书》则云，一出葱岭，一出于阗南山，而不言昆仑。至康泰、佛图调，始以阿耨达山[即今冈底斯山。]为昆仑。而《凉土异物志》又以葱岭为《禹记》所云昆仑。以今日水道证之，葱岭及冈底斯山绵亘数千里，则谓葱岭及于阗南山并古昆仑，皆不差远意，而作《水经》者，惑于昆仑去崧高五万里之说，遂以昆仑置于葱岭之上，不知葱岭、于阗纡之西，水皆西流，安得有南入葱岭之水？郦氏又惑于东方朔、《淮南子》并此《经》文，故杂引各书，迷离惝恍，莫衷一是。又以葱岭、于阗西流之水，亦目为河源，以附会《经》文。总由当魏时西域虽通朝贡，未入版图，故不能质言之也。又从葱岭出而东北流，朱无此九字。赵同。戴增云：《通典》引《水经》有此文，盖唐已后始脱去。会贞按：《经》下文其一源出于阗国南山，北流与葱岭河合，紧应此句，盖葱岭河从葱岭东北流，于阗河北流，始能与之合也。若无此句，则葱岭河尚未出葱岭，于阗河北流何能与之合乎？戴补是也。
河水重源有三，非惟二也。朱惟作为，全校改。戴、赵改同。守敬按：所谓二源，指《经》文葱岭河、于阗河也。郦氏又以自葱岭西流之水为河水一源，故谓重源有三。一源西出捐毒之国，朱捐讹作身，云：《禹贡锥指》，身毒当作捐毒。《汉书》，捐毒国王治衍敦谷，东至都护治二千八百六十一里，至疏勒，南与葱岭属，西上葱岭，则休循也。西北至大宛千三十里，北与乌孙接。先儒以为即身毒，非也。张骞曰，身毒国在大夏东南，可数千里，去蜀不远。大夏，即大月氏所居之地，今捐毒在大月氏东北，西去休循二百余里。岂身毒乎？郦盖承其误。戴及柳佥本并作捐，则《注》本作捐，胡因讹文而归咎郦氏，寃矣。王先谦《汉书补注》，《后汉书》无捐毒。李光廷《西域图考》，今巴尔珲山之南也，地属萨尔巴噶什布鲁特部。葱岭之上，西去休循二百余里，会贞按：《汉书 西域传》，捐毒国西上葱岭，则休循国。休循国下云，东至捐毒衍敦谷二百六十里。对观之，则捐毒西至休循二百余里。故郦氏本休循之文以释
捐毒，但改至作去耳。考《西域传》，凡言东西南北至某处若干里者，[惟鄯善国言西北去都护治所千七百八十五里。去乃至之误。]东西南北，主彼言，谓至彼方某处若干里也。郦《注》叙西域诸国，而改至作去，其东西南北，仍主彼言。后文引应劭说，析支东去河关千余里，及浇河城东北西平二百二十里，黄河城西北去西平二百一十七里之类，亦然。《元和志》，则有言至、言去两例。凡言东西南北至某处若干里者，东西南北亦主彼言。如言京兆府东至东都八百三十五里，东南至商州二百六十里，是也。凡言东西南北去某处若干里者，东西南北则主此言。如渭水在万年县北，言渭水北去县五十里，渭水在咸阳县南，言渭水南去县三里，是也。《寰宇记》凡言至言去者亦同。[一]读诸书者，当分别观之，不得概律以郦《注》。[孙氏星衍校刻《元和志》，而不知其例，故改万年县渭水北去县五十里作在县北五十里。]又按班氏于西域诸国，皆详言某方至某国里数，又详言某方与某国接，郦氏则节取之。此叙捐毒言西去休循里数，下随叙罽宾，大抵因河水先后所径，以明其国接壤之意。后文亦多类此。皆故塞种也。守敬按：《汉书 西域传》，捐毒国，本塞种也。休循国，本故塞种也。故郦氏合二国言皆故塞种也。颜师古曰，塞种即所谓释种也，亦语有轻重耳。徐松《西域传补注》曰，颜君《张骞传 注》，塞，西域国名，即《佛经》所谓释种者。塞、释声相近，本一姓。按梁荀济《论佛道表》言，《汉书 西域传》塞种，本允姓之戎，世居敦煌，为月氏迫逐，遂往葱岭南奔。又谓悬度、贤豆、身毒、天毒，仍讹转以塞种为释种，说与颜别。然考《牟子书》言，孝明时，夜梦神人，身有日光。明日博问羣臣，通人傅毅对曰，臣闻天竺有道者，号曰佛，轻举能飞，身有日光，殆将其神也。于是遣羽林将军秦景、博士弟子王遵等十二人，之大月氏国，写取佛经四
十二部，在兰台石室。是释氏之法，实出于大月氏。大月氏国，即塞王故地也。《元和姓纂》亦云，塞姓，天竺胡人之释后，即释种也。南属葱岭，守敬按：《汉书 西域传》，捐毒国南与葱岭属。徐松曰，葱岭无南面，此居葱岭中，盖近北也。高千里。会贞按：《释迦方志》，葱岭高可千余里。《御览》五十引《西域诸国志》曰，葱岭高行十二日可至顶。《西河旧事》会贞按：《新唐志》地理类，有《西河旧事》一卷。曰：葱岭在敦煌西八千里，其山高大，上生葱，故曰葱岭也。会贞按：《后汉书 班超传 注》，略引《西河旧事》文。《唐西域记》，葱岭者，据赡部洲中，南接大雪山，北至热海千泉，西至活国，东至乌锻国，东西南北各数千里，崖岭数百重，幽谷险峻，地多出葱，故谓葱岭。河源潜发其岭，分为二水：董佑诚曰：葱岭即天山西南之正干。《汉书 西域传》所称南山、北山，皆葱岭所分。今自西布鲁特部落西南，至喀什噶尔之西，叶尔羌之西南，博洛尔拔达克山，鄂克善诸部落，皆在葱岭间。捐毒当今西布鲁特地。《注》言河水潜发其岭，分为二水者，盖谓东西源皆出葱岭，非必谓一水而东西分流也。《注》引《凉土异物志》曰，葱岭之水，分流东西，西入大海，东为河源。斯言简而该矣。今葱岭西界之水，盘曲岭中，汇为图斯库尔及伊西洱库尔，其西北则入达里冈阿鄂谟，然道里较近，又与下径安息入西海之文不合，则《注》所称葱岭西流之一水，自当指拔达克山以南之水，西北流至布哈尔部落，入腾吉斯鄂谟者，亦出葱岭，特南北暌隔，盖西流之水，自入安息之西海，本非河源。郦氏特因葱岭而类及之，与上《注》述新头河、恒河正同。今西布鲁特西南直接葱岭，东山曰伊斯克里克，水曰赫色尔，西山曰吉布察
克，水曰哈喇库尔。二水南流，潴为哈拉库尔。库尔者，回语谓池。东出为喀什噶尔达里雅，回语谓大河为达里雅，即葱岭之河源也。一水西径休循国南，守敬按：徐松曰，《后汉纪》作休修。王先谦曰，按修循，《后汉书》以下不见。《西域图考》云，在今那林河南，喀尔提锦布鲁特地。在葱岭西。守敬按：《汉书 西域传》休循国下文。郭义恭《广志》曰：休循国，居葱岭，其山多大葱。守敬按：《御览》九百七十七引《广志》同。又《御览》五十引云，葱岭其山岭生葱，茂于常葱。又径难兜国北，守敬按：王先谦曰，后汉以下，不见于史。《西域图考》云，国在葱岭之西，今巴达克山部西境。北接休循，西南去罽宾国罽宾详下。三百四十里。守敬按：二句，《汉书 西域传》文，四十作三十。河水又西径罽宾国北。朱此九字讹作《经》，戴改《注》，云：考《注》叙葱岭之水分东西，先载葱岭分源，西流径休循、难兜、罽宾、月氏、安息入雷翥海之水，不得与《经》文淆紊，赵改同。守敬按：王先谦曰，《后汉书 德若传》下云，自皮山西南经乌秅，涉悬度，历罽宾。《魏志 注》，三国时属大月氏。后魏、唐仍为罽宾，隋为漕国。又《唐书 个失密传》，个失密，或曰迦释弥逻。《西域记》，迦湿弥逻，旧曰罽宾，或当时分为二国。徐云，《旧唐书》在葱岭南。《西域图考》，今阿富汗地。月氏之破，西君大夏，塞王南君罽宾。朱无西君大夏四字，全、赵、戴同。守敬按：《汉书 西域传》，昔匈奴破大月氏，大月氏西君大夏，而塞王南君罽宾。郦氏虽钞略其辞，然月氏之破下，当有西君大
夏句乃明了，今增。徐松曰，塞王，大夏之王也。治循鲜城。守敬按：《御览》七百九十三引作修鲜。王先谦据《唐书 罽宾传》及《册府元龟》并称修鲜，以作修鲜为是。《后魏书》，罽宾国都善见城。《隋书》，都城方四里。土地平和，无所不有。金银珍宝，异畜奇物，踰于中夏大国也。山险有大头痛小头痛之山，赤土身热之阪，守敬按：[二]《通典》，头痛山在渴盘陀国西南，引宋膺《异物志》，大头痛、小头痛山，皆在渠搜之东，疎勒之西，经之者，身热头痛，夏不可行，行则致死，唯冬可行，尚呕吐。山有毒药，气之所为也。冬乃枯歇也。故可行也。人畜同然。守敬按：钞略《汉书 西域传》文。
河水又西径月氏国南，朱此九字讹作《经》。戴改《注》，全、赵同。守敬按：王先谦曰，月支国见《海内东经》，即月氏。《逸周书 伊尹朝献》[三]，正北月氏。《后汉书》有传，云，莎车西经蒲犁、无雷至大月氏。三国、后魏时仍为月氏。魏源《海国图志》云，大月氏，今为爱乌罕、布哈尔二国，分得其地。治监氏城，会贞按：《史记 大宛传》，大月氏居妫水北，其南则大夏。又云，大月氏击大夏而臣之，遂都妫水北，为王庭。又云，大夏在妫水南，其都曰蓝市城。《汉书 西域传》，罽宾国，王治循鲜城。昔匈奴破大月氏，大月氏西君大夏，而塞王南君罽宾，大月氏国治监氏城。合观之，大夏本都妫水南，及月氏败大夏，大夏王别居罽宾，月氏则居妫水北，是月氏与大夏不同城。《史记》谓大夏都蓝市，《汉书》谓月氏治监氏，《后汉书》作治蓝氏，徐松以蓝市城即监氏，虽是，而无解于妫南妫北之分。窃谓大夏居妫南蓝市
城，月氏徙于妫北，仍其旧号耳。如楼兰治扞泥城，汉别立王，改鄯善，则治伊循城，而《北史》云，鄯善都扦泥城。是也。其俗与安息同。匈奴冒顿单于守敬按：《汉书》，月氏本居敦煌、祁连闲，至冒顿云云，郦氏删其故城，则下文过大宛为无根。匈奴上当补本居敦煌、祁连闲七字。破月氏，杀其王，以头为饮器，国遂分。远过大宛，守敬按：《汉书 西域传》，大宛国北与康居，南与大月氏接。后魏为洛那，隋、唐为石国。《西域图考》云，由疏勒而西，出葱岭为大宛、月氏。大宛在北，今霍罕国八城皆其地。王先谦曰，今敖罕地。其西北境兼有今布哈尔之地，见《四裔考》及《海国图志》。敖罕近为布哈尔所并。西居大夏为大月氏。其余小众不能去者，共保南山羌中，号小月氏。守敬按：月氏国条，《汉书 西域传》文。小月氏详本篇下卷。故有大月氏、小月氏之名也。又西径安息国南，朱此七字讹作《经》，脱国字，戴改《注》，增国字。全、赵同。守敬按：王先谦曰，《后汉书》有传。亦见后魏、周、隋、唐《纪》、《传》。后魏时为忸密，隋称安国。《唐书》安亦曰布豁，又曰捕喝。《西域记》，喝捍国，此言东安，捕喝国，此言中安，伐地国，此言西安。《西域图考》，今波斯国北八部之境。城临妫水，守敬按：徐松曰，即《水经注》发原身毒之河水。《通考》云，今谓乌浒河。《西域图考》云，今名阿母河。唐之乌浒河，亦名缚刍河也。地方数千里，最大国也。有商贾车船行旁国，画革旁行，朱《笺》曰：《前汉书》云，书革旁行。赵云：此误本《汉书》，《史记》是画字。会
贞按：《御览》七百九十三引《汉书》作画革，与此同。为书记也。守敬按：安息国条，《汉书 西域传》文。师古曰，今西方胡国及南方林邑之徒，书皆横行，不直下也。徐松曰，《法苑珠林》，造书凡有三人，长名梵，其书右行；次曰佉卢，其书左行；少者仓颉，其书下行。朱《笺》曰，元本也字下，接空须菩提至俗与子合同四百三字，乃错简在此，今改正于后：又西径陀卫国注或云悬 虚下。
河水与蜺罗跂禘水同注雷翥海。朱此十三字讹作《经》，戴改《注》。戴云：今考《注》内叙葱岭西流之水终此。全、赵改同。董佑诚曰：葱岭以西，水皆西流，不为中国河源。《注》因葱岭之源而类及之，故亦称河水也。今葱岭之水西流者，盘曲山中，其西北入达里冈阿鄂谟者，川流较近，与安息入海之文不合。今巴达克山部落南，有水出雅布塔尔西流，东南合厄尔古一源。又西流，东南合达里木一源。皆出西南葱岭中。三水合而西流，径科克伦回部南，又西径瞻伊斯巴尔回城南，又西径哈扎尔巴什红帽回部南，南合一水，西北流，又南合一大水，又西北径布哈尔部落西南，又北流入腾吉斯鄂谟，与北注西流之河较合。腾吉斯鄂谟，周围数千里，疑即所谓雷翥海。《唐书 突厥传》，西突厥西至雷翥海，盖其时突厥西境至此。《汉书 西域传》，捐毒西上葱岭即休循。难兜西至无雷，北与休循，西与大月氏接。罽宾东北至难兜，西北与大月氏接，大月氏西至安息，南与罽宾接。安息北与康居接。更以此《注》证之，则今巴达克山，休循为其北境，难兜为其南境。痕都斯坦北境为罽宾，科克伦诸部落为大月氏，布哈尔诸部落为安息也。《西域传》，大月氏都妫水北，安息亦临妫水，妫水其即葱岭西流之水与？释氏《西域记》曰：蜺罗跂禘，出阿耨达山之北，西径于阗国。朱西字在之北上，赵同，西字下旁注一句
字，引全氏曰：之北犹言如北，如戴移西字于径字上。《汉书 西域传》于阗国下。曰：于阗以西，水皆西流，注于西海。戴改以作之，删于字。守敬按：戴从《汉书》，然凡引书不必尽同原文也。又西径四大塔北。朱此七字讹作《经》，戴改《注》，云：考《注》内言葱岭西流之水，因连及蜺罗跂褅水，径于阗、四大塔、陀卫、安息，同入雷翥海，亦不得与《经》文淆紊。全、赵改同。释法显所谓糺尸罗国，朱糺作竺剎，赵据黄本改。戴作糺。守敬按：《佛国记》，自犍陀卫国东行七日，有国名竺剎尸罗，《大典》本、明抄本并作糺尸罗，至全本作剎尸国，则无据也。汉言截头也。佛为菩萨时以头施人，会贞按：《洛阳伽蓝记》，入干陀罗国境，西行五日，至如来舍头施人处，有塔寺。故因名国。国东有投身饲饿虎处，皆起塔。赵饲作餧，戴改。会贞按：《大典》本、明抄本并作饲。《佛国记》，自竺剎尸罗国，东行二日，至投身餧饿虎处。又《伽蓝记》，去乌场国城东南，山行八日，如来苦行投身饿虎之处。高山巃，危岫入云，嘉禾灵芝，丛生其上。林泉婉丽，花彩曜目。又西径犍陀卫国北，朱此句讹作《经》，脱犍字。戴改《注》，全、赵同。赵以《法显传》校增犍字，全同。戴增犍字。会贞按：《佛国记》，从乌苌国南下到宿呵多国，又东行五日到犍陀卫国。《北史》作干陀国，云在乌苌国西。《伽蓝记》作干陀罗。《唐西域记》作犍驮逻。《唐书 天竺传》作干陀卫。是阿育王子法益所治邑。佛为菩萨时，亦于此国以眼施人，其处亦起大塔。会贞按：《佛国记》，犍陀卫国，
是阿育王子法益云云，此全本以为说。又《伽蓝记》，自辛头河西行三日，至佛沙伏城，复西行一日，至如来挑眼施人处，亦有塔寺。又有弗楼沙国。朱弗作佛，下同。赵据《法显传》改。戴改同。会贞按：《佛国记》，从犍陀卫国南行四日，到弗楼沙国。天帝释变为牧牛小儿，聚土为佛塔，法王因而成大塔，所谓四大塔也。会贞按：《佛国记》叙四大塔于犍陀卫之塔，竺剎尸罗之塔，及国东之塔外，数宿呵多之塔，不数弗楼沙之塔，此参以他说。《法显传》曰：国有佛 ，月氏王大兴兵众，来伐此国，欲持 去，置 象上，象不能进，更作四轮车载 ，八象共牵，复不进，王知 缘未至，朱《笺》曰：一本无 字。赵云：按于文应有 字。于是起塔，留 供养， 容二斗，杂色而黑多，四际分明，厚可二分，甚光泽。贫人以少花投中便满，富人以多花供养，正复百千万斛，终亦不满。朱花作华，赵同，戴改。佛图调曰：朱无调字，赵、戴增。守敬按：盖即据本篇上卷。佛 ，青玉也，受三斗许，彼国宝之。供养时，愿终日香花不满，则如言。愿一把满，则亦便如言。守敬按：《类聚》七十三引《西域诸国志》，佛 在干陀越国，青玉也，云云，即此《注》所引佛图调之说，然则调书名《西域诸国志》。又按道人竺法维所说：佛 在大月支国，起浮图，高三十丈，七层， 处第二层，金络络鏁县 ，戴鏁作锁。 是青石。会贞按：《类聚》七十三引支僧载《外国
事》，佛 在大月氏国，起浮图，高四[当有十字。]丈，七层，四壁里有金银佛像，像悉如人高。 处中央，在第二层，上作金络络 炼悬 ， 是石也，其色青。与此所引《法维》说，可参异同。或云：悬 虚空。戴云：按为书记也为字起，至此句虚字止，近刻讹在后俗与子合同下，河水又东径皮山国北之前。会贞按：戴所谓讹，即前朱《笺》所谓错简。特朱就空字以下说，戴就虚字以上说异耳。为书记也为字起，疑是为书记也下河字起之误。须菩提置 在金机上，朱机作杌。赵改云：《瑞应本起经》曰，梵释下侍，四天王接菩萨身，置金机上。杌当作机，全、戴改同。佛一足迹与 共在一处。国王臣民，悉持梵香七宝璧玉，供养塔迹。佛牙、袈裟[四]、顶相舍利，朱裟作娑。赵改云：袈娑之娑，并当从衣，不从女。《广韵》，袈裟，胡衣也。下佛袈娑王城亦同此误。戴改同。会贞按：黄本作裟，玄应《四分律音义》曰，袈裟，《韵集》音加沙，字本从毛作●●。葛洪作《字苑》始改从衣。外国通称袈裟，或言缁衣。悉在弗楼沙国。释氏《西域记》曰：犍陀越王城西北，朱犍讹作捷，下同。赵据何焯本校改犍，戴作犍。守敬按：上卷迦维罗卫，又作迦维罗越，则此犍陀越与上犍陀卫，亦一国之通称矣。《道行般若经》作干陁越。有 吐罗越城，守敬按：《唐西域记》三，乌仗那国，瞢揭厘城东北，踰山越谷，逆上信度河，行千余里，至达丽罗川，从此东行五百余里，至 露罗国，北印度境，在大雪山闲。盖即 吐罗越也。佛袈裟王城也。东有寺。重复寻川水西北十里，有河步罗
龙渊，守敬按：《唐西域记》三，乌仗那国，瞢揭厘城，东北行二百五六十里，入大山，至阿波逻罗龙泉，即苏婆伐窣堵河之源也。此龙者，迦叶波佛时，生在人趣，名曰殑祇，深闲咒术，禁御恶龙，不令暴雨，国人赖之，以蓄余粮。家税斗谷以馈，或有逋课。殑祇含怒，愿为毒龙暴行风雨，捐伤苗稼。命终之后为此池龙。泉流白水，损伤地利。释迦如来，降神至此，欲化暴龙，执金刚杵击山崖，龙王震惧乃出归依。龙曰，愿十二岁一收粮储。故今十二年一遭白水之灾。佛到渊上浣衣处，朱到下脱渊字。全校增，赵、戴增同。守敬按：《唐西域记》三，阿波逻罗龙泉西南三十余里，又顺流而下三十余里，至如来濯衣石，袈裟之文，焕焉如镂。据记文是浣衣处去渊数十里，与此异。浣石尚存。其水至安息，注雷翥海。戴云：按《注》内叙蜺罗跂禘水终于此。董佑诚曰：葱岭西流之水，南合二水，其源出和斯替恒占诸部落，皆不径于阗。于阗西南二面，葱岭环带，亦无西流之水。蜺罗跂褅，无可指证。自新头河以下，地处荒远，传记缺略，惟有释典，未可为据，今并阙疑。又曰：犍陀越西，西海中有安息国。竺芝《扶南记》曰：朱芝作枝，戴同，赵改。守敬按：明抄本作芝，芝字是也。说见上卷。安息国去私诃条国二万里，守敬按：私诃条详上卷。国土临海上，即《汉书》安息国也。朱安息上有天竺二字。赵、戴同。守敬按：《注》叙安息，与天竺无涉。安息近西海，天竺不近西海，与上亦不应，且《汉书 西域传》并无天竺国。《张骞传》名身毒，《后汉书》始名天竺，此天竺二字为衍文无疑，今删。户近百万，最大国也。守敬按：《汉书 西域传》，安息地方数千里，最大国也。无户近百万字。《后汉
书》，户口胜兵，最为殷盛。《汉书 西域传》又云：犁靬、条支临西海。戴改犂作梨。守敬按：《汉书》，本作犂靬也。又《张骞传》作牦靬，又《史记》作黎靬，《后汉书》作犁鞬。皆以形声并近错出。《汉书》，乌弋山离国西与犂靬、条支接。行可百余日，乃至条支，国临西海。以下言暑湿田稻及往往有小君长安息役属之，皆叙条支事。是《汉书》所云临西海者，但指条支一国。郦氏连上文加犂靬二字于条支之上，此笔误也。长老传闻，条支有弱水，西王母，亦未尝见。自条支乘水西行，可百余日，近日所入也。朱《笺》曰：古本作西行可月余日，近可十日，日所入也。赵云：按所谓古本，即黄本也。是《注》原文校《汉书 西域传》，悉无舛 ，无缘更引后人误本改易古书，凡遇此等，皆所不取。会贞按：《后汉书》引班，作西行二百余日。王先谦谓可字是二字之讹，然此与班同，疑范《书》讹。或河水所通西海矣。会贞按：此应上《汉书》于阗之西，水皆西流注西海说。故《凉土异物志》会贞按：《隋志》，《凉州异物志》一卷。《新唐志》，二卷，皆不着撰人名。曰：葱岭之水，分流东西，西入大海，东为河源。《禹记》所云昆仑者焉。守敬按：《史记 大宛传》，太史公曰，《禹本纪》言河出昆仑，昆仑其高二千五百余里，日月所相隐避为光明也。据下称张骞穷河源，谓极于此而不达于昆仑，则郦氏不以葱岭为昆仑，安得指为《禹记》所云之昆仑？《禹记》上当脱非字。张骞使大宛而穷河源，守敬按：《史记 大宛传》，张骞卒后，汉使穷河源。《汉书 骞传》同。故马、班论赞，亦均云，自张骞使大夏之后，穷河源。此以穷河源属之骞，乃删节之过。至此作使大宛异者，骞
亦至大宛，无妨通称也。谓极于此而不达于昆仑者戴删者字。也。
河水自葱岭分源，东径伽含罗国。戴改伽作迦。董佑诚曰：当在今喀什噶尔极西葱岭中。《大唐西域记》称，朅盘陀国大厓东北，至奔攘舍罗葱岭东冈，四山之中。商旅往来，从此东下葱岭。《唐志》，疏勒西南，葱岭守捉，故羯盘陀国。羯盘陀国为今叶尔羌所属喀尔楚迤西地。河源之哈拉库尔，正当其北。《注》引释氏《西域记》，称为万国要道。盖由此东下葱岭。奔攘舍罗，当即迦舍罗矣。释氏《西域记》曰：有国名伽舍罗逝，此国狭小，而总万国之要道无不由。城南有水，东北流出罗逝西山，山即葱岭也。径岐沙谷，出谷分为二水。董佑诚曰：案今哈拉库尔水东流，径喀什噶尔南，为喀什噶尔河，即《注》所言北河。其自叶尔羌西南遶城者，为叶尔羌河，即《注》所言南河。二水异源，而《注》称一水所分，与今水道不合。今喀什噶尔自西迤南，至英吉沙尔，西迤东南，至叶尔羌西南之山，回语呼为塔尔塔什达巴罕，即古葱岭。岐沙谷当即在今喀什噶尔之西葱岭中，自此以东，出山即为平地。英吉沙尔民，多引渠以灌田，或旧有水傍山东下，与叶尔羌河相通，后更湮塞与？一水东流，径无雷国北，董佑诚曰：此南河也。《汉书 西域传》，无雷南至蒲犁、乌秅，北与捐毒接，盖在葱岭上。其难兜国下言，西至无雷者，误字也，无雷当今西布鲁特部落之南，博罗尔部落之北，喀什噶尔西边地。分流之水，当即傍山东南流径其北也。守敬按：《汉书 西域传》，难兜西至无雷三百四十里，董氏知西为误字，而未明言。今
就《西域传》对勘，知为东字之误。厥有数证，无雷东北至都护治所二千四百六十五里，难兜东北至都护治所二千八百五十里，则无雷在难兜之东，其证一。无雷南与乌秅接，难兜西南至罽宾，考乌秅西与难兜接，罽宾东北至难兜，则无雷在难兜之东，其证二。无雷北与捐毒接，难兜北与休循接，考捐毒西上葱岭为休循，则无雷在难兜之东，其证三。徐松不知西为东之误，故言无雷之东为难兜、乌秅，越难兜而接无雷，无雷又北有大月氏境，差谬层出。《西域图考》云，无雷，今噶勒察回之八达克山部东北境。治卢城。守敬按：《汉书 西域传》作卢城，同。王念孙曰，本作无雷国王治无雷城，犹之且末国王治且末城，精绝国王治精绝城也。隶书卢字作●，其上半与雷相似，故雷讹作卢，又脱无字耳。《御览》四夷部十八引《汉书》，正作无雷城。然则此注作卢城，乃后人据误本《汉书》改。其俗与西夜子合同。朱其字讹在俗与下，《笺》曰：当作其俗与西夜。守敬按：《汉书 西域传》无雷国下文，无西夜二字。又《传》，西夜国王号子合王。《后汉书》有西夜、子合二国，驳前书西夜子合为一国之误。《西域图考》云，西夜在皮山西，今干竺特之西境，子合在西夜西，今噶勒察回之博洛尔部南境。
又东流径依耐国北，董佑诚曰：《汉书 西域传》，依耐国北至疏勒。此《注》在无雷之东，蒲犁之西，当在今英吉沙尔南界中。《西域图考》云，今簿洛尔之北境。去无雷五百四十里，俗同子合。守敬按：《汉书 西域传》文。又东朱东字下有流字，赵同，戴删。守敬按：黄本无流字。径蒲犁国北，董佑诚曰：《汉书 西域传》，蒲犁东至莎车，北至疏勒，证以此《注》，在今英吉沙尔、叶尔羌之间，
分流之水，当自此东流，至叶尔羌，合[五]叶尔羌河。今叶尔羌河自叶尔羌西南徼外，曲流东北，径拉虎尔、克什米尔诸部落，左合米勒台玉山。一水东北，岐为二支，环叶尔羌城而东，复合。回语为叶尔羌谔斯腾，[六]谔斯腾者，译言浚成之河。自此以下，即《注》所言南河矣。守敬按：王先谦曰，莎车国西经蒲犁，汉后无考。《西域图考》云，蒲犂在今干竺特部北境。治蒲犁合，守敬按：徐松曰，盖亦葱岭谷。北去疏勒五百五十里，俗与子合同。守敬按：《汉书 西域传》文。
河水又东，径皮山国北，朱此九字讹作《经》。戴改《注》云：考《注》文，葱岭河自歧沙谷分为二，此先叙南河，径无雷、依耐、蒲犁、皮山而东合于阗河，不得与《经》淆紊，全、赵改同。今改正。守敬按：王先谦曰，《后汉书》云，皮山为于阗所统，后复立，亦见于窴、《德若传》下。《后魏书》作蒲山，属于阗。董佑诚曰，《汉书 西域传》，皮山西南至乌秅，南与天笃接，北至姑墨千四百五十里。《唐志》，于阗西南三百八十里，有皮山城。当在今叶尔羌之东南，和阗之西。治皮山城，西北去莎车三百八十里。守敬按：《汉书 西域传》文。朱《笺》曰，按宋本，下文其一源接此八十里下。赵云，《禹贡锥指》曰，按自罽宾至陀卫，皆西流注西海之水。《水经》乃拙手所作，提挈不清，赖有郦《注》为之发明，人始知有葱岭之河东西分流。不然，则似河水自葱岭西行，至陀卫而复东行以入葱岭，大惑不解矣。一清按，《水经》世传脱误，兼《经》、《注》混淆，此篇尤甚。一为改正，眼界豁然，觉东樵之言犹为唐突前人也。
其一源出于阗国南山，北流，与葱岭河合，东注蒲昌海。戴据《通典》，河上，增所出二字，东上，增又字。守敬按：《汉书 西域传》，河有两原，一出葱岭山上，一出于阗。于阗在南山下，其河北流，与葱岭河合，东注蒲昌海。乃本《汉书》，无脱文。[《注》：即《经》所谓北注葱岭河也。正释《经》葱岭河句。]戴据《通典》增字，非也。《通鉴》汉元狩元年《注》引《水经》无所出二字及又字，可证。
河水又东与于阗河合。朱此九字讹作《经》，《笺》曰：谢兆申云，疑其一源以下，至与于阗河合三十字，是《注》。 按：《玉海》引《水经》，其一源以下至蒲昌海，皆《经》文，河水又东与于阗河合，是《注》文。戴改《注》，全、赵同。赵云：按《玉海》所引，是也。谢说非也。自此以下至又东入塞以上，惟此条其一源至东注蒲昌海二十一字是《经》，余皆是《注》。观下河水又东注于泑泽，即《经》所谓蒲昌海也。《经》云蒲昌海，《注》以泑泽释之，若如今本不几复与？董佑诚曰：此南河也。南源导于阗南山，俗谓之仇摩置。董佑诚曰：今和阗南大雪山，绵亘数千里，东达库尔坤，南接冈底斯，西迤北为葱岭。《史记 大宛传》，天子案古图书，名河所出为昆仑，即此山也，盖山脉绵亘，河水所出，通为昆仑。梵书则同为阿耨达山矣。今和阗河，回语为和阗达里雅，源出和阗所属皮什雅南五十里南山中。北流上源，东为玉咙哈什河，西为哈拉哈什河。自置北流，径于阗国西。守敬按：王先谦曰，《后汉书》有传，亦见《魏志 注》。晋、梁、后魏、周、隋、后晋、汉、宋、明纪传，皆作于阗，或作于窴。《唐书 西域传》，于阗或曰瞿萨旦那，亦曰涣那，曰屈丹，北狄曰于遁，诸胡曰豁旦，今为和阗直隶州。董佑诚曰，《魏书 
西域传》，于阗国城东二十里有大水，北流，号树枝水，即黄河也，一名计式水，城西五十五里，亦有大水，名达利水，与树枝水会，俱北流，今和阗城东为玉咙哈什河，城西为哈拉哈什河，并北流，至喀提里什合，与《魏书》正同。此云径于阗国西，是以哈拉哈什河为正流也。治西城，朱《笺》曰：旧本作西域。赵云：杭世骏云，西城见《汉书 西域传》。作西域者，误。守敬按：徐松曰，《后魏书》云，其地方亘千里，连山相次，所都城方八九里。《新唐书》，其居曰西山城。会贞按：《寰宇记》亦作西山城。山多玉石。朱山讹作上。戴、赵改土。守敬按：非也。《西域传》但云多玉石，《张骞传》亦云，其山多玉石，与《史记 大宛传》同。知郦氏据增山字，传抄误山为上也，今订。西去皮山三百八十里，守敬按：《汉书 西域传》文。东去阳关五千余里。释法显自乌夷朱作乌帝，《笺》曰：《佛国记》作●夷，戴仍，赵改。守敬按：《佛国记》，从鄯善国西北行十五日，到●夷国。黄本作乌夷。乌夷又见后。西南行，路中无人民，沙行艰难，朱《笺》曰：沙行，一本作涉行。赵云：按沙行，言行沙碛中也。涉字义非。守敬按：《佛国记》作涉。所径之苦，人理莫比。在道一月五日，得达于阗，其国殷庶，民笃信，守敬按：《佛国记》作尽皆奉法。郦氏抄变其辞，信下当有法字。多大乘学，威仪齐整，器 无声。守敬按：《佛国记》止此。城南一十五里，朱城南讹作南城，明抄本、何焯校本及戴并作城南。有利剎寺，中有石 ，会贞按：《酉阳杂俎》十，于阗国剎
利寺有石 ，作剎利是也。石上有足迹。彼俗言是辟支佛迹，法显所不传，疑非佛迹也。守敬按：郦氏因《佛国记》不载此事，疑其非实，至为矜慎。而《北史 西域传》云，城南五十里有赞摩寺，即昔罗汉比邱卢旃，为其王造覆盆浮屠之所，石上有辟支佛跣处，双迹犹存，则直以流俗为据矣。又五十里与此十五里异。又西北流注于河。朱此七字讹作《经》，戴改《注》云：今考上下文，乃《注》内叙于阗河入葱岭南河。全、赵改同。董佑诚曰：今自喀提里什合为和阗达里雅，又北流五百里，会叶尔羌河，即南河也。惟今叶尔羌河右合和阗河，即左与北河会，通为塔里木河。而《注》叙南河合北河，在合且末水之下，与今水道不合。盖塔里木河所经，皆戈壁沮如之地，水道或有改易矣。会贞按：《注》先叙于阗河西北合葱岭河南派，后叙南河东径于阗，则合处确在于阗之西北。今和阗河入南河在和阗东北，知水道有变迁矣。至董氏谓《注》叙南河合北河在合且末水之下，与今水道不合，则非，详见后。即《经》所谓北注葱岭河也。
南河又东，径于阗国北。朱此句讹作《经》，脱国字。戴改《注》，增国字，云：考上下文并《注》内叙葱岭南河径于阗、扜弥、精绝、且末、鄯善入牢兰海，不得与《经》文淆紊，全、赵改增同。董佑诚曰：自此至通为注滨河，南北河当相去不远，至今遂合为一。会贞按：董氏此说，仍是误认郦氏所叙与今水道不合之谈也。《佛国记》，从●夷西南行一月五日，到于阗国。释氏《西域记》曰：河水东流三千里，至于阗，屈东北流者也。《汉书 西域传》于阗国下。曰：于阗已东，水皆东
流。守敬按：见于阗国下。
南河又东北，径扜弥国北，朱此十字讹作《经》。载改《注》，全、赵同。守敬按：徐松曰，《史记》作扜罙，扞即扜之讹，弥、罙音同。王先谦曰，《后汉书》称拘弥。又云，出玉门，经鄯善、且末、精绝，三千余里至拘弥。又见《莎车传》下。三国时属于窴，见《魏志 注》。晋时号拘睒弥，见《佛国记》，唐时号憍赏弥，见《大唐西域记》，又作俱密，即拘弥之变字，见《唐书 西域传》。董佑诚曰，当在今和阗所属克尔雅城以东。治扜弥城，西去于阗三百九十里。会贞按：《汉书 西域传》文。《后汉书》里数同，而《史记 大宛传 集解》引徐广曰，《汉纪》，拘弥去于窴三百里，盖脱九十二字。
南河又东径精绝国北，守敬按：王先谦曰，《后汉书》云，出玉门，经鄯善、且末，至精绝。又云，精绝为鄯善所并，后复立。《魏志 注》，三国时属鄯善。董佑诚曰，当在今和阗极东大戈壁中。西去扜弥四百六十里。[七]守敬按：《汉书 西域传》文。
南河又东径且末国北，朱此九字讹作《经》。戴改《注》。全、赵同。守敬按：王先谦曰，《后汉书》云，出玉门经鄯善，至且末。又云，且末为鄯善所并，后国复立。《梁书》称末国，《魏书》仍称且末。董佑诚曰，今亦为大戈壁。《唐志》，播仙镇西五百里，至于阗东兰城守捉，又西三百里至于阗，与《注》所称西去于阗里数不合。《注》本《汉书 西域传》，盖荒远之地，史志里数，多未得其实也。又东，右会阿耨达大水。董佑诚曰：水无考，详见下。释氏《西域记》曰：阿耨达山西北有大水，北
流注牢兰海者也。其水北流，径且末南山，又北，径且末城西，国治且末城，西通精绝二千里，会贞按：《汉书 西域传》且末国下文。东去鄯善七百二十里。会贞按：《汉书 西域传》，鄯善西通且末七百二十里。就且末言，则且末东去鄯善七百二十里，故郦氏本鄯善之文，以释且末，与前捐毒西去休循二百余里同。种五谷，其俗略与汉同。朱其俗讹作兵。赵据孙潜校改。戴改同。守敬按：《汉书》鄯善国下，自且末以往，皆种五谷，土地草木畜产作兵，略与汉同。则作兵亦其俗之误。但言自且末以西，不专指且末。又曰且末河东北流，径且末北，又流而左会南河。董佑诚曰：《隋志》，且末郡在古且末城，有且末水。《唐志》，渡且末河至且末城。盖皆指阿耨达大水。以此《注》推之，当在蒲昌海西南大戈壁中。今自和阗以东，塔里木河之南，西藏北山之北，东至青海西北境，数千里中，皆大戈壁，水皆流入沙中，别无大川左会塔里木河者，所云阿耨达大水，无可指证。以理推之，流沙之地，古今互异。《汉书 西域传》称，从鄯善傍南山北，[八]波河西行至莎车为南道。《唐志》，一路自沙州寿昌县至阳关故城，又西至蒲昌海南岸，又西，自石城镇播仙镇至于阗。又《唐西域记》，元奘之归，由瞿萨昌那国，即于阗国，东过纳缚波故国，即楼兰也。《五代史》高居誨《使于闐記》，[九]從陽關涉 磧，渡陷河，至于闐，皆出大戈壁中。今驿道则自嘉峪关外，西经哈密、土鲁番、喀喇沙尔、库车、阿克苏，至叶尔羌，乃折而东南，至和阗，无由汉之南道者。《西域传》南道，自阳关以西，楼兰、且末、精绝、扞弥、小宛，皆在今戈壁中，城郭相望。元奘所记称于阗东行入大流沙，
人畜昏迷，屡有丧亡。行四百余里，至覩货逻故国，国久空旷，城皆荒芜。又六百余里至折摩 那故国，即涅末地，城郭岿然，人烟断绝。复东北千余里至楼兰。是唐时已为无人之境，与《汉志》所称迥异。今则尽为荒服。唐代诸镇城，并沦沙碛。盖风沙相搏，故道或湮，戈壁之中，水泉之汇为淖尔者以十数，皆潜行入沙。在古时或有北行入河之迹与？会流东逝，通为注滨河。董佑诚曰：北河下有注滨城，盖南北自此合流矣。以下与南河皆一水所径。会贞按：郦氏言通为注滨河者，谓南河至此有注滨河之通称耳，非谓南北河合流通为一水也。董氏乃据此语，坚持南北河至注滨城始合流，以郦氏所叙与今水道不合，失之。详见后。
注滨河又东，径鄯善国北，赵滨并作宾，与后同。董佑诚曰：当在蒲昌海南少西。治伊循城，会贞按：《汉书 西域传》言，国中有伊循城，不言治伊循城。然鄯善本楼兰，治扜泥城。此《注》下云，其俗谓之东故城，则鄯善不复治扜泥可知。故徐松谓之伊循，地肥美，徙都之。又云，《冯奉世传》作伊修城，循、修形近错出。故楼兰之地也。会贞按：鄯善国本名楼兰，治扜泥城，故此称伊循城为楼兰之地。楼兰王不恭于汉。元凤四年，霍光遣平乐监傅介子刺杀之，更立后王。汉又立其前王质子尉屠耆为王，守敬按：《西域传》，前王质子在汉，坐法下蚕室。前王死，故不遣。尉屠耆当是后王质子，然《西域传》称尉屠耆为后王之弟，而《傅介子传》言，当更立前太子之在汉者，又小有参错。更名其国为鄯善。百官祖道横门。王自请天子曰：朱《笺》曰：据《汉书 
西域传》，王上脱其字。赵云：按《西域传》丞相、将军率百官送至横门外，祖而遣之。王自请天子曰，不作其王也。朱氏乃据黄本托言《汉书》，误矣。守敬按：黄本作其，不作其王，赵氏亦误。身在汉久，恐为前王子所害，国有伊循城，土地肥美，愿遣将屯田积粟，令得依威重。遂置田以镇抚之。守敬按：《汉书 西域传》文。敦煌索劢，字彦义，有才略。刺史毛奕表行贰师将军将酒泉、敦煌兵千人，至楼兰屯田，起白屋，召鄯善、焉耆、龟兹三国兵各千，守敬按：焉耆、龟兹二国，见《后汉书 西域传》，鄯善胜兵二千九百十二人，焉耆胜兵六千人，龟兹胜兵二万一千七十六人。横断注滨河。河断之日，水奋势激，波陵冒堤。劢厉声曰：王尊建节，朱尊讹作遵。赵改云：《汉书》作王尊，不从 。王遵，后汉人，见《隗嚣传》。戴作尊。会贞按：明抄本作尊。本篇卷五及《谷水》篇同。与《汉书》本传合。而洪颐 据潘岳《西征赋》、张景阳《杂诗》李善《注》引《汉书》，皆作王遵。《公卿表》京辅都尉王尊为京兆尹。谓尊、遵古字通用。不知本作尊，凡作遵者传抄之误也。王尊事详本篇五卷。河堤不溢。王霸精诚，呼沱不流。会贞按：《后汉书 王霸传》，光武南驰至下曲阳，令霸往视滹沱河，霸还，跪曰冰坚可度。光武前至河，河冰亦合。水德神明，朱明上无神字，《笺》曰：脱神字。耿恭曰，汉德神明，岂有穷哉？劢语本此。古今一也。劢躬祷祀，水犹未减，乃列阵被杖，鼓噪讙叫，且刺且射，大战三日，水
乃回减，灌浸沃衍，胡人称神。大田三年，积粟百万，威服外国。何焯曰：其事无可考。全云：此是《后汉》事，而范《史》、袁《纪》俱不载，故何焯疑之。予直以为诬。范、袁于西域事不为不详，索劢之功如此，即无专传，不应竟不见于他纪传中。况贰师者，以李广利征大宛，欲破其贰师城，而因以名之也。广利没后，终西京之世，未尝复有任贰师将军者，东京安得复置之乎？屯田楼兰，而以大宛之地名其官，则妄矣。且将军官尊，岂刺史所得表行。皆燕说也。守敬按：此必华峤、谢沈等书所载，[一〇]今失传耳。全氏以为乌有事，未必然也。其水东注泽。戴云：按《注》内叙葱岭南河合于阗河，终于此。泽在楼兰国北，治扜泥城，朱无治字，赵、戴同。赵以扜泥城属上作大字，以下其俗云云作小字。是以扜泥城连泽在楼兰国北为一句。徐松遂节引作泽在扜泥城。会贞按：谓泽在城，文义乖矣。考《汉书 西域传》，楼兰国治扜泥城，郦氏当本作治扜泥城，与前后叙径某国南北接言治某城一例。今本脱治字，读者不审，遂误合上句为一句耳。今补正。董佑诚曰，城当在蒲昌海南，泽即蒲昌海也，《注》引《西域记》云，南河自于阗东，迤北三千里至鄯善，入牢兰海。《史记 正义》引《括地志》云，蒲昌海，亦名牢兰海。详见北河下。其俗谓之东故城，去阳关千六百里，西北去乌垒守敬按：乌垒及下墨山并详后。千七百八十五里，至墨山国千三百六十五里。赵改三作八，谓《汉书 西域传》作八。戴改同。会贞按：《汉书》作三，不作八，盖赵误改而戴亦沿之。西北去车师千八百九十里，会贞按：车师在今吐鲁番，以地望准之，西北当作东北。土地沙卤，
少田，仰谷旁国。国出玉，多葭苇、柽柳、胡桐、白草。国在东垂，当白龙堆，乏水草，常主发导，负水担粮迎送汉使，守敬按：《汉书 西域传》文，赵云，按此处有脱文。会贞按：下句遥承泽在楼兰国句，此无脱文，何赵氏既分为大小字而又自忘其体例耶？故彼俗谓是泽为牢兰海也。朱泽作海，赵同，戴据上文其水东注泽改。守敬按：徐松曰，海因国得名，牢楼，一声之转。释氏《西域记》曰：南河，自于阗东迤北三千里，[一一]赵改东于作于东，戴仍。至鄯善，入牢兰海者也。
北河自岐沙东分，南河，即释氏《西域记》所谓二支北流，径屈茨、会贞按：屈茨即龟兹，详下。乌夷、赵乌改●。戴仍。会贞按：黄本作乌。《唐西域记》一，阿耆尼国，旧曰乌耆。慧林《音义》云，古曰婴夷，或曰乌夷，或曰乌耆。《西域图考》，即焉耆也。焉耆见后。禅善，朱《笺》曰：李克家云，禅当作鄯。赵云：按何焯云，禅、鄯音同，通。秦胡语异而 ，不必改也。入牢兰海者也。会贞按：郦氏上言南河注泽，谓之牢兰海。后言北河注泑泽，即蒲昌海。叙所入之处，名称各殊。胡渭遂分图牢兰海、蒲昌海为二。不知《经》云出于阗之源，与出葱岭之源，同注蒲昌海。《注》于南河，既引《西域记》，自于阗东北入牢兰海，又接叙北河，引《西域记》二支北流，入牢兰海。则是南北二河，并入一海。牢兰海即蒲昌海，审矣。[互详后。]其名称错出者，盖郦氏好奇杂采，以广异闻。全书之例皆然，今特发
凡于此。
其北河又东北流，分为二水，枝流出焉。会贞按：枝流详下。北河自疏勒径流南河之北。朱此以上二十五字讹作《经》，戴改《注》，云：考《注》文，葱岭河自岐沙谷分为二，此叙北河径疏勒、温宿、姑墨、龟兹、墨山、注滨、楼兰，入蒲昌海，不得与《经》淆紊。全、赵改同。今改正。守敬按：王先谦曰，疏勒，《后汉书》有传，亦见《魏志 注》及后魏、隋、唐《纪》、《传》。《唐书》云，一曰佉沙。《西域记》，佉沙国，旧谓疏勒者，乃称其城号。正言宜云室利讫粟多底。董佑诚曰，《汉书 西域传》，疏勒国南至莎车，捐毒国东至疏勒，莎车国西至疏勒，则疏勒在莎车西北，捐毒之东，葱岭河东流所经。《唐志》称，疏勒镇三面皆山，自于阗镇西北至疏勒镇，千二百三十里，又称，疏勒西南入葱岭，则即今之喀什噶尔也。至耿恭所守疏勒城，非疏勒国治，《通鉴 注》所辨甚确。此《注》引之，盖偶失检耳。今哈喇库勒，东出至喀什噶尔城南，为喀什噶尔河。会贞按：疏勒今为疏勒直隶厅。《汉书 西域传》曰：葱岭以东，南北有山，相距千余里，东西六千里，河出其中。朱西域上有释氏二字，《笺》曰：孙汝澄云，《汉书 西域传》无此文，当作释氏《西域记》。赵依改。戴删二字云：按以上约举《汉书 西域传》之文，释氏二字衍。暨于温宿之南，守敬按：温宿国详下。左合枝水。枝水朱不重枝水二字，赵同。戴增。董佑诚曰：《汉书 西域传》，尉头国南与疏勒接，山道不通，温宿国西至尉头三百里。疏勒去长安九千三百五十里，温宿去长安八千三百五十里，是温宿、
疏勒东西相距约千里，与今乌什至喀什噶尔略同。其中大出绵亘，尉头在温宿之西，故与疏勒山道不通。今固勒扎巴什诸山是也。喀什噶尔河东流，径叶尔羌北，又东流径乌什南。上承北河于疏勒之西，东北流径疏勒国南，朱东与上西字互 ，赵、戴同。会贞按：上文先言北河分为二水，枝流出焉，后言北河至疏勒径流南河之北，则枝流分出，在疏勒之西，此当作枝水上承北河于疏勒之西，东北流，径疏勒国南。乃传抄者将西东二字互倒耳。又东北与疏勒北山水合。水出北溪，东南流径疏勒城下。董佑诚曰：今喀什噶尔城北山麓，有水，同源异流。北曰赫色勒，南曰特尔墨楚克。东南流复合，入喀什噶尔河。又有木什河、特们河，皆入赫色勒河，当即《注》所称疏勒北山水也。南去莎车五百六十里，全南上增《汉书 西域传》曰六字，云此下三句，是引《汉书》，故当有此句。赵从之。守敬按：郦氏叙西域诸国，率本《汉书 西域传》，多不标书名，全、赵何独于此臆增耶？有市列，西当大月氏、大宛、康居道。朱《笺》曰：宋本无西字。赵云：按《汉书 西域传》有西字，朱氏妄引宋本。守敬按：《汉书 西域传》，自玉门、阳关出西域，有两道。从鄯善傍南山北，波河西行至莎车为南道。南道西踰葱岭，则出大月氏、安息。自车师前王庭，随北山，波河西行至疏勒为北道。北道西踰葱岭，则出大宛、康居、奄蔡，是疏勒为北道所由，正当大宛、康居西道。此并大月氏言之，盖疏勒西带葱岭，出南道者，踰葱岭亦经其境也。释氏《西域记》曰：国有佛浴床，赤真檀木作之，方四尺。王于宫中
供养。汉永平十八年，耿恭以戊己校尉，为匈奴左鹿蠡王所逼，恭以此城侧涧傍水，自金蒲迁居此城。守敬按：《耿恭传》，恭为戊己校尉，屯后王部金蒲城。后王者，车师后王也，故左鹿蠡王击车师，杀后王而攻金蒲。及耿恭据疏勒后，车师叛，与匈奴共攻恭。又后王夫人，先世汉人，常私以虏情告恭。此疏勒城在车师之确证，胡三省辨之，谓在车师后部，非疏勒国城，是也。郦说误矣。而洪亮吉又以安西州白墩子傍之疏勒泉当之，是尚在玉门关内，何以《恭传》云范羌随王蒙俱出塞迎恭乎？尤非也。《后汉书 注》，金蒲城即延州，蒲昌县城，为今阜康县地，则疏勒城亦在阜康境矣。匈奴又来攻之，壅绝 水。恭于城中穿井，深一十五丈，不得水。吏士渴乏，笮马粪汁饮之。恭乃仰天叹曰：昔贰师守敬按：《耿恭传》贰师将军章怀《注》，贰师，大宛中城名。昔武帝使李广利伐大宛，期至贰师城，因以为号。拔佩刀刺山，飞泉涌出。守敬按：李广利拔刀刺山事，《汉书》本传不载。耿恭引语，见《东观汉记》。又《御览》三百四十五引《汉书》曰，李广利为贰师将军，征大宛，军中无水，拔佩刀刺山，飞泉涌出。与《恭传》小有异同，岂今本《汉书 李广利传》有脱漏欤？《寰宇记》，悬泉水，一名神泉，在炖煌县东一百三十里，出龙勒山腹。按《凉州异物志》云，汉贰师将军李广利伐大宛还，士卒渴乏水，广利乃引佩刀刺山，飞泉涌出，三军赖此以获济。又敦煌石室新出《沙州志》云，悬泉水在州东一百三十里，出于石崖腹中。其泉傍出细流，一里许即绝。人马多至，水即多，人马少至，水即少。《西凉异物志》云，汉贰师将军李广利伐大宛，回
至此山，兵士众渴乏。广乃以掌拓山，仰天悲誓，以佩剑刺山，飞泉涌出，以济三军。人多皆足，人少不盈。侧出悬崖，故曰悬泉。是贰师刺山泉涌，确有其事，且确有其地矣。今汉德神明，岂有穷哉？整衣服，向井再拜，为吏士祷之。有顷，水泉奔出，众称万岁。乃扬水以示之，虏以为神，遂即引去。后车师叛，与匈奴攻恭。食尽穷困，乃煑铠弩，食其筋革。恭与士卒同生死，咸无二心。围恭，不能下。关宠上书求救。建初元年，章帝纳司徒鲍昱之言，朱章帝讹作明帝。赵云：按建初是章帝年号，郦氏误记。《后汉书 耿恭传》，初，关宠上书求救，时肃宗新即位，则明帝字误无疑。戴改章帝。遣兵救之。至柳中，以校尉关宠分兵入高昌壁，会贞按：《汉书 西域传》车师后城长国下，载高昌壁。元欧阳圭斋《高昌偰氏家传》云，高昌者，今哈剌和绰也。徐松曰，今名哈喇和卓在吐鲁番广安城东六十里，即后汉之柳中。攻交河城，会贞按：《汉书 西域传》，车师前国治交河城，河水分流绕城下，故号交河。《后汉书》同。徐松曰，今吐鲁番广安城西二十里雅尔湖，有故城，周七里，即古交河城。车师降。遣恭军吏范羌将兵二千人迎恭，遇大雪丈余，仅能至。城中夜闻兵马声大恐。羌遥呼曰：朱遥讹作径，《笺》曰：《后汉书》作遥。戴、赵改。我范羌也。城中皆称万岁，开门相持涕泣，尚有二十六人，衣屦穿决，守敬按：据《耿恭传》二十六人下，有随路死没，至
玉门惟余十三人二语，方接衣屦云云，此删节，义不全。形容枯槁，相依而还。守敬按：自汉永平至此，《后汉书 耿恭传》文。枝河又东径莎车国南，朱此九字 作《经》，枝作北。戴改《注》，改作枝。戴云：今考《注》文，北河至温宿合枝河，因叙枝河径疏勒、莎车，至温宿而入北河，此枝河所径，不得为北河。盖《注》 作《经》，于是枝河北河相乱，后人妄改耳。全、赵改《注》同，仍北。守敬按：仍非也。王先谦曰，《后汉书》，莎车有《传》。《魏志 注》，三国时属疏勒。后魏为渠莎国。董佑诚曰，《西域传》，疏勒南至莎车，莎车西至疏勒，南至蒲犂。此《注》言枝河东径莎车国南，则汉莎车城，在叶尔羌北境，并在北河之北，当今叶尔羌所属巴尔楚克诸地。其境则南有叶尔羌地，故疏勒南至莎车也。会贞按：《汉书 西域传》，莎车国去长安九千九百五十里，东北至都护治所四千七百四十六里。疏勒国去长安九千三百五十里，东至都护治所二千二百十里。言莎车去长安、都护，远于疏勒，似莎车在疏勒之西。于是《后汉书 西域传》因之。莎车国下云：东去洛阳万九百五十里。疏勒国下云，去洛阳万三百里。并云，莎车东北至疏勒。不知《汉书 西域传》里数多误，未尽可据。盖莎车确在疏勒东南，可即以《西域传》定之。《传》云，莎车西至疏勒五百六十里。疏勒南至莎车五百六十里。就莎车言，莎车在疏勒之东。就疏勒言，莎车在疏勒之南。合观之，是莎车在疏勒之东南无疑。又有可旁证者：蒲犁北至疏勒五百五十里，东至莎车五百四十里，依耐北至疏勒六百五十里，东北至莎车五百四十里，疏勒在北，莎车在东，则莎车在疏勒之东南，明矣。[《后汉书 班超传》以自莎车归疏勒为西归，亦足征莎车在疏勒东。]故郦氏叙北河枝水，自疏勒东径莎车，至为有识。惟汉时，自车师前国，随北山，波河西行，至疏勒为北道。从鄯善傍南
山北，波河西行，至莎车为南道，则疏勒在河北，莎车在河南。[《西域传》言葱岭只一源，盖不数葱岭南河。]诸地志皆以叶尔羌当莎车，而《注》叙北河枝水径莎车南，则在河北，与《汉书》至莎车为南道之说不合。董氏曲为调停，谓莎车城在北河之北，兼南有叶尔羌地，殊为牵强。当郦氏之误，又疑此句是叙北河之文，本作北河又东径莎车北，在前径流南河之北下，而错出于此也。今为莎车直隶州。治莎车城，西南去蒲犁七百四十里。守敬按：此《汉书 西域传》莎车国下文。其蒲犂国下云，东至莎车五百四十里。徐松曰，五当作七，盖以莎车国文为据。然考蒲犂与依耐近，《传》云，蒲犂北至疏勒五百五十里，依耐北至疏勒六百五十里，则依耐在蒲犂之南。传云依耐至莎车五百四十里，安得蒲犂至莎车七百四十里耶？则蒲犂国文作五是，莎车国文作七，非也。徐氏本详考耳。汉武帝开西域，屯田于此。守敬按：后文轮台下徙屯田莎车，即此事也。《汉书 西域传 总序》称，徙屯田，田于北胥鞬。徐松曰，下言披莎车，故《水经注》以为自轮台徙莎车。第通检《汉书》，绝不见莎车屯田之事，且远于乌垒千余里，非都护与田官相近之意，疑莎车为车师之讹。徙田北胥鞬，即下传别屯车师，特《水经注》已然，是郦氏所见《汉书》，已同今本。有铁山，出青玉。守敬按：《汉书 西域传》莎车下文。徐松曰，今叶尔羌河所经密尔岱山，出青玉。《穆天子传》曰，天子西征至剞闾氏，乃命剞闾氏供养六师之人于铁山之下。天子祭铁山。《御览》以为即莎车国铁山。枝河又东径温宿国南，朱此句讹作《经》，又讹作北河之东南径温宿国。戴改《注》，并北改枝，之改又，移南于国下，云：考上下文皆叙枝河
所径，全、赵改《注》同，改又移南亦同，惟仍北。守敬按：仍北亦非也。王先谦曰，《后汉书》云，自莎车东北，经尉头至温宿。后属龟兹，见《魏志 注》及《北史 西域传》。今为温宿直隶州。治温宿城，土地物类与鄯善同。北至乌孙赤谷六百一十里。会贞按：《汉书 西域传》乌孙国下云，治赤谷城。徐松曰，《后魏书》居赤谷城，后西徙葱岭中。是乌孙在山南之证。今阿克苏城北盐山，土色纯赤，疑是其地。又曰，《河水注》水导姑墨西北，历赤沙山东南流，径姑墨国西。赤沙山疑即赤谷。今之盐山。姑墨西北，正温宿之北，是徐氏以盐山为乌孙所居之赤谷，在汉北山之南矣。但考《西域传》，乌孙东与匈奴，西北与康居，西与大宛，南与城郭诸国接。又乌贪訾离国，西与乌孙接。匈奴、乌贪在北山之北，康居、大宛在北山之西北，是乌孙地全在北山北，不应其城独在山南，则其南虽与龟兹、温宿等国接，实隔山也。考《唐志》云，大石城。又曰，温肃州，西北三十里至粟楼峯，又四十里，度拔达岭，[即木素尔岭。]又五十里，至顿多城，即乌孙所治赤山城也。据此则赤谷在山北无疑，足知徐说之误。惟《唐书》温肃去赤谷里数，与《汉书》不合，盖汉温宿城远在唐温肃州之南也。东通姑墨二百七十里。会贞按：《汉书 西域传》，温宿国下文。于此枝河右入北河。戴云：按《注》内叙枝河终于此。董佑诚曰：今喀什噶尔河，自喀什噶尔城南东流，径巴尔楚克城南，入乌什南界，别无支流河北近大山，以此《注》言之，当自喀什噶尔城南，分枝水北流，又东随山麓东行，径巴尔楚克城诸地，至乌什南界，合为一。古今或有变徙也。
北河又东径姑墨国南，朱此九字讹作《经》，戴改《注》，云：今考以下皆《注》内叙葱岭北河所径。全、赵改同，惟割南字属下异。守敬按：王先谦曰，《后汉书》云，自莎车东北，经尉头、温宿，至姑墨。亦见《莎车传》下。《魏志 注》后属龟兹。《后魏书》作姑默。《唐书》，自龟兹赢六百里，踰小沙碛，有跋禄迦小国也。一曰亟墨，即汉姑墨国，今为拜城县。《西域图考》，今阿克苏属之哈喇裕勒衮军台地。董佑诚曰，《汉书 西域传》，温宿东通姑墨二百七十里。姑墨南至于阗，马行十五日。今阿克苏城距乌什城里数略同。自阿克苏城南渡河，循和阗河有道，通和阗城。即马行十五日之道。《唐志》，拨换城，一曰姑墨州，西二百里至温肃州。自换拨南至于阗镇城，并与《汉书》及今地合。今喀什噶尔河东流，自乌什南径阿克苏南，又东南，即与叶尔羌来之南河会，通为塔里木河。姑墨川水注之。朱姑上有入字，全谓南入二字为句，赵同。戴删入字。守敬按：戴删，是也。水导姑墨西北赤沙山，朱脱水字，戴、赵增。戴赤上增历字。守敬按：姑墨川即出赤砂山，有何不可，而戴增历字？东南流径姑墨国西，治南城。朱脱南城二字。赵据《汉书 西域传》校增，戴增同。南至于阗，马行十五日。土出铜铁及雌黄。守敬按：《汉书 西域传》姑墨国下文。其水又东南流，右注北河。朱河上有波字，赵同。赵云：北波河，谓北循河也。章怀《后汉书 注》，波，傍也，音诐。又《西域传》作陂。章怀《注》循河曰陂，音波义反。守敬按：作右注北河，直截了当。波字明是衍文，赵曲为解说非也。戴改波作河，以河字属下句，增作北河，亦通。董佑诚曰，《唐志》，拨换城西有拨换水，当即姑墨川水。今阿克苏河出阿克苏西
北山，东南流，经阿克苏城西南。乌什河出乌什西山，径乌什城北，东流来会。又东，歧为二支，入塔里木河。天山正干，今为汉腾格里山， 阿克苏城、库车城北而东。库车北山出硇砂，赤砂山当以此得名。下龟兹水亦径赤砂山，则赤砂绵 甚远也。
又东径龟兹国南，守敬按：王先谦曰，《后汉书》，自莎车东北，经疏勒、尉头、温宿、姑墨至龟兹，亦见莎车国下。至宋仍为龟兹。《唐书》，一曰邱兹，一曰屈兹。《唐西域记》作屈支，皆语音变转也。元号别失八里。《明史》，别失八里，西域大国也，或曰焉耆，或曰龟兹。《明一统志》作亦力把力，今为库车直隶厅。董佑诚曰，《汉书 西域传》，姑墨国东通龟兹六百七十里。《寰宇记》，唐显庆三年，移安西都护府于龟兹故国，正南与于阗城守捉南北相当。正西至拨换五百六十里，又从拨换西北，经拔达岭至碎叶城。《大唐西域记》，屈支国，旧曰龟兹，西行六百余里，至拔禄迦国，旧谓姑墨。《唐志》，于阗东兰城守捉，三百里至于阗。今库车城，西至阿克苏南，直和阗之东。西北由阿克苏度冰山，通伊犂。方位道里皆合。《魏书 西域传》，龟兹在白山南一百七十里，其南三百里有大河东流，号计式水，即黄河。白山即城北天山。计式水即北河。今塔里木河。自阿克苏城南，东流，径库车所属沙雅尔南，亦为额尔句河也。又东，左合龟兹川。水有二源：西源出北大山南。释氏《西域记》曰：屈茨北二百里有山，夜则火光，昼日但烟。会贞按：《御览》八百七十一引《西域诸国志》曰，屈茨国有山，夜则有火光，昼则恒烟焉。即此说。又《隋书 西域传》，白山一名阿羯山，常有火及烟，
即是出碙砂之处。人取此山石炭，冶此山铁，会贞按：《唐西域记》，土产黄金、铜、铁、铅、锡。恒充三十六国用。会贞按：《汉书 西域传》，西域以孝武时始通，本三十六国，其后稍分至五十余。故郭义恭《广志》云：龟兹能铸冶。会贞按：《汉书 西域传》，龟兹能铸冶。郭氏所本，道元不引《汉书》而引《广志》，盖故示博。其水南流径赤沙山。释氏《西域记》曰：国北四十里，山上有寺，名雀离，大清净。守敬按：《唐西域记》，屈支国城北四十余里，接山阿，隔一河水，有二伽蓝，同名昭怙厘。在国北，里数与此寺略同，厘、离亦音近，昭怙厘盖即此雀离也。又按：《北史 西域传》，干陁国都城东南七里有佛塔，高七十丈，周三百步，即所谓雀离佛图。《集古录》有武平元年《龙华寺浮图碑》，称造爵离一区，然则爵离为寺之通称，不第赤沙之寺有此名也。又《后汉书 班勇传》，张朗击焉耆，至爵离关，盖以寺名关矣。又出山东南流，枝水左派焉。又东南，水流三分，右二水俱东南流，注北河。朱北讹作此，戴、赵改。东川水朱东上有又字，赵同，戴删。会贞按：此龟兹川二源之东源，东川水三字是水名，与下文省称川水异，东上不当有又字，以又东相连为义，戴删是也。出龟兹东北，朱龟上有脱文，赵依何焯校增径字，戴增出字。会贞按：戴增是也。赤沙积梨朱无历字，赵据何焯校增，戴增同。南流。枝水右出，西南入龟兹城，音屈茨也，全云：四字《注》中《注》。故延城矣。守敬按：《汉书 西域传》，龟兹国，治延城。徐松曰，《后汉书 班超传 注》引作
居延城。《唐书》，王居伊逻卢城。《唐西域记》，屈支国大都城，周十七八里。西去姑墨六百七十里。守敬按：《汉书 西域传》，姑墨东通龟兹六百七十里。此郦氏本姑墨国之文，以释龟兹。川水又东南流，径于轮台之东也。董佑诚曰：《汉书 西域传》言，轮台以东，接枝渠犂，皆故国。地广，饶水草。谓今喀喇沙尔所属布古尔城诸地。以此《注》推之，轮台在库车河之西，近今库车城也。守敬按：徐松曰，轮台为今玉古尔地，在库车城东三百二十里。昔汉武帝初通西域，置校尉屯田于此。 粟都尉桑弘羊奏言：故轮台以东，会贞按：徐松曰，轮台国为贰师所屠，故称故。地广，饶水草，可溉田五千顷以上。朱可讹作有，全校改，赵、戴改同。其处温和田美，可益通沟渠，种五谷，收获与中国同。守敬按：《汉书 西域传》渠犂国下文。时匈奴弱，不敢近西域，守敬按：《汉书 西域传 总序》文。于是徙莎车相去千余里，守敬按：详前莎车国下。即是台也。其水又东南流，右会西川枝水，水有二源，俱受西川。董佑诚曰：一源即西川水，枝水左派者。一源即西川水三分中之一水。东流径龟兹城南，合为一水。水闲有故城，盖屯校所守也。其水东南注东川水。[一二]董佑诚曰：今拜河二源，东曰哈布萨朗河，西曰穆萨尔河，俱出阿克苏属拜城西北山，合干城西南，东流径城南，合北来察罕水，又径赛里木南而东，赫色尔河出其北山，三水合南流来会。又东径库车城南
而东。库车河出城东北山，二水合南流，径城东来会。又东南注塔里木河。拜河当即《注》之西川，库车河当即《注》之东川。其西川径入北河，及枝流分四，二流通东川，故道多不可考。至龟兹城当近今库车城，固无可疑也。《注》于北大山引《西域记》，屈茨北二百里有山，夜则火光，昼日但烟。案《回疆通志》，火焰山自喀喇和卓，历土鲁番喀喇沙尔、库车北一带，山皆赤色，如火焰形，其中产硇砂，常有烟雾涌起，至夕光焰若炬。盖即《注》所称北大山矣。东川水又东南径乌垒国南，会贞按：《汉书 西域传》但称乌垒，不言国。王先谦曰，《后书 莎车传》下云，莎车王贤分龟兹为乌垒国，徙妫塞王驷鞬为乌垒王。此未详立国始末，似西汉专取为都护治所，至东汉始立国，故本传无国王两字。今策特尔地为哈喇沙尔之属境。董佑诚曰，《汉书 西域传》，龟兹东至都护治所乌垒城三百五十里。当在今库车城东，西南接库车河。治乌垒城，会贞按：《汉书 西域传》乌垒下，无治乌垒城之文，而言与都护同治，盖以都护治为主，故不言乌垒所治，非有脱文。而《西域传 总序》则云，都护治乌垒城。郦氏因截引治乌垒城四字，以释乌垒。西去龟兹三百五十里。会贞按：《汉书 西域传》龟兹国下云，东至乌垒城三百五十里。此郦氏本龟兹国之文以释乌垒。徐松曰，《西域记》，从焉耆西南行二百余里，踰一小山，越二大河，西得平川，行七百余里，至屈支国。是焉耆至龟兹共九百余里，焉耆至乌垒四百里，则乌垒至龟兹当五百五十也。东去玉门、阳关二千七百三十八里，会贞按：《汉书 西域传》无玉门二字，此郦氏增。然考《传》于蒲昌海言，去玉门、阳关若干里，于婼羌，于鄯善，则皆但言去阳关若干里。玉
门、阳关详后。与渠犁田官相近。守敬按：渠犂国详后。土地肥饶，于西域为中，故都护治焉。汉使侍郎郑吉[一三]并护北道，朱侍郎作持节，戴、赵同。会贞按：《西域传》但言使吉并护北道，不言先为何官。《郑吉传》，宣帝时，以侍郎田渠犂。[《后汉书 西域传 注》同。]《百官表》，侍郎比四百石，郦氏盖兼采《吉传》作侍郎，今本作持节，以形近致误。故号都护，都护之起，自吉置也。会贞按：自阳关句至此，《汉书 西域传 总序》文，起置二字当互移。[一四]其水又东南注大河。大河又东，左会敦薨之水。朱作右会，戴、赵同。董佑诚曰：右当作左。《注》自此以下，或言大河，或言河水，不复言北河，盖二河之合在此。今塔里木河，有沙雅尔南东流，至喀喇沙尔所属库勒尔城南，合开都河。其水出焉耆之北守敬按：焉耆国详下。敦薨之山，董佑诚曰：今裕勒都斯河为西源，出喀喇沙尔西北楚尔达山。哈布齐哈河为东源，出喀喇沙尔北和屯博克塔山，皆天山正干，即敦薨山也。在匈奴之西，乌孙之东。守敬按：《汉书 西域传》，匈奴西边日逐王，置僮仆都尉，使领西域，常居焉耆、危须、犂闲。又云，焉耆北与乌孙接。徐松曰，乌孙之东境止此。敦薨山在焉耆北，是在匈奴之西，乌孙之东矣。徐松曰，今天山迤东为镇西府所属，当汉匈奴蒲类王地，迤西为伊犂所属，当汉乌孙地。《山海经》曰：敦薨之山，敦薨之水出焉，朱无敦薨之山四字，赵同，全、戴增。而西流注于泑泽。会贞按：《北山经》文。《说文》，泑泽在昆仑下，互
详后。出于昆仑之东北隅，实惟河源者也。守敬按：《北山经》文。《经》虽云，敦薨水出于昆仑之东北，实惟河源，而不若葱岭于阗之水，更为源远流长，故《水经》从《汉书》而不从《山海经》。郦氏于敦薨水，亦但引其说，不置一辞。孙星衍乃专据《山海经》以敦薨为河源，而谓后人妄生异说，何也？二源俱道，西源东流分为二水，左水西南流，出于焉耆之西，朱脱左水二字，赵同，戴增。径流焉耆之野，朱径作经，赵同，戴改。屈而东南流，朱而讹作南，《笺》曰：疑作而，戴、赵改而。守敬按：《大典》本、明抄本并作二。注于敦薨之渚。董佑诚曰：左水今无考。以今水道证之，则西源应有二，一为裕勒都斯河西南流，即此《注》之左水，一为达赖克河，东流，即此《注》之右水。《注》云，注于敦薨之渚，谓合为敦薨之水也。东流分为四字，疑有误。右水东南流，董佑诚曰：今裕勒都斯河，自楚尔达山西南流，至喀尔噶图北折东，达克赖河东流来会之，折而东流。又分为二，左右焉耆之国，守敬按：王先谦曰，《后汉书》有《传》。又云，自莎车东北，经尉头、温宿、姑墨、龟兹至焉耆。魏、晋、后魏、周、隋、唐仍为焉耆。《西域记》作阿耆尼，语音有增减耳。董佑诚曰，今裕勒都斯河东流分为二，行百余里复合。《后汉书 西域传》，焉耆四面有大山，有海水，曲入四山之内，周 其城。此《注》言城居四水之中，今喀喇沙尔城东，海都河环绕之中，天山四面环绕，焉耆员渠城盖在此矣。城居四水之中，守敬按：《唐西域记》一，城周六七里。在河水之洲，守敬按：《唐书 
郭孝恪传》，焉耆四面皆水，命将士浮水而渡。与《注》合。治员渠城，西去乌垒四百里，守敬按：二语，《汉书 西域传》焉耆国下文。《传》作西南至都护治所四百里，此西下当有南字。乌垒与都护治所则一也。南会两水，同注敦薨之浦。董佑诚曰：今海都河二水合东南流，为海都河，左与哈布齐哈河合，而同注于博斯腾淖尔。东源东南流，分为二水， 澜双引，朱 上衍但字，赵同。戴删。洪湍浚发，俱东南流，董佑诚曰：今哈布齐哈河东南流当喀喇沙尔东北，分为二水，合海都河。径出焉耆之东，导于危须国西。朱国作城。赵改云：下言国治危须城是也。戴改同。守敬按：王先谦曰，《后汉书》见《焉耆传》下。《魏志 注》，三国时，属焉耆。又见《晋书 宣帝纪》。董佑诚曰，《汉书 西域传》，危须国西至焉耆，南至尉犂。当即今喀喇沙尔。会贞按：今焉耆府。国治危须城，西去焉耆百里。守敬按：《汉书 西域传》危须国下文。又东南流，注于敦薨之数。会贞按：敦薨之渚、敦薨之浦、敦薨之薮，一也。郦氏故意错出，以示变化耳。川流所积，潭水斯涨，朱潭讹作浑，赵据孙潜校改，戴作浑。守敬按：明抄本作潭。溢而为海。朱而作流，《笺》曰：古本作溢海为海。吴本改作溢流。谢兆申据宋钞本作溢而为海，是也。赵仍流，戴改而。董佑诚曰：今海都河汇于喀喇沙尔之南，为博斯腾淖尔。东西广三百余里，南北半之，所谓敦薨之薮也。《史记》守敬按：徐松曰，冯商等撰《汉书》，在哀、平闲，犹名《史记》，至明帝时犹称班固私作《史记》。郦氏于焉耆渠
犂下两引《史记》，皆《西域传》文也。曰：焉耆近海，多鱼鸟，守敬按：《汉书 西域传》无鸟字。东北隔大山，与车师接。会贞按：《汉书 西域传》焉耆国下，但言北与乌孙接，而车师前国下云，西南至焉耆八百三十五里，则焉耆东北与车师接。考敦薨山蜿蜒于车师前国及车师都尉之西及北，而车师后国、车师后城长更在山北，是焉耆与车师隔大山矣。此大山即汉北山，今之天山也。敦薨之水，自海西径尉犂国。朱海西二水互倒，戴、赵同。守敬按：此海无西海之名，今开都河正自博斯腾淖尔西流，足征西海为海西之误，今订。王先谦曰，尉犂，《后汉书》见《莎车》、《焉耆传》，亦见《和帝纪》。《魏志 注》三国时属焉耆。董佑诚曰，《汉书 西域传》，龟兹东通尉犂、焉耆，南至尉犂，更证以此《注》，尉犂盖在博师腾淖尔之西，库车之东。后汉班超讨焉耆，自西而东，先至尉犂，焉耆绝苇桥以拒汉军。今喀喇沙尔所属布古尔城有苇湖，惟一土桥可渡，则尉犂正当今布古尔地也。《西域图考》在危须南，今喀喇沙尔所属库尔勒军台之东，博斯腾、罗布两淖尔中间之地。国治尉犂城，西去都护治所三百里，守敬按：《汉书 西域传》尉犂国下文。北去焉耆百里。守敬按：《汉书 西域传》焉耆国下云，南至尉犂百里。此郦氏本焉耆国之文以释尉犂。其水又西出沙山铁关谷。董佑诚曰：今博斯腾淖尔南出西流，仍为海都河，又西径库勒尔山北，山东接额格尔齐山，今犹以汉名相传曰沙山。在博斯腾淖尔南一百二十里。《晋书 西戎传》，沙州刺史杨宣疆理西域，以张植为前锋，焉耆王熙拒战于贲仑城，为植所败，植进屯铁门，即所谓铁关谷矣。又西南流，径连城别注，朱脱径字。戴、
赵增，赵改别作引。董佑诚曰：城当在今喀喇沙尔西南，库勒尔城之西。自连城西至轮台，皆故屯田地。裂以为田。桑弘羊曰：臣愚以为连城以西，可遣屯田，以威西国。守敬按：《汉书 西域传》渠犂国下文。即此处也。其水又屈而南，径渠犂国西。会贞按：《汉书 西域传》渠犂下云，西有河。则此《注》叙敦薨水径渠犂西，即接引古言西有大河，正本《汉书》为说。乃徐松以此渠犂为尉犂之误，岂《汉书》而亦误乎？盖由不知又东南流径渠犂国下脱南字，以为下始言流径渠犂，此不当先言渠犂西也。董佑诚曰，《汉书 西域传》，渠犂城东北与尉犂接，西有河。今海都河西南流，屈南径喀喇沙尔所属车勒尔城，当汉渠犂国也。《西域图考》，在今喀喇沙尔所属策特尔[句]，车尔楚军台之南。故《史记》曰：西有大河。即斯水也。会贞按：《汉书 西域传》无大字。据此《注》渠犂在敦薨水之东，大河即指敦薨水，无可疑者。而徐松乃云，渠犂在敦薨水之西，所谓西有河，非敦薨水，乃龟兹东川。此由误读《汉书》文也。《汉书》云，渠犂西有河，至龟兹五百八十里，谓国之西有河，国西至龟兹则五百八十里，两句意本不相属，徐氏乃误以为由河至龟兹五百八十里，因谓敦薨水不得至龟兹，而别举龟兹东川以当河，于是渠犂与河皆误移于敦薨水之西矣。又东南流，径渠犂国南。朱无下南字，赵、戴同。会贞按：当有南字。盖上言南流径其国西，此言东南流径其国南也。下称西北去乌垒三百三十里，则渠犂在乌垒东南，当去北河不远，而《注》叙北河，不云径渠犂，可知渠犂确在敦薨水北，虽与北河近，而中隔敦薨水，故叙北河不及之也。董佑诚曰，今海都河折东南，径库勒尔
城南。治渠犂城，守敬按：《汉书 西域传》渠犂下，无治渠犂城之文。西北去乌垒三百三十里。守敬按：《汉书 西域传》乌垒下云，其南三百三十里至渠犁。郦氏本乌垒之文以释渠犁，称西北去乌垒三百三十里。徐松谓郦氏所见《汉书》作东南，是也。董佑诚谓传南至渠犂南字，当东字之误，未合。汉武帝通西域，屯渠犂，即此处也。南与精绝接，东北与尉犂接，守敬按：自武帝以下，《汉书 西域传》渠犂下文。郦氏惟参以即此处也。[句]又南流注于河。董佑诚曰：今海都河南入塔里木河。《注》中所称凡天山南境诸大水入蒲昌海者，备举无遗。当元魏时，玉门以外，久沦异域。郦氏博考传记，以成此《注》。今则葱岭以东，尽登户版，虽川流变迁，古今或异，而证以舆图，大势较然，若合符节。如敦薨之水，叙次详尽，与今道曲折不爽。郦氏之书，可谓俟百世而不惑者矣。《山海经》曰：敦薨之水，西流注于泑泽。守敬按：《北山经》文。盖乱河流，自西南注也。
河水又东，径墨山国南，治墨山城，西至尉犂二百四十里。赵云：按《汉书 西域传》作山国，云，鄯善国，西北去都护治所千七百八十五里，至山国千三百六十五里。师古曰，此国山居，故名山国也。又云，山国去长安七千一百七十里，东南与鄯善、且末接。师古曰，常在山下居，不为城治也。《汉书》脱去墨字，师古遽以臆解之，更不识所居何山，所治何城。观郦《注》甚是分明，可补史传之阙文，正小颜之曲说。董佑诚曰：赵氏据此《注》，谓《汉书》山国脱去墨字，以正小颜之误。
案《注》称墨山国，治墨山城，西至尉犁二百四十里，盖皆《西域传》文。是今本《汉书》更脱去治墨山城四字也。《西域传》言，西北至焉耆，东南至鄯善，西至尉犁危须，当在今库勒尔之东南，滨塔里木河。会贞按：王先谦曰，《后汉 和帝纪》及《焉耆传》下，并作山国，则非写脱，盖所据本异也。又《魏志 注》山王国属焉耆。《西域图考》云，在今罗布淖尔之北，广安城之西南。
河水又东，注宾城南，董佑诚曰：盖以注滨河得名，城当在墨山东。又东径楼兰城南而东注，朱此以上十九字讹作《经》，戴改《注》，全、赵同。董佑诚曰：《注》称墢田士所屯，故城禅国名，盖楼兰田士屯此，非楼兰治也。盖墢田士所屯，朱讹作发田土。赵、全云：当作墢田士，即屯田卒也。赵、戴改同。故城禅国名耳。全云：禅、擅通。
河水又东，注于泑泽，[一五]朱此八字讹作《经》，戴改《注》云：今考北河自岐沙东分南河至此，乃《注》内叙葱岭北河所终。全、赵改同。即《经》所谓蒲昌海也。会贞按：《西次三经》郭《注》，泑泽，一名蒲昌海。郦氏所本。考今之雅璊雅尔河，即郦《注》之葱岭河北派，今之托隆河，即郦《注》之葱岭河南派，今二河东流，至阿克苏东南，会和阗河，合为塔里木河，东流千余里，入罗布淖尔。郦《注》则分叙葱岭河南派，东合于阗河为南河，东流入牢兰海。葱岭河北派为北河，东流入蒲昌海。骤观之，似与今水道不同，于是汪士铎图南北河分流入蒲昌海，董佑诚又谓南北二河，至注宾城南始合流。按葱岭河合于阗河处，至罗布淖尔千余里，至注宾城亦千余里，纵古今水有变迁，亦断不至千余里之遥，悬殊若是。盖
郦氏虽分言南河、北河，自合于阗河后，实通为一河。此互受通称之例，自《禹贡》始。《禹贡》，江汉朝宗于海，盖以二水并大，非一水所得专其名，故兼称之。班固知其例，故湖汉水、豫章水同流，而各言入江。西汉水、潜水同流，亦各言入江。其它入河、入海之水，如此者尤多。《水经》淇、漳、圣、巨等水，并言入海，亦同此例。而郦氏书中言互受通称者，更不可枚举。此《注》叙葱岭河南派合于阗河为南河，并引《西域记》南河自于阗东北三千里至鄯善，入牢兰海，则南河本指于阗河言，即《经》河水二源之南源也。葱岭河南派自合于阗河，有南河之称，遂并其上源，亦被以南河之名。故《注》叙北河云，自歧沙东分南河，又云，北河东径南河之北耳。对葱岭南派言，葱岭北派为北河，对于阗河、葱岭南北派为葱岭河，皆为北河，即《经》河水二源之北源也。南北二源，势均力敌，并流入蒲昌海，与《禹贡》江、汉朝宗于海正同，汪、董诸人不审耳。水积鄯善之东北，龙城之西南。会贞按：《汉志》敦煌郡正西关外，有蒲昌海。徐松曰，今回部语谓之罗布淖尔。在吐鲁番城西南。龙城故姜赖之虚，朱虚作灵，《笺》曰：当作虚。戴、赵改。会贞按：《魏志 注》引《魏略》，车师后部王治于赖城，盖非此也。胡之大国也。蒲昌海溢，朱脱昌字，戴、赵增。荡覆其国，城基尚存而至大，朱讹作元，赵据孙潜校改，明抄本及戴并作大。晨发西门，暮达东门。浍其崖岸，朱讹作岸岸，全云：当作崖岸。赵、戴改。余溜风吹，稍咸龙形，西面向海，朱西上衍皆字，戴、赵删。因名龙城。地广千里，皆为盐而刚坚也。朱《笺》曰：此《注》 错，难以意通，据《御览》所引《凉州异物志》
云：姜赖之虚，今称龙城，恒溪无道，[一六]以感天庭。上帝赫怒，海溢荡倾，刚卤千里，蒺藜之形，其下有盐，累碁而生。即此事也。行人所径，畜产皆布毡卧之。掘发其下，有大盐，方如巨枕，朱讹作桃，《笺》曰：宋本作枕。戴、赵改。以次相累，类雾起云浮，朱起讹作气。赵据姜宸英本改，戴作起。守敬按：《大典》本作起。类字当衍。寡见星日，少禽，多鬼怪。西接鄯善，东连三沙，董佑诚曰：三沙当即今敦煌西境外之沙碛，古称白龙堆。《三国志 注》引《魏略》，从玉门关西出，发都护井，回三陇沙北头。盖三陇沙即《注》所称三沙矣。会贞按：《御览》七十四引《广志》，流沙在玉门关外，南北二千里，东西数百里，有三断，名曰三陇。为海之北隘矣。故蒲昌亦有盐泽之称也。会贞按：《汉书 西域传》，蒲昌海一名盐泽。按蒲昌、牢兰、泑泽、盐泽见本书者凡四名。而《括地志》云，蒲昌海一名泑泽，一名盐泽，一名辅日海，一名牢兰，亦名临海，则凡六名矣。《山海经》曰：不周之山，会贞按：山互见本篇上卷，不周风下。王逸《离骚 注》、高诱《吕氏春秋》[《本味》]《注》并云，不周山在昆仑西北。据《山海经》则在昆仑东南一千七百四十里。北望诸毗之山，临彼岳崇之山，东望泑泽，河水之所潜也。其源浑浑泡泡者也。会贞按：《西次三经》文。东去玉门阳关一千三百里，朱去作至。赵据黄本改，戴作去。云：按《汉书 西域传》，蒲昌海去玉门阳关三百余里。《后汉书》同。惟《水经注》作千三百里，足证二书皆脱千字。守敬按：《汉书》，楼兰去阳
关千六百里，蒲昌海在楼兰北，此《汉书》三百上本有千字之确证。又《佛国记》自炖煌度沙河，行十七日，计可千五百里，至鄯善国。蒲昌海近鄯善。玉门阳关近炖煌，亦可为《汉书》有千字之证。郭璞《西山经 注》及《尔雅音义》引《汉书》皆无千字。王念孙谓后人据《汉书》删之，是也。乃全云，郭《注》作三百余里，与《汉书》合，赵亦引其说，若以《汉书》为是，郦《注》为非者，失之。《汉志》，龙勒县有玉门、阳关。《括地志》，阳关在寿昌县西六里。玉门关在龙勒县西北百十八里。[一七]唐寿昌在今敦煌县西。广袤三百里。朱作广袤三百里，赵同，戴袤作轮，三作四。守敬按：今本《汉书》作袤作三。《大典》本、明抄本作轮，作四，《御览》七十二引此同。王念孙又据郭璞《尔雅音义》、《禹贡 正义》引《汉书》谓本作三四百里。《河源纪略》，罗布淖尔东西二百余里，南北百余里，北有圆池三，南有方椭池四。其水澄渟，冬夏不减。会贞按：自玉门阳关句至此，《汉书 西域传 总序》文。《汉书》减上有增字，《山海经》郭《注》同，盖本班说，而《初学记》六引《汉书》无增字，又与此《注》同，并脱。《御览》引此《注》亦脱。寻绎文义，原谓夏不增，冬不减也，无增字则义不全矣。缘蒲昌海地势最下，沙道潜通，有泄有受，故涉历冬夏，不增不减也。其中洄湍电转，朱《笺》曰：《御览》[按七十二。]引此电作雷，赵改雷。为隐沦之脉，当其澴流之上，朱脱其字，赵据《御览》引此增，戴增同。会贞按：《御览》澴作圜。飞禽奋翮于霄中者，无不坠于渊波矣。即河水之所潜而出于积石也。会贞按：《汉书 西域传》，蒲昌海水潜行地下，南出于积石为中国河。《河源纪略》，天山东向至哈密尽处，
转南行，直至肃州，诸山转西南以属于安西之南山，复由南山西行尽于沙碛，此为北干，在罗布淖尔之东北，即内地大河以北之山，无不由此干分入。其和阗东来行沙碛中诸大山，是为南干，在罗布淖尔之西南，即内地大河以南之山，无不由此干分入。其中划然横断，东西相望，为大河伏流潜入青海之正道。天造地设，不可假借。特两山尽处，山根交互牵联，又沙碛中人迹稀到，故不易踪寻耳。董佑诚曰，天山以南，葱岭以东之水，皆会于塔里木河，而潴于罗布淖尔，伏流发为大河重源。
又东入塞，过敦煌、酒泉、张掖郡南。
河自蒲昌，有隐沦之证， 闲关入塞之始，自此《经》当求实致也。[一八]河水重源，又发于西塞之外，出于积石之山。董佑诚曰：积石山见上。河水自蒲昌伏流，至噶达素齐老山而复出。《注》言出于积石之山，盖积石以西，古为荒略，故据积石为限也。守敬按：《汉书 西域传》，南出于积石，为中国河。盖积石见《禹贡》、《山海经》，为古著名之山，故特举以表河之所出，如衡山去江汉合处甚远，《地说》称汉与江合于衡北翼际山旁也。[见《江水注》。]至噶达素齐老山，乃后起之名，当郦氏时，无可标指，非谓积石以外古为荒略而外之。且积石在羌中，古亦为荒略也。会贞按：徐松曰，罗布淖尔水潜于地下，东南行千五百余里，至今敦煌县西南六百余里之巴颜哈喇山麓，伏流始出。山麓有巨石，高数丈。山崖土壁，皆黄赤色。蒙古语谓石为齐老，谓北极星为噶达素，谓黄金为阿勒坦。山麓之石，远望如北极星，故蒙古名其地曰阿勒坦噶达素齐老。伏流自壁上天池涌出，歕为百道，皆黄金色。东南流为阿勒坦河，又东北流三百里，入鄂敦搭拉中，其泉数百泓，即《元史》所谓火敦脑
儿，译言星宿海者也。又东南流百三十里，潴为札凌淖尔，又出淖尔东南流，折而南五十里，潴为鄂凌淖尔。又自淖尔东北出，东流十五里，折而东南百四十里，又南流二百六十里，折而东南三百里，又东北二百四十里，经阿木奈玛勒占木逊山南麓，即大积石山。《山海经》曰：积石之山，其下有石门，河水冒以西南流。戴删南字。守敬按：原书无南字。《类聚》八，《初学记》六引并有南字。今河水自西南来，东北绕山而西北流，冒字最善形状。南字当作北。是山也，万物无不有。[一九]朱有下有焉字，赵同，戴删。守敬按：《西次三经》文。《禹贡》所谓导河自积石也。守敬按：《禹贡》无自字，说者多生异议，郦氏引有自字，疑隋、唐闲脱也。山在西羌之中，会贞按：《汉志》金城郡河关，积石山在西南羌中。《西山经》郭《注》同。山在羌中，则非河关县界审矣。郦氏确凿言之，与古脗合。自唐章怀始误以龙支之积石，为《禹贡》之积石，辨见后唐述山下。《水道提纲》，大雪山即古积石山，在西宁边外西南五百三十余里。烧当所居也。会贞按：《后汉书 西羌传》，自烧当至滇良，世居河北大允谷，不言居积石山。郦氏云云，将别有所本耶？抑因段颎追烧当至积石而为此说耶？延熹二年，西羌烧当犯塞，护羌校尉段颎讨之，追出塞，至积石山，斩首而还。守敬按：《后汉书 桓帝纪》及《段颎传》，事在延熹三年，此《注》二年为三年之误。司马彪曰：西羌者，自析支以西滨于河首，左右居也。朱左讹作在，赵据孙潜校改，戴作左。会贞按：《大典》本、明抄本并作左。《御览》一百六十
五引《续汉书》此条，同。《后汉书 西羌传》，西羌之本，出自三苗，姜姓之别也，其国近南岳，及舜流四凶，徙之三危，河关之西南羌地是也。滨于赐支，至乎河首，绵地千里。赐支者，《禹贡》所谓析支首也。河水屈而东北流，径析支之地，朱径下有于字，赵同，戴删。是为河曲矣。董佑诚曰：今河水绕阿木柰玛勒占木逊山东，而西径蒙古和硕特前头旗土尔扈特南前旗南，又西北流径和硕特南左翼中旗南，阿里克土司北，又东北流，径土尔扈特南中旗东，又北流，径和硕特南左翼次旗东南，又东流，径和硕特南右翼末旗辉特南旗南，又东流，入贵德厅界。河曲之中，为和硕特前头旗、南左翼中旗、南右翼中旗、土尔扈特南前旗、及察汉诺们罕喇嘛游牧处，即析支地也。守敬按：《河源纪略》，析支虽近积石，而积石自在析支西北。司马彪曰，西羌自析支以西，滨于河首，是河首、积石在析支西矣。应劭曰，河首积石，南枕析支，是河首积石在析支北矣。盖西羌依析支而居，在今大雪山东南折北之处，故云河曲羌。当为今乌兰莽奈多浑岭东南境。《一统志》，今大雪山东南黄河旋绕处，俗名出外河套，即言析支河曲地。然则析支之在积石东南，即以河曲二字，可以定界。又考《新唐书 党项传》，其主赤辞内属，以其地为懿嵯、麟、岢三十二州。于是自河首积石山而东，皆为中国地。《通典》谓党项在古析支地，可以知析支在积石东也。据此则析支去今贵德厅甚远，况《注》下言迷唐居大、小榆谷，至永元五年，贯友于河峡作桥渡兵，迷唐遂远依河曲。大、小榆谷在贵德南，迷唐从谷远徙河曲，是河曲去谷远，去贵德尤远矣。董氏所指为析支之地与贵德接，未审。应劭曰：《禹贡》析支，属雍州，在河关之西。守敬按：《汉书 武帝纪 注》引应说。《禹贡 释文》引马融说，亦云析支在河关西。析支
在河关西南，言西者，西可以该西南也。东去河关千余里，羌人所居，谓之河曲羌也。守敬按：《御览》一百六十五引《续汉书》，今河关西可千余里，有河曲羌，谓之赐支，本应说。
东北历敦煌、酒泉、张掖南。朱北下有径字。赵同，戴删。守敬按：三郡并汉武帝置。后汉、魏、晋、后魏因。赵云，按《汉书 地理志》敦煌郡下云，有蒲昌海。冥安县，南籍端水，出南羌中，西北入其泽，溉民田。应劭曰，冥水出北，入其泽。龙勒县，氐置水出南羌中，东北入泽，溉民田。效谷县，师古曰，本鱼泽障也。桑叙说，孝武元封六年，济南崔不意为鱼泽尉，教力田，以勤效得谷，因立为县名。渊泉县，师古曰，阚骃曰，地多泉水，故以为名。广至县，宜禾都尉治昆仑障。酒泉郡，应劭曰，其水若酒，故曰酒泉。师古曰，旧俗传云，城下有金泉，泉味如酒。禄福县，呼蚕水出南羌中，东北至会水入羌谷。会水县，北部都尉治偃泉障，东部都尉治东部障。师古曰，阚骃曰，众水所会，故曰会水。樂涫縣，《說文》曰，涫， 也，酒泉有樂涫。又曰，涾涫，溢也。今河朔方言谓沸溢为涾涫。张掖郡觻得县，千金渠西至乐涫，入泽中。羌谷水出羌中，东北至居延入海，过郡二，行二千一百里。删丹县，桑钦以为导弱水自此，西至酒泉合黎。居延县，居延泽在东北，古文以为流沙，都尉治。此即三郡之水也。应劭《地理风俗记》守敬按：《隋志》不著录，已佚。曰：敦煌赵云：按《汉志》敦煌郡下《注》引应劭曰，敦，大也。煌，盛也。与酒泉张掖俱是仲瑗之说，则此不应独遗之。刘昭《郡国志补注》敦煌郡下引《耆旧记》曰，国当干位，地列艮虚，水有悬泉之神，山有鸣沙之异，川无蛇虺，泽无兕
虎，华、戎所交，一都会也。酒泉，其水若酒味故也。张掖，言张国臂掖以威羌狄。守敬按：《汉志》酒泉郡《注》引应劭曰，其水若酒，故曰酒泉也。张掖郡《注》引应劭曰，张国臂掖，故曰张掖也。乃抄略其辞。《说文》曰：郡制：守敬按：《说文》制上有周字。又《类聚》六、《御览》一百五十七引《风俗通》，本《说文》为说，亦有周字，此盖脱。天子地方千里，分为百县，县有四郡。故《春秋传》曰：上大夫县，下大夫郡。守敬按：《左传 哀二年》，赵简子曰，克敌者，上大夫受县，下大夫受郡。今本《说文》作上大夫受郡，脱县下大夫受五字。此《注》又脱两受字，俱当依《左传》补正。至秦始置三十六郡以监县矣。从邑，君声。《释名》曰：郡，羣也，人所羣聚也。守敬按：《释州国》文。黄义仲《十三州记》守敬按：《御览》一百五十七引黄恭《十四州记》文同。此称义仲，盖恭字。证以应劭《十三州记》、阚骃《十三州志》，此作十三州是，《御览》作十四州，误也。而《类聚》六又误作苗恭十四州记，《玉海》因，恭之时地无考。附是书于《晋地道记》下，盖以为晋人也。曰：郡之言君也，改公侯之封而言君者，至尊也。郡守专权，君臣之礼弥崇。今郡字君在其左，邑在其右，君为元首，邑以载民，故取名于君，谓之郡。孙星衍曰：郡非会意，郦说失之。《汉官》守敬按：《御览》一百五十七引应劭《汉官仪》此条全文。《类聚》六引稍略，作《汉官仪》同。《注》官下当有仪字。曰：秦用李斯
议，分天下为三十六郡。守敬按：见《史记 始皇本纪》，然特追溯秦制下所指，则不尽秦郡。凡郡：或以列国，陈、鲁、齐、吴是也。守敬按：齐郡，秦置。鲁国，前汉置。陈国、吴郡，并后汉置。或以旧邑，长沙、丹阳是也。守敬按：长沙郡，秦置。《史记 越世家》，复雠、庞、长沙，楚之粟也。《正义》以长沙为楚之邑。丹阳郡，前汉置，班固于丹阳县下云，楚之先熊绎所封。应氏称旧邑，本此。然楚之丹阳在秭归，不在吴，《江水注》已驳之矣。或以山陵，太山、山阳是也。守敬按：二郡并前汉置。或以川原，西河、河东是也。守敬按：河东郡，秦置。西河郡，前汉置。或以所出，金城，城下得金，酒泉，泉味如酒，豫章，樟树生庭，雁门，雁之所育，是也。守敬按：金城郡，前汉置。应劭曰，初筑城得金，故曰金城，引见后金城县下。酒泉详上。豫章郡，前汉置，樟树生庭中，故以名郡，《赣水注》亦引《汉官仪》说。雁门郡，赵置，秦因。孙星衍曰，雁门之山，出《山海经》，则此亦以山陵名耳。或以号令，禹合诸侯，大计东冶之山，因名会稽，是也。朱因讹作国，上衍会计二字。赵引全云：元文大计东冶之山因名会稽，是《注》所引有舛 。又东冶之名，更在会稽之后，盖自区冶死始有之，仲瑗反以为古地名。亦误也。戴改删。会贞按：会稽郡，秦置。《渐江水注》，太史公曰，禹会诸侯计于此，命曰会稽，会稽者，会计也。始以山名，因为地号，是也。河径其南，而缠络远矣。董佑诚曰：河自蒲昌伏流，重源再发， 行塞外，故举三郡以表其地。敦煌郡，今安西州地，酒泉
郡，今肃州地，张掖郡，今甘州地。《经》合言过郡南，《注》言缠络远，明河去三郡尚远。《通典》必求河于三郡中，误矣。
河水自河曲又东，径西海郡南，朱此十二字讹作《经》，复讹作河水又自东河曲，戴改《注》，并互乙。全、赵依，云：考《注》义乃承上河曲之文，全、赵改《注》同，但据胡渭校改自东作东自。会贞按：戴互乙是也。董佑诚曰，下《注》引《十三州志》龙夷城在临羌新县西三百一十里，王莽西海郡治此，当在今青海南。汉平帝时，王莽秉政，欲耀威德，以服远方，讽羌献西海之地，守敬按：西海详后《湟水》下。置西海郡，而筑五县焉。周海，亭燧相望。全云：五县谓修远、盐羌、兴武、罕虏、顺砾也。守敬按：全氏盖以《汉志》金城郡，莽曰西海，所属之县为莽改名者，惟此五县，与西海近也。然莽西海郡为羌所献之地，置于龙夷城，非改金城旧名。《汉志》当误，则所筑未必恰此五县矣。会贞按：《汉书 平帝纪》，元始四年，置西海郡。《王莽传》尤详。郦氏则全用《后汉书 西羌传》文。莽篡政纷乱，郡亦弃废。全云：据《莽传》，居摄二年，西羌怨莽夺其地，攻走西海太守程永。会贞按：事在居摄元年，非二年，且传言莽诛永，遣护羌校尉窦况击西羌，二年春，破之，则居摄时郡尚未弃废。考《后汉书 西羌传》，王莽末，四夷内侵，及莽败，众羌还据西海为寇，则郡之弃废，在新室东汉闲矣。
河水又东径允川而历大榆、小榆谷北，朱此十五字讹作《经》，戴改《注》。全、赵同。董佑诚曰：《通鉴 注》，大、小榆谷即唐之九曲，在积石军西二百里。《宋史 地理志》，积石军北至西宁
州八十里，则榆谷当在今贵德厅西。羌迷唐锺存所居也。会贞按：范《书 西羌传》，迷唐居大、小榆谷。锺存第见于曹凤书中，谓在迷唐之南。迷唐入寇，但言其率种人，无锺存之目。郦氏下引曹说，而称永元九年，迷唐与锺存东寇。此直云迷唐、锺存所居，盖兼采他家《后汉书》，故与范《书》小有异同。《通典》，锺存，别种羌。永元五年，贯友代聂尚为护羌校尉，攻迷唐，斩获八百余级，收其熟麦数万斛，于逢留河上会贞按：《通鉴》汉永元五年《注》，逢留大河即黄河，河水至此有逢留之名，在二榆谷北。筑城以盛麦，且作大航[二〇]朱且讹作其，全校改。赵、戴改同。于河峡，作桥渡兵，迷唐遂远依河曲。永元九年，[二一]朱讹作八年，沈炳巽曰：本传是九年。赵、戴改。迷唐复与锺存东寇而还。十年，谒者王信、耿谭西击迷唐，降之，诏听还大小榆谷。迷唐朱此下有种人二字。赵云：按此处似多种人二字。《后汉书 西羌传》云，和帝令迷唐将其种人还大、小榆谷，迷唐以为汉作河桥，兵来无常，故地不可复居。辞以饥饿不能远出，遂复背叛云云，则背叛者止迷唐耳。故下有与羌为雠，种人与官兵击之之文。击之者，击迷唐也。岂有种人背叛、种人复击之之事乎？其云与羌为雠，据《后汉书》云，迷唐复还赐支河曲。初，累姐种附汉，迷唐怨之，遂击杀其酋豪，由是与诸种为雠。郦《注》删落不存，故难晓耳。以汉造河桥，戴改以作谓。兵来无时，故地不可居，复叛居河曲，与羌为雠，种人与官兵击之允川，守敬按：《西羌传》
作允州，误。去迷唐数十里营止，遣轻兵挑战，因引还，迷唐追之，至营，因战，迷唐败走，于是西海及大、小榆谷朱脱谷字，戴、赵增。无复聚落。隃糜相曹凤上言：建武以来，西戎数犯法，常从烧当种起。所以然者，以其居大、小榆谷，土地肥美，又近塞内，与诸种相傍，南得锺存，以广其众。守敬按：《通典》，锺存，别种羌。北阻大河，因以为固，又有西海鱼盐之利，缘山滨河以广田畜，朱河作水，赵据黄本改。明抄本及戴并作河。故能强大，常雄诸种。今党援沮坏，朱作坏沮，赵据黄本作沮坏，戴改同。守敬按：《大典》本作沮坏。亲属离叛，其余胜兵不过数百，宜及此时，建复西海郡县，规固二榆，广设屯田，隔塞羌胡交关之路，殖谷富边，省输转之役。上拜凤为金城西部都尉，遂开屯田二十七部。[二二]列屯夹河，朱无列屯二字，戴、赵增。守敬按：《西羌传》有此二字。与建威相首尾。后羌反，遂罢。守敬按：自永元五年至此，抄略《后汉书 西羌传》文。闲参以他家《后汉书》。按段国《沙州记》：吐谷浑于河上作桥，谓之河属。会贞按：《诗 卫风》，在彼淇厉，桥本有厉之名。《一统志》，河厉今西宁边外西南。长一百五十步，两岸累石作基陛，赵累作垒。守敬按：《初学记》作累。节节相次，大木从横，更相朱无相字，戴、赵同。守敬按：《初学记》有相字，今增。镇压。守敬按：《初学记》七引段国《沙州记》至此。两边俱平，
朱作俱来，沈炳巽改往来，赵同，戴改俱平。相去三丈，并大材，以板横次之，施钩栏，甚严饰桥在清水川东也。会贞按：《通典》，吐谷浑大戍四，一在清水，疑即此水也。
又东过陇西河关县北，全云：施廷枢曰，《水经》全用后汉地名，不然，河关故金城郡属也。上曲阳之称中山，亦其证。因河关之属陇西，而知《水经》为东京之作，义最精审。予尝谓《山经》亦成于后汉，故其称河关，亦曰陇西也。会贞按：全氏尚不知《经》为三国魏人作，故有此说，详见《漾水》篇。洮水从东南来流注之。全云：按朱謀 曰，觀《注》中澆水，知《經》文洮字乃傳寫之誤。胡渭本因之，改洮为浇。何焯疑之，然未有以折其谬也。盖自《经》、《注》紊淆，此条《经》文洮水入河，而第十六条又有洮水入河，则是有二洮水矣。胡渭因改此之洮水以避之，而不知惟此条是《经》文，以下十五条皆《注》。则正是此条洮水之释文，非别有一洮水也。若浇水则沙州一带水道之通名，滥水、漓水、洮水皆属焉，非别有一浇水也。故善长并不言其发源何山，其入河在何地，安得别标一浇水乎？《说文》曰，浇，水也。可知汉时并非水名，至晋末始有浇河之名耳。胡氏毕生治《水经》，乃有此谬。
河水右径沙州北。朱右作又，戴改。董佑诚曰：《晋书 地理志》，前凉以敦煌、西域都护等三郡、三营为沙州，则在今安西州界中之沙州也。《西秦录》，乞伏炽盘以沙州刺史曲景镇西平。《通鉴》，呼卢古等攻沙州刺史出连虔于湟河。是当时西平、湟河诸郡，皆属沙州，即此《注》所称沙州，盖乞伏氏所移置也。炽盘当宋元嘉时。《隋书 经籍志》称，宋新亭侯段国，此《注》引国所撰《沙州记》，有吐
谷浑河桥，有嵹台山，有垫江源，则今贵德、循化以南诸番界，直接松潘厅北境，皆当时沙州地。《记》又有临洮城。临洮与枹罕、西秦同属陇西郡。以《记》言之，则是时北河州虽镇枹罕，而临洮则属沙州矣。河水所径之沙州，诸地志皆不载，赖存此《注》，犹可考证。其治当在今贵德厅西，所治之城，已不可考。详绎《注》文，似即汉之河关县也。段国曰：浇河朱《笺》曰：段国《沙州记》云，洮水与垫江水俱出嵹台山，而此《注》说浇水，知洮字乃传写之误耳。守敬按：朱说非也。见下。西南一百七十里有黄沙。沙，南北一百二十里，东西七十里。西极大杨川，董佑诚曰：浇河见下，大杨川当在今贵德厅西南。望黄沙，犹若人委干糒于地，朱作干糒，《笺》曰：《御览》引段国《沙州记》，作若人委干糒于也。何焯云：晋人帖中或以干为干，盖干、干古通用，《初月帖》淡闷干呕是也。都不生草木，荡然黄沙，周回数百里，沙州于是取号焉。守敬按：《御览》七十四引段国《沙州记》此条。《地理志》曰：汉宣帝神爵二年，置河关县，赵云：齐召南曰，今本《汉志》，是文在破羌县下，岂误移于河关与？抑俱有而一存一脱与？全氏案：道元《注》于破羌县亦有此语，而所引是应劭说，则知此是班固河关之本《注》，而应劭又再注之于破羌。今本《汉书》于河关下失去元注，于破羌下复脱应劭曰三字，犹幸是文有可考尔。董佑诚曰：《汉志》金城郡河关，积石山在西南。《续汉书》属陇西，县当在今贵德厅界中。盖取河之关塞也。《风俗通》曰：百里曰同，总名为县。县，玄也，[二三]首也，从系倒●，举首易偏矣。朱举首作与县，赵同。戴改，且云，此句
有脱误，未详。言当玄静，平徭役也。朱无平字，《笺》曰：《御览》一百五十七[二四]引作玄静平徭役。又朱《笺》云：[二五]今本《风俗通》缺。《释名》[《释州国》][二六]又曰：县，县也朱曰下脱县字，赵增，云：县也之县，其音为悬，与悬通用。戴增同。县于郡矣。黄义仲《十三州记》曰：县，弦也。弦以贞直，言下体之居，邻民之位。沈炳巽曰：邻当作临。不轻其誓，施绳用法，不曲如弦。弦声近县，故以取名，今系字在半也。朱系作县，赵同，戴改。守敬按：黄说略引见《御览》五十七。汉高帝六年，令天下县邑城。朱六讹作元，《笺》曰：按《汉书》高帝六年十月令天下城县邑。全、赵、戴改六。张晏曰：令各自筑其城也。守敬按：《汉书 注》引张说同。
  </div>
  <div class="pagination">
   <a href="水经注疏_page2.html">
    上一页
   </a>
   <a href="水经注疏.html">
    1
   </a>
   <a href="水经注疏_page2.html">
    2
   </a>
   <span class="current-page">
    3
   </span>
   <a href="水经注疏_page4.html">
    4
   </a>
   <a href="水经注疏_page5.html">
    5
   </a>
   <a href="水经注疏_page6.html">
    6
   </a>
   <a href="水经注疏_page7.html">
    7
   </a>
   <a href="水经注疏_page8.html">
    8
   </a>
   <span>
    ...
   </span>
   <a href="水经注疏_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
