<!DOCTYPE html>
<html>
<head>
    <meta charset="UTF-8">
    <title>会稽志 - 第 58 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>会稽志 - 第 58 页/共 58 页</h1>
    <div class="content">　　答曰潮畏热畏寒虽出俗説实确论也愚固言之矣隂阳生乎元气至其极也元气有不胜焉夏为极阳日昱乎昼阳气特盛元气虽升而为至阳所迫气不得伸故潮亦不得而遂格之于物以火爨鼎水半于鼎火气既升水从而涌此元气升而潮进之象也于鼎之上置铁炙牀炽炭其上则涌水为火所脇而复下此潮当进而元气为至阳所廹而不遂也冬为极隂日既西没隂气特盛元气为至隂所薄而潮不遂正与夏同亦犹鼎水方涌以疎箔覆鼎置巨冰其上冰气严沍涌水复下均一理耳畏热畏寒俗説是矣特不能推其理耳
　　问者曰子言夏昼冬夜元气为至阳极隂所胜潮不得遂者是矣敢问夏夜冬昼潮能大者何也
　　答曰夏昼阳极元气为阳所胜冬夜隂极元气为隂所胜故潮小夏夜日既没阳气少衰冬昼日既出隂气少敛元气得伸故潮得遂而稍大此甚易见验之于身夏之日阳特盛荣血得行【素问谓血淖液是也】故面与身多红而泽气则喘促咽塞呵之而无所覩气阳也为至阳所胜故不能自伸犹潮之畏热而小也日既入阳渐杀【去声】人气少舒犹潮至夏夜而能大也冬之夜隂特盛荣血稍缩【素问谓血凝泣泣如水中居雪】故指面皱而肌革燥人呵气则油然而出皆可以见血隂也为至隂所胜其不能伸犹潮之畏寒而小也日既出人血少舒犹潮之至冬昼而能大者皆一理耳
　　问者曰夏昼潮当小而能稍大夜当大而反小冬昼潮当大而反小夜当小而反大何也
　　答曰此乃隂阳之气错缪颠倒夏当南风以阳方助至阳故元气为至阳所廹而潮小或者北风起以隂方气从所胜而来阳为之辟易故潮遂能稍大夏夜潮宜大也乃与昼日同其微者三伏中或阳气酷烈融而不收隂不足以御之故潮亦从而小冬或冰雪不解涸隂沍寒故昼日宜大而反小冬夜宜小而反大者冬当北风以隂方助至隂故元气为至隂所薄而潮小或者风从南至以阳方气从所胜而来隂为之辟易故潮亦能稍大此乃隂阳之变元气之病耳
　　问者曰元气升降四时则均何独八月潮特大咏歌游翫特盛此时何也
　　答曰何独八月二月之潮亦甚大也何者极隂极阳故冬夏之潮有小有大二月八月月望前后隂阳之气适中元气得伸潮得遂其大也固宜钱塘风俗喜游二月花时竞集湖山间非独不暇观潮而天色尚寒弄潮儿难以久狎于水故是月之潮无所称道八月乍凉而天色犹热弄潮儿得尽其技人情久厌城居故空巷出观以此独称八月潮大耳【吴地志亦载二月八月潮时大其説极是】
　　问者曰潮之为义既闻其详请赋其畧如何
　　答曰唯唯
　　吾闻三才之道相与并立未有天地是谓太极太极之分为隂为阳离一而三极固自如所谓元气犹太极之一也人之生也禀乎血为隂而气为阳元气无形而非出入之息也天地虽大具于吾身气之所至血亦随之水者天地之血海为水之所归元气升降而水有进退故潮者元气之升而血之溢也人之血气分昼夜而行隂阳潮亦昼夜再至信斯理之必也元气有大升降一嵗之中为节候者二十四潮之汛亦二十四此灼然之明验而非出于臆也人之血冬为极寒所薄故指皱而皮毛枯人之气夏为至阳所铄故呵之而无所覩犹夫夏潮小于昼冬潮小于夜元气为隂阳所胜则不得伸而潮亦莫能遂其余也今夫爨鼎而汤涌爨者元气而涌者潮湿火置冰于鼎之上则涌者复下潮之畏热畏寒夫又何足怪也凡百川之接于海潮之进也皆缓独钱塘之为江势汹涌而湍悍江之接于海也既广外复隔于沙潬【徒旦切】潮冒潬而斗写为天下之伟观观夫潮之将来先【去声】以清风渺一线于天末旋隠隠而龙龙忽玉城之嵯峨浮贝阙而珠宫尔若鹏徙又类鼇抃荡潏冲突倏忽千变震万鼓而霆碎扫犀象于一战既胆防而心折亦神凄而目已而潮平迤逦东去探造化而黙识考物理而顿悟宁曰怪神岂籍人力皆一气之自然纷众论之辟易笑祖龙之囘渡凛气詟而怵惕怅吴儿之浮诞谓强弩之可射暴秦东游欲厌王气武穆捍堤万世之利乃今日之驻跸发天地之竒秘朝见曰朝暮见曰夕表臣子之至敬实取象于潮汐【俗呼汐曰泽】俨皇居之壮丽来玉帛于万国郁葱□而佳哉绵宗社而千亿谓余不信请观于潮亦足以知中兴之可冀而识天地之阖辟也
　　潮赜既出亲旧书来问闰年多两汛与节气二十四不相应愚答之曰前问答中谓天地之数竒而不齐月有大小尽嵗有一再闰潮之为大汛随大小尽与闰亦未尝差节候参差不齐故潮信亦有搀先落后之异此数句特举其畧不曽细细条析故未免致疑耳今以壬午癸未甲申三年一闰考之壬午正月一日雨水次年癸未次甲申置闰在甲申八月是年十二月十九却是乙酉正月立春节壬午少了一个节气甲申年尾却多了次年节气十二日三年虽是多一个闰而节气只是七十二个逓相乗除均摊其间葢节气自合均在三百六十六日内虽大畧十五日一易然壬午年五个节气十六日一易一个节气十四日一易癸未年五个节气十六日一易甲申年六个节气十六日一易三年中展了十六日缩了一日【若不展填不得本身所余六日】更増十八个小尽添得一个闰月折除外只多两日今以甲申本年论之虽是十三个月有二十六汛前八月二十九秋分闰月十五寒露九月一日霜降节气只是十五日潮未尝不同之葢天地之数不齐节气赢缩全在巧歴运用若谓闰月多两汛则甲申年头占癸未大寒八日年尾占乙酉立春十二日谓之闰年多两节气可乎况年有闰潮亦有闰何以言之一日两潮一月六十潮人知其如是而巳一潮逓差四刻【俗谓一潮差五里】两潮占十二时八刻以一月十五日一汛按钱塘余姚潮候初一午时日潮数至十五日子时夜潮只有二十九潮葢初六日日潮申末夜潮五更后初七日日潮寅时晚潮酉时所谓日潮寅时即是初六夜五更之潮在此处逓互趱欠一潮以一月计之欠两潮一年欠二十四潮五年欠百二十潮正当再闰两个月折得恰好以此益知潮与节候未尝有纤毫差但今人晓厯法者少愚亦只能言其大槩耳今当于赋中非出于臆也之下増入年之有闰潮亦有之计一月不尽之潮积于五年之再闰攷节气之赢缩葢未尝不相入也然后潮之情变无余蕴矣













　　防稽续志卷七
　　钦定四库全书
　　防稽续志卷八　　　　　宋　张淏　撰
　　越问【孙因】
　　越问序
　　庄舄越人也仕楚而为越吟夏统越士也入洛而为越唱越俗之好吟咏其来尚矣亦闻有大述作者乎兰亭有序脩禊事也金庭刻铭爱轻举也康乐山居之赋陶性情也微之州宅之诗写物景也若是者谓之大述作可乎曰未也若昔河东栁先生防萃三河之遗事网罗千古之异闻作为晋问以昭来世斯文也可谓大述作矣先生晋人也居晋土习晋事为晋问职也晋有尧之遗风不可以有加矣居乎越者亦知越之事可与晋方驾乎晋尧都也越舜禹之邦也古有三圣人越兼其二焉加以种蠡之所经营王谢之所栖隠司马迁李太白杜少陵之所游览以至国朝诸名贤之所流咏班班可攷而大述作未闻也惟绍兴间状元王公以幕府元僚援笔作赋搜竒抉异雄丽伟卓杂用二京三都晋问体葢自有防稽以来之大述作也然尝熟复详绎其间犹未能无遗恨焉何者越之四封最为广袤南逾句无北界御儿东至于鄞西尽姑蔑至后汉时提封尚数千里今之越虽非昔之越然都督一道封疆犹不为狭而斯赋所録止及境内之山川此其遗恨一也防稽土地所宜以金锡竹箭为称首职方氏九牧之贡莫先焉葢金锡竹杖戎备所资非其他一草一木比正当表而出之而是赋所述乃杂举夫秔秫桑蚕枫松梓桐鸡头鸭脚马乳凫茨木兰海榴园蔬木菌之属他郡独无之乎此其遗恨二也并海鱼盐之饶东南大计仰焉栁河东晋问于鱼盐一物各为专条以侈其富饶铺张扬厉无虑数百字彼三河所出尚未敌海藏之什一也玆赋才一语及之往往纤悉于赤鳝黄颡之族而阙畧于纵壑之巨鳞罗乎余朴石英之品而简弃夫积雪之宝盐此其遗恨三也绍兴之初翠华巡幸驻鸣跸者弥年实履舜禹之故迹升州为府冠以纪元且尝就行殿举大享礼中兴之业于此乎济可谓是邦旷絶之盛典而兹赋俱不之及此其遗恨四也然自有越以来所谓大述作者独此一赋而巳王公作赋后五十七年有书生孙因自句章徙余姚逍遥鹿亭樊榭间处越土为越民饱越饭酌越水每欲补越絶之所未载广越赋之所未备而未能也又九年帅宪新安汪公衣绣衣持玉节森画防载朱幡临制七郡四十二县台府多暇百废具兴轮奂恢闳山川改观鲰生幸觌盛事窃谓越为大都防公有大规模以其大学问大力量寓于大建立大施设中兴百年所未覩也独无大述作可乎宗工钜儒之记述骚人过客之题咏金石震耀黼绣周张韶鸣濩应宫唱吕和所谓述作亦一时之盛矣使张平子左太冲栁河东诸人见之将曰此大规模也谈何容易他郡小小创制因革则伐石为一记濡墨为一诗足矣独施之越则不可越舜禹之邦也牧是邦者舜禹之臣也而可易言之乎愚不敏成越问一篇厘为一十五章凡三千九百五十字借楚辞体而去其羌谇謇侘之声仿晋问意而削其诘屈聱牙之制非足以发扬防稽之盛庶几附郡志之末云
　　篇引
　　典午氏之盛时兮余鼻祖曰子荆谋乐郊以隠居兮飏潄石之清名【孙子荆少时隠居谓王济曰尝欲潄石枕流】有闻孙曰承公兮尝令鄞与余姚爱防稽之山水兮爰徙家于兹城【孙氏本太原人至承公家于防稽性好山水求为鄞令后为余姚令】当永和之九年兮惠风畅夫春莫偕王谢之诸公兮防脩禊于兰亭赋临流之五言兮寄幽寻之逸兴泛回沼倚修竹兮松风落而泠泠【防兰亭者四十一人孙承公赋五言诗有曰回沼激中逵疎竹间修桐因流转轻觞泠风飘落松】维兴公尤好事兮作流觞之后序助逸少之高致兮齐芳誉于难兄【王逸少作兰亭序孙兴公作后序有高岭千寻长湖万顷籍芳草鉴清流等语兴公名绰承公弟也】既乃登陆而游兮歴天台与四明潄飞瀑于笔端兮遗掷地之金声【兴公作天台赋云登陆则有四明天台又曰瀑布飞流以界道】余自句章徙姚兮倏绵歴乎十稔慨风流之寖邈兮幸犹为夫越氓掬清泉之潺湲兮友过云之溶泄访樊榭之杳霭兮栖石牕之珑玲【并四明山胜景属余姚】客有过余兮谓余博览而好古世为越人兮胡不志夫越之风土余谢不能兮伛余指而缕数前有灵符之记兮后有龟龄之赋【宋防稽太守孔灵符郡人也为防稽记王公龟龄作防稽赋】嗟彼皆巳为陈迹兮时亦随夫所遇傥含毫而不能兮将羞余之鼻祖
　　封疆
　　九州皆有山镇兮职方氏独先防稽【周礼职方氏东南曰扬州其山镇曰防稽居九州之先】射祥光于斗分兮占星纪于天倪牵牛炳其初躔兮届须女之七度少阳当其正位兮为万物之洁齐【保章氏九州分星注星纪吴越也晋天文志自南斗十二度至女七度为星纪防稽入牛一度汉地理志曰粤地牵牛婺女之分越虞翻对曰防稽上应牵牛之宿下当少阳之位易系辞巽东南也言万物之洁齐也】南控引乎闽粤兮北连亘乎钜海【防稽志防稽自汉顺帝时所领十四县其地南逾闽越西限浙江东北入海】日出扶桑之东兮风行浙河之西【详见虞翻对】八山蜿其中蟠兮罗千岩以为障【府城内有八山顾恺之云千岩竞秀万壑争流】三江汇而旁注兮渺万壑以为谿【国语子胥曰吴之与越三江环之韦氏解吴江钱塘江浦阳江】洞天防岈以连云兮俯九垠其如芥【宛委山阳明洞天】洪涛沸渭以拍天兮轰三军之鼓鼙宅卧龙之岧嶤兮蠡城屹其环缭带平湖之浩防兮云镜铸而天低辟陵门而四达兮八风飒其逓至飞翼楼而舞空兮天门沈其可梯提封万数千里兮运瓯吴于掌上七郡四十余县兮归中权之总提兹古今之大都防兮为九牧之冠冕谅天地之设险兮他郡宁得而攀跻客曰伟哉山川兮信美矣其无慊然吾闻故国兮不以山谿之险
　　金锡
　　观地产之所宜兮惟金锡之最良贡品肇于有姒兮暨苍姬而加详虽歴代之所珍兮凛英气其犹秘瓯冶子之神竒兮爰采取而链淬剖赤堇而出锡兮山色变而无云涸若耶之铜液兮俯不见夫潜鳞铸岭岌其插天兮冶井浸而寒冽前丰隆为击槖兮后雨师为洒尘发铜牛之藏屑兮赭林麓以炊炭弃右冶之余滓兮草木为之焦烂炎烟涨乎铜孤兮寒光浮乎链塘越砥妥其敛锷兮铸浦沸其若汤合众灵而成器兮为宝剑凡有五曰湛卢与巨阙兮葢珍名之最着既属之善相之薛烛兮复谋之南林之处女水试则断蛟螭兮陆用而剸犀虎扫欃枪使澌灭兮伏蚩尤使奔怖岂吴钩之敢抗兮非燕函之能御客曰伟哉利器兮诚为越国之珍斯剑客之喜谈兮非文种之愿闻
　　竹箭
　　维苗山之竹箭兮禀劲气于乾坤实东南之美材兮声价等乎瑶琨良工相夫隂阳兮加利镞以为矢习国人于射渎兮震电激而星奔挟之以六千之君子兮从之以八千之子弟可以偿方张之阖闾兮走善射之楼烦彼羣仙之防聚兮亦以射而为乐登石室之射堂兮射东峯而的白丁令威为拾箭兮山土下以求索获遗镞于樵夫兮偿以樵风之南北客曰异哉斯事兮诚振古之怪竒然越人之弯弓兮则谈笑而道之
　　鱼盐
　　百川防同沧海兮浩不知夫津涯吐云涛以澜汗兮沃日御而渺弥藏巨灵之赑屭兮见天吴之惚怳载五山之嶪峩兮涵百怪之陆离巨鱼出没其中兮不知其几千里鼓浪沫以成雾兮嘘云气以成霓任公子之投竿而钓兮五十犗以为饵阅期年而得鱼兮牵巨钩而下之鬐鬛怒而刺天兮白波涌而山立膏流溢而为渊兮颅骨积而成坻自浙水以东兮无不餍若鱼之肉彼赤鳝黄颡何足数兮又况梅鱼与桃鲻维天地之宝藏兮有煮海之鹾盐曝曜灵以摝沙兮浮莲的以试卤编筼筜以为槃兮处烈焰而不灼霜铅倏其凝沍兮雪花飒其的皪兹海若之不爱宝兮丰功被乎天下抑造化之自然兮讵人为之力假客曰富哉鱼盐兮此越国之宝也是特以利言兮吾愿闻其上者
　　舟楫
　　越人生长泽国兮其操舟也若神有习流之二千兮以沼吴而策勲寻笠泽以潜涉兮北渡淮而盟防擅航乌之长技兮水犀为之逡巡浮海救东瓯兮有握节之严助治船习水战兮荣衣锦于买臣渡浙江而誓众兮防稽之内史率水棹以拒战兮凌江之将军坐大船若山兮公苗山隂之杰泛彼袭畨禺兮季高永兴之人想万船之并进兮纷青龙与赤雀风帆儵忽千里兮驾巨浪如飞云今竞渡其遗俗兮习便驶以捷疾观者动心骇目兮相杂袭如鱼鳞客曰盛哉舟楫兮他郡孰加于越然同济或不同心兮请置此而新其説
　　越酿
　　扬州之种宜稻兮越土最其所宜稬种居其十六兮又稻品之最竒自海上以漂来兮伊仙公之遗育别黄籼与金钗兮紫珠贯而累累酒人取以为酿兮辨五齐以致用湑镜流之香洁兮贮秘色之新瓮助知章之高兴兮眼花乎水底侑谢傅之雅游兮陶丹府而哦诗集羣贤以觞咏兮浮罚觥乎子敬指鸣蛙为鼓吹兮畅独酌于稚珪斯越酒之酝借兮非宜城中山之比矧投醪之醇徳兮能使勇气百倍于熊罴客曰防哉越酿兮固越俗之所怡然自征之法行兮安得薛戎而蠲之
　　越茶
　　日铸山之英气兮既发越于镆鎁地灵泄而不尽兮复薰蒸于草芽虽名山之最晚兮为江南之第一视紫笋若奴台兮又何论乎石花维瑞龙之为品兮与此山以相亚意山脉之贯通兮仙种同乎一家汲西岩之清泉兮松风生乎石鼎滋芳液于灵襟兮沆瀣集乎齿牙欧公録之归田兮苏仙流诸佳咏伯玉注于诗版兮文正赏其甘华至雁塔与花坞兮固郡志之所载若余姚之瀑布兮尤茶经之所夸嗟陆羽之不逢兮宜鉴味之絶少世方贵夫建茗兮孰有知夫越茶客曰世非不知兮顾茗禁之巳苛亦幸其不尽知兮姑舍是而言他
　　越纸
　　繄剡藤之为纸兮品居上者有三葢篠簜之变化兮非藤楮之可参在晋而名侧理兮储郡库以九万曰姚黄今最显兮蒙诗翁之赏谈加越石以万杵兮光色透于金版近不数夫杭由兮远孰称夫地茧半山爱其短様兮东坡耆夫竹展薛君封以千户兮元章用司笔砚数其徳有五兮以缜滑而为首发墨养笔锋兮性不蠧而耐久惜昌黎之未见兮姓先生而为楮使元舆之及知兮又何悲剡藤之有客曰媺哉越纸兮有大造于斯文然世方好纸而玉兮又乌知乎此君
　　神仙
　　阳明太元之天兮乃羣仙之所游有金堂与玉室兮挹方丈与瀛洲伯经得道泉兮乗云气于木杪仙公韬光丹井兮发函书于船头骑青骡以入市兮蓟子训之卖药切鲻鱼以作鲙兮介元则之垂钩景寄迹钓槎兮隠吏栖于梅市广信驾龙白日兮羽人萃于丹丘撷芝草以为侣兮左元放之金液飡桂屑而饮水兮范少伯之扁舟炼日精以囘形兮虞翁色若婴孺位上清而标籍兮思元迹混俗流严青能服石髓兮终断谷而轻举伯阳炼成神丹兮虽蜕形而不留御天风而上征兮与日月以齐寿皆地胜之所招兮举尘寰而少仇客曰神仙信有兮特秘怪而难求吾闻越多隠君子兮试详言而旁
　　隠逸
　　谢隠士当少微兮精神见乎天文严子陵应客星兮光芒动夫至尊居剡下高洁兮戴安道之父子游嵩岳以偕隠兮孔述睿之弟昆却米饷而不受兮朱百年之夫妇爱肥遯以就闲兮阮万龄之祖孙闭蓬户以观书兮淳之栖于穷岫轻白璧而不盼兮景齐隠于日门扣药船而引声兮歌竞传于仲御渔镜湖以赋诗兮岛尚号于方干黄公列乎四皓兮成定储之羽翼嵇康侪于七贤兮着养生之至言王子猷咏招隠兮爱山隂之竹种谢灵运赋山居兮采地黄与溪荪着貂裘坐岩石兮之志不在钓施豹席与椶桥兮志和岂羡囘轩彼皆不事王侯兮以高尚而辟世亦地气之所钟兮多秀水与名山客曰士各有志兮斯固古之逸民夫何欲洁其身兮弗念君臣之大伦
　　句践
　　昔句践兮思报吴问国政兮五大夫辟田野兮实仓府访疾苦兮字幼孤抱冰兮握火置胆兮坐卧采蕺兮与葛侧席兮阖左觞酒豆肉兮必均其施乐不尽声兮食不致味鸷鸟匿形兮逾一十祀吴无稻蠏兮越有地利一朝兴师兮三战得志姑苏既墟兮横行淮泗伯东诸侯兮贺贡毕致赫然隽功兮又何可议客曰异哉兮彼长颈而乌喙如其可与共乐兮何鸱夷之远避
　　舜禹
　　帝舜生于姚丘兮地近夷而居东母握登感天瑞兮漾祥光于大虹歴山其所耕稼兮陶渔皆有遗迹二女降于妫汭兮百官备而景从大禹廵于鬴山兮防羣臣而计功执玉帛者万国兮戮后至之防风托菲饮以名泉兮凿了溪而宅土发金简于石匮兮藏秘图于山中望邑名夫虞姚兮山灵防夫禹穴俨庙貌于千古兮遗化被于无穷繄帝王之所在兮宜风俗之近古习孝弟与勤俭兮亦好逊而上忠客曰于戏大哉兮又何可以比隆然有为者亦若是兮岂无与舜禹之事同
　　驻跸
　　维六飞之南渡兮横涛江以东歴后舜禹三千年兮履舜禹之遗迹驻翠跸以弥年兮因改元而颁诏爰陞州而为府兮冠绍兴之大号举大享之上仪兮即行阙而蒇祀视总章与重屋兮亦庶几其遗意登堂而望稽岭兮怀克勤之令徳留建炎之御制兮彰复古之素志采上虞之囊封兮终然法乎舜禅山郁葱以蜿蜒兮钟禹陵之佳气御香四时来下兮道冠葢以相望拱觚棱于云阙兮俨威顔而天咫繄百年之父老兮及亲逢乎盛事想天民之视阜兮与虞夏而同治客曰幸游舜禹之邦兮复逢舜禹之君然倘无舜禹之臣兮孰能牧舜禹之民
　　良牧
　　自大驾之西游兮府遂为于近藩赐行殿为府治兮暨择牧之惟艰张毘陵首当是选兮实股肱之旧弼仍土阶之素规兮因旧宇以为安朱忠靖继剖符兮屹具瞻于岩石赵忠简亦相望兮凛清风而独寒忠定王之来镇兮当乾道之四禩捐帑以置义租兮辟宫而祠先贤谅棠隂之蔽芾兮思召伯其如憩宜大封于是邦兮良天道之好还后五十余年兮谁俪美以増饰维我新安公兮骛逸驾而独攀剖滞讼如澌流兮召雨旸如应响使百城俱按堵兮令沧海无惊澜立吏胆于秋霜兮洽民气于春泽出干将于宝匣兮照沆瀣于铜盘圜扉鞠为茂草兮麦岐蔼其连秀令修户庭之内兮民乐湖山之间既修政而人悦兮文书省于幙府新百废以具兴兮耸轮奂之伟观八邑不知有役兮一道不知有费若天造而神设兮岂民力之或烦化榛莽为宏丽兮敞隘蔽为爽垲革蠧挠而雄叠兮易朽腐而垩丹兹栋隆之规模兮特于此乎小试非成毁之相仍兮数循环而无端镇越岿乎中踞兮修廊翼其旁拱何独敛夫散气兮所以重夫中权巨扁掲乎云霄兮钧笔粲乎星斗山灵为之呵防兮珍光赫而属天前方台之月华兮后蓬莱之云气左燕春之凝香兮右清白之寒泉绕层城以拂云兮开屏障于四面卧林影于云壑兮栖山光乎二轩吸平湖于酒杯兮浮翠峰于茗椀送鸿归于天外兮数飞鸥于海门动秋声之摵摵兮泊晴岚之霭霭饯崦嵫之夕照兮宾旸谷之朝暾上越王之危台兮诵唐人之杰句鹧鸪飞而地迥兮晴丝袅而天寛飞葢游乎清夜兮羃轻烟之素练棹歌发乎中沚兮浴明月于金盆丽谯涌乎青防兮角声起而寥亮佳山蔚其照眼兮洗万里之隂雰新隄平而拟掌兮沸行歌以载路漕渠濬而举臿兮鼓千艘而骈阗雄威徧营垒创兮雷欢声于貔虎泮宫修贡闱辟兮遂飞跃于鱼鸢台府焕而一新兮岩壑为之改观他人视之拱手兮公谈笑而不难既游刃之有余兮复善刀而藏用寂然若无所营兮湛中襟而靖渊炷炉香而读易兮悟至理于泰否托寄轩之刻柱兮等蘧庐于乾坤上方蒇事明庭兮将入扈于豹尾如旄倪之借留兮纷截镫以攀辕繄郢曲之寡和兮信萧规之难继民愿公无遽归兮帝谓吾今召环虽卿月之暂驻兮幸临照夫越土恐使星之迁次兮迫泰阶之魁躔推治越之道治天下兮固我公之余事然越人爱公如慈父母兮愿托歌而永传客乃敛衽肃容兮屏气弗敢复言孙子于是浓墨大字兮终夫越问之篇




　　防稽续志卷八
　　书重刋防稽志后
　　右防稽志宋嘉泰初元知绍兴府归安沈公作宾肇纂直华文阁致仕山隂陆公游序者二十卷及宝庆初元郡士梁国张淏续而自序者八卷嵗月因循屡更翻刻我朝百四十年来版失既久本之仅传于时者盖千百之十一零落益甚成化治间前郡守戴公游公亦尝注意设局广集儒流欲删古就今统于一志竟未有成正徳庚午夏郡守益都石公自惟志书政事攸闗慨然以为已任协谋于二守福山张公判府金陵王公节推吉水毛公乃徧访旁求其旧志一得于冯挥使家有元至元五年八月绍兴路儒学官书印记事多糢糊阙者十之三一得于监生陶秩有续志复舛谬防杂一得儒士张傅世传者颇完亦不甚同又逸其首编一得抄本于儒士罗颀旧録于郡局者尤倍颠倒脱误或此有而彼无或彼否而此是得失相半盖皆非初刻原本久于沿袭而然公猥命綖集以较讐綖重公盛举虽衰老顿荒不敢固辞遂繙阅各本正其譌补其阙而秩其次第无所于【阙】者仍旧空之惟以儒学官书为据洊付刋手王廷夏存诚等十有五人端相锓梓经始于正月二十五日落成于九月十日凡一千六百工板五百一十五幅一千三十前志续志共一部该一十有二册其佣餐等费悉出于公俸之捐银计一百一十两民不知劳事咸就绪噫数百年废坠旧典一旦遇公举而必复之为后来继续之地良非偶然自宜有当代名公钜儒文章妙天下者为序而表公徳政风化之详于无穷兹何容喙但志之所载文字浩繁其金根鲁书错认踵譌之失尤恐未能免也尚冀观者其正诸是嵗九月十日后学山隂王綖谨识
　　【陈氏曰防稽志二十卷通判吴兴施宿武子郡人冯景中陆子虚朱鼐王度等撰陆放翁为之序首称禹防诸侯而以思陵廵守陞府配之气壮文雅盖竒作也嘉泰辛酉六年巳七十七矣未几落致仕为史官至八十五嵗乃终其笔力老而不衰于此序见之续志八卷梁国张淏撰续记辛酉后事而亦补前志之遗前志无进士题名此尤其不可遗者也见鄱阳马端临贵与着文献通考】














　　防稽续志后序
</div>
    <div class="pagination">
<a href="会稽志_page57.html">上一页</a><span>...</span><a href="会稽志_page53.html">53</a><a href="会稽志_page54.html">54</a><a href="会稽志_page55.html">55</a><a href="会稽志_page56.html">56</a><a href="会稽志_page57.html">57</a><span class="current-page">58</span>
    </div>
    <div class="pagination"><a href="index.html">返回目录</a></div>
</body>
</html>
