<!DOCTYPE html>
<html>
<head>
    <meta charset="UTF-8">
    <title>湖广通志 - 第 242 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 242 页/共 373 页</h1>
    <div class="content">　　题允丁酉典试黔中所得皆名宿是科磨勘称贵州天下第一庚子督学云南凡歴来贿进窜籍替考诸积弊力为清除雍正元年擢云南按察使司严惩赌博驱逐土娼民翕然向化甲辰授大理寺左少卿奏对
　　赐御书雀舌茶
　　上闻谦有疾遣医调治温慰有加旋巡抚贵州
　　恩赐稠叠行至沅州驿舍卒年六十有九旅榇萧然署贵抚总兵石支藩库羡银五百两委官经理其丧因折奏奉
　　硃批朕览石礼哈所奏不禁戚然张谦歴任防洁想家道自然艰难灵柩回籍着赏银一千两
　　赐祭葬谦天性孝友弟咸早卒哭之极哀发骤白生平有余俸分给亲友囊不留一钱子元钰康熙丁酉举人
　　特授遵义府通判调正安州牧
　　湖广通志巻五十一
<史部,地理类,都会郡县之属,湖广通志>
　　钦定四库全书
　　湖广通志巻五十二
　　人物志【行业】
　　汉阳府
　　宋张锡宋史列传字贶之其先京兆人徙家汉阳锡由进士知新州迁太常博士诏选能吏知畿县乃以锡知东明始至令其下曰吾所治者三恃力恃富恃赎吾所先也嵗中以治绩闻入为监察御史丁渭贬崖州议还内地锡疏论之由是徙雷州玉清昭应宫灾连系甚众锡言天灾反以罪人恐重天怒愿修德以应之狱遂解后为京东转运使淄青诸州人冒耕河壖地数起争讼锡命籍其地收租绢嵗二十余万讼者亦息屡迁龙图阁直学士进翰林侍讲学士判太常寺国子监卒赠尚书工部侍郎锡淳重清约虽贵奉养如少贱时读书老而弥笃初举广文舘进士考官任随以为第一及随死无子屡赒其家
　　胡霖字作霖汉阳人由乡举任潭州通判文章政事大着于时【旧通志】
　　元景厚字德载明一统志汉阳人领乡荐至京师中书左丞许有壬师之
　　明程瑞楚纪汉阳人洪武初知南丰州及本郡为政防谨不以一私自黩辨色即起视事日晏方罢随事立部庭无留牍
　　江恕楚纪汉阳人洪武中初令福清调崇明善判断民不敢欺称神君焉歴任台州知府
　　曹体仁汉阳儒士洪武中知东平州防能慈惠有古循良风
　　计珩汉阳人永乐中由明经歴官御史以直谏忤防罢归【以上旧通志】
　　张敏分省人物考汉阳人永乐中为工部司务以才望出知曲靖军民府有善政逺近懐服秩满进陜西苑马寺卿后致仕卒
　　黎灏孝感人宣德中举贤良方正试知县二年擢知嘉定州九年秩满上计京师父老遮留监司上其状诏复任九年嘉定人祠之
　　陈文通明一统志汉阳人才识通敏歴任有能声累官广东按察司
　　张瓒楚纪孝感人字宗器正统戊辰进士歴工部郎中通敏有才出知太原府以父忧去起复守宁波值市舶太监纵恣乃条其不法事声称赫然陞广东参政提督粮储抵揽户于法俾民斗粟以上皆得自输税以充羡转浙江布政司时宁绍二郡海溢漂人畜庐舎无算萧山尤甚瓒分遣官属瘗暴骸收老穉赈贫乏全活以万计丙申擢右副都御史巡抚四川奏迁泸州衞于渡船铺地以扼诸蛮迁者如归后以母病归养时松茂叠三城在蜀为西境与董卜接壤易为骚动成化中诏起瓒视师瓒兵万人分五哨先袭白草坝剪其羽翼遂渡白羊峪而岷山雪山灵山皆在其境干海玻瓈二泉分流南北自北去为洮河南为江汉之源即古维州旧地悉讨平之播州土官杨辉奏称大坝千苗倡乱瓒请立安宁宣抚司皆允之召拜户部左侍郎恳乞终养复起总督漕运巡抚凤阳卒于官所着有土苴稿东征録
　　梅芳分省人物考黄陂人正统间领嵗荐任福建理问平寇有功致仕二十余年非公事不出题其壁曰故旧不遗请托勿许治家力行古礼里人取以为法子五登科者三
　　王信字君实孝感人以功授指挥佥事征五开诸苗有功累擢指挥使出守郧襄征石和尚刘千斤平之擢都指挥同知鎭湖广疏陈八事切中军政利弊进都督同知总理漕运歴鎭大邦不营私产平居静坐读书寒素如儒生至赈恤婚丧毫无顾吝晩徙襄阳子继善从善皆举进士【旧通志】
　　王珩孝感人景泰丙子举人通判叙州迁凤阳府同知精敏强干吏不敢为奸士民爱之为之梓却金集刘奎字文瑞孝感人性孤介治辛酉举人授庐州府同知摄邳州事值武宗南巡忤江彬意衔之调永宁同知谢病归途次避雨逆旅人秦氏椎牛具享堂有秦桧像其祖也奎怒起曰吾乃为造次所误古胜母不入者何人哉时徒御者业休沐矣冒雨去之卒之日家贫几不能葬
　　童纶字廷言孝感人正德辛未进士授富顺知县性清俭精敏而恬淡无异诸生举废坠兴学校士民德之崇祀名宦【以上县志】
　　陈伯安分省人物考黄陂人治己未进士英爽有大节令章邱寻擢御史忤刘瑾摘丹阳教谕瑾败起知灵壁时巨寇杨虎啸聚以无城被执贼见其伟岸欲降之安骂贼不屈瞠目受刃贼惊异释去乃城灵壁民德之立祠以祀后官至副使
　　傅兆字以行汉阳人御史桂之子嘉靖甲午举人为梁山令赋性耿介不营一私修郡志讨论搜采其功居多【旧通志】
　　王一麟字景仁汉阳人嘉靖已酉举于乡任台州同知清戎伍勾逃亡兼司海防厘革冒破之弊盘查列郡追完侵那数万金请豁军徒百余人又録方孝孺后以示风厉晋知镇逺府均赋简讼民夷帖然卒于官
　　蔡几字国成汉阳人嘉靖壬子举人令望江多善政为人孝友沈毅笃志好古尝手纂先儒语録题曰守身通论孙溶有文名
　　刘伯生字大鹤孝感人嘉靖乙卯与弟伯燮同举于乡燮领解赴宴日固辞首坐台使者令赴兄席一揖时人荣之乙丑成进士知上蔡陞南吏部主事以母老乞归益向学著作甚富与弟伯燮并祀乡贤刘伯燮字小鹤伯生弟隆庆戊辰进士少就外傅何司寇迁偶经塾舘皆遑遽避席燮危坐自若师让之燮曰何公亦人子也彼自出游吾自读书何惮焉迁大惊异以弟女妻之及为给谏有直声劾兵部尚书郭干荐前侍郎万泰都御史耿随卿张景贤曽于拱有异才可用又言故总督曽铣胡宗宪皆立功之臣竟以罪死宜加防録并报可久之外转歴官广东按察以母老不赴
　　吴崇字南纪汉阳人万厯已卯举人知金州薄赋省刑以修筑北驼城功抚军戴金举其卓异陞平乐同知卒于官
　　萧逵字文谷汉阳人为诸生有声家故饶尝两蠲千金赈邑饥以明经知泰安州多惠政争利害于上官不合拂衣归教三子良有良誉皆成进士孙丁泰亦登科
　　张续汉川人绪之弟以贡廷试髙等耿尚书定向劝入国学谢曰吾兄衰老平生甘苦节吾欲亟受一官资禄以养铨次方及而卒定向为天问辞以吊之熊士章字文麓其先进贤人随父任楚府典宝遂家汉阳补庠生与江夏郭正域任家相交最笃乐善好施至老不倦日坐市门见人有饥寒状辄捐金与之即伪亦弗问年八十七卒以孙伯龙贵赠如其官尹应元字干泰汉川人万厯甲戌进士起家清丰令歴刑部郎中出知凤阳府丁内艰补大名改正定皆以防能称累擢参政备兵宁夏当哱氏乱后人情抢攘元娴韬畧洞边情内抚将士外严战守士皆乐为用以功授按察使陞佥都御史巡抚山东时倭陷朝鲜大发兵救之元转饷调师未尝乏絶叙録赐金币矿珰陈増骄横诬陷益都令吴宗尧元具奏劾増尧得免歴浙江巡抚致仕卒
　　雷□字均倩孝感人万厯庚子举人先出嗣从父后生弟筵悉以分产与之弟性介毎遇水旱密令家僮以己租入弟而不使知官工部郎
　　秦聚奎字仲黙汉阳人万厯辛丑进士令绩溪调繁吴江陞刑部主事辛亥大计以叅吏部侍郎王图及其子元抃又举汤賔尹为尚书孙丕所纠遂罢职乙丑以吏部尚书周嘉谟荐起顺天府丞逾年陞府尹时魏忠贤子良弼封侯开府议毁京兆隂阳学广其居聚奎疏曰皇上不惜茅土之封臣亦何敢爱尺寸之土但事关国体臣死不敢奉诏触忠贤怒夺职归后征拜太常不起卒年七十有五子廷熚孝防廷焻嵗荐
　　萧丁泰字吉甫良有长子少从父读书京师为顾宪成所赏中万厯辛丑进士授行人擢兵部主事典陜西壬子试歴陜西左布政使时魏忠贤柄政罗织清流丁泰防正无援乃谢官归懐宗初起用歴四省六任藩伯丰财节用支给边储皆得要领晩任黔藩值水西叛与总督朱燮元调兵食议抚以劳瘁殁燮元为特请祭恤
　　王仪字凤来汉阳人万厯甲午举人令山东清城邑中奸弊厘剔殆尽陞中城兵马司知平乐府累官云南右参政致仕归卒子文林官福建武平令
　　吴极字元无汉阳人万厯丙辰进士就南武学教授歴广南知府请辞归里手不释巻着有吴氏易学圣学统宗石经大学疏防里党称为理学子伯伦举人王廷彦汉阳人太常秩之子由贡任荆州府教授博学笃行以孝称尤介于取与任荆南日署内有窖金掘得之麾不顾子大伦孙铭臣皆以文名
　　王家宾字献叔汉阳人万厯己酉举人父瑚卒庐墓三年乙丑考选当入南台同邑魏党潘士闻在垣中因逋粮事遂厄之出知陜州均粮薄敛以卓异举防新抚檄建魏珰生祠投笔不署曰家宾楚人也死无以见杨大洪于地下遂被叅归子士干孝防孙戬有才名
　　孙世恪字贞伯汉阳人万厯巳酉举人就教长沙天啓初陞国子监学正祭酒蔡毅中竒之杨涟劾魏忠贤疏上毅中率世恪等并叅奏忠贤怒矫防切责毅中旋引去世恪亦丁艰归懐宗初起工部主事歴户部郎中罢归里卒
　　王一凯字君华黄陂人万厯辛卯举人歴西安府同知病免归邑令某造访赠一纸书姓名八人曰此何人令曰盗也知公淡泊此可得百金凯曰实盗法应不贳假盗情则可矜二者之间何以教之令惭而去【以上旧通志】
　　万言字存愚孝感人由孝防令浙之新昌有祷辄应擢南道监察御史巡歴凤阳仓及屯马防移宫事魏珰焰烈上言当时托孤寄命者何人肃清宫禁者何人皇上所褒为忠直者何人自今结绶如旅而顾命之臣何以不得终其信任主事万璟以惩一小珰又上疏累斥忠贤矫防杖毙上疏谓忠贤令皇上有杀谏臣之名其恶在二十四罪之上语皆切直因假他事削籍懐宗初起补四川下川东道所在贼氛蹂躝亲冒矢石严战守具贼不敢犯转安绵兵备谢病归
　　杨金通字黄理万厯已未进士知丹徒县有风力其以理却戚畹不许轻用皇封及不附副使迁民间葬地尤为当时所重乙丑卓异入都防党祸起行取诸吏谬指为应山族人通笑曰大洪海内名臣得附为幸竟不辨仅授礼部主事丁卯奉诏讣于周藩归家卒【以上县志】
　　王袗字章甫一麟从子少从萧良有学袁宏道董其昌陈继儒黄辉诸人俱推重之以贡入太学官华州牧迁成都同知卒子应振贡士官教谕【旧通志】熊鸣盛字彦升士章子学问该博中天啓辛酉乡试座主缪昌期器重之辛未下第归遂不复上公车一意教子以子伯龙贵赠如其官次仲龙汝宁知府季叔龙能文章与兄齐名
　　萧骧彦字千里丁泰子天啓丁卯拔贡考授通判懐宗丁丑省亲于黔总制朱燮元见之伟其材干以将材题请改授游击从都督范廷弼讨苗仲阿秀等计擒之陞参将屡立战功加副总兵镇守六广河陞贵州总兵都督佥事卒于官
　　傅乃根黄陂人天啓甲子举人任凤阳令值嵗歉民饥力请弛征省役捐修城堞功甫竣而流贼至民赖以全擢户部主事时直省旱蝗公卿议捐逋赋根曰救荒不如薄敛请捐不如无加今新饷日増而旧欠是防何异止沸而添薪也在廷韪之
　　戴自成字哲之汉阳人万厯乙卯举人选泾阳县谕懐宗辛未成进士授刑部主事歴贠外郎中録审江南人推平恕除守徽州一切以鎭静行之已卯建阳军变巡方陈起龙委鎭兵哗劳瘁卒于任
　　屠斯立字仁伯汉阳人懐宗癸酉举人庚辰特授成安令值嵗旱蠲粟赈饥改调金陵卒
　　魏晋封字赏延汉阳人懐宗丙子举人工古文词性豪侠献逆陷省城作战城南哀江南等词草讨献贼檄计图起义年三十二未遂而卒
　　殷时中字虚白汉川人以选贡入监声噪南雍令乳源陞化州牧洁已爱民檄署海防同知海贾馈珠峻却之以病致仕
　　尹宾商字亦庚应元子有隽才喜谈兵名动江楚间以恩选为邑令忤上官罢免
　　罗明谕字元枢黄陂人由明经授应山训置学田以振恤士子陞零陵谕值鎭兵叛率士绅城守独当巨炮处曰此吾汛地无所逃死手放佛郎机杀贼凡三昼夜贼窘祈降举城获全
　　刘觐文字太翼孝感诸生幼志圣学以主敬为宗尝曰俭则无求肃则无妄年及耄耋不敢慢童穉族人贫窭者咸待举火杨忠烈涟撄珰祸独命其子建竒左右之
　　李之缟字圃田孝感人事父母最孝饶有经济明末弃诸生散财筑堡于防水台屡御巨寇尤爱才乐善聚族里俊秀课文劝学一时掇科名者多出其门【以】上【旧通志】
　　张淳孝感人懐宗辛未进士以治最考选特赐召对淳慷慨条对拔置工垣时朝政多尚综覈言路好翕赫可喜之论淳独引大体切时务旋擢太仆丞卒于家【县志】
　　唐希臯字一斋孝感人以嵗贡授赣州兴国令掾胥农贾皆令歌诗习礼教化大行及解绶归置求仁舘讲学病革或问曰此物如何格希臯曰一息尚存此志不容少懈乃所以格之也【旧通志】
　　皇清吴嵒字自玉汉阳人喜读书不求仕进事父母以孝闻父榇在家邻人不戒于火嵒抢地呼号风反榇乃出弟早卒抚两孤如己子性好施予宗党不能自存者置义田赡之卒年七十有八以子正治官大学士赠嵒如其官【旧通志】
　　张士彦字恢浩汉阳人性纯孝母病衣不解带置义田设塾师以仁其族明末抚兵皆得乘马驿苦为虐彦鬻腴产置马以应之流寇羣逞修水陆二砦俾民得保其妻孥以子三异贵赠中宪大夫姚承恩字淮滨黄陂人父锭事母至孝读书马鞍山虽大风雨必归省承恩亦笃孝如其父生平诸隂德事不肯自言与诸名宿讲究理学易箦时子缔虞举于乡命之曰汝年少博科名愼无妄受僮仆田宅及人请托谨识之吾无憾矣缔虞另传宋灏字又素汉阳人懐宗壬午举于乡授广东徐闻令以防明威恕自励殁于官
　　彭清典字畴五孝感贡生顺治元年授池州推官有守城功丁内艰补温州迁福建泉州同知时大军络绎经营调剂供亿不匮而民无扰陞懐庆知府饮氷茹蘖举卓异晋河道副使卒于官
　　堵维垣字四甫汉阳人训导自新子八嵗丧父事母尽孝从伯父受学好皇极洪范河洛诸书不欺暗室曽还贾客遗金后以子嶷贵受封
　　熊伯龙字次侯鸣盛长子九嵗游泮顺治戊子贡入成均试第一乡防皆髙魁榜眼及第授编修歴迁侍读学士性孤介砥砺名节廻翔馆阁二十年以文章衣被天下精藻鉴甲午典浙试所得士中状元者三探花一督学顺天及官祭酒多所识拔年五十三卒子正笏孙祖旋俱乡荐
　　郑滋字方至黄陂人少孤母王氏苦节抚之中顺治戊子副榜授广东新宁令明敏有干材时粤初定贼綉花针倡乱滋募敢死士捕擒之贼首乞降黠民因告变以诬大姓时议欲勒兵讨之滋单骑入山察乱形坐诬者罪政声大着
　　顾如华字质夫汉川人顺治已丑进士授广平知县考选御史疏纠滥委清奏销并请复教职多所建白差理浙江盐政商人德之转温处副使卒华学问淹博工吟咏与海内诗人更唱叠和相与鼓吹风雅一时称盛着有艮占集蜀行藁数种传于世
　　胡明垣字衞公黄陂人少随父仰文从先軰讲学望鲁台顺治已丑成进士授鎭安令时伏莽为暴民甚患之垣擒斩渠魁三人悬馘通衢余孽以靖寻迁凤翔同知
　　李昌祚字文孙生而颖异祖若愚以逺大期之顺治壬辰成进士选庶常时楚省旱与总宪赵开心连名入告得减田租之半授检讨
　　世祖章皇帝谓翰林官教养有年习知法度出祚分守河北郤餽遗革陋规兴水利息讼省刑河北人至今思之陞浙西副使未三月迁大理寺卿尽心平反如解愚民聚众之诬伸孝子复讐之义与山左逆案昭雪无辜盖其大者移病归里卒
　　赐祭葬
　　朱天庆字开子汉阳人善诗文与熊伯龙交最笃顺治甲午以明经考授知县未仕卒初流贼陷城庆负母携姊而逃贼刃其母以身翼蔽受创几死孤甥被掠天庆走九江穿重垒求之以归
　　萧企昭字文超丁泰孙顺治丁酉副榜入太学着有燕台制义名动公卿相国熊赐履最器重之于周易河洛图性理诸书妙有解悟究心濂洛闗闽之学作为己说又以学莫先于辨志作定志说年三十三卒
　　汪以淳字渌水汉阳人顺治戊戌进士初任广东定安知县平易和惠政声流溢擢吏部主事持衡不爽
　　熊赐璵字宗玉孝感人顺治戊戌进士与从兄赐履同捷乡防试授庶常海内有郊祁之目癸卯典试福建公愼得人晋侍读歴国子司业日率诸生讲五经四子书性沈笃能容然闻有不平事辄义形于色同里李氏子售身他姓转贷多金赎之六年累子母措注以偿其他扶难拯困多此丙午请假归旋以疾卒
　　罗诰字八书孝感人少经家难辛苦力学中顺治已亥进士以母老艰于菽米不待对策徒步归极尽孝养立志以圣贤为归闻逺近有同志者芒鞵襥被不惮访求年五十卒
　　程大吕字文载孝感人康熙癸丑进士性恭谨凡植志立身悉裁以礼法凛然不少假借早失怙奉母色养兼至戊午应博学宏词荐当时称其孝友性成文词渊茂以病未试而卒【以上旧通志】夏炜字振叔孝感人叅政时亨子懐宗壬午乡举闯贼之乱鸠乡勇于白云砦为保御计乡里依托保全者无算顺治壬辰嵗旱饥民聚党挟借势甚横邑令请发兵诛之炜投书于令词极肫切众得免性孝友事继母无间言抚孤侄熙臣成名业师唐烈卒于黔炜捐赀归其榇子熙度丙子举人孙庆誉乙酉解元
　　潘岭字石文孝感人顺治戊子拔贡令新淦值兵燹后岭兴举废坠建文庙筑城垣修坑口渡桥清丈荒田招徕顽梗士民赖之
　　傅彬字郁中孝感人孝子秉悊子顺治初以明经司训长沙凡明末殉难诸人皆为核实详请不令淹没陞蕲州学正值嵗荒蠲米备赈防
　　王师进湖南以彬摄州篆军旅旁午仓卒立办民亦无
　　扰擢翰林院待诏未任卒
　　谭凤贞字韶来汉阳人顺治已丑进士授大理寺右评事执法平允同列交相推重初丧父两弟幼孤贞授徒抚之弟凤祥嵗贡生有文名
　　易道沛汉阳人顺治已丑进士令上髙甫下车询民疾苦兴利除害防嵗歉捐俸赈饥并请蠲浮粮民困以苏
　　吴正治字赓庵汉阳人顺治已丑进士授翰林院庶吉士歴侍讲出为江西参政分守南昌嵗暮单骑行部查刑狱凡非法淹系者悉令释去在任旬月剧盗尽平迁陜西按察司甫下车检阅旧案忽得一纸按其科罪皆法所不宥而竟未审理意此人必地方巨憝辇金四布上下沈搁渐成故纸耳访之果然才一提讯愬寃者日百数至庭鞫得实立拟重典百姓称快寻擢工部侍郎调刑部江南诸生二百余人逋粮已完逮至尽拟监为入白得释又议奉行赦欵宜速丈量田地宜停状外指扳宜禁私家条例宜酌皆切中时政丁外艰服阕补督捕侍郎督捕专司逃人事闗旗民立法最严奸人借以肆毒一经扳指村落几空正治倡率同官合词陈请遂除十家连坐之例迁右都御史奏止北直四州县増兵迁工部尚书寻调礼部典礼多所考定主丙辰防试得人称盛康熙二十一年拜武英殿大学士机务殷繁日不暇给值秋审谳决一重案几十余人
　　圣祖顾问曰此囚尚可活乎咸以情正罪当应正治独曰皇上一念好生臣等敢不奉行德意退而细为检勘果得
　　可矜疑状遂从末减
　　太祖髙皇帝实録成以总裁官加太子太傅后以病乞休圣祖慰留颁赐有加屡疏陈请着以原官致仕年七十四
　　卒于里第
　　谕祭葬諡文僖子宗邰光禄寺丞宗丰丁丑进士由庶
　　常出为大同令
　　李嘉卉字山有孝感人顺治辛卯举人初授茶陵教谕吴逆倡乱誓不从贼仍以原官改授黄州秩满令江西瑞金邑多盗计擒渠魁境赖以宁多惠政去之日童叟攀泣卒年七十有四子殿邦官翰林嘉卉为熊文端舅氏文端兄弟髫龄遭乱巢倾卵覆赖嘉卉保防得脱于讐且授经焉文端尝曰居心厚行己端事上敬与人忠舅氏其庶几乎胡必蕃孝感人顺治辛卯举人知蒲县性防洁不名一钱政以慈为本张弛具有次第卓有循吏风陈应伟字士嵩孝感人中顺治辛卯顺天乡试令山东青城县尽心拊循抑豪右政余时进士子论文课艺康熙丙午分校得四人皆成进士致仕归著书教子有四书听稽尚书正解行世子世防辛酉举人任蕲水教谕陞武昌府教授
　　熊赐履字青岳一字敬修孝感人八嵗时父殁于难母李苦节严课读尝置书案于纺绩所以荆条随伺稍懈即跪而击之述当年惨毒状母子泪莹莹甫弱冠即贡成均顺治丁酉戊戌联捷选翰林一时馆阁大制作咸出手定有司以母节
　　闻随下所司集议
　　诏旌其闾
　　世祖崇奬儒术即首加眷注
　　圣祖亲政锐意求言时方为学士应
　　诏上书娓娓数千言悉嘉纳之晋阁学一日
　　召至内庭
　　命作楷书以敬
　　天法
　　祖爱人安民八字进防
</div>
    <div class="pagination">
<a href="湖广通志_page241.html">上一页</a><span>...</span><a href="湖广通志_page237.html">237</a><a href="湖广通志_page238.html">238</a><a href="湖广通志_page239.html">239</a><a href="湖广通志_page240.html">240</a><a href="湖广通志_page241.html">241</a><span class="current-page">242</span><a href="湖广通志_page243.html">243</a><a href="湖广通志_page244.html">244</a><a href="湖广通志_page245.html">245</a><a href="湖广通志_page246.html">246</a><a href="湖广通志_page247.html">247</a><span>...</span><a href="湖广通志_page243.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
