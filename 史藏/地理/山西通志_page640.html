<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 640 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 640 页/共 700 页
  </h1>
  <div class="content">
   晋
　　盐池赋　　　　　　　　　　　郭　璞
　　水润下以作咸莫斯盐之最灵傍峻岳以发源地茫尔而海渟嗟元液之潜洞羌莫知其所生状委蛇其若汉流漫漫以漭漭吁凿凿以粲粲色皜然而雪朗扬赤波之焕烂光旴旴以晃晃隆阳映而不燋洪涔沃而不长磊崔碓锷剡碁方玉润膏津雪白凌冈粲如散玺焕若布章烂若汉明晃尔霞赤望之绛承卽之雪积翠涂内映頳液外羃动而逾生损而滋益若乃煎海铄泉或冻或漉所赡不过一乡所营不过钟斛饴戎见珍于西邻火井擅竒于巴濮岂若兹池之所产带神邑之名岳吸灵润于河汾总膏液乎浍涑
　　黄河赋　　　　　　　　　　　成公绥
　　览百川之壮兮莫尚美于黄河潜昆仑之峻极兮出积石之嵳峩登龙门而南游兮拂华隂于曲阿凌砥柱而激湍兮逾洛汭而波体委蛇于后土兮配灵汉于穹苍贯中夏之畿甸兮经朔北之遐荒歴二周之北境兮流三晋之南乡秦自西而啓壤兮齐据东而画疆殷徙涉而永固卫迁济而遂强赵决流而却魏嬴引沟而灭梁思先哲之攸叹何水德之难量
　　唐
　　游北山赋【并序】　　　　　　　　王　绩
　　余周人也本家于祁永嘉之际扈迁江右地实儒素人多髙烈穆公衔建元之耻归于洛阳同州悲永安之事退居河曲始则晋阳之开国终乃安康之受田坟垅寓居倐焉五叶桑榆成列俄将百年南山故情老而弥笃东臯余业攸哉自宁酒瓮多于步兵黍田广于彭泽皇甫谧之心事垅亩终焉仲长统之规模园林幸足独居南渚时游北山聊度日以爲娱忽经年而忘返西穷马谷北达牛溪邱壑依然风烟满目孙登独坐对嵇阮而无言王霸幽居与妻孥而共去牕临水石砌绕松篁田叟之去来亦已久矣望山林之故道何其悠哉诗者志之所之赋者诗之流也式抽短思聊爲赋云天道悠悠人生若浮古来贤圣皆成去留八睂四乳龙顔凤头殷忧一代零落千秋暂时南面相将北游玉殿金舆之大业郊天祭地之洪休荣深贵重乐不供愁何况数十年之将相五百里之公侯兢兢业业长惧长忧昔怪燕昭与汉武今识图仙之有由人谁不愿直是难求闻鼎湖而欲信怪桥山之遽脩玉台金阙大海水之中流瑶林碧树昆仑山之上头不得轻飞如石燕终是徒劳乗土牛已矣哉世事自此而可见又何爲乎惘惘弃卜筮而不占将纵心而长往任物孤游遗情直上觉老释之言烦恨文宣之技痒彼事业之迁斥岂神明之宰掌物无待而成章生有资而必养嗟大道之泯没见人情之委枉礼费日于千仪易劳心于万象审机事之不息知浇源之浸长鸟何事而婴罗鱼何爲而在网生物诡隔精灵惚恍庄周三月而不朝瞿昙六年而遐想有是夫况吾之不如先达乎请息交而自逸聊习静而爲娱遂披林樾进陟嵓区连峰杂起复嶂环纡歴丹危而寻絶径攀翠险而覔脩涂耸飞情于霞道振逸想于烟衢重林合防以齐列崩崖磊砢而相扶覩森沉于絶磵视晃朗于髙嵎自谓搏风飚而出埃邈如朝元宫而谒紫都碧峦之下清溪之曲望隠隠而才通聴微微而不属眷然引领兹焉顿足步拥石而邅回视横烟而断续古藤曵紫寒苔布绿洞里窥书岩边对局髣髴灵踪依稀仙躅炉何代而销金杯何年而溜玉石室幽蔼沙场照烛松落落而风回桂苍苍而露溽月未侧而先隂霞方升而已旭喜方外之浩荡叹人间之窘束况乃幽谷藏真傍无四隣紫房半掩元坛尚新逢阆风之逸客直蓬莱之故人忽据梧而策杖亦披裘而负薪荷衣薜带藜杖葛巾出芝田而计亩入桃源而问津昆山若砺渤澥尘栽碧柰而何日种琼而几春自然诡异非徒隠沦乃有上元仙骨太清神手走电奔雷耘空莳朽河涧之业不齐贯淮南之术无虚受呪动南极符回北斗偓佺赠药麻姑送酒青龙就食于甲辰元牛自拘于乙丑永懐世事天长地久瞻顾流俗红顔白首傥千秋之可营亦何爲而自轻昔时君子曾闻上征忽逢真客试问仙经谈九华之易就序三英之可成拭丹鑪而调石髓裛翠釜而出金精珠流玉结雪耀霜明咸谓刀圭暂近足使云车下迎纷吾人之狭见觉羣疑而自拂使捉足而咸安亦何爲乎此物彼赤城与元圃岂凭虚而构窟但水月之非真譬声色之无佛过矣刘向吁嗟葛洪指期系影依方捕风谁能离世何处逃空假使游八洞之金室坐三清之玉宫长懐企羡岂出樊笼徒劳海上何事云中昔日蒋元诩之三径陶渊明之五栁君平坐卜于市门子真躬耕于谷口或托闾闬或潜山薮咸遂性而同乐岂违方而别守余无所求斯焉独游属天下之无事遇山中之可留聊将度日忽已经秋菊花两岸松声一邱不能役心而守道故将委运而乘流伊林间之虚受固樵隠之俱托逢去老于中溪遇还童于絶壑云峰甲而重聚霞岫龙鳞而结络水出浦而潺潺雾含川而漠漠是忻是赏爰游爰豫结萝幌而迎宵敞茅轩而待曙尔其杂树相纠长条交茹叶动猿来花惊鸟去起公子之殊赏谈王孙之逺虑山水幽寻风云路深兰牕左辟菌阁斜临石当堦而虎踞泉映牖而龙吟月照南浦烟生北林阅邱壑之新趣纵江湖之旧心道集吾室风吹我襟松花柏叶之醇酎凤翮龙唇之素琴白牛溪里冈峦四峙信兹山之奥域昔吾兄之所止许由避地张超成市察俗删诗依经正史康成负笈而相继根矩抠衣而未已组带青衿锵锵儗儗堦庭礼乐生徒梓山似尼邱泉疑洙泗忽焉四散于今二纪地犹如昨人多已矣念昔日之良游忆当时之君子佩兰防竹诛茅席芷树卽环林门成阙里姚仲由之正色薛庄周之言理触石横肱逢流洗耳取乐经籍忘怀忧喜时挟策而驱羊或投竿而钓鲤何图一旦邈成千纪木壊山頽舟移谷徙北冈之上东岩之前讲堂犹在碑书宛然想闻道于中室忆横经于下筵坛场草树院宇风烟昔文中之僻处谅遭时之丧乱局逸步而须时蓄竒声而待旦旅人小吉明夷大难建功则鸣凤不闻脩书则获麟爲防惜矣吾兄遭时不平殁身之后天下文明坐门人于廊庙瘗夫子于佳城死而可作何时复生式瞻虚馆载步前楹眷眷长想悠悠我情俎豆衣冠之旧地金石丝竹之余声没而不朽我何所营临故墟而掩抑指归途而叹息往往溪横时时路塞忽登崇岫依然旧识地迥心遥山髙视直望烟火于桑梓辨沟塍于乡国斜连姑射之西正是汾河之北怅矣怀抱悠然川域忆昔过庭童顔稚龄何赏不极何游不经弄春风于磵户咏秋月于山扃北牕照雪南轩聚萤防衣扇枕缁布闻经何斯乐之易失倐御哀而茹恤天未悔祸遭家不秩子敬先亡公明早卒吾自此而浩荡又逢时之不仁天地遂闭云雷渐屯与沮溺而同趣共夷齐而隠身幸收元吉生偶昌辰容北海之嘉遁许南山之不臣养拙辞官含和保真岂若冯敬通之诽世赵元淑之尤人殷忧耻贱憔悴伤贫探井臼而无乐歴山河而苦辛岂知我家身事都废弃置不念当归宁图逺志坐青山而方隠游碧潭而已喜旧之出处絶氛埃登髙日暮心悠哉子平一去何时返仲叔长游遂不来幽兰烛夜之琴曲桂树陵晨之酒杯邱园散诞窟室徘徊坐等枯木心同死灰亦有山羞野馔兰浆木麨叶煎羮松根溜醥旣采药而爲食谅随情而不矫负锸春前腰鎌嵗杪草渐密而饶兽树弥深而足鸟地寂寞而森沉路纵横而窕野亭鹤唳山梁雉鷕远游之所幽栖之次或抱犊而新来乍闻鸡而始至藋畦一两茅斋数四山爲险而无人岭时平而有地石菌抽叶金芝吐穗镜执山精刀驱水魅泉绕砌而鱼跃树横窻而鸟萃天网何寛人生几难饮河知足巢林必安亦何荣于拾紫亦何羡于还丹红藜促节之杖绿箨斑文之冠野飡二簋园蔬一盘送阮籍而长啸得刘伶而甚懽晓入柴戸暮归药栏老莱地僻邹生谷寒杨栁则条垂锻冶杏树则花飞坐坛赋成鼓吹诗如弹丸携始醉之鸣鹤对新婚之伯鸾我有懐抱萧然自保古人则谁与同归今吾则此焉将老磵溪沼沚之苹艾邱陵坂险之桑枣接果移桑栽苖散稻不藏无用之器不爱非常之宝抵玉惊禽挥金薙草接朋友于杯案弄儿孙于襁褓乐山泽之浮游笑江潭之枯槁戒非佞佛斋非媚道无誉无功形骸自空坐成老圃居成下农身与世而相弃赏随山而不穷披衣灶北逐食墙东傥有白头四皓厐睂八公小童乗日仙人驭风乡老则杖头安鸟邦君则车边画熊心期闇合道术潜同解来相访愚公谷中
　　庭菊赋【并序】　　　　　　　　　杨　炯
　　庭菊美贞芳也天子幸于东都皇储监守于武德之殿以门下内省爲左春坊今庶子裴公所居卽黄门侍郎之防事也其庭有菊焉中令薛公昔拜琐闼此焉游处今兼左庶子止于东防甍宇连接洞门相向每罢朝之后未尝不游于斯咏于斯览丛菊于斯叹其君子之德命学士爲之赋是日也薛恺以亲贤爲洗马田岩以幽贞爲学士髙元思张师德以至孝托后车顔强学沈尊行以博闻兼侍读周琮李宪王祖英曹叔父以儒术进崔融徐彦伯刘知柔石抱忠以文章显德行则许子丰耆旧则权无二骆縯则古训之前识张相则老庄之后英并承髙命咸穷体物小子托于吹竽之末敢阙其辞哉遂作赋云日之贞矣于彼重阳菊之荣矣于彼华坊含天地之精气吸日月之淳光云布雾合箕舒翼张郁兮曼衍郁兮芬芳珉枝金萼翠叶红芒其在夕也言庭燎之晳晳其向晨也谓明星之煌煌尔其万里年华九州春色花灼烁兮如锦草绵连兮似织当此时也和其光同其尘应春光而早殖及夫秋星下照金气上腾风萧萧兮瑟瑟霜刺刺兮棱棱当此时也弱其志强其骨独嵗寒而晚登雨还风去天长地久纯黄象于后土故采桑而菊衣轻体御于神仙故登山而菊酒文宾采之而羽化康公服之而不朽东极于是长在南阳以之睂寿胡太尉之允诚光辅汉庭万机理三阶平及暮年华髪垂肩秋菊长英蠲邪涤瘵于焉永贞钟太尉之声实彝伦魏室道合盐梅功成辅弼降文屋之命修彭祖之术保性和神此焉终吉君章请老嵗久悬车秋风生兮北园夕白露湿兮前堦虚伫闲庭之旷邈对凉菊之扶疎人生行乐孰知其余渊明解印退归田野山郁嵂兮万里天苍莽兮四下凭南轩以长啸出东篱而盈把归去来兮何爲者若此窕重闱亘青琐兮接皇扉深沉大壮通肃成兮连博望乃有邕乡贵族薛县名家共汾河之鼎气同庶子之春华朝游夕处徘徊顾慕叹揺落于三秋伟贞芳于十步伊纎茎之菲薄荷君子之恩遇不羡池水之芙蓉愿比瑶山之桂树嵗如何其嵗已秋丛菊芳兮庭之幽君子至止怅容与而淹留嵗如何其嵗将逝丛菊芳兮庭之际君子至止聊从容以卒嵗
　　吊关龙逢赋　　　　　　　　　欧阳詹
　　天生彼辛兮用殱覆于夏家欲悠悠而罔极毒浩浩而无涯无辜殒身肆市朝之若莽有道并命委炮烙以如麻伊先生之谔谔爲酷烈之所加尝披图于往载每废巻以兴嗟萧条旧邑莽苍空陂陷陵成坎古木无枝或曰此其墓也又益倍以增悲呜呼麟非吞噬之俦讵虎狼之共穴凤实仁灵之岂鹰鹯之同列惟玉石之分明亦薫莸之自别以蹇蹇心竞昻昻面折彼炎炎之原燎信扑扑而不灭宁归死以伸懐不贪生而结舌痛矣哉古人有言辅仁者天福善者神胡爲是日力不如人使典章之不信俾忠义之空勤律中大吕日临防谷风飕飕于衰草烟茫茫乎平陆思凄凄而填臆涙霪霪以盈目义则非其知友亲故远夫骨肉节临危而不挠行于难而弥笃惟其有之是以伤之而痛哭
　　日抱戴赋【并序】　　　　　　　　潘　炎
　　景龙元年四月二十四日皇帝初临上党日抱戴皇天告符微臣颂之盖古诗之流也赋曰日丽于天是曰太阳经千里临八方符一人之元圣曜五色之重光祚我休征莫先悬象表至圣之无二呈继照于明两阳光杲耀抱黄道而在中喜气氤氲戴赤霄而直上圣有感天无私八纮占其瑞色六合仰其重离终古不亏得天长久岂止大章之步非齐夸父之走惟抱也同众星之拱北辰惟戴也比万邦之奉元后则知天爲父日爲兄同符叶庆以应文明我皇首出而御极光被无垠而太平
　　月重轮赋【并序】
　　抱戴之秋八月十有四日夜月重轮瑞之大者天意若曰将俾吾姊事之赋曰我皇初列唐侯潜蟠藩国英武方断文明表德穆然思道顺帝之则旣而动三合奔百神廓太清而万里耀朗月以重轮时属髙秋瑞彰元后光泛皎洁之斜汉色映防干之北斗金波耀景非悬阚泽之名璧彩扬辉不入士衡之手理殊吴梦符炳汉谣净桂花于日道环水镜于丹霄台榭冰洁郊原霜缟月之扬光天不爱道一盈一阙则惟其常彩溢重轮告于天表大人占之夏啓以兆亦所以星殊表金镜两耀齐美一人之庆于万斯年受天之命
　　赤龙据案赋【并序】
　　景龙二年夏四月十七日帝在防事假寐白鹤观道士宋大辩等三十人同见赤龙据案至矣哉神妙无方不可得而称也赋曰元天之龙兮见而在田我后之龙兮飞以御天据圣人之大宝与列祖而同元髙出而潜跃以自试来定天宝居然假寐合而成体散而成章若窥于牖若施于堂且据案而向明负扆以当阳日月在身有只天之嘉梦风雨合气将振翼而雄骧羣居愕主圣作物覩赫然龙光真我明王折劵表异亦惟前闻旷然振古卓有吾君王人之瑞比之龙首髙居而远望以临乎九有天子之威比之龙鳞皇之可畏以肃乎万人徒称其象未覩其真恭惟我后近取诸身于昭巨唐其命惟新永据九五斯焉万春
　　路河逐鹿赋【并序】
　　景龙二年八月帝逐鹿于路河惟河也深三丈濶倍之鹿迫而入水因鞭而逐之水不及鞯应获鹿后骑入者溺焉赋曰大君于田兮巷无居人四鍭如树兮六辔旣均定命骑而百灵奔命腾雨师而四野清尘鸣兽骇殚川原飞伏事非定霸不求陈宝之鸡位在至尊故取中原之鹿惊而决骤鸣不择音将投身以赴水非顺命而前禽骇浪溢涌挥鞭电烁乌号满月而方开骥足撇波而巨跃乘流旣济赫怒中止毙骇鹿之一发振惊而未已洞胸絶系左角右犄虽复驱两豜而获五豵发小豝而殪大兕皆平陆之常事曾以逾此谁谓河广一马驰之大人将兴灵感若兹谅神明之所辅何后乘之可追从此继天而作主元元日用而不知
　　嘉禾合穗赋【并序】
　　景龙二年秋八月属县长子有嘉禾合穗瑞不虚月侯其祎而乃赋曰天祚明德兮降之嘉生案彼灵篇兮莫之与京脉震土膏且分苗于南亩驷临天汉爰合穗以西成当元后之歴试表休征于太平不莠不稂实坚实皁引薰风于和气承湛露于苍昊生非百里验管仲之虚辞出异昆山自我皇之所宝在瑞图之右爲旷代之祥唐叔得之而合颖周成得之以充箱双米一稃称之表异孤茎六穗颂以非常今也尤盛居然允臧转风而屡腾佳气就日而交见祥光独天不生托厚载于富媪非圣不感効元符于我皇我皇得之炽而昌风之起兮云之扬嘉禾之瑞未可量天子亿载临万方
　　黄龙见赋【并序】
　　景龙二年秋九月五日黄龙见于上党伏牛山之南冈留久之彰圣人之德也赋曰龙之来兮乘其阳跃于泉兮临髙冈龙之至兮归有德符于黄兮土之色精曜曜光雄雄上不在天兮接于物下不在田兮蟠于空列四灵智称其首居五位色表其中将甲以无比与负舟而不同明皇家之王气符厯数于圣躬飞烟喷雾若动若顾声虽非同三尺之剑色乃煌煌下映五花之树诚帝王之嘉兆宁朝夕之可遇何虵蟥之足言谅腾黄之匪喻同翠之荐绿图彰大人兮告元符览史墨之言未之闻也验登殷之祀不其然乎
　　漳河赤鲤赋【并序】
　　景龙三年春二月帝巡属县至于襄垣漳水有赤鲤跃圣帝之瑞也赋曰鱼在在藻分跃于中流吾君戾止兮乐我王游惟赤鲤之呈殊白鳞之入舟非竹箭之危湍无闻防额同君明之望幸匪爲吞钩岂其爲祥必河之鲤用表皇族克繁帝祉虽云水物宜紫鼍绿鼇之同身是曰元符亦赤鴈丹乌之可比頳鳞耀彩碧水无波非应瓠巴之清角何言甯戚之髙歌周文之时跃于沼汉宣之代舞于河且合符于图牒宜入颂于猗那岂徒镂甲葺鳞下沿上泝皆爲俦匹文鳐是喻吐尚父之兵钤传远人之尺素事称嘉瑞匪琴髙之所乘诗有乐胥似相如之献赋
　　黄龙再见赋【并序】
　　景龙三年六月十五日黄龙再见于牛山天意汲汲于圣人赋曰龙之见也春风而登于天龙之潜也秋分而入于川假宗山而再见应元圣而通蜿蜒孤蟠云雾四发目中精耀光飞列阙之火颔下珠悬色夺蟾蜍之月方将游彼池囿岂徒止于郊野非同上天之五虵有异渡江之一马孙权象之而置于军中魏帝范之而在于殿下永言于此我异是宜秦王之梦立乎鄜畤汉后之时见于成纪彼皆一至此则重光采色燿文明焜煌错甲镂鳞旣以来乎字分官纪号可以表其祥超紫鳯于丹穴越青鸾于女牀龙德相成而无悔天家久久而蕃昌
　　九日紫气赋【并序】
　　景龙三年九月九日帝与羣官壶口山升髙时有紫气光彩照日赋曰吾王不游人何以休望壶口之千里值重阳之九秋山对翠屏动晖光之赫赫云成紫盖扶晚日之油油宛转浮空轮囷不散应一人之盛德爲万嵗之荣观氤氲瑞色无孤峰断阵之嵯峨摇曳晴空杂玉叶金枝之灿烂亦可异出苍梧入大梁爲汉武之盖升轩辕之堂忽兮改容形难爲状纷纷郁郁用表灵贶迁用芒砀之间非比昆仑之上岂徒合而肤寸垂以飘扇河汾水兮天之眷紫气凝兮人罕见位当用九果符九日之祥运极通三永御三云之殿
　　李树连理赋【并序】
　　帝在上党延唐寺有李树连理上亲视焉赋曰惟彼嘉树列星之精耀本扶疏当元光之降诞盘根连理应我后之文明天之发祥岂无他木必曰兹树是光皇族所以并脩干连髙枝青房表异朱仲称竒察以休征不假终军之识同于树德宁爲简主之知族茂宗荣盘根合理花之发也霰每乱于青春实之繁兮珠更深于寒水岂徒生于灵井植彼东园自感义以相待但成蹊而不言此乃兴圣主之符表天家之姓一人亲覩六合称庆至若钟山之实玉井之仙或正冠而垂训或投赠以成篇比德于我彼何有焉臣炎作赋天子万年
　　神蓍立赋【并序】
　　景龙三年九月十七日上使韩从礼蓍筮卦未成蓍自立从礼曰大人之瑞也赋曰惟彼神蓍生而有知用之不测明以稽疑擢九尺之纎干伏千年之宝德圆而神兮无幽不及其生三百兮其用五十惟圣人之观象乃神动而鬼入列八卦以効变翘孤茎而孑立数彰得一命乃自天同大横之有夏表或跃而在田其察也深其功也大称美名于神物齐妙用于神蔡是曰元后兹爲筮从气受隂阳夜分而彩露兼函幽赞天地朝覆而轻云数重蓍而有灵立定天保可谓神助用光天造功深莫善仲尼且许以钩深屈于不知太公徒言乎腐草蓍之立兮发其祥吾君得之尊以光明乎太极演彼归藏因卜祝之符瑞应天人之防昌
　　金桥赋【并序】
　　金桥在上党南二里常有童谣云圣人执节渡金桥景龙三年十月二十五日帝经此桥之京师赋曰沔彼流水兮清且涟漪度木爲梁兮斯焉在斯成金桥之巨丽得铁鏁之宏规当其受以全模观其曲面经始也则大火朝流成功焉乃天根夕见彰于圣德发彼讴歌千人唱万人和丹艧蜿蜒倚晴空之防蝀瑰材栉比超渡海之鼋鼍人且告符功惟用壮非填雀之可比法牵牛而爲状鹤鸣处【缺】鴈覆晴川异东明系水而投步匪秦帝驱山而着鞭惟彼童谣兮言犹在耳大人应运兮奉天而起乗彼桥以径度按周道以如砥于是提三尺乗六龙懐万邦入九重
　　寝堂紫气赋【并序】
　　景龙三年十月二十五日帝还京后州内所居寝堂上有紫气七日不散赋曰于穆圣王先天不违讴歌既洽朝觐攸归往京邑而经千里自潞郊而乗六飞洪惟此邦初九之地翚飞鸟企谓尚诸侯之宫虎踞龙骧忽成天子之气方凝紫色是谓非烟乍萧索乎空外更霏微乎日边若动非虚似浮有实覆彩鸳之瓦髣髴升堂绕文杏之梁氤氲入室是作兴王之兆克符来复之日远而望之乃散乱浮空近而观之则希微无质欲见峰岩之上先形藩邸之间异张华之宝气冲斗殊尹喜之真人度闗若乃广野之宫阙化成涨海之楼台回映谅隂阳之尽美非福应之攸盛惟紫气之来集实皇家之大庆休哉圣君有天下之成命
　　河出荣光赋　　　　　　　　　吕　温
　　丽乎天者曰汉纪乎地者惟河居上善以利物顺朝宗而致和时否则爲灾而独昏垫运至则呈瑞以叶讴歌岂徒列四渎以居贵与百川而随波者乎当其布德惟新储庆兹始浊色旣变荣光乃起乍若烛龙喷焰上腾钟岭之云又似阳乌回翔下落咸池之水增华一代振曜千祀信能陵晏海而比崇蔑浴日而专美时则纎埃不惊和风充盈大野初霁圆灵始清皎且洁兮孤明不杂焕其炳兮五色斯呈祥烟敛彩瑞日韬晶掩轻云而旁属拂薫风而上征百辟具瞻孰云其相照一人乃眷自合于皇明庶品昭苏众幽光被大哉有国之庆赫矣爲君之瑞朣胧元黄熠爚丹翠洞鉴龙宫之人朗见马图之字昔后在温致美化于陶唐复效灵于我皇先后叶德今古和光比屋观其自化遐荒望以来王讵比流景集坛独作郊天之应赤光照室空称诞帝之祥而巳哉客有目观荣河心倾圣日傥余光而见及庶幽谷之可出
　　链石补天赋　　　　　　　　　王　起
　　天何言哉有阙则补持五石而是用俾四时而能取成乎圆象故资可转之功定彼干仪益俟至坚之主所以禆覆焘仰周普磨砻入锻成功岂滥于宋人缉缀爲劳至德何惭于山甫乾道甚明配彼清真鼔铸而可致冀穹元而是营石不能言而助无爲之化天将假手潜因妙用而成则知娲氏之爲功也体物情立取法志生眄悠远而求则象规圆而作程小大宁遗俾随形以溥博嵯峨不坠皆投质于轻清若乃造呈材神功効技他山以缀象帝自迩卿云初触当碧落以丽乎银汉同流激清霄而节彼天象又元石质旣坚究勤劳而日月逝矣成广大而星辰系焉暖积素之烟尚疑苔防降如丝之雨终若溜穿观夫圆则九重功惟百炼眷无亲而克敬当有道而可见言柔与刚崇髙是将运有徒于昼夜比爲炭于隂阳织女停梭受支机于河汉荆人抱璞嗟韫玉于穹苍补之伊何以当其阙照悠悠于峻极驱凿凿于超忽想夫取锻之日排刚之时龃龉不安或表艰难之步清明于外犹生错落之姿正圆虚之广矣下长风而凄其是知补上天于链石盖虚实之相资焉
　　尧见姑射神人赋【以圣德之崇窅然钦道爲韵】
　　帝尧以化成于万国歌宣于九德出汾水之阳经姑射之侧峰峦交映若覩神人之形冰雪相鲜皆呈处子之色若非感而遂应灵而不测何以见不死之庭当至人之域始其厌宫室出茅茨驾鸾辂建羽旗若光若灭乍合乍离寓目于巉岩之顶驻跸于沮洳之湄爰按节而至矣乃倾盖而望之倐而五云缭绕羣仙缥缈出碧岭之崇崇临丹邱之窅窅瞻童顔之丽绰约则多观羽服之鲜襹非少集其侣乍谓昆仑之巅状其居不异蓬莱之表由是睋山岊瞩天浔旣元览而防远亦髙蹈而思深乃曰我以万姓臣服八荒君临盖天下之至贵亦域中之所钦安知阻兹崖巘隔彼岑崟有吸风之人遐不可见仰乘云之客髙不可寻旣而俨珠旒端玉藻増肃穆之敬念希夷之道见仙人之岳岳徒仰髙山望鸾鹤之翩翩且轻大宝旣而求之不得瞻之在前念四子而莫来莫往思一人而无党无偏乗白云而何及引黄屋而来旋故能戒于无怠防于未然向使忘鹑居之性徇龙驾之盛则光宅之德徒闻乎以遨以游比屋之封讵见乎乃神乃圣我皇明四目达四聪惟神也爱而见惟圣也感而通不窥仙于饮露不问道于顺风姑射之神未爲尽善陶唐之主未足比崇
　　鱼跃龙门赋【以鬐鼓鳞撇波直上爲韵】　　　元　弼
　　彼龙门之津流水激射断山嶙峋厥功彰于夏禹斯险际乎苍旻河源炳灵以峻极水族时而荐臻副天用也伫龙行兮骧首防神选也同鲲化兮脱鳞徒观其向天倪辞水府望霄汉之九越泥沙之五来如及门出若由戸虽悬波而千仞终作气而一鼓我鬐旣张彼川何长仰云路而抑终不息而自强我功旣奬彼河徒广揖天衢而直上诚择利而攸往变化伊何升沉亦多荣逥曲渚泛艳长波背蛟室而大集指龙门而远过至于激厉果决乘陵险絶虽迅湍奔雷骇浪喷雪终瞬息而上膺腾而撇挥其尾而不劳骋其力而不竭于是俄变鱼服倐爲龙姿志气自负威灵自持岂同途于防额宁较力于掀鬐哉于戏道有行藏运有通塞天资性灵神辅正直始有水而呀腮忽升天而振翼然后随方受变千里一色风云际防未始有极慕李膺之往哲孰不愿游追老氏之元踪而其不测傥征宰之可仰终进德于君门之侧
　　羡鱼赋【并序】　　　　　　　　　敬　括
　　闰正月旬有八日李崔二侯命余于邑之南涧以求鱼也洎至止人鲜力微网则虚设遂无所获愿莫我从且渔者卑事非其人犹不可力行特取岂容易哉因贻赋云南有涧兮湜湜其流北有人兮温温寡侔涉春水兮以遨以游羡嘉鱼兮载沉载浮且人以功爲志鱼以水爲利功髙则其事易成水深则其鱼易致况我网孔张我心匪臧网无及则鱼以遐遁鱼已遁而人犹未忘亦何异驱倚市者就战俾善驾者持航虽终朝而筋骨之劳备尽徒悉力而尺寸之功不振振者李胡爲乎至此平陆不可以行舟干将不可以补履归止归止振振者崔胡爲乎忽来过屠之嚼何益临川之羡空回归哉归哉
　　禹拜昌言赋【以圣人之心闻善必拜爲韵】　　　杨　乃
　　大禹君临勤求意深茍一言之入耳必载拜以明心盖以励华夷形古今所以防酒盈前莫纵弹丝之响美辞将贡俄闻撼玉之音岂不以询彼刍荛防乎骄逸旣可大而可久亦无固而无必所以嘉谟乍听当嶪嶪以折腰直语才聆复防防而屈膝盖以广乎所见求其所闻欲使善恶之源自别贤愚之路斯分况乎传舜之规受尧之命得不固社稷根本察风俗利病是以臣不能谏君兮非曰忠君不能纳谏兮非曰圣执至理以垂教采昌言而化人茍有言可佐王道正人伦陶也不得不进禹也不得不遵所以闻妙畧以开容拖冤旒而拂地览宏谟而致敬低珩佩以锵身惧沟洫之未通忧礼乐以将坏以正直爲镜以忠谠爲规戒是以蕴昌言兮不可不陈闻昌言兮不得不拜遂使共守丕业上光帝基若鱼水相逢之日同云龙防合之时符郊畤以陈仪固难比矣望竹宫而设礼曷可方之我皇绍九圣之雄图举百王之令典急于求士乐于闻善所以献昌言之忠臣必待之台
　　舜歌南风赋【以能感和乐生殖羣物爲韵】
　　巍巍舜德于今人称居北极而惟大歌南风以敷歌之伊何制丝桐而合奏风之至矣信长育而有征兹可谓无爲而自理天纵而多能美夫诚发深衷物能应感悯沃瘠之劳逸均隂阳之舒惨是用作则于世利之孔多风咏凯兮美万物之蕃衍乐操琴也佳五声以同和复而不厌远而匪他方将煦妪之爲意岂徒娱乐于斯歌观其发宫应征扬清激浊自南习习同诗人喻彼棘心入夜泠泠异贫士叩其牛角则知圣人审音以知政化俗而作乐者有矣夫懿其出乎幽谷应以繁声若云龙之潜召同律吕之相生万籁动八音清匪鸣条而扇物方靡草而作程是以人和时康功归帝力四气以之而不挠百谷从兹而蕃殖节有度守有则始从迩而及远终自南而徂北尔乃匪徐匪疾乍过乍闻飒飒轻音疑少女之初至冷冷余韵谓别鹤之求羣亦爲父母之罔极何必声变而成文是以德冠百王致成万物正南面而恭已懋功千载不咈
　　古君子佩玉赋　　　　　　　　裴　度
　　伊君子兮何师邈淳古而绎思俨然有章相威仪于乐只温其如玉故切磋而佩之缜密是比贞明所资追琢斯成旣殊张氏之印清美可羡宁匹孔侯之是用濯自丹水取诸圃君求美质我则表温润于光容臣听好音我则动凄清于步武结以绅带缀以环组使感之者在约而思纯服之者居今而行古岂比夫诗人无文赠杂佩兮夫君骚人着美纫幽兰兮之子是以嘉其抱素质以合贞想见白虹之气羌闻清越之声发凝辉兮旣昭我述锵雅韵兮必俟君行是以敬慎侯度独髙人情至若斵以爲壶徒玩其质执而爲璧徒旌其秩岂若用之有方垂之无必威仪棣棣居则粲然之光进退玱玱动则冷然之律是以古之君子物有其章温恭可象环佩其锵旣覩容而生敬谅播往以传芳然则贞玉之质非贤无以服用昔贤之佩非玉无以表彰故佩斯敬覩斯庄方今野无遗贤山不藏玉彼华佩兮同昔时以入用彼君子兮思古人以自朂故能振休风播淳俗则今日之佩玉昔贤之髙躅者也
　　神负图出河赋
　　茫茫积流祚圣有作动上天之密命假灵以潜跃盖欲以庆遥源敷景铄写物象之精密化人物之朴畧岂不以河之德兮深长之寿兮会昌载祯符先呈于古帝称大宝后遗于宁王故将出也感天地动隂阳浮九折之澄碧散五色之荣光然后蹈箭流而泳花浪露元甲而明绣裳初若沉圆璧而未没稍似泛孤鳬而欲翔旣而降芳莲蹈清沚五老游而共睹列圣过而每喜出朝日如耀其宝图伏灵坛状陈其镂簋布爻象之糺纷蕴天地之终始负谋谟之画将化洪荒当授受之时岂思绿水非臆对之可述谅钩深而有致所以出河宗作天瑞冯夷倚浪以相送神鱼鼓舞而旋避于戏冥数窅然自我而传外骨明贲中心善泉将后天而思永岂爲贽而居前至如鱼托素以达情凤衔诏而展礼未若祥开八卦兆动四体阐文教宁木铎之足俦赞贞明与日月而同啓洎乎形貌旣着品物分荣万化之茫昧合一气之絪緼防用光于夏叶繇每焕于羲文此乃天理用彰神道设教故跃波而委质殊以文而饰貌触纶诚怪于文鳞隐雾徒嗟乎元豹此悠久也可是则而是效
　　裴将军舞剑赋【并序】　　　　　　乔　潭
　　元和秋九月羽林裴公献戎捷于京师上御花萼楼大置酒酒酣诏将军舞剑爲天下之壮观遂赋之其辞曰将军以幽燕劲卒耀武穷发俘海夷虏山羯左执律右秉钺振旅阗阗献功于魏阙上享之则钟以捍簴鼓以灵鼍千妓度舞万人髙歌秦云动色渭水跃波有肉如山有酒如河君臣乐饮而一醉夷夏薫薫而载和帝谓将军防剑起舞以张皇师旅以烜赫戎虏节八音而行八风奋两阶之干羽公于是乎贝胄朱綅而正色虎裘锦裼而攘臂抗棱威飘鋭气陆离于武备婆娑乎文事合桑林之容以尽其意照莲花之彩以宣其利翕然鹰扬翼尔龙骧锋随指顾锷应徊翔取诸身而耸跃上其手以激昻纵横耀颖左右交相观乎此剑之跃也乍雄飞俄虎吼摇辘轳射牛斗空中悍栗不下将久欻风落而雨来果惬心而应手尔其凌厉浮清绚练夐絶青天兮可倚白云兮可决覩二龙之追飞见七星之明灭杂朱干之逸势应金奏之繁节至乃天轮宛转贯索回环光冲融乎其外气混合乎其间若涌云涛如飞雪山万夫爲之雨污八佾爲之惭顔及乎度曲将终发机尤捷或连翩而七纵或瞬息而三接风生兮蒨斾襜襜电走兮彤庭隂冥变见灵怪离猎将鬼神之无所遁逃岂蛮夷之不足震慑嗟夫兰子之迭跃其人未雄仲由之自卫其武未工曷若将军爲百夫之特宝剑有千金之饰奋紫髯之游刃发帝庭之光色所以象大君之功亦以宣忠臣之力或歌曰洸洸武臣耀雄剑兮清边尘威远夷兮率来宾焉用轻裾之妓女长袖之才人天子穆然诏伶官斥郑卫选色者使觇乎军容教舞者使观乎兵势变激楚之结风爲发之蹈厉佥谓将军之剑舞古未之至
　　双瀵泉赋【以泉澄水澈皎镜春冬爲韵】
　　呀厚地而滥涌者有河东之瀵泉坼隂开窦沃日浮天初汨没圆衡拂髙湍于寻祗之下复逶迤远注散余波于冯夷之川爲神龙窟宅之土而致美爲隂阳蓄泄之所而通元将海日浤而照此岂坤仪挺拔以隳焉来何所自去何所止始开双瀵发辉于汾魏之郊竟助洪流归潮于渤澥之水借如夜色初升晴空下凝繁星映而珠满新月入而钩澄洎乎风骇雾勃烟涌云蒸则有鬼神倐闪以恍惚蛟螭鼓怒以喷腾异物之与诡怪孰可得而备征意以爲潜虚洞决脉流派别虽一河有隔终隂隙以相连故数眼分开涵碧虚而共洁是以百尺澄兮四空皛珠胎明兮沙岸皎洗拂烟埃荡漾鱼鸟亦能凉生朱夏气暖元冬守谦下以含道顺畎浍以利农道则以物爲宾水则假利于春人有情于利水水无意以求人人之自僞我岂非真故至人以水爲德以心爲镜镜虽明不利于人水至平不潜乎性故瀵之爲泽也广泉之爲鉴也净若壅而闭则泽不能及物混而浊则鉴不能自正故选士者象清瀵以含虚怀才者但明心而求映茍能酌宪于兹泉则可以相盐梅而翼圣登天坛山望海日初出赋【以海日生残夜爲韵】纥于俞
　　配乎地者惟山丽乎天者惟日登岧嶤之峻极见曈昽之初出廓灵海百川之宗孕金乌千里之质泛圆光于沆瀁焕鲜耀而滟溢虽腾辉于碧浪之中讵侔色于红萍之实观夫烈霾曀赫炎晴擘洪波歊太清冯夷骇跃防象奔惊照耀兮骊珠潜吐曭朗兮龙烛忽生愕羣仙于金镜惊天鸡于玉京巨浸半涵犹韬普天之美人寰尚暝孰识未融之明懿其千仞可跻四目斯在危岫陵乎碧落日域辽乎苍海旣登陟以遐观知防泛之浴彩晨光乍分夜色未改升黄道而将始临下土而有待昼明夕晦徒观其躔次之常出有入无孰测夫隂阳之宰气澄雾巻月落星残流晖电曜散彗虹攒将焕烂以下烛出浩淼而上干挂扶桑而杲杲升阳谷而团团敷九华而赩奕灿三山之峰峦且几升天无忧于见渫已能烜物宁患乎祁寒顺寅宾而不忒烁溟涨之无端乘变化而复往得沐浴乎波澜于是游太极辞残夜羲和敬导运行有舍得天能久克彰乎真明委照无私不间于夷夏尝倾藿而久俟冀余光之一借
　　登天坛山望海日初出赋【其二同前韵】
　　山惟隠天海则孕日日将升而转丽山望远而无失青崖直上觉亭亭而渐髙碧浪遥分覩杲杲之初出将以测晷度穷节汩岂能独媚东南之隅空呈畏爱之质而已哉当其隂兔倾晨鸡鸣扪葛藟陟峥嵘挺身于重巘肆目于八纮天地廓烟云清赫彼巨浸吐兹炎精映曈昽而有竟烛浩淼而方呈彩射空中谓隂火乍出色浮波上疑萍实初生皦尔下土焕乎上征触髙涛而暂灭泛轻浪而还明曙色渐分晨光未改蒙汜拂浪扶桑浴彩将黄道以丽天必青方而浮海岂韬映之爲美实照临而有待是岂望莫远乎日域登莫峻乎天坛彼以离而取象此以艮而居安考之则隂阳有度察之则溟涨无端况乎银汉落金波残将东方而自出俾下土而式观三足翺翔若刷乎渤澥重轮辉焕如历乎波澜映嵎夷而未定拂若木而将升红防下沉照波中之鳞甲朱光下溢射云表之峯峦诚变化之相诡谅始终之莫殚洎夫出溟渤照戎夏升九天辞午夜羲和整辔而直上葵藿倾心而皆仰亦何必登日观之峯而后望神明之舍
　　登天坛山望海日初出赋【其三以题字爲韵】
　　客有晓蹑棱层髙山独登览烟岚之忽敛见海日之初升赫彩旁照炎光上腾影乍摇而满目霞碎波不动而长空血凝由是倚危峦立天坛夜色既啓炎精始团赤氛上焕于云路朱轮乍碾于波澜照燿一海之中剖开萍实分明百丈之外洗出金盘浩渺无涯曈曚在望髙若峥嵘之顶下视赫曦之状焚爇巨浸浮沉奔浪阳乌浴羽而载飞羲和按辔而直上不沉乎泉将丽乎天烁云涛而有曜庭燎而无烟赫赫光满规规质圆才涌出于溟渤之底已见尽乎岩岭之巅所以跻髙峰翫丹彩明暗旣分升沉斯在望若木之初出疑沓上天河想隂火之潜照见焰烧沧海出水未远腾飞已殷托髙迹于巉崪之际指大明于顾盼之间涌上扶桑谓蟠桃之有蘂照出仙岛疑烛龙之映山歘赫满空渊淳沃日当银汉而炫晃泛金波以洋溢巨鲸之冥目霍张洪炉之铸镜飞出及登乎轨度射破氛雾洗光华而不湿冲尘埃而宁汚倚九天以照临见百川之奔赴故游者徙倚遐望徘徊久驻因物属辞愧升髙而能赋
　　登天坛山望海日初出赋【其四同前韵】　蒋　防
　　山有极天崇萃冠羣岳而首出下压溟渤之竒岸平视扶桑之初日天光海上曈曈而晓色已分人代梦中促促而寒更未毕客有爱此早景登兹崇山东方之昏黒据中顶之孱顔俄而阳开隂闭翕赩回还曳晨光于莽苍之外走狂电于溟蒙之间髙焰忽兴澜汗而洪涛血赤半规犹隠洪彤而青帝朱殷及其旋转将升睢盱万状散五彩而锦章已出照三山而鼎足相向杲杲兹始规规满望火轮上碾烧碧落之氛埃金汁下融跃红炉之波浪观夫巨浸无际踆乌上搏万象昭著二仪霍寛惊鱼龙之蛰销昧谷之寒散入圃畦想葵藿之俱靡稍分林岭见木石之同坛独立嵯峨旷瞻晷度躔次一道晖华四布赫曦而六合贞明吞纳而百川奔赴不假濬冲之目尽观元虚之赋赫奕昭宣层岩之巅赤玉之盘烛地黄金之镜帖天海若夺魄羲和振鞭湿光而长波初沃暖气而孤峰最先美润呈祥重光赋彩带寰抱之珥照不波之海隂火之微茫已沉土圭之盈缩屡改则知大明之丽天兮可捧而升髙山之横空兮作镇不崩倘跻攀之有路愿观光而一登
　　汾水新船赋　　　　　　　　　徐彦伯
　　贤者彻侯求人之瘼分帝之忧以爲冀方轮转病于行辀乃乘素秋镜清流假道于河伯息肩于吴牛因去彼以取此遂舍车而造舟革故鼎新裁规创制通子房之妙畧运羊之潜计则浅深之量将载沉而载浮陈去就之宜则旣济而未济懿夫席帆锦缆兰桡桂檝不日而成嘉谟允叶蒲且罔设宁劳渔子之家财用无亏不夺农人之业水之积也厚船之动也捷回翔并骛识波上之双鳬倐忽孤飞见天边之一叶伊负重以致远非卭否而人涉及夫安卑委顺外静中虚混泥沙而闭矣象智者之居诸逐便乘流排难触物泛波涛之不屈状勇者之拂郁船之时义吉无不利向之爲材也摽挺特之材今之爲器也作殊常之器若往若来无颠无踬奢淫自戒厌殷帝之酒池游戏无虞耻丹朱之陆地鹄首翩然鱼鳞比用映汾隂之寳鼎防汉武之楼船当秋风之擢唱明月以扣舷载禀储而奉国达方物以朝天可以通河渭可以泝泾瀍斯暂劳而永逸将冠古而争先且知君子攸作务于远大美利亟行莫不系赖厥声载路赓歌济巨川之功史不絶书考课获畴庸之最别有荷爲衣兮蕙爲带鼓轻枻兮张翠盖杳渺烟波之末夷犹区域之外愿一涉于龙门接神仙之嘉会
　　盐池赋　　　　　　　　　　　阎伯兴
　　坤之美兮焉可以测盐之池漭沆兮划开于郇瑕之侧廓平陆而无际浸长天之一色前对条山照峰峦之截嶨却邻安邑对城楼之嶷岌其出形盐也状雄虎之蹲于长野攫拏兮布濩其吐精光也如白日之升阳谷照烂兮熻赩旣似乎镜湖之不远又似乎渤澥之在卽是以我良牧宣风千里褰帷凭轼覩兹池兮荷上天之报覩兹盐兮恤下人之食意者以爲季布镇乎股肱黄霸蕴其辅翊不尔何鱼盐川泽之用饶土润咸鹾之利饬天人之繄赖则有典有孚百姓之攸迷而不知不识粲矣郊甸丕哉庾亿且观其皎皛池滨皑峨嶙峋髣髴珪璧依稀碝珉入泽遐窥喜晴天之速曙隔林斜望讶琼树之惊春饵之者若茹膏之客捧之者疑献玉之人况生殊播植动必合时爲诸侯之赏爱入嘉宾之赋诗嗟乎其皎皎兮于川之湄其郁郁兮于川之坻有美玉之价沉之而不污有君子之德涅之而不缁利入桓公之论名留谢氏之诗充郡国之珍产实亭育之攸资永言沉郁必由光拂可取于人况鉴于物懿夫天不秘宝地不藏灵可以和梅羮之调鼎致君于尧舜可以偶腒鱐之入荐効祉于勲名尔河汾之宝信同天造岂若汾沟塍之绮错则万顷花明市井田之周环则千里雪皓由斯言旃有美自天幸无委于泥淖将以报于陶甄
　　河桥赋【以山河魏国宝爲韵】　　　　　　　阎伯璵
　　壮三辅之雄极非魏国其伊那总魏国之繁隘非斯桥而岂他条山左临髙嶂东连于渤海晋闗右抱浮梁西截于长河却顿铁牛骇浮川之魍魉旁飞画鹢惊入浪之鼋鼍竹笮其维不虞于奔涛擘赫金鏁斯缆何惧于层氷皑峨川有梁兮闪闻于揭涉王在镐兮有格于来讹盖取诸益其不谓何故马卿之歘尔斯题请观卽事尾生之溘焉守死夫奚足多岂比夫虹能象之不可以来往鹊能填兮不可以经过若斯之利用吾宾荐之士亦可歌颂诸侯之盛绩乐王化之雍和尔其薄烟霏霏初日杲杲远之而望势侔神造旣似乎瀑布之界天台又似乎蓬莱之横海岛虚其内则用当于无疏其间则屈而且抱凭险作固夹咽喉之重闗用否而通连秦晋之长道东西水浒义非待于秦求襟带山河固可兼之魏宝尔其憧憧往还曵曵空间华柱上征殊马援之标界石台中耸若鼇力之负山伟哉武侯时赏兹国况夫枢要作限通塞旁达无垠下临不测舟形﨑嶬似火龙之饮川梁势编绵疑海鹏之防翼其拯物也有来斯适其济时也遐方不殛非夫蓄巨川之运回干地之力则何能抡梓材以当路临要津而作式守此道也夫有何极然而物有成规国有虚费信彼才之可取奚此桥之独贵使夫期不日以献珠连城而出魏
　　云中古城赋　　　　　　　　　张　嵩
　　开元十有四年冬孟月张子出玉塞秉金钺抚循边心窥按穷髪走汗漫之广漠陟峥嵘之髙阙徒观其风马哀鸣霜鸿苦声尘昏白日云绕丹旌虏障万里戍沙四平乘防恬之古筑得拓防之遗城伊昔晋人失政亡彼金镜海水朝飞欃枪夕映鹅呈而二京继覆马渡而五胡交盛慨逐鹿而争雄空瞻乌而莫定于是魏祖发大号鼓洪炉天授宏畧神输秘图北清獯猃南振荆吴由是一太隂以建极则广莫而论都遂征板榦庀徒卒铲嶕峣剞崛屼因方山以列榭按长城以爲窟旣云和而星繁亦邱连而岳突月观霞阁左社右元沼汯涌其后白楼防兴其前开士子之辞馆列先王之籍田灵台山立璧水池圆双阙万仞九衢四达羽旄林森堂殿胶葛当其士马精强都畿浩穰始摧燕而灭夏终服宋而平梁故能出入百祀联延七主击鲁卫之诸侯廓秦齐之土宇礼兴乐盛修文辉武讲六代之宪章布三阳之风雨亦云已矣哉俄而髙祖受命崇儒重才南巡主鼎之邑北去轩辕之台鹏搏海运凤举天回嗤纥真之鸟死忆新野之花开自朝河洛地空沙漠代祀推移风云萧索温室树古瀛洲水涸城未哭而先崩梁无歌而自落魏家美人闻姓元新声巧妙今古传昔日流音遍华夏可怜埋骨委山樊城阙摧残犹可惜荒郊处处生荆棘寒飚动地胡马嘶若个征夫不沾臆人生荣耀当及时白髪须臾乱如丝君不见魏都行乐处只今空有野风吹乃载歌曰云中古城郁嵯峨塞上行吟麦秀歌感时伤古今如此报主懐恩奈老何
　　云中古城赋　　　　　　　　　吕令问
　　正北曰并有唐作京密近戎狄张皇甲兵尹也总居守之任将也当节制之名故卒乘辑睦而王都肃清于是防武谊按亭燧电转前旌风吹横笛杨叶箭的莲花剑骑下代郡而出鴈门抵平城而入胡地挟纩称暖投醪必醉则知抚之者诚难用之者不易是时隂闭羣山寒凋众木川平塞回冰饮霜宿慷慨乎大荒徜徉乎游目区脱潜遁屠耆慑逐诉古城之谓何傅魏家之所筑伊昔晋京板荡海县沸腾不有所命将何以兴王师赫怒爰整其旅雾集云屯龙骧凤举弃万里之沙漠傍五原之风土肇爲此都实爲太祖夫其规典章辨封疆池桑干之水苑秦城之墙百堵齐矗九衢相望歌台舞榭月殿云堂开儒士于璧沼贮美人于玉房翕习沸渭荧荧煌煌取威定霸于是乎在施令作法罔或不臧武破六州之内文宅三川之阳何其壮也旣而年代倐忽市朝迁徙干戈鼙鼓之雄绮罗丝竹之美孰不烟散雨絶沙埋灰委树名欢而讵存鸟称乐而俱死危堞旣覆髙墉复夷寥落残径依稀旧墀榛棘蔓而未合苔藓分乎相滋伏熊鬭贙腾麕聚麋常鸣悍鷩乍啸愁鸱不可胜纪但令人悲胡风起兮马嘶急汉月生兮鴈飞入可怜久戍人懐归空伫立有客志远才雄秉义由衷负诗书礼乐之用蕴萧曹魏邴之风虏庭髙枕河源凿空霜犯鬓而先白尘染顔而少红三爲都防五掌元戎益封而广国事利而业崇独见凌云而作赋谁言坐树而论功者哉
　　禹凿龙门赋【以利济生人功存圣德爲韵】　　　　陈山甫
　　控引河源凿山爲门辟两崖而龙蟠虎踞飞一带而电激雷奔所以拯流离于品物佐含育于乾坤邈矣而髙踪斯在巍然而诡状斯存昔夏王披简援图尽力沟洫万方附会以恭命百工子来而奉职畚插具而势蹙风云岩岫分而状成阃阈波涛有路无非汲引之功鳞介攸居咸被生成之德异夫屹尔崖巘张爲闬闳悬流赴势以中注巨石乘危而下倾拉藂林而山灵叶赞回大壑而水怪奔惊故凝滞者得以流其恶昏垫者得以厚其生当其相地所宜兆人攸利山峥嵘而洞啓水喷薄而俄至汤汤浩浩俱成畎浍之流原隰陂池皆爲生植之地道迈千古芳流后尘岂不以开济之功莫大通流之用如神龙跃新渚鱼迷旧津四载之劳终成于舜日九年之患空媿于尧人始也设以规模不资钤闭云横结驷之状浪走髙车之势广滥觞之用水无不通禆造化之遗人无不济茂绩崇崇与流无穷豁岧嶤而分远碧来浩渺而写晴虹不愧锡圭之命宁慙拓土之功是以羲轩等美唐虞齐盛故当煇烁于帝图不然何以应千年之圣
　　三门赋【并序】　　　　　　　　　赵冬曦
　　砥柱山之六峰者皆生河之中流盖夏后之所开凿其最北有两柱相对距崖而立卽所谓三门也次于其南有孤峰揭起峰顶平濶夏禹之庙在焉西有孤石数丈圆如削成复次其南有三峰东曰金门中曰三堆西曰天柱湍水从黄老神前东流湍激蹙于虾石折流而南潄于三门包于庙山乃分爲四流淙于三峰之下觝于曲限会流东注加以两崖夹水壁立千仞盘纡激射天下罕比时以内兄牛氏壮而游焉相顾赋之以纪竒迹大河弥漫上应天汉濬灵波于积石之西瀑悬流于昆仑之半茫茫禹功兹焉会通凿连岩而泻潋罗崛岛以攒空濶兮若横两阙于江上岌兮若棱三山于海中崇山嵚崟呀水淙射左右飞涛起伏相击截奔湍兮跻石台目霍濩兮心徘徊三峰砥其却立架崇门以洞开连嶂纡河以壁峭叠巘乔空而半颓洪流蹙折以盆涌潄湍崟窟而相磓苞峦秘隒砅其鼔作爂澎瀑漓以山摧奔涛迅澓纷其荡骇蓬渤滑淈霍以云回盘涡窙寥以谷施奔石砰磕以成雷抝怒未泄横流逆折合如地转散若天裂摇腾防屿刷荡穴硉岩腰而沫沸淙隘口而湍咽然后澡云霁霭收涛巻濑汩沄沄以无声漫浩浩以东会惣四流而混合注三穴而滂沛泛洪涟于大碛之东薄余怒于天池之外当其时也山兽惊跃水禽乱飞鱼獭沉潭以不动獑猱拱树以相依窜鲛人于洞壑帖舟子于涟漪莫不愁白鹭之初下叹黄牛之暝归若乃降望金门徜徉石觜穷岩万仞一曲千里松歴歴而生涯草鬖鬖而覆水云蓬茸兮歴地生风飕飗兮百籁惊猿惜暮而悲呌鸟辞春而不鸣阽嵲屼兮杪峥嵘飞客心兮动客情怜石菌之冬茂赏瑶芝之夜明惟夏君兮永蛰拜灵庙兮何及榱梁古兮山鸟栖阶壁芜兮野鼯入感微禹之叹深亢幽謌以伫立歌曰申负石兮空自竒客乘槎兮何远爲君不见虚舟之泛泛浩乘流而不羁
　　太原进铁镜赋　　　　　　　　乔　琳
　　晋人用铁兮从革无方其或五金同铸百链爲钢雕镌而云龙动色磨莹而冰雪生光烂成形于宝镜期将达于明王故有彻侯君守方物底贡择使而天騜共飞登车而海月相送妍之鉴已久肝胆愿呈者众镜之旣明星冲是亨列照而三光共霁凝辉而四海俱清应人无疲知道不虚受处已不厚见心乎砥平若乃宇宙清朗提携偃仰旁窥而山泽入懐俯视而云霄在掌虽因时而委照不物以呈象圆规可转处顺之物攸先劲质无亏持盈之道弥张墨客因进而歌曰金之精兮众宝所参镜之明兮羣象所含清至莹兮氛埃不杂明至察兮丑相惭幸沗秦台之一鉴与飞鹊而图南
　　蔺相如秦庭返璧赋　　　　　　李　爲
　　有和氏兮旷代之珍有蔺生兮非常之人全重宝以藩赵在轻生以抗秦旣获我心信卓哉于千古不辱君命能使乎于四隣相如于是咏东山之诗考四郊之役巾车脂辖匪朝伊夕徘徊怅望沉吟感激誓杀身而报主欲张胆而吞敌蹈虎尾而若闲过鲸口而无惕卒一言以复命得连城而致璧茍大信之或亏岂微躬之是惜授使遄征不遑底宁望紫气之函谷出黄砂之井陉旣臻天府之地遂造云龙之庭秦君方临丹陛案青萍耀国华振朝经建翠凤之旗则天收光景伐灵鼍之鼓若地出雷霆然后命谒者先告令使者后进将恃威以逞暴欲爱宝而损信曷英勇而知机弗诡辞以恭顺温如之质比美凝然之姿乃振且勍敌之见欺将杀身而不恡西隣之言是责南山之节斯峻何大国之无良爲匹夫之取俊不然者何以遭贾传之过秦爲相如之慕蔺连城弃诸良玉归欤且告秦言已矣复爲赵宝焉如洁诚求之何晚而褐懐之已远生刍之质空存白虹之气不返













　　山西通志巻二百十九
&lt;史部,地理类,都会郡县之属,山西通志&gt;
  </div>
  <div class="pagination">
   <a href="山西通志_page639.html">
    上一页
   </a>
   <span>
    ...
   </span>
   <a href="山西通志_page635.html">
    635
   </a>
   <a href="山西通志_page636.html">
    636
   </a>
   <a href="山西通志_page637.html">
    637
   </a>
   <a href="山西通志_page638.html">
    638
   </a>
   <a href="山西通志_page639.html">
    639
   </a>
   <span class="current-page">
    640
   </span>
   <a href="山西通志_page641.html">
    641
   </a>
   <a href="山西通志_page642.html">
    642
   </a>
   <a href="山西通志_page643.html">
    643
   </a>
   <a href="山西通志_page644.html">
    644
   </a>
   <a href="山西通志_page645.html">
    645
   </a>
   <span>
    ...
   </span>
   <a href="山西通志_page641.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
