<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 10 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 10 页/共 120 页</h1>
    <div class="content">　　益都县旧十二乡今六乡本汉广县地益都亦汉侯国魏于今夀光县南十里益都城置益都县属齐国宋至后魏县并属齐郡慕容徳都广固即此地也北齐天保七年移于都城之北门外今县理也　箕山左思齐都赋云箕岭镇其左水经注箕山无树木而圆峭又郡国志云纪侯冢在箕山之阴宋书云焦恭祭冢得玉硙焉神岳左思齐都赋云则有神岳造天　尧山三齐记
　　尧巡狩所登故以为名伏琛齐记又云此山南有二水名东西丹水也又述征记太公冢在尧山西　峱山诗云遭我乎峱之间兮　凢山郡国志云凢山黄帝封泰山禅凢山合符得不死药即此山　地镜州城南北远望有水多倒影故人谓之地镜　平卢卢河水与地平故号平卢　少海韩子云齐景公与晏子游于少海　天齐汉书谓祠天齐蘓林注云当天中央齐也　渑水一名阳水风俗通云羸马不渡渑水言渑水之急也　稷门刘向别録云齐有稷门齐之城西门也外有学堂即齐宣王立学所也故称为稷下之学又莒子如齐盟于稷门又史记云谈説之士防于稷下皆此地也　龟之野徐干齐都赋云齐国者龟之精降为厥地　棘下都国志云张逸问郑云我先师棘下生按棘下即齐城内地名耳　东阳城即郡理东城是也宋将沈文秀所守　广固城在县西五里晏谟齐地记云晋永嘉五年东莱曹嶷为刺史所筑有大涧甚广因之为固谓之广固城南燕慕容徳议所都尚书潘聪曰青齐沃壤号曰东秦土方二千户余十万四塞之固负海之饶可谓用武之国广固者曹嶷之所营山川阻峻为帝王之都徳从之及宋武征慕容超于广固城侧有五龙口险阻难攻兵力疲乏河间人文説裕昔赵攻曹嶷望气者以为渑水带城非可攻拔若塞五龙口城必当陷石季龙从之嶷请降后五日大雨震雷复开后冉闵之乱叚龛被慕容恪攻围数月不克又塞五龙口龛遂降无几又震开之今旧基犹存宜试修塞裕从之超城中男女皆患脚弱病者大半超遂出奔为裕所擒　高士冢汉高士逢萌避王莽乱遂隠居后汉累征不起　刘善眀宅南史云刘善眀仕宋为北海太守元嘉中青州饥荒人相食善眀家有集粟躬自饘粥开仓以救乡里比戸全济百姓呼其家为续命田　尧庙郡国志云尧庙在渑水侧
　　临淄县西北四十里旧七乡今二乡古临淄城一名齐城汉齐郡亦理此史记云齐所以为齐以天齐也项羽都田都为齐王都于此汉为县齐郡理也后汉为营陵县晋复为临淄髙齐省隋开皇十六年移髙阳县理此改为临淄复旧名按郡国志云淄水在县城南渑水在县城东即易牙别二水之味于此　县理古临淄城汉齐郡亦理于此苏秦説齐王曰临淄城中三十七万户不下户三男子三七二十一万人又燕王谓苏代曰吾闻清济浊河可以为固长城巨防可以为塞汉书田肯曰夫齐东有琅琊即墨之饶南有太山之固持防百万悬隔千里之外齐得十二焉此东西秦也非子弟勿王汉之六年封王子肥为齐王尽得故齐地人能齐言者随之　牛山在县南二十五里韩诗外传齐景公游于牛山之上北望齐国云美防国乎郁郁葱葱使古而无死者则寡人将何去此俯而泣下沾襟国子高子曰然臣赖君之赐疎食恶衣可得而养也驽马柴车可得而乗也且犹不欲死而况君乎又俯而泣晏子笑曰乐哉今日晏婴之游也见恠君一谀臣二使古无死者则太公丁公至今犹存方将披莱豆而立畎畆惟农事之恤何暇念死乎景公慙乃引觞自罚　愚公谷在县西二十五里本社山名愚公山愚公谷按説苑曰齐桓公入社山问老人愚谷公曰公仪状非愚而名愚何也对曰臣畜牸牛生犊子以犊买驹少年谓牛不能生马遂持驹去而不告邻人谓臣曰愚故为谷名管仲曰此夷吾过也使尧在上咎繇为理安有取人驹者乎又郡国志云社山之西愚公谷之东有愚公冢存　营丘在县北百歩外城中史记太公封营丘汉志营陵县或曰营丘应劭云尚父所封陵亦丘也　铁山崔琰述征赋云渉淄水过相都登铁山望齐宻即此山　鼎足山桓公墓在焉按郡国志上有坟是管仲坡又述征记云永嘉末人发冢得珠襦玉匣唐贞观十一年诏致祭禁樵采　葵丘在县西二十里左氏云齐襄公使连称管至父戍葵丘杜注临淄县西地名也　康浪水按三齐记云戚叩牛角歌曰康浪之水白石粲中有鲤鱼长尺半即此也沫水耿弇破张歩于临淄追至沫水是也　圣水郡
　　国志云鹿皮公作转轮县阁上峯饮此水而成仙一名阳水　画邑水齐之邑名也史记乐毅破齐闻画邑人王蠋贤即此邑也　乌常泛续述征记曰乌常泛齐人谓湖为泛中有台皆生结蒲云秦始皇游此台结蒲系马于此今蒲生为结　洧涓水隋图经云在湖陆城东也西南注泗或云呉王夫差伐齐掘沟商鲁之间也左右池郡国志云齐桓公宫内有七市即阎职与懿公游于池今谓左右池是也　天齐池在县东十五里史记封禅书谓秦始皇游海上祠名山大川及八神求仙人羡门之属八神一曰天主祠天齐天齐渊水居临淄南郊山下左思齐都赋云天齐之池因名国也　齐桓公冢隋图经云在齐城南二十里鼎足山上因山为坟冢东有女水或云齐桓公女冢在其上东北流至安平城南伏流十五里然后更流注北阳水也齐人谚曰世治则女水流乱则女水竭慕容超在广固干涸弥载及灭溃而急湍洪注到于今唐贞观十一年诏致祭禁二十歩不得樵采　荡隂里郡国志云在县东有三冢焉即诸葛亮梁甫吟云歩出齐城门遥望荡隂里里中有三坟累累皆相似借问谁家坟田疆古冶子　雍门郡国志云雍门齐门也韩娥东至齐乏粮过雍门鬻歌于市即此　梧台亦名梧宫説苑云楚使适齐齐襄王飨之梧宫台是也因有大梧树而建名又郡国志云宋人得燕石之所　雪宫基在县东北六里齐王见孟子于雪宫即此也　管仲墓在县东南二十三里　晏婴墓在县东北三里唐贞观中禁十五歩内不得樵采　邹衍墓在邑界
　　夀光县东北七十里旧七乡今六乡汉旧县属北海郡后改属乐安郡宋无夀光县隋开皇六年于县北一里博昌故城置夀光县属青州　淄渑水西自千乗县界流入至此合流去县四十里淮南子云白公问防言以水投水如何孔子曰淄渑合流易牙甞而别之是此也斟灌城亦名东夀光左氏传曰寒浞使其子过浇灭
　　斟灌　纪城古之纪侯之国姜姓也今废城在县南剧南城古纪国汉书为剧县焉今城亦在县南
　　临朐县南四十里旧四乡今二乡汉旧县属齐郡亦伯氏骈邑之地因朐山名县隋开皇六年改为逢山县属青州取县西逢山为名大业二年又改为临朐　灵山晏子春秋齐大旱景公问羣臣曰卜祟在高山广泽寡人欲祀灵山可乎晏子曰灵山以石为身以草木为毛髪天乆不雨髪将燋枯身将爇犹不欲雨乎祀之何益逢山汉志临朐有逢山述征记逢山有石鼓齐地将
　　乱人击石鼓必鸣闻数十里　朐山在县东七十里因山建名　破车岘在县东南三十五里高七十丈周回二十里道经恶之故云破车岘　都昌故城汉县废城在今县东北　东阳城一名凡城左氏曰晏弱城东阳以逼莱乃齐境上邑也　朱虚故城汉为县在今县东六十里古城是后汉改属北海郡孔融为黄巾贼所败曽保此城高齐天宝七年省　故校城汉书武帝封城阳顷王子云为侯即此地十三州志云朱虚东十三里有校亭县　汉袚城汉县葢在今县九十里当北海之西南界其城并无遗址　临原汉书武帝封菑川懿王子始昌为侯后汉省并朱虚在今县之东即辅唐县之北是其地
　　博兴县西北一百二十里旧三乡今四乡汉县属千乗郡按十三州志云昌水其势平故曰博昌后汉改千乗郡为乐安国博昌县仍属焉晋宋及魏并同高齐省仍自今县东十二里乐陵故城移乐陵县理于此属乐安郡隋开皇三年罢郡乐陵县属青州十六年改为博昌后唐讳昌改为博兴　济水北去县百歩又东北流入海　海浦在县东北二百八里济水入海之处因谓水口为海浦　泲周礼谓齐川曰泲经此县界　贝丘县聚左氏谓齐侯田于贝邱在今县南　乐安故城汉乐安国故城今县东南　蒲姑城齐之旧都殷末有蒲姑氏国此地周初作乱成王灭之
　　干乗县东北十八里旧七乡今三乡汉旧县属千乗郡有铁官后汉和帝永元七年改干乗郡为乐安国县仍属焉隋废郡属青州仍移县于今所即汉广饶县地唐武徳二年于此置乗州八年州废县仍旧属青州　青丘齐景公有马千驷田于青丘是此也　栢寝台韩子曰景公与晏子游于少海栢寝之台而望其国曰美哉堂堂乎后代将孰有此晏子曰其田氏乎公曰寡人之国而田氏有之奈何对曰君欲夺之则近贤逺不肖赈穷恤孤虽十田氏其如君何　淄水南去县二十八里
　　潍州
　　潍州理北海郡本青州北海县也隋开皇十六年于县置潍州大业八年因贼陷俱废唐武徳二年又于县置潍州领北海涟水平夀华池城都下宻东阳寒水訾亭潍水汶阳胶东营丘华苑昌安都昌城平等十七县六年惟留北海营丘下宻三县余十四县并废八年废潍州仍省营丘下宻二县以北海属青州皇朝建隆三年建为北海军至干徳三年改为潍州复旧名也
　　今领县三
　　北海　昌邑　昌乐
　　州境
　　东西一百九十一里　南北一百八十里
　　四至八到
　　西至东京一千三百二十里　西南至西京一千七百里　东至莱州胶水县一百六十六里　西至夀光县界三十五里　南至宻州辅唐县七十三里北至海一百二十里　东南至宻州高宻县界七十五里　西北至夀光县九十四里　东北至莱州掖县界二百二十里
　　户
　　皇朝管户主一万一千二百八十八客一万三百一十五风俗
　　与青州同
　　土产
　　旧贡仙纹绫　今贡纻丝素絁　乐氏枣　绢　绵
　　北海县旧九乡今五乡本汉平夀县地属北海郡后汉为北海国在此北齐置北海郡皆此地隋开皇三年罢郡置下宻县于废郡城中属青州十六年又于此置潍州取界内潍水为名大业二年州废改下宻县为北海县　节女山在县西北三十五里郡国志云北海县节女当齐湣王伐楚苏浑死焉有五女终身不嫁呼父魂塟于此山因名　阜山按齐记云此山是地肺可以免三灾　溉源山在州东南六十里山形如塔旧名塔山地里志云覆甑山溉水所出水经云溉水出塔山是山有二名天寳六年勅改为溉源山　霹山在县南五十八里古老相传其山曽出霹铁本号铁山天宝六载勅改为霹山　小几山在县西南七十里山形曲如几形又临朐县有几山此山似之故曰小几山　海水在县东北一百二十里禹贡海岱惟青州今按海东接莱州西抵夀光县界　潍水南去县五十五里即禹贡之潍淄二水地理志潍水出琅琊郡箕县北至都昌入海昔韩信与龙且战于水上信以万余囊沙壅水上流明日夹水战龙且泛水信遂斩龙且破楚兵二十万即此水也西有韩信祠今存　胶水在州东八十六里汉书云□县东胶水所出齐记云胶水出琅琊五弩山图经云水色如胶北流三百里入海　汶水在县东南六十里源出沂水县小泰山入县界合潍水入海汉书云琅琊朱虚县东泰山汶水所出经云如有复我者则吾必在汶上矣即此也　废平夀县在州西南三十里左传注云平夀县者商周故号后魏皇兴三年置以旧号为县名北齐天保七年废隋义宁二年复置武徳四年废废西下宻县隋于此置州大业二年废州县并入北海
　　县　废东下宻县在州东四十五里隋开皇七年分下宻县东界为胶东县属北海郡唐武徳九年废　废胶东县在州东南八十里后魏皇兴三年封北齐天保七年废　废桑犊县在州东南三十里汉书云北海桑犊县即此　公孙坟在州西二十里高二丈三尺汉书云公孙菑州薛人也为丞相封平津侯塟于此冢后有泉号曰补生泉　徐干坟在州东五十一里俗呼为愽士冢魏志云徐干北海剧人卒于此　寒亭在州东二十三里左传云寒浞伯明氏之后杜预云寒国北海平夀县东寒亭也此即寒浞本国伯明氏之所立也斟亭左传云寒浞使子浇灭斟灌及斟寻氏杜注云北海平夀县东南有斟亭也汉书斟属北海班固以为故国禹后也其亭在州东南五十里此亭近斟故曰斟亭郑公乡郑公康成北海郡高宻人也北海相孔融谓
　　其所居乡为郑公乡门为通徳门
　　昌邑县东六十里无乡管三里古称都昌地则齐七十二城之一也汉更昌邑县魏晋因之后废　霍侯山在县南四十里汉书霍光为博陆侯封在北海其山本名陆山天宝六年敕改为霍侯山　子骞阜在县西北十里上有闵子骞庙　伯牛阜在县西北十二里　子游池在县东南十五里　訾城在县西北十五里春秋齐师迁纪郱鄑郚杜注云北海郡都昌县西有訾城俗为瓦城　都昌故城齐顷公封逢丑父食采之邑春秋云齐景公封晏子以都昌辞而不受即此城也汉魏晋为县属北海郡后废今为昌邑县　逢丑父坟在县南五里
　　昌乐县西五十五里无乡管三里本夏邑商以前故国太公所封之处隋开皇六年于营丘故城置营丘县属潍州大业八年因贼陷俱废唐武徳二年又于北海县置潍州复立营丘县至九年州县又废皇朝析夀光县长夀乡营丘故县置安仁县寻改为昌乐县　方山在县东南二十五里晏谟齐记云剧城东南有方山逺望正方　西丹水在西北五十七里源出临朐县凡山入县界溉田　东丹水在县西六十里合西丹水　废剧县在县西五十五里地理志云剧故纪地也汉置剧于纪城后汉为县属北海郡尔雅云道开七逵谓之剧郭璞注云北海剧城内高九尺地理志云剧县昔纪侯所筑　丛角山在州东五十里山有三峰岌如丛角　古营丘城太公所封之处隋开皇六年于故城置县属潍州唐武徳二年邑人汲嗣因贼率黎庶守之权置纪州四年废置营丘县九年县废









　　太平寰宇记卷十八
　　钦定四库全书
　　太平寰宇记卷十九
　　宋　乐史　撰
　　河南道十九
　　淄州
　　淄州淄川郡今理淄川县禹贡青州之域星分危宿十四度周之九州为幽州之境职方氏幽州其浸淄时州葢取淄水为名也春秋及战国时属齐秦置三十六郡为齐郡之地在汉为济南郡之般阳县属济南乐安二国寻又置临淄国于此其城迄今一名临淄城一名齐城晋属乐安国宋元嘉五年于此置清河郡以贝丘属齐郡开皇十六年于今理改置淄州大业二年废淄州三年属齐州又改为齐郡隋乱陷于寇贼唐武徳元年重置淄州领淄川长白莱芜三县六年废长白莱芜二县八年又以废淄州之长山高苑蒲台三县来属天宝元年为淄川郡乾元元年复为淄州景龙元年分高苑置济阳县又并入高苑又割蒲台之
　　元领县五　今四
　　淄川　长山　高苑　邹平
　　一县废
　　济阳入高苑
　　州境
　　东西一百二十五里　南北一百八十二里
　　四至八到
　　西南至东京八百四十五里　西南至西京一千二百四十里　西南至长安三千二十五里　东至青州一百二十里　南至兖州三百七十里　西至徐州二百里　北渡河至棣州二百一十里　东南至沂州五百二十里　西北至齐州五百二十里　东北至青州一百里
　　户
　　唐开元户四万二千七百三十七皇朝户主一万一千二百八十二客一万八千七百七十
　　风俗
　　与青州同
　　姓氏元无
　　人物元无
　　土产
　　贡防风　长理石　出絁绢　麻布　赋绵　绢米　粟
　　淄川县旧十七乡今五乡本汉般阳县也属济南郡在般水之阳故名后汉属齐国晋省宋元嘉五年于此置贝丘县属清河郡髙齐废郡县属齐州隋开皇十六年于此置淄州贝丘县属焉十八年改贝丘为淄川县大业二年废淄州县属齐州唐武徳元年重置淄州县仍之　原山在县东南七十里地理志曰原山淄水之所出也　商山在县北七十里有铁鑛古今铸焉亦出磁石　笼水古名孝水地舆志曰齐有孝妇顔文姜事姑孝养逺道取水不以寒暑易心感得灵泉生于室内文姜常以绢笼葢之姑怪其须水即得非意相供值姜不在私入姜室去笼观之水即喷涌壊其居宅故俗亦呼为笼水今按水自发源去县五十里始流经州西去城一百五十歩有般水注之又流入长山县界　般水亦名左阜水源出县东南龙山般阳县在般水之阳谓此水也今按般水发源去县二十里经县理南去一百二十歩又西北流入笼水　州理城本汉般阳县城也道书福地记云般阳山自生茶可食按此县界无般阳山当谓般阳县界有此山也　山在县东北十里三齐略记云郑刋注诗书日栖迟于此山上有古井不竭独生细草叶形似薤俗谓郑公书带草　康浪水即戚叩角歌之处　淄水源出县东南原山禹贡潍淄其道郑注淄水出泰山莱芜县淮南子谓之水出沿山葢原山别名又田己对齐王曰臣侍妾皆谓臣美及臣鉴淄水方知自丑　莱芜故城按县昔齐灵公灭莱莱人播流于此地邑落荒芜故以莱芜为称汉属太山郡后汉范史云为莱芜长清俭守节百姓歌之曰甑中生尘范史云釜中生鱼范莱芜谓此邑也　故反踪城齐记云齐景公失马寻踪遂失于此故有反踪城又按舆地志云魏明帝景初三年以辽东新沓县吏民渡海来去遂于此地置新沓县以居之属齐郡　逢陵故城在县【阙】　四十里左传曰齐大夫逢丑父与君易位为晋师所获晋人舍之齐顷公获免俗传此即丑父之城淳于髠墓在县东六十七里史记曰齐宣王好士髠等谈説之士七千余人并食上大夫禄髠滑稽多智时人号曰炙輠髠死诸弟子三千人为缞绖
　　长山县西北六十二里旧十八乡今十九乡本汉于陵县地也按汉于陵县在今县理南二十五里于陵故城是也自汉至晋恒为于陵县地不改宋武帝于此侨立广川郡又于郡理侨立武强县高齐天保七年改广川郡为平原郡开皇三年废平原郡乃移武强县入废城中属冀州十六年分置淄州复以武强为长山县取今县西南三十五里长白山为名属淄州大业二年废淄州县齐州武徳元年置邹州县又属焉八年废邹州依旧属淄州　长白山在县西南四十里按顾野王舆地志云齐城西南北五十里有长白山陈仲子夫妻所隠处　济水西自齐州章丘县界流入在县西北三十五里　县理城即宋广川郡理也　于陵故城在县南二十五里汉于陵县城也属济南郡水经注曰陈仲子齐国人兄禄万钟仲子非而不食避兄离母家于于陵即此地也　高苑故城在县北二十四里齐高苑县也济南故城古郡城在今县西北　芹沟郡国记云古
　　芹沟水即百脉水亦曰合流水
　　高苑县北百一十里旧十四乡今二乡按汉地理志高苑县属千乗郡后汉属乐安国宋为高苑县别于今县理西二里汉狄故城置乐安县属渤海郡改属长乐郡开皇三年罢郡县属青州十六年淄州十八年改为防城县大业三年改为高苑县取县东南高苑故城为名隋末陷贼唐武徳元年置邹州八年废邹州县属淄州按县兼有汉千乗国地　济水西南自邹平县界流入经县北七十歩　被阳故城在县西南八十歩本汉旧县也侯国属千乗郡高齐自汉狄故城移长乐县理于此　南千乗故城在县北二十五里汉千乗郡高帝置领县十五属青州后汉和帝更名乐安郡领县九宋于此置乐安郡隋开皇三年移千乗县于广饶城属青州今青州县理是也　废济阳县唐景龙元年析高苑置以在济水之北故名县寻废还高苑在州北九十四里也
　　邹平县西北一百二十里旧十二乡今四乡本汉旧县属济南郡后汉及晋并不改永嘉之乱其县遂废后魏地属临济县按临济县在今高苑县界汉狄故城是也高齐天保七年自今长山县界济南故城移平原县于今理东南三十五里汉梁邹故城地属焉广川郡周不改隋开皇三年自梁邹城移平原县入邹平城属齐州今理是也十六年改属淄州十八年改平原县为邹平县复汉旧名也大业二年罢淄州县属齐郡唐武徳元年属邹州八年州废属谭州贞观元年谭州废淄州　黄河西北自齐州临济县东流入经县西北去县八十里　济水西自齐州临济县界流入南去县三十五里又北入高苑县界　邹平故城俗名赵台城在县西南十五里唐武徳二年筑置邹平县八年移于今理
　　齐州
　　齐州济南郡今理厯城县亦兖州之域星分危宿一度春秋属齐所谓晋平公伐齐战于厯下因山以名地秦属齐郡汉韩信伐齐至厯下即此也文帝分齐郡立济南国今州即济南国之厯城县理所景帝三年为济南郡理东平陵属青州晋永嘉末自东平陵城移于厯城今州也后为石勒所防慕容氏亦有其地义熈五年刘裕平之宋元嘉九年割青州青西部于此侨立冀州后魏改为齐州兼置济南郡葢齐之故城因以为名隋开皇三年废郡复为州炀帝初为齐郡唐武徳元年改为齐州领厯城山荏祝阿源阳临邑五县二年置总管府管齐邹莱泰谭淄济六州七年改总管府为都督府贞观元年废都督府及谭州仍省源阳县又以废谭州平陵临济亭山章丘四县来属七年又置都督府管齐青淄莱宻五州天宝元年改为临淄郡五载改为济南郡乾元二年复为齐州元和十五年平卢奏所管五州共二十九县内四县户口凋耗计其本县税钱自供官吏不足今请权冝并省丰齐山荏二县入长清县全节县入厯城县亭山县入章丘县
　　元领县十　今六
　　厯城　临邑　临济　章丘　禹城　长清
　　四县废
　　全节并入厯城　山荏　丰齐均并入长清　亭山并入章丘
　　州境
　　东西二百七十五里　南北二百四十五里
　　四至八到
　　西南至东京九百里　西南至西京一千二百四十五里　西南至长安二千一百八十里　东至淄州二百里　正南微西至兖州三百三十四里　西渡河至博州二百九十七里　北至徳州二百四十里又北渡河至棣州三百五十三里　东南至兖州
　　四百四十五里　又东南至郓州二百四十里　西北至徳州二百四十二里　东北至棣州二百四十里
　　户
　　唐开元户四万九千一百五十七皇朝户主一万二千八百三客一万九千三百一十五
　　风俗
　　同青州
　　按十三州记云济南教子倡优歌舞骨腾肉飞倾絶人目俗言齐倡葢由此也
　　姓氏
　　济阴郡四姓　苗　董　卞　防
　　人物
　　前汉终军　伏生　邹阳齐人　后汉牟长　左思齐临淄人作三都赋张华见而叹曰班张之流也又陆机欲作弃笔不能加也　唐房龄临淄人　崔融全节人　何彦全节人
　　土产
　　绵　绢　丝　葛　防风今贡　阳起石
　　厯城县旧一乡今二乡古齐厯下城对厯山之下韩信渡河破齐厯下之师即此也汉为厯城县属济南国晋济南郡隋开皇三年罢郡属齐州城东有故谭国城焉州理古厯下城史记晋平公伐齐战于厯下汉书郦食其説齐王田广罢厯下军韩信自平原渡河袭厯下因入临淄述征记厯城到营城三十里自城以东水弥漫数十里南则迫山实为险固　厯山在县南五里水经注云厯山县南山上有舜祠下有泉穴　庙山在县东南十里按晏谟三齐记云县东南山后人思舜之徳置庙于此　华不注山在县东北十五里按春秋鲁成公二年鲁季孙行父帅师防晋郤克及齐顷公战于鞌齐师败绩逐之三周华不注即此也水经注云华不注山虎牙杰立孤峯特起青崖翠发望同黛又舆地志云一名金舆山　奎山在县西南十五里按三齐记云县西有奎山公神似猪头戴珠殷时有道士在县隠野火四发道士祈天即时降雨今人遇旱烧山乞雨多验厯水在县东门外十歩按三齐记云厯水出厯祠下
　　泉源竞发与泺水同入鹊山湖　孝感水在县北门按三齐记云其水平地涌出为小渠与四望湖合流入州厯诸署西入泺水耆老传云西有孝子事母取水远感此泉涌出故名孝水天宝六年勅改为孝感水　泺水在县西南二百歩春秋桓十八年公防齐侯于泺杜预注云在齐州厯城县西南水经注云俗谓娥英水泉源有舜妃娥皇女英庙又谓之罗姜祠　麻水水经注湖水引渎上承东城厯下泉源竞发其水北流经厯城东又北引水为流杯池　舜井在县东一百歩舜所穿之井也　华泉左氏传逢丑父使齐顷公下如华泉取饮又续述征记云厯山有一井无底与此泉通也　四望湖在县西二百歩其水分流入县城至衔中与孝感水合流入州城西出四泉合流　鲍城在县东三十四里三齐记云鲍叔牙所食邑也　废全节县在故东平陵西北十五里春秋时谭国也齐桓公灭谭为齐地汉为东平陵县地理志云即今县东南平陵城是也十六年封悼惠王子辟光为济南王平陵即此也宋省东字后魏又加东字后周省隋末土人李蒲率乡人据堡赡以家财唐武徳二年蒲以城归因于堡置谭州及平陵县以蒲州为总管贞观元年州废县属齐州至十七年废平陵章丘亭山厯城等县又以都督齐王据兖州土人李君求据县不从县人房继伯等抗表闻奏太宗勅曰齐州平陵县百姓爰自隋末以至于今常懐忠诚不从寇乱宜加优奬以旌义烈其县可依旧置乃改以全节为名其后废入厯城　台城在县北一十三里按汉书平台济南县也汉高祖封功臣戴野为台侯又三齐记云高唐县西南四十里有台其间空废至魏孝昌三年马八珍移郡入焉高齐天保七年改为济南郡还入厯城县其城废　营城在县西二十七里按汉书云本始元年赵充国以定防封营平侯济南邑也又三齐记云厯城县东四十里有营城又地理志云隋开皇十六年改置营城县大业二年省唐武徳二年置营城县属谭州八年省入平陵县其城在平陵　平陵城在县东十五里按三齐记高唐县西南三十里有平陵城殷帝乙所都也东平陵县属济南郡宋改为平陵县十三郡志云本东陵后改为平陵　谭城在县东南一十五里按春秋庄公十年齐师灭谭谭子奔莒杜预注云谭国在济南平陵西南水经注云武原水北迳谭城又北迳平陵县故城西故陵城也后乃加平陵国也　巨合城在县东南三十三里水经注云巨合水南出鸡山西北迳巨合故城西耿弇之讨张歩守巨里即此城也禹城县西北八十三里旧一乡今十乡本春秋齐邑谓祝柯犹东阿也古祝国黄帝之后按古东阿齐为柯汉为祝阿县属平原郡　平原郡故城在今丰齐县东北二里宋属太原郡隋开皇十六年改属齐州唐天宝元年改为禹城县以县西南三十里有废禹息故城为名在今州西北八十五里乾元二年逆党史思明侵河南守将李钖于长清县界边家口决大河东至县因而沦溺今理迁善村　漯水竹书穆天子传曰丁卯天子东征钓于漯水以祭淑人己巳天子东征食马于漯水之上　野井亭郡国志云即齐侯唁公于野井　晏婴城城内有井水合胶入药方　阿阳故城汉县在废禹城县西北五十里阿阳故城是也后汉省其城隋开皇初有人于城侧掘古冢得石阿阳令李君之墓　龙頟在废禹城县东南二十五里有龙頟城汉县后汉省周宣帝时祝阿县曽理于此　齐河在县西一百三十里从长清县东北界分流入废丰齐县界　黄河在县南七十里上从长清县来东北入临邑县　古高唐城在县南五十里春秋襄公十九年齐夙沙卫奔高唐以叛杜预云高唐在祝阿县西北此则古为齐邑也汉书地理志平原郡有高唐则汉县也即齐威王使盼子治高唐之地阚骃十三州记以为汉古县在平原郡南五十里宋置高唐县　瑗城在县南一百里按春秋鲁哀公十年晋赵鞅伐齐取犁及辕杜预云犁一名隰辕即瑗地济南郡禹城县西瑗地也汉书地理志云平原郡有瑗县后改为东顺县此乃王莽之东顺亭也　阿阳城在县南七里地理记云平原郡有阿阳县汉为侯国其城先属平原郡汉魏以下却改为阿阳县　高唐亭城在县南一百里按魏时地理志云禹城有高唐亭按地志云禹古城在山荏县北后魏移于济北此城是也　黄城在县南一百里诗云卫懿公为狄人所灭东徙渡河野处漕邑春秋闵公二年冬及狄人战于荧泽而败宋桓公迎卫之遗民渡河立戴公齐桓公攘戎狄而封之就在河东即漕邑也　源阳城在县南一百里隋末防乱县令桓孝才立堡于家侧率宗亲共守不属诸贼唐武徳初大使崔同就筑城奏授孝才为县令城在源阳河侧因以为名武徳六年废　废禹城在县南八十里乾元二年史思明作乱侵凌县界义营防遏将军李铣引师南奔遂决黄河水隔师因此河水散流漂没城邑百姓流散其城遂废
　　临邑县北五十里旧一乡今五乡本汉旧县属东郡晋属济北国宋武帝孝建二年立东魏郡理台城以临邑县属焉隋开皇三年罢郡县属齐州唐武徳二年属谭州贞观元年谭州废县还齐州　隰阴县汉县今废城在县西十里一谓犂丘宋武帝平广固遂移理于今临邑县西北五十里北隰阴城今县有北故城汉城亦谓之南隰阴城　古黄河在县南二十里上从禹城经县下入临济县界　蓍城在县东南五十里古老相传地生神蓍草每年贡四十九茎
　　章丘县东北一百二十里旧二乡今三乡本汉阳丘县地属南郡按古高唐即春秋时齐邑在废禹城县西四十里高唐城史记所谓齐威王使盼子守高唐赵人不敢东渔于河即此城是也高齐天保七年移高唐于此即古黄巾城也隋开皇十八年以愽州亦有高唐县改此为章丘县因县东南章丘为名唐武徳二年属谭州贞观元年废州以县齐州　章丘尔雅曰上正曰章丘齐为邑即戚食邑于此　女郎山郡国志云山有祠焉齐记曰章侯有三女溺死塟于此　长白山在县东南三十里高十五里按晏谟齐地记于陵西三里有陈仲子旧隠处述征记曰长白山云雨长白西南有大湖山并有石室又有漆盘俗谓之尧时物　龙盘山在县南二十八里按晏谟齐地记殷末周初有神龙濳于此山遂以为名两县中分南属全节北属章丘上有神迹皇览云是姜嫄所履处伏琛齐记宋济南太守萧承之立祠于山上承之妻亦学履产齐帝也　鸡山在县西十里按晏谟齐地记卫国县南有鸡山人云昔有神鸡晨鸣于此有人候之获一石洁白如玉因以为名百脉水在县北十歩濶三丈按晏谟齐记云源出亭山县东界水源方百歩百水之脉俱各流因以名西北入县界屈曲六十里入济　杨绪水一名獭河在县东十里濶一丈按水经注杨绪水出逢陵故城西南二十里迳土鼓城东又西北迳章丘城又迳戚城西北入于济水　阳丘城在县东南十里按前汉书地理志齐有阳丘县文帝封齐悼惠王子安为阳丘侯今城南有阳丘故以名　戚城在县东北三十里郦道元水经注杨绪水迳戚城西又汉孝武皇帝元朔三年封鲁共王子恬为宁阳侯食济南邑即此是也　乐盘山在县南二十七里齐记云县有乐盘城即平陵王与章丘侯饯送因名　东陵山在县南二十八里盗跖死处陵南有盗跖墓高一丈　阳货墓在县西北一十里高一丈按春秋阳货季氏家臣定公九年自鲁奔齐晋适赵不详死所不知墓因何在此　平陵王墓在县东北二里高三丈按汉书文帝十六年封齐悼惠王子为齐孝王景帝三年孝王与呉楚反自杀塟于此墓在危山之顶邹衍墓在县东一十里高一丈　临淄定公墓在县
　　西三十里高三丈在赵山之阳公姓房隋故司刺史唐徐泗江淮浙五州刺史追封临淄公諡曰定即故司空梁公父也有碑庶子安平公文率更令欧阳公书废亭山县在州东南九十里汉平陵县地宋元嘉五年于此置卫国县属顿丘郡隋开皇六年改为亭山县属齐州唐元和十五年以户口凋残并入章丘
　　长清县东南八十里旧一乡今三乡本汉卢县地后魏孝明帝孝昌二年自山荏故城移东太原郡于此开皇五年于此置镇十四年废置长清县属齐州因清水以为名六年割济州唐贞观十七年废济州以县入齐州元和十五年并山荏县入焉　清水西南去县十五里自平阴县界流入水经注云盟津河别流十里与清水合谓此也　石窌在卢城之东去县三十五里左氏传齐晋战于鞌齐师败绩齐侯自徐闗入见女子曰君免乎曰免鋭司徒免乎曰免既而问之鋭司徒之女辟司徒之妻齐侯以其有礼赐之石窌也　黄河北去县五十里　济水北去县八十里其山顶上有长城北属长清县南接鲁郡　隔马山在县东南三十里按春秋鲁襄公十八年晋师伐齐齐侯御诸平阴堑防门而守之广里齐师惧夜遁夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫怨二子遂杀马于隘以塞道欲使晋师得之即此后人呼为隔马山　四口闗在县西南五十里后魏置唐武徳九年废　湄沟泊在县西南五十里东南三十里南北二十五里水族于此生数州人取给　废荏县在县东四十里汉之旧县也属太山郡隋废唐武徳九年复置在州西三十六里又魏志黄龙见于此荏即汉之荏县也天宝元年八月改为丰齐县元和十五年废入长清县　壬水东南自厯城县流入　祝阿县故城在县东北四十五里按春秋鲁襄公十九年春正月诸侯同盟于祝柯即此也　卢城在县南五十里内有隔城春秋鲁隠公三年冬齐郑盟于石门寻卢之盟杜氏云卢盟在春秋前莫知年代卢即齐地今济北卢县故城是也故济北县城在县西三十里耆老相传云移于今县
　　改为长清　废丰齐县城在县东北四十里唐宪宗元和十五年入当县　燕昭王墓在县南一十五里按史记六国年表云燕昭王三十年卒时不言塟处今称墓于此又按春秋后语云燕昭王使乐毅伐齐下七十城唯即墨与莒未拔齐用田单计燕败恐是齐君之墓后人误传也　赵盾墓在县东北六十五里按赵世家云盾景公五年薨諡曰宣塟于此　班超墓在县东北二十五里按后汉列传班超字仲升本平陵人也立功西域封定逺侯居边塞三十一嵗因其妺上书愿生入玉门闗乃得还卒塟此
　　临济县东北一百二十里旧二乡今二乡本汉营县地属济南郡按晋太康地志云管叔后又封于此城齐灭管故其子孙仕齐唐武徳元年于此立邹州后废州为临济县　朝阳城汉县名也应劭云在朝水之阳今县东四十里　故乐安城在县东北八十里汉书地理志注云更千乗郡为乐安国即此是也　马融冢在县南一里一百七十歩融为郡太守卒塟于此　郦商冢在县西南一百七十歩又云是终军冢也　赫胥氏墓在县东故朝阳城内一里　伏生冢在县朝阳城东五里按尚书序济南伏生按地理志济南郡即此是也





</div>
    <div class="pagination">
<a href="太平寰宇记_page9.html">上一页</a><span>...</span><a href="太平寰宇记_page5.html">5</a><a href="太平寰宇记_page6.html">6</a><a href="太平寰宇记_page7.html">7</a><a href="太平寰宇记_page8.html">8</a><a href="太平寰宇记_page9.html">9</a><span class="current-page">10</span><a href="太平寰宇记_page11.html">11</a><a href="太平寰宇记_page12.html">12</a><a href="太平寰宇记_page13.html">13</a><a href="太平寰宇记_page14.html">14</a><a href="太平寰宇记_page15.html">15</a><span>...</span><a href="太平寰宇记_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
