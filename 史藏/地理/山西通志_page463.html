<!DOCTYPE html>
<html>
<head>
    <meta charset="UTF-8">
    <title>山西通志 - 第 463 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 463 页/共 700 页</h1>
    <div class="content">　　金
　　赵岐辽州人明昌五年为襄垣令威惠并施吏民懐畏工诗为时所重
　　沁州
　　元
　　王忠武乡人少颖悟力学事母以孝闻平生崇正辟邪乡党推为端士云
　　任斗南武乡人贡生少负文名邑中碑铭多出其手子原明初举人歴官吏部右侍郎
　　明
　　朱逊沁源人宣徳间举乡试第一官干州学正志趣高洁弃官归优游林下闭戸歌风者二十余年号南石居士
　　国朝
　　程康庄字昆仑武乡人工文陈大士罗文止杨子常胥称之前乙亥选贡
　　国朝任镇江府通判摄大营理事官治讼不少偏民甚赖之公余与诸生赋诗论文无虚日迁安庆府同知左迁耀州知州
　　赵三麒字干符武乡县人顺治戊子拔贡授桂阳州同知补泰州擢同州知州补横州致仕归三麒幼颖异读书过目不忘长肄父廷汴兄天麒训博综典籍能窥古作者立言指趣文名借甚起幕佐洊涖民社所至以循卓著有弹琴栽花遗风案牍暇輙潜心书史尝读两汉循吏掩卷太息者乆之既归寖衰耄犹手一卷不释谒文者屦满戸外尝偕张文举魏惠庵诸公防饮三乐堂年胥八十余嵗时人羡之号为漳濵八老着似园集楚游草牧同纪略医脉系辞诸书藏于家
　　平定府
　　宋
　　侯可字无可道济子少以气节自喜既壮笃志为学博极羣书声闻四驰尤熟于西北形势开渭源地八百顷猝与敌遇分其骑为三髙帜徐行敌不敢动以讨侬智高功拜武爵不就改文资歴大理寺评事迁殿中丞皆有异绩生平以劝学新民为己任晩究心于天人性命之学喜规人过寓居华隂自陜以西学者莫不宗之
　　侯仲良字师圣盂县人可子仲良与二程为中表弟兄邃心性理初从伊川学未悟乃策杖访濓溪濓溪留之对榻夜谈越三日自谓有得如见天之广大往质伊川伊川讶其不凡曰非从濓溪来邪后游荆门胡文定公重之留与为隣尝遗书杨大谏曰侯仲良者去春自荆门遗卒甲马之中脱身相就于漳水之濵今已两年其安于羇苦守节不移固所未有至于论讲经术则通贯不穷商略时事则纎防皆察方值艰难使此辈身老贫贱亦良可慨寻卒所着有论语説及雅言行世
　　张绍先博综羣书登元祐二年进士擢将作少监转翰林承防以文学著名
　　金
　　杨恕云翼子平定人元好问上耶律中书同贾廷扬荐为翰林院待制
　　郜知章家世业儒有诗名与司业王嗣能齐名
　　杨着平定人为本州教授金亡聂侯招延之以教乡里子弟守节不仕自号嘉山逸人
　　元
　　顾彦逢平定人博览羣经长于讽咏兄彦恭为詹事校书郎彦逢与齐名世号二顾
　　明
　　王逢字原夫乐平县人博极羣书不喜为口耳学从洪公野谷穷究元本与呉存何英余进诸人以理学相砥砺永乐间廷臣交荐不起宣徳嗣位熟逢名授福阳训导亦不赴已复以明经强起之召见便殿论礼乐娓娓数千言次日复召见问兜鍪字不对径辞出归卧蓬户瓮牖间终其身学者称松坞先生
　　阎玺寿阳人幼读书能默防其意为文不事雕琢而矩度秩然成化乙酉举于乡益肆力于学甲辰登进士与王虎谷乔白岩王晋溪诸人齐名授户部主事兼理钞闗商税羡余毫不取陞河南颍州兵备副使守正不阿为刘瑾所陷瑾诛交荐不起卒于家士论惜之
　　袁万里寿阳人嘉靖壬午举人少颖异读书日记数千言乡举后入国学所交尽天下知名士归益闭户于五经诸史悉加探讨尝悼古礼乐及康节数学不欲取朱子仪礼蔡元定律吕新书邵子皇极经世纂为一书以示后学未成遽卒年甫三十一所着律吕増注黄钟积算图藏于家
　　郭纮平定人嘉靖壬午以易魁山西戊戌以尚书登进士累官戸部员外郎纮生有异质四嵗时有偶示以字者即识之不忘读书穷极理要工书法尤长于诗及官计曹与荐绅先生上下其议论众皆敛手推服当世文章钜公如许公松皋乔公白岩咸忘分下交与为唱和而乔所谓文似左氏词类屈平者今所流晋公子庙碑三仪庙记犹可少见其概云
　　李应箕平定人初受业于高陵吕柟壁书志顔学伊四字柟曰李生少年美质笃志于道何患不到圣贤地位授狄道知县与典史杨继盛并以名节相高父双崖卒于任所贫仅举榇谢絶赙贿人称为孝亷
　　国朝
　　白彩字居实平定州人幼读书过目成诵尝从书肆中翻阅制义归而录之不少讹号高才生性醇谨敛束绳墨然触意气辄前不少挫晩年键户测鱼村中时教授生徒资束脯以自给而嗜诗特甚上下三唐沈潜反覆论诗能独辟畦径赋古近体尤有事外逺致晋人所谓时时舌上吐青莲者也诗载晋四人集中
　　武承谟字劭孟盂县人己夘庚辰聨隽进士知大庾县事艰归复知新安无锡县卒于官承谟性严毅不突梯脂韦以徇人键户读书世事泊如也释褐后雒诵不辍问业者恒屦满戸外间遇诬构陶如也三起为县令所至能洞民疾苦在大庾尝防理府篆斧劈理解案无留牍无锡烦剧称难治刻厉不少懈而涖政浃朞民胥宜之其卒也识者惜未尽其才
　　甄昭字子布平定州人举庚午解元丁丑进士官翰林院庶吉士出为玉山县知县卒于官昭生有隽才好读书所交尽天下知名士为诸生时与侪辈游目上视向空切切语无一足当意者在馆中矫尾厉角见人低头缓步辄目笑不自禁及出宰百里噢咻疾苦能以古训牖民君子以为难
　　忻州
　　魏
　　梁越字元览新兴人博通经性纯和魏初为礼经博士道武以其谨厚迁上大夫令授诸皇子经书明元初以师傅恩赐爵祝阿侯出为雁门太守获白雀以献拜光禄大夫卒
　　金
　　元徳明号东岩秀容人唐礼部侍郎结之后幼读书鄙事不挂口诚实乐易洞见肺腑布衣蔬食家人不敢以生理累之僮奴窃拾东家立督令还人负债往往折券累举不第放浪山水间终于家工诗清美圆熟集三卷
　　孙九鼎字国镇忻州定襄人天防六年经义第一在太学时游金明作诗云片片桃花逐水流东风吹上木兰舟隔溪红粉休相认年少孙郎不姓刘弟九畴亿胥有名三人同榜吴彦高赠九鼎诗云孙郎有重名谈笑取公卿清庙瑟三叹齐房芝九茎其为名流称道如此忻州文九鼎指授功为多年八十余卒
　　赵元字宣之定襄人经童出身调巩西簿未几失明自少博通书作诗有规矩泰和后有诗名河东李屏山为赋愚轩有落笔突兀无黄初之句愚轩元自号也用是名益重南渡后往来洛西山中赵闲闲雷御史王子文许至忠崔懐祖皆爱之所至必虚左以待为人有材干处事详雅既病废无所营为万虑一归于诗故诗益工若其五言平淡处机趣浑若天成他人未易造也元遗山称张参政澄尝从赵宜之学故诗文皆有律度其见推许如此子颙有隠节
　　王万钟字元卿秀容人父甫字用之通经史淳质有儒行贫居不蔽风雨而弦诵声不絶亦以知医见称兄万石字器玉住太学有赋声万钟少有逸才读书有后先不欲速成诗文闲适似其为人客至清谈终日人不敢以俗事凂之与同郡田徳秀齐名号王田评者谓规制宏博王不及田而潇洒无尘土气田亦非王比也古诗尤萧散有自得趣兵燹中皆亡失初贞祐二年甫殁与万石居平晋金城里明年兵复至万石被害万钟欲収塟之时游骑充斥亲旧劝勿往万钟流涕而去寻被祸年二十七人甚哀之
　　明
　　郭瑄定襄人参政麟子永乐辛夘举人麟官开封时与薛文清父贞同官瑄因与文清为文字交潜心性命后官左春坊左赞善
　　傅新徳字明甫定襄人生有夙慧举万厯戊子解元明年成进士选翰林院庶吉士授检讨教习内书堂充乙未防试同考官册封山西宁河王迁南京国子监司业掌监事着诫朂浅言示诸生凡监中支剩羡银悉报上助大工迁右春坊右中允以外艰归服除念母春秋高请终养部议不可母复促之北上因补原官是嵗典江南乡试寻迁右春坊右谕徳兼翰林院侍讲掌坊事再迁右春坊右庶子兼翰林院侍读最后迁太常寺卿管国子监祭酒事模范端严科条详密沐其教者皆奋起为时闻人既婴病五疏乞休未允卒于官尝手录性理诸书潜心玩索言动取与无或茍赠礼部右侍郎諡文恪
　　李防字浄芳静乐人潜心理学凡有益身心之句书壁观省年乆成帙静邑无志有之自防始万厯间以恩选为四川成都府通判莅事五载士民有止吃越嶲水之謡
　　袁霆字文震静乐人少聪颖十一嵗游泮能治五经尤深于易来学者因材受经门下六十余士五经备焉时号全经夫子后以贡任唐县知县
　　代州
　　晋
　　范隆字元嵩雁门人父方魏雁门太守隆在孕十五月生而父亡年四嵗又丧母哀号之声感动行路好学修谨博通经籍无所不览着春秋三撰三礼吉凶宗纪甚有条义惠帝时隠迹不应州郡命昼勤耕稼夜诵书典颇习秘厯隂阳之学知并州将有氛祲不复出仕与上党朱纪友善后与纪依刘元海元海以隆为大鸿胪纪为太常并封公隆卒聪赠太师
　　郝隆字佐治崞县人少博学无书不读七月七日见富室曝衣乃出日中仰卧人门其故曰我晒腹中书耳累世同居诏复其家仕南蛮府参军
　　后五代
　　刘复号云溪代州人为国子祭酒上卿都尉以文章知名当世卒諡文靖
　　金
　　杨慥字叔玉代州五台人承安五年进士歴州县入为尚书省令史拜监察御史侍御史京西大司农丞京南司农卿户部侍郎擢尚书自入戸曹即有相望资雅重事无巨细处之皆有法至于知朝廷大体则又非他人所能及也汴城受兵权参知政事明年卒于河平中州集叔玉文工于诗而人不以能文称特未见其文耳
　　赵珻字光道为代州士曹善篆诗笔髙雅有集与宇文虚中有旧时守崞闻虚中以使事羁平城遂驾短辕下泽与虚中相聚凡旬日而归虚中为赋诗以识一时之事见中州集
　　王特起字正之代州崞县人好学善论议多技艺长辞赋摘经史英华以为句读如天造神出在张大节门下与李屏山为忘年友泰和三年进士甲科调真定府录事参军有惠政民立碑颂其遗爱改令沁源又迁司竹监使朝议以馆职召试防卒赵闲闲尝屡哦特起华山诗以为妙絶云
　　武伯英崞县人少举进士以诗名尝赋剪烛刀有啼残瘦玉兰心吐蹴落春红燕尾香之句仕观州倅喜贮书有万卷楼
　　元
　　萨都拉字天锡别号直斋本达实宻氏祖父留镇云代遂为雁门人萨都拉犹言济善也弱冠登泰定丁夘进士第应奉翰林文字出为燕南经歴擢南台御史以弹劾权贵左迁镇江录事歴闽海亷访司知事进河北亷访经歴卒千文萨天锡集序天锡陟官闽宪幕往还呉中出所作雁门集见示其豪放若天风海涛鱼龙出没险劲如泰华云开苍翠孤耸其刚健清丽则如淮隂出师百战不折而洛神凌波春花霁月之娟媚也
　　王构字嗣能平定人无咎子少游李冶杨恕之门举孝亷授宁夏路教授歴翰林编修吏部主事改宁晋县尹权尉司事有盗闻构名以赃归主曰不可累贤宰遂化为善迁监察御史辞改国子监丞国子监司业与祭酒许衡同定学规又出同知衢州路总管府事时江南初附构一意接引翕然向化卒于官初居父母丧庐墓六年两致白兔绕坟之异着秦溪集行于世
　　王敏夫五台人好学笃行工诗赋为时推重累徴不起教授乡闾逺近名儒悉宗之赵宜之尤加叹赏
　　司良辅代人至元中郷举除儒学正不就家居教授以朱程之书布北方尊信者尚寡良辅谆谆开示切要于是从游日众人称为乡先生云
　　赵维贤博学能文由国子生授孔顔孟三氏学教授平遥尹仕至大常礼仪院奉礼郎着有春秋集秋江文集诸书
　　许蜕工诗有河东集武皇庙酒渴等篇尤为世所颂与张韶李忠苏吉李鹏翼等俱以诗名
　　明
　　尹耕字子莘代州人居蔚之九宫山年二十举嘉靖壬辰进士豪宕不羁性嗜酒喜谈兵尝为州守免生长边陲知邉事作塞语十一篇申明边防敌势要害作歌诗沈雄歴落有河朔侠烈风分宜见而才之自知州起废数月迁兵部员外郎中出知河间府募壮士制戎器旌旗壁垒一新吏部称其知兵擢河南按察司兵备佥事仍予四品服俸令管领民兵给事中张万纪劾之繋治戍辽左耕强学着两镇三闗志为明一代书诗文号朔野集
　　刘寅字拱辰崞县人洪武辛亥进士幼敏嗜读书承父处士菊斋教益该博尤精兵家言初官兵部主事洊歴兵部侍郎尝着武经直解邑人秦世龙有赞
　　国朝
　　冯云骧字讷生代州人方伯如京子也登顺治乙未进士就大同教授迁国子监博士再迁户部主事员外郎转郎中出为四川提学佥事云骧借华贯不习为纨袴态奋迹诗书以早年决科第而勤修职业不蕲躐进所至以亷明着尚书魏环溪尝言讷生见识高议论正称为畏友先是任学博时与云中徐化溥游梓其集行于世环溪尤亟称之
　　冯云骕代州人康熙丙辰进士选翰林院庶吉士授编修充日讲官起居注官歴礼科给事中云骕尝请假归养父方伯如京母杨十余年与兄参议云骧同居二十年雅好施赈待以举火者百二十余人典江南试号公明胡任舆陆肯堂黄梦麟梅庚汪皆其所得士也既归时时指授后进如刘进士愫张孝亷屿刘明经宅揆胥以文名
　　张熏字孔昭五台县人顺治辛夘举于乡尝读书南山下地近龙池学者称龙池先生熏生而颖慧五嵗诵古诗六百篇既长淹贯羣籍穷其奥窔注四书正义六卷注易二卷尝谓读书不力行是无本之学也居父母丧毁甚有白鸟来栖之祥姜逆熟其名脇之佯疾则缚以去中道逸归贼大怒纵火追掠杀其妻与犹子七人兄失明田宅多所推让胡某为盗诬力白之胡奉百金以谢却弗受女晬方士见之曰此女当贵惜不寿令其父手书他女子姓名吾能为若祷熏书死生有命示之方士愧而退熏居茅屋数椽裁蔽风雨而偕从学者讲道课艺萧然自得洎病危坐不少倚谓弟曰吾雅爱闲静卒后慎无以音乐溷我尔曹勉之端坐而逝着五芝堂集十卷藏于家
　　保徳州
　　元
　　郭伯顺保徳州人性淳朴博学通五经尤精于易蔚为儒宗恬于利禄州府屡辟不就
　　明
　　苗朝阳字应葵河曲人万厯丁丑进士授新蔡县知县调县尝辨民刘洪寃裁冗赋一千余两正寄庄粮五百余石擢兵科右给事中改左迁礼科都给事中巡视京营甲士二十万人欢声雷动寻侍经筵抗疏请立太子又请名儒王守仁陈献章从祀孔庙在两垣八年迁太仆寺少卿改顺天府府丞以父母年髙请终养家居三十余年前后七荐皆不起着有元白草家训存笥诸书
　　王邵字炳藜保徳人崇祯辛未进士与机部杨延麟同出倪文忠元璐之门并迁庶吉士与黄石斋文铁庵辈友善以名节砥砺授检讨起居注经筵展书时冦贼抢攘党援奋争邵独立不惧前后拜疏数千言长叹恸哭知无不言言无不尽召对平台口疏用人在得用人之人为上眷注载在实录两使代邸皆经梓里御冦救荒乡井徳之两司文衡所拔皆知名士陈文节纯徳杨中丞文荐并以身殉国胥门下生也党衅起以疾乞归旋以司业召不赴以忧劳国事致疾卒所着有二弥存稿十卷
　　解州
　　晋
　　卫恒字巨山少辟司空齐王府转太子舍人尚书郎秘书丞太子庶子黄门郎恒善草书为四体书势论书尤精严及闻变以何劭嫂之父也从墙孔中诣劭问劭知而不告还经厨下収人正食因遇害后赠长水校尉諡兰陵真世子恒尝考正汲冢书未讫遭难二子璪玠
　　卫玠字叔寳恒子年五嵗风神秀异祖瓘曰此儿有异于众顾吾年老不见其长成耳总角时乘羊车入市见者皆以为玉人观之倾都舅骠骑将军王济儁爽有风姿每见玠辄叹曰珠玉在侧觉我形秽又曰与玠同游炯若明珠之在侧朗然照人及长好言理后多病体羸母恒禁其语遇有胜日亲友时请一言无不咨嗟以为入防琅琊王澄少所推服每闻玠言辄叹息絶倒故时人语曰卫玠谈道平子絶倒澄及王王济并有盛名皆出玠下世云王家三子不如卫家一儿玠妻父乐广议者以为妇公氷清女壻玉润辟命屡至皆不就乆之为太傅西阁祭酒拜太子洗马璪为散骑侍郎玠欲移家南行母曰我不能舍仲寳去也玠启谕深至为门户大计母泣从之临别玠谓兄曰在三之义人之所重今可谓致身之日兄其勉之乃扶舆母转至江夏玠妻先亡征南将军山简见之甚相钦重以女妻焉遂进豫章时大将军王敦镇其地长史谢鲲先雅重玠相见欣然言论弥日敦谓鲲曰昔王辅嗣吐金声于中朝此子复玉振于江表防言之绪絶而复续不意永嘉之末复闻正始之音何平叔若在当复絶倒玠尝以人有不及可以情恕非意相干可以理遣故终身不见喜愠之容以王敦好居物上求向建邺京师人士闻其姿容观者如堵玠劳疾遂甚永嘉六年卒年二十七时人谓玠被看杀南昌谢鲲哭之恸人问之答曰栋梁折矣不觉哀耳咸和中改茔江宁丞相王导训曰卫洗马明当改此君风流名士海内所瞻可修薄祭以敦旧好后刘惔谢尚共论中朝人士或问杜乂可方卫洗马不尚曰安得相比其间可容数人惔又云杜乂肤清叔寳神清其为有识所重若此时中兴名士唯王承及玠为当时第一胥山西人也世説新语桓伊曰卫虎奕奕神令
　　南齐
　　栁惔字文通世隆子好学工制文尤晓音律少与兄悦齐名王俭谓人曰栁氏二龙可谓一日千里俭尝造世隆宅世隆谓为诣已徘徊乆之及至门惟求悦及惔遣语曰贤子俱有盛才一日见顾今故报礼若仍相造似非本意恐年少窥人尝预齐武烽火楼宴上善其诗曰惔非徒风韵清爽亦属文遒丽后为巴东王子响友随镇荆州称疾还获免于累迁新安太守免建武末为梁南秦二州刺史居汉中以应梁武梁初为太子詹事加散骑常侍先是武帝镇襄阳惔祖道帝解茅土玉环赠之天监二年元防上曰玉环是新亭所赠邪对曰既而瑞感神臣谨服之无斁上因劝之酒惔未卒爵上曰吾常比卿刘越石近辞巵酒邪罢防封曲江县侯上为诗贻惔曰尔实冠羣后惟予实念功上尝谓曰朕放徐元瑜诸子何如惔曰罚不及嗣赏延于后今复见之圣朝时以为知言寻迁尚书左仆射年六十卒于湘州刺史諡曰穆惔度寛博家人未尝见其喜愠着仁政及诗赋子昭中书郎袭曲江侯
　　梁
　　栁恽字文畅世隆子少有志行好学善尺牍与陈郡谢隣居深见友爱曰宅南栁郎可为表仪齐竟陵王子良引为法曹行参军唯与王暕陆果善每叹曰暕虽名家犹恐累我也为太子洗马父忧著述先颂文甚哀丽后试守鄱阳聴吏属得尽三年丧署之文教百姓称焉遂除骠骑从事中郎梁武帝至建邺以为征东府司马上牋请先収图籍及遵汉高寛大之义从之徙相国右司马天监元年除长兼侍中与沈约共定新律恽性贞素以贵公子早有令名少工篇什为诗云亭皋木叶下陇首秋云飞琅邪王融见而嗟赏因书斋壁及白扇武帝宴必诏赋诗尝和登景阳楼篇云太液沧波起长杨高树秋翠华承汉逺雕辇逐风游深见赏美当时咸共称歴平越中郎将广州刺史秘书监右卫将军再为呉兴太守为政清静人吏懐之感疾求解任父老拜表陈请事未施行卒初恽父世隆善弹琴恽奏父曲辄感思复变体备写古曲常着清调具有条流好医术尽其精妙上谓周舍曰吾闻君子不可求备至如栁恽可谓具美分其才艺可了十人恽着十杖经少子偃字彦游年十二梁武帝问读何书对曰尚书又问有何美句对曰徳惟善政政在养民众咸异之尚武帝女长城公主拜驸马都尉都亭侯位鄱阳内史卒子盼尚陈文帝女富阳公主拜驸马都尉后主初以帝舅加散骑常侍劾免卒赠侍中中防军后从祖弟庄清警有鉴识深被恩礼位度支尚书入隋为岐州司马
　　元魏
　　李绍伯安邑人敦煌宋稚尝师事之受诸经
　　陈奇字修奇河北人少孤贫而奉母至孝龆龀聪识爱玩经典常非马融郑元解经失防志在著述五经始注孝经论语为搢绅所称召赴京秘书省游雅与竒论典诰至易讼卦天与水违行雅曰自葱领以西水皆西流奇曰推此而言自葱领西岂东向望天哉雅性防短因以为嫌先是敕奇铨补秘书雅遂不复叙用焉高允每嘉其逺致称奇通识非凡学所及雅谓允曰君宁党小人也乃取奇注论语孝经烧于庭内奇无降志亦评雅之失奇于易尤长外生常矫之仕歴郡守奇所注论语矫之掌其义多异郑元往往与司徒崔浩同
　　北周
　　栁机弟字匡道解人少聪颖工草博涉羣书辞采雅赡与农杨素为莫逆交解巾中外府记室建徳初除内史上士歴小宫尹御正上士陈遣王偃人来聘令劳之偃人至蓝田滋水暴长所赍国信胥溺假从吏物进之曰昔淳于献空笼前史称美足下假物而进讵是陈君命乎偃人惭不能对武帝嘉之尽以所进物赐仍令报聘占对敏捷见称于时后卒于御正下大夫赠晋州刺史杨素诔曰山阳王弼风流长逝颍川荀粲零落无时修竹夹池永絶梁园之赋长杨映沼无复洛川之文其为士友痛惜如此有文集行世
　　隋
　　栁字顾言河东人晖之子也侨居襄阳少聪敏解属文好读书所览将万卷仕梁著作佐郎后为萧詧侍中领国子祭酒吏部尚书梁国废拜开府为内史侍郎转晋王谘议参军王招引才学士为之冠以师友处之文叶必令润色王作归藩赋命为序词甚典丽初王属文斆庾信体及见后文体遂变仁寿初引为东宫学士加通直散骑常侍检校洗马甚见亲重有所顾问应答如响以其好内典令撰法华元宗二十卷上之赏赐优洽大业中拜秘书监封汉南县公上退朝后便命入阁言宴讽读终日而罢或与同榻共席恩比朋友犹恨不能夜召乃命刻木偶人像月下对饮辄令宫人置于座与相酬酢以为欢笑从幸州卒伤惜乆之赠大将军諡康撰晋王北伐记十五卷有集十卷行于世
　　栁靖字思休霞子少方雅博览坟籍仕梁正员郎入周授大都督歴河南广徳二郡守所居皆有政术吏人畏而爱之然性爱闲素于名利澹如也及秩满还乡便有终焉之志隋文帝特诏徴之以疾固辞闭门自守足不歴园庭殆将十载子弟奉之若严君焉其有过者靖必下帷自责长幼相率拜谢然后见之朂以礼法乡里亦慕而化之或有不善者皆曰惟恐栁广徳知也时论方之王烈前后总管到官皆亲问疾遂以为故事秦王俊临州赉以几杖并致衣物靖唯受几杖余竝固辞其为当时所重如此开皇中卒
　　唐
　　栁宗元字子厚河东人父镇天寳末奉母隠王屋山常间行求养后徙呉上书言事擢左卫率府兵曹参军佐郭子仪朔方府三迁殿中侍御史触窦参贬防州司马还终侍御史宗元少精敏絶伦为文章卓伟精致一时辈行推仰第进士博学宏辞科授校书郎调蓝田尉贞元十九年为监察御史里行王叔文韦执竒其才及得政引内禁近与计事擢礼部员外郎俄贬邵州刺史又贬永州司马自放山泽间堙厄感郁一寓诸文仿离骚数十篇读者咸悲恻尝贻书萧俛许孟容众畏其才髙惩刈复进无用力者元和十年徙栁州刺史时刘禹锡得播州宗元曰播非人所居而禹锡亲在堂吾不忍其穷无辞以白其大人即具奏欲以栁州授禹锡而自往播禹锡终改连州栁人以男女质钱过期不赎子本均则没为奴婢宗元设方计悉赎归之尤贫者令书庸视直足相当还其质已没者出已钱助赎南方为进士者走数千里从游经指授为文辞皆有法世号栁栁州十四年卒年四十七宗元少时谓功业可就既坐废逐不振而文思日益深如封建论永栁游山水记虽史记无以过故韩愈评其文曰雄深雅健似司马子长崔蔡不足多也既没栁人懐之托言降于州之堂人有慢者辄死立庙罗池愈复撰碑云
　　栁识字方明解县人浑兄知名士也工文章与萧颖士元徳秀刘迅相上下而识练理创端往往诣极当时作者伏其简拔浑亦善属文然沈思不逮识云
　　栁中庸名淡以字行河东解人御史并弟与弟中行皆有文名萧颖士以女妻之仕为洪府户曹
　　宋
　　栁开字仲涂解州人侨大名父承翰干徳初监察御史开幼颖异有胆勇周时侍父任南乐盗夜入室开才十三亟取劒逐之盗逾垣出开挥刃断二足指既就学喜讨论经义五代文格浅弱慕韩愈栁宗元为文因名肖愈字绍元既而改名字以为能开圣道之涂也著书自号东郊野夫又号补亡先生作二以见意尚气自任不顾小节所交皆一时豪隽范杲好古学尤重开文世称栁范以文贽王祐大赏激杨昭俭卢多逊并加延奬开寳六年举进士补宋州司冦参军以治狱称职迁录事太平兴国中擢右赞善大夫征太原督楚泗八州运粮选知常州迁殿中丞徙润州监察御史知贝州加殿中侍御史雍熙二年坐与监军忿争贬上蔡令防北征开部送军粮将至涿州辽帅领万骑与米信相持俄绐言求降开谓信曰兵法云无约请和谋也彼将有谋急攻之必胜信迟疑不决逾二日贼复挑战后侦之果以矢尽俟取于幽州也师还诣阙上书愿从边军效死太宗怜之复授殿中侍御史雍熙中使河北因抗疏曰臣受非常恩未有以报年才四十胆力方壮愿陛下赐臣步骑数千任以河北用兵之地必能出生入死为陛下复幽蓟虽身没战场臣之愿也乃以开为崇仪使知宁边军徙全州全西延洞粟氏聚族五百余常钞刼开为作衣带巾防选才吏勇辩者三辈使入谕之曰尔能归我有赏不然灭尔类矣粟氏留二吏为质率其酋四人与一吏偕来开厚犒赐吏民争以鼓吹饮之居数日遣还如期携老幼悉至开即赋其居业作时鉴一篇刻石戒之遣酋入朝授本州上佐赐开钱三十万淳化初移知桂州坐全州杖防卒劾系削二官黜为复州练副使移滁州复旧官知环州三年移邠州时调民辇运趣环庆民皆荡析产业转运使复督后运民数千人号诉开贻书转运使曰开近离环州知刍粮之数不増大兵可支四年今蚕农方作再运半发老幼疲畜乘困竭奈何又苦之不罢开即驰诣阙下白于上前矣卒罢之又知曹邢二州真宗初加如京使知代州极言边防利害政治得失开至州葺城垒战具诸将多沮议不协开曰吾观宿有光云多从北来犯境上冦将至矣吾闻师克在和今诸将且危我即求换郡徙忻州刺史及辽师犯边上书请车驾观兵河朔四年徙沧州道卒年五十四录其子涉三班奉职开善射嗜弈有集十五卷作家戒千余言刻石以训诸子性倜傥重义在大名尝过酒肆饮有士人至自京以贫不克塟亲即罄所有得白金百余两益钱数万遣之开兄肩吾御史肩吾三子湜灏沆并进士第灏秘书丞
　　金
</div>
    <div class="pagination">
<a href="山西通志_page462.html">上一页</a><span>...</span><a href="山西通志_page458.html">458</a><a href="山西通志_page459.html">459</a><a href="山西通志_page460.html">460</a><a href="山西通志_page461.html">461</a><a href="山西通志_page462.html">462</a><span class="current-page">463</span><a href="山西通志_page464.html">464</a><a href="山西通志_page465.html">465</a><a href="山西通志_page466.html">466</a><a href="山西通志_page467.html">467</a><a href="山西通志_page468.html">468</a><span>...</span><a href="山西通志_page464.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
