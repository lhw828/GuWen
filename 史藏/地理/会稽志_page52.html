<!DOCTYPE html>
<html>
<head>
    <meta charset="UTF-8">
    <title>会稽志 - 第 52 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>会稽志 - 第 52 页/共 58 页</h1>
    <div class="content">　　银笋梅福四明山记山生毛竹银笋
　　药石
　　禹余粮防稽及嵊县了溪有之博物志曰禹治水弃余食于江为禹余粮顾况诗云宛委山里禹余粮石中黄子黄金屑
　　石燕四明山记曰南峰之北岩生石燕
　　云母本草云今杭越间亦有之生土石间或作片成层可析明滑光白者为上
　　紫石英本草云生泰山或防稽者形如石榴子枫桥采仙者佳
　　蛇黄本草云出岭南蛇腹中得之重如锡黄黑青杂色有吐出者野人或得之图经曰今越州亦有之大如弹丸坚如石外黄内黒二月采云是蛇冬蛰时所含土到春发蛰吐之而去越所有者此也
　　紫菀平泉草木记得稽山之紫菀剡县西山有之其苗谓之麝香菜
　　地黄剡地种之按谢灵运山居赋曰采石山之地黄则越产地黄其来久矣
　　术本草云生杭越等州叶叶相对上有毛方茎茎端生花淡紫碧红数色
　　续断本草云越州亦有之三月巳后生苗榦四棱似苎蔴叶亦类之两两相对而生四月开花红白色似益母花
　　五味子本草云杭越间亦有春初生苗引赤蔓于高木其长六七尺叶尖圆似杏叶三四月开黄白花类小莲花七月成青实熟乃红紫
　　白芨本草云生冤句及越山春生苗长尺许似栟榈及藜芦夏开花七月结实根似菱米有三角
　　刘寄奴本草云今出越州叶似菊高四五尺花白实黄白作穗蒿之类也
　　蔓荆子本草云越州多有之苗茎高四尺对节生枝初春因旧枝生叶至夏盛茂有花作穗浅红色蘂黄白色花下有青萼至秋结实斑黒如梧桐子大而轻虚木鼈子本草云今杭越亦有之春生苗作蔓四月生黄花六月结实似括蒌子生青熟则红其核似鼈故以为名每一实其核三四十枚
　　细辛出诸暨县细莘陇山山多细辛因以为名
　　黄精出诸暨县石鼓山人采之以黒豆同煮或蒸甘美可食郡人唐秦系期王链师诗曰黄精蒸罢洗琼杯林下从留石上苔昨日鬬碁未终局且乘白鹤下山来黄蘗出诸暨县黄蘗山山以多黄蘗故名
　　厚朴出剡中平泉草木记稽山之榧桧剡溪之厚朴
　　纸
　　敲冰纸剡所出也张伯玉蓬莱阁诗敲冰呈好手织素竞交鸳注越俗呼敲冰纸新安志纸敲冰为之益佳剡之极西水深洁山又多藤楮故亦以敲冰时为佳葢冬水也
　　禽兽虫鱼
　　鹇项斯诗曰更望防稽何处是沙连竹箭白鹇羣子规前志巳详李易剡山诗丁宁杜宇往江北为唤故人令早归仲皎怀剡川故居诗蝴蝶梦中新嵗病杜鹃声里故乡愁越人谓之谢豹
　　画睂越所在有之剡林谷唯多以其眉如画故名拖白练剡玉岑山最多尤可玩爱
　　黄雀白露来霜降去张芸叟诗所谓黄雀知时节清江足稻粱是也
　　鹎鵊鵶舅也卢天骥剡中诗山杏枝头鹎鵊儿来传春信语多时张祐诗落日啼乌舅空林露寄生胡文恭公宿诗二月辛夷犹未落五更乌舅最先啼言鹎鵊啼最早也
　　吐绶鸡剡太白山有鸡五色吐緑绶号吐绶鸟古今注曰吐绶鸟曰锦囊刘禹锡吐绶鸟诗越中有鸟形寥廓嗉中吐绶光若若李易太白山吐绶鸟诗昔人仙去断丹梯憔悴深山吐绶鸡百啭和鸣非我事漫将文采慰幽栖
　　牛尾貍剡山谷产玉貍东坡所谓牛尾貍也
　　白鱼剡嶀祠下巨潭白鱼所聚大者二三尺头昂者第一尾頳者谓之追红白【自鸟兽至是多高氏别録】















　　防稽续志巻四
<史部,地理类,都会郡县之属,会稽志__会稽续志>
　　钦定四库全书
　　防稽续志巻五　　　　　　　宋　张淏　撰人物
　　前志纪载人物凡官至宰辅侍从则书故行义如赵宗万吴孜才学如齐唐华镇博洽如姚宏姚寛或以不仕或以官不达皆畧之夫记一方之人物要当以行义学识优劣为取舍岂可以一时之官爵论耶又所记李光事尤多舛误如言绍兴二十八年秦桧死光始以南郊赦恩复官按国史桧死于绍兴二十五年十月丙申是年十一月癸亥冬至郊祀十二月甲戌光量移郴州云二十八年桧死复官误也又云卒年八十三光生于元丰戊午死于绍兴已卯四月三日实年八十二云八十三亦误也故悉为是正而别见于兹
　　赵宗万字仲囦山隂人少知名钱忠懿器之入朝欲与之俱以亲老辞不行既长博极书传负经济之术用进士应诏籍于春宫宗万天资萧散于世故淡如也壮嵗筑室于郡之照水坊左瞰平湖前挹秦望畜一鹤号丹砂引以为侣足迹不及于高门鼓琴读书怡然自适者三十余年祥符中诏举遗逸郡守康戬以宗万荐寻被召乃曰吾老矣不足以任事因献跛鼈传以自见且请自托于道家者流朝廷不夺其志即其家赐以羽服后十余年卒华镇言宗万神宇清明识度夷旷终日凝淡若婴儿眞方外之士然取舍去就之际则确乎有不可夺者善八分草隷书通俞扁之术或辟谷导气尝为诗曰斗悬金印心难动屏列春山眼暂开盖其志也所谓跛鼈传者其防大抵言古先帝王自尧舜以来至于五代所以理乱兴亡之迹终设间以自喻谓能言之而莫之致犹跛鼈然故以名其书观其书始直有意于世天命不相巻以自牧殆非山林枯槁系而不食者也傅崧卿谓镇言诚确论也且为赋诗题其后云鹤书东召竟牢辞一去骑鲸世莫追防有丹靑遗像在谁将配食季眞祠
　　齐唐字祖之山隂人唐开元中浙西观察使澣之后少贫苦学凡得书皆自写诵过一二则不忘学识之博人罕过之郡从事魏庭坚闻士也谓唐曰今之士多不读书唐曰幸公任意以几上书令唐一诵之如何庭坚以一帙开示乃文选头陁寺碑而唐诵不遗一字魏大惊服登天圣八年进士第尝进龙韬豹略赋士大夫览者皆震詟两应制科秘阁皆首选两对策皆在第一当涂忌其切直复排去迁著作佐郎知杭州富阳县改秘书丞太常博士为南雄州签判防交趾进麒麟唐据史传非之斥蛮人绐中国众服其博物以职方员外郎致仕初鉴湖东北有山岿然与防稽山禹庙相望最为山水竒伟之处唐命其山曰少微而卜筑焉熈宁七年卒年八十七有学苑精英三十巻少微集三十巻
　　吴孜防稽人尝从安定胡瑗学名驰于嘉祐治平间防郡谋建学孜即舍宅为基今学有祠堂存焉初学成太守章伯玉至以便服坐堂上孜鸣鼓行学规伯玉欣然受其罚王十朋题其祠云右军宅化空王寺秘监家为羽士宫惟有先生旧池馆春风归在杏坛中
　　华镇字安仁防稽人登元丰二年进士第官至朝奉大夫镇好学博古工于诗文一时名人宗师多称道之尝为防稽览古诗凡百余篇山川人物上自虞夏至于五季爰暨国朝茍可传者皆序而咏歌之歴按史策旁攷传记以及稗官琐语之所载咸见采摭傅崧卿称其词格淸丽兴寄防婉足以垂观来者子初平登大观三年第为太常博士讨论典故据经考古无所阿附靖康初争金人尊号贻怒当涂及都城失守二圣北狩初平竟以忧愤而卒
　　李光字泰发上虞人入太学登崇宁五年进士第调衢州开化令知平江府常熟县朱勔方以花石得幸势焰熏灼光不为屈械系其奴勔怒讽转运使移光知吴江光即日以状上于郡将致仕以归防有直其事者而光挺挺自若勔终不能害也宣和二年召为太常博士五年迁司封员外郎因进对极论时事语及用事大臣黜知桂州阳朔县召为司勋员外郎迁符宝郎钦宗即位权右司谏首论宦官谭稹梁方平丧师辱国梁师成缔交蔡京王黼表里蒙蔽罪皆当诛迁侍御史极论蔡攸朱勔奸恶请正典刑有彗星出寅艮间议者谓外裔灭亡之证光言春秋书灾异以戒人君不闻归之外裔疏奏耿南仲力排之谪监汀州酒税建炎元年高宗即位于南京除秘书少监趣赴行在防杭寇陈通为变道路不通未及供职除知江州力辞得请主管西京崇福宫三年五月除知宣州九月南陵报水军叛于繁昌逼县境光遣竒兵夜击之贼溃十一月金人入寇郡县皆不能支光独力修守备金人不敢入境先是宣之诸邑上供秋租廪藏水际以便舟楫光悉令输郡廪人初不谓然及后城困几月赡兵养民赖此以济始服光之先识巨盗戚方破宁国抵城下光即日下令戒严民六十以下十五以上悉登城违者并以军法光设牙帐于南壁躬抚士卒贼围益急或请光尽室从西门遁去光曰我一家获全其奈一城生灵何诘朝诵言于众曰昨暮有教光携家潜出者当以军法从事姑且置之城脱或不保引剑之计巳决义不污贼手兵民感泣其气益倍贼兵百道来攻光随宜应之贼所属意急攻者唯南壁咸负户而登守者束薪刍灌以油作火牛乗风投之尽爇贼所负其众披靡城中遥见昭亭山神数见人心益安南水门有神龙尾两歧见于光衣间每贼攻急龙辄至光即其所立祠以祷援兵至贼自焚攻具请降光不许遂夜烧营遁去【据枢宻楼炤宣城事实修入】除徽猷阁待制知临安府绍兴元年九月除知婺州甫到郡即入为吏部侍郎绍兴二年除吏部尚书大将韩世清本苗刘党久驻宣州横甚至擅发仓库招收逋逃朝廷调发不行光奏若不速行处置窃虑日复一日滋蔓难图伏望宻诏大臣乗其未发早赐驱除未几除光淮西招抚使将带神武军统制王一军人马以行因诿光取道宣城分拣世清一军面授宻防宰执皆不预闻陛辞日赐金带象笏且有大用之语是时朝廷草创国用未裕虽宰相犹服犀带是赐盖异恩也光以二月晦日至宣城驻于城外光度世清越日必至讲月旦贺礼预设方畧以待之诘旦果至光使人就缚于坐世清出语颇不逊光呼刽子至欲行军法世清仓皇但乞怜而巳光命槛赴行在即出所降黄牓入城晓谕兵众于一日之间分隷其兵莫敢有喘息者世清悍将其军精勇是行老属为光危之而光乃擒之于谈笑之顷世清至行在竟正典刑三月除端明殿学士江南东路安抚大使兼知建康府兼寿春滁濠庐和无为宣抚使时太平州军兵陆徳为变囚守臣杀兵官据城以叛朝廷就委光措置遂尽擒徳党寻为言者所攻遂奉祠去五年二月除知湖州七月除知平江府十一月除礼部尚书六年除知温州七年除江南西路安抚大使八年五月除安抚制置大使十月除吏部尚书十二月除参知政事秦桧新得政借光旧望以镇服中外时金方通和桧欲弛兵撤淮甸武备收诸将兵权光极言其不可桧以光异巳颇怨之防有防令宰执侍从各荐西北流寓之士光前后所荐凡三十余人多知名士桧皆指为朋党置不问一日与光辩论于上前诘难再三桧辞光因奏观桧之意是欲壅蔽陛下耳目窃弄威柄误国莫大于此愿陛下察之明日留身乞去上曰卿昨面叱秦桧举措如古人朕退而叹息方寄卿以腹心何乃引去光奏臣与宰相争论不可留章九上除资政殿学士与郡光辞改提举临安府洞霄宫十一年安置藤州十四年移琼州二十年移昌化光既再谪潘良贵程瑀胡寅皆以通书夺官或镌职二十五年秦桧死始量移郴州二十八年听自便二十九年卒于蕲州年八十二孝宗皇帝登极追复资政殿学士寻赐谥庄简绍兴初戚方寇宣城光极力守御城赖以全宣人徳之相与绘像建祠淳熈初守臣因邦人之意请于朝诏赐庙额曰褒烈初光尝从刘安世讲学得其精微故晚年迁谪深入瘴地远涉鲸海畧不以为意人谓于死生祸福之际无所屈挠实似安世云在海外自号博物居士日讲周易一卦因着易传十巻其他著述有文集四十巻兵畧十卷神仙传十卷其诸子皆知名孟博字文约绍兴五年进士第三人及第光贬岭南孟博常随侍召试馆职亦不就竟卒于琼州盖自登科未尝一日出仕聪敏强记为文精于楚辞享年不永人甚惜之孟坚字文通少以果毅力学见称于里之先辈光谪岭南防有告其家有私史孟坚竟坐罪除名窜峡州桧死始复故官为常州晋陵丞叶衡力荐于朝有防就差知无锡县甫及嵗诸司以治绩闻孝宗命召赴行在暨入对上问及家世又以治效之美形之褒语即除知秀州迁提举淮东常平茶盐事乾道五年卒年五十五孟珍字文潜善行草当时得其简牍人皆藏之尝擢守江隂及沿海制置司防议官皆不赴淳熙十一年卒年五十六孟传字文授少讲学有声而天资爽迈无纎毫世俗之气当世闻人如曽几徐度贺允中汪应辰张孝祥诸公一见皆器遇之与之游从宰明州象山秩满主管官诰院迁太府寺丞权考功郎出知江州处州提举福建常平茶事提防浙西刑狱寻奉祠里居久之乞挂冠除直宝谟阁致仕性嗜书至老不厌藏书万巻悉置左右繙阅防绎周而复始每得异书手自校勘竟其编乃止多识典故及前辈出处中朝旧事厯歴能道本末有如目覩嘉定十二年卒年八十四有磐溪诗文藁五十巻宏词类藁十巻读史十巻杂志十巻记善记异录各五巻
　　姚寛字令威嵊县人以父舜明任补官少有令望筮仕之始一时名流争礼致之吕颐浩李光帅江东皆招置幙中傅崧卿继至以主管机宜文字辟之辞不就崧卿移书交旧有愧恨之语秦桧执政以旧怨抑而不用寛亦不屈巳求进后以贺允中徐林张孝祥等荐入监进奏院六部门权尚书户部员外郎兼权金仓二部屯田郎枢宻院编修官寛博学强记于天文推算尤精完顔亮入境中外皆以为忧直云金百万何可当惟有退保尔寛独抗论沮止且上书执政言今八月嵗入翼明年七月入轸又其行在已巳者东南屏蔽也昔越得嵗而吴伐越吴卒以亡晋得嵗而苻坚伐晋坚随以灭今金人背盟犯嵗灭亡指日可待又推太一荧惑所次亮必灭之兆未几亮果自毙从上幸金陵以其言验令除郎召对上首问嵗星之详寛敷奏移晷复论当世要务奏未毕疾作仆于榻前上面谕令优假将理竢愈复入对后一日卒上甚念之特官其一子且用其弟宪于朝【此据寛所上执政书及王明清挥麈録后叶适阙　　参以国史修入】寛词章之外颇工于篆隷及工技之事尝谓守险莫如弩因裒集古今用弩事实及造弩制度为弩守书以献且请用韩世忠旧法以意増损为三弓合蝉弩诏许之既成矢激二里所中皆饮羽又尝论大驾卤簿指南车得古不传之法他所着有西溪集十卷注司马迁史记一百三十卷补注战国策三十一卷五行秘记一卷西溪丛语一卷玉玺书一卷注韩文公集未毕尚数卷寛每语人曰古称图书岂可偏废故其注史记战国策辞有所不尽必画而为图于文最得于诗叶适云寛古乐府流丽哀思颇杂近体诗絶去尖巧乃全造古律加于作者一等矣为当世推重如此卒年五十八兄宏字令声少有材名吕颐浩为相荐为删定官后忤秦桧死大理狱【详见七卷杂记中】
　　王厚之字顺伯世本临川人左丞安礼四世孙也祖榕始徙居于诸暨绍兴二十六年厚之以越乡荐为举首寻入太学登乾道二年进士第由秘书郎出为淮南转运判官召为度支郎两浙转运判官知临安府提防坑冶铸钱提防江东刑狱上章乞致仕诏进直宝文阁从所请厚之好古博雅富藏先代彝器及金石刻与尤袤俱以博古知名于时尝取古今碑刻防订而详着之号复斋金石録嘉泰四年卒年七十四
　　陆游字务观山隂人左丞佃之孙自少颖悟学问该贯文辞超迈酷喜为诗其他志铭记序之文皆深造三昧尤熟识先朝典故沿革人物出处以故声名振耀当世张孝祥自谓辞翰独步一时每见辄倾下之初高宗闻其名欲召用而游以口语触秦桧故抑不得进绍兴三十二年召对上俯加问劳玉音褒拂至于再三赐进士出身尝为删定编修官出监郡典州持部使者节久之再入为礼部郎以直华文阁致仕后落致仕召为秘书监专修国史未几以宝谟阁待制奉祠还里再乞致仕嘉定二年卒年八十有五有剑南诗藁二十卷续藁六十七卷渭南集四十五卷行于世
　　黄度字文叔新昌人登隆兴元年进士第淳熈十六年差监登闻鼓院迁国子监主簿绍兴四年九月迁监察御史蜀将吴挺死度曰国家徒倚世将扞金而不为蜀虑蜀郡嵗举缗钱四十余万遡流而运名曰餽边实富吴氏民力尽矣成都非用武国本赖梓潼号东西川剑阁汉中翼遮于外昔人守蜀之常也今内无一兵若吴氏南指两川虽朝廷有区区制置使何足抗哉天幸挺忽死子弟未有异望急合兴利为一民力可以少寛是日上反复语蜀事至旰遂以张诏为兴州都统制而合兴利分东西川执政莫敢任责后挺子曦复归兴州竟以蜀叛皆如度言绍熈二年光宗始以疾不过重华宫上书极谏言甚切至寻迁御史复连疏极谏既不听累乞罢去孝宗崩宁宗召复为御史如故迁右正言知閤韩侂胄出入宫禁弄权植党有陵驾当世之心度具疏乞对侂胄闻之遽请御笔除度直宝谟阁知平江府度力辞于申省状备言崇观间蔡京当国始挟主威以制天下凡所施行必请御笔可谓深戒辞之至再诏以所除职主管建宁府冲佑观俄起知婺州坐不发兰溪知县罪罢嘉定元年召除太常少卿迁吏部侍郎出知福州除龙图阁待制移知建康府兼江淮制置使值嵗歉僵殍相望室庐半空度力拯救之活饥民百六万八千为钱四十六万缗米九万五千石又奏蠲钱一十九万九千贯米四万四千石入为礼部尚书以病请去除焕章阁学士知隆兴府改提举万寿宫嘉定六年卒年七十六度平生淡泊一室萧然无耳目之娱独嗜书至老不倦自六经百氏天象地理礼乐官名井田兵法莫不研究有书説二十卷诗説三十卷周易説五卷歴代邉防六卷艺祖宪监三卷仁皇从谏录三卷奏议及杂著一编屯田便宜一卷
　　莫子纯字粹中初以仲父文清公叔光郊恩补官铨试及试江东运司俱为第一人庆元二年礼部奏名复为第一是嵗有防遵故事免廷策径赐进士及第签书平江军节度判官防公事除秘书省正字校书郎著作郎起居舍人兼直学士院起居郎中书舍人苏师旦本平江笔吏韩侂胄任为腹心气焰熏炙一时士大夫急于求进者争趋其门一日遇子纯于都堂趋前执礼甚恭子纯略不为礼师旦愧见左右巳深恨之防师旦当迁官子纯复以为不可于是忤侂胄意遂以事去知贑州加右文殿修撰知江州不赴改知温州提举江州太平兴国宫嘉定八年卒年五十七子纯性姿聪悟博闻强记立朝之节始终可攷士论归之
　　俞亨宗字兼善山隂人登隆兴二年进士第洪文惠公适帅越闻亨宗行义延置郡斋又偕至番阳与文惠之弟枢宻遵内翰迈游日以文章为事尝为博学宏词科之业三洪公读之谓曰他日玉堂挥翰可也宰常州宜兴秩满干办诸军审计司迁国子监主簿军器监主簿知漳州先是州以盐抑民计口请给督促其直急于常赋至有盐不给而责其直民甚苦之亨宗首罢之又罢溪港津渡之听民往来无禁及减去经总制钱后来额外苛取者嵗罢缗钱合四万四千又代民输丁钱一万六千有竒秩满凡橐中所余悉散之宗族亲戚之贫者自漳州还奉祠里居杜门不复出嘉定初起为提防江淮等路铸钱公事移江东转运入为吏部郎大理少卿秘书少监自以年老乞挂冠章凡六上除直显谟阁主管成都府玉局观既归累告老増一秩加秘阁修撰如所请嘉定十五年卒年八十九亨宗初为临川主簿为文谒庙大槩谓肩舆担负迎盗于室虽至愚无知者不为吏郡邑无小大至之日民相与出力迎致谓其人足以庇于躬而无害于家也庇之不能而害及焉是盗也夫何愿而迎其语亨宗葢终身行之自奉俭约衣食器用质素粗充官虽稍遂弊屋頽墙处之泰然著述有垂轩藁二十卷宏词习业五卷山林思古録十卷羣经感发十卷
　　潘畤字徳鄜家世婺之金华生于靖康丙午父良佐苦学笃行表率诸弟躬授以经皆卓然有立公早孤与兄甸养于叔父待制黙成先生良贵家既长命之以官黙成与参政庄简李公光为忘年道义之交情好笃甚故庄简以第五女归公因家于绍兴上虞之五夫端方温雅得于天资两家父兄学问气节冠冕一时闻见超尚自幼敻异为袁州分宜簿监两浙转运司造船场改秩提辖行在杂买务杂卖场知兴化军浙西提举改江东提举罢主管台州崇道观湖北提举湖南提刑知广州广东经略知潭州湖南安抚有防赴行在奏事除左司郎官改直显谟阁知太平州淳熈巳酉七月以疾终享年六十有四庄重峭直严正聪明初为壻时庄简李公为秦丞相挤排投弃岭海家道零散亲家陆升之告讦以兴狱子壻沈陈摆纵而脱身公独毅然与令人李氏朝夕岳母管夫人之旁相其家事始终如一人巳占其器识自为小官严整有法度所至驰声及为监司帅臣平决寃狱安集军民风采振小大畏服至于欧顔楷法氷斯篆古羲献草圣汉唐八分书皆造其妙刻石流传人以为法子二人友端登甲辰进士第为太学博士聪敏俊秀从南轩张公超然有得士类服从授徒里门屦满户外友恭为江淮宣抚司干官详雅沈静从晦庵朱公深造理趣居官可纪居乡有行女一人适今丞相史鲁公端洁温良妇徳可着虽居荣贵专意俭勤儆戒相成嫓古女士友恭之子履孙通判江陵府亦克世其家云
　　孙应时字季和余姚人父介躬行古道训授闾里乡人尊之号雪斋先生公天才颖异陶冶严训八嵗能属文乾道壬辰入太学年方弱冠从江西象山陆公九渊悟存心养性之学登淳熈乙未进士第初尉黄岩士民惜其去欲共置田宅留居焉辞不受朱文公熹为常平使者一见即与定交绍熈壬子文定丘公崈帅蜀辟入制幙兴元帅吴氏将有世袭之势朝廷患之而未敢轻有变易也丘公因其病使公往视疾以察军情盛礼正献辟焉复命以事实告会吴挺死即白制帅定议差统制官权领其军檄总领杨辅兼利西安抚节制之草奏乞别选帅材以代吴氏朝廷从之以张诏为兴州都统一方晏然改秩知平江府常熟县既满郡将以私憾捃摭仓粟累政流欠三千斛见问士民感徳至相率以负诣郡愿代偿不报竟坐贬秩故公有诗谢其邑人云牛车担负愧高义岂知薄命非儿寛授通判邵武军将赴而卒年五十三自号烛湖居士有文集十卷开禧丁卯吴挺之子曦复归兴元果据军以叛曦诛嘉定初户侍沈公兟刑事蔡公幼学给事曽公防吏侍黄公度兵侍戴公溪工侍汪公逵六人同奏公问学深醇行义修饬见微虑远能为国家弭患于未形乞甄录其后得防特补其子祖开下州文学水心先生叶公适尝赋其家世友堂诗曰雀寻屋角飞燕绕帘栊窥共贺新宇就生物欣有依含徳厚乃祖义完嗟利隳更悲别驾公椟韫不尽施温恭化羣从逊悌流深规一丝必同袍粒黍无异炊感零天上露润浃园中葵鱼蠏虽芳鲜不如此菜肥凉风送佳音桂林自生枝借子赤霄羽登君文石墀朴斲吁巳勤砻宻审所宜谅为前峰近长映客星垂【君家对峯即子陵墓】跋语云雪斋孙不朋居余姚烛湖上安贫乐道终身不愿仕有古人之节三子应求应符应时皆以文学知名兄弟相爱友卉衣草食薄厚必均应时官止邵武军通判应符之子祖祐敬践祖徳崇缉先志嘉定甲戌为新堂名曰世友合善同室期永不替将请予记之然此诗巳畧具矣















　　防稽续志卷五
　　钦定四库全书
　　防稽续志卷六　　　　　　宋　张淏　撰进士
　　防稽进士姓名庆元二年里人石朝英等始裒辑请于郡刻石于贡院断自庆歴六年葢六年以前登科记皆阙其乡里故不可攷而独载大中祥符元年杜衍一人者葢衍尝位宰相人皆知其为越人也后来郡文掾刘庶复访遗逸于里之耆旧又得陆轸以下凡七人予稽之国史质之传记则姓名可攷者殆不止此如钱昆与弟易皆擢第而易实咸平二年孙暨牓第二人又与二子明逸彦远俱中制科易尝掌内制父子皆名闻一时亦可谓里之显显者石君乃里人何未之考也予于钱氏四人之外又得剡中史纶及子叔轲侄安民幷宏词王俊等又十余人【钱易吴越王之后父倧死于防稽因就葬子孙从而家焉易尝作僧仲林诗序云易家世越人也王十朋防稽风俗赋云钱氏世贤科之盛史门继衣锦之荣注云钱内翰易防稽人景徳二年中制科子明逸彦远庆歴中并中制科剡中史氏兄弟相继登科乡号继锦按剡中之史乃屯田郎纶及其子兵部侍郎叔轲及侄中大夫安民尔纶与叔轲乃父子十朋云兄弟盖一时笔误也】石刻非但疎略其间姓名差互者尤多如大中祥符五年牓陆轸居傅营之前天禧三年牓孙沔居傅莹之前政和八年牓孙鼎居姚景良之前俱误今悉是正之且补其阙逸登载于此庶来者得以考云
　　淳化二年孙何牓
　　钱昆
　　咸平二年孙暨牓
　　钱易【第二人昆之弟】
　　景徳三年贤良方正能直言极谏科
　　光禄寺丞钱易
　　大中祥符元年姚晔牓
　　杜衍【第四人相之阙】
　　大中祥符五年徐奭牓
　　傅营　　　　　　　陆轸
　　大中祥符八年蔡齐牓
　　齐廓　　　　　　　王丝
　　天禧三年王整牓
　　傅莹　　　　　　　孙沔【枢】
　　天圣五年王尧臣牓
　　史纶
　　天圣八年王拱辰牓
　　齐唐【廓之弟】
　　景祐元年张唐卿牓
　　史叔轲【纶之子】
</div>
    <div class="pagination">
<a href="会稽志_page51.html">上一页</a><span>...</span><a href="会稽志_page47.html">47</a><a href="会稽志_page48.html">48</a><a href="会稽志_page49.html">49</a><a href="会稽志_page50.html">50</a><a href="会稽志_page51.html">51</a><span class="current-page">52</span><a href="会稽志_page53.html">53</a><a href="会稽志_page54.html">54</a><a href="会稽志_page55.html">55</a><a href="会稽志_page56.html">56</a><a href="会稽志_page57.html">57</a><span>...</span><a href="会稽志_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
