<!DOCTYPE html>
<html>
<head>
    <meta charset="UTF-8">
    <title>大清一统志 - 第 11 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 11 页/共 202 页</h1>
    <div class="content">　　祠庙廉颇庙【在献县西五十里】长桑君庙【在任邱县鄚州城东北三里】药王庙【在长桑君庙西祀扁鹊】河间献王庙【任献王墓旁明嘉靖十三年建　本朝乾隆十二年重修三十年圣驾南廵经此地有】
　　【御制献王词诗】条侯祠【在景州西五里亚夫墓旁旧有碑明正统间复建　本朝乾隆二十二年以后
　　圣驾南廵　　　　　　　　　　御制河间道中杂咏并有条侯祠诗】毛公祠【在河间县毛精垒元至正间搃管王思诚以其地有汉儒毛苌冡宅奏建书院设山长后燬于火明正徳间御史卢雍重建为祠乾隆二十三年重修为学者肆业之所其旁建有】
　　【行宫皇上南巡驻此屡有】
　　【御制诗】韩太傅祠【在任邱县南十八里韩家舗之思贤村祀汉太傅韩婴乾隆二十六年建
　　并脩筑授经台其旁建有行宫】
　　【皇上南巡驻此屡有　　　御制诗思贤村及授经台诗】董子祠【在景州治东南崇台上旧祠在西南广川镇元大厯初脩县尹吕思诚移此　本朝康熈四十三年】
　　【圣祖赐御书阐道醇儒四字乾隆十六年圣驾南巡经此有】
　　【御制董子祠诗　按元至正中总督王思诚复请于广川镇立董子祠因之为书院今州学东南隅尚存其名】包公祠【在府城西北隅祀宋包拯】刘守真庙【在府治西南祀金时名医刘完素明正徳中建】五龙潭庙【在任邱县北五龙潭上元时屡着灵应明成化中旱祈祷得雨重葺】范公祠【在吴桥县城南祠明大学士范景文　本朝赐谥文忠又为建祠】贞烈祠【在阜城县治西明正徳九年为烈女曺春桃建】
　　寺观资胜寺【在府治东明洪武中因旧重建】福田寺【在肃宁县东南二十里】兴化寺【在交河县治西北唐贞观初建明洪武中重建】化城寺【在交河县薛家窝于康熈四十二年赐额】龙泉寺【在宁津县治东北旧名海螺寺为邑之胜概】福寺
　　【在景州治西北明洪武中建前有古塔隋文帝建为级十三高二十二丈　本朝乾隆十三年以后】
　　【圣驾时廵绖此屡有御制开福寺及登寺塔诗并】
　　【赐榜额曰无量福田碑亭恭贮宸翰】普照寺【在东光县治西南旧名铁佛寺明永乐中建有鐡佛长二丈五尺围一丈五尺座下有井深百丈】白鹤寺【在献县又名白马寺唐沈佺期有乐城白鹤寺诗】大徳寺【在任邱县东大务村金防和三年建明嘉靖中重修又圣贤寺在县之八方村金大定中建明正徳间重修吉灵寺在县之西大务亦金大定中建明天顺问重修】大明寺【在任邱县之三方村元至正间建明成化中重修又太平寺在县之关城元至正中建明正统治间重修金沙寺在县之苟各庄元至正间建明正徳间重修】元寺【在蓟城东南唐元间建明治中重修】
　　名宦汉沈景【吴郡人顺帝时河间王政傲狠不奉法乃擢景为相初谒王王不正服侍郎赞拜景峙不为礼问王所在虎贲曰是非王耶景曰相谒王岂谒无礼者耶王慙而更服景然后拜出请王傅责之因奏治罪诏书让政而谴罪傅景因捕诛奸人戮尤恶者数十人出寃狱百余人政遂悔过自新】张衡【西鄂人永和初为河间相时国王骄奢不遵典宪又多寡右共为不轨衡下车治威严整法度隂知奸党名姓一时收禽上下肃然称为政理】赵戒【成都人顺帝时为河间相以冀部难理整厉威严】晋张协【安平人惠帝时转河间内史在郡清简寡欲】南北朝魏李祥【平棘人为河间太守有威恩称徴拜中书侍郎有千余人上书乞留数年】李绘【平棘人静帝时为瀛州刺史行垦田法民用以足瀛州三郡俱请为绘立碑于郡街】北齐尧雄【长子人神武时代兄杰为瀛州长史时禁网疎濶官司相与聚敛惟雄义然后取接下以恩甚为吏民所懐】李稚防【高邑人迁州长史神武中行经冀部总合河北六州文籍商户口増损亲自部分多在马上徴责文簿指影取备事非一绪稚亷应机立成恒先期防为诣州凖的神武深加慰勉】隋侯莫陈頴【代人高祖时为瀛州刺史有惠政坐事免官百姓送者莫不流涕相与立碑颂清徳】郭衍【介休人开皇五年为瀛州刺史遇大水属县多漂没衍备船栰并赍粮食拯救之民多获济先开仓赈恤后始奏闻上大善之】敬肃【蒲坂人开皇中为安陵令有能名】来防儿【江都人仁夀初为瀛州刺史以善政闻频见劳勉帝嗣位被徴入朝百姓攀恋累日不能出境诣关上书致请者前后数百人帝谓曰卿昔为名将今又为良二千石可谓兼美矣】唐卢士叡【髙祖时为瀛州刺史刘黒闼叛遣轻骑破其郛拒战半日为贼禽欲使説下城堡不从见杀】马匡武【武徳五年为瀛州刺史刘黒闼陷瀛州匡武死之】郑徳本【高祖时为瀛州刺史与沧州薛大鼎冀州贾敦頣皆有治名河北称铛脚刺史】贾敦颐【寃句人贞观时为瀛州刺史州濒滹沱滱二水嵗湓溢壊室庐浸洳数百里敦颐为立堤堰水不能百姓利之】杜希望【万年人为安陵令都督宋庆礼表其异政】鱼思贤【开元中为任邱令开通州渠以泄陂淀得地二百余顷百姓利之号其陂曰鱼君陂】穆宁【河内人史思明畧境郡守召宁摄东光令贼遣使诱宁斩以狥之】宋马仁瑀【夏津人开寳四年迁瀛州防御使兄子尝因醉误杀平民系当死民家自言非有宿恨但过误耳愿以过失杀伤论仁瑀曰我为长吏而凡子杀人此怙势非过失也仁瑀岂以私亲而乱国法哉遂论如律】王晋卿【河朔人开寳四年为莫州刺史在郡谨斥堠善抚循士卒皆乐为用邉民安堵】髙继勲【防城人真宗时知瀛州时嵗饥募富人出粟以给贫者明年大稔木生速理者四郡人上治状请留】李延渥【晋阳人咸平中知瀛州辽来攻延渥率州兵拒守辽遁去】杨延昭【太原人即延朗咸平中为莫州刺史辽南侵延昭伏鋭兵于羊山西自北掩击且战】【且退及西山伏发辽大败获其将函首以献进本州练使】张纶【汝隂人知瀛州再知沧州所至兴利除害有循吏风】张亢【临濮人仁宗时知瀛州増拓城关驭军吏严明民绘像祀之】唐
　　介【江陵人知任邱县当辽使往来道驿使以诛索破家为苦介坐驿门令曰非法所应给一切勿与稍毁吾什器者必执之皆帖服以去沿邉塘水嵗溢害民田中人杨懐敏欲割邑西十一村地潴涨潦介筑堤阑之民以为利】包拯【合肥人仁宗时知瀛州诸州以公钱贸易积所负十余万悉奏除之】程戡【阳翟人仁宗时知瀛州辽使过称疾求着帽见戡使谓曰有疾可□相见见必如礼使者语屈冠而见】石元孙【浚仪人仁宗时知莫州有治绩】彭思永【庐陵人英宗时知瀛州北俗以桑麻为产民惧赋不敢艺曰益贫思永始奏更之】李师中【楚邱人神宗时知瀛州师中志尚甚高在官不贵威罚务以信服人去之日民拥道遮泣马不得行】张景宪【河南人熈宁中知瀛州上言比嵗不登民积逋欠今方小稔而官督使并偿道路流言其祸甚于凶嵗愿赐寛假帝从之】王克臣【洛阳人熈宁中知瀛州有告外间入境宻防趣具狱株连甚众克臣隂缓之已而得为间者于他道】孙永【长社人神宗时知瀛州河决于贝瀛冀尤甚民租以灾免者州县惧常平法征催如故永连章论止神宗从之仍命发粟以赈】李肃之【濮州人神宗时知瀛州大雨地震官舎民庐皆推防肃之出入泥潦中给草囷以储庾粟之露者为茇舎以居流民启廪赈给严偹盗窃天子闻而嘉之遣使劳赐】韩宗武【雍邱人为河间令值河溢増堤防城吏遣兵五百伐材近郊虽墓木亦不免父老遮道而泣宗武入府白罢之】王汉之【常山人徽宗时知瀛州尝上言自何承矩规塘泺之地屯田东达于海其后又循保塞五州为隄道备种所宜木至三百万本此中国万世之利也今寝失其道愿讲行之】金韩锡【渔洋人大定初同知河间府事世宗引见诫之曰闻皇族居彼者纵甚卿当以法防之锡下车宣布诏言后无有挠政害民者】富察鼎寿【上京赫书河人大定间授河间尹号令必行豪右屏迹有宗室居河间侵削居民鼎夀奏徙其族于平州郡内大治富察鼎夀旧作蒲察鼎夀赫书河旧作曷速河今皆译改】石抺元毅【咸平府人世宗时为景州宁津令有剧盗白昼恣刼为民害元毅以术防捍贼散去】李完【马邑人明昌中为河间府治中提刑司言完习法律有治剧才军民无间语迁沁州刺史仍以玺书褒谕】路铎【冀州人章宗时为景州刺史述十二训以教民诏曰路铎十二训皆劝人为善遍谕州郡使知之】髙锡【辽阳人贞祐初累迁河北东路按察转运使城破自投城下而死】元谢让【颍昌人世祖时为河间等路都转运盐司经厯先是灶户在军籍者悉除其名以丁多寡为额输塩其后多雇旧戸代为煮塩而雇钱甚薄让言军戸既落籍为民当与旧灶户均役既令代役岂宜复薄其佣使重困乎自今雇人必厚值乃聴先是逃亡户率令见代纳其塩由是豪强者以计免而贫弱困让令騐物力多寡比甲乙以均之民便焉】髙源【晋州人至元时除河间等路都转运副使抚治有条灶戸逃者皆复业常赋外羡余几十万缗】徳尔鄂什【伊吾庐人延祐四年为河间路总管嵗饥出俸金及官库所积赈之活数十万人河间当水陆要冲四方供亿皆取给焉徳尔鄂什立法调遣民便之复建言増置使习弓马尉一人益逻兵之数于是盗贼屏息徳尔鄂什旧作迭里威失今译改】吕思诚【平定州人天厯初授蓚县尹差民户为三等均其徭役令社学共祀孔子每嵗春行田树蓄勤敏者赏以农器流民闻风复业印识文簿畀社长蔵之季月报县不孝悌不率生业者悉书之罚其输作他日买羊刘智社民李持酒来见愬其弟匿羊思诚叱之退王青兄弟四人友爱弥笃思诚至其家取酒劝酬李之兄弟闻之各自切责悔前过析居三十年复还同防县多滛祠思诚悉命毁之惟存董仲舒祠】赵师鲁【文安人天厯中为河间路转运盐使除害兴利法度修饬絶巡察之奸省州县厨赠传遗之费灶戸商人无不便之嵗课遂大増暇日又割□俸率僚吏新孔子庙命吏往江右制雅乐聘工师春秋释奠士论称之】王思诚【磁阳人至正时为河间路总管磁河水频溢决鐡灯竿思诚集民作堤昼夜督工期月而塞民获耕艺嵗用大稔南皮民父祖尝濒御河种桞输课于官后河决桞没官犹征之子孙不能偿思诚请于朝除之郡庭生嘉禾三本僚属欲上进思诚曰吾尝恶人行异政沽美名乃止所辖景州广川镇董仲舒之里也河间尊福乡毛苌旧居也皆请建书院置山长员】明向朴【慈谿人建文时献县知县燕兵起献当其冲而旧无城郭朴集民以守御与燕将谭渊战败懐印而死】吴源【永丰人永乐中为吴桥知县勤于抚字赋役均平洪熙元年秩满民乞留命再任】刘深【临汾人永乐末为景州知州善于抚字景多水患开惠民渠以之毎秩满民輙保留治景凡三十余年】廖谟【防和人正统中为河间府同知洁己爱民弭盗息讼民大恱后知府缺民数千走阙下请即用谟帝嘉许之政绩益吏民戴之无间】杨贡【正统中为交河典史防知县迁去民诣阙乞用贡吏部以身掾吏难之帝曰若拘以资格用又之途狭矣遂授之果以称职闻】洪逺【徽州人治三年授交河知县兴学劝农鉏奸革弊发粟赈饥全活者甚众】程防【南城人正徳中为景州学正训士务抵名节上官命主瀛州书院选十人学弟子从之】顔尹绍【曲阜人崇祯十五年为河间知府嵗大饥死亡载道寇盗充斥拊循甚至大兵临城与议赵珽同知姚汝明知县陈三接等坚守时援兵率逗留不进尹绍知城必破预集一家老幼于室中积薪绕之而身往城上策战守及城破趋归官舎举火焚室衣冠北向再拜跃火中同死赠光禄卿】赵珽【慈谿人崇祯中为河间兵偹佥事大兵破城珽死之一门十四人俱同死赠太仆卿】姚汝明【夏县人崇祯中河间同知与妾任氏同死赠佥事】陈三接【文水人崇祯中知河间县嵗旱饥人相食三接至雨即降有疑狱数年不决三接立决之妻武氏贤三接见封彊多故遣之归答曰夫死忠妇死节分也我安忍归地破三接巷战死武氏亦从之赠按察佥事】吕大成【莱芜人崇祯末授阜城知县城破不屈死】白慧元【清涧人崇祯中为任邱知县以守城功命臧俸行取因忤大阉将逮治而　大兵抵城下慧元佐代者李防仲守城无何亷仲遁慧元力战死赠按察佥事】王九鼎【崇祯中故城知县城溃战死城上】刘廷训【通州人崇祯中为吴桥训导　大兵至知县缒城遁廷训语守者曰守死逃亦死曷若死于守为忠义鬼乎率众坚守三昼夜城外矢如雨而廷训受伤束胸力战又中六矢乃死】
　　本朝刘果【诸城人顺治己亥进士知河间县才识敏练康熈八年】
　　【驾河间问民疾苦父老以果治状奏召见褒之】墙鼎【垫江县人康熈中为交河知县勤于政事巨细必亲公余手撰邑志为当时推重】严曽业【浙江人康熈中知交河县损赀缮黉序建义学延通儒为师多所成就力行保甲匪屏絶境内肃然】
　　人物汉毛苌【赵人初鲁有大毛公为诗诂训于家至苌治诗尤精是为小毛公以诗授同国贯长卿苌为河间献王傅士是时言诗者有齐鲁韩三家毛诗未得立于学官后三家皆废而毛诗乃大行东汉郑众贾逹并之马融作诂而郑康成更为之笺苌官至北海太守　按班书言毛公赵人而不言河间然考河间一郡在战国时燕齐赵实兼得之史记赵恵文王取齐昔阳为今故城县地又言赵与燕鄚易是今之任邱亦赵地又班书以董仲舒为广川人而儒林传复去于赵则董仲舒董本广川而亦云赵愈可证河间之必有赵地矣至汉文封赵幽王弟遂为赵王而别分赵河间地以封遂弟辟彊是汉初河间实属赵国班称苌以诗授同国贯长卿不去同郡而云同国正与书苌为赵人同一义例旧志不载苌于人物今増入附辨于此】董仲舒【广川人少】
　　【治春秋孝景时为博士非礼不行士皆尊师之武帝初以贤良对防天子览而异之以为江都相事易王王素骄好勇仲舒以礼匡正王敬重焉仲舒为人防直公孙嫉之时胶西王尤纵恣数害吏二千石乃言独仲舒可使相胶西王闻仲舒大儒善侍之以病免仲舒凢两相国輙事骄王正身率下数上疏谏争教令国中所居而治家居以修学著书为事朝廷有大议輙使使就问之以寿终后刘向称为王佐材云　按汉之广川当为今景州及枣强县地然江都遗迹在景州者班班可考当为州人无疑至旧志有以徳州为广川者以晋武帝改广川为长河移属平原故也实非汉之旧矣】刘辅【河间人汉宗室举孝亷为襄贲令上书言得失擢为谏大夫成帝欲立赵偼伃为后先下诏封偼伃父临为列侯辅上书諌系秘狱以辛庆忌等论救乃减死论为鬼薪】张敏【字伯达河间鄚人建初二年举孝防四迁为尚书时有人侮辱人父而其子杀之肃宗贳其死自后因以为比遂定为轻侮法敏屡谏驭正和帝从之寻拜司校尉厯迁汝南頴川大守征拜司空】刘淑【字仲承河间乐成人好学明五经教援诸生常数百人五府连辟不就举贤良方正辞以疾桓帝闻淑高名使舆病诣京师对防为天下第一拜议郎陈时政得失灾异之占事皆效騐迁尚书纳忠建议多所补益又迁侍中虎贲中郎将上疏以为宜罢宦官辞甚切直帝以淑宗室之贤特加敬异毎有疑事常宻谘之灵帝即位宦官谮之下狱自杀】张超【字子并河间鄚人良之后有文才灵帝时为车骑将军朱防别部司马着赋颂防十九篇又善于草书妙絶时人世共传之】三国魏邢颙【字子昻河间鄚人从田畴游积五年太祖辟为冀州从事时人称之曰徳行堂堂邢子昻累迁左冯翊病去时太祖诸子高选官属令曰侯家吏宜得渊深法度如邢颙軰遂以为平原侯植家丞颙防闲以礼无所屈挠由是不合文帝时厯官尚书仆射赐爵关内侯】张郃【字防乂鄚人初从袁绍后归太祖拜偏将军与张辽俱为军锋屡立战功文帝践阼封鄚侯诸葛亮出祁山遣郃督诸军拒亮将马谡于街亭大破之拜征西车骑将军郃识变数善处营阵料战势地形无不如计虽武将而爱乐儒士尝荐同乡毕湛经明行修诏嘉之后与诸葛亮战中飞矢死谥壮侯】沐并【字徳信河间人少孤苦为名吏有志介不畏强御】晋孟观【字叔时东光人少好读书解天文惠帝时官积弩将军氐帅齐万年之反关中以观沉毅有文武材用命讨之观身当矢石大战十数生擒万年威折氐徴拜右将军观子平为淮南王允前锋将军讨赵王伦战死】封孚【字处道渤海蓨人慕容徳时常外总机事内宻谋虽位任崇重谦虚博纳甚有大臣之醴文笔多传于世】南北朝魏高允【字伯恭蓨人少有竒度博通经史天文术数尤好春秋公羊世祖时拜中书侍郎使以经授东宫为郎二十七年不徙官诸子常樵采自给高宗拜中书令恒呼为令公而不名显祖即位引入禁中参决大政赞帝位高祖进爵咸阳公允厯事五帝出入三省五十余年忠勤防慎随事匡谏多所裨益军国书檄皆出其手卒年九十八赠侍中司空谥曰文子忱字士和长安太守为政寛惠百姓懐之忱弟懐字士仁恬淡退静位东阳王谘议参军子绰字僧裕沉雅有度量博涉经史厯豫并二州刺史允弟爕字季和亦有文武才太武诏徴辞疾不应】封回【字叔念蓨人孝明帝明累迁瀛州刺史以水潦表求赈恤免其兵调州内赖之厯度支都官二尚书冀州大中正郑云谄事长秋卿刘腾得为安州刺史诣回问安州治生何事为便囘曰卿荷国宠灵位至方伯宜思方畧以济百姓如何问治生乎云慙失色领御史中尉劾奏仆射元钦时人称之终右光禄大夫谥孝宣子隆之字祖南寛和有度量首齐神武经畧凢四为侍中再为吏部尚书一为仆射四为兾州刺史卒赠太保谥宣懿子子绘字仲藻和理有器局仕齐官终尚书右仆射谥简】封轨【字广度回族叔通览绖传与武邑孙惠尉善惠蔚毎推轨曰封生之于绖义吾所弗如太和中拜著作郎累迁廷尉少卿轨以方直自业尝以务徳慎言修身之本奸回防侫世之巨害乃为务徳慎言逺侫防奸四戒子伟伯字君良博学有才思除太学博士朝廷广集儒学议明堂制度伟伯上图説六卷后萧保夤为逆伟伯谋举义兵事见害也】邢峦【字洪賔鄚人少好学博览书传有文才干畧宣武时累迁尚书都督梁汉诸军事开地千理梁人侵轶徐充以峦都督东讨诸军事破梁军于宿豫豫州人白早生杀刺史以城入梁诏峦讨之兵至悬瓠斩早生迁殿中尚书加抚军将军卒于官谥文定峦才兼文武朝野瞻望上下悼惜之】邢晏【字幼平峦弟博涉绖史官至沧州刺史晏笃于义让初为南兖州例得一子释褐乃启其孤弟子子慎为朝请后为沧州复启其孤兄子昕为府主簿而其子并未从宦世人以此多之】信都芳【字玉琳河间人少明算术兼有巧思尝云算厯元妙机巧精微毎一沉思不闻雷霆之声其用心如此所撰注勾股史宗乐书遁甲经四术周髀宗之属甚多】北齐邢邵【字子才峦族弟十嵗能属文聪明强记日诵万余言孝昌初为著作佐郎累迁太常卿中书监摄国子祭酒时显居三职并是文学之首当时荣之授特进卒邵率情简素内行脩谨晚年尤以五章句为意穷其指要吉凶礼仪公私谘禀质疑去惑为世指南与济隂温子升为文字之冠世谓之温邢魏收虽天才艳发而年在二公之后故子□死后方称魏邢焉】权防【字正理鄚人志尚沉雅动遵礼则少受郑易妙尽幽微诗书三礼文义该洽兼明风角仕齐厯国子博士叅掌虽繁教授不阙临机合难酬报如响为诸儒所推】邢峙【字士俊鄚人通三礼左氏春秋仕齐为国子助教以经入授皇太子峙方正纯厚有儒者风厨宰进太子食菜有邪蒿峙令去之曰此菜有不正之名非殿下宜食文宣闻而嘉之累迁清和太守】周李棠【字长卿蓨人祖伯贵魏宣武时官至鲁郡守有孝行居父丧哀毁过礼遂以毁卒棠幼好学有志操西魏末为车骑大将散骑常侍尉迟回伐蜀棠应募先使喻之既入成都萧防问回军中委曲棠不对防乃苦辱之棠曰我有死而已义不为尔移志也遂害之】熊安生【字植之长乐阜城人博通五经専以三礼教授弟子以逺方至者千余人仕齐为国子博士时后周既行周礼有宿疑数十条莫能辨天和三年尹公正使齐与齐人语及周礼齐人不能对乃令安生至賔馆一一演説究其根本公正嗟服还具言之武帝大钦重之及入邺首幸其第引与同坐给安车入朝敕令议五礼拜露门博士安生学为儒宗若刘焯刘皆门人所着周礼礼记孝经义疏并行于世】黎景熈【字季明鄚人少以孝行闻从祖广精字义楷篆景熈传习之有书千余卷虽穷居独处不以饥寒易操周文征入关令正定古今文字大统末拜著作佐郎勤于所职著述不怠保定三年盛营宫室春夏大旱景熈上封事力谏上嘉之仕终仪同三司】隋杨庆【字伯恱河间人祖元父刚并以至孝知名庆颇渉书记郡察孝防以侍养不赴母疾不解襟带者七旬及母忧哀毁骨立负土成坟齐文宣表其门闾赐帛粟隋高祖受禅版授平阳太守】公孙景茂【字元蔚河间阜城人博涉经史仕魏为太常博士多所损益时人称为书库厯大理正有能名开皇初诏徴入朝访以政术迁息州刺史厯伊州道州仁寿中复拜淄州刺史前后厯职皆有徳政称为良牧死之日诸州人吏赴丧者数千人或不及葬皆望坟恸哭野祭而去】高颎【字昭元脩人周时以平齐功拜开府髙祖受禅拜尚书左仆射封勃海郡公晋王广大举伐陈以颎为元帅长史三军皆取断于颎陈平加上柱国进爵齐国公后为帝所诛颎有文武才畧明达政务及防任寄竭诚尽节进引贞良以天下为己任苏威杨素贺若弼韩擒虎等皆颎所荐各尽其用为一代名臣执政将二十年朝野推服物无异议论者以为真宰相】张煚【字士鸿鄚人父羡少好学多所通涉当世推重仕周终司成中大夫典国史煚好学有父风隋高祖受禅拜尚书右丞丁父忧柴毁骨立累迁民部尚书煚性和厚有　识度甚有时誉后拜冀州刺史称为良二千石】髙劢【字敬徳蓨人齐清河王岳之子性刚直有才干斛律明月毎有征伐引之为副高祖为丞相甚器之开皇七年上取陈五策及大举伐陈以劢为行军总管下江洲以功拜上开府】卢大翼【字协昭河间人七嵗诣学日诵数千言号神灵尤善占侯筭厯之术前后所言皆中于鹿山也】张胄元【蓨人博学多通尤精术数高祖时徴受云骑尉直太史叅议律厯事胄元所推步甚精宻由是擢拜太史令】刘【字光伯河间景城人少聪敏与信都刘焯闭戸读书十年不出眸子精明视日不强记黙识左画方右画圆口诵目数耳聴五官并举无有遗失周时奉勅与著作郎王劭同修国史虽过三省竟不得官开皇之末朝廷皆以辽东为意谓不可伐作抚夷论以讽帝即位牛引脩律令诸郡置学官及流外给廪皆自授太学博士后归乡里以教授为业卒后其门人谥曰宣徳先生著论语述义春秋攻味五经正名孝经春秋尚书毛诗述义等书并行于世】刘善经【河间人博物洽闻尤善词茟厯著作佐郎太子舎人着酬徳诸刘谱四声指归行于世】唐李纲【字文纪修人少慷慨尚风节仕周为齐王宪军宣帝将杀宪召僚属诬坐其罪纲矢死无挠辞宪诛故吏奔匿纲抚棺号恸为痤讫乃去高祖受禅拜礼部尚书兼太子詹事烦谏太子不聴固请老解尚书贞观四年复为少师以足疾赐步舆乗至阁问以政事卒谥曰贞】高俭【劢子字士防以字显敏惠有度量观书一见輙诵敏于占对秦王领雍州牧荐士防为治中亲重之累官吏部尚书封许国公雅负裁鉴又详氏谱所署用人无不当者太宗即位迁尚书右仆射卒赠司徒谥文献士防庻有献纳缙绅属目奏议輙焚其藁家人无见者子履行居母丧毁甚太宗谕使强食尚东阳公主官益州大都督府长史】高冯【字季辅以字行蓨人居母丧以孝闻贞观初拜监察御史弹治不避权要转中书舎人列上五事帝称善进太子右庶子数上书言得失辞极切至帝赐钟乳一剂曰尔进药石之言朕以药石相报后为吏部侍郎善铨序人物赐以金背镜一况其清鉴迁中书令进爵蓚县公卒谥曰宪】张士衡【瀛州乐寿人九嵗居母丧哀慕遇礼博士刘轨思竒之授以诗礼仕隋为余杭令唐兴士衡教授郷里太子承干慕风迎至太宗擢崇贤馆学士数规太子过失不能用太子废罢归子大累迁中书舎人垂拱中博士周悰请立武氏庙为七室唐庙五大隠奏言不可武后不巳伪聴之时皆服其况正不诡从有大臣体终礼部侍郎】李安静【纲之孙兄安仁永徽中为太子左庶子太子忠废还邸僚属奔散独安仁泣拜而去安静天授中为右卫将军武氏革命羣臣皆劝进安静独无所请及収系狱来俊臣问状安静曰正以我唐旧臣杀之可也俊臣诬杀之防昌中赠太子少师自纲五世同居安仁安静复以义烈闻世称李氏不衰】袁恕巳【沧州东光人任累司刑少卿知相王府司马与诛二张又从相王统南牙兵备非常以功中书侍郎同中书门下三品封南阳郡公将作少匠杨务防者以工巧进恕已恐其启游娱侈丽之渐力请于中宗斥之拜中书令特进南阳郡王罢政事后流环州武三思遣周利杀之谥贞烈】王晙【沧州景城人少孤好学擢明经第厯殿中侍御史景龙末除桂州都督州人立石颂徳进陇右羣牧使吐蕃寇临洮率所部迎击大败之进并州都督长史讨突厥有功迁朔方行军大总管封清源公累拜兵部尚书同中书门下三品充朔方军节度大使卒赠尚书左丞相谥曰忠烈晙气貎伟特时谓熊虎相感慕节气有古人风其接下肃壹吏人畏爱始二张之诬魏元忠晙独上疏申治卒后信安王祎讨奚于幽州告防言战时咸见晙与部将麾赴敌帝乃遣使祭于庙进诸子官】刘长卿【字文房河间人开元间进士官至随州刺史有诗集十卷行于世】邢君牙【瀛州乐寿人少从军以战功厯果毅折冲郎将代宗时以扈从功累封河间郡公徳宗出奉天李晟率君牙倍道赴难晟入朝代为鳯翔节度使吐蕃嵗犯邉君牙劝耕讲战以为备戎不能侵卒赠司空】袁高【恕巳孙字公颐少慷慨有节尚擢进士第累迁给事中徳宗将起卢杞为饶州刺史髙当草诏见宰相言不可别命舎人作诏诏出高执不下奏曰为相诬下罔上使陛下越在草莽羣臣愿食其肉陛下赦不诛止贬新州今复拜刺史诚失天下望又力争帝前请前死翌日帝遣使慰高曰卿言切至巳如奏宪宗时赠礼部尚书】高瑀【蓨人少沉邃喜言兵释褐右金吾胄曺军迁陈蔡二州刺史宰相裴度韦处厚以瑀治陈蔡素有状乃拜忠武节度使瑀寛和所至称治士人懐之】高重【士防五世孙以明经中第敬宗慎置侍讲学士重以简厚惇正与选再擢国子祭酒文宗好左氏春秋命分列国各为书成四十篇与郑覃刋定九经于石出为鄂岳观察使以美政被褒卒赠少保】封敖【字硕夫兾州蓨人元和中进士为李徳裕所器累官翰林学士属辞赡敏语切而理该武宗使作诏慰邉将曰伤居尔体痛在朕躬帝善其辞赐以宫锦大中时厯平卢兴元节度使平寇有功仕终尚书右仆射】张濬【字禹川河间人以处士荐为度支员外郎黄巢乱僖宗召拜谏议大夫王铎奏署都统判官时王敬武在平卢累召不肻应濬往説之责以君臣大分敬武即引军从濬而西贼平累拜同中书门下平章事干宁中以左仆射致仕刘季述乱濬徒步入洛泣谕张全义谋王室之难朱全忠胁昭宗东迁畏濬构他镇兵使全义杀之】宋李罕澄【阜城人七世同居汉干祐三年诏改乡里名及旌其门闾太平兴国六年长吏以汉赐诏书来上复旌表之】卢懐忠【河间人少有膂力善骑射周显徳初监沂州军以所部破海州功居多郎州军乱宋太祖遣懐忠使荆南还奏曰继冲甲兵虽整而控不过三万年谷虽登而民苦敛观其形势日不暇给即以懐忠为前军步都监荆湖平以功迁内酒坊使】王继升【阜城人性谨愿太宗藩邸时信任之即位累迁泉州兵马都监讨平游洋洞民召领诸道水陆运事号为称职子昭逺形质魁伟有膂力从征太原为流矢所中血渍甲缕战益急厯官知天雄军卒谥惠和】杨嗣【瀛州人兄信官殿前都指挥使善部分士卒嗣累迁保州团练使时杨延昭方为刺史嗣言尝与延昭为同官转居其上不可愿守旧官帝嘉其让乃迁延昭官嗣与延昭久居北邉俱以善战闻时谓之二杨】高珪【莫州人八世同居真宗时旌表蠲其课调】刘挚【字莘老东光人嘉祐中擢甲科累迁监察御史里行未及陞对即奏论数事及入见神宗问卿从学士安石耶安石极称卿器识对曰臣东北人少孤独学不识安石也上疏言君子小人之分又论率钱助役有十害安石使曽布作十难以诘之且劾挚欺诞懐向背挚即条对所难以伸其説复上疏极言青田均输助役之害谪监衡州塩仓哲宗时召为侍御史疏论蔡确章惇过恶皆罢去又请免常平免后法引朱光庭王岩叟为言官累拜门下侍郎尚书右仆射挚性削直有气节通达明鋭触机輙不为威怵利诱自初辅政至为相修严宪法辨别邪正勇于去恶竟为朋谗竒中贬死新州绍兴初赠少师谥忠肃】龚夬【字彦和瀛州人第进士徽宗时累官殿中侍御史始上殿即抗疏请辨忠邪时章惇蔡忭用事夬首论其恶又论蔡京奸罪于是三人皆去后编管房州绍兴中赠右谏议弟大壮亦有重名夬尝称为畏友】张慤【字诚伯乐夀人元祐进士累迁计度转运使髙宗时为兵马大元帅募兵勤王慤飞挽踵道建议即元帅府印给塩钞以便商旅不阅旬得缗钱五十万以佐军高宗器重之权知北京留守官至中书侍郎卒谥忠穆慤在朝谔谔有大臣节帝毎念之谓慤谋国尽忠遇事敢諌古之遗直也】辽刘景【字可大河间人好学能文初为翰林学士屡直谏不聴景宗即位以景忠实迁尚书宣政殿学士上方欲倚用书其笏曰刘景可为宰相厯武定开逺二军节度使致仕子慎行为北府宰相时上多即宴饮行诛赏慎行諌止之】金许安仁【字子静献州交河人幼孤能自刻苦读书善属文登大定中进士厯翰林修撰同知制诰贾路伯达荐其守道端慤立已纯正超授礼部郎中兼左补阙明昌四年上将幸景明宫安仁与同列疏谏遂罢幸出为泽州刺史作无论十篇上之升汾阳军节度使致仕卒谥文简】许古【字道真安仁子明昌中词赋进士贞祐初拜监察御史宣宗迁汴信任丞相髙琪无恢复之谋古上疏直言诏付尚书省累迁右司谏兼侍御史数上疏言时事时称其直哀宗时以左司諌致仕】刘完素【字守真河间人尝遇异人陈先生饮以酒大醉及寤洞达医术若有授之者乃撰运气要防论精要宣明论虑庸医或出妄説又着素问元机原病式特举二百八十四字注二万余言自号通元处士】明道同【河间人洪武初荐举太常寺观礼郎出为番禺知县性刚毅军卫非礼一切抗弗从民赖以安永嘉侯朱亮祖至数撼同一不为动亮祖兄弟怙势为奸同按治之布政使徐本雅重同同方笞一医未竟本欲急得医遣卒来语令释之同岸然曰徐公乃亦効永嘉侯耶卒为亮祖搆陷死同器宇魁岸奉母备甘防与妻子同粗粝其峭直出于天性既死县民悼惜之】刘敏【肃宁人洪武初举孝防为中书吏尝暮以小车市芦龙江关旦旦载归而后入治事妻织芦为席鬻以奉母或瞷亡以绩帛瓦器遗其家者敏悬于梁后遗者复来卒还之为楚相府録事中书以没官女妇给文臣家众劝其请给以事母敏辞曰事母乃子妇事何预他人及省臣败吏多坐诛敏独无所预帝贤之擢工部侍郎改刑部出为徽州府同知有惠政卒于官】于大节【字守正任邱人天顺进士厯御史出按畿辅寇掠永平中官漫言追击出境大节劾其罔再按湖广因地震疏陈时政缺失八事辞甚切忤宪宗意左迁鹤庆推官累官浙江山东按察使并着政声大节素矜名检薄嗜好仕宦三十年始终一操时人称贤吏者必首大节云】黄文【任邱人生四嵗父经商出越四十余年不归文既以诸生贡入国学询知父在邓州奔赴遍访得之迎归与母完聚孝养偹至天顺中旌表】周东【字伯震阜城人成化进士厯官大理寺少卿命勘事陕西寘鐇之变殉节死】孙博【字约之景州人成化进士授兵科给事中防论汪直设西厰擅作威福直大怒召博厉声诟之博不为屈官终山西佥事】李旦【字启东献县人成化进士授刑部主事因星变上陈十事曰正君心亲宗室制宦官惜名器絶珍玩别贤】
　　【否抚流移恤畿甸整邉防纳谏诤言并切直忤防贬镇逺通判未防卒】马中锡【字天禄故城人父伟为唐府长史以直谏忤王械送京师中锡方幼奔诉讼寃父竟得白成化中登进士授刑科给事中万贵妃弟通骄横再疏论列两被廷杖嘉祥公主侵畿内田戡还之民又劾太监汪直汪直怒使人诇之无所得乃止累迁右副都御史廵抚宣府辽东入为兵部侍郎忤刘瑾勒致仕寻斥为民瑾死起抚大同中锡居官亷所至革弊任怨正徳六年大盗刘六等起以中锡为右都御史统禁兵南征下令招抚贼势甚炽被逮死狱后追复原官】张炜【字汝器景州人成化进士擢御史治时累迁右副都御史巡抚宁夏有威名生平端谨自守不置生产终漕运总督】屈伸【字引之任邱人成化进士授给事中治时湖广大饥请遣大臣发廪蠲逋减田租平寃狱黜贪残罢不急役弛山泽禁帝郎付抚按行之时帝视朝颇晏塞上数有警请帝励精庶政又劝时御便殿延见羣臣帝纳焉伸在諌垣久识大臣体守正议侃直不阿未及迁而卒】廖纪【字伯纲东光人治进士嘉靖初厯官吏部尚书光禄署丞何渊请建世室祀献帝纪执不可复抗疏争之议竟寝御史魏有本以劾郭勋救马永谪官纪从容为言有本得无谪卒赠太保谥僖靖】杜蕙【字徳馨任邱人正徳进士厯镇江府同知天性孝友四世同居父丧庐墓三年母年九十九得疾蕙年八十二侍奉不懈殁亦庐墓三年卒年九十七】刘元震【字元东任邱人隆庆进士选庶吉士授编修神宗时厯国子祭酒检束诸生置旌善纪过二簿示惩劝因进诗经注疏规讽切至帝嘉纳之累迁吏部侍郎掌詹事府以三殿灾疏言宜建元子和协天人不报性至孝得父母书必南向顿首而后启以母年近百嵗乞养亲归卒赠礼部尚书谥文庄弟元霖万厯进士累官工部尚书时大工繁兴元霖尽瘁拮据耗蠧为清卒赠太子太保】余继登【字世用交河人万厯进士改庶吉士授检讨进右中允充日讲官以讲筵乆辍侍臣无所纳忠与同官冯琦进通鉴讲义傅以时政阙失厯礼部侍郎摄部事请罢一切诛求开采之害民者又请躬祀郊庙册立元子停矿税中官皆不省继登自署部事躬请元子册立冠婚累上不得请末几成疾连章乞休不许卒官谥文恪继登朴直慎宻寡言矣当大事言议侃侃居家亷约病革时拥粗布衾羊毳覆足而已】李桢宁【任邱人万厯进士厯官山西按察使罢归任邱被围佐知县白慧元城守及城破率家众格闘身中数槊而死乾隆四十一年赐谥忠烈】贾太初【河间人崇祯进士授襄阳知县罢归十五年　大兵破城太初死之乾隆四十一年赐谥莭愍】范景文【字梦章吴桥人幼负器识登万厯四十一年进士授东昌推官以治行高等擢吏部主事厯文选郎中魏忠贤魏广微用事景文虽与同乡不一诣其门亦不附东林孤立行意而已视事未弥月谢病去崇祯初累官南京兵部尚书屡遣兵戌池河浦口援庐州扼滁阳有警輙发节制精明熊文灿之抚献忠景文极言献忠叵测卒如其言杨嗣昌夺情辅政黄道周防交谏防罪景文论救亦削籍十六年起工部尚书寻兼东阁大学士李自成渐逼有请帝南幸者命集议阁中景文曰固结人心坚守待援此外非臣所知都城陷赴双塔寺旁古井死　本朝顺治九年】
　　【赐谥忠文】孟兆祥【字允吉交河人天启进士崇祯中累官刑部右侍郎贼薄郡城诏大臣分守兆祥驻正阳门城陷或劝兆祥还邸厉声曰社稷已覆吾将安之仰天号恸冠带望阙拜遂自经死子章明字纲宜甫成进士兆祥语之曰我大臣当死汝未就职可去对曰人生大节惟君与父君父死臣子何生焉亦投缳死兆祥妻吕氏章明妻王氏亦同日缢死　本朝顺治九年】
　　【赐兆祥谥忠靖章明谥曰贞孝】
　　本朝白惺涵【河间人性至孝明崇祯十五年　大兵破河间与其父皆被执将就戮惺涵解衣请代父死情辞哀切军中义之俱得释去后登　本朝顺治己丑进士官至吏部考功郎中】贾锡頴【景州人年十四嵗刼贼王小廷入其家父光彛祖母周伯父光显光祖俱遇害锡頴匿暗处得脱后二年里社为迎神防防者万人小廷以招抚为平人与焉锡頴伺之酒肆乗其酣饮持刀自后刺之洞胸即斩首剖心赴父墓哭奠毕诣官自首有司义而释之时顺治八年也】窦豸【吴桥人善骑射赡力过人顺治初土贼窃发逰击梁某被围豸率壮士二十人驰援围遂解梁因言于有司使练乡勇御贼贼不敢犯后大举来寇豸力战贼围之数重短兵格鬪而死】刘泽厚【字敉安吴桥人年十五随母省外家于河南值流寇陷城负母而逃与贼格鬪身被重创卒脱母于难顺治十六年举进士授江安知县有惠政防十三家余党剽掠至县泽厚身督家丁迎敌遂死于阵赠按察使佥事】张咸【景州诸生幼丧母常趋墓所号泣过者感叹家贫授徒养父体无全衣而亲极甘防性防介有乡人以屋宅值千金相赠者却弗受】王兰生【交河人性纯孝嗜程朱之学康熈五十一年被荐为内廷校书】
　　【钦赐举人及进士殿授翰林院庶吉士累迁至刑部侍郎荐举无私刑狱能察以病卒乾隆四年奉防入卿贤祠】王之鋭【字仲頴河间人少志学以躬行为务兄暴于行父母殁尽据遗产摈之鋭于外无怨色安溪李光地视学畿辅深赏之授以河洛算数音韵之学以选贡入都歴官国子助教性耿介恬退好施与乾隆十七年上询国子耆学祭酒以三人上之鋭与焉】
　　【召见病不能行明年卒于家年七十有九】徐垡【任邱人七世同居内外上下辑睦无间乾隆三十年奉防旌表】
　　流寓宋王伦【莘县人宋建炎初选能専对者以伦充大金通问使往来议和不决最后金迁之河间遂不复遣居六年金欲以为平南三路都转运使伦曰奉命而来非降也金益胁以威遣使来趋伦拒益力金缢杀之】元家铉翁【眉州人宋末官佥书枢宻院事使元被留宋亡旦夕哭泣元欲官之不受改馆河间以春秋教授弟子数为诸生谈宋室遗事或流涕太息元成宗时始放还】
　　列女南北朝魏封卓妻刘氏【蓨人成婚一夕卓官于京师后以事伏法氏在家忽梦卓已死哀泣不辍经旬凶问果至一恸而絶】唐高叡妻秦氏【河间人成为妫州刺史为辍啜所攻州陷叡仰药不死黙啜示以寳带异袍曰降我赐尔官不降且死叡视秦秦曰君受天子恩当以死报贼一品官亦安足荣自是皆暝目不语黙啜知不可屈并杀之】殷保晦妻封氏【封敖孙也名绚字景文能文章草保晦厯校书郎黄巢入长安共匿兰陵里明日保晦逃贼恱封色欲取之固拒诱説万词不答贼怒曰则生不然膏我剑封骂曰我守正而死犹生也终不辱逆贼手遂遇害】宋王昭逺祖母郭氏【阜城人初郭常对昭逺母指昭逺曰此儿有贵相他日必至公侯指昭懿曰此儿俸钱过二万不能胜矣后果如其言】元孙氏女【河间人父病癞十年女祷于天愿以身代且吮其脓血旬月而愈】明陈氏刘氏李氏吕氏陈氏女【俱献县人居单桥陈氏邱希岳妻同弟希嵩妻刘氏希华妻李氏又陈氏妹四姐及弟陈献妻吕氏俱为流贼所掠五人义不受辱相率投水死知县杜珝奏旌其门曰单桥五节】曺氏女【阜城人曺端女名春桃正徳六年流寇陷城被获女言宁死不从即投水贼急援之迫令更衣女怒骂贼忿乱剉之而死时年十五嘉靖十三年知县刘良卿立祠祀之】温氏女【交河人正徳间依伯母刘避流贼难贼见女欲犯之女怒骂贼防女马上女投地不得遂奋手抉贼一目眼晴突出贼痛甚截女十指碎其尸而去】赵见妻陈氏【吴桥人正徳间流贼刘七掠其家见氏美欲犯之氏怒骂众贼强逼氏骂愈厉贼怒支解之】刘氏女【故城人刘钺女名若兰常纳采某姓其家贫避地逺去十余年不相闻钺亦贫甚富室闻若兰姿色欲纳聘若兰自缢于室毋奔救得免开谕百端终不聼仍闭户自经死】王光忠妻杨氏【河间人崇祯壬午河间城破泣语光忠曰妾甘一死以絶君念遂投井死】
　　本朝李文秀妻陈氏【河间府人顺治五年土寇乱执氏欲汚大骂不贼怒鞭其背挟之上马以头触地骂愈厉贼刃之同时许养元之妻孙氏为贼所掠骂不絶口贼抽刀洞其腹死】刘清涟妻王氏【河间府人家贫事姑甚孝姑病防兵变家人争走匿氏独不肯曰姑在牀褥正须奉侍奈何为自全计兵至欲害之具以实告兵环頋嗟异悉散去姑殁日夕哭泣遂至失明同鄊宋登妻许氏奉姑避兵姑被执氏求以身代众怜其孝舎之去孙保拜妻尤氏早寡负姑携子避乱海濵备厯艰苦茹糠籺终身】梁孟冬妻李氏【河间府人夫亡抚孤子臣娶妇郝氏臣早卒郝抚子朝相娶吴氏朝相又卒吴又抚子为甸一门三世俱以节着】范海妻窦氏【河间府人姑同夫他出氏闭户执女红有奸人方应奎与海相识来叩门戸以为海归启户奎见氏美遽逼之氏执杖以拒奎夺其杖强逼不已乃挥菜刀破其头奎怒拾砖击氏脑裂而死奎伏诛】许宗礼妻王氏【河间府人年二十六夫亡家贫孝亲抚孤守节至九十嵗又许明贵妻张氏年二十四夫亡事姑甚孝守节至八十六嵗】徐维福妻陈氏【河间府人夫疾请于翁姑以侄为嗣及夫死嗣不果继母唆其父逼之嫁氏从容不异平日虞哭之夕自经柩侧越数日入殓容貎如生同郡王汝砺妻蔡氏夫亡誓不独生不食而死】张允孚妻刘氏【河间府人允孚贫教授在外死遗子兰生在襁褓姑老且病氏养姑鞠子备厯艰苦及姑殁泣曰曩所以不死者以老姑稚子耳今姑死子长吾更何求遂不食死】王廷栋妻彭氏【阜城人早寡守节至九十三嵗康熈中　旌表】董万财女【交河人年十五未字为镇人宋八逼汚不从被杀事闻　旌表于泊头镇建祠祀之又河间周文学妻李氏宁津陈利常妻陈氏王成贵妻贾氏交河赵二妻曺氏肃宁杨国栋妻郑氏东光马超云妻李氏并以遇强暴逼奸不从被杀康熈中俱　旌表又有交河赵兴妻阎氏席进妻刘氏肃宁傅之玉女忙姐寕津刘士处妻刘氏雍正中皆以死于强　旌表】李嬴妻缴氏【河间人夫亡翁姑邻其少劝之改适氏啮指自誓抚二孤成立乾隆二十五年旌表同县左印恂妻刘氏徐勤学妻全氏齐邦畿妻纪氏李元馨妻朱氏白柔惠妻刘氏董之久妻高氏杨希贤妻卢氏张复礼妻李氏陈玉龙妻薛氏李若麟妻左氏范九思妻梁氏张若行妻左氏林正之妻生氏丁铎妻李氏刘国聪妻董氏方敏政妻岳氏张绍宗妻章氏高进妻马氏孟辉妻孟氏诸生冀北英妻赵氏曺果妻高氏左湛妻刘氏马朝鳯妻邓氏曺三兴妻许氏吴名世妻金氏王朝梁妻衣氏杨曰芳妻李氏李士坦妻张氏张廷瑞妻张氏俱以守节先后　旌表】卢琦妻田氏【献县人琦为诸生早亡无子氏矢志守节孝事翁姑抚嗣成立乾隆三年　旌表同县倪迈方妻刘氏卢镳妻李氏蔡士瑾妻牛氏王立业妾郝氏樊琨妻李氏陈翼妻王氏戈全伦妻窦氏孙之玉妻郑氏刘九荣妻鲁氏李钦妻梁氏赵昆璧继妻孔氏王受爵妻董氏孔毓英妻黄氏刘逺清妻马氏卢林妻苏氏马熿妻牛氏冯国志妻赵氏刘永昌妻李氏赵纯义妻刘氏纪佩妻张氏杨镔妻孔氏俱夫亡守节先后　旌表】厐伸妻王氏【任邱人夫亡或劝之改适氏泣曰夫死翁亡予乂他去其如孀姑弱子何遂矢志终身乾隆二十七年　旌表同县宗之铸妻何氏崔维基妻李氏张桂祯妻卢氏又肃宁县刘企基妻杨氏王泽仁妻葛氏张永爵妻刘氏冬之桧妻韩氏高质照妻邉氏郭懐仁妻邉氏又阜城县韩进智妻王氏路清妻氏周绍宗妻袁氏刘之佩妻及氏刘之兰妻梁氏俱以守节先后　旌表焉】马中嗣妻陈氏【交河人亡夫无子父母欲令他适氏哀泣自誓抚侄为嗣以终其志乾隆三年　旌表同县于愉妻及氏秦忻妻李氏李耀妻刘氏尚承命妻郭氏吴奉钦妻申氏陈谦妻赵氏诸生苏铸妻王氏及焯妻王氏监生傅念祖妻苏氏孟起鲲妻王氏卢世显妻黄氏髙世徳妻谢氏闗钧妻苏氏俱以守节先后旌表】倪徳妻李氏【景州人夫亡姑病氏终身茹蔬祷延姑寿姑病全愈或称其孝感倪廷瑊妻魏氏夫殁继姑性躁急且瞽氏委曲奉养得其欢心均于乾隆二十五年　旌表又赵淮妻张氏曺猷妻萧氏刘培妻张氏梁景贤妻吴氏徳宏妻张氏张张叔程妻刘氏王廷坫妻李氏张□妻曹氏莫廷楷妻苏氏俱以守节先后　旌表】战毫祖妻刘氏【宁津人夫亡事翁姑尽礼抚遗孤登武科乾隆八年　旌表同县常有妻程氏战绍祖妻王氏张成杰妻王氏王棫朴妻尤氏魏致中妻郭氏李廷楫妻赵氏宋兰韵妻范氏又吴桥县谷源浩妻孟氏季崇标妻刘氏季辉妻祝氏祝尚志妻杜氏姜董妻方氏焦维美妻孙氏谢于頴妻骂氏王仑妻石氏齐瑄妻陈氏贞女祁氏王□妻祝氏梁国楹妻张氏王实栗妻谢氏徐子直妻郝氏周云佀妻李氏俱夫亡守节先后　旌表】马钥妻王氏【东光人夫亡无子或劝其改适氏乃剪髪以自矢抚嗣成立乾隆十六年旌表同县孙元中妻李氏马念慈妻曲氏周干妻霍氏马显妻邉氏张士立妻王氏林欣望妻马氏马居仁妻孙氏马慰妻杜氏陈朝用妻庄氏丁英防妻刘氏王印妻赵氏张超凢妻刘氏马雯妻霍氏毕永年妻庄氏王世芳妻马氏赵兆鳯妻张氏庄舒妻吴氏姜淮妻张氏霍万钟妻姜氏蔡王宻妻邱氏贞女王氏路云峨妻侯氏刘彬妻董氏于其缙妻马氏又故城马入朝妻刘氏牟煜妻吴氏马廷惠妻沈氏贾玉韺妻卢氏吴璠妾姚氏俱以守节先后旌表】徐镜妻张氏【景州人素娴妇道事舅姑能尽礼夀至一百二嵗乾隆十八年　旌表又宁津县贡生宋賔王妻尚氏亦寿至百嵗被　旌表】籍氏女【任邱人有族人恃富欲汚之不从自杀乾隆二十七年　旌表同县郭三姐又献县葛朴姐刘永妻齐氏河间县徐大黒妻孙氏东光县朱自明妻陈氏俱遇强不辱致死先后　旌表】
　　仙释汉元俗【居河间数百年饵巴豆云母卖药都市河间王患瘕服之下蛇十余头问其故俗曰此六世余殃非王所招也王家老舍人言父世已见俗俗行日中无影騐之果然王欲妻以女夜亡去后人常见于恒山下】唐俞灵璝【河间人入衡山九真观修道十余年南岳赤君授以回风术行之二十年能坐见天下事如在掌中然自晦不为异后入九疑山仙去】
　　土产黍【府志黍之美者曰耙齿金穗青而长者曰罗裙带】麫【府志故城出善治麫者细若线引之不防颇珍于人】绢【唐书地理志瀛州莫州土贡旧志东光绢明代颇为人所称】棉【府志宁津种棉者防半嵗无大水其利倍入】布【太平寰宇记瀛州产府志出斜文布土布又景州龙华镇所出洁白细好比于吴中】席帽【府志河间出席帽宻致精好价值颇高又出桞箕斗之防唐时土贡桞箱是其遗业也】簟【唐书地理志景州土贡苇簟太平寰宇记定逺军土产水葱席茅簟金夬地理志河间府产蔺席府志产葱荐蒲席又产芦花被蒲花褥】药【太平寰宇记瀛州产蔓荆子莫州产苁蓉金史地理志河间府贡香附子】桃【旧志府界产桃甚大虽熟不红味美肃宁县者尤佳府志云肃宁人种桃为业如艺稼然其佳者曰淋水桃又有宻桃自树落之行未及三里即破味尤甘美深州亦产桃或谓胜于肃宁】香梨【交河县出府志云人谓之交梨其味香脆业者如肃宁之种桃亦产枣小而甘干之以笾实】频婆果　文官果　莲芹菜　菘菜【各处皆有】羊【府志河间民多牧羊者谓之瀛羊言城北郊有瀛水】
　　【以饮羊则肥而不羶】兎【府志地多免唐书地理志河间嵗贡兔皮葢取为笔材】鱼【金史地理志府产干鱼明志河间任邱二县出鱼　按河间为古兖州地桑土既蚕列于禹贡唐宋时河间贡丝贡绢莫州贡绵近来东光阜城诸县虽有绢而皆不中衣服仅堪以饰屏笥故凡旧志所列丝绵等物及寰宇记载瀛莫产人参概不可以为今之土产】












　　钦定大清一统志卷之十六
<史部,地理类,总志之属,大清一统志,天津府图>
<史部,地理类,总志之属,大清一统志,天津府图>
<史部,地理类,总志之属,大清一统志,天津府表>
<史部,地理类,总志之属,大清一统志,天津府表>
<史部,地理类,总志之属,大清一统志,天津府表>
　　钦定四库全书
　　钦定大清一统志卷十七
　　天津府【在　京师东南二百五十里东西距一百八十里南北距三百三十里东至海一百里西至顺天府覇州界八十里南至山东武定府乐陵县界三百里北至顺天府武清县界三十三里东南至山东武定府海丰县界三百二十里西南至河间府交河县界二百三十里东北至顺天府寳坻县治一百六十里西北至武清县治一百二十里】
　　分野天文尾箕析木及虚危元枵之次【府治及静海青县为燕分野沧州以南属虚危之宿为齐分野】
　　建置沿革禹贡冀兖二州之域【府治属冀沧州属兖】周为幽兖二州之域战国为燕齐二国之境秦为渔阳上谷二郡地汉为渔阳勃海二郡地后汉因之晋为燕国章武国及渤海郡地后魏为浮阳章武渤海三郡地分属沧瀛冀三州隋属河间渤海二郡地唐为瀛沧二州地宋金为清沧二州地元因之明永乐初置天津左右三卫为河间府地
　　本朝初设闗置总兵镇守雍正三年改天津卫为州九年又升为天津府领州一县六
　　天津县【附郭东西距九十里南北距七十五里东至海一百里西至静海县界三十五里南至静海县界三十五里北至顺天府武清县界三十三里东南至海一百十里西南至静海县界二十里东北至顺天府寳坻县界五十里西北至武清县界五十里本汉勃海郡章武县及渔阳郡泉州县地唐以后为沧州地元为静海县地置海濵镇明永乐二年筑城置戍三年调天津衞及天津左卫治焉四年又调天津右卫于此　本朝初因之雍正三年改卫为州九年改设天津府以州境置天津县为府治】静海县【在府西南七十五里东西距二百里南北距百里东至海一百六十里西至顺天府大城县界四十里南至青县界四十里北至顺天府武清县界六十里东南至沧州界七十五里西南至青县治九十里东北至武清县界七十五里西北至顺天府霸州治一百二十里本汉章武东平舒二县地宋为清州窝口砦金明昌四年以其地置靖海县仍属清州元至元二年并入防川县寻复置属清州明洪武初改靖曰静七年改属河间府　本朝初因之雍正三年改属天津州九年属天津府】青县【在府西南一百六十里东西距六十七里南北距一百四十里东至静海县界四十里西至顺天府大城县界二十七里南至沧州界九十里北至静海县界五十里东南至沧州界三十里西南至交河县界七十里东北至静海县界四十五里西北至大城县界四十里汉置参戸县属勃海郡后汉省入章武县隋为长芦鲁城二县地唐干宁中置干宁军五代晋天福初地入辽置宁州周显徳六年收复仍曰干宁军并置永安县为治宋初军废属沧州太平兴国七年复置干宁军并改永安县曰干宁熈宁六年省县为镇元符二年复置县崇宁三年又省县大观二年升干宁军为清州政和三年赐名干宁郡五年复置干宁县金仍曰清州属河北东路贞元元年改县曰会川元太宗二年改州曰清宁府七年复曰清州属河间路明初省防川县入州洪武七年废清州为青县属河间府　本朝初因之雍正三年改属天津州九年属天津府】沧州【在府南少西一百八十里东西距一百三十里南北距七十五里东至海一百三十里西至卫河青县界一百歩南至南皮县界三十五里北至青县界四十里东南至山东武定府乐陵县界一百里西南至河间府交河县界七十里东北至海一百三十里西北至青县治七十里秦上谷郡地汉髙帝五年置勃海郡治浮阳县属冀州复汉移郡南皮以浮阳为属县晋因之后魏太和十一年于浮阳县置浮阳郡熈平二年又分置沧州治饶安县隋开皇初郡废于后周所置长芦县置漳河郡寻废十六年又分置景州十八年改浮阳县曰清池大业初二州皆废为渤海河间二郡地唐武徳元年复置沧州治清池天寳元年改景城郡乾元元年复曰沧州属河北道兴元三年置横海军节度使五代梁干化三年改曰顺化军后唐复曰横海军宋亦曰沧州景城郡横化军节度属河北东路金仍曰沧州元属河间路明洪武初始以州治清池县省入属河间府　本朝初因之雍正七年升为直隶州领南皮盐山庆云东光四县九年改属天津府】南皮县【在府西南二百五十里东西距七十里南北距八十五里东至沧州界五十里西至河间府交河县界二十里南至河间府寜津县界五十里北至沧州界三十五里东南至山东武定府乐陵县界七十里西南至河间府东光县界十五里东北至沧州治七十里西北至河间府河间县治一百四十里秦置南度县汉属渔阳郡后汉移郡来治晋因之后魏世祖改郡曰沧水太和二十一年复故东魏移郡治东光以南皮属之隋属渤海郡唐武徳四年属观州贞观元年属沧州长庆二年改属景州太和四年又还沧州景福元年又属景州五代周显徳二年又还沧州宋金元明俱因之　本朝初属河间府雍正七年属沧州九年改属天津府】盐山县【在府南二百六十里东西距八十里南北距一百里东至山东武定府海丰县界六十里西至沧州界二十里南至武定府乐陵县界四十里北至沧州界六十里东南至庆云县界三十里西南至河间府宁津县治一百二十里东北至海一百二十里西北至沧州界二十里春秋齐无棣邑汉置髙城县属勃海郡为都尉治后汉曰髙城侯国晋因之后魏太和中属浮阳郡兴和中分立东西河郡及隰城县武定末罢仍属浮阳郡隋开皇十八年改曰盐山属渤海郡唐武徳四年置东盐州贞观元年州废改属沧州五代宋金元明俱因之本朝初属河间府雍正七年属沧州九年改属天津府】庆云县【在府南少东三百二十里东西距四十五里南北距四十五里东至山东武定府海丰县界三十里西至盐山县界十五里南至武定府阳信县界三十里北至盐山县界十五里东南至阳信县界三十五里西南至武定府乐陵县界二十里东北至海丰县界二十里西北至盐山县治六十里春秋齐北境汉勃海郡阳信县地隋开皇六年分置无棣县仍属渤海郡唐初属沧州贞观元年并入阳信八年复置太和二年改属棣州寻还沧州五代因之宋治平元年徙治东界元初分无棣之半置西无棣县仍属沧州至元二年并入乐陵寻复置明永乐初避讳改曰庆云仍属沧州　本朝初属河间府雍正七年属沧州九年改属天津府】
　　形势东环大海西眺瀛沧枕漳卫之长流倚卢白之重阻北瞻京邑居然屏翰南俯登莱似列几筵【天津防壁记】地当九河津要路通七省舟车【旧卫学记】
　　风俗地当冲要人杂五方【重修分司署旧记】民性淳良俗皆敦朴以农桑为先务以诗书为要领【旧卫志】
　　城池天津府城【周九里十三歩门四外有濠明永乐二年筑　本朝雍正三年奉】
　　【勅重修乾隆二十六年复修】　静海县城【周六里门三濠广二丈八尺　本朝乾隆十二年重修】青县城【周五里门三濠广二丈宋时所筑　本朝乾隆十三年重修】沧州城【周八里门五明天顺五年筑外有濠广四丈五尺　本朝乾隆八年修】南皮县城【周二千三百丈门四明万歴四十二年改筑　本朝乾隆十三年重修】盐山县城【周九里门三外有濠明成化二年筑　本朝康熈九年重修乾隆十三年复修】庆云县城【周四里门三濠广二丈明成化二年土筑　本朝顺治康熈间重修乾隆十四年复修】
　　学校天津府学【在府治东南即旧卫学明正统元年建　本朝雍正十一年重修入学额数二十五名商学十五名】天津县学【在府学西　本朝雍正十二年建入学额数十八名】
　　静海县学【在县治东南明洪武初建入学额数十八名】青县学【旧在城内明洪武四年移建县东卫河西岸万歴十三年又改建于旧学西入学额数十五名】沧州学【在州治东南明洪武初建　本朝顺治中屡修入学额数十五名】南皮县学【在县治东南元至元三年建　本朝顺治中重修入学额数十二名】盐山县学【在县治西北明洪武九年建　本朝顺治九年重修入学额数十五名】庆云县学【在县治东南明洪武六年建本朝康熈中重修入学额数十二名】问津书院【在天津县治　本朝乾隆十六年建又三取书院亦在县治康熈四十八年建乾隆二十八年重修又静海县有瀛海书院乾隆二十一年建沧州有沧曲书院乾隆二十三年建盐山县有香鱼书院乾隆三年知县金昌世建其余各州县皆有义学】
　　户口【原额人丁三万二千七百九十九又滋生丁二千六百四十二】
　　田赋【田地四万九千四百十四顷六十畆零共徴银十万九千七十三两五钱二分零米折七千八百九十石六斗零豆四百六十四石五斗六升零】
　　山川中山【在青县南二里山岩髙耸悬瀑数十丈今俗呼为髙土冈】西山【在青县西南五里四周髙峻其顶平衍昔人尝立砦于此】条山【在沧州城北三里　按旧志谓唐阳城所隠今攷城所居中条山在蒲州此中山在青县条山在沧州二山牵合并称与彼无渉旧志不可从】大小台山【大台山在南皮县北小台山在其东北按金史地理志南皮县有大小台山河间府旧志谓在沧州者非也】箧山【在盐山县东郦道元水经注浮水东迳箧山北魏氏土地记曰髙城东北五十里有箧山长七里隋书地理志盐山有箧山乐史太平寰宇记箧山一名峡山在县东南四十里】盐山【在县东南八十里隋书地理志盐山县有盐山顾祖禹方舆纪要晋叚匹防为石勒将石越邀败于盐山即此】濶山【太平寰宇记在盐山县东南九十里郡国县道记曰此山即盐山并低小无峯峦树木旧志县东南境止三十五里无盐濶二山即境外亦无之】骝山【在盐山县东北七十里接山东海丰县界一名小山】老乌山【在庆云县大平寰宇记无棣县有老乌山县志起县治东南由学宫跨文运井左縁城趾蜿蜒一里余至于鬲津北岸】长城岭【在庆云县南四十里又有卧龙冈在县东南二里鬲津河中】五龙岗【在南皮县南五十里相传神女产龙处有卧儿台拖裙岭过街楼下有龙湾又有覆盆井在岗下姚材】勃海【在天津县东一百二十里南至盐山县东北接山东海丰县界又北经沧州青县静海至府东诸川滙入处折东北接顺天府寳坻宁河二县界古曰勃海应劭曰海之旁出者为勃汉置勃海郡以此　按天津旧称海鳬东连旅顺南控登州庙鳬为重溟门户中复有沙横亘如阑洋顺非乘潮不能进故明季倭防从未敢至天津元时海运皆由东直沽入口至明永乐中始罢　本朝瀛海恬波梯航重译康熈中　盛京嵗歉自津转粟不三日而即逹近则　盛京粮羡值平估贩者云集津门矣乾隆三十二年皇上廵幸天津有】
　　【御制观海诗纪其事】南运河【即卫河自河间府东光交河二县流入迳南皮县西又北迳沧州城西又北入青县境滹沱旧河及老漳河自西来会之又北迳静海县城西又北流至天津县西折而东北与子牙河北运河合曰三岔河又东流入于海即古清漳二水所合流也唐宋以来谓之永济渠水经注清河自东光县东北迳南皮县故城西又北迳北皮城东左会滹沱别渎又东北浮水故渎出焉又北迳浮阳县故城西又东北滹沱别渎注焉谓之合河又东北过邑北水出焉又东北过乡邑南又东北迳□姑邑南又东北迳穷河邑南东北至泉州县北入滹沱又东迳溧防邑故城南入于海又曰衡漳迳连城县左防滹沱别渎又东北入清河谓之合口又迳北皮亭浮阳县章武县故城西枝渎出焉谓之濊水东北迳参户亭北又迳东平舒县故城南又东北分为二水一水右出为淀一水北注滹沱谓之濊口清漳乱流而东注于海太平寰宇记永济河在清池县西三十里自南皮来入干宁军亦呼为御河又御河在干宁县南十涉从沧州流入又东北一百九十里入潮河合流向东七十里于独流入口海金史地理志南皮清池防川三县皆置河仓旧志衞河自沧州以下本西汉时大河所经东汉以后为清漳二渎所经清时开为永济渠宋皇祐初河合永济渠仍为大河所经南渡后大河南徙而卫河如故金元以来皆漕运所经也张希良河防考天津运河北自武清县界三岔河起南至东岸南皮县西岸交河县界止歴天津静海青县沧州共三百四十五里　本朝乾隆二年以后屡经疏治増筑堤坝其兴济防地两减河所以分运河盛涨亦节次修濬使畅流无滞工程详见后条乾隆三十年复以青县之鲍家嘴为旧滹沱河老漳河黒龙港诸河及故城景州阜城东光交河诸州县沥水所归毎当南运河盛涨时鲍家嘴不能下注反虞运河之倒灌而西乃于青县之十里洼开挑引河由新河口下入于千金泊归子牙正河其鲍家嘴仍建石闸一座视内外水势盈缩以时啓闭于是旁流无壅运道益安】北运河【在天津县北亦名白河即潞河也自顺天府武清县流入至县北三岔口与南运河防详见顺天府】子牙河【即滹沱下流自河间府献县西南分流入静海县与大城分界以经子牙村得名又东北流入天津府城北与南北二运河防为三岔河入海河归海旧志一名盐河又名沿河　按于牙河自大城县之张家荘下至王家口正支分流其修濬工程详见顺天府志至王家口以下向与淀通易致淤塞乾隆十年自王家口之北荘儿头起筑格淀隄东属于天津之红桥以隔别之使大河别由陈家泊改溜东行乾隆三十二年皇上廵幸天津相复河淀以荘儿头西至三滩里为子牙入淀旧道今河水北趋而淀水徃徃南溢为患因】
　　【命接筑淀隄十六里余西属于千里长隄自是清淀浊流更无侵溢之患矣】滹沱河【自河间府献县之完固口分流出单家桥东行经青县南七十里之杜林镇与老漳河防至鲍家嘴入南运河为之合河口雍正四年以浊流淤运塞完固口使滹沱专由臧家桥东流为子牙河而故道遂为无源沥水所归近年屡经濬治　按汉志滹沱河从河东至文安入海太平寰宇记髙阳奠县大城文安皆为濬沱所经盖古滹沱经流本在河间西北合易水而东今子牙河自献县分流由文安大城而东其上流虽南徙而下流则与古合乃滹沱正流也其自青县西南来合漳河者乃乐成之滹沱别河旧以子牙为支水而入漳之别渎反为之正流乃沿袭之误又旧志谓水经注独缺滹沱今按水经虽无滹沱之目而浊漳易巨马诸篇中往往互见且滹沱大川见于周礼礼记桑经当自为一篇载考太平寰宇记于蒲津滋水白马渠大浦淀各条下凡四别水经皆有滹沱之文而今本水经注无之可知水经原有滹沱水篇宋初尚存而其后防佚尔竟谓桑郦独缺此水亦非也】漳河【自河间府交河县界来至杜林镇与滹沱旧河合又北至青县南二里鲍家嘴合乎南运河其合处曰岔河口亦曰权河口水势汹涌濶数十丈按漳水自山东邱县分流一北行至冀州合滹沱所谓新漳河也一东北行至青县合滹沱入卫所谓老漳河也今自上流改由舘陶入卫二支皆微又按水经注衡漳水自建成东北合清河唐书薛大鼎为沧州刺史衡漳二渠污潦水不为害地理志清池县西四十里有南漳河二显庆元年筑西北六十里有漳河东隄开元十年筑大平寰宇记衡漳水在废干符县西六十里皆在今沧州界内旧志谓今漳水自交河东北入青县不经州界以州西至卫河青县界仅一百歩故属青县非水道有改也】减水河【有二一在沧州南十五里曰砖河以近防地镇今亦呼防地减河一在青县南故兴济县曰兴济河皆明治中开以泄卫河泛溢之水乆堙塞　本朝雍正四年重濬砖河一百二十里兴济河九十里各建滚水石坝引水分入海港沧青水势借以宣居民赖之乾隆二年以后屡经疏导建置坝闸今泛员专司啓开以防运阿阻浅三十二年皇上复命重加修筑一律疏通俾运河益收分泄之利焉】清河【在青县西南五十里又有湛河泗河共三河皆无源为交河县雨潦泄水之渠北至杈河口南二十里鱼儿荘注于南淀】黒龙港河【在青县西有三上流自献县完固口循滹沱故道而东北入新河口为西支稍东者为中支又东者为东支宋史河渠志縁邉诸水东起沧州界距海岸黒龙港西至干宁军沿水济河合破船淀灰淀方淀为一水衡广一百二十里纵九十里至一百三十里县志黒龙港河在县西十五里又马家桥河在县西八里胡家店河在县西十里三河俱无源乃河间献县水涝所泄入者至县北十里黒空城村滙而为一　按滹沱河自雍正年间改由臧家桥东行黒龙港三支皆防仅为献县一帯水所滙归惟中支尚堪引导近年将东西二支大加防濬又于十里洼开桃引河使上游沥水导入东支其下游自新河口疏导畅流培筑东西两堤下注千金泊复开引河二道穿独流叠道归入子牙正河】大河故道【在府南自河间府东光县流入经南皮沧州青县静海而逹于天津此西汉时大河入海之道亦即宋时河合永济渠北流之道也汉书地理志河水至章武入海水经注大河故渎东北至东光故城西而北与漳水防又淇水注云清河自东光县又东北右防大河故渎又东北迳南皮浮阳二县西漳水注云卫漳水东北过章武县西又东北过平舒县南东入海盖西汉以前河自东光北自章武漳卫皆合之以逹海水经注所谓清漳二渎河之旧道也王莾时河东徙干乘其故道遂为漳卫所占至宋皇祐元年河至澶州合永济渠北流入海即今卫河所行之道也宋史河渠志黄御河北行入独流砦东经干宁军沧州等入砦邉界直入大海其近海口濶六七百歩深八九丈三女砦以西濶三四百歩深五六丈独流砦即静海县北之独流口海口今直沽入海之处也其在今南皮盐山庆云及山东海丰诸县界者乃宋嘉祐中二股河东流之故道宋史河渠志初啇胡决河自魏之北至恩冀干宁入于海是谓北流嘉祐入年河流派于魏之第六埽遂为二股自魏恩东至徳沧入于海是谓东流熈宁初议者专欲导东流闭北流元丰四年河复注于御河于是北流盛而东流闭元符二年河大决于内黄于是并势北行而东流遂絶河间府志宁津县古黄河堤在县西三十里东北入南皮界盛谓即鬲津河故道庆云县志古黄河自南皮由盐山孟家店至庆云县黒牛王店又东迳海丰境逹于海即古无棣河或谓即宋时二股河故道也又按禹贡导河又北播为九河同为逆河入于海孔安国传同合为一大河名逆河而入于勃海汉书地理志勃海郡莾曰迎河南皮县莾曰迎河亭太平寰宇记迎河在清池县西南二十三里从南皮来説者谓迎河即逆河古时九河至南皮县界合流今天津北之直沽谓众流所归潮汐迎之则逆行而上疑即所谓逆河上至沧州南皮以会九河盖直沽即逆河入海之处东光南皮之间乃九河防流之始也】九河故道【在府南沧州诸县界一曰徒骇河在沧州西唐书地理志清池县西五十里有徒骇河堤永徽三年筑宋史河渠志元符三年张啇英请开木门口泄徒骇河东流是也一曰胡苏河自河间府东光宁津流入入经南皮沧州庆云入山东海丰界李吉甫元和郡县志胡苏河在饶安县西五十里太平寰宇记一名赤河其水赤浑色在无棣县西三百步自饶安县来一百里入海旧志在庆云县西南十二里流经分水镇东北十三里与鬲泮河合是也一曰鬲津河在南皮庆云盐山三县界南皮县志河在县东南四十五里又东迳庆云县金史地理志无棣县有鬲津河庆云县志自山东乐陵县流入又东北经盐山县崔家口又东入海丰县界又县西南三里有汊河即鬲津之支流县西五里有纪家河亦流入鬲津河又沧州志有覆釡河在庆云县南二十二里即钩盘北派自乐陵县流入又东入海丰县界金史地理志南皮县有洁河明一统志在南皮城外十余歩又太史河在县治北又庆云县志有马颊河自乐陵县流入经分水镇至县城东南隅入鬲津河又有笃马河在县南三十里即禹贡简河也　按九河之説诸家不一汉书沟洫志成帝时许啇言古説九河之名有徙骇胡苏鬲津三河今见在成平东光鬲界中汉时近古止得其三唐人遂得其六欧阳元舆地广记又得其一故昔人以为皆似是而非孔頴逹尚书疏据许啇言谓尔雅九河之次从北而南既知三河之处则其余六者马颊太史覆釡在东光之北成平之南简洁钩盘记东光之南鬲县之北其河填塞时有故道今河间弓髙以东至平原鬲津徃徃有其遗处于钦齐乘谓衡漳即徒骇清沧二州之间有古河堤数重太史等河当在其地沧州之南有大莲淀西逾东光东至海即胡苏河淀南之西无棣县百余里间有大河沙河即简洁河东无棣北有防河即钩盘河濵州北有士伤河即鬲津河旧志多采其説然亦未可尽信至今庆云海丰不过隋无棣一县之地近志所载遂有六七其附会可知然徒骇胡苏鬲津自属有防则其余六河故迹相去当不逺】
　　【圣祖仁皇帝御制论九河故道折羣籍谓指在济南者过南指在水平者过北当不出今沧景二三百里间而逆河入海亦在今天津之直沽昔之聚讼无稽始有定论矣】古界河【在静海县西北亦曰潮河古为滹沱易水巨马三水滙流处自文安县流入合南运河宋辽以此河为界故名今文安大城之水皆会于武清县三角淀入白河不入南运河矣】浮河【在沧州东南又东入盐山】
　　【县界水注浮水故渎首受清河于浮阳县界东北迳髙城县之宛乡城北又东迳章武县故城又东迳箧山北又东北迳桞县故城南又东北迳汉武帝望海台东注于海应劭曰浮阳县浮水所出今无水矣唐书地理志清池县东南二十里有渠注毛氏河东七十里有渠注漳并引浮水皆刺史姜师庆开又县南十五里有阜河堤大平寰宇记浮水源自东光县分界永济渠分出东北流经沧州南十里又北经州城东一里又东流入于海又有迎河在清池县西南二十三里从南皮来分漳河入浮水旧志浮水在沧州东南五十四里盐山县东北百里】屯氏河【在沧州南自南皮流入又东入盐山县界汉书地理志屯氏河东北至章武入海顔师古曰屯音大门反隋室误以为毛氏河唐书地理志南皮古毛河自临津经县入于清池开元十年开大平寰宇记毛河在清池县西南五十七里从南皮来又呼为棣河又屯氏小河在盐山县南十歩东北流入海】无棣河【自南皮县流迳沧州南又东迳盐山庆云二县入海丰县界水经注清河自东光又东北无棣沟出焉东迳南皮县故城南又东迳乐亭北又东迳新乡城北又东分为二渎又东迳乐陵郡北又东迳宛乡故城南又东南迳髙城县故城南与枝渎合枝渎上承无棣沟南迳乐陵郡西又东南迳千童县故城东又东北注无棣沟无棣沟又东北迳盐山东北入海元和郡县志无棣河在饶安县南二十里唐书地理志清池县西南五十七里有无棣河开元十六年开又无棣县有无棣沟通海隋末废永徽元年刺史薛大鼎开太平寰宇纪无棣河一名赤河在饶安县东南四十里东流经无棣县南又东与鬲津沽沟合而入海旧志有古河自南皮县流经盐山县南四十里又东迳庆云县北十二里又东至崔家口与南津河防经海丰县入海从即无棣河或以为即古黄河也】明沟河【在沧州西唐书地理志清池县西四十五里有明沟河堤二皆永徽三年筑】阳通河【在沧州东南唐书地理志清池县东南十五里有阳通河开元十六年开又县南十五里有阳通河堤亦是年筑】石碑河【在沧州砖河之南自蔡家洼东北流经旧沧州与砖河会长一百五十余里此河无源为境内沥水所归乾隆十三年动帑开濬寛深于是各洼之水得所容泄无泛溢之患又大莲淀在石砖河东南寛二十余里虽旱不涸鱼蒲之利居民頼焉】献河【在庆云县南本名陥河齐乘东无棣县北有防河濶数里西通徳棣东至海旧志在庆云县南三十里即宁津县土河之下流自乐陵县流入分南北二派南派入霑化北派由庆云至海丰为谷山前土河口入海按此河齐乘以为即钩盘河县志以为即笃马河之别名又谓即禹贡简河恐皆无防】直沽【在府城北南则衞河合南路之水北则白河受北路之水西则丁字沽受三角淀之水皆至城东北三岔口合流东注旧名小直沽其东南十里曰大直沽地势平衍每遇霖潦羣流涨溢茫无涯涘故有大直沽之名又东南百余里为大沽口众水由此入海即杜佑通典所云三防海口也新志直沽今亦谓之海河南北运淀河之防流也自天津东北三岔口迄大沽口长一百二十里】西沽【在天津县北三里子牙河入北运河处也其上流为大清河又丁字沽在西沽北清河入运河纵横作丁字形故有是名自此逹北运河长四十里淀水浩淼至是始有涯岸故又名曰河头乾隆三十二年皇上廵幸天津回】
　　【銮经临西沽阅视有御制诗】咸水沽【在天津县东南六十里即古豆子防也隋书大业十二年厌次人格谦为盗在豆子防中王世充破斩之萧徳言括地志自渤海至平原其间滨海之处土人多谓之豆子防罗氏曰河间之豆子防今咸水沽是也东去海四十里地斥卤广数十里静海县志咸水沽在县东一百二十里乃出海要地本朝乾隆四年咸水沽开引河一道逹大韩家荘巨葛荘诸处宣泄大泊及秋漠港之积水使归海河并建有闸座以时宣节二十九年总督方观承以咸水沽地势本髙不虞海潮倒灌奏请改石闸为水桥其引河则屡经疏濬俾资利导焉】葛沽【在天津县东九十里相去十里曰新河又曰大沽长四十余里明天顺初议开海滨二沽以通蓟州运道即此又东为郝家沽合大沽流入海】明月沽【在庆云县东北七十里胡苏鬲津诸水滙聚于此为滨海产盐之所】平鲁渠【在沧州北元和郡县志在鲁城县郭内魏武北伐匈奴所开太平寰宇记在废干符县南二百歩】刘公渠【在盐山县西南五十里县境旧承无棣沟下流大小羣川悉附入海无棣沟塞每患泛溢明万歴四十二年知县刘子諴自县西南开渠至县东南四十里髙家湾合古黄河入海今复堙】李彪淀【唐书地理志清池县西五十里有李彪淀东堤永徽三年筑旧志在沧州西南十里】塌河淀【在天津县东北四十里起宁河县迄天津攩道沽周百里为北运河筐儿港减水容蓄之地　按天津诸水在运河北者以塌河淀为归海其下游由贾家沽陈家沟二河入海河归海嵗乆淤塞雍正六年乾隆九年屡加疏濬其西又有贾家口河亦以泄塌河淀之水与陈家沟滙流入海河乾隆十一年并经桃濬寛深使淀水畅流无盈溢之患】盘古沟【在青县南为黒龙港东支及滹沱故道所经又受上游无源沥水运河每不能容乾隆三十年于此濬河筑堤使东支畅达于中支而滹沱故道之水亦得资分之利九域志谓干宁县有盘古沟水深三丈大旱不涸者即此】尹儿湾【在天津县东明永乐六年陈瑄总督海运创百万仓于直沽尹儿湾筑城置卫今去城八里有运粮河旧自海口达尹儿湾之运路也】黒龙湾【在盐山县南十八里河间府志有土台髙丈许上建龙王庙夏秋积水成川】西泺【在青县东南废兴济县西南东西横亘凡十余里南北二十余里秋水四至一望无际】三堂泺【在沧州北宋史河渠志熙宁六年命屯田使阎士良专修朴椿口増灌东塘淀泺先是沧州北三堂等塘泺为黄河所注其后河改而泺塞程昉尝请开琵琶湾引河水而功不成至是士良请堰水絶御河引西塘水灌之故有是命旧志今堙废无考】仵清池【在沧州东南元和郡县志在清池县东南十五里太平寰宇记在县东南十九里水澄味咸未尝枯涸欧阳元舆地广记浮阳城南有大莲淀魏延兴二年淀水溢注破仵清村因潴为池池内时冇鲻鱼言与海潜通齐乘今曰大梁五龙堂元至元丁亥重濬州志堂有八角井每大旱祷雨辄应】萨摩陂【在沧州北元和郡县志在长芦县北十五里周廻五十里冇鱼蒲之利】独流口【在静海县北二十里太平寰宇记御河合潮河东北至独流口入海　按九域志宋史河渠志皆以独流口为御河入界河之处太平寰宇记则以为御河入海之处葢入海处其东口也又明统志有独流河在兴济县北至静海县四十五里】马家口【在天津县东南一里许南淀之水又冦家口在县南十里许通水淀之利】郎儿口【在沧州南接南皮县界元史河渠志延祐三年沧州民告往年御河水溢万户恐伤其屯田筑塞郎儿口故水无所泄浸民田庐乞遣官疏辟四年都水监遣官相视郎儿口及下流故河至沧州三十余里乃减水故道名曰盘河令开郎儿口増濬故河决积水由沧州城北达滹沱河以入海旧志郎儿口在州南四十里去南皮县东北四十五里今名邱淀俗呼为蔡家洼】毛公井【在旧沧州城内东北隅唐书地理志清池县有甘井开元二十年县令毛某母老苦水咸无以养县舍穿池涌泉而甘民谓之毛公井】
　　古迹漂榆故城【在天津县北晋咸康四年石虎遣其将桃豹王华帅舟师十万出漂榆津即此水经注清河东迳漂榆邑故城南俗谓之角飞城赵记云石勒使王述煮盐于角飞即城异名矣魏氏土地记曰髙城县东此一百里北尽漂榆东临巨海民煮海水借咸为业即此城也清河自是入于海】参户故城【在青县南汉元朔三年封河间献王子免为候国属勃海郡后汉省水经注濊水东北迳参户亭应劭曰平舒县西南五十里有参户亭故县也世谓之平虏城元和郡县志参户故城一曰木门城在长芦县西北四十里太平寰宇记在县西北四十六里舆地志云中有大树因名木门旧志木门镇在今县西南三十里葢以故城得名】干宁故城【今青县治通鉴唐光化三年朱全忠遣葛从周围刘守文于沧州刘仁恭救之营于干寕军从周逆战于老鵶堤大破仁恭又五代周显徳六年上至干宁军辽宁州刺史王洪举城降胡三省通鉴注军在沧州北一百里葢干宁间始置此军也辽置宁州于此太平寰宇记干宁军本古卢台军城后为冯桥镇临御河之岸接沧霸二州之界幽州割据升为寕州周显徳六年收复却为干寕军仍置永安县在城下太平兴国七年改为干宁县其卢台军古城在御河南七十步周二里基址犹存舆地广记干宁县本永安县之范桥镇也】沧州故城【在今沧州东南汉置浮阳县以在浮水之阳为名后汉建武十五年封刘植兄歆为侯国属勃海郡后魏太和十一年改署浮阳郡属瀛州景明初罗并章武熙平二年复置郡属沧州后移郡治饶安以浮阳属之隋开皇十八年改名清池因仵清池得名唐武徳元年移沧州来治其年州移饶安四年以县属景州五年属东盐州贞观元年复自胡蘓移沧州来治宋金元皆以清池为州治明初始省入州又徙州治长芦明统志沧州故城在今州东南四十里旧志一名卧牛城亦名狮子城】长芦故城【今沧州治本汉参户县地后周大象二年置长芦县以水为名隋初于县西北三里置漳河郡以县属之郡寻废十六年置景州大业三年废属河间郡唐武徳四年又置景州五年置总管府贞元年州废属沧州旧治永济河西开元十四年大雨漂没十六年移治河东一里宋干徳二年废入清池后复置熙宁四年又省为镇入清池明永乐初移州治于此】饶安故城【在沧州东南汉置千童县元朔四年封河间献王王子担为侯国属勃海郡后汉灵帝改置饶安县晋仍属勃海郡后魏属浮阳郡熙平二年置沧州治此后又为浮阳郡治隋开皇初郡废大业初州废仍属渤海郡唐武徳元年移治故千童城仍移沧州治焉六年州移治胡蘓以县属之贞观十二年移治故浮水城此城遂废元和郡县志饶安县北至沧州九十里即秦千童城始皇遣徐福将童男女千人入海求蓬莱置此城以居之故名金史地理志清池县有旧饶安镇即此南皮县志饶安故城在县东南八十里　按水经注元和郡县志此城本在旧沧州南南皮东南盐山西南乐陵西北界太平寰宇记以千童城在无棣县舆地记谓之丱兮城在盐山东北旧志又以为在州东北皆误又按后汉志无饶安县前汉志注水经注皆引应劭曰灵帝改曰饶安元和郡县志谓即千童城则饶安与千童即是一城而旧唐志太平寰宇记皆云唐武徳初移治故千童城疑是灵帝时改置本非一城或唐以前尝移治也】浮水故城【在沧州东隋开皇十六年分髙城县置大业初仍省入沧武徳五年又置属东盐州贞观元年省十二年移饶安县治此属沧州宋熙宁四年省为镇入清池金史地理志清池县有新饶安镇即此府志浮水故城在州东五十里　按此城自贞观中为饶安县治元和郡县志太平寰宇记皆以饶安为在州南九十里然考浮水东北流未尝南出当从府志在州东为是其在州南者则故千童城也】定县故城【在沧州东南汉元朔四年封齐孝王子越为候国初属勃海郡后汉省水经注屯氏别河迳重合县又东北迳定县故城南地理风俗记曰饶安县东南三十里有定乡城故县也】干符故城【在沧州东北汉置曰章武县文帝后七年封窦后弟广国为侯国属渤海郡魏志嘉平元年杜恕徙章武郡葢魏初置郡也晋移郡治东平舒以县属之后魏太和十一年改属浮阳郡髙齐省隋开皇十六年改置鲁城县属河间郡唐武徳四年属景州贞观元年改属沧州元和郡县志县南至州一百里太平寰宇记隋置鲁城县取长芦县北平虏城为名仍改虏为鲁唐干符元年县东北有野稻水谷连接二千余顷燕魏饥民悉来扫拾俗称圣米二年敕改为干符县周显徳二年并入清池九域志清池县有干符寨金史地理志清池县有干符镇旧志故城在州东北八十里名胜志鲁城在州东北七十里又三十里为干符城　按太平寰宇记以干陵为后魏所署之西章武而以汉章武为在其县东南盐山县西北近志又以汉章武在大城县参考道里葢此为汉章武在大城者乃西章武也】南皮故城【在今南皮县东北秦置县汉元年项羽闻陈余在南皮环封之以三县号成安君文帝后七年封窦彭祖为侯邑属勃海郡后汉为郡治建安中曹操擒袁谭于此魏文帝为五官中郎将射雉南皮亦此地也阚骃曰章武有北皮亭故此曰南皮晋魏皆为郡治东魏移郡治东光又移县于今治括地志故城在今县北四里太平寰宇记齐桓公北伐山戎至此缮修皮革因筑焉宋白续通典南皮县西去景州六十里县北有迎河河北有故皮城即汉晋渤海郡治旧河间府志在县东北八里】髙乐故城【在南皮县东南汉置属勃海郡武帝封齐孝王子为侯国后汉省水经注无棣沟迳乐亭北又东迳新乡城北即地理志髙乐故城也太平寰宇记故城在南皮县东南三十里今谓之思乡城亦曰西乡城县志即今董镇村】髙城故城【在盐山县东南汉县隋改名盐山太平寰宇记盐山县在沧州东六十里本春秋无棣邑汉置髙城县故城在今县南四十里髙齐天保七年移于今邑隋开皇十八年改为盐山县以东南盐山为名县志旧城镇在县东北三十里明洪武九年移治香鱼馆即今治】柳县故城【在盐山县东汉元朔四年封齐孝王子阳巳为侯国属勃海郡后汉省水经注浮水东北迳柳县故城南地理风俗记曰髙城县东北五十里有柳亭故县也世谓之辟亭非也太平寰宇记故栁城在盐山县东七十里县志在县东五十里】无棣故城【在庆云县东相传即管仲所谓赐履北至无棣者隋开皇六年分阳信饶安二县地置属渤海郡唐属沧州宋治平元年移治保顺军而故城废元初又分其西界于故城置县仍属沧州齐乘谓之西无棣县明永乐初始改今名旧志故城在今县东稍南五里鬲津河东南元末毁于兵明洪武六年知县杨思义移治鬲津河北岸即今治　按元和郡县志无棣县西北至沧州一百二十里今庆云县在州东南一百五十里然唐时沧州治清池在今州东南三十余里则去无棣正一百二十里也宋志周置保顺军于无棣县南二十里九域志治平元年徙无棣县于此今海丰县在庆云县东南四十里县志有故城在其县西北二十里去庆云正二十里则即周为保顺军宋为无棣者也县志以隋无棣在庆云宋无棣在海丰其説甚覈但以宋志即于县治置军使谓在云则少悮矣】兴济故城【在东县东南三十里衞河东岸本范桥镇地金初置县属沧州大定六年改属清州元至元二年并入防州县后复置属清州明初仍属沧州本朝顺治六年并入青县】章乡废县【在沧州东南汉置元始五年封谢殷为侯国属勃海郡后汉省太平寰宇记十三州志云饶安县东南二十里有童乡亭即故县童与章字相类也】中邑废县【在沧州界汉髙后四年封诸进为候国属勃海郡后汉省太平寰宇记省并浮阳今长芦县地】平津故邑【在盐山县南汉书恩泽候表平津侯公孙元朔三年封在髙城括地志平津县在盐山县南四十二里】天津旧衞【今府治详前沿革并后注】海津镇【今天津县治本名直沽元延祐三年改为海津镇至正九年立镇抚司明永乐初由此南下沧州二年筑城置戍三年调天津卫及天津左卫来治四年又调天津右卫治此设兵偹道辖之旧志天津本边口闗名在良乡县北百余里自永乐改置三卫天津之名遂移直沽矣】窝子口【今静海县治金史地理志明昌四年以清州窝子口置静海县旧志有古城在县南二十里】蒲领城【在青县界太平寰宇记水经注云鲁城县西北六十里漳河西岸有北蒲领故城葢汉末黄巾之乱有蒲领人流寓于此遂立此城非汉县也　按今水经注无此文其汉蒲领县详见河间府阜城县】五垒城【在沧州南太平寰宇记在清池县西南二里舆地志云汉宣帝封河间献王子雍为景城侯五子分居城中俗呼为五垒城　按南皮县志县东北五十里有垒城村葢即此】燕留城【在沧州东北史记燕庄公二十七年山戎来侵齐桓公救燕遂北伐三戎而还燕君送桓公出境桓公因割燕君所至地与燕括地志燕留故城在长芦县东北十七里即齐桓公所与燕君地因筑城名曰燕留】麻姑城【在沧州北魏书地形志章武县有大麻姑祠俗云海神或云麻姑神太平寰宇记废干符县界有麻姑城郡国志云汉武东巡至此祀麻姑故名】北皮城【在南皮县东北水经注清河又北迳皮城东应劭地理风俗记曰南皮城北五十里有北皮城】合骑城【在盐山县北汉书功臣表合骑侯公孙敖元朔五年封在髙城旧志在县北七十五里今讹为郛堤城】甘罗城【在盐山县东南三十里故址尚存】荻苴城【在庆云县东汉书功臣表荻苴侯韩陶元封三年以朝鲜降将封在勃海旧志在县东接海丰县界与无棣城相对覆鬴河界其中　按旧志谓此为龙且城天津府新志辩其悮今删去】韩信垒【在庆云县南二十里与荻苴城相对相传韩信下齐道经此俗呼挂甲口】将相乡【在旧沧州东南有程家林以唐程日华父子相继居此故名】白兎村【在旧沧州北十里相传周世宗时有白兎出此故名明永乐十六年乡人厐僖果于此得白兎以献】盟亭【在沧州南太平寰宇记废长芦县有盟亭古燕齐之界二国尝盟于此故名】遇士亭【在南皮县西北三十里相传胜之遇隽不疑处】峭帆亭【在青县卢台城中中州集张斛有诗】丰台【在青县兴济故城东相传因嵗丰作也台髙三丈今遗址犹存明张缙有丰台夕照诗】望海台【在沧州东北一名汉武台水经注清河枝津东迳汉武帝故台北魏氏土地记曰章武县东一百里有武帝台南北有二台相去六十里台髙六十丈俗云汉武帝东廵海上所筑唐实録贞观十九年太宗自髙丽班师次汉武台顾问侍臣对曰是燕齐之士为汉武求仙处旧志望海市台在东四十里又有武帝台在盐山县东北七十里水经注浮水所经葢南台也】　狼烟台【在沧州治东又歇马台在旧州城南相传皆周世宗所筑】钓鱼台【在南皮县西十里相传姜太公钓鱼处】观台【太平寰宇记在南皮县东即袁谭所筑魏武擒谭于此九域志作袁侯台县志在县东四里】防友台【太平寰宇记在南皮县二十十五里魏文帝与吴质等重游南皮筑北台以防友故名一名射雉台又城西一里有寒氷井即魏文帝书所云浮甘于清泉沉朱李于寒氷者也】石苞台【太平寰宇记在南皮县南十三里髙二丈皇甫鉴城塜记云南皮有石苞墓此是也】延陵台【在庆云县西南七里旁有季札子墓】凤凰台【在静海县西五里】范丹居【县志在故南皮城西葢当年避党锢之祸投栖于此】石崇宅【在南皮县古皮城内】高适故里【在南皮县东南六十里】魏家庄【在南皮县西六里元至正十八年董霄守长芦屯兵魏家庄为山东贼帅毛贵所袭战死即此】望瀛楼【在沧州西门外旧志一州之观久废】
　　闗隘天津闗【在天津县北门外】子牙镇【在静海县西南濵子牙河接大城县有管河主簿驻此】兴济镇【在青县东南三十里即故县也】长芦镇【在青县南七十里即古长芦废县也旧为都转运使司所驻领盐课司二十四在沧州境及山东境者各十二今运司移驻天津犹仍长芦之名又旧有廵司及税课局逓运所今裁】杜林镇【在青县南七十里有巡司南接交河县界滹沱漳河至此防流】砖河镇【在青县南九十里衞河西岸有游击驻防河东即沧州砖河驿】范桥镇【在青县南九域志在干宁军南三十里金志属防川县后废县志今有新集镇在县南三十里东临滹沱河又崇仙镇在县西南五十里当河间孔道】流河镇【在青县东北三十里卫河西岸有管河主簿驻此】郭桥镇【在沧州东九域志清池有任河郭疃二镇金史地理志旧有郭桥镇后废】合口镇【在沧州西晋太元十三年后燕慕容楷将兵防慕容农于合口隆安二年魏主珪命拓防遵镇渤海之合口魏书地形志浮阳县西接漳水衡水入焉谓之合水水经注衡漳水入清河谓之合口】同居镇【在沧州东北九十里】马明镇【九域志南皮县有南皮马明乐延临津四镇金史地理志惟马明一镇元废】底桥镇【在南皮县东南五十里又刁公楼镇在县东南七十里即晋刁恊故里】海丰镇【金史地理志盐山县有　丰海润二镇后増利丰扑头二镇旧志海丰镇　县东北八十里瓦砾如阜绵亘里余又九域志县有防宁通啇韦家庄三镇皆乆废】崔家口镇【在盐山县东南五十里又髙家湾镇在县东四十里望树镇在县东南三十里距庆云县三十里常郭镇在县北五十里韩村镇在县北少东七十里菜园镇在县东北三十里蘓基镇在县东北五十里杨二庄镇在县东北七十里距海五十里】无棣镇【在庆云县东即故县也九域志无棣县有无棣剧口车店三镇又金志县有分水镇今在县西南十二里】水师营【在天津县东卢家嘴　本朝雍正四年建甎城周二里驻满洲兵于此以都统等官领之沿海设战船俾肄水师乾隆三十二年】
　　【皇上时廵临阅以内地海口无事操防亦不足以练习军实因裁都统副都统移弁兵分驻凉州福州广州等处战舰拨还南省水师备用】大沽营【在天津县东葛沽东近海口　本朝设游击驻防乾隆三十二年移驻水师营新城】海防营【在天津县东六十里其地名葛沽明万厯二十五年设副总兵驻防　本朝初设逰击后移游撃于大沽设守备驻此】家营【在盐山县南五十里接乐陵县境旧置戍于此】板达营【在庆云县东南二十里即宋保顺军地明宣宗征髙煦时驻跸于此相传以板达为营故名】冶剑营【在庆云县东北十五里阎家务河壖相传元海运时冶铁处亦曰铁匠营】独流砦【在静海县北九域志干宁军领砦六钓台在军北六十里独流北独流东二砦俱在军北一百二十里当城在军北一百二十里沙涡在军北一百四十里百万在军北一百五十里静海县志今有独流铺在县西北十八里即独流砦钓台砦即今县西南子牙镇也当城砦在县北六十里】三河砦【在静海县东北宋初置三女砦属沧州政和二年改曰三河　按水经注清河东北迳穷河邑南俗谓之三女城三女砦之名因此】河平砦【在天津县东北即小直沽口宋初置泥沽砦属沧州政和二年改曰河平又县境有小南河砦亦宋初置属沧州今讹曰小南湖又县西五十里有黒堡城地名稍直口又吕彭城在县北二十里】海清砦【在青县东宋置巷姑砦属沧州政和三年改曰海清　按水经注清河东北迳纻姑邑南俗谓之新城巷姑疑即纻姑之讹也】旧沧州集【在沧州东南又旧县集在州东南一百二十里即故饶安县接南皮界】杨青水驿【在府城中旧在武清县一百五十里里杨柳青明嘉靖十九年移置于此又有杨青马驿亦在府城外有驿丞兼掌之】奉新水驿【在静海县南城外明永乐十三年置南至青县流河驿七十里】流河水驿【在青县东北流河镇明永乐二年置今有驿丞南至干宁驿七十里】干宁水驿【在青县南废兴济县西一里南至沧州砖河驿七十里】砖河水驿【在沧州南十八里衞河东岸】盐【在府界者凡十富国在天津县东兴国在静海县髙家庄丰财在沧州葛沽利民在毕孟镇严镇在同居镇并属沧州阜民场在常葛镇利国在韩村海丰场在杨二庄富民场在崔家口阜财在髙家湾俱属盐山县又旧志载海盈已并入海丰太平寰宇记咸土在盐山县东七十里四周一百五十里地帯海滨其土多咸海潮朝夕所及百姓煎之为盐　按今诸盐用煎者十之三余皆因晒而成与他处异乐史所见葢未经目击之言晒之法穿地为五池以次相属土人呼之为圏寄为一沟窒其外侯潮入蓄之汲贮第一池令满晒五六日引注第二池逓晒逓注至第四池则味渐咸而为卤视卤之稠稀凖日以曝乃纳之第五池复晒视如雪霜则盐成矣乾隆三十二年皇上巡幸天津有】
　　【御制晒盐诗纪其事】灶儿坡【在沧州东北一百里居民于此煮盐故名】马落坡【在沧
　　州东北二十里明初置廵司久废】
　　津梁浮桥【有三一在西沽离城三里许一在天津县北门外即钞闗桥也一在东门外跨海河其旁建有　行宫乾隆三十二年圣驾廵幸天津驻此又天庆寺北格淀隄头有木桥各一县北西沽叠道有木桥五俱乾隆二十八年増建】鸿沟桥【在天津县西北隅明景防三年建又安西桥在城西门外明治八年建石桥在县北三里　本朝顺治十一年建】木门桥【在青县西南三十里又吴召桥在县西南三十里登瀛桥在县西七十里乾隆二十九年又于青县之十里洼新开引河建木桥一凡九空】驾虹桥【在沧州城东闗】防通桥【在沧州旧城西州南诸水皆自此北流入海】望海桥【在沧州东四十里】防川桥【在南皮县南门外】砥柱桥【在南皮县东南五十里】韩家桥【在盐山县南十里又普惠桥在县东南五十里乾隆五年于县之西北髙家湾修桥二皆九空十一年又于县西南之明白洼西修葺稻村桥一凡七空】通济桥【有二一曰大桥在庆云县城东闗南鬲津马颊二河之防一曰小桥在西闗南胡蘓鬲津二河之防】枣园桥【在庆云县东南三十里长里余接海丰县界又跨虹桥在县东南三十里俱跨献河上】映波桥【在庆云县西三里跨鬲津河】宝船口渡【在天津县东南五里明初命官往货西域于此泊舟季年捞一铁锚甚巨即宝船所用者故名】西沽渡【在天津县西北三里又大直沽渡在县东南十里相近又有冦家口渡又北马头渡在县北河下晏公庙渡在河北真武庙渡在城东北隅】杨柳青渡【在静海县北四十五里东去天津四十余里即古柳口也自此渡上韩家树抵　京师较天津差近】海河叠道【自府城东门外三岔河起厯咸水沽东西泥沽杨惠庄至大沽计七十余里乾隆四年以后屡经加筑遇海河汛涨保障城南实利頼焉杨惠庄建有　行宫三十二年】
　　【皇上廵幸天津阅视海河　　驻跸于此又北门外旧亦有叠道起西沽厯丁字沽至桃花寺迤北界河淀之间为南北往来孔道乾隆十三年重加修整并接筑三百余丈后复节次加髙培厚以资捍御而便行旅】
　　堤堰陆公堤【在天津县西门外半里余明万厯三十二年河自教场口冲决侵及衞城清军同知陆敏防修筑防城堤绕城西南二里以絶水患因名】老鸦堤【在青县东南即五代时葛从周破刘仁恭处旧筑堤于此防衞河之溢】齐家堰【在南皮县西北二十里衞河东岸河流湍悍为险要之所明万厯四十一年修筑自东光县北下口至县西北三十里冯家口计一十七百余丈】海河五闸【起府城外之东闗闸即所谓大闸口也又东为贺家口闸又东为何家圈闸又东稍南为防港闸又南为白塘口闸按天津城南坡水洼黄花泊秋漠港诸处乃静海青县一帯沥水之壑易积难消乾隆四年于白塘口建闸泄积水归海河九年复筑贺家口何家圈二闸二十九年又移建防港闸并将五闸改建防门各甃以石闸内引河亦一律疏濬其闸版闭以五月使大潮不得内灌至九月海水归壑则啓以放潦间遇冬春少雨亦引海河之水以资城南溉汲三十二年皇上巡幸天津】
　　【亲临阅视有御制五闸诗】
　　陵墓盘古墓【九域志干宁军有盘古墓明统志在青县南七里】周尹吉甫墓【太平寰宇记在南皮县西三十里髙三丈古老传云墓有树二株自有墓以来即有此树柯条鬰茂不觉其老俗呼长年树】赵武灵王墓【在旧沧州城太平寰宇记州城东南隅先有古墓高二丈唐贞元十三年増筑外城掘得铭云是六国时赵武灵王墓遂置祠祭　按府志引应劭注武灵王塟代郡灵邱县墓不应在沧州今灵邱县亦有武灵王墓因乐史旧记其事故两存之】汉隽不疑墓【太平寰宇记在南皮县东南二里髙五丈魏太祖因不疑冡为固以攻袁氏因亦名曹公固】参户侯墓【在青县南太平寰宇记在长芦县西北三十六里】唐贾耽墓【在南皮县东有权徳舆铭】程日华墓【在旧沧州城东南程家林】胡曽墓【在沧州忠孝乡】五代唐李愚墓【在庆云县西二里】宋贾黄中墓【在南皮县城东】明王翺墓【在盐山县西南十五里】
　　祠庙盘古庙【在青县南十五里盘古沟元世祖命冇司修建并塑像】海神庙【在天津县东大沽口康熙三十六年勅建有】
　　【圣祖御制碑文雍正四年世宗复】
　　【御制碑文以赐乾隆三十二年皇上巡幸天津重加修葺有海神庙瞻礼述事诗又御书匾曰东渤安澜庙之东南临海有观海台亦有御制诗】天妃宫【在天津县东门外元史防定三年作天妃宫于海津镇即此】城头神祠【在静海县南魏书地形志平舒县有城头神太平寰宇记城头将军柌在废干符县】二郎庙【在庆云县东疾役水旱祈祷輙应其像相传为元时刘銮所造】龚公祠【在沧州北闗祀汉龚遂】包公祠【在沧州南闗祀宋包拯】
　　寺观海光寺【在天津县南五里　本朝康熙四十四年建初名普陀寺五十八年】
　　【圣祖赐今额殿宇宏厰四围植柳万株乾隆三十二年皇上巡幸天津有御制海光寺诗又　御制匾曰普门慧镜】孤云寺【在府城外旧名白庙　本朝康熙四十八年】
　　【赐今额】望海寺【在天津县东北运河北岸有望海楼在寺前乾隆元年重修赐额曰瀛壖慈防三十二年皇上廵幸天津有】
　　【御制望海寺诗又　　御书殿匾曰海藏持轮】福佑寺【在府城东新城内雍正年建乾隆三十二年
　　皇上巡幸天津驻此　　　　　　　　　　　御书闗帝殿匾曰神昭赫濯佛殿匾曰云海香台】洪音寺【在青县南古典济县东北十五里寺有元大徳三年所铸钟声极清越闻数十里】开元寺【在旧沧州城内有铁狮子髙一丈七尺长一丈六尺相传周世宗时有罪人铸以赎罪今寺废铁狮亦残缺】涌泉寺【在府城南门内明成祖渡此祈福获应宣宗征乐安州赐金幡二正统中重修】开福寺【在静海县西北明洪武中修有古塔在寺前隋文帝时建级十三髙二十二丈洞八尺塔前识宋元丰二年施砖人姓名】水月寺【在沧州城北三里许后周广顺中建或云元时建明正统十年建千佛阁嘉靖中于阁下铸三大佛】崇真宫【在青县南废兴济县城中即真武庙明治十一年建】
　　名宦汉龚遂【山阳南平阳人宣帝时为渤海太守时嵗饥盗贼起遂乘传至渤海界移书勅属县悉罢逐捕盗贼吏诸持鉏钩田器者皆为良民吏无得问持兵者乃为盗贼遂单身独行至府郡中翕然盗贼悉平民安土乐业遂乃开仓廪假贫民选用良吏慰安牧养焉遂见齐俗奢侈好末技不田作乃躬率俭约劝民务农桑令户种一树榆百本防五十本葱一畦韭家二母彘五鸡民有帯持刀剑者使卖剑买牛卖刀买犊春夏趋田畆秋冬课收敛益畜果实菱芡劳来循行郡中皆有蓄积吏民皆富实狱讼止息】陆康【吴人灵帝时除髙城令县在邉陲旧制令戸一人具弓弩以备不虞不得徃来长吏新到辄发民缮修城郭康至皆罢遣百姓大悦以恩信为治冦盗亦息州郡表上其状迁武林太守】杨璇【乌程人灵帝时为勃海太守有异政】南北朝魏崔休【清河东武城人宣武初为勃海太守下车先戮豪猾数人奸盗莫不擒剪清身率下部内安之时大儒张吾贵名盛山东休招延礼接儒者称之】齐髙浟【神武第五子武定六年为沧州刺史为政严察纤芥知人间事合境号为神明境内无盗政化为当时第一天保四年徴为侍中人吏送别悲号有老公数百人相率具馔曰自殿下来五载民不识吏吏不欺民殿下惟饮此乡水未食百姓食聊献薄蔬浟重其意为食一口】隋令狐熙【炖煌人髙祖时拜沧州刺史时山东承齐之敝户口簿籍类不以实熙令自归首至者一万户在职数年风敎大洽称为良二千石】唐薛大鼎【汾隂人髙祖时迁沧州刺史州境有无棣河隋末填废大鼎浚治属之海啇贾流行歌曰新河得通舟楫利直达沧海鱼盐至昔日徙行今骋驷美哉薛公徳滂被又疏长芦漳衡三渠污潦水不为害】解琬【元城人武后时为沧州刺史为政引大体部人顺附】李干祐【长安人拜沧州刺史强干有声】姜思度【魏人为沧州刺史于州东南浚二渠一注屯氏河一注漳河并引浮水入海民赖其利】穆宁【河内人调盐山县尉安禄山反署刘道元为景城守宁募兵斩之檄州县并力捍贼】周代选【卢龙人为鲁城令安禄山反率县人拒战死之】乌重廕【宪宗时为横海军节度使建言河朔能拒朝命者以刺史夫权镇将领军多威福也使刺史得职大将虽有禄山思明之奸能据一州为叛哉以所管三州辄还刺史职各主其兵固请废景州法制修立时以为宜】殷侑【陈州人文宗时拜义昌军节度使时痍荒之余侑单车之官与下共劳苦以仁惠为治嵗中流户俱繦属而还遂为营田丐耕牛三万诏度支赐帛四万疋佐其市初州兵三万仰廪度支侑始至一嵗自以赋入赡其半二载则用足乃奏罢度支所赐户口滋饶廥储盈腐上下便安】五代汉王景【莱州掖人为横海军节度使汉干祐初幽州民多渡闗求食至沧州境者五千人景善懐抚给田处之临政不尚刻削民有过必面诘之不至大过即谕而释去入朝民遮道留不获有截景马镫者】宋赵镕【乐陵人太宗时知沧州完城堑脩战具冦尝数百骑至境闻有备即引去】柴禹锡【大名人太宗时知沧州勤于治政部民诣滨州列状以闻】何承矩【河南人端拱初知沧州节度副使尝论関南水利请于顺安砦西开易河蒲口导水东注于海筑隄贮水为屯田收地利以实边设隂固以防塞太宗嘉纳之寻以为河北縁边屯田使稻田广斥民享其利】李允则【孟人真宗时知沧州廵视州境濬浮阳湖葺营垒官舍间穿井泉未几辽来攻老防皆入保而水不乏斵氷代礟辽遂觧去】田京【鹿邑人知沧州招集流民为之除税租凡増户一万八千】李参【须城人仁宗时知盐山县嵗饥谕富室出粟平其直予民不能籴者给以糠籺全活数万人】李夀朋【候氏人仁宗时知沧州地震壊城郭帑庾夀朋以席为屋督吏宷缮葺未数月复其旧括芜田三万顷纵民耕择其壮者使习兵河方北涌随塞之夀朋度必东溃谕居民徙避后三县四镇□垫焉司马光出使荐其能】孟元【洛州人仁宗时权知沧州民鬻盐为生嵗荒盐多不售民无以自给元度军食有余悉用以易盐由是民不转徙】张问【襄阳人熙宁末知沧州自新法行问独不阿时好嵗饥为帝言民间常平助役之苦语甚切直】唐恪【钱塘人大观中知沧州河决水犯城下恪乘城救理水去城得全乃上疏请暂免保甲保马呈阅及复诸县租等第未报悉便宜罢行之】金张大节【五台人世宗时为横海军节度使郡境有巨盗久不获大节设策擒之后河决于衞横流而东沧境有九河故道大节相宜缮堤水不为害】赵重福【丰州人为沧州盐副使民煮卤为盐卖以给食盐官往往杖杀之重福曰宁使课殿不忍杀人嵗满课殿尚书右丞完顔匡三司使按楚琥知其事乃以嵗荒薄其罚　按楚琥旧作按出虎今译改】明王彬【永乐初授青县知县以河决未及筑堤禾稼尽没痛不能救投水而死尸漂入县甬道吏民怜之遂于堤上建祠名曰神堤】刘福【重庆人成化间以山东按察司副使备兵天津营造衞城有能名】王之宷【朝邑人万厯间庆云知县县当九河下流嵗有水患之宷相度地势集民疏濬水不为灾民获灌溉之利邑多荒地民不能耕为买牛给无力者邑人立祠祀之】张文焕【掖县人崇祯间授青县知县己卯城破死之】
　　本朝张必科【葢州人顺治四年由贡生授庆云县知县强毅有志节受事未两月宿尽革防土冦至必科率众登陴捍御贼至辄射杀之贼悉众来攻必科射毙数贼忽断手伤掷弓曰命也城破自焚死赠佥事】李芳春【葢州人顺治间知庆云县邑当残破之余芳春年少贼甚易之乃与镇防郭天培等宻谋勦捕贼党二千余人训练乡民皆知守御贼相戒不敢入境】赵良栋【宁夏人康熙十二年以总兵官镇天津整队伍勤简练士马雄劲为诸镇最】
　　人物汉隽不疑【字曼倩勃海人治春秋为郡文学进退必以礼武帝未徴拜青州刺史昭帝初擢京兆尹吏民敬其威信有男子诣北阙自谓衞太子诏公卿杂识视莫敢发言不疑后到叱从吏收曰昔蒯瞆违命出奔辄拒不纳春秋是之卫太子得罪先帝此罪人也遂送诏狱天子与霍光闻而嘉之曰公卿大臣当用经术明于大谊由是名声重于朝廷后致仕卒】鲍宣【字子都勃海髙城人好学明经哀帝初徴为諌大夫居位常上书諌争其言少文多质是时丁子弟并进董贤贵幸宣上书切諌上以宣名儒优容之后拜为司隶寻以罪下廷尉太学诸生千余人守阙上书乃减死一等髠钳徙上党王莽秉政隂除汉忠直臣不附巳者宣及何武等皆遇害】王调【勃海人李固门生梁冀诬固与刘文刘鲔共为妖言下狱调贯械上书证固之枉太后明之乃赦固】巴肃【字恭祖髙成人察孝亷厯慎令贝邱长皆以郡守非其人辞疾去后拜议郎与窦武陈蕃等谋诛阉官武等遇害肃亦坐党禁锢中常侍曹节后闻其谋收之肃自载诣县县今见肃入阁觧印绶与俱去肃曰为人臣者有谋不敢隠有罪不逃刑遂被害】三国魏韩宣【字京然勃海人累官大鸿胪始南阳韩暨以夙徳在宣前为大鸿胪及宣在后亦称职故时人语曰大鸿胪小鸿胪前后治行曷相如】晋石苞【字仲容南皮人雅旷有智局仕魏屡迁骠骑将军武帝即位进位大司马封乐陵郡公在位称为忠勤子崇官衞尉】刁彛【字大伦勃海饶安人父恊字元亮元帝时官尚书令死于王敦之难敦诛后彛斩雠人党以首祭父墓诣廷尉请罪朝廷特宥之由是知名仕至徐兖二州刺史】南北朝魏刁廱【字叔和恊曽孙刘裕以嫌诛刁氏廱奔姚兴后归魏以建威将军讨宋徙镇济阳赐爵东安伯后除薄骨律镇将皇兴中与陇西王源贺中书监高允并以耆老赐几杖剑履上殿廱性寛柔好尚文典手不释书所着文百有余篇卒年九十五諡曰简】刁冲【字文朗廱曽孙十三而孤孝慕过人家世贵达从师于外自同诸生学通诸经隂阳图纬算数天文风气之书当世服其精慱性壮烈不畏强御延昌中司徒髙肇擅恣威权冲抗表极言辞防恳直神防末袭爵东安候卒諡安宪先生】刁防【字子山廱族孙少好学兼渉文史为中山王英所知贾后中山王熙起兵诛元义事败熙弟畧投命于双防藏防周年时购畧甚切畧苦求南转防遣从子昌送达江左明帝末为西兖州刺史盗悉擒获州境清肃迁骠骑大将军卒諡清穆】齐李【字寳鼎南皮人家素贫常春夏务农冬乃入学年十六从浮阳李周仁受毛诗尚书章武刘子猛受礼记常山房虬受周官仪礼渔阳鲜于灵馥受左氏又与州里杨元懿河间宗惠振等结友诣大儒徐遵明受业潜居讨论撰定孝经论语毛诗三礼义疏及三异同周易义例合三十余卷又删正六艺经注中谬字名曰字辨仕终国子愽士】隋王伽【河间章武人开皇末为齐州行参军被州使送流囚李参等七十余人诣京师行次荥阳伽怜其辛苦尽脱去枷锁与期曰某日当至京师流人咸悦依期而至上闻异之召伽及流人赐宴殿廷而赦之诏曰使官尽王伽之俦人尽李参之軰刑措不用其何逺哉于是擢伽为雍令政有能名】唐许法慎【沧州清池人甫三嵗已有知时母病不饮乳惨惨有忧色或以珍饵诡悦之辄不食还以进母后母丧常庐墓天宝中表其闾】髙适【字达夫沧州人明皇时举有道科肃宗时累擢谏议大夫负气敢言权近侧目李辅国恶之出为蜀彭二州刺史后为西州节度使徴入为散骑常侍封渤海县候卒諡曰忠适髙节义以功名自许为政寛简所莅人便之年五十始为诗即工每一篇出好事者辄布】贾躭【字敦诗南皮人天宝中举明经补临清尉累进汾州刺史政有异绩贞元九年拜同中书门下平章事封魏国公顺宗立进检校司空左仆射卒諡元靖躭嗜观书老益勤尤悉地理误古今郡国县道四夷述古郡国题以墨念州县以朱刋落疏舛多所厘正又着贞元十道録为相十三年检身励行毎归第对宾客无少倦家人近习不见其喜愠世谓淳徳有常者】高元裕【字景圭勃海人第进士召为右补阙敬宗时宦竖恣放大臣不得进见元裕切谏累进中书舍人郑注入翰林元裕当书命乃言以医术侍注愧憾贬阆州刺史注死复授谏议大夫进御史中丞厯山南东道节度使封勃海郡公元裕性勤约通经术敏于为吏岩岩有风采推重于时自侍讲为中丞文宗难其代元裕表言兄少逸才可任因命之少逸既代稍进给事中出为陜虢观察使以兵部尚书致仕】宋刘遇【清池人少魁梧有膂力宋初以琼州练使从征太原累迁洮州观察使征江南防诸路兵破吴兵三万于皖口擒其将朱令赟王晖等获戎器数万金陵平録功加领大同军节度使卒赠侍中】贾黄中【字娲民南皮人唐相躭四也孙方五嵗父玭每旦令正立展书卷比之谓之等身书课其诵读六嵗举童子科十五第进士累判太常礼院多识典故每详定礼文损益得中号为称职太平兴国二年知升州按行署中得金宝数十匮皆南唐宫阁中遗物即表上之太宗嘉其防恪召还知制诰迁翰林学士兼掌吏部选品藻精当官至参知政事黄中性端谨能守家法防白无私多知台阁故事荐引当世文行之士未尝自言有文集三十卷】索湘【字巨川盐山人开宝进士释褐郓州司理叅军齐州有大狱连逮者千五百人有司不能决湘受诏鞫事随以白真宗时累官河北转运使终知广州湘长于吏治厯边郡所至必广储蓄为备豫计出入军旅间颇着能名】胡元兴【沧州人母死负土成坟太平兴国中旌表门闾】张凝【无棣人初太宗亲衞真宗时迁北作坊使屡破辽兵迁邠宁环庆灵州路副部署兼安抚使边将获安澶渊之役辽人北归所过侵掠以凝为縁边安抚使蹑其后乃不敢掠夺凝忠勇好功名累任西北善训士卒赏赐多以犒军家无余赀子昭逺年十六凝与辽战挺身防敌昭逺从行即单骑疾呼突入阵中掖凝出左右披靡不敢动】张知白【字用晦清池人防笃学中进士第累迁河东转运使时羣臣贺瑞星知白以为人君当修徳应天因陈治道之要帝谓宰臣曰知白可谓乃心朝廷矣拜给事中参知政事王钦若为相议论多相失因称疾辞位仁宗时以工部尚书同中书门下平章事知白在相位慎名器无毫髪私虽显贵清约如寒士卒赠太傅中书令諡文节知白九嵗其父终邢州殡于佛寺及辽冦河北寺宇頽废殡不可辨知白既登第徒行访得之其衣衾皆可騐众叹其诚孝】李之纯【字端伯无棣人举进士熙宁中累官成都路转运使成都嵗发官米六千石捐直与民言者谓惠下损上之纯言蜀人恃此为生奈何夺之事遂止累迁御史中丞疏奏苏轼蘓辙之被论诬妄后出知单州从弟之仪字端叔能为文尤工尺牍登第几三十年乃从蘓轼于定州幕府厯枢宻院编修官通判原州】金师安石【字子安清州人承安中进士一补尚书省令史宣宗南迁留平章完顔承晖守燕都承晖将就死以遗众托安石使赴行在安石问道走汴上嘉之擢枢宻院经厯官至大中累迁尚书右丞台諌劾近侍张文寿张仁夀李麟之安石亦论列三人不已上怒甚有防切责数百言安石骤任用遭摧折疽发脑而卒上甚惜之】陈岢【字和之沧州人大安初进士天兴间为右司谏遇事辄言无少隐及汴京被兵屡上封事言得失切中时病时相锡占哈仆等沮之策不行识者惜焉　锡占哈什旧作赤盏合喜今译改】元张荣【清州人从金太保明安降太祖后领军匠从太祖征西域诸国至木伦河不能渉太祖召问济河之策荣请造舟以一月为期乃督工匠造船百艘遂济河太祖嘉其能累陞镇国上将军　木伦河旧作莫兰河今译改】刘正【字清卿清州人少读书习吏事累官至中书左丞多所建白仁宗初政风动天下正与诸老臣陈赞之力居多拜荣禄大夫平章政事卒諡忠宣】陈颢【字仲明清州人防頴悟日记诵千百言以荐入宿卫寻为仁宗潜邸説书曰开陈古圣贤君艰贞之道仁宗入定内难颢皆预谋及即位拜集贤大学士时伺帝燕间辄取圣经所载大经大法有切治体者陈之每见嘉纳后辞禄家居文宗立复起为大学士卒追封蓟国公諡文忠颢出入禁闼数十年乐谈人善而恶闻人过士大夫因其荐防以至显列有终身莫知所自者】杨乘【字文载沧州人至正初为介休县尹民饥为盗乘招之皆弃兵愿为良民累官江浙行省左右司员外郎免官寓居松江张士诚入平江遣张经招乘乘让经平日读书云何经俯首不能对经促行急乃整衣冠自经死】明马昂【字景髙沧州人永乐中举人正统时累迁副都御史参赞甘肃军务讨平赤斤古军东等卫蕃族擒索诺穆巴勒等自是不敢犯边景防初总督两广平蛮冦进兵部尚书寻命总督陜西未行防曹钦反昂讨诛之加太子加保终户部尚书卒諡恭襄　索诺穆巴勒旧作销南奔今译改】王翺【字九臯盐山人永乐进士正统时厯官都御史出镇抚江西陜西改督辽东军务又改两广皆有异绩景防末为吏部尚书英宗复辟眷顾益厚召对便殿称先生而不名翺为人刚明亷直忧国奉公忘情恩怨为时名臣成化初卒赠太保諡忠肃】强珍【字庭贵沧州人成化进士知泾县奏减赋额民为立祠擢御史廵按辽东劾奏廵抚陈罪忤汪直谪戍辽东直败复官治时官南京右通政】向化【静海卫人父上为卫指挥坐罪愤而投海死化求尸不得亦投于海已而与父尸并浮出众收葬之】
　　本朝王正志【静海人明崇祯进士顺治初以佥都御史廵抚延绥军政修明边境乂安姜瓖叛正志檄诸将固守参将王永疆开门延贼正志杀之　赠左都御史廕一子】髙尔俨【字中孚静海人明崇祯进士授翰林院编修　本朝顺治初以原官起用累迁吏部尚书文院太学士尔俨秉铨四载奉公守法所着有西铭衍义孝经释畧诸书卒　赠少保諡文端】周天命【天津人顺治初为天津参将土冦作乱率兵赴力战而死事平　赠防廕其弟明命都司经厯】李尚贤【庆云人顺治间土冦围城尚贤突围出赴盐山求援道遇贼被执绐曰我能开门纳众贼信之随至城下尚贤大声语城上人曰奉使无状为贼所执今死矣贼单弱诸君幸坚守无虑也贼怒杀之】厉杜讷【字近公其先浙江人祖迁静海遂家焉杜讷工书以诸生缮冩】
　　【世祖实録叙劳除福宁州同知未赴赐食六品俸入直　内廷寻举博学鸿词授翰林院编修累迁刑部右侍郎出入　禁闱二十余年小心慎密卒諡文恪雍正九年追　赠礼部尚书祀贤良祠】王显谟【天津人为漳州府同知海冦防城被执贼怒其不屈埋其身露首饿死事　闻】
　　【赠按察司副使】陈奉勅【沧州人以父防庐墓　旌表】励廷仪【杜讷子康熙庚辰进士授翰林院编修累迁刑部尚书世宗御书矜慎平恕四字】
　　【赐之加太子少调吏部尚书卒諡文恭乾隆六年入　贤艮祠】
　　列女汉隽不疑母【不疑为京兆尹每行县録囚徒还其母輙问不疑有所平反活几何人茍不疑多所平反母喜笑为饮食语言异于他时或无所出母怒为之不食故不疑为吏严而不残】鲍宣妻桓氏【勃海桓氏女字少君宣常就少君父学父竒其清苦以女妻之装送甚盛宣不説妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之】唐赵氏女【沧州盐院吏赵璘之女咸通六年璘犯罪应死将刑女请随父死自诉七嵗丧母父长育之辞防甚哀盐使崔据义之遂具以闻诏嘉之且减璘死】宋贾玭妻王氏【黄中母也黄中参知政事太宗召见其母命坐谓曰教子如是真孟母矣作诗赐之颁赐甚厚黄中改知澶州陛辞上谓侍臣曰朕尝念黄中母有贤徳七十余年未觉老毎与之语甚明敏后黄中卒既葬母入谢上赐白金三百两谓之曰勿以诸孙为念朕当不忘也】元刘平妻胡氏【沧州人至元间平当戍枣阳军擕家以行夜宿河河有虎啣平去胡氏防刀追及斫虎扶平抵阳城以伤卒事闻诏防其母子仍旌异之】明陈俞妻贾氏【庆云人正徳六年兵变值舅病卒家人挽之去痛哭曰舅尚未敛妇何惜一死兵至纵火迫之出骂不絶口刃及身】
　　【无完肤与舅尸同烬年二十五】樊徳华妻杨氏【静海人正徳间流贼防静海被掠氏怒骂贼以金帛诱之氏不屈遂遇害尸僵立不仆】马氏女【青县人崇祯十二年兵变女年十六被逼辱坚拒不从遂遇害】王文栋妻刘氏【盐山人崇祯己卯兵变携女避地窖中兵搜得欲犯之氏投地詈骂母女同被杀】马斯臧妻姜氏【庆云人结缡甫三月斯臧卒欲从死不得防祭墓姑令小姑与之偕姜绐小姑曰燎纸用薪可往采之小姑行姜遂缢于墓侧】
　　本朝李廷祯妻王氏【沧州人夫亡苦志守节姑卧病九年朝夕侍床褥无少怠康熙初旌表】宋文元女【天津人邻人传良臣等为盗夜入其室执氏逼污不从与祖母刘氏同遇害康熙中　旌表又同里张庚锡妻陈氏张大妻张氏皆以不从强暴被杀奉　旌】曹氏【天津人夫王国士贫而无行利里豪马榛多金逼妻与榛苟合曹恚愤痛哭投水死康熙中　旌表】边楷妻周氏【静海人夫亡无子以嗣子托伯叔自缢以殉雍正三年　旌表】赵鏊妻张氏【南皮人年十九夫亡家贫纺绩养姑鞠遗腹子成立守节七十年雍正四年　旌表】髙而恭妻孙氏【天津人而恭为诸生早亡家贫勤女红以养贫姑翁疾笃不能延医氏割股和羮以进抚遗孤口授诗书后成名同县髙立长妻李氏夫亡无子欲投缳自尽舅姑救之剪髪以自誓抚嗣成立均于乾隆十六年　旌表又许履中妻王氏夫殁截髪自矢姑病贫不能医割股黙祷求姑病愈贾廷瓒妻宋氏夫殁葬之夕潜入夫圹以殉家人觉之趋救乃免王国防妻蘓氏傅珣妻宋氏刘文焕妻李氏倪世贵妻李氏曽世爵妻吉氏刘景玉妻殷氏刘景云妻李氏刘成明妻王氏刘国灿妻于氏张瑾妻章氏蘓文禄妻贾氏倪以瑞妻王氏杨仁滋妻李氏唐乐山妻黄氏唐裔箓妻袁氏李培元妻裴氏周岐昌妻刘氏杨瑞琳妻王氏黄国宝妻阎氏王元杰妻靳氏俱以守节先后　旌表又张氏女天津人嵗贡廷琦次女防读书事亲尤孝许字王琈琈殁女闻讣即投水死郑友汲妻武氏王承绪妻丁氏崔裕民妻王氏杨妻李氏沈名妻唐氏缪大超妻传氏李荣秀妻张氏张畼妻觧氏梅珽妻刘氏刘源泗妻李氏姚廷诏妻张氏闻重望妻武氏贞女梁氏觧洲妾田氏髙严妻岳氏王权妻觧氏李毓蕋妻张氏李毓英妻季氏陈二酉妻董氏钟继祚妻李氏乾隆十三年旌表】吴之奋妻窦氏【静海人夫亡无子矢志守节抚嗣成立乾隆二年　旌表同县施延庆妻李氏马呈图妻刘氏胡伟人妻姚氏刘标妻张氏吴峻妻髙氏边立功妻于氏刘书妻张氏于凝禔妻边氏边懋勤妻于氏薛汝翼妻于氏刘起妻张氏谷化鹤妻刘氏刘起沛妻于氏王士吉妻胡氏任典妻李氏刘榜妻李氏髙缉雍妻萧氏任俊妻髙氏任作哲妻张氏胡来妻施氏张九经妻华氏刘舜年妻张氏尚礼妻萧氏刘又足妻杜氏杨基深妻刘氏张云行妻杜氏朱点妻夏氏于其泽妻边氏髙光族妻边氏翟致逺妻刘氏边桥妻赵氏窦超妻管氏齐士凯妻萧氏未聘贞女金氏刘选宾妻张氏俱夫亡守节先后　旌表】李五妻刘氏【青县人有恶少谋汚之忿而自缢乾隆二十三年　旌表同邑赵文玢妻车氏夫亡孝事翁姑姑病甞焚香夜祷愿以身代抚嗣延祀乾隆五年　旌表又齐公瑄妻孙氏倪子元妻姚氏张镛妻解氏陈书妻卞氏蘓光宗妻提氏姚元濬妻叚氏马敬止妻顾氏姚师郊妻李氏姚念虞妻张氏陈元瓛妻姚氏姚景遂妻陈氏萧继杨妻刘氏张麟生妻只氏王煜妻季氏张元防妻郝氏厐士华妻许氏陈仁妻郭氏白瑞妻林氏郭寛妻李氏马汝拜妻姚氏林伟妻张氏梁坦妻张氏俱夫亡守节先后　旌表】邱濬妻吴氏【沧州人夫殁事孀姑尽礼姑亡哀毁过甚致防目失明乾隆二十年　旌表又吴秉秀妻蘓氏吕王諟妻王氏刘永元继妻马氏曹防璟妻吴氏张汉妻张氏陈圣震妻张氏载寛妻胡氏袁勃妻张氏吴重熹妻李氏张六徳妻李氏王九长妻吕氏刘凤妻孟氏孙之纶妻袁氏白文鉽妻张氏左方煇妻王氏张徳妻宋氏姚梦兆妻贾氏戴珽妻姚氏宋之杰妻王氏俱以守节先后旌表】赵守福妻张氏【南皮人夫亡矢志守节乾隆十七年　旌表同县王超妻秦氏翟有量妻许氏叶选妻刘氏又熙山县赵元栋妻王氏韩咨妻赵氏赵果妻王氏胡美妻王氏于廷佐妻韩氏刘之徽妻张氏俱以夫亡守节先后　旌表】张印利女桂姐【盐山人遇不从投井死又同县王文成妻韩氏传承先妻刘氏俱以节烈乾隆二十年以来　旌表】韦小喜女【庆云县人年十三其母他出有恶少调女女叱之遁母归诉其事乘间投井死乾隆四年　旌表同邑邓钧妻邹氏夫亡无子誓节终身乾隆八年　旌表又胡逹先妻陈氏李资深妻王氏冯芳妻邓氏冯蕙妻魏氏王者兴妻张氏张翔凤妻姚氏刘梦熙妻孙氏齐兆麟妻李氏马骢妻胡氏孙贵荣妻韩氏张灿妻陈氏陈鉴妻路氏俱以守节乾隆八年以来　旌表】
　　仙释唐石坦【勃海人游燕赵诸名山遇异人得道能分身同时诣数十家所言各异后不知所终】金刘徳仁【沧州人始生有光照一室及长读书通大义防宋靖康之乱徙居盐山太乡乡有老者授以道徳要言投笔一枝而去自是学大进大定初诏居京师长庆观赐号东岳真人】
　　土产簟【唐书地理志沧州土贡苇簟太平寰宇记沧州土产水葱蓆莞蓆细文苇蓆】柳箱【唐书地理志沧州土贡太平寰宇记沧州土产五色栁箱】盐【汉书地理志章武县有盐官太平寰宇记沧州土产衞志天津沧州盐山等处俱有盐】酒【出沧州州志有菊酒时酒东阳酒等名】蔓荆子【南皮县出】兎毫【太平寰宇记沧州土产】翠雀【通志翠雀多生水际似麻雀而小毛羽緑翠可爱】蠏【唐书地理志沧州土贡糖蠏天津衞志秋间肥美味甲天下又产海蛤】鱼【津门濒海鳞族极饶鮰网鱼最称肥美俗呼细鳇以其不受钓饵遇网即回故名又有羊鱼形圆尾似羊尾巨罗鱼细鳞多刺土人呼为腾香鱼鍼鱼其形似鍼比目鱼土人呼为鞋底鱼又春时河豚上市尤多朱彛尊河豚歌天津之水连北溟七十二沽漩回汀是也又产鮝以鱼盐之地较他郡尤为饶裕】蛏【通志蛏以潮退取之府志天津产裙帯蛏极美】虾米【旧志出天津色白者为银米小而红者为金钩米　按唐书地理志沧州土贡丝布宋史地理志清州贡绢太平寰宇记沧州土产绵绫今皆不甚流播间有土布土绫质殊麤劣姑附记于此】
</div>
    <div class="pagination">
<a href="大清一统志_page10.html">上一页</a><span>...</span><a href="大清一统志_page6.html">6</a><a href="大清一统志_page7.html">7</a><a href="大清一统志_page8.html">8</a><a href="大清一统志_page9.html">9</a><a href="大清一统志_page10.html">10</a><span class="current-page">11</span><a href="大清一统志_page12.html">12</a><a href="大清一统志_page13.html">13</a><a href="大清一统志_page14.html">14</a><a href="大清一统志_page15.html">15</a><a href="大清一统志_page16.html">16</a><span>...</span><a href="大清一统志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
