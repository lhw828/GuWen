<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 257 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 257 页/共 698 页</h1>
    <div class="content">卤簿每当望泽之时即不御辇不设仪仗益征圣心敬畏云増祀日日出前七刻皇帝御祭服乗辇至 
外壝北门外神路左降辇由外壝北右门入内壝北右门升子阶至二成黄幄次皇帝就拜位立乃瘗 
毛血迎神乐奏中平之章行三跪九拜礼乃进香与篚奏广平之章皇帝诣第一成皇地祗位前跪上 
香受篚奠玉帛以次诣列圣配位前上香奠帛皇帝复位乃进俎奏含平之章皇帝升坛诣皇地祇位 
配位前跪进俎复位行初献礼奏太平之章舞干戚之舞皇帝升坛诣皇地祇位前跪献爵奠正中退 
就读祝拜位立司祝奉祝版跪祝案左乐暂止皇帝跪司祝读祝毕乐作皇帝行三拜礼兴诣配位前 
以次献爵行亚献礼奏安平之章舞羽钥之舞皇帝升坛以次献爵奠于左仪如初献复位行终献礼 
奏时平之章皇帝升坛以次献爵奠于右仪如亚献复位光禄卿奉福胙进至皇地祇位前拱举皇帝 
诣饮福受胙拜位立跪受爵受胙三拜兴复位行三跪九拜礼彻馔奏贞平之章送神奏宁平之章皇 
帝行三跪九拜礼有司奉祝次帛次馔次香恭送瘗坎奉配位前帛馔香恭送燎所乐作皇帝由内壝 
北右门出至望瘗位望瘗礼成皇帝由外壝北右门出至北门外升礼舆奏佑平之章皇帝回銮还宫 
大清会典増乾隆七年御制夏至日有事于方丘礼成恭纪星火纪苍龙阳乌尽午中应时陈盛祀先
 事惕微躬林筦调宫征方坛配昊穹虁虁群辟集惴惴一诚通永念阴阳嬗端惟造化功秪期长养遂 
万物育熏风増乾隆八年御制北郊斋宫即事宇静躁心排牕虚爽气偕百年今重葺预日此来斋黙 
验阴阳运深探理欲荄仆臣方苦热嘉荫有崇槐清切玉阶深虬松盖影森诗拈今夕景鸟弄旧时音 
信可消尘虑非关散远襟明衣披问夜有事敢忘钦増乾隆十年御制夏至有事于方泽礼成敬述带 
月驾星轮鸣銮出凤闉八年夏重葺北郊斋宫以大祭预日前诣斋宿适有病暍者缘树未成阴故今 
岁仍自宫中往也易衣遵荐陆沃盥授絺巾至棂星易祭服盥手乃入祭大武陈元俎牺尊右媪神蕃 
厘希帝锡来享俨皇臻瘗坎旋将帛熏炉已达薪广生钦厚德坱圠实无垠増乾隆十三年御制夏至 
遣亲藩恭代北郊怵惕靡安彷徨有述北郊临大祀代礼制初宣朕自即位以来北郊之祭每岁无不 
亲行今以后丧未踰百日故遣代祭诚虞不洁匪虑身劳也祇以新除沐朕素服两月而除沐兹尚在 
三月中云犹虞碍吉蠲瓣香精室里悃愫泽坛边祖识含弘德宏承资始天可能通旭卉敢不洁铏笾 
回首思恩命流光十五年忆自雍正癸丑每岁蒙皇考恩命代祭北郊即位后又每岁亲行屈指至昨 
年盖十五次莅事矣增乾隆十七年御制诣斋宫作方泽躬亲岁举行銮舆法驾启平明斋宫却暑来 
先宿都为熏风时雨晴大祀诣斋宫朕所举行然北郊往往以盛热植树尚未成荫虑执事病暍仍即 
宫中斋宿今岁雨后快晴熏风荐爽爰遵定制预日来斋中矩康衢步辇旋天安正直转东边经过翰 
苑松槐郁文燕徘徊倐十年每祭北郊法驾必由天安门出东长安门经翰林院署甲子临幸今十年 
矣谒室瞻坛盛礼陈豆笾展视洁蘩苹躬亲敢以时炎谢况值司工告鼎新预宿斋宫应诣皇祇室展 
拜今岁适值维新工竣式覩辉煌稍申虔敬增乾隆二十五年御制夏至北郊大祀礼成有述日永火 
星正雨沾晓气清晨趋备仪卫夏至大祀每逢望雨之时率不敢御辇诣坛以志虔悚今岁雨旸时若 
乃得依例举行云祀典率公卿八奏甤宾律一元瘗坎牲躬承岁弗懈惟是尽吾诚増乾隆二十七年 
御制夏至北郊礼成述事是日雨泽祀寅承岁不违连宵达曙雨丝霏仍兹对幕钦端冕敢曰沾裳换 
制衣乐奏林钟宣以镈大乐始备镈钟黄钟律元以辛巳南郊入奏今工歌林钟应律则方泽初肄新 
宫也祉繁富媪卜如几赞仪百辟胥颁赐是日以雨陪祀王公及执事官湿衣者皆命赐纱其坛外着 
制衣陪祀者不与小惠权衡亦慎微増乾隆三十二年御制北至日方泽礼成述事祭服惟黄即大裘 
矩旋方泽结方丘权舆观法遵羲顼应节陈禋式夏周陟降于昭咸侑食安贞之吉久蒙庥通宵渥雨 
资长养敛锡钦敷恵恺流时竟夕甘膏稠浃秋苗向荣比质明将事沾洒尚浓因命加赉陪位执事诸 
臣及畨值校尉除道步军等有差臣等谨按凡恭值方泽大祀宸章垂咏篇帙尤多兹敬绎其特昭典 
则考证攸关者备录卷内原出安定门外循古壕而东五里有满井井面五尺无収有干干石三尺井 
髙于地泉髙于井帝京景物略臣等谨按刘侗帝京景物略谓满井傍有小亭柳黄时游人泉而茗者 
道相属其初春首游也今安定门外东行五里许观音庵之侧有高井焉一润百亩四时流溢或即其 
地然谓井面五尺殊不相　而旧时烟柳亭榭更不复可寻矣又按德胜门之西北东鹰房村有称为 
满井者广可丈余围以砖甃泉味清甘四时不竭水溢于地流数百步而为池居人汲饮赖之蔬畦相 
错灌溉甚广盖郊北之水来自西山泉源随地涌出固无足异而载笔者或以相去不远方名互讹亦 
未可知也原满井径五尺余清泉突出冬夏不竭好事者凿石栏以束之水常浮起散漫四溢井旁苍 
藤丰草掩映小亭都人诧为奇胜长安客话原林尧俞满井诗寒泉凝碧甃一酌冷人心素绠无妨短 
银床半欲沈畦渟鱼藻入林影鸟巢深偶值堤边叟悠然似汉阴溪堂稿増安定门外镶黄旗教场北 
有东黄寺五城寺院册臣等谨按东黄寺顺治八年奉勅就普静禅林兴建康熈三十三年重修正殿 
檐上恭悬御书额曰大乗宝殿檐前额曰明妙圆澄殿内额曰妙演三摩联曰梵香馥郁吉云凝象教 
西传净业宝相庄严华月印鴈堂北护黄图皆皇上御书殿前碑亭二东碑为顺治八年大学士寗完 
我撰西碑恭勒圣祖仁皇帝重修记文碑阴恭勒皇上御制诗増圣祖仁皇帝重修东黄寺碑记朕惟 
象教之传由来已久其阐发宗风宣扬梵谛大都以清净慈惠倡导颛蒙与帝王弘济群生之至意亦 
有合焉普静禅林在京城之北法侣攸萃薫呗庄严当顺治年间有西域缁流以祝国佑民为请爰奉 
俞旨剏建兹刹历有年矣朕时巡偶至顾视栋宇倾颓因发内帑命员外郎永保海伦庀材鸠众葺而 
新之夫三乗以劝善良五戒以防淫慝溯厥本源洵足饬躬砥俗禆益化成是役也岂徒为方外饰观 
而已哉工竣勒文记之并赐额以昭示于永久云増乾隆三十年御制重修普静禅林瞻礼有述禅林
 郁律凤城北辛卯顺治剏成甲戍康熈修六十余年事重葺百千奕叶仰前猷无非保赤右扇念有集 
衣黄偏袒流亲诣瓣香昭庆落七言聊当去声志碑留増东黄寺西为西黄寺五城寺院册臣等谨按 
西黄寺与东黄寺接连雍正元年建乾隆三十六年重修殿前恭悬御书额曰觉海慈云四十五年御 
题山门额曰彚宗梵宇大殿柱联曰馥郁香台辉慧日庄严宝界拥祥云都纲殿额曰妙缘具足联曰 
三乗普满仁慈愿十地常凝福德云楼上额曰法云普遍联曰金界拥祥辉齐瞻七宝香林滋法雨溥 
润万方楼后层额曰慧灯朗照联曰福地涌华严妙参功德浄因开舍卫境现清凉寺内碑亭二东亭 
恭勒世宗宪皇帝御制碑文西亭恭勒皇上御制碑文増世宗宪皇帝御制碑文雍正元年正月喀尔 
喀哲卜尊丹巴瑚土克图四十九旗札萨克七旗喀尔喀厄鲁特众札萨克汗王贝勒贝子公额驸札 
萨克台吉塔布囊等合词奏言臣等荷圣祖仁皇帝教诲养育如天覆焘之恩历六十二年殊域穷荒 
溥徧周浃以子以孙世世蒙赖无所申其报効区区之忱不能自己臣等同心一力合赀凡四万三千 
两造三世诸佛像八座塔畨藏经京城北郭外有原为达赖喇嘛修盖之黄寺请以赢财葺而理之丹 
青黝垩焕然以新供佛像宝塔藏经于兹寺臣等感激攀慕之情庶尽涓埃朕惟皇考圣祖仁皇帝以 
天下为一家以万国为一体深仁厚泽所以嘉恵藩服者沦入于肌肤骨髓而不可忘也诸藩王等词 
语恳切具见诚悃遂允所请命亲王大臣往董厥役工既告竣勒文丰碑以扬皇考功德之隆以表藩 
服忠爱之笃用昭垂于久远自今以始尔诸藩王等其益修乃政事抚乃臣庶睦乃邻封俾民物蕃滋 
疆宇宁泰恭顺述职永享我朝太平之福斯则皇考陟降之灵日鉴在兹尔诸藩王等其敬念之无斁 
焉是为记増御制重修黄寺碑文象教由西竺入东土中间流衍侵寻论其书则译不如梵论其人则 
缁不如黄此在能仁普焘有平等施无分别相而揆诸国家善世开化之大经则必有数典不忘其朔 
者然后可以柔远人而惇本俗洪惟世祖章皇帝定鼎自燕荒徼景附逹赖喇嘛在国初导诸藩倾心 
归命其功最巨至顺治九年来朝京师特颁册印综理黄教并肇建斯寺俾为驻锡之所嗣是达赖喇 
嘛班禅额尔德尼间岁奉贡遣使咸馆寺中而蒙古喀尔喀各部之以畨觐至者靡不识所向方和南 
皈仰夫既文厘政典而事着藩条矣皇祖圣祖仁皇帝久道绥怀时加缮治皇考世宗宪皇帝雍正元 
年哲卜尊丹巴瑚土克图暨札萨克王公台吉等合辞恳铸佛像宝塔送寺供奉寺宇亦轮奂一新距 
今垂五十载乃干隆己丑冬章嘉国师牒理藩院大臣上言黄寺东西二区同垣异构土人号曰双黄 
寺蔚为北垧名刹兹东寺已经增葺而西寺尚以岁渝寖就陊剥观瞻曷副矧比岁庚寅辛邜迭逢国 
庆骈臻中外延喜纯纯常常越在蕃封方树领翘趾思得聆潮呗效嵩呼胥于是焉在愿前期诹吉庀 
材用答舆望爰俞其请下所司支内帑金往董厥役物备工良所在闳垲完致以今年仲夏庚戌日北 
至用告蒇成朕因跸旋道近莅而落之纪事诗所云敬识当时具深意联情因抚远方人者是也即日 
恭奉懿旨饬尚方肃瓣香陈伊蒲供以展诚敬都人皆举首加额衢颂交属曰圣母皇太后以大慈仁 
广大庇佑以大福德成大胜因圣心与佛心无二无别即圣寿与佛寿亦无二无别或进而推明夫所 
以又称曰崇祖制也绵慈禧也安列服也阐宗乘也而修寺之缘起讵复有逾乎此哉遂摭其实以掲 
于碑増双黄寺西北为资福院五城寺院册臣等谨按资福院圣祖仁皇帝允哲卜尊丹巴瑚土克图 
诸蒙古汗王贝勒贝子公台吉塔布囊之请赐额曰资福御制碑文立于大殿院内殿前恭悬世宗宪 
皇帝御书额曰仁弥沙界又碑一干清门侍卫拉锡撰増圣祖仁皇帝御制资福院碑记辛丑春哲卜 
尊丹巴瑚土克图诸蒙古汗王贝勒贝子公台吉塔布囊等赴阙稽首合词奏言皇帝纂承鸿业六十 
余年天地清宁海宇安泰边塞远人饮和禔福为日久矣往者噶尔丹恃强侵轶皇帝亲统六军荡除 
狡寇安集散亡龙沙瀚海百十部落普荫大慈安土乐业垂三十载策妄阿喇蒲坦凶孽之余肆其顽 
悖欲灭法教皇帝讨辠捄灾命帅受算深入旷古绝域斩俘逐北遂恢故宇振法轮青海以南三危以 
北百蕃之长悉心向化欣覩天日臣等伏思皇帝神功巍焕景祚绵远亘古未觏凡有知识咸思仰报 
况臣等沐累朝禄赐受皇帝髙厚踊跃乌能自己乞于京师鼎建梵刹申颂无疆且以木石砖甓之余 
于安定门外立十方院为饭僧所徒众自远至者得有栖止朕以建寺烦费诏谕止之而允其立院之 
请诸汗王等复奏言禁城西之崇国寺故西僧香火也今愿新之为皇帝祝厘地朕以其诚恳亦俞允 
之夏十月十方院建修功告竣诸汗王等请院额朕赐名曰资福盖嘉诸蒙古平日服事之勤而取释 
氏广资福缘之谛也书曰而康而色曰予攸好德汝则锡之福传曰见于外而有安和之色发于中而
</div>
    <div class="pagination">
<a href="钦定日下旧闻考_page256.html">上一页</a><span>...</span><a href="钦定日下旧闻考_page252.html">252</a><a href="钦定日下旧闻考_page253.html">253</a><a href="钦定日下旧闻考_page254.html">254</a><a href="钦定日下旧闻考_page255.html">255</a><a href="钦定日下旧闻考_page256.html">256</a><span class="current-page">257</span><a href="钦定日下旧闻考_page258.html">258</a><a href="钦定日下旧闻考_page259.html">259</a><a href="钦定日下旧闻考_page260.html">260</a><a href="钦定日下旧闻考_page261.html">261</a><a href="钦定日下旧闻考_page262.html">262</a><span>...</span><a href="钦定日下旧闻考_page258.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
