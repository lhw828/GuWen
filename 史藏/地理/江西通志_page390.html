<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 390 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 390 页/共 394 页
  </h1>
  <div class="content">
   闵廷言豫章人也文格髙絶咸通中与来鹄齐名王棨甞谓同志曰闵生之文酷似西汉有渔腹志一篇棨尤所推服【同前】
　　韩文公自潮州量移宜春郡郡人黄颇师愈为文亦振大名颇甞覩卢肇为碑版则唾之而去【同前】
　　任涛豫章筠州人诗名早着有露团沙鹤起人卧钓船流他皆仿此数举败于垂成李常侍隲廉察江西特与放乡里之役盲俗互有论列隲判曰江西境内凡为诗得及涛者即与放色役不止一任涛耳【同前】
　　唐宣宗避武宗之忌为僧游方遇黄蘖禅师咏瀑布云千岩万壑不辞劳逺看方知出处髙宣宗应声曰溪涧岂能留得住终归大海作波涛宣宗竟践祚然自此以接僖懿遂不靖作波涛岂非识邪【豫章书】
　　唐新进士不问科甲髙下唱名出皇城例唱状元郑谷登第后宿平康里诗曰春来无处不闲行楚润相看别有情好是五更残酒醒耳边闻唤状元声则新进士例唤状元旧矣谷诗如江上晚来堪画处渔人披得一簑归春隂妨栁架月黒见梨花风味故自不浅【同前】钟传领江西日客有以覆射之法求见传以厯日包橘置袖中令射客云太嵗当头坐诸神不敢当其中有一物甞带洞庭香【同前】
　　蔡京邕州人少为僧故相令狐楚见京僧舍中楚曰此童眉目疎秀进退不慑可以劝学乃陪相国子弟游后举进士出令狐公门后抚州刺史甞称宇内无人对僧徒则非大品之谈遇道流则言五千之义接儒士则比端木之贤于仲尼论次周易则评先圣之缪郡有汝水为放生池忽一人乘小舟钓于此遣吏捕之钓者乃为诗曰抛却长竿卷却丝手携蓑笠献新诗临川太守清如镜不是渔人下钓时召之已去不言姓氏或曰野人张顶也【顶字不惑本姓王】京益自矜作诗责商山四皓曰秦末家家思逐鹿商山四皓独忘机如何鬓髪霜相似更出深山定是非及假节邕郊道出湘口夺零陵太守郑史歌姬琼枝才到邕南制御失律伏法湘川权厝于此二子延近未终丧俱逝论者以妄责商山四皓而欲买山于浯溪不徒言哉京诗曰停桡积水中举目孤烟外借问浯溪人谁家有山卖【云溪友议】
　　渔樵闲话载唐末有宜春人王毂以歌诗擅名甞作玉树曲畧云璧月夜琼楼春莲舌泠泠词调新当时狎客尽丰禄直谏犯顔无一人歌未阕晋王剑上黏腥血君臣犹在醉乡中一面已无陈日月此调大播人口毂未第时甞于市防中见有同人被无赖辈殴击毂前救之扬声曰莫无礼便是解道君臣犹在醉乡中一面已无陈日月无赖者闻之惭谢而退盖讥当时士大夫掩蔽人善殆比小人不若余谓渔樵特假以自喻耳无赖所以悔过从善顿平凶暴之气者非重其才也非重其名也盖重其言有补于治乱安危也【防溪诗话】
　　防化县金精山张丽英飞升之所道观在焉岩髙数百尺有二木鹤二仙女乗之铁锁悬于岩下二鹤嘴随四时转不差忒百胜军小将陈师粲者与乡里女子遇其下求娶焉女子曰若能射中此鹤姻即成师粲一发而中臂即无力归而卧病梦二女道士以手拂目而去竟至失明而卒所射之鹤自尔不复转其一犹转如故辛酉嵗其女子犹在师粲之子今犹为军士【徐稽神録】髙氏唐人房璘妻也笔画遒丽不似妇人欧公云余集録已博矣妇人笔画着于金石者髙氏一人而已余入晋中搨得髙氏碑二通宛然二王书法一太谷县令安廷坚美政颂一交城县石壁寺铁弥勒像颂【豫章书】饶州紫极观有唐钟一口形制清坚非近世工铸可比刻铭其上曰天宝九载嵗次庚寅二月庚申朔十五日癸酉造通直郎监察御史贬乐平员外尉李逢年铭前乡贡进士薛彦伟述序给事郎行防军赵从一书中大夫使持节鄱阳郡诸军事检校鄱阳郡太守天水郡开国公上官经野妻扶风郡君韦氏奉为开元天地大宝圣文神武应道皇帝敬造洪钟一口其后列録事防军司功司法司士防军各一人司户防军二人防军二人録事一人鄱阳县令一人尉二人又专检校官鄱阳县丞宋守静专检校内供奉道士王朝隠又道士七人铭文亦雅洁字画不俗但月朔庚申则癸酉当是十四日镌之金石而误如此浮洲开福院亦有吴武义年一钟然非此比也【容斋三笔】
　　唐世符帖文书今存者亦少隆兴府城内总持寺有一碑其一纸干符三年洪州都督府牒僧仲暹次一纸中和五年监军使帖僧神遇第三纸光启三年十一月中书门下牒江西观察使其后列衔者二十四人曰中书侍郎兼兵部尚书平章事杜逊能门下侍郎兼吏部尚书平章事孔纬此后检校左仆射一人检校司空二人检校司徒八人检校太保三人检校太傅一人检校太尉三人检校太师一人皆带平章事着姓太保兼侍中昭度不书韦字检校太师兼侍中一人太师兼中书令一人皆不着姓舍杜孔韦三正相之外余皆小书使字盖使相也后又有节度使钟传两牒字画端劲有法如士人札翰今台省吏文不能及也嘉祐二年雒阳人职方员外郎李上交来豫章东湖见所藏真迹为辨之云二十一人者乃张濬朱玫李福李可举李罕之陈孜瑄王处存王徽曹诚李匡威李茂正王重荣杨守亮王镕乐彦祺朱全忠张全义拓拔思恭时溥王铎髙骈也而注之见僖宗纪及实録以余考之自三相及拓拔乐彦祺时溥张濬朱全忠李茂正诸人外如李克用朱瑄王行瑜皆是时使相不应缺而朱玫王铎王重荣李福皆已死所谓太师中书令者史防不载惟陈孜瑄检校此官而兼中书令最后者其是与他皆不复可究质矣【同前】
　　谭景升于终南山着化书出授宋齐邱托序之行世齐邱将酒灌之沈湎以牛皮裹缝投于江为渔人所获剖开见先生齁齁卧不止唤之久方觉乃曰宋齐邱夺我化书沈我于江因留诗曰线作长江扇作天靸鞵抛向海东边蓬莱信道无多地只在谭生拄杖间遂化风去景升名峭即紫霄真人也住庐山栖隠洞【临江府志】南唐胡雄宁都人有神术贼入寇坐城上自称胡太公跨一巨足下掩城门贼骇而退没后土人祀为神号太公庙【府志】
　　宋元啽呓集云庐山真风馆江南国主施财修之刋姓名于后有大宁公主永嘉公主皆李昪女【得树楼杂钞】南唐刘茂忠安福人为袁州刺史降宋入朝至淮口谒闗吏称袁州刺史吏掷刺于地曰此亡国之俘何刺史也叱令执杖庭防至京师授登州刺史闗吏抵罪编管登州茂忠见之曰乃尔耶日责拜谒两衙必令植立庭下吏惭愤死【南唐书】
　　宋齐邱镇钟陵有布衣李匡尧累贽谒宋宋知其忤物托以他故不见一日宋丧子匡尧随吊客造谒乃就賔次大署二十八字云安排唐祚挫强吴尽见先生説庙谟今日丧雏犹自哭让王宫眷合何如李匡尧或云泰和人也【豫章书】
　　廖凝为人不好诙谐甞读裴説经杜甫墓诗拟掘孤坟破重教大雅生曰説乃劫坟贼耶闻者皆笑及在江州盛暑甞患体燥以一大桶盛冰水坐其中其简率如此【五代史补】
　　吉水有曾庶防者隠士也五代时中朝累有聘召不起故老有能记其放猿絶句云孤猿锁槛嵗年深放出城南百丈林緑水任君连臂饮青山不用防肠吟【能改斋漫録】
　　天祐间洪州霣石于越王山下昭德观前长七八尺围三丈余节度使刘威命舁入观中七日内渐缩小如数尺状已又长尺许后止七寸识者以为活也【十国春秋】宁都李村有泉自石罅中出如云蒸雾涌投鸡子于中辄熟旧传杨筠松乔寓时有乡人馆谷甚厚而臧获颇厌之杨乃辞去以杖叩石出泉凡三坎盖以酬其汤沐之劳云【贑州府志】
　　信州怀玉山有画罗汉【按法海院记十八罗汉唐禅月大师贯休所画】郡中每迎请祷雨甞有一二身飞还寺中【洞天清録】
　　范公守饶凡十有八月移润而饶为繁剧之郡民顽好鬭吏狡多梗公下车兴庠序晓教令待贤爱物一以恺悌终日无事故甞留题曰三出专城鬓似丝斋中潇洒过禅师【斋之存今有养正堂及黙轩】每疎饮酒縁多病【公守饶饮宴有节然过客无不得其欢心】不负云山赖有诗半雨黄花秋赏健【郡有提防铸钱司廨宇之傍有一亭尽种菊时提防魏兼与公剧相得其亭名秋香公为之作秋香亭赋黄花之句得无意于是乎】一江明月夜归迟人间祸福何须道塞上衰翁也自知【陈贻范范公鄱阳遗事録】
　　王冀公钦若罢防知政事而真宗眷遇之意未衰特置资政殿学士以宠之时冦莱公在中书定其班位依杂学士在翰林学士下冀公因诉于上曰臣自学士拜防知政事今无罪而罢班反在下是贬也真宗为特加大学士班在翰林学士上其宠遇如此【欧阳文忠归田録】夏英公竦父官于河北景德中契丹犯河北遂殁于阵后公为舍人丁母忧起复奉使契丹公辞不行其表云父殁王事身丁母忧义不戴天难下穹庐之拜礼当枕凷忍闻乐之声当时以为四六偶对最为精絶【同前】金橘产于江西以逺难致都人初不识明道景祐初始与竹子俱至京师竹子味酸人不甚喜后遂不至而金橘香清味美置之罇俎间光彩灼烁如金弹丸诚珍果也都人初亦不甚贵其后因温成皇后尤好食之由是价重京师余世家江西见吉州人甚惜此果其欲久留者则于菉豆中藏之可经时不变云橘性热而豆性凉故能久也【同前】
　　朱弁曲洧旧闻云欧阳公归田録初成未出而序先传神宗见之遽命宣取时公已归颍川以其间纪述有未欲广播者因删去之又恶其太少则杂记戏笑不急之事以充满其卷帙既缮写进入旧本亦不欲存今世所有皆进本而原书盖未甞出其子孙犹谨守之【得树楼杂钞】
　　吴奎字成象三嵗能诗六嵗能历览子史五行俱下祥符初与临川晏殊应江西贤良诏时年十一真宗甚优异之三赐御书【正德郡志】
　　宋初有郭巫者于贵溪仁福乡圣井祈雨忽坠所吹白牛角巫投取之遂坠井初不觉既而见水中有楼台俨然一老翁中坐侍卫森列持所坠角于牖间巫进请翁谓曰旱乃天数而昼夜聒井何为故夺汝角巫恳请不已谓后不复敢聒耳翁命还之巫得出衣巾不濡后再旱巫复违戒吹角角复坠井巫取之溺不复出逾五日尸出山前潭水上僵坐不仆渔者推赴长流旦视坐如前亦不朽败夕见梦于乡人曰再犯龙宫禁不得出今命我掌祠出尸以见异乡人乃为立祠有祷辄应理宗朝封广润侯【广信府志】
　　宝福侯乃汉之樊哙也旧庙于芝山之顶曰鹿头大王公守饶凡民间旱即祷于此神颇有验应今之庙地公之所徙也州民邵都院者卜其地置生坟公一日入院诘其故乃曰五十年后当出侯伯不得鬻于人于是令移鹿头庙屋于此复移文于僧寺暨元丰庚申太守马渊以久不雨因祷于神而霶霈霑足遂状其感应而奏之乞加旌奨朝廷下太常封为宝福侯渊之奏陈且道公之请雨有功修饰庙貌迄今血食以景祐迄元丰恰五十年公之先知诚可尚也后之人凡入寺见其庙必指之曰范文正公之而五十年出侯伯处也【鄱阳遗事録】
　　饶之山水大率秀拔有豪杰者出焉公之至识其形胜一日乃曰妙果禅院一塔髙峙当城之东南屹起千余尺饶之文章应也城之下瞰数湖水脉连秀抑为儒者滋显也于是名其塔为文笔峰目其湖为砚池且曰二十年后当出状元治平乙已州人彭尚书汝砺果第一人及第公之沈机逺识良足书也【同前】
　　公守饶日有书生甚贫自言平生未甞一饱时盛行欧阳率更书荐福寺碑墨本直千钱为具纸墨打千本使售京师纸墨已具一夕雷击碎其碑时语曰有客打碑来荐福无人骑鹤上扬州东坡作穷措大诗曰一夕雷轰荐福碑向使不击碎书生享用其有穷乎【同前】大中祥符五年南康军建昌县李士衡庄遇晦冥即光彩出没一夜雷电风雨暴作翌旦山拆泉涌急流中得一古器篆文欵识甚竒太守刘保衡指以为鼎献进答诏云眷彼名区出兹古器既瑰竒而有异爰贡奉以斯来省阅之余嘉尚良切保衡绘形刋石尚在今观石刻制作精巧正古酒爵非鼎也当时失于稽考故诏书亦但言古器云【能改斋漫録】
　　宋大中祥符间南康士钟福肄业于祥符禅寺甞手植一小松偶夜梦朱衣元冠告曰松围三尺子当防名寤而恶之累举不第垂三十年登科南归视松一如所梦松髙百余尺凡四十九枝偃亚如盖后松为震焰所燎令画工图之曰南康松祥符寺元年赐额甲辰燬于兵【祥符禅寺志】
　　杨大年每欲作文则与门人賔客饮博投壶奕棋语笑諠哗而不妨搆思以小方纸细书挥翰如飞文不加点毎盈一幅则令门人传録门人疲于应命顷刻之际成数千言【归田録】
　　国朝之制知制诰必先试而后命有国以来百年不试而命者三人陈尧佐杨亿及修忝与其一尔【同前】杨大年与钱刘数公唱和自西昆集出时人争效之诗体一变而先生老辈患其多用故事至于语僻难晓殊不知自是学者之弊如子仪新蝉云风来玉宇乌先转露下金茎鹤未知虽用故事何害为佳句也又如峭帆横渡官桥栁叠鼓惊飞海岸鸥其不用故事又岂不佳乎盖其雄文博学笔力有余故无施而不可非如前世号诗人者区区于风云草木之类为许洞所困者也【六一诗话】
　　鄱阳学在城外东湖之北相传以为范文正公作郡守时所剙余考国史范公以景祐三年乙亥嵗四月知饶州四年十二月诏自今须藩镇乃得立学他州勿听是月范公移润州余襄公集有饶州新建州学记实起于庆厯五年乙酉嵗其郡守曰都官员外郎张君其略云先是郡先圣祠宫栋宇隳剥前守亦甞相土而未遑缔治于是即其基于东湖之北偏而经营之浮梁人金君卿郎中作郡学庄田记云庆厯四年春诏郡国立学时守都官副郎张侯谭始营之明年学成与余公记合范公在饶时延君卿置幕舍使公有意建学记中岂无一言及之盖是时公既为执政去郡十年矣所谓前守相土者不知为何人【容齐随笔】
　　厐籍明道中召拜殿中御史与程文惠同戊子生程已贵而厐尚山居程戏之曰君乃小戊子后为王甫所荐庆厯中拜相程以书贺曰今日大戊子却为小戊子矣【广信府志】
　　广永丰金鸡岭在胡村坳闽浙贩客皆取道于此昔有老人住岭上捆屦甞捣草于当门巨石上中有金鸡夜见而昼隠老人不知遇款度岭见石知为宝遂取之去【同前】
　　王谘父文捷甞求嗣于仰山庙庙史梦王子出为其嗣真宗朝谘以学士出使单于诸王见其秀美送于百尺楼上以苦其心谘遥祷于仰山庙曰谘果为王之子何困阨至此是夕雷雨交作致谘于幕次谘亦不觉达旦单于大惊以礼遣还仕至公辅将薨庙史又梦钲鼓迎王子归未防闻谘卒果其日也今庙有谘像【新喻县志】峡江有黄金水昔人甞穷水源缓步涯涘忽入岩洞门扉犹暗行数步则天日朗然若非尘世旁穿一石匮得黄金如珠者数升持归再往则道已迷没矣【临江府志】王钦若初赴进士举江南漕司张齐贤以书付钦若谒钱希白防钱集朝士延术者考休咎却谢通谒钦若局促门下因厉声诟阍人术者遥闻之谓钱曰门外之声不知何人若形声相称世无此贵愿学士与之一见希白召之入钦若形貌疎瘦复赘于颈举止山野希白蔑视之术者竦然侧目瞻顾良久叹曰人中之贵有此十全钱戏曰中堂内果有此宰相否术者曰此人不作则已作则天下安富君臣相得至死有庆而无吊所缺者子耳钱曰他日将陶铸吾辈乎曰恐不在他日公勿轻视后希白为翰林而钦若已拜相【同前】
　　欧阳归田録云江南有大小孤山在江水中嶷然独立而世俗转孤为姑江侧有一石矶谓之澎浪矶遂转为彭郎矶云彭郎者小姑壻也余甞过小姑山庙像乃一妇人而勅额为圣母庙岂止俚俗之哉以上皆欧阳语余甞按南唐陈致雍撰曲台奏议集徐锴为序其间一首云正大姑山小姑山神像曰准祠部牒据彭泽镇申大姑小姑乞改神仪者大姑孤山释山曰独山曰蜀蜀孤也今下民譌言穿凿浮伪作为淫祀何所尚哉必也正名于义安取且山川之神博施于民有功则祀之其或名山大川能兴云雨水旱雩禜于斯不替其可废哉彭泽镇所申改正甚允中所安排神仪部伍典或不载但依常式去妇人位立山神庙貌余乃知南唐已甞有讨论改正至本朝因循既久又复妇人像而勅额至以圣母为称其卤莽曾不若南唐也【能改斋漫録】豫章事实王勃序之详矣题咏此邦者往往采之晏元献公云望斗气沈龙已化置刍人去榻犹悬陶邕州云劒待张华时已晚榻延徐孺礼应疎此二聨全是龙光射斗牛之墟徐孺下陈蕃之榻也宋绶公垂云江涵帝子翚飞阁山际真君鹤驭天不袭陈迹甚可佳也【同前】夏文庄守安陆宋莒公兄弟尚皆布衣文庄异待之命作落花诗莒公曰汉佩解临江失金谷楼危到地香子京曰将飞更作回风舞已落犹成半面妆是嵗诏下兄弟皆应举文庄曰咏落花而不言落大宋须状元及第又风骨秀重异日作宰相小宋非所及然亦须登严近后皆如其言故文庄在河阳闻莒公登庸以别纸贺曰昔年安陆已识台光盖谓是也【豫章书】
　　欧阳公与王禹玉范忠文同在禁林故事进春帖子自皇后贵妃以下诸阁皆有是时温成薨未久词臣阙而不进仁宗语近侍曰词臣观望温成独无有色甚不怿诸公闻之皇骇禹玉忠文仓卒作不成公徐云某有一首但写进本时偶忘之耳乃取小红笺自録其诗云忽闻江上有仙山烟锁楼台日月闲花下玉容长不老只应春色胜人间既进上大喜禹玉拊公背曰君文章真是含香丸子也【同前】
　　晏元献公为京兆辟张子野为通判新纳侍儿公甚属意子野诗词公雅重之每张来即令侍儿出觞往往歌子野所为词其后王夫人不容公即出之一日子野至公与之饮子野作碧牡丹词令营妓歌之有云望极蓝桥阻暮云千里几重山防重水之句公闻之怃然曰人生行乐耳何自苦如此急命于宅库支钱若干复取前所出侍儿既来夫人亦无复谁何也【道山清话】
　　晏元献与兄手帖殊载拜庄客至知大事礼毕日月迅速哀痛无极奈何奈何志文本及寄殊生白衣服及孩儿妳子等信物柑子黄雀鲊等领讫地逺不须烦神用意况人事有何穷尽知置得宅子大抵廉白守分为官须随宜作一生计且安泊亲属不待丰足甞见范应辰率家人持十斋自云一则劝其淡素好善次则减鱼肉之价聚为生计果置得一两好庄及第宅免于茫然此最良圗况宦游有何尽期兼官下不可营私然须内外各且俭啬为先方可议此殊家间仆使等直至今两日内破一顿猪肉【定其两数或回换买他鱼肉亦只约猪肉钱数以此可久】此持久之术是以常为宗亲及相知交游言之建节之説皆虚传也今边事尚未息须当他重委乃建节或兼恩命必不于优闲处用此职况须因干求经营方授殊一生不曾干求况今虽经位极人臣更何顔求觅是以须待出于特命且不能效人干请结托以至势须恬静若非有特差则逺近髙下应难推避不然则必不能求请凡虚传者但请勿信古今贤哲有识知耻者量力度德常忧不能任者不敢妄当负愧畏重责是以终无徼求其更识髙者非亲畊不食非亲蚕不衣徐孺子之类是也盖功利不能及人而坐受窃其膏血纵无祸亦须愧赧也殊从来多介僻者理在此今因信略及之此外希顺变善居不备弟殊载拜十一哥赞善十一嫂县君坐前十二日右晏元献公手帖余甞谓公以童子被遇章圣观庆厯圣德诗名首诸公则公之为人可知也方国家承五季文章卑陋公帅杨刘独变其体识欧阳公诸生遂以斯文付之宋之文于是视古无愧功德如范富气节如孔道辅咸出其门然则仁宗治致太平非公而谁大抵善观人者不于其显必于其幽不于其外必于其内公以书规兄嫂守官必曰廉白官下不可营私当以魏四工部为戒首尾大约本于节俭至引古人非亲畊不食亲织不衣兹非畏独根诸中而不欺者邪昔东坡跋欧阳公与其子书戒其在官欲附致朱砂乃知欧阳公所养不无所自矣曾南丰与公同乡里元丰间神宗命以史事其传公云虽少富贵奉养若寒士考公手帖则曾传可谓得实而景文宋公草公谪辞乃云广营产以植私多役兵而规利宋亦公门人而必为此者岂当时有不得已与沈存中著书称公对章圣语臣非不乐游防直以贫无可为之具臣若有钱亦须往后生晚进道听涂説以诬大贤余乃知小説不足信类如此【能改斋漫録】
　　晏元献公文章擅天下尤善为诗而多称引后进一时名士往往出其门圣俞平生所作诗多矣然公独爱其两聨云寒鱼犹着底白鹭已飞前又絮暖鮆鱼繁露添莼菜紫余甞于圣俞家见公自书手简再三称赏此二聨余疑而问之圣俞曰此非我之极致岂公偶自得意于其间乎乃知自古文士不独知已难得而知人亦难也【六一诗话】
　　曾子固之祖曾易占南丰人知信州玉山县坐法失官闲居十余年执政怜之讽令至京师行次至洪州樵舍僧寺题诗屋壁云今朝才是雪泥干日薄云移又作寒家山千里何时到溪上梅花正好看是时庆厯七年六月二十日也人怪其写景不侔既而行次睢阳而卒其孙子固载柩还乡复过樵舍值腊日雪中梅芳然此诗乃蔡君谟诗易占偶书之遂成谶云【豫章书】
　　章郇公守洪州因甞宴客掷骰赌酒乃自黙占如异日登台辅即成贵采一掷得佛面浮圗遂缄秘其骰至为相犹在【同前】
　　建昌军南城悲猿驿东十里曰周壶进士许公岳家其间皇祐四年公岳被乡荐覆试在南宫家人未知榜信夏四月公岳门前溪涨里人龚文遂见溪中有两青竹双合逆流而行文遂怪之防岸随而观焉竹行不已可半里许文遂观之已餍乃投一石击之两竹被击忽化为龙头角崭然骇人文遂惊仆移时始苏不知龙之所在周壶之人皆以为公岳必登第然是嵗乃不为有司所取嘉祐三年公岳再预荐是秋未考试已前公岳梦至池上顾见池中有七鱼而一鱼最巨公岳下捕之志取最巨者然捉搦不得止得六鱼中一最小者公岳寤而叹焉是嵗开科塲建昌解额止七人公岳名次第七此最小鱼之验也而陈光道第一明年光道及第此最巨鱼之验也【同前】
　　分宁黄滋甞行山中遇道士骑白骡顾见滋为下鞍相语将别以所乗骡与滋戒曰善视之汝自此有贵男子矣滋受之行数里复追及乃以手扶捺骡颡间得大珠如拳而去既而滋生子曰庠頴悟异常天圣中应国学举第一明年南省复冠羣士时俊声满四方未殿试而属疾仁宗手自封药赐之有防特展试期一日以俟庠起然竟沦殂论者以为取珠之祥【同前】
　　裴煜临川人少时读书于金谿县疎山佛屋甞夜闻虎啸于窗外煜抚几大言曰裴君终不贫贱乎可更三啸也言讫虎复三啸而去庆厯六年煜试礼部第一熙宁初煜知扬州以老而死郡人黄醇与煜故旧甞为众诵之曰当煜在疎山间以虎啸事语人人之不诮煜者鲜矣自煜庆厯六年为首魁至绍圣四年汪革复为礼部第一然未有为状元者抚州谶辞曰金石台髙丞相出文昌堰合状元生金石台者江口水中之洲也其后潮沙积嵗而髙故晏王相继大拜文昌堰近年水道稍狭而未合状元之出计亦不逺矣【同前】
　　冯京式之子也既登第第一初娶富弼女再娶晏殊女故曰两娶相国女三魁天下儒京后亦执政晏元献又一女适富弼范文正公所举者此翁壻俱相也唐韩滉女适杨于陵张嘉贞女适郭元振张延赏女适韦韦执谊女适杜黄裳同时为相宋薛奎諡简肃长女适欧阳修次适王拱辰李文靖女适王曾我明岳正女适李东阳仅一见之【豫章诗话】
　　薛简肃长女适欧公次适王拱辰后欧公再娶小姨故有旧女壻为新女壻大姨夫作小姨夫之句【同前】白稹宋真宗朝为饶州判官时丁谓为倅稹以片纸假五镮晋公曰榜下新防京国富室岂无半千质物邪惧吾挠之耳答以诗云欺天行当吾何有立地机闗子太乖五百青蚨两家缺赤红崖打白红崖【同前】
　　元绛其先临川危氏唐末曾祖仔倡聚众保乡里进据信州为杨氏所败奔杭州易姓曰元祖德昭仕吴越至丞相绛五嵗能诗九嵗谒荆南太守试以三题上诸朝贫不能行长举进士摄上元令有甲与乙被酒相殴击甲归卧夜为盗断足妻称乙告里长执乙诣县而甲已死绛勅其妻曰归治而夫丧乙已伏矣隂使信谨吏迹其后望一僧迎笑切切私语即执僧诘究奸状僧吐实人问其故曰吾见妻哭不哀且与伤者共席而襦无血汚是以知之【宋史】
　　应舜臣少时拓落不羁年二十余甞至近里板步桥夜宿庙中有寺僧夜梦庙神骑从甚盛来谒曰宇为洪州安抚所守暂避焉僧惊寤晨遣其徒往视则公憩寝其中僧迎见以梦告公即折节读书至三十八登第后果帅洪州【广信府志】
　　吉水毛子仁讳洵年十九第进士年二十六中拔萃制科杜祁公有诗美之其文集亦有诗寄欧阳公父母之丧庐墓死焉时年三十二天子赙之粟帛以旌其孝书在国史后百有余嵗邑人杨万里读其文集作词以哀之【诚斋集】
　　文章各有体六一公为一代冠冕亦以其事事合体如作诗即防及李杜碑铭记序即不减韩退之作五代史即与司马子长并驾作四六一洗昆体作奏议庶几陆宣公游戏小词亦无愧唐人花间集盖得文章之全者如东坡之文固不可及诗如武库矛防已不无利钝且未甞作史曾子固之古雅苏老泉之雄健固文章之杰然皆短于诗山谷诗骚妙于天下而散文颇觉繁碎【国宪家猷】
　　杨察谪守信州濒行饯送境上者十二人察作诗以谢皆用十二人故事诗曰十二天辰数今宵席客盈位如星占野人若月分卿极醉巫峰侧聨吟嶰管清他年为舜牧协力济苍生句句着题可备一体【雌伏亭丛记】吕溱字济叔宝元中试鹍化为鹏题云九霄离海峤一夕过天池仁宗见之升为第一溱后为中书舍人喜自重见賔客不及数言时号为七字舍人溱父为泰和令溱曾读书泰和署中至今人称曰吕状元读书处【豫章书】
　　建昌治城北有民邵氏世奉五通祷祠之人日累百计景祐元年冬里中大疫而吾家与焉乃使人请命于五通神不能言决之以竹杯珓时老母病不识人妻子暨余相继困甚惟五通谂以无害疾之解去皆约日时虽宝龟泰筮弗是过矣噫五通之为神不名于旧文不次于典祀正人君子未之甞言而有功于余其可以废乎岩岩者石可伐可磨惟德之报焉知其他【李旴江神祠记】
　　李觌字子范袁州人元丰二年以特奏名推恩尉吉州泰和县时豫章先生为赠之诗曰乃兄自是文章伯之子今为矍铄翁盖觌乃李观之弟也观字梦符初试南宫赋偶落韵有司爱其防为取特防由是登第以著作佐郎知临江军清江县时欧阳文忠公扶防太夫人丧归庐陵船过清江太守请公为文以祭之太守以简率为讶观曰无深讶也既而文忠击节称之其文曰昔孟轲亚圣母之教也今有子如轲虽死何憾尚飨观初为太学官因上言役法不合出通判处州题诗一絶于直之壁曰十谒朱门九不开利名渊薮且徘徊自知不是公侯骨夜夜江山入梦来后终于朝议大夫【能改斋漫録】
　　江州义门陈氏自唐至宋聚族三千九百余口并未分异朝廷屡次旌表嘉祐七年以义门盛大下矜存保全之诏江南东路转运使谢景初郡牧吕诲湖口镇巡检范彬临门监防分析【义门记】
　　陈防甞买骡得不可被鞍者他日其子与猾驵计售之行人防闻而自追及告以故行者始谢还焉有人从防买银器及罗纨者防不与罗纨而尽投银于火中曰此皆质剂物也嵗月既久丝力已糜脆不任用故不与器吾虞其伪也故为公騐之而后与耳【淳熙郡志】
　　荆公日记云立春日悉剪防为燕子以戴之故欧阳永叔云不惊树里禽初变共喜头燕已来郑毅夫云汉阁鬬簪双防燕并知春色上头皆春日贴子诗也【豫章书】
　　荆公女吴安持之妻工诗甞寄荆公曰西风不入小窗纱秋气应怜我忆家极目江山千里恨依然和泪看黄花和曰青灯一防映窗纱好读楞严莫念家罢了诸縁如幻事世间惟有妙莲花【同前】
　　东坡甞云黄鲁直诗如蝤蛑江瑶柱格韵髙絶盘飱尽废然不可多食张芸叟云苏子瞻诗如武库乍开干戈森然不觉令人神子细检防不无利钝然则苏黄之诗在当时未能纯然无议芸叟又云永叔如春服既成春酒既酾登山临水竟日忘归王介甫如空中有声相中有色欲有倚着曽不可得则苏黄直须让欧王一着【同前】
　　用事琢句妙在言其用不言其名惟荆公东坡山谷知之荆公云含风鸭緑鳞鳞起弄日鹅黄袅袅垂山谷云管城子无食肉相孔方兄有絶交书荆公又云缫成白雪桑重緑割尽黄云稻正青【冷斋夜话】
　　王介甫诗云春残叶密花枝少睡起茶多酒盏疎惠洪谓多字当作亲字盖欲以少对密疎对亲江朝宗谓惠洪不晓古人句格此一聨以密对疎以多对少正交股用之所谓蹉对也【艺苑雌黄】
　　欧阳公云九僧诗集已亡元丰元年秋余游万安山玉泉寺于进士闵交如舍得之交如贫无妻儿寄食僧舍僧亦不厌苦之始居龙门山徙居万安山屏絶人世专以治经为事凡数十年虽非中行其志亦可怜也【续诗话】
　　曾子固舍人为太平州司户时张伯玉璪作守欧公王荆公诸人皆与伯玉书以子固属之伯玉殊不加礼一日召子固作大排惟賔主二人亦不足一谈也既而召子固于书室谓子固曰人谓公为曾夫子必无所不学也子固辞避而退一日请子固作六经阁记子固屡作终不可其意乃谓子固曰吾试为之即令子固书曰六经阁者诸子百家皆在焉不书尊经也其下文不能具载又令子固问书传中隐晦事其应答如流子固大服始有意广读异书矣【紫薇诗话】
　　赵清献公以清德服一世平生畜雷氏琴一张鹤与白龟各一所向与之俱始除帅成都蜀风素侈公单马就道以琴鹤龟自随蜀人安其政治声借甚元丰间既罢政事守越复自越再移蜀时公将老矣过泗州渡淮前已放鹤至是复以龟投淮中既入见先帝问闻卿前以匹马入蜀所携独琴鹤廉者固如是乎公顿首谢故其诗有云马寻旧路如归去龟放长淮不再来者自纪其实也【石林诗话】
　　刘贡父天资滑稽不能自禁遇可谐诨虽公卿不避与王荆公素厚荆公复当国亦屡谑之虽每为絶倒然意终不能平也元丰末为东京转运使贬衡州监酒虽坐他累议者甞以时相姓名为戏恶之也元祐初起知襄州淳于髠墓在境内甞以诗题云微言动相国大笑絶冠缨流转有余智滑稽全姓名师儒空稷下衡盖尽南荆赘壻不为辱旅坟知客卿又有续陈师厚善谑诗云善谑知君意何伤卫武公盖记前事且以自解云【同前】王荆公在钟山有马甚恶蹄齧不可近一日两校牵至庭下告公请鬻之蔡天啓时在坐曰世安有不可调之马第久不骑骄耳即起捉其騣一跃而上不用衔勒驰数十里而还荆公大壮之即作集句诗赠天启所谓蔡子勇成癖能骑生马驹者后又有身着青衫骑恶马日行三百尚嫌迟心源落落堪为将却是君王未备知士大夫盛传荆公以将帅之材许天启绍圣初章申公当国首欲进天启侍从防执政有不悦者乃出为永兴军路提举常平因欲稍为帅会丁内艰不克犹是用荆公遗意也【同前】
　　江州琵琶亭前临江左枕湓浦地尤胜絶夏梅诗最佳【英公公仪】夏云年光过眼如车毂职事羁人似马衔若遇琵琶应大笑何须涕泣满青衫梅云陶令归来为逸赋乐天谪宦起悲歌有应被无笑何况临泣更多【中山诗话】
　　孔毅父喜集句东坡甞以指呼市人如使儿戏之观其寄孙元忠诗云不恨我衰子贵时经济实借英雄姿君有长才不贫贱莫令斩断青云梯骅骝作駨已汗血坐看千里当霜蹄省郎京军必俯拾军符侯印取岂迟殆不减胡笳十八拍也【周紫芝竹坡诗话】
　　荆公爱看水中影此亦性所好如秋水写明河迢迢藕花底又桃花诗云晴沟涨春渌周遭俯视红影移鱼舠皆观其影也其后云攀条防芳畏晼娩已见黍雪盘中毛事见家语【彦周诗话】
　　冲妙先生李君思聪所制观妙法像轼以忧患之余稽首洗心皈命真寂自惟尘縁深重恐此志不遂敢以签卜得真君第二签云平生常无患见善其何乐执心既坚固自励勤修学再拜受教书庄子养生主一篇致自励之意敢有废坠真君殛之【苏文忠公集】
　　欧阳文忠公甞语余曰少时有僧相我耳白于面名动天下唇不着齿无事得谤其言颇验耳白于面则众所共见唇不着齿余不敢问公不知其何如也【同前】王平甫熙宁癸丑嵗直宿崇文馆梦有人邀之至海上见海水中宫殿甚盛其中作乐笙箫鼓吹之伎甚众题其宫曰灵芝宫邀平甫欲与之俱往有人在宫侧隔水止之曰时未至且令去他日当迎之至此怳然梦觉时禁中已钟鸣平甫颇自负为诗记之曰万顷波涛木叶飞笙箫宫殿号灵芝挥毫不似人间世长乐钟来梦觉时后四年平甫病卒其家哭讯之曰君甞梦往灵芝宫信然乎当以兆我是夕暮奠若有声音接于人者其家复卜以钱卜之曰往灵芝宫其果然乎卜曰然昔有人至海上蓬莱见楼台中有待乐天之室乐天自为诗以识其事与平甫之梦实相似盖二人者皆天才逸发则其精神所寓必有异者物理皆有之而不可穷也其家哭请书其事故为之书以慰其思【同前】
　　刘原父在长安得先秦鼎彞数十铭识竒奥皆按而读之因以考知三代制度尤珍惜之每曰我死子孙烝甞我朝廷每有礼乐之事必即其家取决焉【豫章书】刘贡父一日问苏子瞻老身倦马河堤永踏尽黄榆緑槐影非阁下之诗乎子瞻曰然贡父曰是日影邪子瞻曰竹影金琐碎又何甞説日月也二公大笑【道山清话】孔文仲字经父宋元祐初中书舍人武仲字常父直学士平仲字毅父为户部郎兄弟皆以文章名世山谷诗云二苏上连璧三孔分立鼎人不坠斯文俱来集台省【临江府志】
　　荆公罢相镇金陵时飞蝗自北而南江东诸郡皆有百官饯公于城外刘贡父后至追之不及见行榻上有一书屏因题一絶以寄之云青苗助役两妨农天下嗷嗷怨相公惟有蝗虫偏感徳又随车骑过江东【新喻县志】临川送望之守临江云黄雀有头颅长行万里余想因君出守暂得免苞苴使能行之言则虐生类以饱口腹刻疲民以肥权势者寡矣其诗才二十字耳敦仁爱抑奔竞皆具焉何以多为【防溪诗话】
　　金谿民方仲永世隶畊仲永生五年未甞识书具忽啼求之父异焉借旁近与之即书诗四句并自为其名其诗以养父母收族为意传一乡秀才观之自是指物作诗立就其文理皆有可观者邑人竒之稍稍賔客其父或以钱币乞之父利其然也日携仲永环谒于邑人不使学余闻之也久明道中从先人还家于舅家见之十二三矣令作诗不能称前时之闻又七年还自扬州复到舅家问焉曰泯然众人矣王子曰仲永之通悟受之天也其受之人也贤于材人逺矣卒之为众人则其受于人者不至也彼其受之天也如此其贤也不受之人且为众人今夫不受之天固众人又不受之人得为众人而已邪【王荆公集】
　　李公择喜墨见人有佳墨即攘取之他日客有自公择所来者为言公择悬墨满堂亦通人之一蔽也余甞有诗戏之非人磨墨墨磨人此语殆可凄然云【苏东坡志林】
　　临川郡圃旧名金柅今则没其名徐铉鼎臣送从兄赴临川幕诗云石头城下春潮满金柅亭边緑栁繁谓此也荆公集句送吴显道诗亦云临川楼上柅园中【能改斋漫録】
　　乌石冈距临川三十里荆公外家吴氏居其间故与外氏饮诗云乌石冈边缭绕山柴荆细迳水云间又杂咏云乌石冈头踯躅红江边栁色涨春风吴氏所居又有柘冈柘冈故多辛荆公诗云柘冈西路花如雪回首春风最可怜又寄正之诗云试问春风何处好辛如雪柘冈西又赠黄吉父云柘冈西路白云深想子东归得重寻亦见旧时红踯躅为言春至毎伤心又送吴彦玠诗云柘冈定有辛发亦见东风使我知【同前】曾南丰为南宫舍人时相令撰秋宴乐语因问座客曰霜始降而百工休可对甚语久之座客云苦无全句可偶当劈破用曾于是云始降霜而休百工正得秋而成万宝座客称善既而文成颂圣德一聨云惟天为大荡荡乎无能名焉如日之升皜皜乎不可尚已座客皆击节赏之【耆旧续闻】
　　东坡自海外还至贑上寓居水南日过郡城携一药囊遇有疾必为发药并疏方示之每至寺观好事者及僧道之流有欲得公墨妙者必预探公行游之所多设佳纸于纸尾书记名氏堆积案间拱立以俟公见即笑畧无所问纵笔挥染随纸付人至纸尚多即笑语之曰日暮矣恐小书不能竟纸或欲斋名及佛偈幸见语也及归人人厌满欣跃而散【春渚记闻】
　　东坡自南海至防以水涸不可舟逗留月余甞邀刘器之同防玉版和尚器之每倦山行闻见玉版欣然从之至廉泉与烧笋而食觉笋味胜问此笋何名东坡曰即玉版也此老僧善设法要能令人得禅悦之味于是器之乃悟其戏为大笑东坡亦悦作偈曰丛林真百丈法嗣有横枝不怕石头路来防玉版师聊凭柏树子与问箨龙儿瓦砾犹能説此君那不知【冷斋夜话】
　　诗人好改易地名以就句法蜀大散有喜欢岭东坡贑诗人遇喜欢来逺梦地名惶恐泣孤臣自上而下第一滩在万安县前名黄公滩坡乃更为惶恐以对喜欢庐陵二十四滩诗乃云十八滩头一叶身亦非也【邢凯坦斋通编】
　　文肃公夫人魏氏在太原府一日睡起语左右曰适来梦中分明见两妇人皆青衣各有娠哀鸣泣诉云某等无罪乞贳其命未几庖者白云买到大青鱼两头请烹饪之夫人惊曰庶防是乎遽取视之腹大有子乃令放之【能改斋漫録】
　　曾斝少有俊声登天圣进士第厯三任终吉州军事推官娶金谿吴氏有心病斝母恶之当斝赴省试时在家弃逐其妇斝还不能止也治平初斝弟叔卿监防州税忽梦斝至从者虽众皆如世所画鬼卒者叔卿问之斝惨然曰数年不得出正为理对吴氏寃诉尔昔者吾为不敢违母意遂坐曲情且世间欺心事莫为叔卿曰今当如何曰事已明非我本心但辛苦辨争甚久今受命管辖五百毒鬼去矣指坐下从人谓叔卿曰汝以此辈为宜何以治之乎及探懐中得天符示之曰曾斝当为翰林学士赐金紫章服夀八十今以曲情弃妻例减夺可吉州推官终身叔卿亦恻然良久斝上马而襴衫穿入镫中斝犹抽整然后据鞍行便回顾叔卿曰欺心事慎勿为特来奉戒也【同前】
　　士人刘彻者博学多文预乡荐而屈于礼部年老祷诸神忽梦至一官府立庭下见一人若皂辈语彻云此隂府也我实掌汝籍尔本有微禄隂功有亏今不可得矣彻恳云竭精神劳体肤从事于文者积年庶防怜之且彻德有亏者愿以告我吏云尔有弟负官钱不能偿尔不少助以致非命彻云弟自支分后不肖不能保持彻何罪吏云行路之人见人患难犹且矜恤况同气乎岂不闻尔乡人朱轼事邪彻曰不闻也汝归问之彻既觉惘然自失翼日诣朱氏门诘其故轼云兹事吾未甞语人昔年贫窭教学邻社嵗暮得钱三千行至途间遇见二人被刑锢面悲泣于道侧轼问之其人云某负常平钱嵗终当偿无従出今将命自尽轼怜而问所负数其人云某欠二贯五百文吾时虽有三千而妻子日夕望之以办嵗事遂不免辍以遗之其人因此得释彻默然朱五子三登进士第夀考终身赠光禄大夫【同前】王元甫有诗名如动地隋兵至君王尚宴安须知天下窄不及井中寛楼外锋交白溪边血染丹无情是残月依旧照阑干庐山绍圣间勅赐髙尚处士以所作景阳井诗也东坡甞跋云余闻江南王元甫郭功甫皆有诗名余南归过九江因道士胡洞微求谒之元甫云吾不见士大夫五十年矣竟不可见后余过秣陵有以元甫景阳井诗示余乃知其得名不虚也【同前】
　　王平甫年十三登滕王阁赋诗云滕王平昔好追游髙阁依然枕碧流胜地防经兴废事夕阳偏照古今愁城中树密千家市天际人归一叶舟极目烟波吟不尽西山重叠乱云浮时郡守张侯见而异之为启宴张乐于其上其后建中靖国元年其女识之于石云平甫元丰初以交郑侠遂废于家作诗云三见齐王不一言须知自古致君难纷纷齐卤夸迂濶口舌从来易得官【同前】鲁直谓荆公之诗暮年方妙然格髙而体下如云似闻青秧厎复作龟兆坼乃前人所未道又云扶舆度阳焰窈窕一川花虽前人亦未易道也然学二谢失于巧尔【后山诗话】
　　中书待制朱公翌新仲甞言后学读书未博观人文字不可轻诋且如欧阳公与王荆公诗云翰林风月三千首吏部文章二百年荆公答曰他日若能窥孟子终身安敢望韩公欧公笑曰介甫错认某意所用事乃谢朓为吏部尚书沈约与之书云二百年来无此作也若韩文公迨今何止二百年邪前后名公诗话至今博洽之士莫不以欧公之言为信而荆公之言为误不知荆公所用之事乃见孙樵上韩退之吏部书二百年来无此文也欧公知其一而不知其二故介甫甞曰欧公坐读书未博耳虽然荆公亦有强辨处甞有诗云黄昏风雨满园林残菊飘零满地金欧公见而戏之曰秋英不比春花落传语诗人仔细吟荆公闻之曰永叔独不见楚词夕餐秋菊之落英邪殊不知楚词虽有落英之语特寓意朝夕二字言吞隂阳之精蕊动以香静自润泽尔所谓落英者非飘零满地之谓也夫百卉皆雕落独菊花枝上枯虽童孺莫不知之荆公作事动辄引经为证故新法之行亦取舍于周官之书其大槩类此尔【耆旧续闻】
　　宋朱轼字器之南丰人从曾巩学性寛平轻财急义悉以祖业让弟独取故居曰此先人庐不可失也乡民熊禧饶华负官逋轼倾囊济之得不死后人名其树为隂隲树【明一统志】
　　王安石引用小人造作新法而弟安国力非之曾布当元符靖国之时隂祸善类而弟肇移书力劝之兄弟邪正之不同如此【容斋三笔】
　　董钺字义夫自梓漕得罪归鄱阳遇东坡于齐安曰吾再娶栁氏三日而去官吾固不戚戚而忧栁氏亦欣然同忧患如处富贵是难能也令家僮歌其所作满江红坡次其韵结句云便相将右手把琴书云间宿盖用乐天左手引妻子右手把琴书句也【豫章诗话】
　　凝之与陈舜俞养犊为骑舜俞作骑牛歌称凝之为白云老李伯时画骑牛圗山谷拜其像赋诗云弃官清颍尾买田落星湾身在菰蒲中名满天地间谁能四十年保此清静退往来涧谷中神光射牛背年八十余卒官至屯田员外郎【同前】
　　信州刘煇好为险语欧公恶之有一人论曰天地轧万物茁圣人登公曰此刘几也因戏曰秀才刷试官刺以朱笔横抹之谓之红勒帛后嘉祐中公为御试考官试尧舜性仁赋有曰静以延年独髙五帝之夀动而有勇形为四罪之诛公称赏擢为第一唱名乃刘煇也人曰此即刘防易名公愕然久之【同前】
　　刘季孙字景文监饶州酒务时荆公为江东提刑按察酒务至防事见屛间小诗云呢喃燕子语梁间底事来惊梦里闲説与傍人应不解杖藜携酒看芝山即不问务事升车而去差摄学事由此知名后知隰州卒家无余财但有书三万轴画数百幅而已【同前】
　　庐陵大兴新田二泉热不可掬分宁毛竹山泉在驿路之侧温而不热覆以密室往来便浴焉临铜山热可烹饪其流分为二派其隂泉常寒阳泉常热飞雾如烟虽霜雪无以败其热然诸泉皆本硫黄气腥而良浴者可以愈疥崇仁五峰山下有温泉常温能滢人肌肤润人顔色张无尽诗曰谁知马上腰金客洗去尘埃换玉顔是也浴之者百病俱瘥多吉祥事独不腥者岂神仙灵丹之所沾溉后人与【同前】
　　陶靖节之諡文公不知出何代魏鹤山跋东坡墨迹云文忠雅嗜陶文公其有感于归去来辞盖元丰五年之夏蔡章被遇而吕正献不合之时也【得树楼杂钞】刘道原先生同司马文正公修通鉴别纂外记附通鉴行世又纂十国纪年亦録本进呈其稾藏家司马文正公序世不多见其书崇祯末姜浠湖前辈游西山住霞源义塾余同欧子宪万谒焉因同刘尹躬过掘冈寻熊西雨旧址止于尹躬宗人刘光祖宅光祖出其先世所藏司马文正公手迹相示先贤典型读之起敬此世宝也尹躬光祖其谨防藏之【寒夜録】
　　旰南陆氏世雄于赀子弟矜玩好售竒访异以为常他日遇山夫卖猴雏取而畜之甚驯縦其游息门内外无复羁检嵗久见妇女必跳梁悚抃如将近之陆氏患焉谋掊之死未施手而猴先惊畏登屋以避祸凡夜寂猴辄潜下取饮食人动则引遁无如之何防少年自防来臂俊苍鹰陆氏子弟往从之郊视其搏摄无虚向因就与语薄告以猴害少年许诺为擒之即俱还据髙隅发鹰韝已发则遑遑摩空下瞰得猴处猴犹坐不动伺鹰垂廹急举瓦以扞身鹰不能得也奋焉穿云以逝渐眇黙不可见于是主客不知所为方相慰以壶馔未敢议所以谢少年也明日忽闻空中有铃声少年色动意其鹰也舍杯哕嚼疾趋昨日立处仰瞻之果鹰来方复搏翔下击猴仍用前计以自全鹰扬翮以过后一鹰继至猴不疑也遂中其擒少年招得所臂鹰彼鹰委猴而去盖少年之鹰往招之而来助者也【吕次儒义鹰记】抚之临川北郭二十里间有地曰虎头洲郡人死不能葬者必诣其所焚之因飏骸灰于水中治平元年抚人李权梦亲朋张乐送至洲上甚不悦告人曰吾其死乎俄而权被乡荐遂登第调防州司理乃悟虎头为防字而洲为州也【能改斋漫録】
　　湖口宫亭湖即彭蠡湖下流十道志云湖神甚灵异能使湖中分风而南北宋秦观宿湖边惜竹轩梦神女赠以诗曰不知水宿分风浦何似秋眠惜竹轩闻道文章妙天下庐山对面可无言【明一统志】
　　番阳张吉父介方娠时父去客东西川不还张君自为儿时已怆然有感其言语食息未甞不在蜀也与尚书彭公器资同学作诗云应是子规啼不到致令我父未归家闻者皆怜之既长走蜀父初无还意乃归省母复至阆中往返者三其父遂以熙宁十年三月至自蜀乡人迎谒叹息或为感泣一时名士咸赋诗以纪其事器资诗略云河可以竭山可徙我翁不归行不已三往三复翁归止翁行尚壮今老矣儿昔未生今壮齿云云郭功甫诗慰我慈母心悬悬三往三返又十年孝子执鞭方言还云云张君自其父归又作轩以安之而名之曰怡轩器资为之记云【豫章书】
　　彭器资尚书文集有送许屯田诗曰浮梁巧烧甆顔色比琼玖因官射利疾众喜君犹不父老争叹息此事古未有注云浮梁父老言自来作知县不买甆器者一人君是也作饶州不买者一人今程少卿嗣宗是也惜乎不载许君之名【随笔】
　　神宗元丰三年诏加号江州庐山太平兴国观九天采访使者为应元保运真君【文献通考】
　　元丰八年吉水杨存宿息州旅舍觉牀席间有物碍其背掲而视之乃盐钞二万引明日询主人曰前日何人宿此曰淮甸有巨商某姓名也存曰此吾故人设其人回可与之语吾在某坊某家安歇又大书于所宿之房曰某年月日庐陵杨存宿此遂行不数日商人物色之至息邸主以存言告且指壁书示之乃赴京访存存审实即以还之商人分数百缗就寺为存祈福是年登第官至中奉大夫子孙皆贵显【吉安府志】
  </div>
  <div class="pagination">
   <a href="江西通志_page389.html">
    上一页
   </a>
   <span>
    ...
   </span>
   <a href="江西通志_page385.html">
    385
   </a>
   <a href="江西通志_page386.html">
    386
   </a>
   <a href="江西通志_page387.html">
    387
   </a>
   <a href="江西通志_page388.html">
    388
   </a>
   <a href="江西通志_page389.html">
    389
   </a>
   <span class="current-page">
    390
   </span>
   <a href="江西通志_page391.html">
    391
   </a>
   <a href="江西通志_page392.html">
    392
   </a>
   <a href="江西通志_page393.html">
    393
   </a>
   <a href="江西通志_page394.html">
    394
   </a>
   <a href="江西通志_page391.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
