<!DOCTYPE html>
<html>
<head>
    <meta charset="UTF-8">
    <title>江南通志 - 第 125 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 125 页/共 731 页</h1>
    <div class="content">　　防谕葬
　　少詹张廷瓒墓在桐城县北北峡关
　　赞善姚士藟墓在桐城县东南会公山
　　姚孙棐墓在桐城县东南九十里
　　徽州府
　　社稷坛在府城镇安门外
　　风云雷雨山川坛在府南门外
　　勅建先农坛在府城东门外雍正四年遵建
　　郡厉坛在府城北郊【在县曰邑厉】
　　里社乡厉二坛在各乡保
　　关帝庙在府治乌聊山
　　国朝雍正五年奉
　　防追封三代公爵春秋同日祭于　后殿
　　城隍庙在府城南门内
　　勅建八蜡神庙
　　刘猛将军庙并在府治东【以上坛庙所属县俱如　制】旗纛庙在各衞所
　　蔺将军庙在府城潮水门外祀隋将军蔺亮亮镇新安有靖难功故歙县亦有祠祀之
　　忠烈庙在府治乌聊山祀唐越国公汪华又以汉将军毛甘唐神策将军汪节附祀焉
　　忠靖王庙在歙县北十里洪相山王张姓名卞家于滑之白马唐天宝时与张许同死睢阳史失其名宋政和乾道间加封王爵潭州庙有宋曾致尧撰碑
　　禹王庙在歙县龙井山
　　世忠庙在歙县西南黄墩祀陈将军程忠壮灵洗公之故宅在焉宋宝庆中追封广烈侯赐庙额曰世忠绩溪亦有祠
　　英烈庙在歙县乳溪祀宋义勇钱嶨钱觷绍定三年新安士民以其捍寇有功陈乞褒表立祠赐额曰英烈
　　孙王庙在休宁县西祀吴主孙权
　　忠烈庙在休宁县治东山祀越国公汪华宋绍兴中邑令吴敦仁建
　　岳王庙在祁门县西祀宋岳飞绍兴元年飞提岳讨杨么经此后人因立庙祀之
　　徽溪庙在绩溪县西北祀唐汪华第八子俊乳溪庙在绩溪县北祀汪华第九子献
　　张许庙在绩溪县九里坑祀张巡许逺
　　婺女庙在婺源县西北以县为海宁县地尝隶婺州取上应婺女之义故立庙焉
　　朱文公阙里庙在婺源县南每嵗二八月仲丁致祭
　　圣祖仁皇帝钦赐御书学逹性天四字额雍正二年燬于火十三年上下两江官绅商士等捐赀重建总督赵恩碑记【婺源之有朱子犹邹之有孟子曲阜之有孔子也自古至圣大贤其风教所被瞻向之诚即穷海内外日月霜露之所及无有遐迩如奉函丈而尤必重其里居乡邑故孟子叙道统而亦以近圣人之居为幸岂非以天地灵异所钟而神明所凭哉今天下于朱子仕宦流寓讲学之地无不崇庙貌祀春秋则婺源之庙宜尤巍焕异于他所自雍正二年燬于火于是两江督抚大臣胥用悚惧而余以十一年冬奉】
　　【命来莅兹任累檄所司鸠工庀材毋怠毋率而布政使司李兰盐运司尹会一殚力经画斥羡帑倡捐输委吏董役防肃将事自雍正十一年工兴迄今嵗三月告竣请予为文以祀之世尝谓三代而上道统与治统合自孔孟后道统寄于师儒遂与治统分余谓不然道统之寄不遇圣帝明王亦无以别正宗而昭一是是岂不系乎其治哉有宋周程张朱五夫子续千圣之道统于既坠一洗汉唐以来浅儒俗学其为圣门功臣当无所轩轾其以公为集诸儒之大成虽昔贤有言之者而厯朝典礼班于诸儒于公未有所隆异我】
　　【圣祖仁皇帝以天纵之姿契执中之传编纂全书冠以御制序文特命从祀进公位次于十哲之后以示褒崇于是天下士大夫求圣贤之道者知必由公之教始无岐误如入室之户渉川之舟楫也葢自公之生迄今五百余年而其道始大着是岂不系乎其治哉余博观诸儒之书求圣人之道二十余年略有窥测叹宋儒皆学孔子之学而能具体孔子者断推公一人葢公之穷理致知一孔子之博文也主敬存诚一孔子之约礼也反躬实践一孔子之下学也一生所注释考订之书几万卷而未尝自为一书一孔子之述而不作也微公则周张二程之学不着即孔子之道亦从而晦噫嘻盛矣宋熈寜元丰间圣学久芜学者溺于文词锢于功利重以王氏之学诬经叛道簧惑其间闻周张程子之説信者十一而诟毁诋諆者蜂起迨南渡后风流弥逺非公为之扬其风而畅其义后之人谁复知周张二程之书而又何由知孔子之道哉夫孔子之道不外六经四书此生人之命脉国之治乱人心之存亡系焉不得其言不明其道自公研穷阐发而后由孔子而上遡于尧舜禹汤文武周公由孔子而下及于顔曾思孟靡不掲其心源以诏示万世炳炳乎如日月之经天江河之纬地葢其精神气力实足以肩荷古今宇宙之大业而视若欿然故河汾薛氏谓朱子之功不在孟子下也尧舜之道得孔子而益彰周张二程之道讵非得公而益彰也耶余以薄遭逢】
　　【圣主累膺重任恒陨越是惧犹以读公之书窃公一二绪言勉勉于立诚主敬为当官治躬之则以冀幸寡过使公生于今日必得大用以上佐圣天子唐虞之治顾不幸而际宋季与时龃龉不得一行其志以老每读宋史为之慨然太息然孔孟之生皆未得一遇于公又何叹焉而从此亿千万年孔子之道悠久不息公之教亦厯久而弥芳公之教列于千秋孔子之道愈光昌于万古余兹以公与孔孟并举岂谀也哉因志重修嵗月而敬述其私淑之诚俾勒之石】忠义祠　节孝祠俱在学宫旁【二祠所属县皆如　制】尚贤祠在府城南门外祀晋程元谭梁任昉明陈彦回孙遇张正彭泽何歆张芹刘志淑王继礼后增徐摛陶承学陈所学洪有助
　　吕司马祠在府城太平兴国寺祀唐司马吕渭显忠祠在府城南街祀明靖难知府陈彦回叅政郑桓长史程通
　　节烈祠旧在府城水洞口祀厯代节烈后圯今改建于机巷口
　　汪忠愍祠在歙县城东祀明副使汪一中嘉靖辛酉勅建
　　朱韦斋祠在歙县紫阳山祀朱松
　　三夫子祠在歙县堨田祀宋程颢程颐朱子先贤祠在歙县祀宋周敦颐程颢程颐张载朱子
　　朱文公祠在歙县紫阳山祀宋朱子
　　六逸祠在歙县岩镇岳庙中祀宋潘洋发方鹗明唐子彰余修赵汝弼王瑗
　　陆忠节祠在歙县渔梁祀宋朝请大夫陆梦发孝子祠在歙县祀厯代孝子
　　孝女祠在歙县刘村祀章氏二女
　　陈定宇祠在休宁县陈村祀元儒陈栎
　　国朝有汪灏记【苍苍者云山耶泱泱者江水耶匹夫而峻节可师犹足以夀山川而享百世祀况毅然阐程朱之秘俾圣人之道皎皎于日星河岳而功在万世者哉定宇先生生吾邑之藤溪后朱子文公五十有三载当是时学士分门立户各逞奇附会羣起著述朱子之説日以失真而先生独慨然发愤着四书发明书传纂疏礼记集义诸书余数十万言句精字练务求合于中正以不失乎朱子之遗防而后朱子之书若月之翳于云而复澈若泉之溷于沙泥而复澄若罏冶之鍜链夫兼金而光芒更灿此掲文安公所为有豪杰士之目而篁墩程学士且指为文安世适也岂虚誉哉先生故宅在藤溪山水间为里人所据景泰中族孙彦威率先生之五世孙曰洪白诸当事请厘正之以为祠祀先生正徳甲戌燬于盗县大夫王君复与其族兴复之然而积歳既久沧桑变移先贤读书讲学之遗迹又荡为丘墟而不堪凭吊矣家京兆涵斋先生以理学世其家当其由词林为谏官也首疏请复先贤祠宇而先生之祠预焉防】
　　【俞防命所在地方官修葺而先生后裔不欲重烦县官帑相与僇力鸠工未期年而祠复成呜呼世之富贵薫灼勲名赫奕力足以使斯人为之祠以张其崇盛者非不金碧巍奂碍日凌云乃未转盻而荒烟蔓草忽为狐兔鸣啸之宅物换星移渺无复有过而问焉者先生以一布衣未有所设于时而后之人谋所以尸祝之者屡废而屡兴遥遥数百年迄于今弗替何哉杨墨佛老之伪非我朱子接踵周程以力为表暴则孔孟之道不明而生朱子之后非得先生羽翼其传义于杂学异説纷纭之日则朱子之道亦不彰固宜其生则荣而没则思以与文公并不朽于天壤也而乂何疑于一祠余小子麤解章句即倾佩先生笺释既幸先生之近出吾乡兼喜其祠之复建以有光于枌榆也因泛舟藤溪拜先生于新祠而为之记】
　　汪先生祠在休寜县锦堂山祀汪庆庆受学胡瑗归于此凌待制唐佐金尚书安节皆其髙弟太守洪适立祠祀之
　　程宗伯祠在休宁县车田祀明尚书程敏政汪文毅祠在休宁县中街祀明检讨汪伟暨其妻耿氏
　　程襄毅祠在休宁县南山庵左祀明尚书程信成
　　经锄祠在婺源县大田祀汉儒倪寛等
　　明经祠在婺源县考川祀唐胡昌翼
　　三贤祠在婺源县后祀宋周敦颐程颢程颐【附】明程敏政重修二程夫子祠记【走少于程氏谱中得云峯胡氏所为两夫子祠记读之读既慨然有起法之志而力未能也成化壬寅春既除先襄毅公之服因发书以告巡按侍御上饶娄公娄复书许之然切惧空言无补事实乃考订两夫子家世南北迁徙之详以授教谕莆田杨公元俾与诸生吴超孙兆辉等上之县安成欧阳君方受上命来为令诸务未遑独以为兴道善俗之首事既上之府府上之行台行台遂以公移下郡县修复之欧阳君之得请也与走躬相地于大成殿东得郷贤祠遗址稍斥之广五丈有奇长如广之数而倍其半庀材召工择县之殷实者四人暨耆老苏文玘夏文雅日监临之诸人者能向风承徳节缩浮费毕力于公家中为两夫子专祠四楹又别为遗爱堂列祀宋丞相吕公大防下又别为乡贤堂列祀唐御史中丞程公澐而下榜其门曰企徳像主之制龛座之阙既坚既好靡一不具肇工六月十七日讫工于阙月二十四日欧阳君率僚属暨师生行释菜礼阙　　冠父老逺近毕集以为希阔盛事复见于今咸举手称庆走惟两夫子倡明斯道于河洛之间从游之士比于邹鲁然独龟山杨氏以江南诸生号称髙弟两夫子尝送之归而有道南之叹葢龟山三传得文公朱子于吾郡之婺源则两夫子道学渊源之盛在新安久矣据程氏谱两夫子之先本梁将军忠壮灵洗之裔见于欧阳文忠公碑至宋南渡而伊川先生子孙悉居池州一迁休宁陪郭之程互尝继絶马光祖守建康立明道书院又择于池州房使奉明道之祀当时录防之制牒继絶之公移文公草庐诸贤之书札题识具存则两夫子流裔承传之真在新安亦久矣夫为士者诵遗书而不知其师为后者奉坠绪而不知其师是虽典籍灭裂于回禄之余人物销铄于兵革之后而亦不考之故也今庙貌有严爼豆载兴仰焉临之以宣圣之尊俯焉重之以诸贤之侑凡生于斯学于斯宦于斯者可不以两夫子之道敬自勉乎敬勉之而有得焉则庻几新安之名重有闻于天下而此祠为不徒立也已虽然是举也非娄公心主于上非欧阳君力任于下则亦有不能相须而成者是不可不记之以告后来娄公名谦与走同举丙戌进士最有志于正学奉上勅董学政于江南所至以表章先哲为心足觇其所养欧阳君名旦辛丑进士以春秋魁乡试及礼闱葢通经学古之士故为政知所先务如此】双湖祠在婺源县东门祀宋儒胡一桂
　　忠勇祠在婺源县十都庐源祀宋臣詹巨源光国芝瑞彦违后以光国祖必胜子世勋俱殁于王事并祔之
　　云峯祠在婺源县考川祀元儒胡炳文
　　双烈祠在婺源县古坑祀明指挥王千户何二人俱死流贼之难失其名
　　梅列侯祠在祁门县悟法寺左祀汉梅鋗【附】汪克寛记【豪杰之士生于其乡厯千百世而乡之人思之不忘像而祀之是必有其故矣叔孙穆子有言曰太上有立徳其次有立功其次有立言鲁邹之祠孔孟以其徳也钱塘之祠钱镠以其功也济南之祠伏生以其言也梅侯名鋗世居新安之祁门汉初鄱君吴芮以侯为将军俾率百粤之兵从髙祖伐秦入函谷关暨天下既定以功封为列侯食邑十万户侯故城在邑西十里所居在邑城之东今为洞元观墓在城南二里今为大悟法万安寺旧有梅祠在寺之左至正壬辰夏燬于兵明年大梁赵君某来宰是邑亟命重建民驩趋之为屋四楹貎侯其中丹青黝垩照燿炳焕邑氓瞻仰乃砻石而徴予记其槩余谓吾郡有古丘墓三唐初汪忠烈墓在歙北之云岚山距今七百余年陈初程忠壮墓在歙西之黄墩距今七百年俱立庙墓道尸而祝之唯侯之墓自汉迄今千五百余年而乡之人思之久而愈笃稽诸汉史吴芮始为鄱阳甚得江湖间民心侯为鄱君所信任其得民心谅矣然则民之思之不惟其功而亦以其徳乎其继自今治于是邑者亦如侯之得民心则安知他日不以思侯者而祠之哉】张王祠在祁山之阳祀唐东平王张巡
　　吴长史祠在祁门县西祀唐县令吴仁欢报始建邑也
　　三贤祠在祁门县祀唐吴仁欢路旻陈甘节胡公祠在黟县东南五里祀梁太常卿胡明星薛公祠在黟县衙东祀唐县令薛稷
　　褒忠祠在黟县祀宋卢臣忠
　　双烈祠在绩溪县大石门祀唐南霁云雷万春苏文定祠在绩溪县新西街祀宋苏辙
　　仰山祠在绩溪县东祀宋待制胡舜陟
　　表忠祠在绩溪县南祀明辽府左长史程通万厯间勅建
　　汉长沙王吴芮墓在婺源县游汀乡鸡笼石列侯梅鋗墓在祁门县南二里悟法寺后
　　晋太守程元谭墓在府城西冷水铺
　　太守黄积墓在府西黄墩积字元集江夏人卒于官葬此子孙因家焉新安之黄自此始太守鲍墓在歙县富溪
　　南北朝宋司马汪叔举墓在绩溪县登源
　　梁太守徐摛墓在歙县昉溪
　　陈重安县公程灵洗墓在歙县黄牢山
　　隋赞治詹黄墓在婺源县庐源
　　唐越国公汪华墓在歙县云岚山唐末黄巢防新安欲发之见蛇虺突出乃止厯宋元明以来歳时祭祀不绝
　　孝子黄芮墓在歙县向杲
　　秘阁王希羽墓在歙县泽富汪村园
　　御史吴少微墓在休宁县石舌山
　　领军程南节墓在休宁县东南坝里
　　观察使范传正墓在休宁县十八都下庄团练使汪濆墓在婺源县三十一都大田寺邑令吴仁欢墓在祁门县西二十里乌门宋时有发其塜者见二金鳅涌出乃止因名金鳅沟
　　五代刺史陶雅墓在歙县明徳乡
　　南唐团练使朱廷杰墓在休宁县蜈蚣岭即侍郎朱晞顔始祖
　　尚书查文徽墓在休宁县五都黄江
　　制置刘津墓在婺源县治后山
　　长史吴仁徽墓在婺源县西乌门
　　金吾将军谢诠墓在祁门县南三十五里潘家村
　　宋丞相程元鳯墓在歙县古城闗
　　侍郎程元岳墓在歙县烟村
　　谏议谢泌墓在问政山
　　少卿汪叔詹墓在问政山
　　直阁汪若海墓在歙县西渔梁山
　　知鄂州罗愿墓在歙县西峯寺左
　　待制俞献可墓在歙县海渡滩
　　御史余林墓在休宁县五都贵源
　　叅知政事苏易简墓在休宁县溪口渔梁处士汪接墓在休宁县东门外金字园接婺源人文行超卓从游者众游学休宁遂家于邑之西门为西门汪氏始祖
　　少师洪中孚墓在休宁县黄石
　　待制凌唐佐墓在休宁县班政门外西园尚书金安节墓在休宁县葆真山左
　　团练使程全墓在休宁县香琭瑇坞
　　处士范启墓在休宁县博村勅赐风月处士学士程珌墓在休宁县万松山
　　主簿程洙墓在休宁县二十四都宋末以节死处士祝确墓在婺源县紫阳山
　　朱子祖墓在婺源县一在连桐一在官坑岭一在王桥一在镇下一在杨村一在小港绍兴中文公自崇安归里访求诸茔封识而去
　　胡方平墓在婺源县太白长墩
　　先儒滕珙墓在婺源县二十一都思溪与兄璘俱从朱子游
　　郡守方岳墓在祁门县北荷嘉坞
　　御史周继忠墓在祁门县二十二都髙唐周山转运使孙抗墓在黟县上林村王安石有志铭枢宻使汪勃墓在黟县二都北庄
　　侍讲汪义和墓在黟县十二都金鸡原弟大理寺丞义荣墓相近
</div>
    <div class="pagination">
<a href="江南通志_page124.html">上一页</a><span>...</span><a href="江南通志_page120.html">120</a><a href="江南通志_page121.html">121</a><a href="江南通志_page122.html">122</a><a href="江南通志_page123.html">123</a><a href="江南通志_page124.html">124</a><span class="current-page">125</span><a href="江南通志_page126.html">126</a><a href="江南通志_page127.html">127</a><a href="江南通志_page128.html">128</a><a href="江南通志_page129.html">129</a><a href="江南通志_page130.html">130</a><span>...</span><a href="江南通志_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
