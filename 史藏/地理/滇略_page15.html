<!DOCTYPE html>
<html>
<head>
    <meta charset="UTF-8">
    <title>滇略 - 第 15 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滇略 - 第 15 页/共 18 页</h1>
    <div class="content">（明）谢肇淛

撰

○夷畧

造化之大无私覆载世之治也守在四夷故雕题黑齿得奉琛赆与赤舄朱绂鴈行虽戎也而有华心焉迨其敝也墨吏之征求市侩之渔猎至不堪命挺而走险幸而戡定之赤子涂炭亦已甚矣语曰为虺不摧为蛇将若何夫有刘累则龙可豢也有梁鸯则虎可驯也而何蛇虺之问乎逺者麓川近若缅甸彼实不徳而观之兵则干羽之谓何班定逺曰察政不得下和今非徒察而已也殷鉴不逺敢告司仆

周末楚威王使将军庄蹻略地至滇既定属楚将归报会秦拔黔中道塞不通遂以其众王之传世至当羌汉元狩间遣使至滇指求身毒国当羌问使者曰汉孰与我大使者还报天子恶其不逊时白子国仁果都白崖善抚其众于是封仁果为滇王册以玉印蹻世乃絶

汉初有竹王者兴于遯水一女子浣衣水滨有三节大竹流入足间推之不去闻有儿啼声持归破之得一儿养之长有才武遂雄一方以竹为姓捐所破竹于野生竹成林今通海竹王祠竹林是也王尝从人止大石上命作羮从者白无水王以剑击石水出今竹王水破石存焉后渐骄恣汉武帝开牂牁以重币购诸种侯王侯王服从遂斩竹王置牂牁郡复封其三子为列侯今竹王三郎祠在焉迤东诸夷多其种也

白国之先西海有阿育王生三子长曰福邦次曰弘徳季曰至徳封长季二子于金马碧鸡分主其地次子封于苍洱之间阿育奉佛教恶杀不茹荤腥日食白饭人称为白饭王次子传世至仁果以慈信治国国人戴之汉元狩间天子以玉印册为滇王后遣王然于等将兵入滇滇王举国降改为益州郡仁果子孙世守家法不尚染采不杀生仍号白国传至十五世孙凤龙佑那诸葛武侯收用豪杰封之于其故地赐姓张氏

先主崩后越嶲帅髙定杀郡将军焦璜举郡称王以叛益州大姓雍闿亦杀太守郑昻益州夷不从闿使建宁孟获说夷叟曰官欲得乌狗三百头膺前尽黑螨脑三■〈豆斗〉斵木构三丈者三千枚汝能得不夷以为然皆从闿（斵木委曲髙不至丈故获以此欺夷也）朝廷更以蜀郡张裔为太守闿假鬼教曰张裔府君如瓠壶外虽泽而内实麤杀之不可缚与呉于是即送裔于呉丞相亮既平四郡移南中劲卒青羌万余家于蜀为五部所当无前号为飞军分其羸弱配大姓焦雍娄爨孟量毛李为部曲置五部都尉号五子故南人言四姓五子也

晋罢宁州置南夷府以天水李毅为校尉持节统兵镇南中统五十八部夷族都监行事每夷供贡南夷府入牛金旃马动以万计皆豫作忿恚致校尉官属其供郡县亦然南人以为饶自四姓子弟仕进必先经都监夷人大种曰昆小种曰叟皆曲头木耳环铁裹结无大侯王如汶山汉嘉夷也夷中有桀黠能言议屈服种人者谓之耆老使为主论议好譬喻物谓之夷经今南人言论虽学者亦半引夷经与夷为姓曰遑耶诸姓为自有耶世乱犯法辄依之藏匿或曰有为官所法夷或为报仇与夷至厚者谓之百世遑耶恩若骨肉为其逋逃之薮故南人轻为祸变恃此也其俗征巫鬼好诅盟投石结草官常以盟诅要之诸葛亮乃为夷作图谱先画天地日月君长城府次画神龙龙生夷及牛马羊后画部主吏乗马幡葢巡行安恤又画牵牛负酒赍金宝诣之之象以赐夷夷甚重之许致生口直又与瑞锦铁券今皆存每刺史校尉至赍以呈诣动亦如之（见南中志）

张氏十七代至张乐进求时哀牢人细奴逻耕于巍山数有祥异社会之日众祭铜柱柱顶故有金镂鸟忽飞下奴逻左肩众骇异以为天意所属进求乃以女妻之因让国焉是为南诏

南诏之先哀牢夷蒙伽者捕鱼江中溺死其妻沙壹坐江滨触沈木而孕生子九人（南中志作十人）后至其所沈木化为龙作人语曰吾子何在诸于惊走独少子不去背龙而坐龙舐其背其母鸟语谓背曰九坐曰隆因名少子曰九隆（志作元隆）及长而黠众推为王世世相继汉世祖建武二十三年王贤栗遣兵乗箄船南攻鹿茤鹿茤民弱小将为所擒会天大震雷疾风暴雨水为逆流箄船沉没溺死者数千人后贤栗复遣六王攻鹿茤鹿茤王迎战大破哀牢军杀其六王哀牢人埋六王夜虎掘而食之哀牢人惊怖引去贤栗惧谓诸耆老曰哀牢略徼自古以来初不如此今攻鹿茤辄被天诛中国有受命之王乎是何天佑之明也汉威甚神即遣使诣越嶲太守愿帅种人归义奉贡世祖纳之以为西部属国其地东西三千里南北四千六百里唐初其裔曰细奴逻者耕于巍山（在今蒙化）数有祥异白国王张乐进求因以位让之遂自立为竒王时九隆之裔渠帅有六分据其地蛮谓王为诏故曰六诏而奴逻为南诏最强至孙皮罗阁受唐册封赐名归义后以计诱五诏至醉而灭之尽有云南之地徙居太和城立龙首龙尾二关寻遣孙凤迦异入朝授鸿胪少卿妻以宗女赐乐一部南诏于是始有中国之乐死子阁罗凤立以怨杀太守张虔陀陷越嶲王师讨之败绩遂改国号曰大蒙改元赞普锺至孙异牟寻改国号大理自称日东王立三皇五帝庙以太和为东京昆明为西京封界内点苍为中岳绛云为东岳（在禄劝州）蒙乐为南岳（在者乐甸）髙黎共为西岳（在腾冲）玉龙为北岳（在丽江）以黑惠江澜沧江潞江丽江为四渎立官号曰九爽三托其地东至于铜柱南至于骠国西至于太石北至于神川幅员三千余里至贞元间韦皋谕之复归唐仍号南诏然犹改元谥庙号未尝奉正朔也四传至世隆僭称帝冦边无虚日为髙骈所破死又二传至舜化贞以唐昭宗干宁间为其臣郑买嗣所簒蒙氏自细奴逻至舜化贞十有三世歴三百十年而亡（世系详滇载记今不具载下仿此）

蒙氏建国设官立把国事八人曰坦绰曰布燮曰乆赞曰酋望曰正酋望曰员外酋望曰大军将曰员外立九爽分理曰幕爽（主兵）琮爽（主户籍）慈爽（主礼）罚爽（主刑）劝爽（主官人）厥爽（主工作）万爽（主财用）引爽（主客）禾爽（主商贾）皆清平官酋望大军将兼之又立三托曰乞托（主马）禄托（主牛）巨托（主仓廪）大府主将曰演习副曰演览中府主将曰缮裔副曰缮览下府主将曰澹酋副曰澹览小府主将曰幕撝副曰幕览府有陀酋（若管记）有陀西（若判官）王自称曰元谓其下曰昶王母曰信么妃曰进武外有六节度　弄栋　永昌　银生　剑川　柘东　丽水有二都督　会川　通海有十睑　云南睑　白厓睑（又曰勃弄脸）品澹睑　邆川睑　蒙舍睑　大厘睑（又曰史睑）　苴咩睑（又曰阳睑）　蒙秦睑　矣和睑　赵川睑　人丁壮者皆为战卒王之亲兵曰朱弩佉苴佉苴韦带也兵百人置罗苴子统自曹长以降系金佉苴尚绛紫有功者加锦又有功加金波罗（虎皮也）凡兵出以望苴蛮前驱以清平子弟为羽仪王左右有羽仪长八人清平官见王不得佩剑惟羽仪长佩之为亲信有六曹长曹长有功补大军将大军将十二与清平官等（六诏蒙氏最盛故详载之）

郑买嗣本唐泸令郑回之后回为阁罗凤所虏世授清平官唐昭宗光化五年灭蒙氏自立改国号曰大长和改元安国死子旻嗣攻蜀黎州王建发兵击大破之俘斩无算溺死数万人求婚于南汉汉主以会城公主妻之子隆亶嗣未几为东川节度使杨干贞所杀郑氏三传歴年二十六而亡

杨干贞既灭郑氏求清平官赵善政而立之改国号曰大天兴阅十月复夺之而自立改国号大义宁改元尊圣干贞贪虐无道国人怨之越二年通海节度使段思平率众攻之干贞走死段氏有其国（干贞死处有万箭树在澜沧江南二十里干贞缢于此树万众攅射故名后人过者必射树以厌胜迄今犹然树髙百丈矢着如猬）

段氏之先武威郡白人也有名俭魏者佐蒙氏有功赐名忠国擢清平官六传至思平生有异兆杨干贞忌之使人索捕思平逃匿得竒戟于神品甸波犬村（思平逃难隠姓名为猎者以一犬自随至品甸投宿逆旅主人舍中有戟一枝及牛革四迭思平夜卧风忽起吹倒其戟洞贯牛革思平惊曰是何铦利岂神戟□及明问主人曰汝置戟何为曰防盗耳思平曰防盗行路莫若戟居家□若犬今我行尔居愿以犬易戟主人许之因留犬取戟以去地名波犬以此）又得神骥于叶镜湖（在云南县骥自湖中跃岀）饥摘野桃剖之核肤有文曰青昔思平拆之曰青乃十二月昔乃二十一日今杨氏政乱吾当以是日举义乎遂借兵黑爨三十七部皆助之至洱河是夕梦人斩其首又梦玉瓶耳缺镜破惧不敢进兵其军师董迦罗曰三梦皆吉兆也公为大夫夫去首天子兆也玉瓶去耳为王王者兆也镜中有影如人有敌镜破则无影无影则无敌矣思平乃决明旦引兵欲渡莫知所从见江尾一妇衣白被缨而浣者指曰人从我江尾马从三沙矣尔国名大理从之得济既逐杨氏而有蒙国遣人于江浒觅白衣妇不获掘地中得白石大士一座遂改国号曰大理改元文徳时后晋天福二年也十传至连义为其臣杨义贞所弑簒立四年段氏故臣髙升泰讨灭之而立段寿辉传子正明国人奉升泰为主而段世中絶

髙升泰以宋哲宗元符二年立改国号曰大中国改元上治临终属其子曰段氏不振国人推我我不得已从之今其子已长可还其故物尔后人勿效尤也及卒其子泰明遵遗言求段氏子正淳立之号曰后礼国而髙氏世相之専执国柄称国主焉

段正淳既立六传至于兴智元呼必赉将兵自临洮行二千里渡金沙江薄大理兴智及其相髙泰祥拒战大败泰祥死之俘兴智于善阐遂灭其国段氏二十有二主歴三百五十年而亡

元既灭段氏设大理都元帅府仍録段氏子孙世守其地赦兴智封为摩诃罗嵯管领八方兴智死元政乱中原多故段氏复据之称为总管传八世段光与宗室梁王构怨相雠杀后梁王为明玉珍所攻光子功救之大破玉珍军梁王妻之以女已又忌而杀之功子宝闻髙皇帝开基金陵奉表归顺洪武十四年王师下云南宝子明负固不服颍川侯傅友徳西平侯沐英攻克之俘明及二子至金陵上谕之曰尔父宝曾有降表朕不忍废赐其长子名归仁授永昌卫镇抚次子名归义授鴈门卫镇抚于是滇中悉平

髙皇帝既定滇中置藩臬郡县吏赋役学校一与诸藩等复虑夷情反侧有司迁转不常莫能得其要领仍以土官世守之其在内地者与流官杂处専主盗贼不时生发抚驭诸夷在夷地者赋役讼狱悉以委之量编差发羁縻而已虽有流官但寄空名随牒聴委不得有为于其国若广南丽江之属土官虽桀骜専擅而礼节少杀不敢与郡县吏鴈行其僻处者没世不与期会焉

土知府则景东（陶姓）蒙化（左）丽江（木）顺宁（猛）永宁（阿）广西（昻）镇沅（刀）元江（那）寻甸（安）武定（阿后改姓鳯）孟定（刀）孟艮（号帕诏无姓）凡十二而顺宁广西元江寻甸武定俱以叛乱剿灭改设流官

土府同知则姚安（髙）广南（侬）陆凉州（资）北胜州（髙）凡四

土知州则安宁（董）邓川（阿）云龙（段）宁州（禄）沾益（安）路南（秦后革）罗雄（海）宝山（罗）兰州（罗）富州（沈）威逺（刀）湾甸（景）镇康（闷）大候（奉）蒗蕖（阿）凡十五而大候以叛逆改云州设流官

土知县则罗次（阙）嶍峨（禄）云南（杨）元谋（吾今革）

土州同知则镇南（段）姚州（髙）师宗（阿）维摩（资今属李）通安（髙）顺州（子）

土州判则北胜（章）镇南（陈）

土县丞则云南（杨）永平（马）楚雄（杨）定边（阿）亦佐（沙）

土主簿则云南（张）广通（段）定逺（李）嶍峨（王）

土府知事则曲靖（阙）鹤庆（髙）景东（姜）

土府照磨则广西（阙）

土典史则浪穹（王）

土巡检则炼象闗（李）回磴关（杨）禄脿（赵）南平闗（李）定西岭（李）安南坡（杨）楚场（杨）宾居（董）你甸（李）青索鼻（杨）蒲陀崆（杨）凤羽乡（尹）上江觜（杨）下江觜（何）箭杆场（字）上五井（杨）顺荡井（李）师井（杨）十二关（李）打牛坪（蒙）蔓神寨（阙）金沙江（冯）甸头（蒋）水眼闗（蒋）镇南（杨）英武闗（张）阿雄（者）白水闗（阙）闗索岭（阙）观音山（王）三岔河（杨）保甸（陶）禾摩村（阙）凡三十有三而猛猛猛撒在夷地者不与焉

土驿丞则徳胜闗（王）云南（袁）打牛坪（杨）腾冲（徐婿杨袭）龙川江（王婿刀袭）南甸（管）锡铅（张）右甸（段）观音水井（杨）枯柯（杨）牛街（黄）愠禾（王）干崖（李）古喇（李）尸碗（姜）景永（李）平麓（徐）在城（田）观音山（郭）景东（裁革）板桥（云）速为（阙）凡二十有二

长官司则十二闗（李）纳楼茶甸（普）教化（駦）王弄（阿）亏容甸（阿）溪处甸（朿）思陀甸（遮）左能寨（猎）落恐甸（他）凤溪（蒋）施甸（蒋）因逺罗必甸（阙）刺次和（阙）华甸（阙）香罗（阙）瓦鲁之（阙）禄谷寨（阙）者乐甸（刀）钮兀（阙）芒市（放）八寨（阙）孟琏（刀）瓦甸（阙）茶山（早）猛缅（刀）里麻（正姓刀副姓早）麻沙（阙）凡二十有七

宣慰使则车里（刀）靖安（阙）木邦（罕）孟养（刀后为思明夺）缅甸（莽）八百大甸（刀）老挝（无姓）底马撒（阙）大古喇（二司皆为缅所并）凡九

宣抚司则马龙（阙）南甸（正刀副刘）干崖（正刀副刘经歴廖）陇川（多）耿马（罕）蛮莫（思）猛密（思）凡七

安抚司则潞江（彩）

千夫长则鹤庆剑川南甸各一百夫长则鹤庆九人剑川十有一人　已上土官自知府至驿丞悉属诸道节制长官在内治者如之其它羁縻而已有事则备兵使者发符调之然惟行于三宣六慰而止逺者不能及也

西南诸夷种类至多不可名纪然大端不过二种在黑水之外者曰僰在黑水之内者曰爨僰有百种爨亦七十余种僰性柔弱爨性强悍僰耐湿好居卑爨耐燥好居髙僰以织纺稼穑为业爨以生畜射猎为业僰自为地有酋长法令严明与中国无异爨虽有头目然与郡县杂处习染诈伪小则鼠窃狗偷大则聚众相攻杀不可禁止此其大较也今録其著者

僰夷在迤西黑水之外即百夷也好居卑湿棘刺之地故从僰从人其俗称宣慰曰昭其官属有叨孟昭録昭纲之类叨孟统政事领军民多者数十万人少者不下数万昭録万余人昭纲千人递减至十人俱系钑花金银宝带官民皆用笋殻为帽以金玉诸宝为顶如宝塔状上悬小金铃揷翠花翎毛后垂红缨贵者衣用纻丝绫锦以金饰之出入乗象象鞍三面以铁为阑藉以重裀悬以铜铃鞍后奴一人铜帽花裳执长钩制象为疾徐之节招摇于道以为贵相见合掌为敬长于已者则跪拜虽贵为叨孟见宣慰莫敢仰视问对则膝行以前筵宴贵人上坐僚属厮役以次列坐于下食不用筯每客一卒跪座侧持水瓶盥帨凡物必祭而后食乐有三曰僰夷乐缅乐车里乐僰夷乐者学汉人筝笛之类歌中国曲缅乐者缅人所作排箫琵琶之类作则众皆拍手而舞车里乐者车里人所作以羊皮为长皷拍之间以铙板无文字小事则刻竹木为契大事则书缅字为檄所居无城池因山为砦无仓廪之积租赋之输每收成后遣亲信往各甸计房屋征金银谓之取差发房一间输银一两或二三两其刑法杀人者死奸者死窃者全家处死刧者一村皆死故无奸盗道不拾遗军民无定籍聚为军散为民正军谓之昔刺犹中国言壮士也战则用绳索自缚于象上縆桑为弩以革为盔铜铁杂革为甲驿路无邮亭半里许构一小草楼五人坐守虽千里报在旦夕官民居以草覆之无陶瓦小民以竹为楼器皿用金银车渠琉璃等器其俗男贵女贱以妻为仆非疾病衰老不得少息生子贵者以水浴于家贱者浴于河三日后以子授其夫耕织自若头目有妻百数虽庶民亦有十数妻者处女先与人通及筓始用媒妁以羊酒财帛为礼而娶之子弟有职名则受父兄跪拜父母亡不用僧道祭则用妇人祝于尸前亲人各持酒物聚百数人饮酒歌舞达旦谓之娯尸妇人羣聚击碓杵为戏数日而葬葬则一人持火及刀前导至葬所以板数片瘗之其人平生所用器皿盔甲戈盾之类环悬墓侧而去自后絶无祭扫之礼矣又有死三日后命女巫祭送谓遣逺去不使复还家也其类有小伯夷大伯夷蒲人阿昌缥人古刺哈喇缅人结■〈此上旦下〉遮■〈此上夕下〉地羊鬼哈杜怒人野人等名然风俗大同小异近来内地皆有其人间有读书入庠者矣

小伯夷熟夷也永昌西南环境皆是男妇服饰稍近中华亦通汉语居村寨性驯谨耕食织衣种类不甚繁无长幼礼其人体貌颇清秀而语言鴃舌

大伯夷在陇川以西男子翦发文身妇人跣足染齿以色布裹其首饮食简而颇精居喜近水男女皆袒浴于河妇人惟紧护两乳谓乳非父母所生乃天地所赐不宜人见也男逸女劳纺绩负担不辍其人强壮者寡柔弱者多

蒲人散居山谷无定所永昌凤溪施甸二长官司及十五喧二十八寨皆其种也形貌麤黑性猛悍男女皆束发为髻男以青布裹头腰系緑绳妇人以花布皆勤力耐劳苦事畊鉏所种荞麦棉花黑豆知汉语通贸易昔年地方有事多资其力今渐弱而贫矣

阿昌一名峩昌耐寒畏暑喜燥恶湿好居髙山刀耕火种形貌紫黑妇女以红藤为腰饰性嗜犬祭必用之占用竹三十三根略如筮法嗜酒背负不担弗择污秽觅禽兽虫豸皆生噉之采野葛成衣无酋长管束杂处山谷夷猡之间听土司役属（今永昌有罗古罗板罗明三寨皆阿昌夷也其俗父兄死则妻其母嫂近年罗板寨百夫长早正者病且死其妻方艾忽持刀欲杀之妻惊问故曰我死汝必属吾弟矣妻以死誓俄而正死妻遂大恸不食而死）

缥人妇女以白布裹头衣短衫露其腹以红藤纒之莎罗布为裙两接上短下长男女同畊

哈喇男女色黑如漆不知盥栉男子以花布为套衣妇人以红黑藤纒腰数十围产子以竹兠盛之负于背

古喇男女色黑尤甚略同哈喇

缅人有数种有老缅得楞子阿瓦如猛别雍会普澣洞吾摆古皆其类也地方平衍数千里性好鬬而贪利食不用匙筯交战长于鸟铳俗好佛男妇俱以布盘其首色黑类哈喇男短衣长袴势嵌缅铃行声谡谡然别有一布护之摆古最逺而强

结■〈此上旦下〉者以象牙为大环从耳尖穿至颊以红花布一丈许裹头而垂带于后衣半身衫而袒其右肩

遮■〈此上夕下〉绾发为髻男女皆贯耳佩环性喜华彩衣仅盘旋蔽体饮食精洁战鬬长于弓矢倚恃象铳稍与缅同孟养一带多其种类

地羊鬼短发黄睛性奸狡嗜利出没不常或与人相雠能用器物行妖术易其肝胆心肾使为木石不救以死或行蛊饮食中妇有所私者他适辄药之及期归解以他药过期不归则死

</div>
    <div class="pagination">
<a href="滇略_page14.html">上一页</a><span>...</span><a href="滇略_page10.html">10</a><a href="滇略_page11.html">11</a><a href="滇略_page12.html">12</a><a href="滇略_page13.html">13</a><a href="滇略_page14.html">14</a><span class="current-page">15</span><a href="滇略_page16.html">16</a><a href="滇略_page17.html">17</a><a href="滇略_page18.html">18</a><a href="滇略_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
