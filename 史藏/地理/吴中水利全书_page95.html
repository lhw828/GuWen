<!DOCTYPE html>
<html>
<head>
    <meta charset="UTF-8">
    <title>吴中水利全书 - 第 95 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴中水利全书 - 第 95 页/共 96 页</h1>
    <div class="content">　　文徴明太仓州重濬七浦塘碑记【嘉靖二十五年】
　　吴号泽国故多水患太仓在郡东鄙地濒大海乃多高仰之田非资海润莫适灌溉海日再潮淀沙易淤在昔田各成圩圩必有长岁其徒修筑濬治之隄防恒固浦港通流高下之田咸济弗病郏亶氏谓广深其源非直用以决低田之水亦使冈阜之地皆可耕而食也州既濒海浦港爲多而七浦塘最钜塘在州之东北横亘五十里西受阳城诸湖之委以入于海海潮去来有时而湖流不息驶迅激射淤沙不能爲患斯固东人之恒利也岁乆厄塞民病不耕治初都水姚公文灏尝一濬之赖以处业比岁阳城之民并湖爲斜堰堰湖水而分之其西流北折而入于白茆东流自尤泾南出巴城迂回而属七浦其势渐缓而其流益微不能当海潮之冲日积月淤至于不通而高仰之田独受其敝嘉靖丙午有诏兴修三吴水利于时都御史欧阳公必进御史王公言祗诏维谨谋于副使敖公璠郡守范公庆议既克协乃紏民集财以是岁十月之隙□事即工而州同知浦城周公实董其役于是躬履其地分程授事时其食作而公其劝惩民懽趋之如子趋父事秉锸操畚偕手并作始濬自石桥圩东行若干里至于直塘延袤千八十丈有竒自直塘东行若干里至于沙头延袤二千四百二十丈又东行歴涂松抵横泾若干里延袤千八十有一丈总爲丈四千五百六十有竒其深自一丈至八尺广自八丈至十丈极于十有五丈始微而渐拓之以极其势也于是输防有委飞流迅疾淤沙涤不复留田之出于硗确而资以灌溉者顷畆以万计而东民有粒食之望矣是役也凡用民夫万八千四百糜银爲两者七千八百二十有三自经始迄于告成仅九十有七日都御史御史实肇之监司郡守主之今御史陈公终之至于区画之周督率之勤周公与有劳焉公名凤岐起进士以刑曹郎出决倅于此诞章敷化异绩爲多此特其一事耳昉役之兴也属岁不登民饥而虚议者谓事大而役繁更费无隄驱饥虚之民而责以重大之役更无隄之费不病亦瘠矣曽不知事有缓急劳逸相倚不一劳之逸终无日兹役虽钜实所以逸之也故曰以逸道使民虽劳弗怨虽然不小任怨则将因循自恕莫克肇端而持之不固行之不力亦终无所成而已矣故事尤贵于有终也谷梁氏有言智者虑勇者行仁者守惟诸公有焉斯不可以无纪也系之诗曰粤吴奥区泽维其薮乃睠在东曰堽维阜堽身嶐嶐海波瀜瀜孰溉以庸阳湖维冲岁悠有室硗确有瘠民乃不粒爲我心恻惟皇明圣克念下民维诸公仁克艰厥臣明诏是承弗遑有斁周览川泽爰通斯塞川源既通川流既从有来弗穷沃衍以丰岁丰穰穰民懽怿怿岂不我劳以永有逸人亦有言厉之弗庸尚千百禩毋忘厥功陈如纶太仓州重濬七鸦港等河记【嘉靖二十六年】
　　苏州府之属有太仓州州之北三十有六里有七丫浦西承阳昆诸湖之委东受海潮之逆其旁列支渠四十有六其田引而溉者万有余顷皆爲沃壤其始不可考歴宋而元及我熈朝则浦分昆山常熟治丁巳太仓立州割二县地而浦始于太仓葢十七也通塞靡常丰凶攸系而识本利者恒首务焉既而昆山筑斜堰障絶湖流弗复入浦无以涤源日潮汐再至泥沙淤淀间有射之搆庐舍而水道束隘浦竟以湮废旱潦无所于济屡岁大亡民用告歉州民有何鼐者诣阙上书请重濬七丫浦先是巡抚都御史丁公汝防巡按御史吕公光洵疏修水利已勤宸虑因而特降玺书简畀巡抚都御史欧阳公必进专任经畧公钦奉惟谨乃驻节吾州同兵备副使敖公璠集知府范君庆同知唐君仪知州周君士佐及二县之长爰度土宜爰询民瘼皆议曰兹浦宜重濬不可缓也必毁斜堰必置牐焉以节啓周遂抡州县之良各董其役吾州则属于同知周侯凤岐侯繇刑部郎左选初莅任其雅志任天下肄于兹役也尤勤焉乃因农隙以致期作界堰以程功稽户田以调役立耆总以率作止发帑钱以助饔飱置侦骑以辨勤惰斵平凖以测深浅随所经画动中机宜众志既孚羣力毕效侯乃托野处而时劝戒或曰任劳乎侯则曰予勤于众焉辟劳乃正故道而撤庐舍或曰任怨乎侯则曰予勤于众焉辟怨于是民益知威尽心尽力相忘于劳且幸天鉴下民雨不破块川灵效顺海不扬波俾攻治各尽其能胼胝不益其苦而弗亟弗弛功已就绪及其界堰尽夷石牐屹立湖流东注海汛西逆渠港皆盈灌溉咸给舟楫相尾桔橰相因歌声续续喜色欣欣遐迩无间胥以乐其成也兹役也自嘉靖丙午十月经始再越月而竣矣爲丈凡四千五百三十有九爲夫凡一万八千四百四十有二爲工凡五十一万六千四百二十有八民之耆长杨祥辈相谋砻石请记于予用纪侯绩予惟吴中之水甚易于治其流有定趋其濬有定法其功有定程葢异于江淮河汉悍迅横出筑瀹杂施而功不可以岁月计焉者也第今云治农者瘝官旷职弗知所务即知务其或畏劳者沮辟怨者逊而弗克任其事即任其事亦或议挠筑室毁愳厉阶习视因循弗底于绩呜呼水果未易治哉而治水者顾自难之耳侯也忠上之托恻民之隐勇弗辞劳公弗恤怨明以持断説以孚民兹皆经世之大猷御事之至要也而侯兼有之是故功成于易易矣予抑有前闻孙叔敖凿芍陂楚惠其德文翁治防水蜀获其饶又若召曰父杜曰母其功至今犹烈大抵率治水致之也今兹之濬兹浦也顺天之时因地之利阜民之务理防势从费省功倍氓有攸借允慰永懐将见足食之休溢于四境恤功之誉逮于三吴而孙叔敖诸君子讵专美耶后世必有覩七丫之迹究其本利所从来者矣则侯之流泽遗声胥亡穷哉胥亡穷哉周侯字文徴闽浦城人时判官义乌金君江职在水利循行劝相预有劳焉例得附书
　　王世贞太仓州重濬七浦杨林盐铁三塘记【隆庆元年】
　　先皇帝之四十五年前防政臣凌云翼言臣吴人颇习知吴事吴地固不能当天下五十之一而岁赋十之二漕粟给大司农遂当天下半其农自壮比老死不能得一佚食日夜从事桔橰于水以田而间者水故道多阏无所灌泄请一切治水委之御史诏下大司空议督鹾故尝任治水其属之醝御史诏可其下醝御史于是侍御孝义蔚公元康议治水而侍御洛阳董公尧封以按来曰是小借民力而大禆之于永永余敢以自诿乃防蔚公及抚中丞巴陵谢公登之下按察使者汤公宾按察使者下郡守蔡君国熙丞金君柱龙君庆云吴君宗吉议曰水数治不能周南畆以忧吴父老至烦防政言然曩者尚书李公用大兴法辟召官属遍四郡甚屈县官帑不二十余年而塞不腆丁未之役台使者以名任一倅倅以丈报至委数万缗水土间不二年而塞即计之今未有能用大兴者也然使县官不爱食民不爱力而司役者不爱耳目则固未有不办治者也夫计之力取民近利者田二十而夫一远者三十而夫一计之工夫三而丈一难者四而丈一计之食夫一而缗半计之耳目则丞等请以不肖躯任三公曰善其申议议四郡则先苏议苏先常熟太仓次嘉定议太仓先七浦次杨林盐铁则爲议七浦曰夫七浦绾毂常熟之口贯太仓而东注海者也利最先于是即以今皇帝之元年春金君任治七浦其役夫合诸七浦之傍田者而佐以杨林盐铁之民凡十八日而竣爲丈七千二百有竒工六十一万一千五百十九食若金者六千一百五十有竒外创坝以距海潮费若金一百二十八闸一以备止泄费若金三百五十七又拓月河以辅之工万一千六百五十二食若金者百三十七既报而谢公以迁去今中丞莆田林公润来曰呜呼是余所理赋乃以勤以二三子亡何侍御庆阳麻公永吉以代蔚公曰惟余所奉玺书以嗣事余敢辞则防林公董公再下金君吴君及倅吴君维京则复爲议杨林盐铁曰夫杨林者横州之北其右多阜易涸而盐铁故漕河也是二河者太仓榦也丈各八千有竒青鱼泾至吴塘顾浦嘉定榦也丈各三千有竒出七浦坝而外者海沙所沮洳不濬之即扬尘也爲丈三千八百五十计之工四万五千食若金者五千四百有竒俱报可则又以戊辰春倅吴君与金君画地而治之其防摹大抵眎七浦其役夫合诸河之傍田者而佐以七浦之民凡三十日而竣既报不佞贞以燕请林公董公则相谓曰日大司农困匈奴使者十辈相望而天子即位予民租不能半然阳予之阴猬取之矣吾侪忧皇之度无所出今而知所以防矣贞谢不敏乃曰昔在永宣民困犂庭忠靖敷刋壤沃流安文襄覈均伏摉困苏其季年公私陈因防殆谓是乎二公曰然岂维子之州是利将四郡蚤莫焉退而蔡君以书请曰子爲铭之非以耀成事也以示后之志水者有考也其无难兴也无避口也无何而州父老数十百人复来请曰向者诸公虽属我畚锸而厚食我今旱二月矣而环河之民有生色焉殆诸公之贶乎与造物者均哉贞乃不辞而爲之铭曰震泽沮洳惟天所滙以爲帝藏日夜北首衘云屑霜既舻而厢原之不探陆尘其波河以沟防譬彼峻冬败厥貉狐而叹无裳维先末禩臣翼有言逮帝初载大臣细旃强本节用觏求利害中丞煌煌手抉天翳百吏伏骇惟麻与董左冠右斧日畏日爱监司承之提衡守令以防成事曰维诸河襟带太仓黔首所恃官无私帑民无私力务一其志庶几子来立表刻漏以听戒备男跣而撬女执箪筐遵彼河旁猗欤金吴立畚锸间与细分功民亦有言不日成之毋乆勤公清流泱泱树之梓杨以爲河封□不念恤魃佐其武千里若□环河四周膏泽所浸悉爲沃野桔橰之声比阡相警以代澍雨无靳于夫蕲我大吏是濬是抚爰在永宣忠靖司平七泽节宣文襄继绩筹析秋毫爲民请蠲上错涂泥外庾于田外府于廛姒绩弃仁羣公勉旃斯千百年
　　严讷常熟县白茆港新建石闸记【隆庆三年】
　　吴之水莫大于震泽其克有底定则以三江入于海也禹贡志之矣三江今已湮其一而太仓之有七浦常熟之有白茆之二港者其口皆濒于海而吴诸水所从入若可当二江然其闗于水利也甚大嘉靖初天子特命大司空率其属临白茆濬之费二十余万金江南数郡供之而其工亦役数郡之人歴年多而港日已湮乆议当疏以其费钜役众而闻者皆相顾逡巡不敢轻动吴中境内坐是数十年中灾被水旱者常六七顷岁诸上官以谘于邑令张侯博张侯数诣遍视谓其役亦不必求如昔之大濬徒烦颊舌而坐失事功也则权宜小濬之其深广丈尺属顾宪副量度时又有献计者谓港所繇湮徒以海潮混进而沙积焉耳今欲图乆远莫若闸于海壖时其啓闭以节制之便而欲其闸之固免于水之冲啮而未易崩也则莫若石潭以丽之便于是张侯以请于巡抚林公润巡按董公尧封温公如玉兵宪汤公宾郡守蔡公国熙诸公皆心切利民皆是之先是并港居民有牟垦于积土之上者张侯弛其罚而苐令计畆补税爲伐石之费其余则斥邑帑之羡金而抚按以下亦各发赎金之余助之邑簿唐卿乃奉檄委茇于其地专志经营丞夏佐时往相之而邑士夫经事唐君雅于此留心焉与张侯议克合因亦延致多所询访画既周详而唐侯辈亦殚智毕力劝相多方早作夜思寒暑无间未几张侯被徴去而郡贰守龙侯庆云金侯柱张侯云鷟吴侯宗吉王侯轩迭临以董蔡公每于勤劳有旌羣心众力不懈益奋邑令许侯洛继至又往督之而禆益其所未及葢经始于戊辰年之六月凡用银四千一百四十一两有竒役工凡五万一千三十有竒迄己巳年之五月而闸告成矣今之苏松公家之赋强半仰给主计者每议设官以督之而不知赋出于田田资于水利水利诚修则田可不芜而赋可不亏是以有识者谓宜省督赋官而专设官以司水利可谓知要之论夫古之圣王之治水也即躬自胼胝亦所不辞而周礼遂人稻人匠人列其官曰遂曰沟曰洫曰浍曰川辨其制以蓄以防以荡以均以舍以泻备其法葢有以也今之食于民者号称民之父母民有当兴之利不亟图之旱则坐视壤之防卤潦则坐视乡之沮洳藨蓘不可施铚艾无所获而徒丛茧丝于悬罄之室滥鞭械于菜色之甿其不转徙与剽□也者几希矣而有道仁人其忍乎哉昔有渠于谷口者而其民歌之曰郑国在前白公起后有陂于南阳者而其民歌之曰前有召父后有杜母斯役也水得所循而不爲害禾借以溉而饶其生岁挽凶以爲丰土化瘠以爲沃士女老稚饥馑之厄鲜罹而公私之需多頼其颂声之作夫岂后于谷口南阳之歌者哉往港既大濬复设有导河之夫导河之艘以防其湮人以爲其衣袽之思其后工直在官每借以他用而所存者特其名而已河不复导而欲其不湮也难矣今闸所宜防亦何以异于是吾欲告后来者慎葺其间而勿使渐圯且凡可利民若兹闸者相继讲求而嗣兴之以有济于苍生故于许侯之请记也爲不辞而书之
　　陈瓒常熟县重濬奚浦碑记【隆庆五年】
　　奚浦在县治北七十里导江流灌田千八百顷有畸洪武中常一濬厥功不继浦遂淤民以大困英皇帝诏侍郎周公忱理东南水事钱故吾邑着姓时则有曰寛曰洪者称贤豪爲里中倡上记周公请更濬浦且愿输资饷役夫公可之水部郎郑公颙讫其事民頼以饶厥后浦复渐淤始犹潺潺不絶如带防远竟成平畴雨弥日即大溢暵浃辰即大涸年屡不登而岁租三万六千余斛逋不胜责先是蔡公守吴日鳃鳃然于东南利病病必刬利必树而以事中去顷天子念吴民趣公再至已迁公臬副备四郡兵公曰禁民盗不如惠民使勿盗乃益求故所未尽者举之钱之后刑部君受其父封公指复具奚浦当濬状请于公公曰吾事也遂白巡按御史刘公属郡倅吴侯相度之分疆戒徒方荷锸儋土而邑令连侯至即徒歩周察抶其不力及深广不中程者民益用劝葢不逾月而竣事计所濬长四千四百十丈广五丈深六丈凡用夫八万八千九百五十官给金二千二百二十三两余功兴农隙不妨三时费出罚锾不敛一缗君子谓是役也主之者两台经之者蔡公吴侯虑其始连侯棘其成前防顿复稻梁兴歌其利泽矣夫郑国开先白公继作故利可永乆此一渠也使往岁周公之绪时缵不废则力一而功百胡至官与民交病哉顾距今百三年始得一蔡公兴其役信夫任事者希也今而后其尚图永利哉刘公名曰睿南昌人蔡公名国熈永年人吴侯名宗吉浮梁人连侯名三元永年人刑部钱君名顺德封公名体仁
　　方逄时金坛县浚张公坝河记【万厯元年】
　　余尝谓天下河渠系民生利病者甚钜故太史氏纂辑汉谱独笔之于书较然明已及读西门豹传每言凿渠若干里溉田若干顷则又疑其功甚伟而疏凿之赀曽不少槩见当其时岂皆取办官府意必有好义乐施之士捐赀以助而史氏皆不及书故后世莫得其故也嘉靖壬寅余释褐令宜兴蚤夜靡宁求所以利便其民者问民所疾苦辄欲爲罢之问民所利辄欲爲兴之居无几值岁大旱当道有兴水利之议诸长老来言张公坝地势最高亢泉源不通罹灾独甚故有河岁乆湮废请疏之余往按视其地一如长老言乃叹曰嗟乎使西门豹诸人莅若土濬渠役岂暇朝食哉乃复诸当道请疏之维时饥馑之后民力不堪方谋爲捐俸发仓廪之事而溧阳史君际家居闻之告予曰公疏河以利民某愿捐利以助役可乎遂发巨艘运米五百石于河上令其纪纲之仆三人来经出纳河工用成既予去宜兴宦游几四十余年而民有时时来传言张公坝水泉溉田之利者予曰此史君之功也今年外翰王生国宾者言念旧雅间闗走燕中候予因念往时各束髪谭析经史而今相顾皆頽然老矣不觉怆然因走笔爲之记
　　徐阶华亭县修筑捍海塘记【万厯三年】
　　华亭县故有捍海塘按志塘筑于开元元年县创于天宝十年则塘固先县而筑矣岂塘成之后海水既不防入而江湖之水又借以停蓄故耕者获其利日富日蕃而县因以建欤万厯三年夏五月晦海大风鼓涛山立怒号而西注败塘于漴阙于白沙漂没庐舍百十区潮乗其阙日再入流溢四境潮味醎所过禾麦荳蔬立槁适岁旱民不得灌溉太守西蜀王侯以修瞿然曰灾若此吾曷敢宁居亟檄知县事南海杨君瑞云往视杨君冒盛暑循海行二百里具得其状以白王侯侯首议修筑费巨无所给或谓民可役也巡按御史姚江邵公陛曰吁华亭人痩矣吾奚忍益之亟出赎金五百两俾侯经始巡抚中丞永丰宋公仪望闻之曰俞吾保厘兹土固惟奠乂之求出赎金三百督鹾侍御真定王公藻曰使者巡行问民利害矧吾煎海之民环塘而居者千万计其可无时举出赎金百侯亦出赎金二百及河夫之值二百六十召徒役具器用囊糗船粟率杨君斋祷而从事于是整饬兵备东瓯王公叔杲爲设禁令陈赏罚择典史林国惠千户李国美百户濮文卿使董厥工畚筑日奋塘亟告成长八百五十丈有畸高厚各一丈五尺址加厚二丈川原底宁行其上者若坦途耕于其内者若倚平冈不复虞盐潮之入也胥拜且言曰非诸君子之力其曷能有此请予记成事予尝论古君子闻民之灾必相与动色怛中举力而爲之救后之爲政者劳率避而不肯爲功率倡而莫之和今观于诸君子信可谓协于爲民矣遂诺而记诸石
　　刘美长新垾闸记【万厯六年】
　　岁戊寅冬十月义民虞郊等来言邑因大廷桥之下有荒荡广袤可二十里民度其宜田也而垦之垦之既久无利而有害焉揆其故则以蓄水无闸而旱易灾导水无渠而涝易溢今将以时兴工敢以请余欣然许之郊遂鸠工聚财率众疏凿通成新旧二渠旧渠则起自敞塞口经泾沟入潭头直垾新渠则起自泾沟口经团盘邢坞东西村张巷陈观山欧庄至延庆寺东入大廷桥河二渠屈曲各长二十余里自是水势四达而田可耕矣去大廷桥之北二丈许料石爲闸闸口仅濶六尺便啓闭防冲决也泾沟口爲一大闸闸口濶一丈二尺以便舟楫且水势横溢必如此然后无阻大抵以二闸节宣二渠即旱涝不足虞矣闸之上架以石平如砥可通人行皆郊等之谋也越明年春告成余嘉其功因名大廷之闸曰义成泾沟口之闸曰广泽而爲之记
　　莫如忠濬龙游马路二港记【万厯六年】
　　新塲海上巨镇其东有五龙墩又东折而南北爲诸灶港及龙游衡镇其间而镇之港西曰马路港者实受海潮之入自黄龙浦达诸港溉农畆以钜万计而商人借通醝舰取赢不赀斯东南之大利也正德之季诸港就湮仅以形辨潮壅淤若蹄涔而商甿之胥病非一日矣岁戊寅部使者成公至理盐政议兴水利则莫诸港先而难其任使时里人倪镛俶傥有义槩爲运丞徐君绍先所知上其名成公因署镛董其役镛即毅然任之不越月工讫引水内向数十里间弥望皆沃衍而商舰殷凑农甿乐业咸頼其利
　　严讷常熟县重濬白茆塘记【万厯八年】
　　治江南之水之使之颛设也在万厯初禩而侍御林君应训首膺是命夫江南之水杂滙具区其入于海也繇吴淞江诸川而吾邑常熟有塘曰白茆者乃其一也是塘也自余所睹记嘉靖间尝一大濬之岁久渐堙而田收不饶顷岁稍稍疏之闸于海壖匪久而以不坚圮矣都宪海公瑞抚吴之数月忽操艇临视鋭意兴濬防公迁秩其志未毕今天子践阼方兴宰相协筹所以利天下者防总漕凌公云翼疏请兴江南水利谓必以宪臣领治水事而颛其任乃可以行便宜计久远而责其成功君时在南台敏练毅直廷臣共推毂君爰受特简既弭节境上则延见诸缙绅父老讲求源委一一中窽则念以爲兴事役众必资于财夫所谓治水者本以利民也未防利而顾先索财于民乎况民瘵已极即索之必无有乎纵民不以爲厉已也而心乎民者忍乎则与巡抚胡公执礼巡按胡君时化计之先是正供之赋有所谓宗人府禄粮者民见谓可缓而岁逋以爲常繄法宜追徴可得金三百四十有竒民居并塘牟蚀水道而租匿不入繄法宜追夺得金二万一千有竒夫其追夺者民甘之矣而其追徴者则以岁比大侵民逋如故而金数不赢君乃又与备兵按察使徐君节详计之适有江上练兵羡金贮之润州遂擕取八百有竒而辐辏焉财用既庀君则仿周礼救荒之意募厥无饘者即以工直给而赈之躬率其属蚤夜董督殚神劬形即胼胝不辞即皯黣不惮有舟车撬梮之遗风焉凡再阅月而工遂告成袤凡四十里有竒爲丈八千有竒广凡十三丈深凡丈有二尺而塘则大通复嘉靖之旧矣塘之方濬也防浃岁连雨亘数百里水猥湓溢頼是塘渐泄之如不然者埛野田庐汨漂无论即阛阓官亭当亦在浸中自是以后水茍不甚滥其泄滋易岁即旱亦有海水繇塘而入可桔橰挹也防卤之原获溉以腴沮洳之隰免于垫溺将岁之所收畆可数钟正赋足供而丰粟尚余公私借之水诚利哉夫观于一塘而他川可知观于吾一邑而他州郡可知先是往哲治水谓湖海之交水什泥伍易以淤积尝置导河之艘导河之夫使岁导之其后有司见以爲迂竟议裁革君乃议复其制檄有司每岁于冬春农隙之时役夫乘艘导之必勤毋得茍应故事即泥水相溷冲激不填而塘得永通昔人有言微禹吾其鱼乎吾今亦云而郑白诸渠民歌之史志之千载而下侈爲美谈江南人德君安知不遂号称林塘而传盛于竹帛间耶君之属邑尉王俨邑簿秦汤相吴县簿任可贤吴江簿李三省奉公令惟谨各效有劳绩而苏贰守王君贻德邑令留君敬臣其贤能较着君特爲之剡荐于朝上名尚书而君之知人善任也哲哉
　　徐师曽吴江县水利功成碑记
　　三吴水利屡壊屡修葢无一不厪宸虑然考其议论之纷纭经画之详畧财力之赢诎勲业之钜细与夫志之行不行则存乎时与人焉耳嘉靖甲辰而后阙焉而弗修繇是水沴频仍岁数不登公赋日逋民生日蹙识者忧之今天子冲圣思惟邦本轸念吴农俞言官之请简命御史林公颛董厥务时公方领台檄巡视下江防奉玺书按行州县惟我吴江据江湖之交防水道之咽喉视他处尤亟公周爰相度咨询羣防而以独智断之知吴家港爲太湖东注之口也于是乎首濬其淤知长桥南北两滩爲湖水驻滙之区也于是乎斥私占之田令复其旧而洼其中知厐山湖爲通江入海之道也于是乎辟隘撅泄引其中之蓄聚而防之析爲两流其一东北行繇吴淞江入海其一东行繇黄浦入海咸得所归已又濬三江等九桥修石塘开百窦疏南北运河以利漕舟已又葺长桥疏两滩积土以防复隍之虞乃稽吉典迁太湖神祠重建三忠三高两祠及垂虹等亭凡诸造作次第兴举其敷土以方计之爲三万二千一百有竒其夫庸以两计之爲一万二千九百有竒其塘窦桥亭祠屋木石瓴甓工匠之需爲金一千一百四十八两有竒凡此经费尽出荡户财力兼输悉从民便间推有才干者若干人以爲之而齐民不滥及焉以万厯五年十一月庚寅始作而以明年四月壬辰告成至是而吾邑之水利可谓完且美矣公犹以爲未也创治田六事锓梓以颁农甿使自相养葢公于是时焦劳劬勚昼不宁居夜不安寝故能综理周详人乐趋之不半载而奏绩且有永图以称塞我皇上援拯吴民之至意于乎休哉今而后惟愿良有司培公之成绩扬公之六事即天数未可知吾意非有天灾岁鲜不登自是贡赋可充生养可遂其爲久远之利欤此特论吾邑耳其他郡县别自有记是举也先时协理则前巡抚都御史宋公仪望今巡抚都御史胡公执礼前巡按御史郭公思极王公民顺前郡守吴公善言临事赞襄则今巡按御史胡公时化前兵备防政王公叔杲摄兵备事督粮防政徐公用检今兵备按察使冯公叔吉郡守李侯充实若贰守刘君昆王君事圣商确裁度劳绩多贰守施君之藩覈实报功不诬不隐贰守侯君师顔通判许君云涛叚君文清推官赫君瀛与闻斯议于法得书县令王君一言斟酌运量纎悉无遗至于分区督率则署教谕举人陈君文灿以才借委县丞万君凤至张君家喻主簿李君三省陈君球典史刘君遇明震泽司巡检张楠朝夕勤劳咸有成效而前县丞吕君品初亦与议焉至于考图指説禆益讲画则周生大韶也其他效劳耆役人多不载则并列于碑阴云曽尝闻父老云三吴治水惟正德辛巳之役最钜费最多而讫无实效噫此其故难言之矣视兹工大费小一劳永逸者相去何如哉缙绅士庶佥谓宜有刻石以纪美实而县令王君来以命曽辞不获乃书其颠末及功成之岁月而系以铭词曰我邑庳湿湖水所趋下流弗濬水返其居两滩之交淤爲畦畛私其膏腴水道以梗吭搤乃闭孰泄孰容泛滥狂奔害我三农繇晋迄元非不疏濬时移势改莫救饥馑暨入我朝屡厪宸敕使修筑凡十余通畴功最钜夏周徐吕间有弗终大都克举兹逢圣主悯念东南闻言即行玺书下颁宪臣祗承夙夜靡及爰咨藩臬以逮郡邑上议既同下亦称便出力出财时罔胥怨斥废占田豪右柔帖除害兴利要在咽喉咽喉既通我邑斯乂遂导下流望海而逝乃条六事播告羣农劳来劝相人争驩从繄公之功维帝之德稽首勒铭昭示无极
　　陈允升吴淞江功成碑记
　　夏书称三江既入震泽底定葢禹治东南之水其详不可得闻而其大要不出乎此后世水学失传非惟治法不讲而三江之説纷纷迄无定论唯吴淞江爲震泽入海之道自古及今莫之能易其爲三江之一无疑今按江源出吴江长桥下经长洲昆山青浦嘉定四邑之地抵上海县入海前代修治之迹姑未暇论本朝二百年来有事于东南水利者非一惟永乐中夏忠靖公于吴淞江爲简畧正统以来并皆濬治至隆庆初御史中丞海公来爲巡抚尤鋭意焉于是自嘉定之艾祁以至入海之口八十里间咸通流无滞然一时工费悉取诸豪家以故谤讟易兴而全江之工弗竟逮今皇帝嗣位之五年时念东南财赋重地防有以苏松水利爲言者上首俞之而侍御林公实奉玺书专莅其事惟是吴淞江于水利最钜濬治既成有司者俾升纪其始末升尝谓水在天地间犹血脉之在人身也茍不能养人则鲜有不爲病者往者大江之北河水横流灾被数郡频年不息至上厪宵旰沉璧马祭之所以爲捍治之具亦多术矣而迄未底绩因窃计以爲江南之事其可忧莫切于此及公既至则兼采众长断以已见相地之势因天之时均四县之力协谋于督抚中丞胡公前防政王公今按察使冯公各相继营度以赞成事自昆山之慢水港东至艾祁凡六十里随其通塞广狭施工各有差公复往来江上时加省视始于万歴六年三月辛未迄于四月辛丑而江工告成而千墩夏驾大小二闸之工亦不日而就夫然后慢水以西则遡乎上游艾祁以东则沿乎海中丞之绩而全江皆通流矣至其工费所出或取之滩占或取之赎锾或取导河修河诸课上无损于国帑下无加于编氓爲力省而成功钜数十年壅阏旁溃之水一旦咸受厥职如宣导血脉融液流畅不复爲病而适以养人岂非江南民之厚幸欤是役也用夫四万二千余人用银二万四千九百余两钱八万有竒爲日者三旬而毕董其役者郡贰王侯事圣昆山令程侯达经其费者郡守李侯充实郡贰刘侯昆嘉定令徐侯上达长洲令李侯尧民吴县令郝侯国章画地而程工者领佐之属凡十人不能悉书他若疏剔江源于长桥之下事在吴江当自有志故不书林公名应训闽之懐安人王公名叔杲浙之永嘉人冯公名叔吉慈谿人铭曰禹定震泽实疏三江拢东百川以截汤汤时惟吴淞三江之一二江多湮疏水爲疾歴世濬之随复湮塞横流莫制害兹稼穑民困国匮帝用斯恻乃询乃谋佥曰公能诞命惟公承命以行乃相厥势乃度厥形取财借力经费揆程万夫营营乃锸乃畚欵广厥壅斥旧流新溉灌田畴浸润沟塍惟兹垫下化爲膏凝三农欢呼百谷用登昔尝理水罔或克成惟公之来百废具兴西门治邺郑国凿泾王景修卞杜预疏荆方公之功并驾齐声既富我国既饶我民竭心公朝以沃湛恩刻铭贞石永焕千春
　　钱岱常熟县重濬三丈浦记
　　吴人之命县于水利在吴虞急在虞西北鄙急夫西北土瘠而高其下者病潦葢雨旸交称困环西北灌泄者维三丈浦浦最濶爲丈三十有三父老取其竒以名浦起禄园洎土塘河袤亘四十余里以浦爲命浦又东南入海道微独西北鄙頼之治末浦淤中不能置刀焉西北之民亡所归命言于有司有司难其费计无所出我王世父防知公奏记舒侍御请濬之侍御曰俞乃发四郡金钱濬浦浦如故自嘉靖乙未四十里之内无论士庶宰官到于今交口德侍御与防知覩兹浦而思功者几埒河洛云顾浦纳海潮汐水至则挟游沙而入水平则积积久则淤至隆庆中而西北鄙之民忧复如故不佞儿时记忆家大人爲不佞言若曹幸而贵毋忘王世父之业则吾可以谢兹土矣不佞闻而识之葢二十余年防侍御林公奉天子玺书按吴经畧河渠不佞始得从防林公曰浦幸及公修治事易工倍久则浦益淤费益不赀西北之民不知所终敢请命于使君使君幸过听而许之檄治兵使者与郡邑吏议议定属郡丞王公与令留侯纲纪其事括帑金得五千八百有竒不以烦四郡畚挿之役料滨河之民授直分濬不以勤一邑经始于今上八年二月二十日迄工于三月二十五日不以害三时浦长四千一百四十丈有竒广十丈有竒深八尺有竒浦复如嘉靖乙未时西北鄙自今有秋亡汚莱苦矣当林公下议时称不便者十人而九及臻厥成则人人交口颂谓林公再造我西北鄙也且畏垒祝焉嗟乎虑始诚难哉林公名应训舒公名汀王世父名泮林与舒皆闽人舒与王世父林与岱皆同举进士斯亦以竒矣是役也王公名事圣南康人留公名震臣晋江人邑丞而下凡有劳于浦者书姓氏于碑阴
　　于业金坛县开河记【万厯九年】
　　天之爱民甚矣以我圣祖挺生克肖其德授以革命之权全赋所覆之民而再造焉唐虞以来统宇尽归版图愤元秽沸百川溃弥神禹所经悉湮湮失故道苍生曷頼焉登极初即诏天下修水利三辅重地加意独殷仿单锷之防任重臣治以便宜俾吴濆之土可耕无旷非开辟之一覩哉以传圣子神孙宪章万世仰惟皇上冲年御极敬天法祖重亲民之官核以久任封章闗民瘼者下防申饬一事无虑百言意何渥哉岁丁丑星象示异占者主吴越大水明年果淫雨爲灾全吴不登事追徴则十室九悬无从措办老防填于沟壑强壮驱而爲盗此难在科朘也议蠲免则以一岁之课供一岁之需司农犹然告匮取不盈焉用何以充此难在经费也不得已而以改兑寓蠲锱铢之微无禆残喘价折之数浮于时值上则粮不充额下则折反伤农公私且交病矣此水之爲灾也一疏能尽状哉帝闻之恻然以谕辅臣谓临御未久而星变水灾相仍迭警不能省愆修德以回天谴其何以见于郊庙事于弭灾者亟集议以行辅臣惕然引愆燮理竭猷入告谓民之命悬于农而农尤以水利爲命三吴财赋当天下半图拯防而昧先事之防吴其爲壑矣军储奚取给焉匡济时艰非壮猷荩臣以握治水之权不可防之廷论得御史林君应训一人焉以荐制曰可江防水政其并以敕于是御史轸辅郡之重切已溺之忧考图经之故踵神禹之谟究致灾之因访永頼之畧疆域所辖僻坞必临陟高丽天目诸山以探河源繇长荡浮东滆泝震泽诸湖放于三江以达于海水之分合源委高宜蓄卑宜泄明若烛照乃喜而击节自誓曰谫予祗役叨率群工先漕渠而后支河先三江而后百渎先滔湖而后万洋庶东南可奠宵旰可纾敢不秉忠竭力有如此水乃复移檄观察使李君颐曰四郡治河界于一道稽察吏治合以河工爲先时核其状而奬戒其用命不用命以胥成功檄知府钟君庚阳曰三邑水灾金坛爲甚可与佐百姓者唯良二千石必理艰危苏穷困而后可以称良其立石白桥请文以纪其事业虽谫陋安敢昧夫良心谨叙其初末以昭示四方御史慷慨有大节天下大事可属而正直之声安壤之绩炳烺颂之宇内如一口此不书书其能嗣禹功也爰掇民讴诵爲记俾邦人歌之勿忘以诏来者且以俟修国史者采焉
　　王世贞太仓州濬七浦杨林二塘记【万厯十七年】
　　大江以南皆号爲泽国五湖之所滙浸而太仓之州与嘉定之邑最爲其门户水则防湖以之海旱则资海以通润然其地颇高阜其水不虞溢而虞涸而其害亦不在水而在旱太仓之干河三刘家港其最大者自海口而抵昆山可百里浸濶而流汛不受阏无所事濬其次曰七浦广杀其十之八修得十之六又其次曰杨林广得七浦之半修如之所灌溉田爲顷以数千计然其浸稍陿而流缓潮在往返阏泥从之仅十年而一濬后之濬者以茍且报成事而已而工直之资大吏多侵渔其间农不得食计不暇爲乆远掘土三尺不至岸而委之其傍岸日浸水溢陿潮挟阏泥以来两涯之土即苏苏落盖不三年而辄当濬一线之水不能入支河以供桔橰何论舟楫日者天子采台臣言发司空帑大兴水利而以故太仆河隄使者许公持按察节来董之许公乃首治嘉定之吴淞江甫竣而即驰吾州谓州大夫韩侯才而悉属以七浦杨林之役侯乃大集三老吏民顜求夙之所以失身亲行河浃旬不归示之以恩信曰食不汝枵抶不汝假以人计工以日计人夙而兴晦而息入锸必深迁土必远犯者虽贵势亡贷以复于许公是之公时驻节吾州爲时时行役所分别勤惰鼓以赏罚葢工起二月之朔至四月之朔仅六十日而二河皆告成侯又采三老吏民议徙坝于海口于潮汐寛然无害以复许公复报可葢河成而傍畆而农者咸欣然自幸其耕仔之得所楫而往来者则快然释其歩担之劳而又怳然若骤得其所未覩之二河也三老之祭酒有钱天福者倡于众谓韩侯之覆露吾民甚博其爲吾民乳哺甚乆吾侪食其德不能有所咏述今幸覩一斑于治水之绩而不才宇下之士能文章者伐之石以示永永吾侪小人哉不食其余于是趣而赴留都者数十辈咸具状以请余曰不可子不覩甲令乎且韩侯有礼而谨让人也其必不若之狥天福曰吾安知甲令即不敢记谀侯它德苐欲使十载之后濬河者籍是以知侯功之所以能永与夙之所以失上可省县官帑而下可苏民数岁之力则维子之言是頼余乃曰可请爲重濬七浦杨林二塘记侯名防字献之真定之南宫人万厯之丙戌进士许公名应逵其荒度徧江南当必有纪之者
　　申时行浒墅闗修堤记【万厯二十二年】
　　国家以辜之利佐度支闗有征舟有算司徒之属奉玺书从事焉吴之浒墅其一也吴故东南都防而浒墅绾毂其口闗临漕渠有堤翼之蜿蜒绵亘四出九达无论冠盖走集商贾辐辏而大农之粟少府之钱岁输以巨万亿计舳舻相衘邪许之声不絶闗之左右皆名田土腴水至不害其获自倍饔飱租赋出其中葢行旅所迹岁漕所经穑事所仰頼是隄之重久矣比岁行潦水隄崩徒渉既艰沦胥日甚一时行者负者挽舟而过者秉耒庤鏄而望岁者皆颦蹙咨嗟有司虽駴目疚心而物力方虚莫知爲计也户部郎澶渊董君汉儒以万厯丙申来领务既厘剔弊蠧修举经程迩遐慕懐至者繦属逾年而税之溢于旧额者三千金而羡闗吏请如故事治槖中装君叱之去曰奈何汚我而议所以捐之则以语备兵宪使曹君时聘曹君曰请捐之隄工爲吴民利可乎君欣然曰可即输金府藏以待庀役而曹君爲闻之中丞侍御檄郡丞应侯楠长洲令江侯盈科董其事乃发部民二百四十家各率丁夫具畚塞决补罅培薄増卑众志太和并手皆作自枫桥抵闗二十里所隄爲丈二千六百有竒如砥如墉既崇既固工始于某月某日讫于某月某日凡三阅月而告成于是江侯来乞言将石其工之始末以示永乆昔在成周闗市不征泽梁无禁其取诸民也亷而至于遂径沟畛川涂浍道遂人之所治司险之所周知无不犂然备饬者则安所措费而得是葢其时乡有委积野有聚粟载师有园防县稍之入均人有公旬之力政常以其不涸之财有余之力兴事而劝工故人不告劳而国不知费其丰豫若此余尝闻父老言周文襄抚吴时缮治津梁道途以数十百计所在廪庾皆满间以抵无年之租熙熙乎若成周之盛世而今则有大异不然者赋额日广供亿日繁重以灾沴荐臻督逋之檄旁午于道闾阎如磬府藏如洗有司至不能名一钱甚则学宫頽圯经数岁而不得治葢已窘矣向微董君出其余税捐以予隄则病涉苦潦颦顣咨嗟之民庸有极乎葢江侯爲余言董君之司也度舟算缗如式而止皆躬自衡较一不以假吏胥税金谿销解运综理微密无敢有烱渴爲奸利者民间小艇縁闗往来一无所呵禁葢以其精明彊察烛奸杜欺以其寛平和惠懐远附近其赢得过当乃大胜于竞锱铢折秋毫者而氷蘗之操羔羊素丝之风又皭然自拔于脂膏之地故能酌彼以注兹推赢以济诎上佐公家之急而下以拯一方之艰危跻之周行贻以永利其有造于吴岂浅鲜哉昔者原思亷而不知惠国侨惠而不知政余谓君实兼之以训官箴以恤民隐以修王政之阙一举而三善备矣则是役也胡可以不书遂爲之记
　　唐时升重筑沙湖隄记【万厯二十六年】
　　昔在治九年丙辰始筑沙湖隄至于今葢百有余年矣骇风惊波震撼齧蚀几十之二日引月长势将不能自止观察曹公言于中丞赵公欲重治之顾数年以来内营皇居将作之费以亿计外奉军师挽输万里外府库之藏捜括无余然及今爲之犹易爲力是不可遗后人防司徒郎管公来治闗税剔弊厘奸商旅咸集岁额之外得金一千四百有竒公曰今岁幸有余入吾不敢加于常课以困后来者其可留以予民必有所以用之以书告中丞暨观察二公二公计曰用管公之遗于沙湖其泽可以永乆遂檄郡县庀木石之数度畚锸之役适与金相当乃兴事凡爲隄七十五丈高十尺广六尺五阅月金尽而隄成焉内涵外流狂澜不兴东船西舫如行康庄民甚乐之余观太湖从三江东下其泛滥四出者遇洿潴则复成湖沙湖在郡城之东其南北与二江相吞吐而当四县集之地公私期防与百货之出入无论昼夜晦暝舳舻常相望一旦南风驱波涛而下如万马之腾骧舟黏北岸尺寸不得动北风骤至则漂荡入湖中樯摧橹折如箭脱故奸人依以爲窟穴肓风怪雨之日则鸟聚鼠伏伺候行者而湖之阳皆畆钟之田谷芽之春稼成之秋风起浪涌一望泙湃不见踪迹此昔人之所爲作隄也传曰无平不陂无往不复假使数十年之后湖隄尽废波涛横行道路多警亦孰知爲谁之过者吾忧当事者之莫以爲意也以今之时而举百年之废上不知费下不知劳沧波沆漭之间隐然如城郭前人之绩将坠而复存可谓盛矣若夫千金之积不以自私而用之于民捍患救灾垂无疆之休使过之者讴吟叹息想见其人葢贤者所至必有遗泽没世而不忘者也夫吴爲泽国考其记载大抵皆沮洳之塲昔之贤人君子相与弥缝其阙而匡救其灾以及于今遂爲天下财赋之最葢大厦之成非一木之支也然而昔人平水土之防不出二者曰塘浦以疏之堤岸以捍之今千里之内沟渠塘圩之迹不独不如吴越钱氏之盛时即考文襄忠靖之遗烈鲜有存者葢一川之濬遇旱而后知其功一堤之毁遇潦而后知其害故庸人之情常不以置意至于陵夷已极乃唏嘘太息又以爲非一时物力所能办此东南水利之所以日湮也后之继今者将废而随举之几毁而复成之皆若斯堤之弗壊也则国家根本之地永有望矣
　　王衡嘉定县学重开河记【万厯二十七年】
　　嘉定县学泮池故野奴清境二水滙焉清境自北而南环其左野奴从西防之无何民居渐垫塞西水不东与左不相顾而科第亦防不如前华亭乡进士王君善继博学工文章兼通形家言辛丑来署学事集诸髦士较艺已出倚池上四顾而叹曰非其文之罪也白诸邑长韩侯浚请稍徙屋庐之直河道者使仍故流而公偿其徙居之费诹某日以畚锸未几日而辍工属衡记岁月余不敏于形家言瞢如也独念昔者青乌説未兴先王设胶庠之制以敷教流化茍横经有地足以诗书弦诵其中足矣奚以若泮若雝环绕如璧爲哉彼有取尔也学斆蓄才正如井之蓄泉井不泉而泥则亦已矣井实有泉而莫繘之或幕之井渫不食则行道之人恻焉天下事类相感气相合可尽谓水之通塞无闗于人才耶独怪以王君之材品岂不能如苏湖先生故事以实学实行教弟子而沾沾科目爲即言而验见谓所收者末而愚谓科目之与书升聘召非有二也天生才无方随世所趣尚而灵气储蓄其间当今之世业无所求饭牛版筑之用所以励世磨钝者惟是途使一不振则倦倦则业徙而日下所以鼓之舞之使之不倦者天与人叅焉吾郡七县中嘉定风气沉厚善恶杂处其君子务读书行义之士渐老且倦矣而嚣而善讼者其气方张使苏湖先生当此时其亦不能以枯槁无用之学术镇嚣疏秽明矣倘有术于此使其君子早爲天下用不至稿首黄馘私其衡泌之乐而邑之父子兄弟习见其利而趋之机心悍气不绳督而自化疑亦夫慈惠之长忠信之师所乐与鼓舞而作新者也吾姑志岁月于石俟嘉之科第益振民风士习渐变雅驯而后颂两君子之功焉岂不美哉是爲记
　　周道登吴江县新筑石塘碑记【万厯三十三年】
　　今皇帝之三十有三禩五月朔邑侯刘公新筑石塘成塘修九万九千八百一十四尺爲桥十有三爲窦三十有七南连檇李北接茂苑并葺旧者爲里八十有三其石约二而成丈博一尺有八寸九分其博閷一以爲厚四垒其厚以爲塘之崇倍其崇以爲基和之用灰支之用木每尺而支者三以石之厚爲木之围三倍其围以爲修水递深而递加率一木而爲五支薪其本末以当庸直计木五万九千八百八十六三分之加一以爲石之数二分其石加一以爲石之工佐者居三之一灰三千有四百石铁炭索绹直二百五十余凡费二万七千金有竒役始于癸卯正月十七日主其议而捐俸以倡者曹中丞也邑二尹西蜀李宗程则督视邑人王郡倅忠则劻勷沈方伯季文则协议沈寺丞璟沈佥宪瓒沈孝亷令名与不佞登则出纳父老屠大化等十人则宣力凡再阅岁而效其成于公公率千尺而眡其三仞之以眡其崇也析之以眡其砥也度之以眡其修也数之以眡其木之稠也揠之以眡其水之中程也满志始告竣事于是亿兆驩呼得未曽有而荐绅先生搆亭莺湖属不佞记其事夫以塘之积圯岁岁修而圮日甚空为县官费何益公新以巨石爲邑永利是大有造于我也日天子尝出内帑赡修筑矣卒未赌片石寸土之绩公不烦官不强民百计拮据杯酒讽劝而事忽大集我享其利而卒不闻其扰也方事之始有讽以佛诱者公掀髯笑曰谓乃公饶须髪耶议竟不行美哉公之绩也其举事也能持正也其劝相也能设诚也其垂谋也能永頼也一举而三善备美矣公之绩也可以颂矣公名时俊字恒甫别号勿所蜀富顺人戊戌进士歴庐江桐城再调吾邑治行皆第一不佞职得论次循吏中兹不具书中丞名时聘获鹿人辛未进士吾邑之得有刘公中丞力也颂曰繄我笠泽实维龙宫震泽腾西吴淞薄东砐硪电激滃浡烟讧憯兹行旅谁呼鞠躬遹有石隄隐隐隆隆如栉斯比如墉斯崇金汤绵亘坦道遐通遇风不波未霁而虹爰戢冯夷式济艨艟其来熙熙其乐融融云谁之赐曰我刘公于亿斯年缵禹之功
　　管一德常熟县重濬横沥湖漕等河记【万厯三十四年】
　　夫官与民一体也而官常与民则稍异民情可乐成而难虑始官常易虑始而难观成此政贵先劳尤贵无倦而太史公志河渠期于溉田沃野而止也先是万厯辛丑邑侯赵公国琦尝下令濬横沥而一夫爲梗寻丈爲阻不逾年而廞浅如故尔葢事起仓卒县尉行河如某者政以贿成功遂不继兹耿公橘下车之日首问河渠父老即以荒度事对公曰固也然吾闻常熟巨流无过白茆而支流余无虑数十道今者白茆淤何所不淤而漫言荒度毋乃轻百姓力乎夫梁好土功宋妨农事古今所戒而曹姑少待之乃先濬福山塘周察士民称便利焉又逾年而政通人和因经始其事先采舆论协土宜次计徒庸酌财用次乗龙火尅时日暨乃课土功责成事于西则奚浦三丈浦其功甚钜官给以金于东则李墓贵泾盐铁湖漕横沥浦其工稍较省则照民田起民夫而稍借夫商贾之力诸河并濬公戴星出入朝西北而暮东南陆行乗马水行载舟泥行蹈撬亲慰劳其勤事者而间抶其不勉者虽亦有长吏之属分督其间而躬爲总揽者则公也故长吏亦望风防饬簠簋民乃懽然趋翕然赴其赢粮而景从款乃而荷锸者土烟回而人雾错衿绅不敢徼优免之例豪右不敢行隐匿之私不两月而诸工告成不佞一德横沥里人也所见横沥之役长二千六百丈有竒广四丈深五尺当用夫三万有竒然经始于二月朔而告成于是月晦推而诸河纵横深广之数当以亿万计莫不皆然延袤百里蓄泄有备号称沃野抑何神速之甚乎葢公宁爲巫马期之治不浮慕宓子贱之治先劳无倦以身兼之故年三月而无成今则匝月而就绪年专治一河而不足今则兼治诸河而有余也昔人谓雷霆百里故县令象之分土百里夫使三吴百里之宰尽如公治河乃何忧百万财赋哉虽然公固天下才也而屈爲百里才文经武纬利兴害除无所不干办而是区区土功又何难也诸工竣而白茆潺潺不絶如带公又将爲虑始不佞且拭目而观成彼孙叔敖士弥牟之事岂足道哉
　　管一德常熟县重濬福山塘记【万厯三十四年】
　　常熟故濒海而居葢东南沮洳之乡而昔人称爲泽国南受太湖以下诸水而蓄聚于昆尚两湖其东西北有二十四浦分流入海而海水之溢缩亦各施受于诸浦之最者曰白茆而次则福山塘塘虽次于白茆而北枕大江凡通防两州与吾邑相贸易其贩舶必道经于此而南贯邑城通江门其所灌泄田数千顷大都白茆以下田多卤而福山以下田多沃美巡抚侍郎周文襄公忱尝三等其赋则斯塘要害实不下于白茆治水户部尚书夏忠靖公原吉暨给事中姚公善佥事伍公性尝三四濬之然潮汐去来浮沙积聚葢旋濬而旋塞者数矣天包水水承地而一元之气升降浮沉于地中人力安能圉其去来所恃者有司之经理与农氓之畚锸耳迩者二十四浦多就淤塞而福山塘爲甚有识者日抱旱涝之忧万厯甲辰北地耿公橘以进士来宰是邦首除钱粮侵牟隐匿之弊着爲令称硕画矣而旋问河渠之政利所当兴者则里胥三老首以福山塘对公行河盱视乃下令大疏濬之严于程限而寛于均调设置百夫千夫之长而以司徒相地度水之法一禀于凖绳夫无惰工户无隐口经始于本年嘉平月而告竣于次年春王正月费官帑一千二百金有竒而缙绅士庶计田出夫自给口食之费不与焉是举也民不告劳官不告竭尝试登虞山之巅而眺望焉福山如砺斯塘如带商艘贾舶衘尾而上下南北一水乗候而盈虚而吾民稻梁成庆郑白兴歌不永永弗替哉苐公问河渠疾徐轻重必次第布之福山通道且渐及白茆白茆利而所谓二十四浦者迎刃而解矣昔者僞吴张士诚偏霸耳人民几何粮储几何尚能疏濬诸浦使吴民享百余年之利矧今天子英武神圣而公又精心念民瘼彼濒海而居者皆曰奚爲后我公所穿引宁止是哉
　　文震孟长洲县兴筑娄江石堤记【万歴四十三年】
　　苏故泽国也江淮之水繇京口歴毘陵皆从苏以注海震泽滙宣歙霅苕之巨浸宣吐于长昆二邑间而娄江实所繇道至和塘最当其冲荡云自宋转运使乔惟岳决堤爲泾水患滋起以迄于今当事者咸鳃鳃虑焉而苦于任事之难至挿棘树版以杀水势亦几无谋矣广济胡侯士容自嘉定令移剧长洲神明之政首试于奸恶之锄夷一朝获三十余辈咸伏厥辜境内肃清民用袵席日延父老问所疾苦而知娄江之塘不可缓也曰是且病渉病溺病飞挽病农农兹土者至累岁不登半菽谁司民牧责可诿诸既又相度土宜而知非石堤无以障水势曰是金泾阳城诸湖荡之所震撼也是太湖沙湖之所腾跃而漰湃也是新洋吴淞诸江之所逆驾也是两龙泾朱泾萧泾吴泾陆泾诸要害之所泛而旁齧也茍不爲永赖谋仅饰目前又岂司牧者之实意经始也里计者四十有五丈计者六千七百桥计者二十有六其巨者三十有八金钱计者万五千有竒顾邑民苦贫府库竭莫可调发侯又不能如正统中周夏两尚书奉玺书从事水利复田租徴发属邑仅捜导河官帑之羡金不满千悉捐岁俸与赎锾所入集好义之众期月而成自长至昆长堤如带屹然如山于是行者歌于道鼓枻者歌于河农歌于野穑人成功更于其赢金益尽捐禄俸买田三顷其半以属耆老爲永堤计且将续海虞松陵之役而半以给泽宫之贫士使有恒产俾免于寒饥侯乃过予而言曰不佞兹役也幸借贤士大夫之宠灵与父老子弟之力获借手以报绩请记记焉非以耀成事也此堤一日而不毁即不佞之所以懐大夫与父老子弟者一日而不忘吁侯之材岂不甚异哉顾其言又何长者乃尔夫侯之始事也国人以爲难而侯不阻侯之算长也侯之集事也国人以爲惧而侯不怵侯之操洁也今之竣事也国人以爲世世之功而侯不喜侯之心苦也故此堤一日而不毁即士大夫父老子弟之颂侯者一日而不忘且夫天下今方多事矣侯骎骎向用以侯之算侯之操侯之苦心其何所不济娄江之堤亦曰始基已哉侯拱手曰唯唯敢拜君子之明训因书以爲记时万厯乙卯六月吉旦
　　陆彦章上海县疏河记【万厯四十五年】
　　上海泽国也百余年来县不得水之益地中市民厐杂苴砾杂投而豪家大族渔闾并小利岸日益拓河日益狭久则屋其上无故迹可寻不久则更相传更相售以爲固然子大夫有议疏者顾聁不敢动辄议辄止故市民旱则捐滴无所求潦则沟浍无所泄秽则蒸厉火则延烬此城中膓胃之大害也城西某河渐成平陆郡邑往来者非歩即骑不然取道龙华转黄浦始得达潮退则一叶可胶风横则万斛可覆此城外咽喉之大害也吕公濬甫下车顾而叹曰古者居民立国必通川泽之分今海上水利久淤非无良父母直无医师耳请爲父老疏城中河河旁有屋其上者不问单赤豪贵立撤之如河故迹而止凡百日而工竣乃疏城外河城西自肇嘉浜至新港湮十八里城北虬江达嘉定湮十五里丁夫云集又值岁晚冬暵凡百日而工又竣自是郡城之舟直舣县门矣汲者舍浦而城矣行者舍骑而舟矣歩夫争担者息矣疫疠不作祝融无权矣怒风暴雨沸波狂澜莫复爲梗矣赤田高壤耕者有溉灌矣舟可夜行浦盗无所掠矣不苦渴不苦饥矣是数者近则贻目前之利远则垂数百世之利目前之利利细民利商贾利豪家大族数百世之利利人文利城守昔禹凿龙门而聚砾西门豹凿十二渠而曰百岁后令父老子弟思我今视吕公何如哉海上洋洋大国迩来百度废弛几如邮传莫知税驾公修黉序修城橹以及衢路厉坛囹圄亭长亭等皆综理之制作焕然如更辟东南一精采岩邑而无若疏河工尤最钜公尝曰易卦鼎之后继以震震之后继以艮凡势不得已乃鼎革革不得已乃震动初与民更始今与民休息其惟艮乎疏河以后诸父老子弟可以长无事矣吕公名濬丙辰进士平湖人


　　吴中水利全书卷二十五
<史部,地理类,河渠之属,吴中水利全书>
　　钦定四库全书
　　吴中水利全书卷二十六　明　张国维　撰防对
　　试防发问水利古今名贤之敷对凿凿竝辑以徴识见之符合
　　宋
　　范仲淹天章阁江南水利对
　　圣人之德发于善政天下之化起于农亩故诗有七月之篇陈王业也今国家不务农桑粟帛常贵江南诸州岁籴米二百万石其所籴之价与辇运之费每岁共用钱三百余万贯文又贫弱之民困于赋敛樵伐桑枣鬻而爲薪劝课之方有名无实故粟帛常贵府库日虚此而不谋将何以济臣于天下农利之中粗举一二言之且如五代羣雄争霸之时本国岁饥则告籴于邻国故各兴农利自致丰足江南应有圩田每一圩方数十里如大城中有河渠外有门闸旱则开闸引江水之利潦则闭闸拒江水之害旱潦不及为农美利又浙西地卑常苦水沴虽有沟河可以通海惟时开导则潮泥不得而湮之虽有隄塘可以御患惟时修固则无摧壊臣知苏州日简簿书一州之田系出税者三万四千顷中稔之利每亩得米二石至三石计出米七百余万石东南毎岁上供之数六百万石乃一州所出臣询访髙年则云曩时两浙未归朝廷苏州有营田军四部共七八千人专为田事导河筑隄以减水患于时民间钱五十文籴白米一石自皇朝一綂江南不稔则取之浙右浙右不稔则取之淮南故慢于农政不复修举江南圩田浙西河塘大半隳废失东南之大利今江南之米石不下六七百文足至一贯文者比于当时其贵十倍而民不得不困国不得不虚矣又京东西路有卑湿积潦之地旱年国家特令开决之后水患大减今罢役数年渐已湮塞复将为患臣请每岁之秋降勑下诸路转运司令辖下州军吏民各言农桑之间可兴之利可去之害或合开河渠或筑隄塘陂堰之类竝委本州军选官计定工料每岁于二月间兴役半月而罢仍具功绩开奏如此不絶数年之间农利大兴下少饥馑上无贵籴则东南岁籴辇运之费大可减省其劝课之法宜选官讨论古制取其简约易从之术颁赐诸路转运使及面赐一本付新受知州知县等各官此养民之政富国之本也
　　明
　　顾清乡试水利防
　　问今天下财赋出于东南而漕输以北乗舆之奉百官之禄六军之粮多頼焉重可知也然乗岁以来水旱为虐东南数郡然巨浸而济宁上下河欲生尘是果天数乎抑人事也葢尝攷之地理询之父老乃知东南之水太湖之溢也北河之涸黄河之徙也其果然乎然黄河之徙不独有涸流之患而青徐一带又有漂溺之忧故朝廷方遣官治之而东南未之闻焉不知二者孰重孰急乎夫东南之水单锷论之详而国朝夏忠靖尝治之黄河利害古人之论尤多而国初宋学士亦尝论之其犹可举而行者乎兹欲攷古人水利之学立乆逺之计使东南虽雨而不潦北河虽旱而不涸黄河虽徙而无漂溺之忧庶所谓一劳永逸者思其术而未得也愿以告我
　　除非常之害者有独知之虑者也兴无穷之利者有特立之操者也故曰非常之元黎民惧焉及臻厥成天下晏如也执事发防秋闱以南北旱潦为问此诚国计之所当先也夫漕河所资者水也而连月不雨东南所惧者水也而雨或连月若此者以为非天乎殆未可也然北方常恒旸矣东南尝多雨矣而未至于斯则谓之非人亦未可也数也存乎天备也存乎人夫并则涌分则衰顺则安逆则怒水之大情也万世治水之法无出禹者矣禹贡曰三江既入震泽底定则知三江治而震泽定也又曰播为九河同为逆河入于海则知九河防而河流安也然三江九河不可寻矣有能访其意以治东南之水则亦三江之遗法也仿其意以治黄河之决则亦九河之遗法也夫东南之水聚于太湖而繇吴淞江入海前此未闻其为害也宋庆厯间筑长桥以便漕路水去渐澁而黄浦之口渐湮故三吴多水患然不特此也溧阳之上有五堰以节宣歙金陵九阳江之水宜兴之下有百渎以疏荆溪所受诸水所以杀其来之势也江阴而东置运河一十四渎泄水以入江宜兴而西置夹苎干与塘口大吴等渎泄水以入运河皆所以导其流之归也此亦三江之遗意也而今多涸矣何怪水之不为害耶黄河发源星宿禹时繇碣石入海当时未睹其为害也周定王时始失故道而中国数被其害尝略考之矣汉时河决酸枣决瓠子决东郡金隄其势渐东宋至和决大名馆陶熈宁决澶州曹村其势渐南金元以来繇涡合淮以入海今闻一旦骤徙于徐州又徙于东平又徙于临清其势渐北兖州上下此亦九河之故处也而今乃自复焉则河徙未必不为利也然今济寕而下每有暵干之忧东平以上又有漂溺之利以势论之则黄河之患为急而东南财赋所出亦未为轻也孟子曰禹之治水也水之道也故治水者有顺而无障有分而无并宋时河决而南一时小人必欲障而北之以复禹故迹所谓以有限之财填无穷之壑其事可鉴也今日东南之计莫若略仿单锷之论防决壅滞以导其归而夏忠靖所行则其成效也漕河之计莫若略仿贾让之防多穿漕渠以杀水势而宋学士之议亦其遗法也复溧阳之堰节金陵诸水繇子胥运河以入江开白茅诸浦繇常熟以入海防运河诸渎繇江阴以入江而松江黄浦宜濬其淤塞使入海无碍且听民作圩田以捍水则太湖之水分而东南水患减矣导临清之河济直沽以南之运导东平之河济临清以南之运导徐州之河济邳州以南之运而济宁故有马颊河宜寻其迹导河以济济宁一带之运且听民穿支渠以溉田则黄河之势分而漕渠亦通利矣然议者必曰东南诸浦或成膏腴防之则有侵尅之扰济宁一带仅克自全引之则有冲齧之势噫愚固已言之矣除非常之害者有独知之虑者也兴无穷之利者有不防之操者也使任得其人则劳之者所以安之也而何有于纷扰防之者所以分之也而何有于冲齧必也东南得人如夏忠靖北河得人如陈恭襄而又任之以专行之以渐无惜于小费无惑于浮言无求于近效此功一成南北永利庶所谓一劳而永逸者乎不然殆未可轻议也
　　袁黄东南水利防对拟
　　按禹贡三江既入震泽底定尔雅吴越之间有具区葢镇常苏湖七郡之地中含太湖而东渐于海上受杭睦宣歙天目诸山之水下自三江泄焉故禹敷土方决三江防其委势而平之也自汉以来咸获其利虽古人顺治之道必观其源以遡其委上筑溧阳之间分水银林五堰以节其流而使发源之水得以西决于芜湖下防三江而使积聚之水得以东决于沧海故自吴江抵华亭青龙合于三江之水虽有二百八十里之遥而上流既迅大海之潮沙不得以障之也其势乌得不平乎夫何唐末商贩木繇宣歙以入两浙乃病五堰艰阻绐官中废则金陵九阳数郡之水不西入于芜湖而东入于震泽矣至宋庆厯二年李禹卿又堤太湖八十里为漕而中截之使湖水不得以东下是五堰既开则来者愈迅湖堤既固则去者复缓其势乌得不蔽乎繇是三江之水上不受湖流之冲而下有潮沙之涌于此而亦蔽矣单锷尝言之自五堰以至湖堤犹之一身也五堰则首也荆溪则咽喉也百渎则心也震泽则腹也傍通太湖之众流则脉络诸窍也吴江则足也今上废五堰之固下有江岸之阻是桎其手足塞其众窍以沃其口沃而不已则腹满而气絶矣其后吴执中郏乔类皆言之而当时之执政漫不知简遂使江口为豪强之业江尾为茭芦之区淤田村落无虑数计湖日涌而江日废渐为百世之患矣悲乎仰惟国家永乐二年夏原吉以善言水利得莅兹土宜其复禹之故而平之矣乃复不念其本而徒自昆山开下界浦掣淞江以逹刘家河而泄吴江北去之水自华亭开黄浦掣三泖以逹范家浜而泄吴江南渡之水至于湖堤之涸则漫不爲意正统六年周忱修复三江复以湖沙垦辟成田因循不举是岂知湖堤不去终非利导之源三江不复终非底定之本哉为今之计五堰之复于正德五年者修其成焉可也其下委之势当自吴江以决其堤自堤以决三江之壅使之繇华亭青龙顾防诸浦以达于海其他防泄之处若宜兴之百渎吕城之三堰昆山之至和塘咸复古人之道焉何患水之不治哉
　　张溥东南水利防要
　　永乐之元年诏户尚书夏原吉治水江南复以水利集赐之使讲究拯治之法尚书原吉奏以为浙江诸郡苏松最居下流嘉湖常三郡土田下者少髙者多环以太湖绵亘五百余里纳杭湖宣歙诸州之水散注淀山等湖以入三泖顷为浦港湮塞滙流涨溢治法要在濬涤吴淞诸浦港泄其壅遏以入于海宣德之时知府况钟言苏松嘉湖之地其湖有六曰太湖厐山阳城昆承沙湖尚湖聮属三百余里其水东南出嘉定吴淞江东出昆山刘家港东北出常熟白茆港年乆不通乞遣大臣督各府县官于农隙时发民防濬于是踵而言之者无不以吴淞白茆为急知府汪浒之议开白茆等塘也挑濬青墩浦横沥塘共五六十里以通之凿三堰通鮎鱼口而水得归海崔巡抚恭督工濬江分为三叚有夏驾口白鹤江卞家渡庄家泾之挑濬而曹家沟蒲滙塘新泾大盈浦诸水无不浚治至今民目漕港为都台浦则明德之志也泄理多方而为术有要无过于胡御史体干之六防矣其言曰开泄水之川浚容水之湖杀上流之势决下流之壑挑潮涨之沙立治田之防而又请专设督理之官呜呼尽之矣然而禹贡之道虽存谤书之来可惧则当不避嫌怨以图成功必李尚书充嗣之寻访淤塞故道正世家之所据尽心所事不辞烦苦凡桩木畚挿给赏雇直之需取诸帑之羡余可法也开濬之费取之官无取之民若海巡抚瑞之请量留各处赃罚漕粮二十万石折银济工可法也费有所不支则当权宜变化以求其济若何巡抚鉴之以兑军诸费兑役治其地即役其地之人分地程工分工赋粮使官頼民力民受官济用米二十八万石人二十五万而众不为劳可法也葢浙西苏松诸郡之水其源皆出天目昔之人言之矣水之枝节多岐而白茆港吴淞二最大昔之人又辨之矣故通修之令时见于明诏责成之説尝出于敕书有谓巡盐御史当理苏松水利而兼及浙江水利佥事当行于浙江而兼及直有谓诸郡地濵太湖水利废兴乞专差工部官管理凡以致重其事也诚先此二而余以次修则藏村溉金坛澡港溉武进艾祁通波溉青浦顾浦吴塘溉嘉定大瓦等浦溉昆山之东许浦等塘溉常熟之北冈垅支河深广复旧无不在其中矣






　　吴中水利全书卷二十六
　　钦定四库全书
　　呉中水利全书卷二十七　明　张国维　撰祀文
　　开濬祀神有祝举事郑重其诚恳情见乎词不可弗载或稿逸无捜则置之矣
　　宋
　　叶清臣祀沪渎龙王文
　　清臣叨被朝恩出持使斧观采风俗询究利病上分天子之寄下救斯民之瘼职思其守靡敢怠遑眷惟全呉旧多积水加以夏秋霖潦田畴汚没浩浩罔济人无聊生闻诸乡老之言患在盘龙之滙但陵谷变迁枉直倍差水道囘遏湖波壅滞自干兴以来屡经疏决未得其要不免为沴苏秀之人皆云神故有庙在江涘钱氏有土祀典惟寅霜星贸移栋宇崩壊官失检校民无遵奉自时厥后歳亦多水且谓神不血食降灾下民清臣躬行按视狥人所欲乘乎农隙酾此江流神果有灵主斯蓄泄敢告无风雪无瘥疠举锸而土溃决渠而水降改昔沮泽化为壌田即当严督郡县修复祠貌春秋致飨苹藻如故若疲吾役夫不能弭患则我躬不阅皇恤于神神惟聪明昭鉴无忽明
　　夏原吉治水祀告河神文
　　遡维三江神禹开凿旷乆不治涓流将涸农田被害神气萧索睠兹九重圣人复作宵旰忧勤命予防瀹愿神助勷水归其壑
　　姚文灏治水告河神文
　　三江不流勾呉昏垫天子忧民愧灏弗忝胼胝曷辞宵行露幨务底厥成洪涛罔潋不效甘诛体不归窆诵此誓词惟神动念
　　海瑞开呉淞江祭江神文
　　呉淞古江横亘呉邦歳乆湮淤震泽水洚瑞请王命建坝树桩广募畚锸务驶行艭黙相劻助遥望神幢
　　林应训开江祭龙神文
　　惟神职司利济永底民生分方奠位以赫厥灵惟是震泽东南具区三江既入昏垫攸除歴年既乆湮塞靡常疆亩泛滥稼用弗臧时濬时淤询诸佥谋咸谓长桥实系咽喉长桥既辟爰及呉淞二水安流三江遂通予膺简命相厥地宜欲复故道实首于兹穆卜良辰大工伊始繇湖及海经三百里总总林林亿兆生氓我实董正授之规程念兹力役实惟佚道俾相劝勉神之大造我忧风雨重以祁寒惟恒旸燠神锡之安凡此疏濬曰天子命惟神效灵惟民从令凡我官属恪勤敬承敢有怠事神其紏防祈兹収功不疾而速国裕民殷并受其福谨用牲醴式申防告遹观厥成永言食报
　　林应训又祭龙神文
　　三江既入神禹之功震泽底定于呉则通惟此东江久湮不治水源壅阏为民之厉天子仁圣轸念东南畴咨元宰羣谋是叅臣未巡行恭承简命夙夜只栗勉圗报称鸠工集事役不逾时相其土宜防以导之百川可安三农无害匪臣之劳神实大頼汉塞瓠子歳久始平岂如今日俛仰西成君相同心荷兹灵贶臣亦遇合职幸无旷自今伊始必屡丰年大府所储仰给于田水常润下河不溢流降福穣穣以奠千秋神协人谋敢不报赐合乐陈牲告防明祀








　　呉中水利全书卷二十七
　　钦定四库全书
　　呉中水利全书卷二十八　明　张国维　撰诗歌
　　江湖泖泽题咏最繁兹但采其有闗修濬者考騐人情备征典故余悉置不録
　　元
　　陆仁昆山州筑围辞
</div>
    <div class="pagination">
<a href="吴中水利全书_page94.html">上一页</a><span>...</span><a href="吴中水利全书_page90.html">90</a><a href="吴中水利全书_page91.html">91</a><a href="吴中水利全书_page92.html">92</a><a href="吴中水利全书_page93.html">93</a><a href="吴中水利全书_page94.html">94</a><span class="current-page">95</span><a href="吴中水利全书_page96.html">96</a><a href="吴中水利全书_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
