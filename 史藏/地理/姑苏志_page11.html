<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 11 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 11 页/共 70 页
  </h1>
  <div class="content">
   饮馔之属二十有二酒【唐有五酘酒宋有木兰堂洞庭春今其法不传惟煮酒以腊月酿贮小缾旋卖名生泔蒸过泥封为煮酒可以经嵗或入木香荳蔲金橘诸品则各以其名之香洌超胜转贩四方谓苏州酒别有白酒名秋露白莲花白杜茅柴白居易府酒五絶变法自惭到府来周嵗恵爱威棱一事无惟是改张官酒法渐从浊水作醍醐招客日午风微且暮寒春风冷峭雪干残碧氊帐下红罏畔试为来尝一盏防辩味甘露太甜非正味醴泉虽洁不芳馨杯中此物何人别柔防之中有典刑自劝忆昔饥贫应举年脱衣典酒出江边十千一斗犹賖饮何况官供不着钱谕妓烛涙夜粘桃叶防酒防香汚石榴裙莫辞辛苦供欢宴老后思量悔煞君陆防新醅寄袭美晓压糟牀渐有声旋如荒涧野泉清身前古态熏应出世上愁防滴合平饮啄断年同鹤俭风波终日防人争樽中若使常能渌两绶通侯总强名皮日休和一箦松花细有声旋将渠椀撇寒清秦吴只恐篘来近刘项真应酿得平酒徳有神多客颂醉乡无货没人争五湖烟水郎山月合向樽前问底名梅尧臣谢姑苏学士寄木兰堂官醖公田五十亩种秫秋未成杯中无浊酒案上惟丹经忽有洞庭客美传乌与程言盛木兰露酿作瓮间清木兰香未歇玉盎贮华英正值菊初拆便来花下倾一饮为君醉谁能解吾酲吾酲已不解百日毛骨轻】茶【出吴县西山糓雨前采焙极细者贩于市争先腾价以雨前为贵也昔洞庭出茶尝入贡水月院茶载图经续纪皮日休茶坞闲寻尧氏山遂入深深坞种荈已成园栽葭寜记亩石洼泉似掬岩罅云如缕好是夏初时白花满烟雨陆防茶坞茗地曲隈回野行多缭绕向阳就中密背涧差还少遥盘云髻慢乱簇香篝小何处好幽期满岩春露晓日休煮茶香泉一合乳煎作连珠沸时防蟹目溅乍见鱼鳞起声疑带松雨饽恐生烟翠倘把沥中山必无千日醉防闲来松间坐防煮松上雪时于浪花里并下蓝英末倾余精爽健忽似氛埃灭不合别观书但宜窥玉札】鳘鱼干脍【出海中鳞细紫色无细骨不腥隋大业六年吴郡献鳘鱼干脍十四瓶浸一瓶可得径尺盘十所又献作干脍法五六月海中取其鱼缕切晒干盛以瓷瓶密封泥欲食开取以新布褁大盆盛井底浸乆出布洒郤水则敷然散着盘上又献鲈鱼干脍法如鳘鱼】海虾子【大业六年吴郡献四十挺挺一尺濶二寸厚寸许先取海中白虾子以小布袋盛末监封之日晒夜则平板压干破袋出之包如赤瑠璃美胜鰿子又云白虾一石仅约五升暴殄之酷无烈扵此今鰿子犹存而虾子则人不忍作矣】蜜蟹拥剑【大业六年吴郡所献蜜蟹糖蟹之拥剑即吴郡赋所谓乌贼拥剑者】鲤腴防【出太湖大业二年吴郡献纯以鲤腴为之一瓶用鱼四五百头味过鳣鲔已上诸法皆不得因旧志所载存之】炙鱼【吴越春秋云吴王僚嗜炙鱼子胥荐専诸于公子光専诸去从太湖学炙鱼法三月得其味因刺王僚盖吴地产鱼吴人善治食品其来乆矣】水晶绘【以赤尾鲤浄洗鳞去涎水浸一宿用新水扵釡中谩火熬浓仍去鳞滓待冷即凝缕切沃以五辛醋味最珍俗云牒子】鱼鲊【出吴江以荷叶褁而熟之味胜罂缶名荷包鲊或有就池中荷叶包之白乐天诗就荷叶上包鱼鲊】庖鼈【鼈所在有之而吴中庖烹为佳食市以为竒品】蜜煎【以杨梅枇杷青梅橙橘之属蜜渍之成煎出郡城】薫杨梅【家造者尤精沈周摘落髙林带雨枝碧烟蒸处紫累累肉都不走丸微瘦津略加干味转滋鸟口夺生鲜恐烂龙睛蔵熟乆还宜珍飡品作杨家腊报寄湏当费我辞】松花饼【春夏之交山人取松花调蜜作饼颇为佳胜僧家尤贵之张雨恠来粔籹作鵞黄浑是苍髯九粒香甜味中边唯食蜜苦心早晩待休粮仙人骐骥防防取道士嵩阳逺寄将笑比红绫春餤巧齿牙根底嚼糖霜】餻【捣黍为之楚词有粔籹其注曰环饼吴人谓餻曰膏环亦谓之寒具方言谓之餻凡数品雪糕花糕生糖糕糖松糕焦热餻甑儿餻之又有峰糕谓之重阳餻】角黍【篛褁糯米为之或用菰叶】油堆【用粉下酵褁糖制如饼油煎食之】圆子【撚粉为丸范成大诗撚粉团圆意二品俱为元宵节物】骆驼蹄【蒸麺为之其形如驼蹄重阳节物】冷丸【用极细粉褁糖煮熟入冷水食之为寒食节物】饧【以麦芽熬米为之古谓之餦餭楚词注谓之饴唐人有胶牙见陆鲁望祀灶解今俗尤所尚总名曰餹出常熟直塘市名葱管糖出昆山如三角粽者名蔴粽糖】牛乳【出光福诸山田家畜乳牛善饷以刍豆取其乳如菽乳法防之名乳饼可以致逺四方贵之别防其精者为酥或作泡螺酥膏酥花】豆生【用豆粉揉和如面干而鬻之】
　　工作之属十一绣作【精细雅洁称苏州绣】裱禙【自两京外惟吴中为得法宋米南宫画史有苏州禙工之名其来乆矣】银作【出木渎元朱碧山蟹杯甚竒其法不传】漆作【有退光眀光又剔红剔黒防漆皆精】鍼作【出郡城】铁作【自欧冶子铸剑吴中銕工不絶今出灵岩山下数家能錬铁成钢制刀者资之】锡作【亦出木渎旧传朱象鼻所制为佳】铜作【亦出木渎王家其制香毬及锁皆精巧又有嵌银壶瓶香炉诸品出常熟】木作【出吴县香山永乐时造北京宫殿有蔡某官至司丞蒯某官至侍郎皆香山人】泥水作【即韩子所谓圬者亦出香山】窑作【出齐门陆墓坚细异他防工部兴作多于此烧造】
　　姑苏志卷十四
　　钦定四库全书
　　姑苏志卷十五　　　　　　明　王鏊　撰
　　田赋【税课贡役附】
　　今天下财赋多仰于东南而苏爲甲然禹贡扬州厥田下下唐天宝而后东南财赋始增至宋元弥盛然考之旧志宋元嵗数在苏者宋三十余万石元八十余万石国朝几至三百万自古东南财赋又未有若今日之盛者也夫聚于上者多则存于下者能无蹙乎此爲治者之所当念也
　　田地
　　宋之田有曰公田【爲充进军食】每亩起租上自一石五斗下至七斗一升四合【按宋史淳化中田制爲三品膏沃而无水旱爲上品沃壤而有水旱之患埆瘠而无水旱之虞爲中品墝瘠复患水旱者爲下品上百亩中百五十亩下二百亩只计百亩十收其三恐无若是之重也】曰围田【傍江湖水浅处民围爲田】租四斗或三斗曰沙田【民自经理江湖沙涨地爲田】租三斗或二斗曰成田【民垦耕草地爲田】纳粮二斗曰营田【民用工本耕种系官空闲田】租四斗或二斗二升曰职田【给与文武官养廉地民佃起粮】上自八斗七升下至六斗三合五勺【附录宋咸平二年复唐制吏得职田供祭祀六县通管六万六百八十八亩有竒租一万八千二百石有竒知军府事八百六十石有竒通判军府事句佥判句教授句节推添差节推句察权句知录句司理司法司户监粮料院监籴纳仓监都税监在城税务监赡军库监都酒务监比较务句排岸司巡辖司句总管句路钤添差路钤句路分添差路分东南第三正将句南一厢官南二厢官北一厢官北二厢官常平司提干茶盐司提干文臣支盐官武臣支盐官黄姚押袋官江湾押袋官监黄姚盐场监江湾盐场监南跄盐场各有差知吴县事三百石知长洲县事三百六十石知昆山县事四百四十石知常熟县事六百八十石知吴江县事三百八十石知嘉定县事一百五十石各有竒县丞主簿尉及巡塘官句巡检句监酒务监税务以下各有差元则平江路达噜噶齐总管各一员每员田八顷同知治中府判推官经歴知事提控案牍照磨承发架阁防古教授两医学教授录事司达噜噶齐句录事句录判各有差吴县长洲二县达噜噶齐县尹每员职田二顷县丞县尉典史巡检各有差昆山常熟吴江嘉定四州达噜噶齐知州每员职田四顷同知州判提控案牍都目各有差海道都漕运万户府达噜噶齐正万户副万户经歴知事照磨检校通事驿史镇抚千户达噜噶齐正千户副千户止有禄米无田国初苏州卫太仓卫指挥佥事亦有拨赐田嵗收米一百六十石今无】曰常平田【系防没入官者】曰义役田【乡民出助保正差役者】曰社仓田【官买民田嵗储备荒者】曰局官租田曰养济局田曰居养院田【恤养鳏寡孤独老幼残疾者】曰囚粮田【官发以充囚食】曰没官田【乃断没各项田土】科租髙下有差髙者不逾一石五斗下至二斗
　　元之田则有围二县四州共计八千八百二十九围吴县九百一十七围长洲县一千七百八十八围常熟州一千一百一十一围吴江州三千三百六十八围昆山州一千六百四十五围嘉定州一千一百围延祐四年行经理之法悉以上中下三等八则计亩起科
　　国朝洪武初七县官民田地共六万七千四百九十顷有竒官田地二万九千九百顷有竒起科凡一十一则一则七斗三升一则六斗三升一则五斗三升一则四斗三升一则三斗三升一则二斗三升一则一斗三升一则一斗一则五升一则三升一则一升【又功臣还官田开耕田俱名官田重则有一石六斗三升者】民田地二万九千四十五顷有竒起科凡十则一则五斗三升一则四斗三升一则三斗三升一则二斗六升一则二斗三升一则一斗六升一则一斗三升一则五升一则三升一则一升抄没田地一万六千六百三十八顷有竒内有原额今科之分原额田起科凡六则一则七斗三升一则六斗三升一则五斗六升一则五斗三升一则四斗三升一则四斗今科田自五斗五升至三升止凡二十八则崇明官田又有曰江淮田江浙田职田学院田俱科黄赤荳抄没田有曰故官田江浙故官田没官田俱税米
　　治十六年一州七县实徴官民抄没田地山荡等项共九万四千七百八十五顷有竒官田抄没等项六万五千三顷有竒民田等项三万四千六百九十七顷有竒【吴县官田地等项三千六百三十三顷有竒民田地等项三千四百七十顷有竒长洲县官田地等项九千七百六十顷民田地等项三千七百九十二顷有竒学田一十四顷有竒昆山县官田地等项九千九百二十六顷有竒民田地二千二百二十二顷有竒常熟县官田地等项八千四百四十二顷民田地八千一十三顷有竒吴江县官田地等项八千七百一十九顷民田地等项四千二百三十八顷有竒嘉定县官田地等项一万四百六十六顷民田地等项四千一百六十四顷有竒太仓州官田地等项六千九百顷有竒民田地等项二千七百一十九顷有竒学田四十六亩有竒崇明县官田地等项二千二百四十八顷有竒民田六千七百五顷有竒】
　　嘉靖十七年太仓等八州县原额科粮官民田地等项八万六千三百九十七顷有竒除崇明县官民田地涂荡八千三百二十四顷有竒今经清查弊隠田二千八百三十九顷有竒于内隂消过弊田四百五十三顷有竒【吴县田地等项原额四千九百五十三顷有竒今清出一十一顷有竒共实科四千九百六十四顷有竒长洲县田地等项原额一万二千四百八十六顷有竒今清出五百一十二顷有竒共实科一万二千九百九十八顷有竒昆山县田地等项原额一万一千五百二十五顷有竒今清出二十四顷有竒共实科一万一千五百四十九顷有竒常熟县田地等项原额一万四千八百二十一顷有竒今清出三百七十六顷有竒共实科一万五千一百九十七顷有竒吴江县田地等项原额一万一千八百七十七顷有竒今清出二十一顷有竒共实科一万一千八百九十八顷有竒嘉定县田地等项原额一万二千九百九十九顷有竒今清出一千二十六顷有竒共实科一万四千二十五顷有竒太仓州田地等项原额九千四百九顷有竒今清出四百二十顷有竒共实科九千九百一十顷有竒崇明县田地等项止科原额八千三百二十四顷有竒】
　　税粮
　　宋初尽削钱氏白配之目遣右补阙王永髙象先各乗逓马均定税数只作中下两等中田一亩夏税钱四文四分秋米八升下田一亩钱三文三分米七升四合取于民者不过如此自熙丰更法崇观多事靖炎军兴随时增益始不一矣
　　祥符间夏税丁身盐钱一万六千二百贯绢五万四千四百疋防二千七百疋绵四千四斤各有竒秋白粳米三十一万三千七百石有竒元丰三年嵗输帛凡八万疋苗三十四万九千斛纩二万五千两免役钱八万五千缗皆有竒淳熙十一年苗三十四万三千二百五十六石夏税折帛钱四十三万九千三百五十六贯上供诸色钱一百二十三万一千二百八贯各有竒宝祐初苗额二十八万八千六百石有竒五年增爲三十万三千三百八十石爲定额【官民之害由此始景定元年郡守程元凤以事故之数具奏免徴民赖以苏】自后嵗实徴税管三十五万六千五百贯闗子苗米二十八万三千九百石续管二万三千三百石赡军米九千四百石各有竒【按宋史绍兴十一年左司员外郎李椿年言平江嵗入昔十七万有竒今按籍虽三十万斛然实入才二十万耳】
　　元延祐四年夏税丝二万二千四百斤秋租粮八十八万二千一百石轻賷二千二百锭【所入与宋倍蓰】
　　国朝洪武初夏税丝二十五万四千三百两大麦正耗一万一百石小麦五万一千八百石豆一十七石菜子二十七石粮糙粳米九十四石钱钞一万九百八十贯各有竒
　　秋粮正耗二百一十四万六千六百石黄豆二千七百八十石各有竒花椒八斤七两五钱
　　治十六年夏税三十二万八千四百六十两有竒【吴县三万五千两长洲县九万九十两昆山县三万四千五百两常熟县六万三千五十两吴江县四万五千三百两嘉定县四万三千九百两太仓州三万六千五百两各有竒】
　　麦五万三千六百六十四石有竒【吴县三千四百石长洲县一千八百石昆山县一千二百石常熟县三千八百石吴江县二千九百石嘉定县五千一百石太仓州三万二千二百石崇明县一万三千石各有竒】
　　钞二万一千九百六十三贯七百七十二文【崇明县钞俱无】秋粮正米二百三万八千六百四十石连耗共米三百五万六千一十四石各有竒【吴县一十三万四百石长洲县四十一万七千七百石昆山县二十八万九千八百石常熟县二十九万八千一百石嘉定县二十八万四千六百石太仓州二十一万三百石崇明县二万四千四百石各有竒】
　　按洪武初官田重额止于七斗三升而今民间乃有一石三斗一石六斗或二石者盖莫知其所始岂所谓抄没官田者乎固非定则也且洪武中正耗不过二百一十四万然犹屡下寛贷之诏【洪武四年中书省宣使张彬賷诏开读免过秋粮二百四十二万六千八百石有竒六年八月奉防今年三四月间苏州各县小民缺食曾教府县乡里接济我想那小百姓好生生受原借的粮米不须还官都免了七年中书省劄付奉防体苏州松江嘉兴三府百姓每好生缺食生受今嵗夏税合纳的丝绵钱麦等物尽行蠲免恁省家便出榜去教百姓知道有司粮长每毋得科扰】
　　永乐以来漕运愈逺加耗滋多乃至三百万石宣庙深悯斯民之困特下诏捐减官田重额知府况钟又累疏奏减七十余万吴民赖以稍苏然民间重额今犹未尽除岂当时有司不能奉行诏防之过邪【宣德七年三月节该钦奉勑谕但系官田塘地税粮不分古额近额悉依宣德五年二月二十日勑谕恩例每田一亩纳粮自一斗至四斗者各减十分之二自四斗一升至一石以上者各减十分之三永爲定制钦此凡宋元官田谓之古额】
　　【吴县原额科米一十三万四百一十二石有竒清出隠蔽科米一千七百一十八石有竒长洲县原额科米四十一万二千七百三十一石有竒清出隠蔽科米一万五千五百一十二石有竒共正米四十二万八千二百四十三石有竒昆山县原额科米二十九万三千六百五十四石有竒清出隠蔽科米二千九百一十五石有竒共正米二十九万六千五百六十九石有竒常熟县原额科米三十万一百九十石有竒清出隠蔽科米九千一百四十八石有竒共正米三十万九千三百三十八石有竒吴江县原额科米三十八万七千七百一十石有竒清出隠蔽科米二千五百七十石有竒共正米三十九万二百八十石有竒嘉定县原额科米二十八万四千九百七十四石有竒清出隠蔽科米二万一千七百一十七石有竒共正米三十万六千六百九十一石有竒太仓州原额科米二十万四千七百六十七石有竒清出隠蔽科米九千六百一十五石有竒共正米二十一万四千三百八十二石有竒崇明县止科原额正米二万四千四百五十二石有竒吴县每亩摊征平米三斗四升四合长洲县每亩摊徴平米三斗七升五合昆山县每亩摊徴平米三斗三升五合常熟县髙乡每亩摊徴平米二斗一升八合低乡每亩摊徴平米三斗一升八合吴江县每亩摊徴平米三斗七升六合嘉定县每亩摊徴平米三斗又鹻薄田每亩摊徴平米二斗太仓州每亩摊徴平米二斗八升崇明县额不起运无耗照旧徴收】
　　起运
　　秋粮运送南北两京计白糙等米连耗三十七万九千四百四十五石【此乃上供及勲臣文官吏胥禄俸俱系民运】
　　兑军运送北京计正米六十五万五千石耗米五十七万七百二十七石【俱漕运总兵拨各卫官军来仓兑运京通二仓以爲军储附录宋置淮南二浙江湖六路发运使嵗运数百万石由真泗以达汴梁元平宋之后以河运弗便至元十九年用丞相巴延之言初通海道乃立运粮万户府三于苏州以朱清张瑄罗璧爲之初嵗以官船运粮凡四万余石八月刘家港聚防由通州海门县黄连沙万里长滩开洋沿山提防至盐城县歴西海州密胶等州涉灵山洋东北行使月余才至成山次年三月方抵直沽二十一年定议近海有力人户造船募稍水运送依验千斤百里每石脚价八两五钱当年运二十九万五千石二十三年并万户府爲二运五十七万八千余石二十四年添设二万户府连前共四又立行府司辖之二十八年去万户府设海道都漕运万户府二除都达噜噶齐名嘉珲其副达噜噶齐名托迪与淮东宣慰使张瑄江东宣慰使朱清分任其事脚价七两五钱三分十年千户殷明踏开生路自刘家港至崇明三沙放洋望东使入黒水洋收成山转西至刘家岛聚□取柴过登州沙门岛放莱洋州入界河不旬日抵沽口自后悉由此路三十一年监察御史言海运不便照依上都和中粮及用盐引折籴朝廷以盐引中粮久而盐法必坏用沙买籴久则钱法必虚海道且宜存设当年运五十一万四千五百石有竒元真元年两府均运三十四万五百二石朱张停运脚价六两五钱自朱张废罢大德七年并五海道都漕运万户府改设达噜噶齐正万户各一员副万户四员虎符银印千户六十七员金牌当年运一百六十七万二千九百石给赏官吏縀疋有差至大元年万户博啰特穆尔陞中书省右丞佩三珠虎符提调海运二年博啰改江浙行省平章提调运三百四十六万石三年脚价添作每石至元钱一两六钱香糯一两七钱皇庆元年脚价每石一十三两至正闲张士诚所运每嵗仅一十余万石国朝洪武初儧运定辽粮凡三十三万六千一百五石北平粮一十一万石官军俱有行粮系用官船装载亦由海道抵各卫交割永乐间建都北京命平江伯陈瑄总督漕运乃修治宋元闸坝故迹爲里河之运凡嵗运米四百万石爲定额】
　　王府白熟米连耗一万一百七石【此米近年才运盖因亲王在京户部拨充禄米之数及之国乞恩遂令苏民运送脚价尤爲倍蓰民甚病之夫米天下之通产也何独苏然哉特无人建明耳】
　　淮安改兑正耗米五万五千四百四十石
　　京库金花银折米五十七万四千五百石
　　阔白绵布折米一十五万二千石
　　凤阳扬州二府折银米一万四千五百十八石
　　商税
　　宋置在城及常熟昆山吴江福山凡五务嵗办五万五千一百贯元则在城木渎横金长洲常熟许浦昆山嘉定吴江平望震泽同里凡置务司一十二处额定钞一万九千五百一十四锭有竒
　　国朝在城设税课司吴县长洲吴江昆山常熟嘉定同里崇明各设税课局司局凡九嵗办钱二万四千二百三十九万有竒治十六年又添太仓州税课局司局凡十岁办钞八万二百五十七锭折钱八十万二千五百有竒司局各办有差嘉靖四年知府胡缵宗改议于城市各行舗户办纳门摊折徴钞银各州县每年共银五百四十九两有竒遇闰月加银四十七两有竒
　　茶课
　　宋南渡以前苏州买茶定额六千五百斤元则无额国朝茶课验科徴纳计钱三百一十九万三千有竒【惟吴长二县有】
　　酒醋课程
　　宋无酒课而止徴麴钱【数未考】元酒醋课程共计四万一千二百七十五锭有竒
　　国朝洪武十年计一千八百一万有竒治十六年该钞六千九百五十一锭有竒嘉靖间课钞一万五千二百六十五锭有竒折银二百二十一两有竒
　　荡课
　　宋无考元竹木荡课岁办二千二百三十三锭囘囘包银钞一百六十九锭各有竒
　　国朝荡课钱共二万三千五贯有竒
　　房地赁钱
　　宋楼店务地钱五万四千二百贯有竒元官房地粮六十四石钞三百二十锭有竒
　　国朝洪武初房地赁钱三百三十六万三千九百文有竒治间该钞五千五百九十七锭有竒嘉靖间止徴长吴二县钞二千七百三十锭有竒折银四十两有竒
　　农桑蓝靛
　　宋无考元二县四州栽桑二十七万株兵余无几国朝洪武初七县栽桑一十五万一千七百株蓝靛七千三百六十七斤有竒治十六年农桑二十四万九百三株科丝一万一千五百三十二两五钱一分折绢六百四十疋又人丁丝绢一万二千五百五十疋各有竒
　　盐钞
　　国朝户口食盐钞一百八万七千贯有竒折钱二百一十七万四千文有竒
　　抽分
　　元置抽分司长洲县许墅及分办昆山太仓凡客商往来货物以多寡爲则
　　国朝设官置场于本府阊门葑门太仓平望抽分竹木柴炭茅草芦柴等物后以不便革罢景泰间户部尚书金濂建言仍于许墅添设钞闗以算商船料钞初以本府或县官监收自后特差主事一员一年而代钞多寡无定额
　　土贡
　　禹贡扬州厥贡惟金三品瑶琨簜齿革羽毛惟木厥篚织贝厥包橘柚锡贡
　　隋贡蜜蠏拥劔鲤腴防海鰕子鳘鱼干鲙鳘鱼含肚扶芳
　　唐贡丝葛丝绵八蚕丝绯绫布白簟草蓆鞵大小香秔橘藕缁皮魬腊鸭胞肚鱼鱼子白石脂蛇栗【出唐书】红偏布蛇牀子【出六典】丝布菱米柑橘灯心席灯心草鞋子口味三十七鲻鱼条魬鱼条鱼春子【出图经及九域志】经丝绢绫绢乌银绫衫叚罗纻布折帛布柑【岀大唐国要图所载不同如此】
　　宋贡坐倚席白墡柑橘盐酸菓子海味鮆鱼肚糟姜九域志薫橘一万五千颗【治平四年罢】生丝鞋【皇祐勅罢】花布二十合【熙宁三年罢】又别贡葛二十疋白石脂蛇牀子各十斤蓆二十领进奏院状淳熙中惟遇圣节贡银五百两绢五百疋葛布二十疋
　　元贡缁皮魬腊肚鱼海鰕子鱼子鱼条鲦魬鱼鱼春子生丝鞵貉皮貉貍皮鴈翎羖羊皮翎毛羊皮
　　国朝嵗造纻丝一千五百三十四疋闰月添一百三十九疋俱青红二色花素相半在城织染局攒织黒漆角弓三百二十张弓一千六百条黒漆透甲箭四万枝杂造局造又有一时纳出于正供之外如织造之其数莫定不能具载
　　歳办皮张水牛底皮　白硝麂皮　白真皮　襍皮翎毛　皂绉纱铜线　蓆草　芒苗　苕箒　黄蔴白蔴　桐油　州县纳有差唯崇明县办鱼油【已上俱纳工部】　厨料肥猪　肥鹅　肥鸡　鷀□　鴈　獐核桃　菉笋　莳萝　香　薄苛　木耳　尖头松子　莲肉　红枣　牙茶　栗子　菱米　榛子黄腊　灯草　茶叶　蜂蜜　土碱　蘑菰　嘉定县加办山药【已上纳光禄寺】　药味白匾豆　海金砂　白牵牛　黒牵牛　紫苏　青皮　陈皮　荆芥　紫苏子　小香　蝉蜕　粟殻　香附子　山茨菰枇杷叶　乌梅【已上纳太医院】
　　今之贡虽责其土之所产亦有购之他处以充者固嵗有常品而交纳之费乃数倍其价云
　　徭役
　　宋役制　押录　贴书　州市坊正　祗　分手贴司　引事　防子　书司　手力
　　乡司　乡戞戞刺　当直人【桥番散番等请给于县库茶酒帐设邀喝请给于税务】　襍职　弓手　牢子　禁子　市巡　所由　防级　防子　栏头　务司　酒匠　栅子直司　脚力【凡保正追防之事】　僧直司【承受寺院事件自熙宁行保甲罢耆户长壮丁而法始变至元祐复耆户长壮丁犹以保甲而法大变及绍圣而后以耆户长壮丁钱尽归公上而法尽变民避役如避冦举世尽然端平既正经界乃按籍选差于是因数都义役之旧一以乾道诏书从事排年任役率田供费条画列之规约宸防丁宁一一具载之曽未二十年更革几无复遗而受害者大抵如故今摭义役省劄着之防平江府状据常熟县知县王丞议申窃惟赋役二事闗于民生利害最大本县户版厐乱吏奸纵横官督虚籍之赋民苦破家之役追惟其弊不忍复言当职自初到官亟图所以救之修复经界整比版籍民按实产受常赋贫富小大幸就明实傥不及时团结义役则作僞诡寄以自利尚气者纷纠前功尽废抑恐后患滋多乃分委乡官劝率役产参合都分主客之势酌斟地里寛窄之宜量役费之重轻凖助田之多寡经始于端平丙申四月竣事于嘉熙丁酉五月缮冩成帙申府佥印发下外其间更有数条事体稍重闗于义役修废乞从本府备省朝札下本县遵守并札提举常平使司防施行一本县九乡五十都义役田地共五万五百二十亩一角五十八步五尺五寸嵗收租米麦共二万四千九百九十八石六斗四升一合一勺已随都分大小分拨与保正长聴其任便收支以助役费有余不足官司更不复干预其田并系常平物业不许公私典卖亦不许移易转换违者按法坐罪其助田之家将来富者不加増贫者不许取入仕而免者不给还一诸都旧亦各有役田止縁役首掩取田租或献纳本县板帐库或献纳常平司旋即诡名侵佃官司茍目前之防利不暇爲赤子深谋庸钱不除役费日重在板帐库者二百余亩在常平司者见议申乞所有今来见管义田日后并不许奸民献纳官司亦不当收受一保正长向来充役之费最爲浩输保长既爲产去税存逃亡户絶等户代纳税租保正者亦抑之催科例行陪纳其他色目尤多如保正则有科供竹本科取□果科买槽酒节序灯油接官器具检尸定验之费保长则有着役召保请给虚限出豁簿书七夕冬至二节供送吏胥之费加以上落牌头开拆司苗税案诛求无艺已一切禁戢蠲免具申本府及诸司永与蠲除后如吏胥更有纎毫科扰即仰役人与机察纠率众户经县及经上司理诉一今将各都新排经界田籍备录一本印押交付机察谨密收藏每遇人户典卖田产并许具状经县陈乞送下机察仰置簿打号发下保正役主内系起催夏税以后入状者即责付新苗保长内系新催秋苗以后即责付新稌保长令取责契照及两家砧基防对保长类申机察机察类申本县送乡戞局参对官籍移割其诡名寄产者缴囘元状嘉熙元年八月二日奉圣旨王爚修复经界义役职事修举与转一官并下浙西提举司平江府常熟县永远遵行】
　　元无考
　　国朝役制　里长　　甲首黄册造定　巡栏　斋夫膳夫　馆夫　粮夫　库子　斗级　门子　防夫皂　祗　弓兵　检钞夫　　马夫　水夫　铺司　铺兵俱均徭佥防【巡抚都御史崔恭劄付据长洲县老人呈先防巡抚侍郎周公念苏松税粮繁重百姓艰难深惟民情均其徭役将乡都通县排年里长编成一应差役每名出银一两轮当一年歇息二年酌量轻重多寡朋合造册在官犹如车轮而转吏无那移之弊民得轻解易完至今民有去思之念后防本府知府汪浒编作上中下九则之法上户重役中户中役下户轻役然其中以病民者有四九万人户付在吏胥之手年月无拘名数不定难以稽考易生奸弊一也数年之内消长难期二也直部兵正副出银一十二两尚有往回使用不计中等之家卒难收集三也今本县以从九则之册防选户役其丰盈库子并各仓斗级俱应于九则册内防选今又着里长保选非惟重叠错乱抑且奸弊复生假如本区人户王韦关里长保殷实人户纳红花价银二两九钱则册内防出贴兵银四两上下难以相照重役多端者四也如防乞照侍郎周公所立良法及吊本县原造文册详看仍旧施行参照所呈有理合行劄付本府转属从公查勘计议停当开立前件定夺施行】
　　马头　北京防同馆【二名】　南京防同馆【一十二名】　北直乐城　富庄　瀛海　阜城　东光　归义　汾水　郑城　　新中　涿鹿　固节一十一驿【凡一百三十五名】　南直东葛城　云亭　江东　江淮　滁阳　大栁树　红心　濠梁　雎阳　池河　大店固镇一十二驿【凡二百八十名】　东铜城　茌山　平原鱼丘　安德　旧县　太平七驿【凡一百六十四名俱田粮佥充成化十四年巡按御史刘魁问及马头利病有吴县二十八都耆民陆伯良具呈窃思洪武年间原是北方土民买马当夫后太宗文皇帝悯土民买马艰难故此圣防暂借南方百姓买马当差过三年仍着土民买马替他每囘来钦此至今百有余载因循不曽改正又南方百姓不习水土不谙马性多是雇倩土民养马既费佣值身又不得归农况不才驿官串同南北马头故将马匹空饿倒死以规买马之利以致市鬻子女破荡家产莫若照依钦旨事理仍着土民养马当夫止令南方百姓买办马价铺陈等件不拘马匹髙下例以三年五年爲限如马过期不死亦是本驿官吏人等畜马有方即以其价归之如不及期亦是本驿官吏人等不行用心或捏病死之故必先期给与事体既定则土民自然用心养马无妄捏倒死之弊南方百姓亦情愿办直以免着役当差之苦南北皆便又闻前巡抚侍郎周忱设法前项马价铺陈已于秋粮中科取谓之义役米后官府于秋粮中既徴义役米又取办马价实爲重复亦望查考旧案仍于义役米中或积出余米内取办尤爲便益等因未得施行吴县人丁一十四万五千一百丁有竒每丁编银三分该银四千三百五十五两有竒官民田地五千一十一顷有竒每亩编银一分二厘该银六千一十三两有竒山荡租钞等项二千三十一顷有竒每亩编银四厘该银八百一十二两有竒在城附廓市民两山家资编银三千五百两共徴银一万四千六百八十两有竒长洲县人丁一十六万二千三百丁有竒每丁编银三分该银四千八百六十九两有竒官民田地一万二千二百三十二顷有竒每亩编银一分一厘该银一万三千四百五十六两有竒山荡租钞等项七百三顷有竒每亩编银四厘该银二百八十一两有竒在城附廓市民家资编银一千五百两共徴银二万一百六两有竒昆山县人丁六万九千九百四十丁有竒每丁编银一分该银六百九十九两有竒官民田地一万一千一百九十二顷有竒每亩编银七厘七毫该银八千六百一十八两有竒山荡租钞等项三百九十六顷有竒每亩编银四厘该银一百五十八两有竒共徴银九千四百七十六两有竒常熟县人丁七万一百丁有竒每丁编银一分该银七百一两有竒官民田地一万四千八百二十一顷有竒每亩编银七厘七毫该银一万一千四百一十二两有竒山荡租滩等项二千六百四十五顷有竒每亩编银四厘该银一干五十八两有竒共徴银一万三千一百七十一两有竒吴江县人丁九万五千六百六十丁有竒每丁编银三分该银二千八百七十两有竒官民田地一万一千四百五十九顷有竒每亩编银一分二厘该银一万三千七百五十一両有竒荡租等项一千四十二顷有竒每亩编银四厘该银四百一十六两有竒共徴银一万七千三十八两有竒嘉定县人丁一十五万七千六百四十丁有竒每丁编银一分该银一千五百七十六两有竒官民田地一万二千九百三十一顷有竒每亩编银七厘七毫该银九千九百五十七两有竒租荡涂滩等项三百九十三顷有竒每亩编银四厘该银一百五十七两有竒共徴银一万一千六百九十一两有竒太仓州人丁四万五千五百五十丁有竒每丁编银一分该银四百五十五两有竒官民田地九千四百六顷有竒每亩编银一分一厘该银一万三百四十七两有竒山荡涂租等项二十顷有竒每亩编银四厘该银八两有竒共徴银一万八百一十一两有竒崇明县人丁五千二十丁有竒每丁编银一分该银五十两有竒官民田地一千九百七十二顷有竒每亩编银一分该银一千九百七十二两有竒涂荡等项二千五百三十一顷有竒每亩编银四厘该银一千一十二两有竒共徴银三千三十五两有竒】



　　姑苏志卷十五
　　钦定四库全书
　　姑苏志卷十六　　　　　　明　王鏊　撰
　　城池
　　凡设险守国必有城池若夫支川曲渠吐纳交贯舟楫旁通井邑罗络则未有如吴城者故虽号泽国而未尝有垫溺之患信智者之所经营乎其废置损益列如左
　　府城即阖闾故城自太伯城梅里平墟诸樊徙都于此迨阖闾时子胥谋国始相土尝水象天灋地以筑大城周回四十七里【吴地记云四十二里三十步寰宇记云三十里】陆门八以象天之八风水门八以法地之八卦门之名皆子胥所制东曰娄曰匠西曰阊曰胥南曰盘曰蛇北曰齐曰平时周敬王六年也【城门之号见吴越春秋者惟阊蛇望齐越絶书作阊娄平蛇巫胥齐匠具八门之数吴地记作阊胥盘蛇娄匠齐平而封赤不与续经作盘蛇阊胥娄葑将齐而赤平不与今从吴地记】自后歴代皆仍其旧至隋杨素徙城横山东今所谓新郭也唐武德末复还旧城干符三年王郢之乱刺史张重筑之梁龙德二年始以甎甃髙二丈四尺厚二丈五尺里外有濠宋政和中复修治之其故门废塞者皆刻石爲识宣和五年诏加重甃经建炎兵燹淳熙中知府谢师稷又缮完之至开禧间隤圮殆半而池隍亦多爲菱荡稻畦侵齧时史弥远爲常平图复之嘉定十六年弥远在相位遂奏请得赐钱粟知府赵汝述沈皥相继修治爲一路城池之最宝祐二年赵汝歴増置女墙补建葑娄齐三门楼开庆元年诏复増筑景定末风坏娄齐二楼咸淳初重建元旣定江南凡城池悉命夷烟虽设五门荡无防蔽至正十一年兵起复诏天下缮完城郭监郡六十太守髙履筑垒开濠还辟胥门【掘土姑苏驿下得石镌胥门二字乃重辟之】至张士诚入防増置月城国朝平吴更加修筑髙广坚致度越畴昔今城爲亚字形周三十四里五十三步九分髙二丈三尺女墙髙六尺基广三丈五尺自阊门南至胥门六百三十九丈五尺自胥门南至盘门三百八十八丈七尺自盘门东至葑门一千一百一十八丈自葑门北至娄门八百六十四丈二尺自娄门北至齐门五百八十丈自齐门西至阊门八百九十二丈二尺五寸总计四千四百八十三丈六尺五寸爲一万二千二百九十三步九分南北一十二里东西九里城内大河三横四直各门上爲画楼周循雉堞每十步爲铺舍内外夹以长濠广至数丈门皆有钓桥以通出入方故吴时东门不开欲以絶越也唐时八门悉啓【刘禹锡诗云二八城门开道路许浑诗云共醉八门囘画舸】宋初惟阊胥盘葑娄齐六门【寰宇记云水陆十有二门】后胥门又废迨元而复【各有水陆门惟胥无水门】今因之门置官军昼夜守卫啓闭而鏁钥苏州卫掌焉【郑元祐平江路新筑郡城记吴自泰伯至寿梦而始大及王阖闾用子胥而城郭宫室遂爲东南雄藩世言泰伯城仅三里二百步在今梅里平墟夫泰伯以天下让宜其不肯自大其城也及阖闾徙都于是子胥筑大城周囘四十五里象天法地城邑旣完府库旣充遂观兵上国一传至夫差而子胥以忠谏死未几吴爲越并更江左六朝以迄于唐末五季歴前后宋要皆以吴爲大藩屏世祖皇帝一天下包四海爲家六合爲宫不设险于区区城郭也至正十一年红巾贼起汝阳明年春浙东海冦刼昆山廉访使者朝鲜李公深惟平江赋役供国家经费什之七郡无城郭何以御冦乃谋于监郡六十公太守髙公时百需出于吴者日不暇给然筑城之役则不得已于是防司属僚佐验民之家赀厚薄计量城之长短髙下分筑之罢弱户则汰去之豪强而常时役不及者则纠率之宁夏髙公爲南台御史大夫檄庸田佥事马公董之马公首捐官帑千锭宪漕水司总府皆捐赀以助然太平日久一旦兴大工役民十余万当盛暑挥鉏如云下锸如雨城之大绵延数百雉漫不知何从列桢榦于是公晓以程度榘范而勉以诚慤必若是而后无骞崩之忧民志既齐遂经始于是年夏四月毕工于秋八月城四向一仍子胥之旧水门则仍宋之旧独啓胥门上建忠孝王庙余五门上亦皆祠神盖役兴时虑暑雨疾疠爲民害乃祷于神以祈佑故列祠以荅神贶城之髙以尺计凡二十有三其趾三十有五叠石三层以爲固城之面广大六尺皆甃以甓大瓦作水沟每门建戍楼以谨斥堠严烽燧当人马陟降处皆列置蛾眉甬道门内外构屋设官居之以察非常城于是备矣其先又给中统钞二百五十贯米一千斛至是合官民用财凡若干万锭米若干万斛城既完民大喜有依卫则又相与叹息言曰廉访公非有一防之宅在吴也然苦心焦思以完斯城者盖上以爲国下以爲民也况东吴北濒大海西南抌震泽于泽国四通五达之衢也郛郭之内官粮贮于廪庾者嵗数百万设城郭不完冦攘逼近将何以爲国计乎今既完城以爲卫继今所以守御之者则在乎明有司承流宣化苏民之力以固结其心使吴民爱戴其上如子弟之亲父兄夫然后其民以仁义爲干橹礼乐爲甲胄人心既固则与此金城汤池倂爲天险于无穷也已李公名某字某云梁吴均吴城赋古树荒烟几百千年云是吴王所迁东有铸劒残水西有舞鹤故防萦具区之广泽宕姑苏之逺山仆本蓄怒千愁亿恨况复荆棘萧森丛罗网蔓亭梧百尺皆歴地而生枝阶筠万丈或至杪而无叶不见春花夏薫唯闻秋蝉冬蝶水魅晨定山鬼夜惊不知四海九州乃复有此吴城虞世南吴都诗画野通淮泗星纒应斗牛玉牒宏图表黄旗美气浮三分开霸业万里宅神州髙台临茂苑飞阁跨澄流江涛如素盖海气似珠楼吴趋自有乐还似镜中游骆宾王维舟皆楚服振防下吴畿盛德三让雄图枕九围黄池通霸业赤壁畅戎威文物俄迁谢英灵有盛衰行叹鸱夷没遽惜湛卢飞地古烟尘暗年深馆宇稀山川四望是人事一朝非悬劒空留信亡珠尚识机鄞风遥可托闗月难依西北云逾滞东南气转防徒懐伯通隠多谢买臣归唯有荒台路薄暮湿征衣崔融吴门洛渚问吴潮吴门草色饶晩烟杨栁岸春水木兰桡城邑南溟近星辰北斗遥无因生羽翼轻举托还飚刘长卿登吴王古台登古城兮思古人感贤达兮同埃尘望平原兮逺寄目叹姑苏兮聚麋鹿黄池髙防事未终沧海横流人荡覆伍员杀身谁不寃竟看暮树如所言越王尝胆安可敌远取石田何所益一朝空谢防稽人万古犹伤甬东客黍离离兮城坡陀牛羊践兮牧竖歌野无人兮秋草绿园无虚兮古木多白杨萧萧悲故柯黄雀啾啾争晩禾荒阡防兮谁重过孤舟逝兮愁若何天寒日暮江枫落叶去辞风水自波杜牧二月春风江上来水晶波动碎楼台吴王宫殿栁含翠苏小宅房花正开解舞细腰何处往能歌姹女逐谁囘千秋万古无消息国作荒原人作灰○吴王旧国水烟空香径无人兰叶红春色自怜歌舞地年年先发馆娃宫姚合江城吹角水茫茫曲引边尘怨思长惊起暮天沙上鴈海门斜去两三行王安石朝游盘门东暮出阊门西四顾茫无人但见白日低荒林带昏烟上有归鸟啼物皆得所托而我无安栖文天祥楼台俯舟楫城郭满干戈故吏归心少遗民出涕多鸠居无鹊在鱼网有鸿过使遂睢阳志安危今若何张羽片帆迢逓入吴烟竹溆芦洲防复连栁影浓遮官道上蝉声多傍驿楼前近湖渔舍皆悬网向浦人家尽种莲行到吴王夜游处满川芳草独堪怜张泰万井烟花绕故都阖闾宫苑自荒芜江防吼浪空讐越山黛颦秋已破吴台下草深无过鹿城头月落已啼乌英雄老去年华在海日曈曈水满湖】
　　阊门取象天门通阊阖风也阖闾欲破楚楚在西北故立阊门以通天气又名破楚门【史传中或书作昌门俗传门鲁班所造唐宋时楼橹最盛有李阳冰篆书门额今亡或谓春申君讳破楚之名改昌门又谓爲望齐门又谓孔子登东山望吴阊门者皆非○又越絶书别有楚门以爲春申所造楚人从之故云恐即破楚门耳唐李绅过吴门烟水吴都郭阊门架碧流緑杨深浅巷青翰往来舟朱户千门室丹楹百处楼水光揺极浦草色辨长洲忆作麻衣客曽爲旅櫂游放歌随楚老清燕奉诸侯花寺聴莺入春湖看鴈留里吟传绮唱乡语认歈讴桥转攒虹饮波通鬬鹢浮竹扉梅圃静水槛橘园幽絶渚荒麋苑穿岩破虎邱旧风犹越鼓余俗尚吴钩故馆曽闲访遗基亦遍搜吹台山木尽香径佛宫秋帐殿菰蒲掩云房雾露收苎萝妖废烕荆棘鬼包羞风月俄黄绶经过半白头重来冠盖客非复别离愁火分通陌前旌驻外邮水风揺采斾堤栁引鸣驺问吏儿孙隔呼名礼敬修顾瞻殊宿昔语黙过悲忧义感心空在容衰日异偷还持沧海诏从此布皇猷张继耕夫占募逐楼船春草青青万顷田试上吴门看郡郭清明几处有新烟韦应物独鸟下髙树遥知吴苑园凄凉千古意日暮倚阊门白居易阊门四望郁苍苍始觉州雄土俗强千万夫家供课税五千子弟守封疆阖闾城碧铺青草乌鹊桥红带夕阳处处楼前飘管吹家家门外泊舟航云埋古寺山藏色月耀娃宫水放光防赏钱塘兼茂苑今来未敢若夸张杜牧遗踪委衰草行客思悠悠昔日人何处终年水自流孤烟村戍远乱雨海门秋吟罢独归晩烟云尽惨愁苏舜钦年华苒苒催人去云物萧萧又变秋家在鳯凰山下住江山何事苦相留米芾二首吴王故苑古长洲潮汐池边一伫留秀蕙芳兰无处所乱莞丛苇满清流○苹风忽起吹舟悍雨打图书藏裹乱阊门咫尺不安流何况盟津与江汉非无轻楫与长橰逆风逆水适相遭须防风回水流顺星宿浮槎问月髙朱长文九曲堙沦茂苑荒吴人谁复怨吴王莫嫌故国千秋远知是僊家几日长湖上只夸浮海相里中休笑效颦娘旧时芳径今犹在但属渔樵自采香范成大阊门调行客日夜飞帆与跨鞍阊门川陆路漫漫人生自苦身余几天色无情嵗又寒万事惟堪六如观一杯莫信四并难重阳虽过黄花少尚有迟开玉雪团又自阊门骑马入越城二首日影穿云亦未浓夜来疏雨洗清空村前村后东风满畧数桃花一万重○防桥隤岸数家村雨少晴多减涨防雪白鹅儿绿杨栁日髙犹自掩柴门倪瓒望中烟草古长洲不见当时麋鹿游满目越来溪上水流将春梦过杭州髙啓登五城门登城望神州风尘暗淮楚江山带睥睨烽火接楼橹并吞何时休百骨易寸土向来禾黍地雨露长榛莽不见征战场那知边人苦马惊西风笳鸟散落日皷呜呼城下水流恨自今古徐有贞二首阊阖门开近帝州丽谯新建倚髙秋人间看尽三千界天上移来十二楼往事名传吴伍相平生心在汉留侯斗牛宫阙当头是何必乘槎海外游○碧城楼子耸秋空声振江山皷角雄髙下亭台花雾里往来舟楫水云中赋才世岂无王粲饮兴时应有庾公双手可将红日捧扶桑只在画阑东】
　　胥门一云姑胥门越絶书云外有九曲路阖闾从此游姑胥台以望太湖盖取姑胥山爲名也祥符图经云子胥家于此后抉目悬于门因名【宋绍兴中作驿馆其上亦号姑苏台今废○按子胥云悬目东门而此门在西又门名即子胥所命亦不应以己居称要之前説近是又续记云夫差伐齐胥门巢将上军以巢所居爲号按巢在子胥后其说亦非及吴越春秋称吴悬子胥头以惧越军尤不可信唐皮日休诗青翰虚徐夏思清愁烟漠漠荇花平醉来欲把田田叶尽褁当时醒酒鲭陆防细桨轻桡下白苹故城花谢緑隂新岂无今日逃名士试问南塘着履人王安石姑胥郭误禠云巾别故山抵吴由越两间闗千家渔火秋风市一叶归舟暮雨湾旅病悠悠如困酒乡愁脉脉似连环情知带眼从前缓更恐颠毛自此斑陈植长堤栁条弄春柔姑苏台下马如流春波溶漾绿泼油官船挝鼔百花洲旌旗黪城上楼烟中雉堞髙山邱呜呜清角行人愁】
　　盘门吴地记云旧曰蟠门盖尝刻木爲蟠龙以厌越也后记云以水陆萦囘屈曲改字爲盘【后记又云常有龙潜伏于此以皷仗击逐之即今五楼门是也续志云旧有楼吴説题额今废祥符图经以此爲蛇门者误许浑诗无处登临不系情一慿春酒醉髙城暂移罗绮见山色才驻管弦闻水声花落西亭添别梦栁隂南浦促归程前期迢递今宵短更倚朱阑待月明苏舜钦夜出盘门绀防暮见黄金钩珠玑磊落澄不流纷纷媚景动波上的的远势生沙头前山暂昏渔唱息唯有疎苇吟穷秋予方弭檝对此景时欲乘兴长城游青娥荡桨忽逺至虽有雅约犹嚬羞防舟鲜明四窓辟兰酎辛滑佳宾留歌余清洌贯众耳笑动姿采生香防玉盘鲙鲈光一色饾簇肴核随所搜河斜参倒气愈浩我起饮子子必酬共知此防不易得邂逅得此难再求区区才知自劳役扰扰尘俗多悲忧已醉更歌更起舞明日分散空离愁范成大晩入盘门人语嘲諠晩吹凉万窻灯火转河塘两行碧栁笼官渡一簇红楼压女墙何处采菱闻度曲谁家拜月认飘香轻裘骏马慵穿市因倚蒲团入睡乡张绅朝出盘洲门观兵具区外黄龙分两翼甲列五卫军威画角振杀气飞鸟退三门将已发三垒法更秘秋清太白髙天黒搀抢坠犀从蛟室腾蛇向马脊蜕云翻风伯旗雨杂川后佩无战乃天功六合不足制】
　　赤门以南面属火方故名今南城下有大沟外濠之水从此入祝桥以出燕家桥即赤门水道也祥符图经云赤门外有澹台湖今盘葑二门间有赤门湾【府图指蛇爲赤者误】
　　蛇门在已方故云又吴越春秋云阖闾立蛇门以象地户欲并越故立此以制之吴地在辰其位爲龙故子城南门上反羽爲两鲵绕以象龙角越在已其位爲蛇故南大门上置木蛇北首向内示越属吴也【吴地记云春申君作蛇门以御越军不足据吴越春秋云勾践归国夫差送于蛇门之外旧经云门上爲龙形勾践作雷门以胜之绍兴中胡舜申请此门直开作吴门忠告一篇曰吴城以干亥山爲主阳山是也山在城西北屹然独髙爲众山祖杰立三十里之外其余冈阜累累如羣马南驰皆其支陇城居陇前平夷如掌所谓势来形止全气之地也如秪自城中观之则城中之地亦唯西北最髙是干亥无疑干爲天亥则紫防帝座所次是谓贵龙此城既主是山法当用金局干亥于大五行属金故也山如此水则当与山相应此邦水势自东南贪狼西南及正西武曲以至西北巨门等位来其来皆原于太湖由正北廉真及正东东北禄存而去以入于江而归之海其来去无一不合金局之法故自古常爲大郡国今爲行都藩辅而吴中人物繁伙冠盖峥嵘所以常甲于东南今观水之流常自阊盘二门入即西南西北水也由葑娄齐三门出即正东正北东北水也其于来去之法固合然所以导迎善祥气者尚有缺然盖胥塘自正西帝旺来是谓武曲之水本由胥门入运河自吴江东南长生来是谓贪狼之水本由蛇门入顷嵗乃塞胥蛇二门而生旺之水遂不得朝乡城中此其爲害明隂阳风水者常叹惜于斯胥塘之水尚由阊盘二门委曲而入城东南长生之水乃环城而东径由葑门之外以出于城中了不相关此尤可叹惜故自顷以来城市萧条人物衰歇富室无几且无三世能保其居安土宦达者比承平时寝少至建炎之祸一切扫地至举城无区宅能存数百千年未之有也按地里法生旺二水利害最切犹人身气血荣卫今塞絶之能安强乎明知者愿图囘其事复开二门导水入城以幸此邦可也胥门适当姑苏新馆势不可动又武曲但主财富而已蛇门之水爲贪狼主文笔官职之事于理爲重复开之便政和修城于诸故门虽已塞然皆刻石于右以识今石刻具存但袭府图之误以蛇门爲赤门尔蛇门在城之已方故以蛇名赤门以在城正南至阳之地其义可考况蛇门直南正对吴江运河今舟船自南来非东入葑门即西入盘门皆迃远十数里于水行非便昔吴王阖庐始作城吴子胥实规画之立水陆门各八其后诸门开闭不常吴时欲以絶越遂不开东南门即蛇门也不知塞絶生气故终爲越所防兹亦明效大验至吴晋李唐时诸门未尝不开故左太冲赋吴都有通门二八水道陆衢之语刘梦得诗亦曰二八城门开道路故晋唐时吴下最爲雄盛今所啓门者五余皆闭塞而甚不可塞者唯蛇门究所以闭塞图经之説爲其多途艰于守卫几禁噫抑末矣今清跸暂驻钱塘吴尤当开东南之门以伸朝拱之义焉吴城门不常啓闭旧矣昔年盖尝于八门之外又开赤平二门而葑门陆衢盖尝塞矣范文正公守郡始命辟之往来至今爲便诚能远迹晋唐近效文正复辟蛇门东南虚秀之气疏导迅发儒道利亨文物之盛非复今日吴下矣乾道甲申冬沈度守郡与舜申旧同寮知其説心善之明年春邦人以爲请度即命官吏行视其处将以十二月乙丑啓蛇门部置已定防属邑輙呼带郭民户悉具畚锸克期赴役号召隠然有异意者以爲扰民度避谤乃止淳熙乙未春韩彦古爲守其秋邦人申前请彦古欣然从之于以九月十二日庚寅差役八月彦古罢是时舜申年八十五矣慨然惋惜谓天时人事难合如此复爲后序告来者词赘不录】
　　葑门续记云吴有葑田谓茭土樛结可以种殖者也此门外濒水故名或谓之封门取故永安县封禺山名又名鱄防门【史记正义云阖闾城无东门俗传伍员见梦越军令从东南入越乃开渠自城东入名示浦门曰鱄防又子胥传注亦云越开示浦子胥以涛荡罗城开此门有鱄防随涛入故名】门尝湮塞范文正公守郡辟之【今吴音呼葑如富反叶适诗遗墨固藏神希圣非立我防后輙无前实右即虚左品定赋纎洪义明分勇懦端木语卫文洙泗皆仰左孔子叙夷齐后进尚嵬琐从来一大事几作鸿毛荷知非言所及结网鱼受课谁持空空质故纵无不可兹门小精庐荒寂众万过欣予二三子拙力守饥卧杨花安得揽飞去天隅唾唯有露垂垂满畦红药堕】
　　匠门又名干将门阖闾使干将于此置冶铸劒故名此门水陆二路皆出海道通大海沿松江下沪渎今废而娄葑之间尚有匠门塘直东又有欧冶庙干将墓或但云将门意声之譌或省称也
　　娄门以直秦娄县而名吴地记娄别作疁范志云今昆山县东北三里许有聚落尚名娄县
　　齐门吴越春秋云阖闾十年既破齐齐以女爲质吴爲太子波聘之齐女少日夜号泣成疾阖闾乃造北门令女往游其上因名曰望齐门【此即齐景公涕泣女吴事吴地记作太子终累及九层飞楼之説皆非】
　　平门一名巫门吴地记云平门水陆并通出毗陵等道吴伐齐从此出军因号平门今有平门塘一云巫咸所葬故又号巫门或谓平巫字画近耳【王宾诗商家太戊有贤臣葬在平门野水滨寒食杏花风雨里一杯椒糈奠何人】
　　子城附
　　子城在大城内东偏相传亦子胥所筑周十二里髙二丈五尺五寸厚二丈三尺【越絶书云小城门三皆有楼其二増水门其一増柴路今呼爲柴巷虞氏家记云小城白门阖闾所作始皇时守宫吏烛燕窟失火烧宫而门楼尚存】歴汉唐宋皆以爲郡治【今樵楼西小石桥是子城泄水沟石上所刻书有唐干符二年七月十四日建并勾当料匠等姓名】张士诚僭窃时爲太尉府继经败燬城夷圮畧尽今独存南门頽垣上置官皷司更覆以小舍及列十二辰牌按时易之郡人呼爲皷楼城四面旧有水道所谓锦帆泾也今亦多淤其东尚存故迹称爲濠股
　　昆山县城相传吴子寿梦所筑后惟树竹木爲栅至宋犹然元至正十七年方国珍犯境始筑土城御之髙一丈八尺周一十二里二百七十八步濠深五尺广六尺城有六门治四年知县杨子器建楼其上名东曰宾曦西曰留晖南曰朝阳北曰拱极东南曰迎薫西南曰丽泽
　　常熟县城初亦列竹木爲栅【祥符经云周二百四十步髙一丈厚四尺】建炎间知县李闿之始建门五【东行春西秋报南承流北宣化东北介福】元筑土城周一万四千八百四十丈辟门十一至元十六年张士诚重甃以甎髙二丈二尺厚一丈二尺周九里三十步复増辟小东门今门六【行春秋报阜民即旧承流拱辰即旧宣化俗呼北旱门通江即旧介福俗呼北水门阜安即小东门】
　　吴江县城梁开平间钱镠筑后废宋嘉祐二年知县裴煜复建南北二门元至正十二年知县札牙进重建北门十六年张士诚重筑髙二丈八尺厚一丈五尺周五里二十七步四门各以方名陆门四水门三成化间知县陈尧弼重建城楼
　　嘉定县城宋嘉定十二年知县髙衍孙筑元至正十六年张士诚遣其将吕珍再筑周一千六百九十四丈一尺八寸濶三丈髙一丈五尺濠濶二丈深五丈门四东曰晏海西曰合浦南曰澄江北曰朝京
　　吴淞江守御千户所城在嘉定县东南四十里洪武十九年萦阳侯郑遇春等筑土爲之周五里一十四步二十二年千户施镇永乐十六年都指挥谷祥张翥等相继増筑髙二丈七尺四方各辟门一
　　太仓州城元至正十七年张士诚遣其将【阙】　　　筑髙二丈广三丈周一十四里五十步濠深一丈五尺广八尺陆门七曰大东小南大南小西大西小北大北水门三曰大东小西大西其后门与楼俱废成化十八年都指挥同知郭鋐复建大南门楼
　　崇明县城元至正间所筑已圯于海永乐十九年知县髙居正王瑛继创今城初垒土爲之周九里三十步濠广十一丈宣德初始甃以甎周一千六百十八丈正统八年都指挥使翁绍宗复増门楼四角楼四警铺三十门四东曰宁洋西曰承恩南曰迎薫北曰安顺
　　附吴都赋【左思东吴王孙冁然而咍曰夫上图景宿辨于天文者也下料物土析于地理者也古先帝代曾览八纮之洪绪一六合而光宅翔集遐宇鸟策篆素玉牒石记乌闻梁岷有陟方之馆行宫之基欤而吾子言蜀都之富禺同之有伟其区域美其林薮矜巴汉之阻则以爲袭险之右徇蹲鸱之沃则以爲世济阳九龌龊而算固亦曲士之所叹也旁魄而论都抑非大人之所壮观也何则土壤不足以摄生山川不足以周卫公孙国之而破诸葛家之兹乃丧乱之邱墟颠覆之轨辙安可以俪王公风烈也翫其碛砾而不窥玉渊者未知骊龙之所蟠也习其敝邑而不覩上邦者未知英雄之所躔也子独未闻大吴之巨丽乎且有吴之开国也造自泰伯宣于延陵盖端委之所彰髙节之所兴建至德以创洪业世无得而显称由克让以立风俗轻脱躧于千乗若率土而论都则非列国之所觖望也故其经畧上当星纪拓土画疆卓荦兼并包括于越跨蹑蛮荆婺女寄其曜翼轸寓其精指衡岳以镇野目龙川而带坰尔其山泽则嵬嶷峣巊溟郁溃渱泮汗滇防淼漫或涌川而开渎或吞江而纳汉磈磈防防滮滮□□防碒乎数州之间灌注乎天下之半百川别归海而防控清引浊混涛并濑濆薄沸腾寂寥长迈濞焉汹汹隠焉礚礚出乎大荒之中行乎东极之外经扶桑之中林包旸谷之滂沛潮波汩起回复万里歊雾漨浡云蒸昏昧澄奫潫澒溶沆瀁莫测其深莫究其广澶湉漠而无涯总有流而爲长瑰异之所丛育鳞甲之所集往于是乎长鲸吞航修鲵吐浪跃龙腾蛇蛟鲻琵琶王鲔鯸鲐防鱕防乌贼拥劒□鼊鲭鳄涵泳乎其中葺鳞镂甲诡舛错泝顺流噞喁沈浮鸟则鹍鸡鸀鳿鹴鹄鹭鸿鶢鶋避风鴈造江鸂防鷛防鹤鹙鸧鹳鸥鹢鸬泛滥乎其上湛淡羽仪随波参差理翮整翰容与自翫雕啄蔓藻刷荡漪澜鱼鸟聱耴万物蠢生芒芒黖黖慌防奄歘神化翕忽函幽育明竆性极形盈虚自然蚌蛤珠胎与月亏全巨鼇赑负首冠灵山大鹏缤翻翼若垂天振荡汪流雷抃重渊殷动宇宙胡可胜原岛屿緜邈洲渚慿隆旷瞻迢递逈眺冥蒙珍怪丽竒隙充径路絶风云通洪桃屈盘丹桂灌丛枝抗茎而敷蘂瑚幽茂而玲珑层冈重阻列真之宇玉堂对霤石室相距蔼蔼翠幄嫋嫋素女江婓于是往来海童于是宴语斯实神妙之飨象嗟难得而覼缕尔乃地势坱圠卉木发蔓遭薮爲圃植林爲苑异荂蓲蘛夏晔冬蒨方志所辩中州所羡草则藿蒳荳蔲姜彚非一江篱之属海苔之纶组紫绛食葛香茅石帆水松东风扶留布防臯泽蝉联陵丘夤縁山岳之岊幂歴江海之流扤白蔕衘朱防郁兮防茂晔兮菲菲光色晃芬馥肸蠁职贡纳其包匦离骚咏其宿莽木则枫柙櫲樟栟榈枸榔緜杬杶栌文欀槙橿平仲桾□松梓古度楠榴之木相思之树宗生髙冈族茂幽阜擢本千寻垂防万亩攒柯拿茎重葩殗叶轮囷蚪蟠防鳞接荣色杂糅绸缪缛绣宵露霮防旭日晻防与风防飏防浏飕飗鸣条律畅飞音响亮盖象琴筑并奏笙竽俱唱其上则有猨父哀吟子长啸狖鼯猓然腾趠飞超争接县垂竞游远技惊透沸乱牢落翚散其下则有枭羊麡狼猰貐防象于莵之族犀兕之党钩爪锯牙自成锋颖精若燿星声若震霆名载于山经形镂于夏鼎其竹则筼筜箖箊桂箭射筒柚梧有篁篻簩有丛苞笋抽节往往萦结緑叶紫茎冒霜停雪橚矗森萃蓊茸萧瑟檀栾婵娟玉润碧鲜梢云无以逾嶰谷弗能连鸑鷟食其实鹓鶵扰其间其果则丹橘余甘荔枝之林槟榔无柯椰叶无防龙眼橄榄棎榴御霜结根比景之隂列挺衡山之阳素华斐丹秀芳临青壁系紫房鹧鸪南翥而中留孔雀綷羽以翺翔山鸡归飞而来栖翡翠列巢以重行其琛赂则琨瑶之阜铜锴之垠火齐之宝骇鸡之珍頳丹明玑金华银朴紫贝流黄缥碧素玉隠赈崴防杂挿幽屏精曜潜颖硩陊山谷碕岸爲之不枯林木爲之润黩隋侯于是鄙其夜光宋玉于是陋其结緑其荒陬谲诡则有龙穴内蒸云雨所储陵鲤若兽浮石若桴双则比目片则王余竆陆饮木极沉水居泉室潜织而卷绡渊客慷慨而泣珠开北户以向日齐南冥于幽都其四野则畛畷无数膏腴兼倍原隰殊品窊隆异等象耕鸟耘此之自与穱秀菰穗于是乎在煑海爲盐采山铸钱国税再熟之稻乡贡八蚕之緜徒观其郊隧之内奥都邑之纲纪霸王之所根柢开国之所基趾郛郭周匝重城结隅通门二八水道陆衢所以经始用累千祀也宪紫宫以营室廓广庭之漫漫寒暑隔阂于防宇虹蜺囘带于云馆所以跨跱焕炳万里也造姑苏之髙台临四逺而特建带朝夕之濬池佩长洲之茂苑窥东山之府则瓌宝溢目防海陵之仓则红粟流衍起寝庙于武昌作离宫于建业阐阖闾之所营采夫差之遗法抗神龙之华殿施荣楯而捷猎崇临海之崔嵬饰赤乌之韡晔东西胶葛南北峥嵘房栊对櫎连阁相经阍闼谲诡异出竒名左称弯碕右号临硎雕栾镂楶青琐丹楹图以云气画以僊灵虽兹宅之夸丽曽未足以少宁思比屋于倾宫毕结瑶而搆琼髙闱有闶洞门方轨朱阙双立驰道如砥树以青槐亘以緑水防耽耽清流亹亹列寺七里侠楝阳路屯营栉比解署棊布横塘查下邑屋隆夸长干延属飞薨舛互其居则髙门鼎贵魁岸豪杰虞魏之昆顾陆之裔岐嶷继体老成奕世跃马叠迹朱轮累辙陈兵而归兰锜内设冠盖云防闾阎阗噎其邻则有任侠之靡轻訬之客缔交翩翩傧从奕奕出蹑珠履动以千百里防巷饮飞觞举白翘闗扛鼎拚射壶鄱阳暴谑中酒而作于是乐只衎而欢饫无匮都辇殷而四奥来暨水浮陆行方舟结驷唱櫂转毂昧旦永日开市朝而并纳横阛阓而流溢混品物而同防并都鄙而爲一士女伫眙商贾骈坒纻衣絺服杂防傱萃轻舆按辔以经隧楼船举颿而过肆棊布辐凑而常然致远流离与珂珬防贿纷纭器用万端金镒磊砢珠琲阑干桃笙象簟韬于筒中蕉葛升越弱于罗纨□譶泶防交贸相竞諠哗喤呷芬葩防映挥防风飘而红尘昼昏流汗霡霂而中逵泥泞富中之甿货植之选乗时射利财丰巨万竞其区宇则并疆兼巷矜其宴居则珠服玉馔趫材捍壮此焉比庐捷若庆忌勇若专诸危冠而出竦劒而趋扈带鲛函扶揄属镂蔵鍦于人去自闾家有鹤膝户有犀渠军容蓄用器械兼储吴钩越棘纯钩湛卢戎马盈于石城戈船掩乎江湖露往霜来日月其除草木节解鸟兽腯肤观鹰隼诫征夫坐组甲建祀姑命官帅而拥铎将校猎乎具区乌浒狼防夫南西屠儋耳黒齿之酋金邻象郡之渠骉飍矞靸霅警捷先驱前涂俞骑骋路指南司方出车槛槛被练锵锵吴王乃巾玉辂轺骕骦旂鱼须常重光摄乌号佩干将羽旄扬防雄戟耀芒贝胄象弭织文鸟章六军袀服四骐龙骧峭格周施罿罻普张罼防琐结罠蹏连纲阹以九疑御以沅湘輶轩蓼扰彀骑煟煌袒裼徒搏拔距投石之部猨臂骿胁狂趭犷猤鹰瞵鹗视防翋若离若合者相与腾跃乎莽防之野干卤殳鋋旸夷勃卢之旅长短兵直髪驰骋儇佻坌并衔枚无声悠悠斾旌者相与聊浪乎昧莫之坰钲皷叠山火烈熛林飞爓浮烟载霞载隂菈擸雷硠崩峦弛岑鸟不择木兽不择音甝虪防麋麖蓦六駮追飞生弹鸾鶁射猱防白雉落黒鸩零陵絶嶛嶕聿越巉险跇逾竹栢防猭杞柟封狶莸神螭掩刚镞润霜刄染于是弭节顿辔齐镳驻跸徘徊徜徉寓目幽蔚览将帅之拳勇与士卒之扬抑羽族以嘴距爲刀铍毛羣以齿角爲矛铗皆体着而应卒所以挂扢而爲创痏冲踤而防筋骨莫不衂鋭挫芒拉捭摧藏虽有石林之岝崿请攘臂而靡之虽有雄虺之九首将抗足以之颠覆巢居剖破窟宅仰攀鵕防俯蹴獏刦剞熊罴之室剽掠虎豹之落猩猩啼而就禽笑而被格屠巴蛇出象骼斩鹏翼掩广泽轻禽狡兽周章夷犹狼跋乎紭中忘其所以睒旸失其所以去就魂禠气慑而自踢防者应而饮羽形偾景僵者累积而増益杂袭错缪倾薮薄倒岬岫岩穴无豜豵翳荟无鹨思假道于丰隆披重霄而髙狩笼乌兎于日月穷飞走之栖宿嶰涧閴冈岵童罾罘满效获众回靶乎行睨观渔乎三江泛舟航于彭蠡浑万艘而既同舸连舳巨槛接舻飞云盖海制非常模叠华楼而岛峙时髣髴于方壶比鹢首而有裕迈余皇于往初张组帏构流苏开轩幌镜水区篙工檝师选自闽禺习御长风狎翫灵胥责千里于寸隂聊先期而须防擢讴唱箫籁鸣洪流响渚禽惊弋磻放稽防防虞机发留防防钩饵纵横网罟接绪术兼詹公巧倾任父筌鲤防鲡鲿魦罩两魪罺鰝虾乗鲎鼋鼍同罛共罗沈虎潜鹿馽栊僒束鰴鲸辈中于羣犗搀抢暴出而相属虽复临河而钓鲤无异射鲋于井谷结轻舟而竞逐迎潮水而振缗想萍实之复形访灵防于鲛人精卫衘石而遇缴文鳐夜飞而触纶北山亡其翔翼西海失其游鳞雕题之士镂身之卒比饰虬龙蛟螭与对简其华质则亄费锦缋料其虓勇则雕悍狼戾相与昧潜险搜瓌竒摸蝳蝐扪觜剖巨蚌于囘渊濯明月于涟漪毕天下之至异讫无索而不臻谿壑爲之一罄川渎爲之中贫哂澹防之见谋聊袭海而徇珍载汉女于后舟追晋贾而同尘汩乘流以砰宕翼飔风之防防直冲涛而上濑常沛沛以悠悠汔可休而凯归揖天吴与阳侯指包山而爲期集洞庭而淹留数军实乎桂林之苑飨戎旅乎落星之楼置酒若淮泗积殽若山丘飞轻轩而酌緑醽方双辔而赋珍羞饮烽起釂鼓震士遗倦众懐欣幸乎馆娃之宫张女乐而娱羣臣罗金石与丝竹若钧天之下陈登东歌操南音阳阿咏韎任荆艳楚舞吴愉越吟翕习容裔靡靡愔愔若此者与夫唱和之隆响动钟皷之铿□有殷坻頽于前曲度难胜皆与謡俗汁恊律吕相应其奏乐也则木石润色其吐哀也则凄风暴兴或超延露而驾辩或逾绿水而采菱军马弭髦而仰秣渊鱼竦鳞而上升酣湑半八音并欢情留良辰征鲁阳挥戈而髙麾回曜灵于太清将转西日而再中齐既往之精诚昔者夏后氏朝羣臣于兹土而执玉帛者以万国盖亦先王之所髙防而四方之所轨则春秋之际要盟之主阖闾信其威夫差穷其武内果伍员之谋外骋孙子之竒胜疆楚于栢举栖劲越于防稽阙沟乎商鲁争长于黄池徒以江湖险陂物产殷充绕霤未足言其固郑白未足语其丰士有陷坚之鋭俗有节概之风睚眦则挺劒喑呜则弯弓拥之者龙腾防之者虎视麾城若振槁搴旗若顾指虽带甲一朝而元功逺致虽累叶百叠而富彊相继乐湑衎其方域列僊集其土地桂父练形而易色赤须蝉蜕而附丽中夏比焉毕世而罕见丹青图其象珍玮贵其宝利也舜禹游焉没齿而忘归精灵留其山阿翫其竒丽也剖判庶士商防万俗国有郁鞅而显敞邦有湫阨而踡局伊兹都之函倾神州而韫椟仰南斗以斟酌兼二仪之优渥繇此而揆之西蜀之于东吴小大之相絶也亦犹棘林萤燿而与夫桪木龙烛也否秦之相背也亦犹帝之悬解而与桎梏疏属也庸可共世而论巨细同年而议丰确乎暨其幽遐独邃寥廓闲奥耳目之所不该足趾之所不蹈倜傥之极异誳诡之殊事藏埋于终古而未寤于前觉也若吾子之所传孟浪之遗言畧举其梗防而未得其要妙也】
  </div>
  <div class="pagination">
   <a href="姑苏志_page10.html">
    上一页
   </a>
   <span>
    ...
   </span>
   <a href="姑苏志_page6.html">
    6
   </a>
   <a href="姑苏志_page7.html">
    7
   </a>
   <a href="姑苏志_page8.html">
    8
   </a>
   <a href="姑苏志_page9.html">
    9
   </a>
   <a href="姑苏志_page10.html">
    10
   </a>
   <span class="current-page">
    11
   </span>
   <a href="姑苏志_page12.html">
    12
   </a>
   <a href="姑苏志_page13.html">
    13
   </a>
   <a href="姑苏志_page14.html">
    14
   </a>
   <a href="姑苏志_page15.html">
    15
   </a>
   <a href="姑苏志_page16.html">
    16
   </a>
   <span>
    ...
   </span>
   <a href="姑苏志_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
