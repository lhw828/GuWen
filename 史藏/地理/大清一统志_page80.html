<!DOCTYPE html>
<html>
<head>
    <meta charset="UTF-8">
    <title>大清一统志 - 第 80 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 80 页/共 202 页</h1>
    <div class="content">　　钦定四库全书
　　钦定大清一统志卷一百五十一
　　开封府【三】
　　名宦汉魏不害【武帝时以圉守尉捕反者淮阳胡彩封当涂侯】卜式【河南人武帝时为成臯令兼使领漕课最上】薛宣【郯人武帝时为陈留太守盗贼禁止吏民极其畏信】赵广汉【蠡吾县人为阳翟令治行尤异按两汉颍川郡治阳翟县今禹州也许州为汉颍隂许二县地三国魏改许为许昌晋时始自阳翟县移颍川郡来治是两汉之颍川太守当入开封府禹州名宦晋宋以后之颍川太守当入许州名宦旧志禹州尚为许州府属今既分开封府谨查明分载以免混淆】焦延寿【梁人为小黄令以占先知奸邪盗贼不得发爱养吏民化行县中举最当迁三老官属上书愿留诏书増秩】韩延寿【燕人宣帝时为颍川太守郡多豪强难治自赵广汉以告讦为聪明民多仇怨延寿欲更改之教以礼让乃厯召郡中长老为乡里所信向者数十人设酒具食亲与相对人人问以謡俗民所疾苦为陈和睦亲爱销除怨咎之路长老皆以为便因与议定嫁娶防祭仪品畧依古礼不得过法于是令文学校官诸生皮弁执爼豆为吏民行礼百姓遵用其教卖偶车马下里伪物者弃之市道】黄霸【阳夏人宣帝时为颍川太守选择良吏分部宣布诏令令民咸知上意使□亭乡宦皆畜鸡豚以赡鳏寡贫穷者然后为条教置父老师帅伍长班行之于民间劝以为善防奸之意及务畊桑节用植材种树畜养吏民见者语次寻绎问它阴伏以相参考咸称神明覇力行教化而后诛罚务在成就安全以外寛内明得吏民心户口岁增治为天下第一徴守京兆尹后贬秩有诏归颍川太守官治如其前前后八年郡中愈治天子以覇为长者下诏称扬赐爵闗内侯而颍川孝弟有行义民三老力田皆以差赐爵及帛】严诩【陵阳人为颍川太守诩本以孝行为官谓椽吏为师友掾吏有过辄闭阁自责终不大言后朝廷遣使徴诩官属数百人为设祖道诩据地哭掾吏曰明府吉徴不宜若此诩曰我忧颍川士身岂有忧哉我以柔弱徴必迁刚猛代代到将有僵仆者故相吊耳】何并【平陵人安帝时代严诩为颍川太守是时颍川钟元为尚书令领廷尉用事有权元弟威为郡掾赃千金又阳翟轻侠起季李欵多收宾客以气力鱼食闾里并下车敕吏曰三人非负太守廼负王法不得不治即捕三人诛之皆悬头及其具狱于市郡中清静表善好士见化颍川名次黄覇性清亷妻子不至官舍】卓茂【宛人成帝时为密令视民如子举善以教口无恶言吏人亲爱之感不甚欺数年教化大行道不拾遗平帝时天下大蝗河南二十余县皆被灾独不入密县界后迁京郡丞密人老防皆涕泣随送】欧阳歙【千乘人更始时为原武令世祖到原武见歙在县修政迁河南都尉】冦恂【昌平人建武二年颍川人严终赵敦与密人贾期连兵为冦乃拜恂为颍川太守数月间击斩期首郡中悉平后为执金吾而颍川盗贼又起帝谓恂曰颍川迫近京师当以时定惟念卿独能平之耳即日车驾南征恂从至颍川盗贼悉降而竟不拜郡百姓遮道曰愿从陛下复借冦君一年乃留恂长社镇抚吏人受纳余降】郭伋【茂陵人建武九年颍川盗贼羣起拜伋颍川太守召见辞谒帝劳之曰贤能太守去帝城不逺河润九里冀京师并防福也伋到郡招懐山贼数百人皆束手诣降伋伋悉遣归农其党闻伋威信逺自江南或从幽冀不期俱降络驿不絶】杜诗【汲人建武中拜成臯令视事三岁举政尤异】乐俊【建武中为浚仪令初平帝时河汴决壊建武十年发卒营河工俊曰今新被兵革方兴役力民不堪命宜须平静更议其事光武遂止】王景【乐浪邯人显宗时诏与将作谒者王呉共修作浚仪渠用景墕流法水乃不复为害】王况【杜陵人为陈留太守善行德教永平十五年蝗虫起过陈留界飞游不集五谷独丰】马严【茂陵人建初二年拜陈留太守下车明赏罚发奸慝郡界清静时京师讹言贼东方来百姓奔走转相惊动诸郡皇急各以状闻严察其虚妄独不为备诏书敕问严固执无贼后卒如言】寒朗【薛人建初中为济阳令以母防去官百姓追思之章和元年上东廵狩过济阳三老吏人上书陈朗前政治状帝至梁召见朗诏三府为辟首按汉济阳县属陈留郡故城在今仪封县北后汉郡国志济阳有武父城今武父城在直大名府东明县西南以地考之济阳故城当在今杞县陈留境内至山东曹州府荷泽县之济阳故城则唐武徳中分寃句县西界置贞观元年废入寃句者寒朗于建初中为济阳令当载入开封名宧旧志并载曹州府名宦中今改正】鲁恭【平陵人肃宗时拜中牟令专以德化为理不任刑罚讼人许伯等争田累守令不能决恭为平理曲直皆退而自责軷畊相让建初七年郡国螟伤稼犬牙縁界不入中牟河南尹袁安使仁恕肥亲徃亷之恭随行阡陌俱坐桑下有雉过止其旁旁有童儿亲曰儿何不捕之儿言雉方将雏亲瞿然起曰虫不犯境此一异也化及鸟兽此二异也监子有仁心此三异也是岁嘉禾生防便坐庭中在事三年州举尤异】召驯【寿春人信臣孙章帝时拜陈留太守有治迹赐刀剑钱物元和二年入为河南尹】曹褒【薛人肃宗时为□令以礼理人以徳化俗时他郡盗□五人来入□界吏捕得之陈留太守马严风县杀之褒敕吏曰臯陶不为盗制死刑如得全此人命而身坐之吾所愿也遂不为杀】秦彭【茂陵人建初七年转颍川太守有鳯凰骐驎嘉禾甘露之瑞集其郡境肃宗廵幸再至颍川輙赏赐钱谷恩宠甚异】朱宠【京兆人安帝时为颍川太守治理有声】宋登【长安人顺帝时为颍川太守布价无二道不拾遗】缪彤【召陵人安帝时迁中牟令县近京师多权豪彤到诛诸奸吏及托名贵成賔客者百有余人威名遂行】牛述【陇西人顺帝时为外黄令好士知人礼请援延为庭掾范丹为功曹濮阳潜为主簿】刘矩【萧人顺帝时为雍邱令以礼让化之其无孝义者皆感悟自革民有争讼矩常引之于前提耳训告使归更寻思讼者感之輙各罢去其有路得遣者皆推寻其主】冯岱【桓帝时为陈留太守到官请符融相见融荐范冉韩卓孔伷等三人岱辟冉为功曹卓为主簿伷为上计吏】宋则【长安人为鄢陵令有名迹防同郡韦着扶风法真称为知人】枣祗【颍川人建安末为陈留太守时岁旱军食不足祗建置屯田数年中岁美大收所在积粟仓廪皆満】杨沛【万年人汉初平中除新郑长课民畜干椹收防豆积得千余斛魏武西迎天子所将千余人皆无粮过新郑沛乃进干椹军以不饥后迁长杜令挝杀曹洪賔客魏武以为能】三国魏司马岐【温人明帝时迁陈留相梁郡有繋囚多所连及数载不决诏书徙狱于岐属县县请豫治牢具岐曰囚已倦楚毒其情易见岂当复乆处囹□耶及至诘之皆莫敢匿诈一朝决竟】刘劭【邯郸人明帝时为陈留太守敦崇教化百姓称之】李胜【南阳人正始三年为荥阳太守政有遗惠民为立祠】殷裒【为荥阳令时多雨裒乃课民穿渠入河疏导原隰因年丰人号为殷渠又广集学馆会集朋从民歌之曰荥阳令有异政立学校人异性令我子弟耻争讼】晋魏舒【樊人武帝时为荥阳太守甚有声称】傅祗【泥阳人武帝时为荥阳太守自河济汛溢邓艾尝开石门而通之至是复浸壊只乃造沈蔡偃兖豫间无水患】陆云【呉郡人泰安间为浚仪令县居都防之要名谓难理云到官肃然下不能欺市无二价人有见杀者主名不立云録其妻而无所问十许日遣出密令人随后谓不出十里当有男子之与语便防来既而果然问之具服一县称神明去官图畵形像配食县社】何攀【郫人为荥阳令上便宜十事】李矩【平阳人为荥阳太守招怀离散逺近多附之】郭诵【平阳人元帝时为阳翟令阻水筑垒且畊且战为灭贼之计贼至诵设伏破之】南北朝魏王慧龙【晋阳人世祖时拜荥阳太守在任十年农战并修大着声绩招携邉逺归附者万余家】宋世龙【广平人世宗时拜荥阳太守郑氏豪横号为难治世龙绳之以法于是僚属畏威莫不改肃终日坐防事来者无不尽其情抱皆假之恩顔屏人密言民间之事巨细必知发奸摘伏有若神明】辛纂【狄道人永安中转荥阳太守民有姜洛生廉乞得者旧是太守郑仲明左右豪滑偷窃境内为患纂伺捕擒获枭于郡市百姓忻然】苏淑【武邑人孝静时厯荥阳太守清心爱下为吏民所思称良二千石】髙谦之【辽东人为河阴令时有人囊瓦砾诈市人马索弗获乃伪枷一人于市宣言是诈市马贼且欲刑之密遣察市中私议者得二人执送按问悉获其党在任二年损益政典多为故事】北齐郎基【中山人宣帝时为郑州刺史积年滞讼数日中剖判咸尽条□润疎狱讼衰息逺近庆悦卒于官柩还送者莫不攀輀悲恸】隋杨达【高祖族子开皇中为郑州刺史平陈之后品天下牧宰逹为第一】刘帜【宏农人大业中为成臯令政有恩惠时长吏多赃汚帜清节愈励风教大洽狱无系囚】张须陁【阌乡人大业末为荥阳令守时李密説翟让取洛口仓遂逼荥阳须陀战死其所部兵昼夜号哭数日不止】令狐熙【炖煌人开皇中为汴州刺史禁游食抑工商民有向街开门者杜之船客停于郭外星居者勒为聚落侨人逐令归本其有滞狱并决遣之令行禁止帝闻而嘉之勅相州刺史豆卢通令习熙之法其年来朝考绩为天下最赐帛三百疋】唐郭志安【武德四年为管州刺史窦建德陷管州志安死之】李元名【垂拱中为郑州刺史境接东畿诸王贵□纵家人暴百姓元名至一革之为治亷□】韦安石【万年人武后时为郑州刺史安石性方重不茍言笑其政尚清严吏民尊之】冯元淑【安阳人中宗时为浚仪令右善去恶人称为神明与奴仆日一食马日一秣不挈妻子斥俸余以给贫穷或讥其近名元淑曰吾性也不为苦帝降玺书劳勉付状史官】李畬【髙邑人厯汜水主簿遇事蠭鋭虽厮竪一阅辄记姓名居业黜陟使路敬潜□其清白】倪若水【藁城人开元初为汴州刺史政清静増修孔子庙兴修县学庐劝生徒身为教训风化兴行明皇遣中人捕防鹔鸂□南方若水疏諌帝手诏褒答赐帛四十叚】齐澣【义封人开元中为汴州刺史地当舟车凑集事浩繁前刺史数不称职倪若水与澣以清毅并闻吏民颂美澣以淮至徐城险急凿城十八里入清水人便其漕】陆景云【呉人任新郑令政有风绩】李勉【郑惠王曾孙元懿为开封尹推奸扶隠为有名】崔无诐【博陵人天宝中为荥阳太守安禄山攻荥阳无诐率众乘城与官属皆死贼手】马燧【郏城人代宗时郑州刺史劝督农力岁一税人以为便】张巡【南阳人天宝十五载起兵讨贼至雍邱时雍邱令令狐潮举县附贼廵乃屠其妻子磔城上士奉廵主军潮以贼众四万薄城积六旬大小数百战士帯甲食里创鬬潮遂败走追之几获潮怒复率众来大将六人白廵以势不敌不如降廵阳许诺明日堂上设天子画像率军士朝人人尽泣廵引六将至责以大义斩之士心益劝围凡四月贼常数万而廵众才千余每战辄克】狄兼谟【太原人太和中歴郑州刺史岁寒饥发粟赈济民人不流徙】栁仲郢【华原人宣帝初出为郑州刺史周墀镇滑髙其绩及入相荐授河南尹】五代汉卢亿【河南人魏王承训为开封尹授亿水部员外郎充推官时侍卫诸军骄恣朝廷姑息之军士成美以驴负盐入都门阍者不敢执反擒平民孟柔送侍卫司柔自诬伏论当弃市亿察其寃言于汉祖而释之】李谷【汝阴人汉时权判开封府时京畿多盗中牟尤甚毅诱邑人发其巢穴有刘徳舆者梁时屡摄畿佐居中牟素有干材谷即署摄本邑主簿浃句谷请侍卫兵数千佐德与悉擒贼党自是行者无患】宋宋琪【蓟人干德四年拜开封府推官太宗为府尹甚加礼遇太平兴国七年通判开封府事京府置通判自琪始】程羽【陆泽人开宝八年领开封府判官羽性淳厚莅事恪谨太宗即位拜给事中知开封府】陈靖【莆田人授阳翟主簿辽兵侵邉宋师数不利靖求入奏机畧诏就问之上五策曰明赏罚抚士众持重示弱待利而举帅府许自辟士而将帅得专制境外太祖异之改将作监丞】吕端【安次人太祖时知浚仪县秦王廷美尹京召拜考功员外郎充开封府判官太祖征河东廷美将有居留之命端白廷美曰主上栉风沐雨以申吊伐王当表率扈从居留甚非所宜也廷美由是恳请从行厯知开封县许王元僖尹开封又为判官】窦偁【渔阳人开宝中太宗领开封府尹选偁判官时贾琰为推官偁不知其为人太宗尝宴诸王偁琰与防琰言矫诞偁叱之曰巧言令色心独不愧乎上愕然因罢宴】王旦【萃人太宗时通判郑州表请天下建常平仓】张咏【甄城人太宗时知浚仪县李沆宋湜冦准连荐其才】王旭【萃人太宗时知雍邱县真宗闻其能】张彬【固始人淳化间厯雍邱尉皇城司阴遣人下畿县刺事多厉民令佐至与为賔主彬至捕鞠之得所受赂寘之法自是诏亲事官母得出都城】周起【邹平人真宗时擢枢密直学士权知开封府起聼断明审举无留事真宗尝临幸问劳】吕夷简【寿州人真宗时权知开封府治严辨有声】马遵【长山人真宗时为开封府右军廵判官有疑狱将抵死遵辨出之】石扬休【眉州人真宗时知中牟县地瘠民贫赋役烦重富人太常为乐工侥幸免役者凡六十余家杨　请悉罢之】乐黄目【宜黄人成平中知浚仪县上言自今审官院差知州铨曹注县令各及三二十人一次引见于御前试时务策一道察言观行取其才识明于吏治逹于教化者充选其有不分曲直罔辨是非者或黜或退如此则官得其人事无不治】梁灏【郓城人景德初权知开封府子适亦权开封府又知郑州有风采明于法令条数严不可犯】程琳【博野人真宗时权知开封府王防正子齐雄捶老卒死章献太后谓琳曰齐雄非杀人者乃其奴尝捶之琳曰奴无自专理且使令与已犯同太后黙然遂论如法外戚呉氏离其夫而挈其女归夫诉于府琳命还女吴氏曰已纳宫中矣琳请于帝曰臣恐天下人有窃议陛下夺人妻女者帝亟命归之】魏瓘【婺源人真宗时为开封府仓曹防军持法精审明吏事上元起防山阙前张灯与宦者防作宦者辄诛索侵扰瓘密以闻诏杖宦者遣之后以给事中知开封府政事严明吏民惮之】薛奎【正平人仁宗时擢龙图阁待制权知开封府事为政严敏击断无所待帝益加重】厐籍【武城人仁宗时为开封府判官尚美人遣内侍称教防免工人市租籍言祖宗以来未有美人称教防下府者当杖内侍诏有司自今宫中传命毋得辄受】吴遵路【丹阳人仁宗时进兵部郎中权知开封府驭吏严肃属员无追逮】杜衍【山阴人宝元间权知开封府权近闻衍名莫敢干以私】范仲淹【吴县人仁宗时知开封府上言洛阳险固而汴州四战之郊急难则居洛太平乃都汴今洛宫本备廵幸可渐广储畜缮修之在官明敏通照决事如神】寇瑊【临汝人仁宗时知开封府戚里有殴妻至死更赦事发者太后怒曰夫妇齐礼柰何殴至死耶瑊曰伤逾限外事在赦前臣有司不敢乱法卒免死】吴育【建安人仁宗时知开封府居数日发大奸吏一人流岭外又得巨盗积贼万九千緍狱具而辄再变帝遣他吏按之卒伏时歳钱多盗育严赏功之法尝得盗而未赏者一切赏之以明不欺】包拯【合肥人仁宗时权知开封府京师为之语曰闗节不到有阎罗包老中官势族筑国榭濵恵民河河塞不通拯悉毁去】李绚【依政人仁宗时权知开封府治有能名】蔡襄【仙游人仁宗时以龙图阁直学士知开封府襄精吏事谈笑剖决破奸发隠吏不敢欺】张方平【南京人仁宗时权知开封府府事丛集前尹率书板讥之方平独黙记决遣无少差忘】冯京【夏人仁宗时为翰林学士权知开封府数月不诣丞相府韩琦谓富弼以京为傲弼使徃见琦京曰公为丞相从官不妄造请乃所以为公重非傲也】王素【莘人仁宗时以枢密直学士知开封府至和秋大雨蔡河裂水入城诏军吏障朱雀门素曰兵民庐舍多覆压众心怦怦然柰何更塞门以动众诏遣止其役水亦不塞】欧阳修【卢陵人仁宗时以龙图阁学士知开封府丞包拯严威之后简易循理不隶赫赫名京师亦治】吴奎【北海人仁宗时拜翰林学士权知开封府奎逹于从政应事敏防吏不敢欺富人孙氏辜财利负其息者至评取物产及妇女奎发孙宿恶徙其兄弟于淮闽豪猾畏敛居三月治声赫然】蒋舜钦【铜山人天圣中为荥阳县尉玉清昭应宫灾舜钦诣登闻鼓院上疏直谏】康德舆【洛阳人天圣中迁河隂兵马都监建沿汴斗门以积水防积雨汴水将溢德舆请自京西水入防龙河得不溢】杨佐【宣州人仁宗时为河隂发运判官干当河渠司皇祐中汴水□溢不常漕运不能属佐度地凿凟以通河流】王举元【镇定人仁宗时为河阴发运判官或言大河决将犯京师举元适入对具论地形证其妄已而果然】宋昌言【平棘人为河隂发运判官自济源之官见道上弃尸若剐剥状者甚众既至河阴得凶盗六辈掩其家犹得执防未杀者七人县吏与市井少年共为胠槖昌言穷治其渊薮皆法外行之而流其家人】曽公亮【晋江人仁宗时以端明殿学士知郑州盗悉窜他境至夜户不闭尝有使客亡槖中物移书诘盗公亮报吾境不藏盗殆从者之□耳索之果然】吕公绰【寿州人仁宗时知郑州尝问民疾苦父老曰官籍民产第赋役重士至不敢多畜牛田畴乆芜秽公绰为奏之自是牛不入籍】王畴【济隂人皇祐中为开封府推官宦者李允良诉其叔父死疑为仇家所毒请发棺验视众欲许之畴独不可曰安知非允良有奸穷治果与其叔父家有怨】强至【钱唐人仁宗时为开封府仓曹防军露积油幕一夕火主守者法应死至疑火所起召幕工讯之工言制幕须杂他药既乆得湿则燔具上其事帝悟原其罪】胥偃【长沙人仁宗时权知开封府有卫卒赂库吏求拣冬衣坐系者三十余人偃请从末减奏可宦人程智诚与三班使臣冯文献八人抵罪帝使赦智诚三人而文献五人坐如法偃曰恤近遣逺非政也况同罪异罚乎诏并释之】吕公孺【寿州人仁宗时为开封府推官民鬻薪为盗所夺逐之遭伤尹包拯命笞盗公孺曰盗而伤诛法不止笞执不从拯善其守元祐初迁刑部侍郎知开封府为政明恕】苏缄【晋江人仁宗时为阳武尉剧盗李囊槖于民贼曹莫能捕缄访得其处萃众大索火旁舍以廹之李从中逸出缄驰马逐斩其首送府府尹贾昌朝惊曰儒者乃尔轻生耶】陈希亮【青州人仁宗时为开封府司録司事福胜塔火官欲更造度用钱三万希亮言陜西用兵愿以此餽军诏罢之青州民赵禹上书言赵元昊必反徙建州元昊果反禹至京自理宰相怒下开封狱希亮言禹可赏不可罪外戚沈元吉以希亮杀人希亮一问得实自惊怖死沈氏诉之诏御史効希亮及诸掾吏希亮曰杀此贼者独我耳遂引罪独废】王臻【汝隂人仁宗时龙图阁待制权知开封府奸人伪为皇城司刺事卒吓良民以取赇臻购得其主名黥窜二十余人都下肃然】贾黯【穣人仁宗时尚书左司郎中权知开封府两军狱囚歳庾死者众黯言吏或怠于视囚请歳计死者多少而赏罚之府吏额七百人以罪废复叙者皆数外补之黯请叙者须有阙乃补】荣諲【任城人仁宗时为开封府判官太康民事祈禳号白衣防县捕数十人送府尹贾黯请杀其为首者而流其余諲持不从各具议上之中书是諲议但流首杖余人】李载【黎阳人仁宗时知祥符县有巫以井泉饮人云可愈疾趋者旁午载杖巫堙其井】张逸【荥阳人仁宗时为太常博士知尉氏县后迁尚书兵部郎中知开封府有僧求内降免田税逸固执不许又言京中比来稍通女谒愿令官司纠劾从之】韩璹【汲人仁宗时为开封司録嘉祐寛恤诸道分遣使者璹曰京师诸夏本顾独不蒙惠乎乃具徭役利害上之诏司马光陈洙详定条式遂革大姓渔并之弊】杨绘【绵竹人以集贤校理为开封府推官遇事迎刃而觧诸吏惟曰不及绘来午率沛然仁宗爱其才】燕度【益都人仁宗时知陈留县京东蝗年饥盗发度劝富豪出粟六万以济民又行保伍法以察盗善状日闻】张锡【濮阳人仁宗时诏选能吏治畿县乃以锡知东明始至令其下曰吾所治者三恃力恃富恃赎者吾所先也嵗中以治迹闻】縢元发【东阳人神宗时知闻封府民王颍有金为隣妇所隠阅数尹不获直颍愤而致伛扶杖诉于庭元发问得实反其金颍提枤仰谢伛疾忽愈】沈遘【钱塘人英宗时知开封府蚤作视事逮午而毕出与亲旧徃还从容燕笑沛然有余暇士大夫交称其能】窦卞【寃句人英宗时为开封府推官方禁销金为衣皇城卒捕得之属卞治以中禁为言奏曰真宗行此制自掖庭始今不正以法无以示天下且非祖宗立法意英宗从其请】吕臻【扬州人仁宗时知开封府精识过人辨讼立断豪强钦迹】刘庠【彭城人神宗时知开封府王安石欲见之戒典谒者曰今日客至勿纳惟刘尹来即告我有语庠者曰尽一徃见庠竟不徃奏论新法神宗谕之曰柰何不与大臣协心济治乎庠曰臣知事陛下不敢附安石】邵亢【丹阳人仁宗时提点开封县境公事比有纵火者一不获则主吏坐罪民或自燔其居以中吏亢请非延及旁舍者虽失捕得勿坐神宗时知开封府亢遇事敏察吏操辞牍至前皆反覆阅之人或以为劳亢曰决是非于须臾正当尔初虽烦后乃省也籍闾里恶少年舆吏之废停者一有所犯皆迁处之畿下鬬讼为之衰止】赵瞻【盘屋人熙寜三年为开封府判官神宗问乡知青苖法便乎对曰青苗法唐行之于季世扰攘中掊民财诚便今欲为长乆计爱养百姓诚不便】曹孝寛【晋江人神宗时知咸平县民诣府诉两伤麦府以妄杖之孝寛躬行田辨其实即蠲赋】姜潜【奉符人神宗时知陈留县青苖令下潜出钱榜其令于县门已徙之乡落各三日无应者遂撤榜付吏曰民不愿矣司农开封疑潜阻隔各使其属来验皆如令而条例司効祥符住散青苗钱潜移疾去县人诣府请留之不得】苏轼【眉山人神宗时权开封推官决断精敏声闻益逺防上元敕府市浙灯且令省价轼疏言百姓皆谓耳目不急之玩夺其口体必用之资即诏罢之】蔡延庆【胶水人神宗时厯开封府推官有卫士告黄衣老卒筒火入直延庆察卒色辞疑焉询之果为所诬即反坐告者事闻帝重之】王安礼【临川人神宗时知开封府前滞讼不得其情及具按而未论者几万人安礼剖决未三月三狱院及畿赤十九邑囚繋皆空□者连得匿名书告人不轨所渉百余家安礼验所指皆畧同最后一书加三人有姓薛者安礼喜曰吾得之矣呼问薛曰若岂有素不快者耶曰有持笔来售者拒之鞅鞅去其意似见衔即令捕讯果其所为也其首于市不违一人京师谓为神明宗室令绯以数十万钱买妾乆而斥归之诉府督元直安礼视妾既炙败其面矣即奏言此与炮烙之刑何异请勿理其直而后加适以为戒诏从之】许将【闽人神宗时以翰林学士权知开封府为同进所忌防治太学虞蕃讼释诸生无罪者蔡舒亶因防之逮其父子入御史府逾月得解】钱藻【临安人神宗时以枢密直学士知开封府平居乐易无崖岸而居官独立守绳墨为政简静有条理不肯狗私】李琮【江宁人神宗时吕公着守开封荐知阳武县役法初行琮处□尽理旁近民相率挝登闻鼓愿视以为则神宗召对擢利州路江东转运判官】孙览【髙邮人神宗时知尉氏县有屯将过下虐士卒谋因大阅杀之以叛览阅驰徃士犹羣语不顾览呼谕之曰将诚无状然天子何负汝辈乃欲致族灭耶皆感谢去就列屯将徐至览命吏趋具奏众意遂安】章衡【浦城人熙宁中知郑州奏罢原武建弛牧地四千二百顷以予民】乔执中【髙邮人神宗时为司农丞提开封县镇诸县牧地民畊岁乆议者将取之当夷邱墓伐桑柘万家相聚而泣执中请于朝诏复于民】吕大防【蓝田人哲宗时为翰林学士权知开封府有僧诳民取财讼至庭下騐治得情合拘具狱即其所杖之他挟奸者皆遁去】钱勰【临安人元祐初以龙图阁待制知开封府诉谍七百勰随剖决简不中理者缄而识之戒无复来阅月一人又至呼诘之谰曰无有勰曰汝前诉云云吾识以某字启缄视之上下皆惊咜宗室贵戚为之敛手虽丞相府谒吏干请亦械治之积为众所憾出知越州后复知开封临事益精】王诏【镇定人元祐中为开封府推官富民贷后絶僧牒为緍钱十三万逾期复黄倍输身死赀籍又锢其妻子诏请免之】王岩叟【清平人元祐中知开封府都城羣偷所聚谓之大房毎区容数十百人岩叟令掩捕撽毁随轻重决根株一空供备库使曹续以产万缗贸市侩逾年负其卒续尽力不可取一日启户则所负皆在焉惊叩其故侩曰王公今日知府矣岩叟尝谓天下积欠多名催免不一公私费扰乞随等第立多寡为催治朝廷五年十科之令】范百禄【华阳人哲宗时以龙图阁学士知开封府勤于民事狱无系囚吏欲以围空闻百禄曰此至尊之仁非尹功也不许】吴择仁【永兴人徽宗时知开封府有宝鉴者以捕盗宠官诸司使服金帯择仁视事狃旧勲来前叱而械诸狱一时大惊卖珠人居官货乆不返度事急匿宦杨戬第择仁迹取之窜于逺】任伯雨【眉山人哲宗时知雍邱县御史如束湿抚民如伤县枕汴流漕运不絶旧苦多盗然未尝有获者人莫知其故伯两下令网舟无得宿境内始犹不从则命东下者斧防其防趋京师者护以出自是外户不闭】范正平【吴县人绍圣中为开封府有向民于其旷造慈云寺户部尚书蔡京以向民后戚规欲自结奏拓四隣田庐民有诉者正平按视以为所拓皆民业不可夺又挝鼓上诉京竟坐罚】向子諲【临江人元符中知咸平县豪民席势犯法狱具上尹盛章方以狱空觊赏却不受子諲以闻诏书自论决章大怒劾以他事劝停】范纯礼【吴县人徽宗立以龙图阁直学士知开封府前尹以刻深为治纯礼曰寛猛相济圣人之训今处深文之后若益以猛是以火济火也方务去前之苛一切以寛处之】王襄【南阳人徽宗时以显谟阁待制权知开封府府事浩穣缧系满狱防昼夜决遣四旬俱尽又阅月岳再空】刘汲【丹棱人徽宗时辟开封府推官自盛章等尹京果于诛杀率取特防以决罪汲毎白府尹罢之】时彦师【开封人徽宗时为开封府尹异时都城苦多盗捕得则皆亡卒吏惮于移问徃徃畧之彦师谙一以公慿为騐否则拘繋之以俟报坊邑少安狱屡空】程振【乐平人靖康中拜开封尹故时大辟有情可矜多奏取原贷崇宁以来率便文杀之振请复旧制诏捕亡命卒得数千人欲论如法振曰方多事之际而一日杀千人必大骇观聼乃尽释之】赵伯振【太祖八世孙靖康末为郑州司録捍御有功就迁通判州事建炎二年金兵至郑州郑州守臣董阳弃城走伯振率兵巷战中流矢堕马遂遇害】金李晏【髙平人皇统中为中牟令防海陵方营汴京运木于河晏领之以经三门之阴前后失散者众乃驰白行台以其木散投之水使工取于下流人皆便之】王若虚【藁城人承安中为管城令有惠政秩满民攀送不忍别】王毅【大兴人累官东明令贞祐二年东明围急毅率民兵愿战者数百人拒守力穷被执不屈死】程震【东胜人兴定中为陈留令治为河东第一】刘可任【元统初知郑州崇学校劝农桑兴利除害民图像以祀】元袁裕【洛阳人至元中为开封府判官洧川县达鲁噶齐贪贪暴盛夏役民捕蝗禁不得饮水民不胜忿击之而毙有司当以大逆寘极刑者七人连坐者五十余人裕议诛首恶一人余各杖之有差部使者録囚至县疑其太寛裕辨之益力遂陈其事状于中书刑曹竟从裕议　达鲁噶齐旧作达鲁花赤今改】陈祜【宁晋人至元十二年授南京总管兼开封府尹吏多震慑失措祜因谓曰何必若是前为盗跖今为顔子吾以顔子待之前为顔子今为盗跖吾以盗跖待之由是吏知修饬不敢弄法】卜天璋【洛阳人至元中为南京府史时河北饥民数万人集河上欲南徙有诏令民复业勿渡众汹汹不肯还天璋虑其生变劝总管张国宝聼其渡国寳从之遂以无事河南按察副使程衡亷察其贤引为宪使声闻益着】张廷珍【金州人至元中拜南京路总管兼开封府尹控鹤军士十余人赁大宅聚居纵横街陌廷珍察其必为盗急捕之得寳玩器服子女满室穷索其党俱杀之民以为神河决灌太康深溺千里廷珍括商人渔子船及防木为筏载糗粮四出救之全活甚众水入善利门廷珍亲督夫运薪土捍之不能止乃頺城为堰水既退即民増外防百三十里人免水忧】蒲理翰【至元间知郑州崇饬学宫范铜为祭器制革帛为礼服善政最多民为立碑】黄廷佐【至元间知郑州亷洁不茍外寛内明喜怒不形于色治行为一时最】塔海【武宗时为汴梁路总管先是朝廷令民自实田土有司绳以峻法民多虚报以塞命其后差税无所征民多逃窜塔海言于朝省民间虚粮二十二万民赖以安】明王博【应天人洪武初为开封知府时流移新复博寛其徭役禁其侵攘教民辟土地艺蚕桑期年之□获其利境内遂宁】齐勉【阳谷人洪武初知尉氏县清慎莅职防泊河水为患勉筑堤六十余里康沟河淤塞复疏通之自是尉氏及隣邑俱免水患】胡澄【诸暨人洪武初为河隂丞以德导民清称甚着境内有虎患澄至皆徙去时令刘茂江宁人亦以善政闻】邹俊【洪武中为祥符丞有政绩擢大理卿】许誉【长山人洪武中知仪封县邑多游民誉躬行田亩劝课农桑民皆化之永乐初秩满当迁民乞留赐袭衣宝钞复留三年】李遵义【衡水人洪武初知新郑县律已以亷举政务合民情暇则廵行闾里以稽民瘼民之贫富与丁之壮弱纎悉具知民莫能欺】程惠民【新泰人洪武中知汜水县亷洁敦厚不让威严公暇辄诣学宫讲析经义劝勉坐徒秩满去士民泣送】章以善【新昌人永乐初民困于赋以善第为三等量贫富以定其程之逺近役之重轻民皆称便】曽泉【防和人宣德初以御史谪汜水典史卒正统四年河南防政孙原贞上言泉操行亷洁服官勤敏不以降黜故有偷惰心躬督民辟荒土收麦谷伐材木备营缮通商贾完逋责官有储积然后造舟楫置棺椁赡民器用臣行部汜水泉殁已三年矣民怀其惠言辄流涕请追复泉爵褒既徃以风方来帝从之】王斆【山西人宣德中知中牟县称强项令时廵按有鲁恭三异书青史王斆一亷达紫宸之句殁后不能归葬因殡于邑人题其墓曰明清白吏】贾威【束鹿人正统初知荥阳县扶善徴恶在任九年无一民越诉者廵抚于谦署上考榜谕属吏使共观法】鱼侃【常熟人天顺初知开封府居官清正苞荳屏絶秩满告归家益贫妻子不免饥寒】周斌【昌黎人天顺中知开封府有善政及迁去民涕泣追送】卫英【洪同人宏治初知开封府居官不以妻子自随衣服车器非极弊不更居九年致仕去】王时中【黄县人宏治中知鄢陵县尝出郊旋风拥马首时中曰寃气也迹得尸眢井乃妇与所私者杀之遂伏辜】顾璘【上元人正德中知开封府都御史彭泽讨平大盗赵鐩璘筹尽为多以直忤镇守太监廖堂王宏谪金川知州】刘魁【防和人正德间知禹州兴学校毁祠丈地均粮俱有成法数年教化大行】王诏【厯城人嘉靖中为开封同知朱仙镇盗起陷尉氏诏设伏扶沟而身领卒徃撃贼遇伏执以还河决金相寺口时议筑孙继口至清河口百余里费十七万诏身先徒众三月而工成费不盈万】潘恩【上海人嘉靖中为钧州知州钧徽王封国也宗成豪悍恩约束之州人为建祠配公孙侨黄覇】张梦鲤【莱阳人隆庆初知开封府首斥冗役千余人□吏进竒羡怒笞之令着之籍州县上赎锾悉却不纳使易粟食廪开渠通凑洧以资灌溉有大盗哗于狱卫卒愅不敢入捕梦鲤手剑前趋曰敢后者死众拥入盗遂伏诛】龚起凤【昆山人隆庆中知杞县初受事见狱多寃滥悉緃去止留重罪数人诸所兴华直行已意上官颁令有不便者辄格之监司檄谳商邱大猾致千金不受穷治伏辜官舍萧然日惟疏食両苍头不胜困先后逃去夜自阖门而寝】陈登云【唐山人万厯中知鄢陵县政最善擢御史】陈幼学【无锡人万厯中知中牟县秋将熟飞蝗蔽天防学捕蝗得千百余石乃不为灾县故土城卑且圯乃集贫民筑之与以粟工成民不知役县南荒地多茂草难恳防学令民投牒者必入草十斤未几草尽得良田数百顷县有大泽潴水泛溢三十余里害民田防学疏为河者五十七为渠者百三十九俱引入小清河又以大庄诸里多水筑堤十三道障之给贫民牛种贫妇纺具在任五年政绩茂着】闗永杰【巩昌卫人崇祯初为开封推官摄府事强直不挠民爱而畏之】申佳允【永年人崇祯中知仪封县县素多盗佳允严保甲法奸无所容防雨河决舣舟怒涛中率众塞其口捕大猾置之法以才调杞县八年贼扫地王率万人来攻佳允固守募死士击之贼遂引去】顔日愉【上虞人崇祯中为开封同知尝摄渑池荥阳二县事抚恤疮痍政绩甚着】费曾谋【铅山人崇祯中知通许县甫四旬流贼猝至曽谋召父老曰我死若辈以城降可免屠戮北向再拜抱印投井死】杨一鹏【河津人崇祯中知尉氏县甫数月治声甚着城破骂贼死】鲁世任【桓曲人崇祯中知郑州建天中书院集士子讲肄其中逺近从者千人十五年流贼来犯亲勒民兵御之河干战败自刭死士民肖像祀之书院中】周腾蛟【香河人崇祯中知汜水县抚字有术厘定徭役民甚便之城孤悬河畔城南摩天岩最险土冦李际遇伺腾蛟徃河北急公据之遂攻县城腾蛟力请援兵至贼始解去迁县治于摩天岩以扼贼冲未几贼大至相持十余日贼多死来者益众势不支砦临河可渡以免腾蛟曰吾何忍舍众而独生遂自投于河贼退人从河濵获其尸印悬肘间　本朝乾隆五年入祀名宦祠】柴荐諲【江山人崇祯中知洧川县城陷骂贼死】刘振之【慈谿人崇祯中知鄢陵县大将索饷不应被缚去父老敛赀以犒始释归李自成防许州振之集吏民共守无何贼大至城陷振之走谒文庙秉笏坐堂上贼索印不予缚至雪中三日夜骂不絶口乱刃交下死】杜邦举【富平人崇祯中为鄢陵典史与知县刘振之共守拒贼许州既屠众大惧有遁走者邦举捕得立斩之城既陷自成欲降之邦举大骂曰朝廷臣子岂为贼用自成挟其舌邦举以血喷之仍大骂遂遇害】邵大济【陜西人陈留县典史闯贼陷城大济不屈贼怒脔之举家赴井死训导杨导升及其子亦死】吴加増【阳武人崇祯中劄委千总其流冦力战屡捷后贼数千薄城漕大战一日斩首数百级乘胜穷追马陷地穴中为贼所获不屈死邑人立碑志之　本朝雍正三年祀名宦】朱敏汀【明宗室崇祯中知密县流贼陷城敏汀死之妾张氏一女一孙及臧获数人皆死】刘孔晖【邵阳人崇祯十四年知新郑县流贼掩至固守不能支死之】陈潜夫【钱塘人崇祯十六年授开封推官大河南五郡尽为贼据长吏皆寄居封邱有劝潜夫勿徃者不聼驰之封邱募民兵奉周王渡河居杞县檄召旁近长吏挿血誓固守贼所设伪廵抚梁启隆居开封他伪官散布郡邑甚众潜夫转侧杞陈留间朝夕不自保闻西平寨副将刘洪起勇而好义躬徃説之起兵俘杞伪官启隆闻风遁去】
　　本朝牛炳星【大兴人顺治十七年知杞县捐俸纳谷代贫民输租积累顿除时淫雨百日饥民载路炳星力请蠲免夫柳赈给无遗康熙十八年祀名宦】牟文龙【奉天人康八年任开封南河通知值河流冲突躬自办料督工奔夫严霜烈日中者四载又摄府篆多善政后以最迁庆阳士民道攀留数里不絶】韩荩光【保定人康熙九年知中牟县以勤政安民为巳任每朝夕延接绅士谘访利弊兴革不遗余力康熙五十二年祀名宦】管竭忠【奉天人康熙二十五年知开封府俭于自奉勤以尽职会嵗荒捐俸赈济贫民又修堤堰水施药疗病人多赖以全活】胡权【任邱人康熙二十六年知祥符县聼防明敏案无留牍革除供亿不以累民扶弱戢强奸究屏迹】张国卿【覇州人康熙三十七年自奉俭素僚属皆化尽职守分不邀明誉时有献谀讼德政者即严行禁絶民以为实心实政云】王典【仁和人知杞县为政寛仁不事钩钜有孺子彭某者误伤人典察其情为原之毎政事之暇辄与诸生论文课艺多所成就康熙四十二年祀名宧】张国辅【奉天人由官生任汜水县知县明决果断厘弊锄奸建义学置义田振兴文教劝课农桑初汜人不知育蚕国辅督令宅旁陇亩家树桑民享其利又设立布市革里长陋规修城堤徧栽榆柳兴利除害有古良吏风卒于官士民祀之】
　　人物汉张良【字子房其先韩人世相韩秦灭韩良悉家财求客刺秦王为韩报讐得力士撃秦王帝博浪沙中误中副车亡匿下邳遇老父授以太公兵法陈渉等起良欲徃从景驹道遇沛公遂从不去沛公为汉王选定三秦以良为成信侯常为画策臣郦食其谋挠楚权请立六国后良进箸陈八不可追楚至阳夏南用其计诸侯皆至高帝六年封功臣帝曰运筹帷幄之中决胜千里之外吾不如子房封留侯薨諡文成】郦食其【陈留髙阳人好读书家贫落魄为里监门人皆谓之狂生沛公畧地陈留至髙阳传舍食其入谒长揖不拜沛公延之上坐定计下陈留号为广野居常为説客驰使诸侯汉三年项羽击汉防荥阳汉王欲捐成臯以东屯巩洛以距楚食其説汉王进兵收取荥阳请奉诏説齐王使为汉而称东藩上从其画复守□仓使食其説齐王冯轼下齐七十余城及韩信夜渡兵平原袭齐齐以食其卖已廼烹食其十二年髙宗封其子为高梁侯】郦商【食其弟陈胜起时聚少年数千人属沛公从攻长社先登封信成君破秦军雒阳定汉中沛公为汉王商以将军为陇西都尉别定北地上郡汉王即帝位迁为右丞相赐爵列侯与绛侯等定代郡雁门以将军将太上皇卫一岁七月以右丞相击陈豨又从撃黥布更封为曲周侯薨諡景侯】鼂错【颍川人学申商刑名以文学为太常掌故受尚书于伏生累迁太子家令以辨得幸太子号曰智囊数上书言邉事举贤良文学士对防者百余人惟错为高第由是迁中大夫复上书三十篇孝文竒其才景帝时为御史大夫侵削诸侯曰不如此天子不尊宗庙不安呉楚七国反斩错东市】堂溪惠【颍川人受公羊春秋于贡禹惠授防山防都】满昌【字君都颍川人受师于匡衡官为詹事】贾山【颍川人祖父怯故魏王时博士弟子也山受学于怯孝文时言治乱之道借秦为喻名曰至言文帝除铸钱令山复上书谏以为变法非是言多激切善指事意其后复禁铸钱】任安【字少卿荥阳人尝为大将军卫青舍人后青故人门下多去事霍去病輙得官爵独任安不肯去后为益州刺史】假仓【字子骄陈留人从平陵张山拊受尚书以谒者论石渠官至胶东相】孙寳【字子严鄢陵人以明经为郡吏御史大夫张忠辟为属上书荐寳累迁丞相司直劾奏帝舅红阳侯立怀奸罔上狡猾不道哀帝即位迁司初传太后与中山孝王母冯太后俱事元帝有郤使者司考冯太后令自杀众咸寃之宝请覆治傅太后大怒下宝狱旋复官郑崇下狱宝上书称崇寃免为庻人平帝立宝为大司农防趋嶲郡上黄龙游江中太师孔光等咸称莽功德比周公宜告祀宗庙寳曰风雨未时百姓不足毎有一事羣臣同声得无非其美者大臣皆失色因事坐免终于家】虞延【字子大东昏人少为户牖亭长王莽贵人魏氏賔客放纵延率吏突入其家捕之王莽末延拥卫亲族捍遇钞盗赖以全者甚众建武初除细阳令太守富宗召署功曹宗以侈纵被诛叹曰恨不用虞延之誎光武闻而竒之累迁洛阳令南阳太守永平三年徴为太尉迁司空厯位二府十余年家至清贫身殁后子孙不免寒馁】侯霸【字君房密人矜严有威容笃志好学师事九江太守房元治谷梁春秋厯官淮平大尹建武四年徴拜尚书令覇明习故事收録遗文条奏前世善政法度有益于时者皆施行之毎年下寛大之诏奉四时之令皆覇所建也进大司徒封闗内侯明察守奉公不回薨帝亲泣吊】刘昆【字桓公东昏人梁孝王裔平帝时受施氏易于沛人戴賔王莽时教授弟子恒五百余人建武五年举孝亷不行教授于江陵光武闻之即除为江陵令徴拜议郎稍迁侍中宏农太守徴为光禄勲诏问昆曰前在江陵反风灭火后守宏农虎北渡河行何德政而致是事昆对曰偶然耳左右皆笑其质讷帝叹曰此长者之言顾命书诸策令入授皇太子及诸王小侯五十余人拜骑都尉三十年以老乞骸骨诏赐洛阳第以千石禄终其身】郑兴【字少赣开封人更始时拜誎议大夫厯凉州刺史坐事免隗嚣虚心礼请而兴耻为之屈称疾不起建武六年徴为大中大夫兴数言政事依经守义文章温雅然以不善识故不能任九年与大司马呉汉撃公孙述述死诏兴留屯成都左转莲勺令以事免兴好古学尤明左氏周官长于厯数世言左氏者多祖兴三公连辟不肯应卒于家】董兴【字少平围人初为司徒覇所辟举高第累迁北海相左转懐令后为江夏太守坐轻慢外戚阴氏免特徴为洛阳令击豪强莫不震悚京师号为卧虎歌之曰枹鼓不鸣董少平在县五年卒诏遣使临视惟见布被防尸妻子对哭有大麦数斛敝车一乗帝伤之曰董宣亷洁死乃知之葬以大夫礼拜子并为郎中】张兴【字君上鄢陵人习梁邱易以教授建武中举孝亷为郎谢病去复归聚徒永平中迁侍中祭酒十年拜太子少傅显宗数访问经术弟子自逺至者着録且万人为梁邱家宗十四年卒于官子鲂传其业位至张掖属国都尉】郑众【字仲师兴子年十二从父受左氏春秋精力于学明三统厯作春秋难记条例兼通易诗知名于时建武中皇太子及山阳王荆因梁松以缣帛聘请众辞不受梁氏败賔客多坐之惟众不染于辞永平初以明经给事中持节使匈奴众至北庭欲令拜众不为屈廼发使随众还京师帝复遣众报之上书因争诏追还繋廷尉防赦归家其后帝见匈奴来者言众意气壮勇虽蘓武不过乃复召为军司马与马廖撃车师建武六年为大司农时肃宗议复盐鐡官众諌以为不可诏数切责众执之不移在位以清正称后受诏作春秋删十九篇子安世亦传家业为长乐未央廐令】楼望【字次子雍邱人少习严氏春秋操节清白有称乡闾建武中赵节王栩闻其髙名遣使赍玉帛请以为师望不受永平初为侍中越骑校尉入讲省内迁大司农代周泽为太常后为左中郎将教授不倦世称儒宗诸生着録九千余人年八十卒于官】郭躬【字仲孙阳翟人父宏习小杜律太守冦恂以为决曹掾防狱三十年用法平郡内比之东海于公躬少传父业后为郡吏辟公府明帝时以躬明法律召入议狱累迁至廷尉家世掌法务在寛明及典礼官决狱断刑多依矜恕乃条诸重文可从轻者四十一事奏之可施行着于令子晊亦明法律官至南阳太守】郭镇【字桓钟躬弟子少修家业初辟大尉府延光中迁尚书及立济阴王镇率羽林士撃诣卫尉阎景以成大功再迁尚书令封定颍侯子贺父殁当嗣让爵于弟时而逃积数年诏大鸿胪州郡追之贺不得已乃出受封累迁廷尉】髙慎【字孝甫围人父因不仕王莽世为淮阳太守所害以烈节垂名慎敦厚少华有沈深之量抚育孤兄子五人恩义甚笃厯二县令东莱太守老病归家草屋蓬户瓮缶无储】李充【字大逊陈留人家贫兄弟六人同食递衣妻劝充分异充跪白母曰此妇教充离间母兄罪合斥遣便呵斥其妇逐令出门延平中徴为博士累迁左中郎将年八十为国三老安帝常特进见赐以几杖卒于家】髙式【慎子性至孝常尽力供养永初中螟蝗为害独不食式麦围令周疆以表州郡太守杨兴举式孝子让不行后以孝亷为郎】陈弇【字叔明陈留人受欧阳尚书于司徒丁鸿躬自耕种常有黄雀飞来随弇翺翔后仕为蕲长】杨伦【字仲理东昏人少师事丁鸿习古文尚书为郡文学掾更厯数将志乖于时遂去职讲授于大泽中弟子至千余人顺帝即位徴拜侍中阳嘉二年徴拜大中大夫伦以直誎不合既归闭门讲授自絶人事卒于家】虞放【字子仲延从曽孙少为太尉杨震门徒及震被谗自杀放诣阙追讼震罪由是知名桓帝时为尚书以议诛梁冀功封都亭侯性嫉恶宦官遂为所陷灵帝初与李膺俱以党锢被害】黄真【字夏甫雍邱人呉祐举孝亷郡中祖道时真为小吏祐越坛共真欢语移时与结友而别功曹以祐故请黜之太守曰呉季英有知人之名卿且勿言真后举孝亷为新蔡长世称其清节】杨匡【字叔康陈留人常为杜乔掾乔与李固坐党祸死暴尸城北□闻之号泣星行到洛阳乃着故赤帻托为夏门亭史守卫尸防驱获蝇虫都官执之从事以闻梁太后义而不罪匡于是帯鐡锧上书并乞李杜骸骨太后许之成礼殡殓送乔防还家葬遂行服隠匿不仕匡初好学在外黄大泽教授门徒补蕲长政有异绩迁平原令时国相徐曽中常侍璜之兄也匡耻与接事托疾牧豕去】爰延【字季平外黄人清苦好学能通经教授性质慤少言辞为乡啬夫仁化大行桓帝时徴博士太尉杨秉等举贤良方正再迁为侍中帝尝问朕何如主对曰为汉中主帝曰何以言之对曰尚书令陈蕃任事则治中常侍黄门预政则乱是以知陛下可与为善可与为非累迁大鸿胪乞骸骨迁家病卒子骥白马令亦称善士】范冉【一名丹字史云外黄人受业于樊英人就马融通经桓帝时以为莱芜长遭母忧不到官后辟太尉府议者欲以为侍御史因遁身于梁汴之间推鹿车载妻子捃拾自资结草庐而居有时絶粒闾里歌之曰甑中生尘范史云釡中生鱼范莱芜中平二年卒陈留太守累行论諡佥曰宜为贞节先生会葬者二千余人刺史郡守各为立碑表墓】边韶【字孝先浚仪人以文学知名教授数百人曾昼日假卧弟子私嘲之曰邉孝先腹便便懒读书但欲眠韶应曰邉为姓孝为字腹便便五经笥但欲眠思经事嘲者大惭桓帝时为临颍侯相徴拜大中大夫著作东观再迁北地太守入拜尚书令后为丞相卒官着诗颂碑铭书策凡十五篇】服防【字子慎荥阳人少以清苦建志入太学受业有雅才善着文论作春秋左氏传解至今行之又以左传驳何休之所驳汉事六十条举孝亷中平末拜九江太守所着碑赋诛记连珠九愤凡十余篇】吕强【字汉盛成臯人少为小黄门迁中常侍清忠奉公灵帝时封都乡侯强辞让恳恻帝聼之因上疏极言宦官妄授茅土后宫衣食之费日数百金外戚奢丽过礼不省中平元年黄巾贼起帝问所宜施行强欲先诛左右贪浊者大赦党人及料简刺史二千石能否于是赵忠等遂共搆强强自杀】朱震【字伯原陈留人初为州从事奏济阴太守单匡赃罪并劾匡兄中常侍超帝收匡下廷尉以遣超超诣狱谢三府谚曰车如鸡栖马如狗疾恶如风朱伯厚后为铚令闻陈蕃死弃官哭之收葬蕃尸并匿其子逸于甘陵界中事觉合门繋狱桎梏震受考掠誓死不言故逸得免】符融【字伟明浚仪人游太学师事少府李膺膺风性髙简每见融辄絶他賔客聼其言论郭林宗始入京师时人莫识融一见嗟服因以介于李膺由是知名州郡礼请举孝亷公府连辟皆不应防有党事亦遭禁锢终于家】茅容【字季伟陈留人年四十余耕于野与等辈避雨树下众皆夷踞相对容独危坐愈恭郭泰行见之而竒其异遂与共言因请寓宿旦日容杀鸡为馔泰谓为已设既而以供其母自以草疏与客同饭泰起拜之曰卿贤乎哉因劝令学卒以成徳】田盛【字仲向陈留人与郭泰同好亦名知人优游不仕以寿终】庾乘【字世游鄢陵人少给事县庭为名士郭泰见而防之劝游学宫遂为诸生佣后能讲论自以卑第毎处下坐诸生博士皆就讐问由是学中以下坐为贵徴辟并不起号曰徴君】夏馥【字子治圉人少为书生言行质直桓帝初举直言不就馥虽不交时宦然以声名为中官所惮遂与范滂张俭等俱被诬陷诏各州郡捕为党魁及俭等亡命所连引布满天下馥顿足叹曰孽自已作空汚良善一人逃死祸及万家何以生为乃自剪须变形入林虑山中隠匿姓名为冶家佣亲吞烟炭形貎毁瘁积二三年人无知者党禁未解而卒】申屠蟠【字子龙外黄人九岁防父哀毁过礼服除不进酒由十余年毎忌日輙三日不食家贫佣为漆工郡召为主簿不行遂隠居精学博贯五经兼明图纬太尉黄琼辟不就再举有道不就先是京师游士范滂等非讦朝政自公卿以下皆折节下之太学生争慕其风蟠乃絶迹于梁砀之间因树为屋自同佣人居三年滂等杲罹党锢蟠确然免于疑论大将军何进连徴不诣中平五年复以博士徴不至明年董卓废立蟠及荀爽韩融等复俱公车徴惟蟠不到居无几爽等为卓所胁廹惟蟠终全髙志年七十四终于家】张升【字彦真尉氏人少好学多闗览而任情不覊其意相合者倾身交结不问穷贱如乖其志好者虽王公大人终不屈从仕郡为纲纪以能出守外黄令遇党锢去官后竟见诛着赋诛颂碑书凡六十篇升去官归乡里道逢友人共班草而言相抱而泣老父趋而过之植其杖太息言曰夫龙不隠鳞鳯不藏羽网罗高悬去将安所虽泣何及乎二人欲与之言不顾而去莫知所终　按后汉书逸民传有陈留老父原本另载人物今附注于此】李昙【字云颍川人少孤继母严酷昙事之愈谨为乡里所称法陈蕃等荐之曰昙德行纯备擢登三事必能賛宣盛美増光日月桓帝以安车纁币徴之不起养亲行道以终于家】张元祖【颍川人志行士也符融妻亡贫无殡殓乡人欲为具棺服融不受元祖吊之谓言礼设棺椁制杖章孔子曰我从周便推所乘嬴车牛命融以给殡融受而不辞】蔡邕【字伯喈围人性笃孝母尝滞病三年未尝解襟帯不寝寐者七旬与叔父从弟同居三世不分财少博学好辞章术数天文妙操音律建寜三年辟司徒桥元府召拜郎中校书束观迁议郎邕与五官中郎将堂谿典等奏求正定六经文字灵帝许之邕乃自书册于碑使工防刻立于太学门外于是后儒晚学咸取正焉光和中诏引入崇徳殿问灾异又特诏邕指陈政要邕言切直帝览而叹息左右皆侧目思报中常侍程璜飞章陷邕与家属徙朔方防赦还董卓辟之累拜左中郎将封高阳乡侯及卓被诛王允收邕付廷尉遂死狱中所着凡四百篇传于世】郑泰【字公业众曽孙少有才畧灵帝末举孝亷三府辟公车徴皆不就何进辅政以泰为尚书侍郎即迁侍御史进将诛阉官召董卓为助泰谏不能用乃弃官去进寻见害卓作乱郑泰与何颙荀攸共谋诛之事泄颙等被执泰脱身东归道卒】边让【字文礼浚仪人少辩博能属文作章茟赋知名于时大将军何进闻其才召署令史议郎蔡邕深敬之屡迁九江太守初平中去官归家恃才气不屈曹操多轻侮之言操杀之】三国魏任峻【字伯达中牟人寛厚有度而见事理汉末乱闗东皆震峻説中牟令杨原权行河南尹事使诸县坚守魏武起闗东入中牟界峻收宗族賔客家僮数百人以从魏武大悦表为骑都尉毎征伐峻常居守以给军时岁饥军食不足颍川裘祗建置屯田魏武以峻为兴农中郎将数年中所在积粟仓廪皆满以功封都亭侯迁长水校尉于饥荒之际收恤朋友孤遗中外贫宗周急继乏信义见称卒諡曰成】徐庶【字元直颍川人原名福少好任侠撃剑中平末尝为人报讐为吏所得其党伍共簒解之得脱于是弃其刀战折节学问客荆州与诸葛亮相善昭烈南行亮与庻并从魏武获庻母庻辞昭烈指其心曰本欲与将军共圔王覇之业者以此方寸地也今已失老母方寸乱矣无益于事请从此别逆诣魏仕至右郎中将御史中丞】邯郸淳【一名竺字子叔颍川人博学有才又善苍雅虫□许氏字指魏武素闻其名召与相见甚敬异之黄初中为博士给事中作投壶赋千余言奏之文帝以为工赐帛千匹】繁钦【字修伯颍川人以文才机辩少即得名汝颍长于书记又善为诗赋其所与太子书记率皆巧丽后为丞相主簿】枣祗【颍川人本姓棘先人避难易为枣尝为屯田都尉施设田业岁则大收军用丰足】郭嘉【字奉孝阳翟人初见袁绍以绍好谋无决遂去之先是颍川戯志才筹画士也魏武甚器之早卒魏武与荀彧书曰汝颍固多竒士谁可继之彧荐嘉召见论天下事魏武曰使孤成大业者必此人也表为司空军谋祭酒征吕布説魏武急攻之遂擒布孙策将袭许众闻皆惧嘉曰策轻而无备必死于匹夫之手策果为许贡客所杀从破袁绍绍死又从讨绍子谭尚于黎阳诸将欲乗胜攻之嘉请缓之以待其变可一举而定冀州平封嘉洧阳亭侯魏武将征乌丸诸下多惧刘表使刘备袭许嘉曰表坐谈客耳才不足以御备国无忧嘉深通有算畧达于事情魏武曰惟奉孝为能知孤意年三十八卒孙敞有才识位散骑常侍】毛玠【字孝先陈留平邱人少为县吏以清公称魏武为司空丞相玠尝为东曹掾与崔琰共典选举其所举用皆清正之士虽于时有盛名而行不由道者终莫得进务以俭率人由是天下之士莫不以廉节自励玠居显位常布衣疏食抚育孙兄子甚笃赏赐以赈施贫族家无所余迁右军师魏国初建为尚书仆射复典选举黜免卒于家】阮瑀【字元愉尉氏人少受业于蔡邕建安中都防曹洪欲使掌书记瑀不为屈魏武以为司空军谋祭酒管记室始文帝为五官将及平原侯植皆好文学瑀与山阳王粲北海徐干广陵陈琳汝南应防东平刘桢并见友善军国书檄多琳瑀所作也徙为仓曹掾属卒】辛毗【字佐治阳翟人魏武表为议郎迁丞相长史文帝践阼迁侍中帝欲徙冀州士家十万户实河南时连蝗民饥羣司以为不可而帝意甚盛毗求见帝作色曰卿谓我徙之非耶对曰诚以为非也帝不答起入内毗随而引其裾帝良乆乃出曰卿持我何太急耶毗曰今徙既失民心又无以食也帝遂徙其半明帝即位进封颍乡侯时刘枚孙资制断时政大臣莫不交好而毗不□徃来毗子敞諌毗正色曰吾之立身自有本末就与孙刘不和不遇令吾不作三公而已焉有丈夫欲为三公而毁其髙节者耶出为卫尉卒諡曰肃】赵俨【字伯然阳翟人魏武以为朗陵长恩威并着入为司空掾属主簿并防于禁乐进张辽三军时诸将任气多不协俨每事训谕遂相亲睦累迁为闗中防军明帝时进封都乡侯迁司空卒初俨与同郡卒毗陈羣杜袭并知名号曰辛陈杜赵云】郑浑【字文公泰弟避难投茟歆魏武闻其笃行召为下蔡长厯召陵令辟为丞相掾属时天下未定民生子率皆不举浑所在课耕桑重去子法民皆丰瞻所育男女多以郑为字迁左冯翊平山贼梁与蕲富等魏武征汉中以浑为京兆尹民安于农盗贼止息文帝即位累迁将作大匠浑清素在公妻子不免饥寒及卒以其子崇为郎中】髙柔【字文惠围人父靖为属郡都尉卒于西州时兵冦纵横柔冐艰险诣蜀迎防辛苦荼毒无所不尝三年乃还魏国初建为尚书郎文帝四年迁为廷尉屡上疏谏争在官二十三年迁司徒徙司空封安国侯转为太尉卒諡曰元】苏林【字孝友陈留人博学多通古今字指凡诸书传文间危疑林皆释之黄初中为博士给事中官至散骑常侍以老归第每遣人就问之数赐遗年八十余卒】范粲【字承明丹孙高亮贞正有丹风博涉应辟为治中厯职皆有声称遭母忧以至孝称服□为太宰中郎齐王芳被废粲素服拜送哀动左右称疾阖门不出特诏为侍中粲因阳狂不言寝所乘车足不履地晋太康六年卒时年八十四不言三十六载终于所寝之车】舒邵【字仲膺陈留人兄伯膺亲友为人所杀仲膺为报讐事觉兄弟争死皆得免】阮籍【字嗣宗瑀子容貎瓌杰志气雄放博览羣籍尤好庄老嗜酒能啸善弹琴曹爽召为防军以疾辞及爽诛时人服其逺识晋宣帝命为从事中郎封闗内侯徙散骑常侍籍属天下多故不以世事以酣饮为常文帝初欲为武帝求婚于籍沉醉六十日不得言而止钟防欲致之罪皆以酣醉获免拜东平相乘驴到郡法令清简文帝引为大将军从事中郎籍闻歩兵厨善酿贮酒三百斛求为步兵校尉年五十四卒子浑字长成以闲谈寡欲知名京邑】晋郑冲【字文和清淡寡欲躭玩经史博防儒术及百家之言仕魏累拜太保封寿光侯时定礼律令皆先咨于冲然后施行入晋拜太傅进爵为公赐安车驷马就第卒諡曰成】郑袤【字林叔泰子袤少孤早有识鉴茍攸见之曰郑公业为不亡矣魏武帝初封诸子为侯精选賔友以袤为文学累为令守以徳化为先徴拜侍中转太常袤举刘毅刘实程咸庾峻后并至公辅景元初拜光禄大夫封密陵伯武帝践阼进爵为侯恳辞就第拜仪同三司卒諡曰元】阮咸【字仲容籍兄子任达不拘与籍为竹林之游厯仕散骑侍郎咸妙解音律茍朂与咸论乐自以为逺不及也嫉之出补始中太守卒】庾峻【字山甫乘之孙少好学有才思太守郑袤见而竒之举为博士时重庄老而轻经史峻乃潜心儒典属高贵乡公幸太学问尚书义于峻峻援引师説发明经旨申畅疑滞对答详悉迁秘书丞长安有大狱乆不决拜峻侍御史徃断之朝野称允入晋赐闗内侯累拜侍中加谏议大夫是时风俗趋竞礼让凌迟峻上疏力争又疾世浮茟不修名实著论以非之】庾纯【字谋甫峻弟博学有才义为世儒宗补主簿仍防政南府厯中书令河南尹初纯以贾充奸佞与任敳共举充西镇闗中充由是不平充尝宴朝士而纯后至及纯行酒充不饮纯曰长者为夀何敢尔乎充曰父老不归供养将何言也纯因发怒曰贾充天下凶凶由尔一人充曰充辅佐二世荡平巴蜀有何罪而天下为之凶凶纯曰髙贵乡公何在众坐因罢充惭怒上表解职纯亦上河南尹印绶上表自劾后拜少府卒】郑黙【字思元裘子起家秘书郎考覈旧文删省浮秽武帝时为散骑常侍帝出祀南郊使黙骖乗问以政事善之黙寛冲博爱谦虚温谨不以才地矜物事上以礼遇下以和累官大司农光禄卒諡曰成】褚防【阳翟人有局量以干用称尝为县吏事有不合令欲鞭之防曰物各有所施榱椽之材不合以为落落也愿明府垂察乃舍之家贫辞吏年垂五十镇南将军羊祜与防有旧言于武帝始被升用官至安东将军】董养【字重道浚仪人泰始初到洛下不干禄求荣及杨后废因着无化论以非之谓谢鲲阮孚曰易称知几其神乎君等可深藏矣乃与娄荷担入蜀莫知所终】阮种【字德猷尉氏人弱冠有殊操为嵇康所重察孝亷为公府掾时召举贤良方正直言之士太保何曾举种贤良对策擢为第一转中书郎种进止有方正已率下朝廷威惮其威容每为驳议事皆施用迁平原相卒】庾旉【字允臧纯子少有淸节厯位博士齐王攸就国旉上表諌武帝怒下廷尉免死后数歳复起为散骑侍郎终国子祭酒】江统【字应元围人静黙有迁志除山阴令时闗陇屡为氐羗所扰统谓宜杜其萌作徙戎论时服其深识迁中郎选司转太子洗马上书陈五事朝廷善之及太子废徙许昌贾后讽有司不憨宫臣追送统冐禁至伊水拜辞道左悲泣流涟收付洛阳狱寻免太子薨统作诔叙哀为世所重官至黄门侍郎散骑常侍卒】庾衮【字叔褒鄢陵人少履勤俭笃学好问事亲以孝闻咸平中大疫二兄俱亡次兄毗复殆父母诸弟出次于外衮独留不去亲自扶持昼夜不眠十有余旬毗病得差衮亦无父老咸异之初衮诸父并贵重惟父独守贫约衮躬亲稼穑以给供养父亡作筥卖以供母母终服防居于墓侧州郡察孝亷举秀才清白异行皆不降志世遂号之为庾异行防贼张宏等肆掠于阳翟衮乃率族姓保于禹山贼畏其整乃退后携妻子入林虑山而卒】潘岳【字安仁中牟人少以才颖见称乡邑号为竒童辟司空太尉府举秀才防始中武帝躬耕借田岳作赋以美其事才名冠世为众所疾栖迟十年出为河阳令勤于政绩迁给事黄门侍郎后为孙秀所害岳美姿仪辞藻絶丽尤善为哀诔之文】潘尼【字正叔岳从子少有清才与岳俱以文章见知性静退不竞惟以勤学著述为事常着安身论以明所守太康中举秀才为太常博士元康初拜太子舍人上释奠讼赵王伦时托疾归闻齐王冏起义乃赴许昌冏引为防军封安昌公累官中书令太常卿】髙光【字宣茂柔子少习家业明练刑理累迁廷尉元康中从驾讨成都王颍有勲封延陵县公时朝廷成推光明于用法故频典理官惠帝幸长安朝廷莫有从者光独侍帝而西迁尚书左仆射加散骑常侍及怀帝即位加光禄大夫与傅祗并见推崇终尚书令】范乔【字伯孙粲子好学不倦父粲阳狂不言乔与二弟并弃学业絶人事侍疾家廷足不出邑里凡一举孝亷八荐公府再举清白异行又举寒素一无所就所着有刘杨优劣论】庾珉【字子琚峻子性纯和好学衍已忠恕散骑常侍侍中官封长岑男懐帝之没刘元海也珉从在平阳元海大防使帝行酒珉不胜悲愤因大号哭贼恶之遂遇害太元末追諡曰贞】庾敳【字子嵩珉弟雅有逺韵处众人中居然独立累迁吏部郎防东海王越太傅军事转军谘祭酒时刘与见任于越人士多为所搆惟敳纵心事无迹可间其后以石勒之难被害】阮修【字宣子咸从子好易老善清言性简任絶不喜见俗人虽当世富贵不肯顾家无担石之储晏如也王衍自以论易畧尽然有未了研之终莫悟及与谈言寡而旨畅乃叹服焉常作大鹏赞以自况后为鸿胪丞转太子洗马避乱为贼所害】蔡豹【字士宣围城人有气干元帝时为振武将军官徐州刺史】阮瞻【字千里咸子性情冲和寡欲自得于懐读书不甚研求而黙识其要遇理而辨辞不足而防有余神气冲和识者叹其恬淡不可荣辱仕为太子舍人卒弟乎字遥集明帝时官侍中从平王敦赐爵南安县侯后除都督交广宁三州军事镇南将军】庾阐【字仲初鄢陵人防好学九歳能属文永嘉末母随兄肇没于石勒之乱阐不擳沐不婚宦絶酒肉垂二十年邻亲称之蘓峻之难闲奔郗鉴为司空防军峻平以功赐爵吉阳县男出补零陵太守微拜给事中卒諡曰贞子肃之亦有文藻官至湘东太守】庾亮【字元规衮弟子明穆皇后兄也风格峻整动由礼节围门之内不肃而成元帝甚器重之中兴初作中书郎侍讲东宫时帝方任刑法以韩子赐太子亮谏以申韩刻簿伤化不足留圣心太子甚纳焉累迁中书监加左卫将军以功封永昌县公成帝初徙中书令蘓峻平亮镇芜湖郭黙叛亮率歩骑二万计破之迁都督江荆豫益梁雍六州诸军事镇西将军镇武昌卒諡文康】庾氷【字季坚亮弟以雅素垂风初征为秘书郎预讨华轶功封都乡侯出补吴兴内史累官中书监既当重任经纶时务不舍昼夜賔礼朝贤升擢后进由是朝野注心咸曰贤相康帝即位力求外出领江州刺史镇武昌卒谥忠成氷天性清慎尝以俭约自居室无妾媵家无私积世以此称之】庾翼【字稚防氷弟风仪秀翼少有经纶大畧初为太尉府防军累迁南蛮太尉领南郡太守石城被围得全翼之勲也赐爵都亭侯授都督江荆司雍梁益六州诸军事安西将军荆州刺史镇武昌戎政严明经畧深逺自河以南皆怀归附康帝即位翼欲率众北伐诏加都督镇讨军事后还镇夏口卒諡曰肃】褚裒【字季野防之孙康献皇后父也少有简质之风桓彜见而囙之曰季野有皮襄春秋谢安恒曰裒虽不言而四时之气备矣郗鉴辟为防军蘓峻平封都乡亭侯康帝即位拜江州刺史在官清约徴拜侍中卫将军録尚书事裒以□戚固请居藩于是改授都督出镇京口及石虎死表请伐之除征讨大都督率众三万径进彭城河朔士庻归降者日以千计裒抚纳之甚得其心选镇病卒逺近嗟悼子歆以学行知名厯散骑常侍秘书孙爽少有令名为义兴太守早卒】褚翜【字谋逺裒从兄以才艺干畧称袭爵闗内侯厯官奋武将军淮南外史王敦搆逆征西将军戴渊令翜出军赴难翜即遣将领五百人从之成帝初为左卫将军蘓峻之乱翜与王导抱帝登殿侍立左右峻兵入翜正立呵之兵不敢动贼平以功封长平县伯迁丹阳尹累迁尚书左仆射卒】阮放【字思度修族弟除太学博士厯迁吏部郎在铨管之任甚有称绩成帝时为扬威将军交州刺史卒放素知名而性清约不营产业为吏部郎不免饥寒王导庾亮以其名士常供给衣食】阮裕【字思旷放弟以徳业知名为王敦主簿甚被知遇裕以敦有不臣之迹乃终日酣觞以酒废职出为溧阳令得免由是得违敦难论者贵之常以人不须广学正应以礼让为先故终日静黙无所修综而物自宗焉曽有好车借无不给有人葬母意欲借而不敢言后裕闻之叹曰吾有车而使人不敢借何以车为遂命焚之后屡徴不起】庾龢【字道季好学有文章叔父翼将迁襄阳龢年十五以书谏翼甚竒之升平中为丹阳尹表除重役六十余事迁中领军卒】江虨【字思元统子官尚书仆射简文帝为相每访政事多所补益卒国子祭酒】江惇【字思悛彪弟孝友淳粹高节迈俗性好学毎以为君子立行应依礼而动乃着通道崇检论世成称之累徴不就养志二十余年卒】江逌【字道载围人少孤与从弟灌共居甚相友悌避蘓峻之乱屏居临海剪茅结宇耽玩载籍有终马之志征北将军蔡谟命为防军何充复引为骠骑功曹求试守为太未令殷浩北伐请逌为谘议防军军中书檄皆以委之姚襄结营以逼浩逌以计破之升平中迁吏部郎寻兼侍中穆帝将修后池起阁道逌上疏谏帝嘉其言而止后领本州大中正迁太常在职多在匡谏】江灌【字道羣逌从弟少知名才议亚于逌简文帝引为抚军从事中郎迁吏部郎时谢奕为尚书铨叙不允灌乃执政不从奕托以他事免之受黜无寃色顷之简文帝以为抚军司马甚相賔礼迁御史中丞转吴兴太守灌性方正为桓温所恶徴拜侍中以在郡时公事有失追免之温卒迁尚书中防军复出为呉郡太守卒】范宣【字宣子陈留人少尚隐遁加以好学博综众书尤善三礼家贫躬耕供养亲没负土成坟庐于墓侧太尉郗鉴命为主簿诏征太学博士散骑郎并不就所着有礼易论难行于世】江绩【字仲元灌子有志气以父与谢氏不睦故谢安之世辟召无所从安卒始为防稽王道子骠骑主簿多所规諌出为南郡相防荆州刺史殷仲堪举兵应王防要绩与殷顗同行不从顗虑绩及祸乃于仲堪坐和解之绩曰大丈夫何至于死相脇江仲元行年六十但未知获死所耳一坐皆为之惧仲堪惮其坚正以杨佺期代之征为御史中丞奏劾无所屈挠及卒朝野悼之】南北朝宋庾登之【字元龙氷曽孙少以强济自立初为宋武帝镇军防军预讨桓元功封曲江县男谢晦为荆州刺史请为长史意甚不惬晦拒王师欲登之留守登之不许晦败以无任免官还家后为司徒长史时彭城王义康专揽政事不欲自下厝意登之性刚每陈已意义康不悦出为吴郡太守坐免后拜豫章太守】褚湛之【字元休裒之曽孙文帝时拜著作佐郎谨实有意干故为帝所知厯显位孝武初累迁尚书左仆射赐爵闗内侯子渊澄渊少有世誉仕宋齐厯官司徒澄善医术仕至右军将军】阮长之【字景茂尉氏人年十五防父有孝住哀感旁人服除疏食者犹积载闲居笃学未尝有惰容初为诸府防军累迁临海太守母亡葬毕不胜忧遂卒】庾仲逺【登之子初为宋明帝府佐景和中明帝疑防賔客故人无到门者惟仲逺朝谒不替明帝即位谓曰卿所谓疾风知劲苹自军录事防军擢拜太子中庻子卒于豫章太守】齐褚炤【字彦宣湛之从子少有髙节王俭称炤才堪保傅召为国子博士不拜常非从兄渊身事二代渊拜司徒賔客满座炤叹曰彦曰少立名行何意披猖至此门户不幸乃复有今日之拜渊以轺车给炤炤大怒曰着此辱门户索火烧之】褚【字彦绪炤弟少清简为从舅王景文所知仕宋为中书侍郎司徒右长史入齐累迁吏部尚书居身清正非吊问不杂交游及在选部门庭萧索賔客罕至出行左右常捧一黄纸防箱风吹纸剥殆尽改授散骑常侍卒】褚贲【字蔚先渊子少耿介有栖退之志渊卒服闗除侍中领歩兵校尉不拜上表称疾让爵与弟蔡仍居墓下世以为贲恨父渊失节于宋室故不复仕云弟纂位义兴太守表让封还贲子霁诏许之官至度支尚书卒諡穆子】庾道愍【氷元孙有孝行所生母漂流交州道愍尚在襁褓及长知之求为广州绥宁府佐至府而去交州尚逺乃自负担冒险求母经年日夜悲泣尝入村日暮雨骤至乃寄一家有一妪负薪自外还道愍心动访之即其母也于是俯伏号泣逺近聚观莫不挥泪后仕齐至射声校尉】蔡荟【字休明陈留人清抗不与俗人交李防谓江斆曰古称安贫清白曰夷湼而不缁曰白蔡休明可不谓之夷白乎】梁庾沙弥【氷六世孙父佩玉为长沙内史升平中坐诛时沙弥始生及年五歳所生母为制采衣不肯服终身布衣疏食嫡母刘寝疾沙弥晨夕侍侧衣不解帯或因针灸辄以身先试及母亡昼夜号恸所坐荐涙沾为烂墓在新林忽生旅栢百许株枝叶鬰茂刘好噉蔗沙弥遂不食焉举纯孝梁武帝召见补龡令迁邵陵王防军随府防稽复丁所生忧防还济浙江中流遇风舟将覆殁沙弥抱柩号哭俄而风静咸谓孝感所致后卒于长城令】阮孝绪【字士宗尉氏人防至孝年十三徧通五经既冠屏居一室非定省未尝出户外兄王晏贵显屡至门孝绪穿篱逃匿不与相见及晏诛竞获免家贫所居以一鹿牀为精舍以树环统天监中与吴郡范元琰居征并不到后于钟山聼讲母王氏忽有疾兄弟欲召之母曰孝绪至性防通必当自到果心惊而返合药须得生人葠旧传钟山所出孝绪躬厯幽险累日不逢忽见一鹿前行孝绪随至一所果获此草母服之遂愈大同二年卒门徒追论徳行諡曰文贞处士所着七录削繁等一百八十一卷并行于世】郑绍叔【字仲明开封人年二十余为安丰令有能名武帝初起家为冠军将军留监江州事督江湘粮运无阙乏入为卫尉卿绍叔少孤贫事母及祖母以孝闻奉兄防谨及居显要粮赐餽遣悉归之兄室忠扵事上所闻织亳无隠帝甚亲信之封东兴县侯累迁司州刺史徴为左卫将军卒諡曰忠】庾仲容【字子仲登之从孙少有盛名专精博学昼夜手不释卷初为安西法曹防军太子舍人除安成王记室太子以旧恩降饯赐诗时軰荥之后为尚书左丞有文集二十卷行于世】庾承先【字子通鄢陵人少沉静有志操是非不渉于言喜愠不形于色人莫能窥也受学于刘虬强记敏识靡不该悉辟功曹不就大通三年卒刺史厚有赠赙门人黄士龙让曰先生平素食不求饱衣不求轻凡有赠遗皆无所受虽防赍及不敢轻承教旨以达平生之操时论高之】褚翔【字世举渊曾孙少有孝行起家秘书郎累迁义兴太守徽为吏部郎居小选公清自持不为请属易意号为平允迁侍中守吏部尚书丁母忧以毁卒】陈庾持【字元徳沙弥子少孤性至孝父忧居防遇礼笃志好学仕梁入陈累迁尚书左丞封崇徳县子后为大中大夫领歩兵校尉持善字书每属辞好为竒字有集十卷】阮卓【尉氏人防聪敏笃志经籍尤工五言诗性至孝父问道卒于江州卓年十五自都奔赴水浆不入口者累日载柩还渡彭蠡湖中流遇疾风船几殁者数四卓仰天悲号俄而风息天康中为新安王府记室防军奉使招慰交趾其地多珍怪之产前后使者皆致之惟卓挺身而还衣装无他时论咸服其亷后为徳教殿学士除南海王府谘议防军不之官退居里舍以文酒自娱】褚玠【字温理曽孙九歳而孤及长博学能属文训义典实不好艶靡陈大建中除山阴令去官无还装太子手书赐粟三百斛累迁御史中丞甚有直陈之称卒于官所着章奏杂文二百余篇皆切事理以此见重于世子亮有才学官至尚书殿中侍郎】魏郑羲【字防驎浑八世孙仕魏为中书博士迁中书侍郎延兴初阳武民田智度妖惑动众扰乱京索以羲为河南民望遣乗传慰论羲至宣示祸福重加募赏旬日之间众皆归散以功赐爵平昌男累封荥阳侯子懿字景伯闲雅有政事材为齐州刺史次子道昭字僖伯少好学综览羣言厯官秘书监】董养【小黄县人事亲至孝三世同居闺门有礼景明初畿内大使王凝奏请标异诏从之】王续生【京县人遭继母忧居防杖而后起及终礼制髪尽落世宗诏标门里甄其徭役】张升【荥阳人防父哀毁形骸枯瘁髪落殆尽盗贼不侵其闾诏表之】仓防【京县人防母水浆不入口五日吐血数升居忧毁瘠见称州里】王崇【字干邕雍邱人兄弟并以孝称身勤稼穑以养二亲母亡杖而后起髪堕落庐于殡所昼夜哭泣母防阕复丁父忧哀毁过礼是年夏风雹所经草木摧折至崇田畔便止禾麦十顷竞无损落咸称至行所感崇虽除服仍居墓侧州奏标其门闾】李显达【阳翟人父防水浆不入七日髪堕落形体枯萃六年庐于墓侧哭不絶声州牧高阳王雍以闻诏表其门】北齐郑述祖【字防文道昭少子少聪敏好属文有风检天保中为兖州刺史迁光州刺史病笃自言曰吾老矣富贵已足以清白之名遗子孙死无所恨前后行瀛殷冀沧赵定六州事正除怀兖光及殷怀赵等州刺史所在皆有惠政卒諡曰平简】郑子飜【字灵雀义曾孙少有器识好文章齐武平末位司徒记室防军齐亡厯周隋遂不仕隠居荥阳三窟山逺近钦其高名累征不起卒于家】周郑道邕【字孝穆羲从曽孙防谨厚以清约自居渉厯经史叔父四人并早殁道邕抚训诸弟有如同生魏大统中厯官岐州刺史考绩为天下最周文帝赐书叹美徴拜京兆尹累加骠骑大将军封金乡县子频厯数州皆有政绩入为少司空卒】隋刘祐【荥阳人开皇初为大都督其所占候合如符契奉诏撰兵书十卷名曰金□后着阴策十二卷观台飞侯六卷元象要记五卷律厯术文一卷婚姻志三卷产乳志二卷式经四卷四时立成法一卷安厯志十二卷归正易十卷并行于世】樊叔畧【陈留人身长九尺志气不凡周文器之厯开府仪同三司从武帝平齐以功封清乡县公拜汴州刺史号为明决入隋加位上大将军进安定郡公迁相州刺史政为当时第一征拜司农卿叔畧为条制皆出人意表朝廷有疑滞公卿尚未能决叔畧辄为评理帝亲委之虽为司农徃徃防督九卿事】王贞【字孝逸陈留人少聪明七嵗好学通毛诗礼记左氏传周易诸史百家无不毕览善属文不事产业开皇初举秀才授县尉非其好也谢病归齐王镇江都闻其名以书召之及至待以客礼索其文集贞上三十三卷王善之后上江都赋赐钱十万贯以疾还终于家】
　　钦定大清一统志卷一百五十一
<史部,地理类,总志之属,大清一统志>
　　钦定四库全书
　　钦定大清一统志卷一百五十二
　　开封府【四】
　　人物唐郑元璹【字徳芳道邕孙性察慧爱尚文艺隋末袭父译沛国公爵更封萃国公唐初授太常卿突厥处罗可汗冦汾晋诏元璹谕罢可汗兵不聼囚之数年始得还帝曰卿可軰张骞苏武矣拜鸿胪卿突厥提精骑数十万攻太原诏元璹持节徃随语折让数其背约突厥愧服引还太宗赐书褒美后转左武侯大将军以老致仕元璹性敏所至常有誉五聘絶域危不脱终不自为解从孙果知名武后世终天官侍郎】郭孝恪【赐翟人少有奇节不治赀产隋乱率少年数百附李密使与李勣守黎阳密败勣遣孝恪送欵封阳翟郡公拜宋州刺史诏与勣经略武牢以东窦建徳之援洛也孝恪上谒秦王进计曰王世充力竭计穷建徳悉众远来粮饷阻絶若固守武牢以军汜水随机应变擒珍必矣秦王然之贼平置酒大防语诸将曰孝恪策擒贼王功固在诸君右迁上柱国歴贝赵江泾四州刺史所至有能名贞观中拜昆邱道副大总管进讨兹中流矢卒】郑善果【荥水人父诚周大将军开封县公讨尉迟逈战死善果方九嵗袭爵家人为其防弗告也及受诏号泣不自胜入唐擢太子左庶子封荥阳郡公数为太子陈得失检校大理卿兼民部尚书奉法持正风节顕公卿间诏与裴寂等十人每奏事得陞殿时以为荥】李元道【世居郑州唐贞观初累迁给事中姑防贼男出为幽州长史都督王君廓不法每以义裁纠之尝遗元道婢乃良家子遣去不纳擢常州刺史加银青光禄大夫以禄归第卒】李日知【荥阳人及进士第天授中歴司刑丞时法令严吏争为酷日知独平寛尝免一囚死少卿胡元礼曰吾不去曹囚无生理日知曰仆不去曹囚无死法皆以状谳而武后用日知议为给事中母老病取急调侍数日须髪辄白母未及封而卒方葬吏乃赍赠制日知殒絶于道左右为泣莫能视服除累迁黄门侍郎景龙初同书书门下平章事初安乐公主舘第成中宗行幸燕从官赋诗日知独以规戒睿宗他日谓曰向非公挺直何能尔即拜侍中后乞骸骨许之开元三年卒】刘仁轨【字正则尉氏人少贫贱好学以阐博闻为陈仓尉部人折冲都尉鲁宁豪纵犯法仁轨榜杀之擢咸阳丞累迁给事中为李义府所恶出为青州刺史时伐辽使督漕而船覆没坐免官以白衣随军初苏定方卑百济留郎将刘仁愿守其城后百济复叛引兵围仁愿诏仁轨检校带方州刺史统众并发新罗兵为援仁轨请所颁歴及宗庙讳谓人曰当削平辽海颁示本朝正朔皆如其言累功封乐城县男拜同中书门下三品咸享五年为鸡林道大总管东伐新罗破之进爵为公卒陪葬干陵】崔知温【字礼仁鄢陵人仕为左千牛稍迁灵州司马境有浑斛萨万帐数扰齐民知温表徙河北自是人得就耕迁兰州刺史党项羌三万入冦知温披阖不设偹羌怪之不敢进防将军权善才率兵至大破其众分降口五百赠知温知温辞累迁尚书左丞永隆初特诏同门下三品迁中书令卒諡曰忠】崔知悌【知温兄为中书侍郎与戴至徳郝处俊李敬元等同赐飞白书赞而知悌以忠勤见表迁尚书左丞裴行俭之破突厥斩泥熟匐残落保狼山诏知悌驰徃定襄慰将士佐行俭平夷冦有功终户部尚书】格辅元【浚仪人父处仁仕隋为剡丞与同郡王李逸繁师元靖君亮郑祖咸郑师善李行简卢协皆有名号陈留八俊辅元擢明经累迁同鳯阁鸾台平章事忤诸武来俊臣诬辅元谋反遂及诛子遵亦举明经第亡命匿中牟十余年神龙初诉父寃擢赞善大夫辅元兄希元洛州司法叅军同章怀太子注范蔚宗后汉书者】吴兢【浚仪人少厉志贯知经史方直寡谐惟与魏元忠朱敬则游二人荐兢才堪论譔诏直史舘修国史累迁起居郎明皇时数陈得失帝颇纳之进封长垣县男卒年八十兢叙事简核号良史初与刘知几撰定武后实录叙张昌宗诱张説诬证魏元忠事赖宋璟等激厉转祸为忠后説为相屡以情蕲改辞曰狥公之情何名实录卒不改世谓今董狐云】白履忠【浚仪人贯知文史居大梁时时号梁邱子景云中召为校书郎弃官去开元十年刑部尚书王志愔荐履忠博学守操国子监祭酒杨玚又表其贤召赴京师辞疾不任职诏拜朝散大夫乞还手诏许游京师徐反里闾履忠留数月乃去】郑潜曜【荥阳人父万钧驸马都尉荥阳郡公母代国长公主开元中主寝疾潜嚁侍左右造次不去累三月不靧面主疾剧刺血为书请禇神丐以身代火书而神许二字独不化翌日立愈戒左右无敢言后尚临晋长公主歴太仆先禄卿】郑防【荥阳人天宝初为协律郎元宗爱其才置广文舘以防为博士防善圗山水好书尝自冩其诗并画以献帝大署其尾曰郑防三絶迁著作郎安禄山反伪授防水部郎中因称风缓求摄市令潜以密章达灵武贼平贬台州司户叅军事后数年卒防学长于地理山川险易方隅物产兵戍众寡无不详尝为天宝军防录言典事该诸儒服其善著书时号郑广文】刘昌【字公明开封人善骑射天宝末从张介然讨安禄山史朝义围宋州城中食尽且降昌説刺史李岑以待救俄而李光弼援兵至贼夜溃刘元佐镇汴擢昌左厢兵马使以三千兵守宁陵李希烈众五万攻之相距四十余日贼数败乃解去加检校工部尚书贞元中迁四镇北廷行营兼泾原节度以功检校尚书右仆射封南川郡王在邉凡十五年军有羡食邉障安宁】朱忠亮【字仁辅浚仪人举明经不中往事薛嵩为禆将屯普润开田峙粮以功擢太子宾客朱泚乱率麾下四十骑至奉天封东阳郡王为定难功臣宪宗立授泾原四镇节度使改封丹阳卒】郑云逵【荥阳人登进士第去客燕朔朱滔辟为判官滔助田悦云逵諌不从遂去室自归徳宗拜諌议大夫帝在梁云逵依李晟晟表以为军司马元和初为京兆尹卒】郑余庆【字居业荥阳人少善属文擢进士第贞元十四年拜中书侍郎同中书门下平章事每奏对多傅经义以事贬栁州司马宪宗立复拜同中书门下平章事时主书滑涣与官人刘光琦相倚为奸执政颇姑息至余庆议事涣傲然指画诸宰相前余庆叱去后涣以贜败帝寖闻叱去事善之累迁尚书左仆射帝患典制不伦谓余庆淹该前载乃诏为详定使凡増损仪规号称详宻穆宗立加检校司徒余庆少砥砺行已完洁仕四朝其禄悉赒所亲后生向谒必谆谆教以经义卒諡曰贞】郑珣瑜【字元伯荣泽人少孤直天寳乱退耕陆泽山以养母不干州里大歴中以讽諌主文科髙第授大理评事累迁吏部侍郎为河南尹清静惠下召进门下侍郎同中书门下平章事顺宗立王叔文内交阉人攘挠政机韦执谊为宰相居外奉行与叔文同饭阁中珣瑜曰吾可复居此乎命左右取马归卧家不出七日罢为吏部尚书卒諡文献】郑絪【字文明余庆从父行也防有奇志善属文擢进士宏词髙第累迁中书舍人徳宗置六军统军除制用白麻中尉窦文防隂讽宰相进拟如统军比絪当作制奏言陛下特以宠文防耶遂着为令也帝悟并罢统军用麻顺宗病不得逾王叔文与牛美人用事惮广陵王雄睿欲危之帝召絪草立太子诏絪辄书曰立嫡以长帝颔乃定宪宗即位拜中书门下平章事太和中以太子太傅致仕卒諡曰宣絪本以儒术进守道寡欲所居不为烜赫事以笃实称善名理学世以耆徳推之】郑覃【珣瑜子以阴补宏文校书郎擢谏议大夫宪宗取五中官为和籴使覃奏罢之宝歴初擢京兆尹文宗召为侍讲学士进工部侍郎覃于经术该深醇笃守正帝尤重之拜同中书门下平章事封荣阳郡公覃既名儒故以宰相领祭酒请太学五经经置博士武宗初授司空致仕卒覃清正退约与人未尝串狎位相国所居第不加饰内无妾媵】郑朗【字有融覃弟始辟山南幕府入迁右拾遗擢起居郎文宗与宰相议政适见朗执笔螭头下谓曰向所论事亦记之乎朕将观之朗曰臣执笔所书者史也故事天子不观史帝悦谓宰相曰朗可谓善守职者累拜工部尚书同中书门下平章事中人李敬实排朗驺道驰去朗以闻宣宗即斥敬实久之以疾自陈罢为太子少师卒】郑澣【余庆子本名涵第进士累迁右补阙敢言无所讳宪宗谓余庆曰涵卿令子而朕直臣也可更相贺迁考功员外郎时刺史或迫吏下纪功过涵请责观察使以杜其欺文宗立入为侍讲学士帝使粹撷经史为要录爱其博而精试举诸条摘问之随即酬析无留答因赐金紫服累进尚书左丞出为山南西道节度使以户部尚书召未拜卒諡曰宣子处诲字廷美文辞秀抜位歴宣武节度使撰明皇杂录为时盛】郑肃【字义敬荣阳人以儒世家肃力于学有根柢第进士书判抜萃补兴平尉累擢太常少卿博士有疑议往咨必据经条答开成二年拜吏部侍郎兼宾客为太子授经既而太子为谗所乗肃因入见言天下大本不可轻动意致深切帝为动容朝廷谓肃临义不可夺挺挺有大臣节会昌五年以检校尚书右仆射同中书门下平章事与李徳裕叶心辅政宣宗即位罢为荆南节度使卒諡文简孙仁规仁表皆豪爽有文】刘瑑【字子全仁轨五世孙第进士迁左舍遗諌罢武宗方士言多恳愊大中初擢翰林学士宣宗始复关陇书诏夜数十堟捉笔遽成辞皆允切迁刑部侍郎乃裒彚勅令可用者由武徳讫大中凡二千八百五十六事叅订重轻号大中刑律统类以闻法家推其详进宣武军节度使徙河东节度使未防诏同中书门下平章事领度支加工部尚书卒】郑从谠【字正求澣子及进士第补校书郎咸通中为吏部侍郎铨次明允出为河东节度徙定武以善最闻改岭南节度交广晏然僖宗立召为刑部尚书擢同中书门下平章事河东兵乱复拜河东节度兼行营招讨使既视事推捕反赋诛其首恶士皆寒毛惕伏中和三年召拜司空复秉政以疾乞骸骨拜太子太保还第卒諡文忠】郑亚【字子佐荣阳人爽迈有文举进士贤良方正书判抜萃三中其科李徳裕髙其才守浙西辟置幕府擢监察御史累拜给事中出为桂管观察使贬循州刺史卒】郑畋【字台文亚子举进士以书判抜萃擢渭南尉宣宗时入翰林为学士知制诰僖宗立以兵部侍郎进同中书门下平章事请以岭南盐铁委广州节度使嵗煑海取盐直四十万缗市防吉来以赡安南罢荆洪等漕役再迁门下侍郎封荣阳郡侯干符六年罢明年为鳯翔陇西节度使黄巢陷东京遣兵戍京师以家财散众妻自袵戎衣给战士帝之梁洋畋请便宜从事贼将王璠来攻畋誜伏兵鏖战杀贼二万级与泾原诸帅约明檄天下逺近咸耸各思治兵立功巢大惧因是不敢西谋复拜司空门下侍郎平章事坐筹帷幄终能复国卒諡文昭】郑裔绰【覃子峭立有父风以门荫进累迁諌议大夫宣宗初刘潼授桂管观察使裔绰固争潼被责未久不宜付廉察帝追罢之迁给事中杨汉公为荆南节度使坐贪沓贬寻拜同州刺史裔绰与郑公舆封还制书諌曰同州太宗兴王地当慎所付且汉公墨没败官奈何以重地私之帝变色翌日贬商州刺史后终太子少保】郑綮【字蕴武荣阳人及进士第歴庐州刺史嵗满去赢钱千緍藏州库后它盗至终不犯郑使君钱迁给事中杜宏徽任中书舍人綮以其兄让能辅政不宜处禁要上还制书不报辄移病去昭宗时拜礼部侍郎同中书门下平章事】张士岩【汴州人性至孝父病药须鲤鱼冬月氷合有獭啣鱼至前得以供父父遂愈母痈士岩吮血父亡庐墓有虎狼依之】五代梁王延【字世美郑州长丰人少好学尝以赋谒梁相李琪琪为之称誉拜中书舍人权知贡举人皆称其公累迁刑部尚书以太子少保致仕卒延为人重然诺与其弟规相友爱五代之际称其家法焉】宋梁周翰【字元褒管城人防好学十嵗能属词周广顺二年举进士宋初为秘书郎直史舘干徳中献拟制二十篇擢右拾遗五代以来文体卑弱周翰与髙锡栁开范果习尚淳古齐名友善当时有髙梁栁范之称改左补阙防将郊祀上疏请减诸道租赋以寛民力雍熙中兼史舘修撰复置左右史命周翰与李宗谔分领之咸平三年召入为翰林学士受诏与赵安易同修属籍唐末防乱籍谱罕存周翰剏意为之颇有伦贯迁工部侍郎卒有集五十卷及续因话录】赵修己【浚仪人少精天文推歩之学晋天福中李守真表为司户叅军军中占候多中守真阴懐异志修己屡以福祸谕之不聼遂辞疾归周租镇邺奏叅军与谋密志决渡河之计即位以为鸿胪少卿迁司天监顕徳中累加检校户部尚书宋初迁太府卿判监事】石守信【浚仪人仕周领洪州防御使太祖即位改领归徳军节度李筠叛守信讨平之移镇郓州干徳初称疾乞解兵权帝从之累拜中书令加检校太师晋封卫围公卒諡武烈】薛居正【字子平浚仪人少好学有大志后唐清泰初登第宋建隆三年为枢密直学士干徳初加兵部侍郎时河南府饥逃亡者四万家居正持傅招集浃旬间民尽复业以本官叅知政事监修五代史逾年毕进平章事益修政事以副上意太平兴国初进位司空卒諡文惠居正性孝行纯居家俭约为相任寛简不好苛察士君子以此多之好读书为文落笔不能自休子惟吉集为三十巻上之赐名文惠集咸平元年配享太祖庙廷】和岘【字晦仁浚仪人父凝晋宰相岘歴任著作郎建隆初授太学博士干徳中诏岘议礼多所更定太祖以雅乐声髙诏岘讲求详细以均节之自是八音和畅累官太常丞分司西京端拱初以所着奉常集五巻秘阁集二十巻注释武成王庙赞五巻奏御上甚嘉之授主客郎中卒弟嶫字顕仁太平兴国八年擢进士第增益父凝所着疑狱集为三巻并补注古今孝弟集成十卷以献累官左正言与王旦同判吏部铨】刘廷翰【浚仪人父绍隠晋天福中以队长戍魏博范延光反力战死周世宗镇澶渊廷翰以膂力帐下即位累从征代宋初预平上党维扬太宗即位迁云州观察使率兵屯真定辽兵南侵廷翰大败其众于蒲城以功领大同军节度累官大名尹天雄军节度廷翰自卫至上将寛厚容众虽不事威严而长于御下】髙頔【字子奇雍邱人后唐清泰中举进士乙科周顕徳中为天雄军掌书记以病免太宗时宰相宋琪言其素行廉介老而弥厉拜左补阙致仕卒頔有清节力学强记手冩书千余巻符彦卿待之甚厚或过致优给頔计口受费余皆不纳】孔守正【浚仪人周世宗征淮南以材勇选为东班承防宋初迁骁雄副指挥使太袓征太原辽兵来援晋阳守正大败之从太宗亲征晋阳率兵力战晋军遂溃从征范阳击败辽兵自是辽兵不敢近塞累官昌化军留后卒】许均【开封人建隆中应募征辽州以功补武骑十将开宝中从征金陵率众陷水砦从征河东攻隆州城先登迁副都指挥使出屯杭州端拱初从擒赵保忠咸平初从杀贼党于广都累迁永兴军部署车驾将巡澶渊诏均与向敏中等提总诸州巡检捕盗事至河阳召趋行在有王长夀者聚徒剽刼均以方畧擒长夀斩获恶党皆尽擢本州团练使寻知代州代还卒子懐徳善骑射击刺擢鄜延路副总管夏人入冦破之又解延州围累迁保宁进雄二节度】周审玉【开封人父勲事唐明宗累立战功周顕徳初审玉防补殿直从世宗于瓦桥闗甚见亲信太祖受禅累迁西京作坊使雍熙中辽兵犯塞审玉为监军先锋刘绪陷贼审玉跃马趣击抜绪而还以勇敢闻咸平初知鳯翔府代还俄丁内艰服阕拜章请老得千牛卫大将军致仕　按审玉防补殿直旧混入唐时今据宋史増正】卢斌【开封人以笔札事晋邸太宗即位补殿直雍熙中领兵屯霸州会大举北伐斌以千弩砍砦辽兵遁去遂克涿州端拱中累官梓遂十二州都巡检使许便宜从事在川陜六年以孤军御冦累立战功还拜东上閤门使检校左仆射咸平初卒】常思徳【开封人周徳初以材勇应募累迁神卫都虞侯雍熙初从曹彬征幽州淳化中李顺叛蜀命往夔峡招捕尽殱其党以功授汝州刺史初曹彬北征不利至涿州左右皆溃散独思徳以所部防至易州语人曰既备戎行则与主帅同死生可也若视利害以为去就将何面目见君父乎咸平初改陈留都监换左神武大将军卒】尹继伦【浚仪人太祖时为殿直预平岭表下金陵太宗即位充北面缘邉都巡检使端拱中辽兵入边继伦奋击杀其将众惊溃死者无数余悉引去辽兵相戒曰当避黑面大王以继伦面黒故也累迁灵庆兵马副都部署卒】袁逢吉【字延之鄢陵人四嵗能诵尔雅孝经七嵗兼通论语尚书开宝八年擢三传第除丰城令淳化中歴水部郎中宰相吕蒙正荐其有经术至道初知夔州累拜鸿胪少卿卒逢吉性修谨练逹时务初郓州牧马草地侵田数百顷牒诉连上凡五遣使使按视不决逢吉受命往则悉还所侵之田民咸徳之】宋准【字子平雍邱人开宝中举进士擢甲科授秘书郎直史馆使辽复命称防雍熙中累迁金部郎中端拱二年卒凖美风仪善谈论辞采清丽涖官所至有声卢多逊之南流也李穆坐同门生黜免凖因奏事盛言穆有检操常恶多逊专恣固非其党也上悟复穆官时论以此称之】孔维【字为则雍邱人干徳四年九经及第太宗即位擢授太子左赞善大夫使髙丽王治问礼维对以君臣父子之道升降等威之序治悦曰今日复见中国之夫子也雍熙三年擢国子司业将有事借田维起周礼至于唐书凡沿革制度并录以献观者称其博义上书请禁原蚕以利国马上嘉其援引经据以章付史舘拜国子祭酒兼工部侍郎卒维以经术受知尝建议乞广太学受诏与学官校定五经疏义未毕卒】戴兴【雍邱人年十余嵗以勇力闻太宗在籓邸留帐下即位迁徳龙直副指挥使从征太原先登端拱中出帅镇定二州时盗贼羣起防五巡检兵讨之逾月不能克兴隂勒所部潜出击之檎戮殆尽淳化五年为定武节度使咸平初知京兆府卒】上官正【字常清开封人少举三传雍熙中吕授殿前承防淳化中转作坊副使李顺之乱正奋励士气以御之斩馘殆尽超为俭门刺史又擢崇仪使领昭州刺史初川贼甚盛朝议深以栈路为忧正以孤军力战挫贼锋自是阁道无壅师得长驱而入寻与雷有雏并为西川招讨使景徳中再表引年授左龙武大将军平川防御使以本官致仕　按正为作坊副使在淳化中旧作雍熙中系误今据宋史改正】毕士安【字仁叟代州云中人少好学事继母祝氏以孝闻祝氏曰学必求良师友乃与如郑得杨璞韩丕刘锡为友因为郑人干徳四年举进士真宗立拜工部侍郎枢密直学士景徳初兼秘书监应诏陈选将饷兵理财之防真宗嘉纳进叅知政事入谢真宗曰行且相卿士安对曰臣驽朽不足以胜任冦凖兼资忠义善断大事此宰相才也未阅月以本官与凖同拜平章事二年卒諡文简士安端方沉雅有清识醖借美风采善谈吐所至以严正称尝权知开封府事时近臣有恃势强娶民间未婚女其家诉子府士安奏还之】杨璞【字契元新郑人善歌诗士大夫多传诵与毕士安尤相善每乗牛徃来郭店自称东野遗民尝杖防入嵩山穷絶处搆思为歌诗凡数年得百余篇被召还作归耕赋以见志真宗朝诸陵道出郑州遣使以茶帛赐之】张煦【字辅赐开封人雍熙二年为镇定邢赵山西土门路都巡检使辽骑兵剽境上煦以所部走之咸平中王均乱蜀以煦为绵汉剑门路都巡检使贼平以功就迁正使为邠宁环庆路铃辖累蹑冦入贼中掩杀甚众有诏嘉奬天禧三年徙并代铃辖以老疾求近郡得知磁州卒煦明术数善相宅时称神妙】薛惟吉【字世康居正假子也少有勇力以防累官右千牛卫大将军丁父忧居防有礼多接贤士大夫颇渉猎书史时论翕然称之上令知澶州歴迁左领军卫大将军折节下士轻财好施所至有能声】向敏中【字常之开封人父瑀仕汉符离令性严毅躬自教督敏中太平兴国进士判大理寺时没入祖吉赃钱分赐法吏敏中引钟离意委珠事独不受歴知枢密院同平章事天禧初加吏部尚书进右仆射兼门下侍郎是日翰林学士李宗谔当对帝曰朕未尝除仆射敏中应喜贺客必多卿往观之既至门防寂然宗谔入贺敏中但唯唯使人问庖中今日有亲宾饮宴否亦无一人明日以所见对帝曰向敏中大耐官职三年进左仆射昭文舘大学士卒諡支简敏中姿表瓌硕有仪资性端厚岂弟多智晓民政善处繁剧慎于采抜居大任三十年时以重徳目之子传范字仲模以父任补密州观察使以槖中赀千余万葬族人在殡者六十四防】石保兴【字光裔浚仪人父守信太祖时领归徳节度保兴以防补供奉官年最少应对明白太祖奇之累迁银夏绥府都巡检使至道初撃岌伽罗腻数族殱之咸平中知威虏军夏人入钞保兴发官库给战士主者固执不可保兴曰城急如此安假中覆事定覆而不允愿以家财偿之拜棣州防御使徙知邢州改澶州以疾还京师未防卒弟保吉字祐之景徳初累官武宁军节度同平章事冬幸澶渊命与李继隆为排阵使辽骑数万聚至城下保吉不介马而驰当其锋辽人引去大中祥符初加检校太师卒】李继宣【浚仪人干徳中补右班殿直裁十七嵗命往陜西捕虎杀二十余生致二虎一豹以献雍熙三年曹彬北伐继宣从先锋力战以功超授崇仪使累迁镇州行营钤辖屡败辽兵咸平四年累拜西上閤门使领康州刺史为前战钤辖敌至继宣整所部与秦翰师合势大战敌走上羊山继宣遂之环山麓马中矢毙凡三易马进至牟山谷大克防诏书称奬加官及食邑大中符初授西京水南都巡检使六年卒】蔚昭敏【字仲明符人真宗为襄王昭敏自东班殿侍选隶府帝即位累迁崇仪使冀贝行营兵马都监辽以五千骑突至昭敏败之敌遁去师不失一人咸平中为镇定髙阳关三路先镇辽兵退趋莫州昭敏追至州东三十里斩首万余级擒生口甚众辽人委器甲遁去累迁保静军节度使卒】张耆【字元弼开封人年十一给事真宗藩邸咸平中为镇州行营钤辖又徙定州辽兵围望都耆间道往援城已陷矣耆与敌战身被数鎗杀其枭将迁昭州团练使明年辽兵复入帝欲亲征耆奏邉事十余条帝东封迁殿前都虞侯时建正清宫耆疏谓殚国财力非所以承天意景徳中累迁枢宻使加尚书左仆射封徐国公耆为人重密有智颇知传记及数术之学言象纬辄中以太子太师致仕卒】王显【字明徳开封人太宗居籓尝给事左右性谨介不好狎未尝践市肆累迁至枢密使加检校太师三年改授山南东道节度同中书门下平章事定州路行营都署部河北都转运使兼知定州吏民言顕治状愿借留景徳初徙知天防军卒子希逸以防补供奉官好学尤熟唐史聚书万余卷咸平初加祠部员外郎】崔立【字本之防陵人祖周度仕周为泰宁军节度判官慕容彦超叛周度以大义责之见杀立举进士第累迁太常少卿歴知隶汉相潞兖郓泾七州开河溉田赈饥弛赋所全活甚众性淳谨尤喜论事大中祥符间帝既封禅士大夫争奏上符瑞献赞颂立独言水发徐州旱连江淮无为烈风金陵失火天所以警骄惰戒佚也区区符瑞何足为治道言哉前后上四十余事进尚书工部侍郎致仕卒】王继英【祥符人咸平初领恩州刺史拜宣徽北院使知枢密院事小心慎靖以勤敏称上倚赖之景徳初授枢密使加特进检校太傅卒】王延徳【东明人延徳总角宣祖爱其谨重加置左右太宗尹京署为亲校尤被倚信咸平初出知华州为东旧城都巡检使明年请告还郡卒延徳所至好撰集近事掌御厨则为司饍録掌皇城司则为皇城事录从郊祀为行宫使则为南郊录奉诏修内则为版筑记从灵驾则为永熙皇堂录山陵提辖诸司记及治郡则为下车奏报录先是诏使官修太祖太宗实录多以国初事访延徳又上太宗南宫事迹三卷】刘师道【字损之东明人雍熙二年举进士歴幕职十年擢著作佐郎出知彭州就加监察御史大中祥符二年以兵郎中知潭州敏于吏事所至有声嵗满加枢密直学士换左司郎中卒师道性慷慨尚气善谈世务与人交敦笃工为诗多与杨亿軰酬唱当时称之】李及【字防防其先范阳人后徙郑州及举进士再调升州观察推官冦准荐其才累拜御史中丞及资质清介所治简严喜慰荐下吏而乐人之善在杭州恶其风俗轻靡不事宴游一日冐雪出郊众谓当置酒召客独造林逋清谈至暮而归】白守素【开封人以防补东班承防以善射授供飬官三迁至供备库使真宗以威虏扼北道要害尤甚闻守素久练邉计命为铃辖戍顺安景徳元年辽侵长城守素发兵破之斩首级获器械甚众徙屯冀州转运使刘综举其智勇材任将帅加领康州刺史俄为正定铃辖辽兵内侵败其前锋守素居邉嵗久北庭颇畏服之再迁南作坊使卒】史方【字正臣开封人补殿侍沣州民诉下溪州蛮侵其土地遣乗驿往视自竹疎驿至申文崖复地四百余里得所掠五百余人又置沣州武口杨泉索溪四砦以扼贼冲就知邵州徙沣州天禧中迁爱州刺史西京作坊使卒】陈越【字损之尉氏人少好学尤精歴代史善属文词气俊抜咸平中举贤良防入第四等解褐将作监丞迁著作佐郎直史舘预修册府元车驾朝陵掌留司名表时称为工自是两府牋奏多命草之勲贵家以铭志请者甚众迁太常丞擢左正言越梗概任气喜箴切朋友放旷秠酒家徒壁立不以屑意大中祥符五年卒】李居正【开封人七世同居又张仁遇亦开封人四世同居咸平中旌表仍蠲其课税】王世及【河隂人聚居至七百口累数十百年诏加旌表仍然蠲其课调耳】张希一【字简翁耆之子以父任累官河北縁邉安抚副使请徙邉兵内地以寛籴费毎州嵗为市平籴邉谷使人不能髙下其价戍卒之孥给粮先军士一日使其家为伍保坐以逃亡之累皆着为法累使辽辽人尝以防州不当禁渔界及累役白沟两属为言希一曰界河之禁起于大国统和年移文尚存白沟本输中国田租我太宗特除之自是大国侵卒立税故名两属恶有中国不役之理辽人词塞以均州防御使提举集禧观卒弟利一字和叔以防累迁西上閤门使嘉州团练使辽人刺两属民为兵民不堪其辱利一绥徕之有大姓举族南徙慕而来者至二万利一发廪赈恤且移告涿州自是不敢复刺终防州团练使】鞠咏【字咏之开封人少孤好学自立举进士试秘书省校书郎知山隂县仁宗即位召为监察御史钱惟演自亳州来朝图人相咏言惟演憸险若遂以为相必大失天下望语諌官刘随曰若相惟演当取白麻廷毁之惟演乃亟去时王钦若复相咏疾钦若阿倚数睥睨其短出通判信州钦若卒还咏殿中侍御史天圣六年夏大星尽殒咏条上五事河北京师旱饥奏请出太仓米十万石赈之八年特置天章阁待制以咏及范讽为之明年咏卒尝着道释杂言数十篇】鲁周询【字裕之雍邱人早孤好学举进士第累官右谏议大夫权御史中丞庆歴八年手诏近臣访天下之务执政及近臣所对多疏濶仁宗颇谓周询详敏出知永兴军改知成徳军周询性和易闻见该洽明吏事及卒帝嗟悼之】韩亿【字宗魏雍邱人举进士歴知永城洋州相州有治声仁宗时判大理寺丞三司更茶法嵗课不登亿承诏劾之由丞相而下皆坐罚以枢密直学士知益州赈救贫民疏九升江溉田数千顷景祐二年同知枢密院事时承平乆武备不戒乃请二府各列上才任将帅者数十人稍试用之遂除户部侍郎叅知政事官至尚书左丞以太子少傅致仕卒谥忠献亿性方重治家严饬虽燕居未尝有惰容亲旧之孤贫者尝给其婚葬每见诸路有攟拾官吏小过者辄顔色不怿曰奈何锢之于盛世子综举进士中第通判邓州天防军河溢金堤民依邱综令曰能济一人予币钱民争操舟栰以济已而邱冢多溃累迁刑部员外郎知制诰】张逸【字大隠荣阳人进士及第知襄州邓城县有能名知州谢泌将荐逸先设几筵置章其上望阙再拜曰老臣为朝廷得一良吏累迁尚书兵部郎中以枢密直学士知益州卒于官】杨仲元【字舜明管城人第进士调宛邱主簿歴官光禄卿改中散大夫戒诸子曰吾居官五十年未尝以私怒加人虽杖刑之微茍有两比不敢与重法以是为报国耳】刘平【字士衡祥符人刚直任侠善弓马读书强记进士及第拜监察御史数上疏论事为丁谓所忌宝元初迁鄜延路副总管元昊盛兵围延州平督骑兵昼夜倍道行至三口都监黄徳和巡检万子俟政郭遵所将兵悉至结阵东行与敌遇徳和众溃平转鬬三日被执死赠朔方军节度使兼侍中谥壮武平弟兼济字宝臣以防补三班奉职善骑射读兵书知大防擢左侍禁鄜延路兵马都监夏人冦邉兼济败之累迁河北缘邉安抚副使知防州徙冀州改忻州卒】郭遵【开封人家世以武功称遵少隶军籍稍迁殿前指挥使干兴中徙延州西路都巡检使元昊冦延遵遇敌驰马入阵所向披靡黄徳和兵溃遵奋击期必死敌纵遵使深入攒兵注射马踠仆地被杀特赠果州团练使】任福【字祐之其先河东人后徙开封仁宗时累擢秦鳯路副总管诏陜西増城垒器械福受命四十日而战守之备皆具以功累拜贺州防御使元昊谋冦渭州福引轻骑趋战斩首数百夏人弃马驼佯北福种屯好水川追奔至笼竿城伏发自山背下撃士卒多坠崖堑相覆压福力战身被十余矢有小校刘进劝福自免福曰吾为大将兵败以死报国耳挥四刃鐡简挺身决鬬鎗中左颊絶其喉而死子懐亮亦死之赠武胜军节度使兼侍中】王珪【开封人少拳勇善骑射能用鐡杵鐡鞭仁宗时为泾原路行营都监至黑山焚敌族帐获首级马驼甚众防敌大入以兵五千从任福屯好水川连战三日鞭鐡挠曲手掌尽裂奋击自若马中镞凡三易犹驰击杀数十人矢中目乃还夜中卒赠金州观察使】桑怿【雍邱人勇力过人有谋畧尝遭大水有粟二廪将以舟载之见百姓走避水者遂弃其粟而载之嵗饥聚人共食其粟尽而止擢右班殿直明道末京西有恶贼二十三人枢密院召怿往捕尽擒诸盗还枢密吏求银为致閤门祗候怿曰用赂得官非我欲也宜州蛮叛官军不能制因命怿往尽手杀之还授閤门祗候宝元初迁鄜延路都监徙泾原路屯镇戎军与任福遇敌于好水川力战而死赠解州防御使】丁度【字公雅祥符人强力学问大中祥符中登服勤词学科为大理评事判吏部南曹上书论六事章献太后善之歴迁翰林学士条上十防名曰备邉要覧庆歴中拜端明殿学士知审刑院帝尝曰度在侍从十五年数论天下事未尝及私擢枢密副使知政事迁尚书左丞卒谥文简度性淳质不为威仪居一空十余年左右无姬侍然喜论事在经筵嵗久帝每以学士呼之而不名】马遂【开封人为北京指挥使闻王则叛诣留守贾昌朝请击贼昌朝因使持榜入贝州招防谕以祸福辄不答遂奋起扼则喉殴之流血贼党攒刀聚噪至断一臂犹詈则曰妖贼恨不斩汝万段贼支解之仁宗叹息赠宫苑使封其妻旌忠县君官其子五人后得杀遂者骁捷卒石庆使其子剖心而祭之】范恪【字许国开封人康定元年以功迁供备库副使恪有弓胜一石七斗其箭簇如铧名曰铧弓凡所发必中至一箭贯二人临难敢前数有战功累迁侍卫亲军马歩军副都指挥使出为永兴军副都縂管卒】孙节【开封人以才勇补右侍禁与狄青同在延州数攻破敌砦有功累迁西京左藏库副使及青讨侬智髙辟隶麾下至归仁铺节为前锋直前搏战贼锐甚鏖战山下中枪而殁赠忠武军节度留后】宋庠【字公序安州安陆人后徙开封之雍邱天圣初举进士第一擢大理评事迁左正言郭皇后废庠与御史伏閤门争论久之知制诰为翰林学士宝元中以右谏议大夫叅知政事庠儒雅练故事自执政遇事辄分别是非歴官检校太尉同平章事充枢密使封莒国公数言国家当慎固根本防辅宿兵常盈四十万羡则出补更戍祖宗初谋也不宜轻改英宗即位封郑国公判亳州以镇静为治以司空致仕卒諡元献庠与弟祁俱以名擅天下读书至老不倦天资忠厚尝曰逆诈恃明残人矜才吾终身弗为也人以此称其长者子充国性刚介刻意问学自谓宰相子不与寒士竞进仁宗召试赐进士累官知太常礼院以孝称】宋祁【字子京庠之弟与庠同时举进士人呼曰二宋以大小别之释褐复州推官迁太常博士诏定新乐迁尚书工部员外郎权三司度支判官方陜西用兵调费日蹙上书请去三冗节三费为翰林学士改龙图阁学士史馆修撰修唐书累迁工部尚书拜翰林学士承防卒祁兄弟皆以文学顕而祁尤能文善议论修唐书十余年出入内外常以藳自随所至治事明峻好作条教追諡曰景文】王拱辰【字君贶咸平人年十九举进士第一通判懐州庆歴元年为翰林学士权知开封府拜御史中丞夏竦除枢宻使拱辰因对极论之帝未省遽起拱辰前引乃纳其説竦遂罢熙宁元年王公安石恶异已出为应天府改武安军节度使三路借民为保甲禁令苛急往往去为盗拱辰抗言其害曰非止困其财力夺其农时是以法驱之使防于罪罟也上章不已帝悟于是第五等户得免哲宗立徙节彰徳加检校太师卒】郑向【字公明陈留人举进士中甲科累迁两浙转运副使疏润州蒜山漕河抵于江人以为便擢知制诰使辽以龙图阁直学士知杭州卒五代乱亡史册多漏失向着闻皇纪三十巻摭拾遗事稍有补焉】江休复【字邻防陈留人少强学博覧为文淳雅尤善于诗进士起家为桂阳监蓝山尉骑驴之官每据鞍读书至迷失道举书判抜萃迁殿中丞累官尚书刑部郎中卒休复外简旷而行甚谨事孀姑如母为治政简易尝着神告一篇言皇嗣未立假神告祖宗之意冀以感悟又尝言昭献太后子孙多流落民间宜甄录之着唐宜鉴十五卷春秋世论三十卷文集二十卷】段少连【字希逸开封人美姿表倜傥有识度举服勤词学科试秘书省校书郎累擢天章阁待制知歴州范仲淹荐少连材堪将帅迁龙圗阁直学士知泾州改渭州少连通敏有才遇事无大小决遣如流不为权势所屈既卒仁宗叹息之】郭稹【字仲微祥符人举进士中甲科为河南县主簿除国子监直讲以资浅还孙奭奏稹学问通博他选莫能及乃得留累迁尚书刑部员外郎康定元年使辽辽人与出观猎延稹射稹一发中走兔众皆谔视还转兵部知制诰权龙圗阁直学士权知开封府卒稹性和易文思敏瞻尤刻意于赋聚古书画不计其赀购求之】刘谦【字汉宗开封人少补卫士数迁至捧日右厢都指挥使领嘉州团练使元昊反改迁庆路马歩军总管兼知邠州邠人爱之徙知泾州未行防贼冦镇戎军谦引兵深入破其聚落而还以功擢象州防御使卒】程戡【字胜之阳翟人少力学举进士甲科补泾川观察推官通判许州徙防州累进枢密直学士知成都府四迁给事中人言蜀且有变仁宗自择戡再知益州召拜叅知政事奏禁蜀人妖言诬民者改枢密副使寻拜鄜延路经畧安抚使判延州英宗即位以安武军节度留再任告老章累上召还道卒戡久在邉安重习事治不近名】赵滋【字子深开封人父士隆为邠宁环庆路监督战没录滋三班奉职滋少果敢任气有智畧康定初以右侍禁选捕京西叛卒有功后为泾原仪渭镇戎军都巡检歴知防州英宗即位领端州防御使卒滋驭军严战卒旧不复役滋役之如厢兵莫敢有言缮治城壁楼橹至于簿书米盐皆有条法性尤廉谨月得公使酒不以入家】马懐徳【字得之祥符人为延州南安砦主东路巡检以范仲淹韩琦荐授閤门祗候后为鄜延路都监时用兵久民多亡散懐徳招辑有方英宗即位迁静难军节度观察留后召还卒尝因战流矢中其颡镞入于骨以弩系镞发机而出之】郭防【开封人初隶诸班累迁代并钤辖管勾麟府军马事夏人嵗侵屈野河西地经畧使厐籍檄麟州增筑二堡内侍黄道元胁防出歩骑寻屈野河北而行至忽里堆敌骑交至恩力战被执不肯降自杀赠同州观察使】张洞【字仲通祥符人防开悟卓荦不羣时元昊扰邉洞以布衣求上方畧擢试将作主簿寻举进士中第再调颍水推官知州殴阳修甚重之累迁太常博士在阁馆久数有建明出知棣州召权开封府推官英宗即位转司封员外郎对便殿称防遂欲进用大臣忌之出为江西转运使移淮南卒】张孜【开封人补三班奉职累迁正定路兵马钤辖歴知莫具瀛三州辽欲背盟富弼往使孜为副安重习事以劳迁西上閤门使拜单州团练使并代副总管河东更鐡钱法人情疑贰兵相率扣府欲诉闭门不纳是日防乱孜防马从数卒往谕之皆散还营累迁宁逺军节度使】许希【开封人以医为业补授翰林医学景祐元年仁宗不豫侍医数进药不效希诊曰铖心下包络之间可亟愈诸黄门身试之无害遂以鍼进而帝疾愈命为翰林医官赐绯衣银鱼及器币后至殿中省尚药奉御卒着神应鐡经要诀行于世】杨燧【开封人善骑射应募从征贝州穴城以入贼平功第一补神卫指挥使又从征侬智高手杀数十人众乗之而防迁防州团练使英宗时累拜宁逺军节度殿前副指挥使卒燧初穴贝州城时为叛兵所伤同行卒刘顺救之得免及贵顺已死访恤其家甚至故人妻子贫不能活者一切收养人推其义】马从先【字子野祥符人少尽力于学由进士累官太常少卿知宿州代还知夀州以老辞英宗谕遣之曰闻卿治行借甚夀尤重于宿姑为朕往转工部侍郎致仕从先性整严虽盛夏不袒跣晚学佛预言其终时年七十六嵗而卒】孙固【字和父管城人擢进士第调磁州司戸叅军从平贝州为文彦博言胁从罔治之义但诛首恶余无所及迁秘书丞宰相韩琦知其贤谕使来见罔固不肯徃琦益重之神宗即位擢工部郎中天章阁待制神宗尝问王安石可相否对曰安石狷狭少容必欲求贤相吕公着司马光韩维其人也青苗法出极陈其不便元祐二年拜门下侍郎知枢密院事卒諡温靖固宅心诚粹不喜矫亢与人居久而益信故更歴夷险而不为人所害】张茂则【字平甫开封人初补小黄门五迁至西头供奉官领御药院仁宗不豫中夜促召茂则趋入拱卫左右或欲掩宫门茂则曰事无可虑何至使中外生疑熙宁初同司马光相视恩冀深瀛四州生隄及六塔三服河利害进入内都知累乞退休哲宗即位迁宁国军留后卒茂则性俭素食不重味衣裘累十数年不易崇宁中入党籍】李舜举【字公辅开封人少补黄门熙宁中进内侍押班制置泾原军马舜举入奏事退诣中书王珪迎劳之曰朝廷以邉事属押班无西顾之忧矣舜举曰四郊多垒此卿大夫之辱相公当国而以邉事属事臣可乎内臣止供禁庭洒扫岂可当将相之任闻者代珪愧焉转嘉州团练使沈括城氷乐遣舜举计议被围急断衣襟作奏曰臣死无所恨愿朝廷勿轻此贼寻以死闻赠昭信军节度使諡忠敏舜举资性安重与人言未尝及宫省事颇覧书传能文辞笔札神宗尝书李舜举公忠奉上防勤检身始终惟一以安以荣十九字赐之】罗拯【字道济祥符人第进士歴官江淮发运所至有政迹加天章阁待制徙知永兴军青颍秦三州卒拯性和柔不与人较曲直为发运使时与副使皮公弼不恊公弼徙他道御史劾其贷官钱极力为辨理钱公辅为諌官尝论拯短而公辅婣党多在拯部内往往荐进之或讥以徳报怨拯曰同僚不协所见别耳谏官所言职也又何怨乎时人咸服其长者】吕诲【字献可开封人性淳厚力学不妄与人交登进士第由屯田员外郎为殿中侍御史枢密副使程戡结贵幸致位政地诲疏其过又劾宋详陈升之出知江州上疏请建皇嗣英宗即位都知任守忠间谍东朝播为恶言诲上书开陈大义词防深切遂论守忠罪恶内臣王昭明等为陜西四路钤辖诲言自唐以来举兵不利未有不自监军者卒罢之治平二年迁兵部员外郎兼侍御史知杂事濮议起诲引议固争下迁知蕲州神宗立拜御史中丞王安石执政时多谓得人诲上疏曰安石初无逺畧惟务改作立异冈上欺下文言饰非误天下苍生必斯人也出知邓州改知河南致仕卒】韩绛【字子华综之弟举进士甲科歴户部判官江南饥为体量安抚使行便民事数十条宣州守廖询贪暴寘诸理民大悦擢右正言乞守河阳召判流内铨河决商胡李仲昌议开六塔河而患滋甚命绛宣抚河北时宰主仲昌人莫敢异绛劾其蠧国害民仲昌遂窜岭表累迁翰林学士御史中丞正定守吕溱犯法从官通章请贳之绛曰法行当自贵者始更相请援则公道废矣并劾诸请者溱遂绌神宗立拜同中书门下平章事昭文馆加大学士哲宗立封康国公以司空检校太尉致仕卒】韩维【字持国绛之弟以进士奏名礼部方亿辅政不肯试大廷受防入官父没不仕宰相荐其静退召试辞不就欧阳修荐为检讨知太常礼院神宗封淮阳郡王颍王维皆为记室王尝与论天下事语及功名维曰圣人功名因事始见不可有功名心王称善进知制诰知通政银台司御史吕诲等以濮议得罪维请追还前诏复诲等职不从遂阖门待罪熙宁二年迁翰林学士知开封府明年为御史中丞以兄绛在枢密力辞王安石亦恶其言保甲事复使为开封始分寘八厢决轻刑毂下清肃出知襄州召为学士承防天久不雨雒言当痛自责己广求直言又疏言青苖钱之害上感悟即命维草诏权罢方田保甲是日雨元祐中拜门下侍郎以太子少傅致仕绍圣中坐元祐党谪均州安置诸子乞纳官爵聼父里居哲宗许之元符元年卒】韩缜【字玉汝维之弟登进士第签书南京判官仁宗以水灾求直言缜上疏曰国本未立无以系天下之心词极剀切前此武臣不执亲丧缜言三年之丧古今通制遂着令崇班以上聴持服累迁龙图阁直学哲宗立拜尚书右仆射兼中书侍郎首相蔡确与章惇诬防东朝缜暴其奸状以太子太保致仕卒】孙甫【字之翰阳翟人少好学日诵数千言举进士及第为华州推官迁太理寺丞杜衍辟为永兴司录衍为枢密副使荐于朝授秘阁校理是嵗诏三馆臣僚言事甫进十二事改右正言累上疏言事建议鲠亮不私出知邓州歴京东两浙转运使卒甫性劲果善持论有文集七巻着唐史记七十五巻】陈绎【字和叔开封人中进士第为馆阁校勘集贤校理刋定前汉书英宗临政渊黙绎献五箴曰主断明徽广揽省变稽古同判刑部狱讼有情法相忤者谳之多所平反帝称其文学为实录检讨官神宗时拜翰林学士后为大中大夫】盛陶【字仲叔郑州人第进士熙宁中为监察御史庆州李复圭轻敌败国程昉开河无功借水政扰州县陶皆疏其过二人实王安石所主陶不少屈出签书随州判官久之入为太常博士至侍御史陈官冗之敝进权礼部侍郎以龙圗阁待制知应天府卒】毕仲衍【字夷仲士安曾孙举进士第调沈邱令欧阳修吕公着荐入司农为主簿吴充引为中书检正奉使至辽宴射连破的泉惊异以秘阁校理同知太常礼院为官制局检讨官制文字千万计区别分类损益删补曲尽其当撰中书备对三十卷士大夫争传其书擢起居郎卒】毕仲游【字公叔仲衍弟与仲衍同登第调夀邱柘城主簿元祐初为军器尉丞召试学士院擢第一加集贤校理开封府推官出提点河东路刑狱韩缜叹为真清继知耀州嵗大旱掲谕境内富室相劝发廪就食者十七万九千口无一人去其乡徽宗时入为吏部郎中言孔子庙子鲤孙伋野服幅巾为不称诏皆追侯之仲防早受知于司马光吕公着不及用范纯仁尤知之当国时又适居母丧故未尝得尺寸进仲游为文切于事理而有根柢不为游夸诡诞戯弄不庄之语】王光祖【字君俞珪之子为供奉官閤门祗候熙宁中改縁邉安抚都监进副使界河巡检辽以兵数万压境光祖在舟中尽撤户牖命子襄往冒白刃取从约除正定钤辖徙梓夔积功至方馆使知泸州歴泾原河东定州路副总管卒】燕达【字逢辰开封人以材武禁籍授内殿崇班为延州巡检累拜中州刺史郭逵讨安南为行营马歩军副都总管初度岭闻前锋遇敌达卷甲趋之蛮惊溃请降拜荣州防御使元丰中进武康军节度使哲宗立徙节武信卒达起行伍喜读书神宗常称其忠实可任】孙路【字正甫开封人进士及第元丰中为御史言新政不便下迁通判兰州夏人入冦论捍御功进五阶除陜西转运判官元祐初为礼部员外郎司马光将弃河湟召问路路挟舆地圗示光曰自通逺至熙州才通一径熙之北已接夏境若捐以予敌一道危矣光幡然曰赖以访君不然防误国事议遂止知庆州徙熙州召拜兵部尚书以龙圗阁学士知成都徽宗立歴太原河南永兴军河中府卒】向经【字审礼敏中孙以防至虞部员外郎神宗即位进广州团练使知陈州移知河阳有善政迁明州观察使召还提举景陵宫复出知青州卒经所至勤吏治事皆自省决颇欲以才见于用故数请外补】向综【字君章经之弟知歙县歴知随鼎漳汾密棣沂七州兵久情防初置官提举教之急众不悦监兵夜排闼告变综就寝自若明日大阅申严号令赏其高彊罚其不进者卒亦无事性寛裕善治剧于奸恶不少恕官大中大夫卒】贾嵓【字民瞻开封人善骑射起家从戎神宗选材武以为内殿承制累迁歩军都虞侯濠州团练使卒嵓在兵间二十年有智畧能拊御士卒所向辄胜】王恩【字泽之开封人以善射入羽林神宗伟其貌补供备库副使迁泾原将守邉有方畧羌人避不敢犯迁武信军节度使以检校旬徒致仕】刘舜卿【字希元开封人父钓监镇戎军兵马与子尧卿战死于好水舜卿年十嵗录为供奉官元祐初进龙神卫四厢都指挥使知熙州夏人连西鬼章城洮州将大举入冦舜卿知其未集击之宵济拜金川黎明至临洮城下一鼓克之俘鬼章并首领九人斩馘数千计迁徐州观察使知未州卒諡毅敏舜卿知书晓吏事谨文法善料敌著名北州】安焘【字厚卿开封人登第调蔡州观察推官欧阳修荐为秘阁校理元丰初髙丽新通使假焘右谏议大夫往报之使还以知礼即授所假官知审刑院决部滞讼五百余案元丰六年同知枢密院夏人疑寒乞还侵疆遂欲并弃熙河焘固争之为门下侍郎徽宗立上疏言自绍圣以来用事之臣持绍述之名诳惑君父又言东京党祸已萌愿戒履霜之渐崇宁中降祁州团练副使再嵗还洛中卒】张近【字防仲开封人第进士累迁大理正发运使吕惠卿以不法闻近受诏鞠治哲宗谕之曰此出朕命卿母畏惠卿对曰法之所在虽陛下不能使臣轻重何惠卿也以集贤修撰知瀛州辽使为夏人请命而宿兵以临近请亦出秦甲戍北邉伐其谋累迁顕谟阁待制直学士徙知太原府卒】田画【字承君阳翟人枢宻使况之从子以任为校书郎调磁州录事叅军知西河县议论慷慨有前軰风与邹浩以气节相激励元符中浩为谏官画监京城门既而以病归许邸状报立后画为人曰志完不言可以絶交矣浩言之得罪画迎诸途浩出涕画正色责曰使志完隠黙官京师遇寒疾不汗五日死矣岂独岭梅之外能死人哉愿君毋以此举自免士所当为者未止此也浩叹谢曰君之赠我厚矣建中靖国初入为太宗正丞曾布数罗致之不为屈知淮阳军疾卒】张蕴【字积之开封人将家子也从军为小校从征安南次富良江诸军犹豫未进蕴褰裳先济众随之蛮遁支知绥徳等六城储粟至三十万斛取宥州屡破夏人累迁荣州刺史开徳河阳马歩军副总管顕肃皇后母自郑氏再适蕴徽宗屡欲以恩进其官辄力辞不受人称贤】韩宗武【缜之子第进士韩忠彦镇瀛州辟为河间令徽宗即位为秘书丞因日食上疏言甚切直哲宗将祔庙中防索省中书画甚急宗武言先帝祔庙陛下哀慕方深而丹青之玩索取不已播之于外惧损圣徳疏入太后对宰相奬叹除都官员外郎为淮南转运判官前使者贷上供钱禁庭遣使来索宗武奏其状词极鲠切坐贬秩罢归卒】郑居中【字达夫开封人登进士第为都官礼部员外郎政和中知枢密院累加少师连封崇宿燕三国公朝廷遣使与金攻辽蔡京童贯主之居中力陈不可曰使百万生灵肝脑涂地公实为之由是议少寝进位太保卒】路昌衡【字持正祥符人起进士至太常博士绍圣中以宝文阁待制知开封府进直学士知成都徽宗立上书言频年以来西方用兵致兴大役利源害政倿臣蔽主四者皆阴之过盛落职入党籍卒】张克公【字介甫阳翟人起进士大观中迁殿中侍御史蔡京再相克公与石公弼论其罪京罢累迁右諌议大夫京犹留京师防星变克公复论之中其慝京致仕张商英为相克公拜御史中丞疏其罪十商英罢京复召衔克公弗置徽宗知之徙吏部尚书京欲以铨综稽违中克公既又擿其知贡举事帝以为所取得人不问居吏部六年卒】崔鶠【字徳符雍邱人父毗徙居颍州遂为阳翟人登进士第调鳯州司户叅军筠州推官徽宗时以日食求言鶠上书极言司马光之忠章惇之奸帝覧而善之以为相州教授后蔡京条籍上书人以鶠为邪等免所居官久之调绩溪令移病归始居郏城治地数畆为婆娑园屏处十余年人咸尊师之宣和六年起通判宁化军召为殿中侍御史既至而钦宗即位授右正言上书极论蔡京之罪时议重之忽得挛疾不能行三求去帝惜之不许以龙图阁直学士主管嵩山崇福宫命下而卒鶠生平为文至多尤长于诗清峭防深有法度无子壻卫昻集其遗文三十巻传于世　按崔鶠旧志开封府许州府俱行载入详畧各异而志雍邱者不注明阳翟志阳翟者不注明雍邱今据宋史详悉载明归入杞县】郭僎【字同升祥符人以父任调东海县尉权祥符县尉时童贯子师闵死勃葬邑境僎任道途之役贯命撤民屋之当道者僎先籍童氏室数十间欲毁之贯遽令勿毁由是民屋得免辟权咸平县丞靖康初勤王兵有剽掠邑界者僎率民击之得犯者斩以狥寻知宣城县通判全州权浮梁宰未行有贼张顶花者已逼县境众止之僎曰安逸则就难危则辞非吾所学贼伪降入邑为变僎端坐公署骂贼遇害诏赠承议郎录其后二人】张克戬【字徳祥耆曾孙第进士歴卫尉丞宣化七年知汾州金兵来攻克戬毕力扞御数选劲卒挠敌营焚其栅敌引去靖康元年金兵复逼城克戬召令兵民曰吾义不忍负国家辱父祖身帅将士攘甲登陴敌屡却而援师不至金兵入犹率众卷战金募兵生致之克戬归索朝服南向拜舞自引决一家死者八人事闻诏赠延康殿学士绍兴中諡忠确】程廸【字惠老开封人父博古部鄜延兵战死永乐廸以防得官宣和中从杨惟中征方腊有功加武功大夫荣州团练使诸使合荐迪忠义谋畧可任将帅召赴行在金兵渡河以迪提举永兴路军马措置民兵金人急攻迪率偏禆以下东乡防盟危急必以死相应慷慨鸣咽同盟皆感泣城破迪持短兵接战身被创防徧絶而复苏犹厉声叱战不已遂死之赠明州观察使諡忠愍】赵遹【开封人大观初为梓州路转运判官以劳升转运副使俄为正使政和五年晏州冦叛以遹为泸南招讨使晏州平拓地环二千里加龙圗阁直学士拜兵部尚书与童贯有隙出知成徳军徙熙州致仕卒】吕由诚【字子明诲之季子防明爽有智畧范镇司马光皆器重之歴知雅嘉温绵四州皆有治绩靖康元年宰相唐恪荐由诚刚直有家法宜任台臣至京与恪议不合力辞求退靖康初知袭庆府金兵四集由诚与判官赵令佳同心誓守城陷俱被执金人欲生降之由诚不屈乃杀其子仍于前由诚不頋与令佳同遇害子偰与其家四十口皆被执无生还者诏赠通奉大夫】张叔夜【字稽仲耆之孙少喜言兵以防为兰州录事叅军大观中为开封少尹献文召试制诰赐进士出身屡进礼部侍郎为蔡京所忌以徽猷阁学士待制知海州徙济南府屡平山东剧盗以功进龙图阁直学士知青州靖康改元金兵南下乞假骑兵与诸将并力断其归路不报徙邓州领南道都总管金兵再至趋入卫即自将中军子伯奋将前军仲熊将后军合三万人与金兵大战斩其金环贵将二人城陷叔夜被创犹父子力战车驾出郊从二帝北行请立太子道中不食粟即次白沟驭者曰过界河矣叔夜矍然起仰天大呼遂不复语明日卒赠开府仪同三司諡忠文】李璆【字西美汴人登政和进士第调陈州教授入为国子博士宣和三年廷议取燕璆上疏切諌责监英州清溪镇赦还试中书舍人建言元祐名臣子孙久被废锢宜少寛之绍兴中山东盗起璆条奏十事忤大臣意罢绍兴四年以集贤殿修撰知吉州累迁徽猷阁直学士四川安抚制置使治蜀之政多可纪】曹勋【字公顕阳翟人父组以阁门宣賛舎人为睿思殿应制勋用恩补承信朗特命赴进士廷试赐甲科为武吏如故靖康初除武义大夫従徽宗北迁过河十余日出御衣书领中命勋间行诣康王勋自燕山遁归建炎元年七月至南京以御衣所书并建议募死士航海入金奉徽宗由道海归执政难之出勋于外九年不迁绍兴十一年为容州观察使充金国报谢副使及见金主正使何铸伏地不能言勋反覆开谕金主首肯许还梓宫及太后勋归金遣髙居安等卫送太后至临安勋充接伴使后拜昭信军节度使孝宗朝加太尉卒】胡闳休【字良弼开封人靖康初剏知兵科闳休应试中优等补承信郎二帝诣金营闳休欲结义士刼之何防禁止之从卒道宗勤王南渡以忠义进两官湖湘盗起岳飞辟闳休为主管机宜文字以诛钟子仪功进成忠郎飞被诬死闳休发愤杜门佯疾十年卒有勤王忠义集藏于家】何灌【字仲源祥符人武选登第提举熙河兰湟弓箭手葺渠引水得米田二万六千顷金兵南下悉出禁旅付梁方平守黎阳灌请留以卫根本不从靖康元年金兵叩京城灌守西隅背城拒战凡三日被创没于阵子蓟阁门宣赞舍人从父战箭贯左臂拔出之病创死帐下韩宗雷彦兴各手杀数人从以死】李震【汴人靖康初金兵廹京师震时为小校所部三百人出战杀人马七百余已而被执金兵问钦宗所在震曰我官家非尔所问金人怒絣诸庭柱脔割肤肉垂尽腹有余气犹骂不絶口】李升【汴人起进士为吏有亷名金兵破汴以刃砍其父升前捍之与父俱死】谢臯【开封人为镇抚使统制官李成陷虢州欲降之臯指腹示贼曰此吾赤心也自剖其心以死】向子韶【字和卿开封人登元符三年进士第累官东京转运副使属郡郭奉世进万緍羡余户部请赏之子韶劾奉世且言近臣首开聚敛之端寖不可长士论韪之知淮寕府建炎二年金兵薄淮寕子韶率诸弟城守遣其子赴宗泽乞援兵未至城陷率军民巷战力屈为所执金人欲降之左右抑令屈膝子韶直立不动防手责骂金人杀之阖门皆遇害赠通议大夫諡忠毅】阎进【隶宣武建炎初遣使通问进从行既至云中府金人拘留使者散处之进亡去凡三亡乃见杀临刑谓行刑者曰吾南向受刃南则我皇帝行在也行刑者曵其臂令面北进踊身直起盘旋数四卒南面就死进武校尉朱勣亦从之分在尼雅合所未防亡去追还尼雅合大怒勣含笑死挺下　尼雅合旧作粘罕今改】赵令衿【徳昭元孙博学能文靖康初言事忤防夺官绍兴七年张浚罢令衿请留浚言官论之复罢秦桧嗛令衿欲置之死诬与张浚李光谋逆防桧死乃获免】赵子崧【字伯山燕懿王五世孙汴京失守起兵勤王移檄中外止诸路母受张拜昌伪赦又移书责邦昌康王即位子崧请放诸路常平积欠钱并建三屯之议除延康学士】韩公裔【字子扆开封人以三馆吏补官充康王府内知客金兵逼京师遂从康王出使王将南与公裔谋间道潜师夜起迟明至相磁人竟无知者累迁贵州防御使以事忤黄潜善防三官帝念其旧劳召复故官恩宠优厚俄除保寕军承宣使秦桧衔之与外祠桧死复提举佑神观升华容节度使致仕卒】邢焕【字文仲开封人以父任调汜水县主簿诏纳其女为康王妃康王即位进徽猷阁待制枢密都承防屡奏马伸言事切当宗泽忠劳可倚黄潜善汪伯彦误国寻迁保静军承宣使以病免绍兴二年入对首陈川陜形势利害请□荆南分兵以图恢复帝甚嘉之擢庆逺军节度使焕渉学有文节俭自持未尝恃恩私请识者取焉卒諡防简】赵士防【字立之郇康孝王第四子康王建大元帅府士防请于孟太后奉王承大统从之黄潜善等用事士防论其诬国苖刘作乱士防贻书张浚吕颐浩趣其勤王金人归河南陜地命士防谒陵寝后以数言事忤秦桧岳飞被诬士防以百口保之桧大怒夺官谪居于建凡十二年而薨】韦璞【开封人高宗崩以司农少卿充金国告哀使金主锡宴其馆使欲用乐璞不可及入见命璞吉服又不可乃以凶服见绍熙初授明州观察十年不迁寕宗嘉其恬退授清远军节度】金杨伯元【字长卿尉氏人登大定三年进士第调郾城主簿累官工部侍郎安武军节度使致仕卒伯元以才干多被委任両为推排定课使累为审录官人称其平每有疑狱必专遣决明辨多中理谥曰达】元田滋【字荣甫开封人至元二年由汴梁路总管府知事入为御史防椽拜监察御史既克宋滋建言江南新附兵民未安情宜立行御史以镇之诏从其言遂超拜行御史防侍御史大德二年迁浙江亷访使改济南路总管寻拜陜西行省叅知政事时陜西不雨三年滋祷于神到官果大雨即开仓以麦五余石给小民之无种者以俾来嵗收成以偿民大悦卒谥荘肃】刘好礼【字敬之祥符人防有志知读书通国言宪宗时亷访府辟为叅议至元五年应召建言凡有司奏请宜先启皇太子俾得阅习庶政以为社稷生灵之福陜西重地宜封皇子诸王以镇之创筑都城宜给直以市民地选格不宜以中统三年为限帝是其言勅中书施行迁益兰州等五部断事官以比古之都防益兰民俗不知陶冶水无舟行好礼请工匠于朝以教其民或言盐酒可以佐经费好礼曰朝廷设官要荒务以绥逺欲夺其利耶言者惭服歴澧州路总管入为户部尚书】刘徳泉【祀县人早丧母父荣再娶王氏生二子俱防徳泉抚之及王氏病卒乃益相友爱至元末嵗饥父欲使析居徳泉谏止不能得乃各受其业以去久之父卒兄弟同防如初】尹辛【洧川人至治初游学京师忽梦母病心怪之驰归母已亡居庐蔬食哀毁骨立毎鸡鸣而起手治祭馔诣墓所哭奠之风雪不废父辅臣尝病疫辛侍奉汤药衣不解带尝粪以验差剧夜祷于天愿代父命数日愈乡里嗟异之】丁煦【汴梁人八世同居州县请于朝廷加旌美】赵毓【管城人其先三世同防毓官福州司狱满归以母老不复仕一日防诸弟泣申遗训愿世世无异处自是大小百口畧无间言毓长兄端早世嫂刘氏守志毓率家人事之甚防次兄选继殁嫂王氏毓母以其少许归改嫁王曰妇无再嫁之义愿终事姑毓妹赘王佑佑亡妹念佑母无子乞归养之人谓孝友节义萃毓一家元贞初表之】韩因【字可宗汴梁人少习举子业负气不羣盗据汝宁官军讨之久不下防朝廷诏赦叛逆募可持诏入贼者因应命乃借因以唐州判官使焉贼不聴因去乗马周贼屯大言曰汝軰好百姓何不出降归田里而甘从逆贼驱使耶贼渠追因责其所言因极口肆詈贼怒寸割因】刘源【中牟人母吴氏年七十余病甚不能行适兵火起且延至其家邻里俱逃源力不能救乃呼天号泣趋入抱母为火所焚而死】扈铎【兰阳人蚤孤育于伯父伯父卒遗腹生一男铎尝自抱哺与同起卧十年不少怠弟有疾铎夜稽颡哀祷曰天不伐余家铎父子间可去一人勿丧吾弟使伯父无后也明日弟愈母卒哀毁逾礼庐于墓侧不理家事宗族劝之归铎曰今嵗凶多盗吾家虽贫安知墓中无可欲乎倘惊吾亲之灵虽生何为卒守庐不去】归旸【字彦温汴梁人学无师传而精敏过人登至顺元年进士第授同知颍州事锄奸击强人不敢以年少易之杞县人范孟谋不轨诈为诏使至河南省中杀平章移喇特穆尔召官属及去位者置用之使旸北守黄河口旸力拒不从系于狱贼败汚贼者获其罪旸独免自此名誉赫然拜监察御史入谢帝赐以上尊已而辞官归养亲汴上亲既没家食久之七年迁右司都事顺江酋长乐孙求内附请立宣抚司及置郡县二十三处旸言郡县果设有事不救则孤求附之意救之则罢中国而事外国抗辨甚力卒从旸言累迁翰林直学士至正十二年除刑部尚书以疾辞十七年以集贤学士致仕卒　移喇特穆尔旧作月鲁帖木儿今改】陈祖仁【字子山汴人性嗜学有文名至正二年对防魁多士授翰林修撰同知制诰迁授翰林直学士除叅议中书省事帝欲修上都宫阙工役大兴祖仁上疏极諌帝嘉纳之二十三年拜治书侍御史时宦者包布哈与宣政使托懽内侍皇太子外结丞相吹斯佳勒骄恣不法祖仁乃上疏斥言其恶出为甘肃行省叅知政事拜中书叅知政事遇事敢言与时宰议论不合明兵至为乱军所害祖仁负气刚正学博而自天文地理律歴兵阵术数百家之说皆通其要为文简质而清丽世多称之　包布哈旧作朴不花托懽旧作槖驩吹斯住勒旧作搠思监今并改】张贞【汴人元统初进士任髙邮令性刚介门无私谒抑豪强辨寃狱人称神明拜监察御史累上疏言祸乱之由不报辞官去居河中安邑山谷间累徴不起】胡伴侣【密县人父实尝患心疾数月防死更数医俱莫能疗伴侣乃齐沐焚香泣告于天刲右脇割脂一片煎药以进父疾遂瘳其伤亦旋愈朝廷旌表其门】
　　钦定大清一统志卷一百五十二
　　钦定四库全书
　　钦定大清一统志卷一百五十三
　　开封府【五】
　　人物明任昻【字伯颙河隂人早有文名元末举进士授晋宁县不就隠居以经史自娱明洪武初荐起为襄垣训导擢御史十五年拜礼部尚书帝加意太学命昻増定监规八条明年条上科塲成式取士之制始定奏毁天下淫祠其合祀典者宜正其称号皆従之明年以乡饮酒礼颁行天下复令制大成乐器分颁天下儒学旋署吏部事务予告归】赵羾【字云翰祥符人洪武中举乡试入太学授兵部职方司主事图天下要害阨塞屯戍所宜以进帝以为才迁浙江右叅政防捕海冦有功成祖时使交趾却其餽擢刑部右侍郎改礼部进尚书致仕卒羾性精敏厯事五朝位列乡自奉如寒素】邱铎【字文振祥符人母疾昼夜泣祷乞以身代及卒哀恸防絶结庐墓侧朝夕上食如生时当寒夜月黒悲风萧瑟铎辄绕墓号曰儿在斯山深多虎闻铎哭声即避去时称真孝子】张宗鲁【钧州人四嵗失明年二十遭乱负母路氏逃难其妻扶掖以行嵗饥宗鲁卖卜以为养日给不足妻采野莱以继之乱平宗鲁奉母还故郷竭力供养母卒仍求其前母曹氏沈氏遗骸合塟父墓洪武十七年礼部以瞽子而有孝行请表其门従之】王良【字天性祥符人建文中厯官刑部左侍郎出为浙江按察使燕王即帝位遣使者召良良执使者将斩之】
　　【众刦之去良集诸司印乃于司第遂积薪自焚后赠副都御史諡忠毅】杨本【中牟人初为太学生建文中以才畧应募授锦衣镇抚从李景隆北伐有功景隆忌不以闻寻以孤军独出破擒系北平狱后被杀】边升【荣泽人建文时为兵部侍郎燕兵至不屈死追赠太子太保兵部尚书谥果愍】张玉【字世美祥符人洪武十八年授济南卫副千戸调燕山左防卫以骁果善谋画为燕王所亲任王起兵用玉策夺北平九门擢都指挥佥事掌中营兵进攻东昌与盛庸军遇王以数十骑绕出其后庸围之数重玉奋击得出玉不知王所在突入阵中战愈力格杀数十人被创死追封河间王谥忠武为靖难功之冠侑享于成祖庙廷】张辅【字文弼玉之子燕师起従父力战为指挥同知玉没东昌辅即统其兵积功封信安伯进新城侯永乐五年安南国乱命辅率兵住讨连战大防平其国擒其伪主黎季犛父子槛送京师振旅还进封英国公未几贼党简定反僭称王遣辅讨平之师旋其党讨季扩复反僭称帝辅又讨平之凡三出三擒其酋威镇四方仁宗即位进太师掌中军都督事辅雄毅方严治军整肃歴事四朝连姻帝宣而小心谨慎善逺权势与三杨夏等同心辅政二十余年海内晏然辅有力焉正统十四年従征至上木死于难追封定兴王谥忠烈】王彰【字文昭郑州人洪武二十年举子乡累擢吏科给事中永乐五年歴礼戸二部侍郎陜西大疫奉使祀西岳新安民鬻子女偿赋彰奏为蠲除赎还所鬻改右副都御史诸所论劾甚众久之进右都御史宣徳元年命彰自良乡抵南京巡抚军民事竣复命巡视蓟州永平山海诸关隘卒于官】髙举【字云翰祥符人弱冠代父戍边举永乐进士选庶吉士授兵料给事中持正不阿慷慨敢言坐是不合时觧官归其居不蔽风日恶衣菲食怡怡如也巡抚子谦过其庐即止避道其见重如此】邢恭【字克敬郑州人正徳进士授编修恭性孝友嫡母殁自京师奔丧昼夜兼行不入城郭既庐墓三年屡有祥应朝廷表其门】髙郎【字显明杞县人父母相继没负土成垄庐居十年余正徳中旌其门】王宇【字仲宏祥符人正统进士投南京戸部主事擢抚州知府厯山东布政使以右副都御史巡抚宣府大同石亨及从子彪骄恣宇抗疏论其奸乞寘之法闻者敬惮遭丧起复为大理卿平反为多七年卒宇刚介所至有盛名】娄良【通许人正统壬戌进士授刑部主事从北狩森额欲降之不屈额森怒刃其背良辞色益厉重其节释之还迁郎中累官右副都御史】马文升【字贞圗钧州人景泰进士授御史厯按山西湖广风裁甚着擢福建按察使成化中擢副都御史巡抚陜西与总督项忠讨平满四寻总制三邉军务厯兵部侍郎忤汪直下诏狱谪戍起巡抚辽东宏治初再迁至兵部尚书居职十三年尽心戎务转吏部进退人才公正无私正徳初乞归卒諡端肃文升有文武之才长于应变功在边镇尤多】解体【鄢陵人□纯笃父母殁庐于墓张缙者亦鄢陵人幼失怙恃育于祖母刘祖母殁庐于墓次有亦蛇苍兎驯櫌之异天顺中旌表】王继【字述之祥符人成化进士授监察御史出按山西时帝遣中使采紫碧山石胆经年不获继请罢之中官怒曰石胆古书所载安得云无继曰麒麟鳯凰非古书所载耶于何求之事遂寝累迁戸部侍郎进尚书是时中官以左道宠大臣竞贿结之继不与通及广败言官并请罪大臣与广交通者上宥不问翼日早朝空班谢罪维继与马文升垂绅屹立无怍色改南京兵部尚书卒】杨谧【字文宁仪封人成化进士授昆山知县治最擢御史宏治初巡抚宣府在镇五年边备修举擢兵部石侍郎与石文升同心共整兵政】刘忠【字司直陈留人成化进士授编修进侍读学士正徳二年刘仅用事忠因进讲附经义视帝阙失指斥近幸尤切瑾之出为南京礼部左侍郎擢本部尚书就改吏部瑾谏以本官兼文渊阁大学士与张永魏彬左疏乞致仕嘉靖初年屡荐不起卒后諡文肃】陈铠【祥符人性至孝家贫亲死不复娶父遗痿疾十余年躬执炊防调汤药朝夕扶持无少懈□卒哀毁骨立季父孝无子铠请侍养治中旌表】李钺【字防甫祥符人宏治进士除御史正徳初因炅异偕同官论斥中官季与甯谨苗逺髙鳯等罪刘瑾之瑾败迁四川副使败流贼方四等世宗即位总三迁料敌多中寇至辄败之累擢兵部尚书兼都团营中官石永请补监局军匠钺言四方饥荒若冗食不节大仓储可立尽帝颇纳其言已而中官陈乞还至帝辄许之钺□章执奏失帝意遂乞归卒諡恭简子惠正徳进士官行人諌武宗南巡廷杖死赠御史】王廷相【字子卫仪封人宏治进士选庶吉士葢尝上疏陈时政帝嘉纳之正徳初忤刘瑾谪亳州判官以御史按陜西裁抑镇守中官廖堂谪贑榆丞嘉靖中巡抚四川讨平芒部贼沙保累迁南京兵部尚书初有诏省进贡快船守备大监赖义复求増廷相诣酌物轻重以定船数而大减宣徳以后传防非祖制者入为左都御史加兵部尚书提督国营加太子太保卒廷相博学好议论以经术称隆庆初迢諡曰肃敏】李濓【字川父祥符人少负俊才驰声河雒间正徳中举乡试第一成进士授沔阳知州□擢山西佥事大计免归益肆力于学遂以古文名于时初受知李梦阳后不屑附和里居四十余年所着有嵩渚集百卷及汴京遗迹志行世】张汉卿【字元杰仪封人正徳进士授魏县知县徴拜刑科给事中尝陈杜侥幸广储积慎刑狱三事深切时武宗将南巡偕同官伏关諌世宗初兴献帝议加皇号汉卿力言不可又倡众伏阙两受枤斥为民】郑自璧【字采东祥符人正徳进士选庶吉士除工科给事中嘉请初后父陈万言请西安门外新宅诏予之自璧疏争寻以伏阙争大礼受杖奄人夺民业为庄田自璧备言其帝命勘者严治民患消除三迁至兵科都给事中论宦官冒赏劾郭勋奸贪桂萼请起王琼于边自璧言琼罪宜追治萼引奸邪请并论不纳自璧最敢言权幸侧目谪江隂丞后朝臣屡论荐竞不召】时植【字良材通许人由国子生授梁山主簿摄县事贼蓝四等畧地植举却之斩获数十级逾月复至相举数日城陷説降之不屈被杀又刘嵩髙尉氏人正徳七年贼破鄢陵及尉氏嵩髙居村倡众守御被执怵之使从嵩髙冩愈厉阖门受害者四十七人】陈希金【钓州人由嵗贡为教谕父卒庐募流贼入境终不去正徳中旌表】张鲲【字子鱼钧州人正徳进士为吏部主事嘉靖初以议礼被杖濒死直气不屈歴官布政使工诗又与三原马理等齐名号称八俊】髙叔嗣【字子业祥符人嘉靖初进士授工部主事改吏部歴迁湖广按察使卒叔嗣少受知李梦阳及官吏部与三原马理武城王道以文艺相磨切为诗清新婉约名著当时】张卤【字召和仪封人嘉靖进士由知县治行异等擢给事中隆庆初上新政三事请豫建太子慎选内侍帝纳之辽王宪防多行不义卤具以闻又劾中官孟冲擅邀内防罪累擢右佥都御史巡抚保定大珰冯保家保定使请于卤欲为建坊卤曰劳民以媚士大夫且不可况内珰乎保衔之入拜大理卿寻出为南京太常寺卿以忤张居正致仕】张孟男【字元嗣中牟人嘉靖末举进士授广平推官擢御史有风节迁尚寳丞髙拱以内阁兼吏郎拱妻孟男姑也自公事外无私语拱憾之四嵗不迁反拱逐亲知皆引匿孟男独留拱邸为冶装送之郊张居正擢孟男太仆少卿孟男不附失居正意不调久之居正败迁南京工部侍郎就改戸部时留都储峙耗竭孟男受事不嵗遂有七年之蓄矿税患日剧孟男临卒草遗疏数千言极陈其害属其子上之】陈耀文【字晦伯祥符人嘉靖进士歴官陜西行太仆卿好古无所不覧明中叶推博学者无过新都杨慎耀文摭其谬误作正杨人服其淹洽所辑有天中记数百卷】髙拱【字肃卿新郑人嘉靖进士由庶吉士授编修歴礼部尚书文渊阁大学士隆庆初与首辅徐阶不相能去位阶去起前官掌吏部事时方多故拱所建白皆大破常格明达治体在吏部授诸司以籍使署人才贤否月要而嵗防之仓猝举用皆得其人进柱国中极殿大学士神宗即位张居正与中官冯保比逐之归居家数年卒諡文襄】侯于赵【杞县人嘉靖乙丑进士歴工科给事中前后疏数十上多涉贵近神宗立盛畹武清伯李某请帑三万金营莬求上以太后故其请于赵抗疏极諌举朝色动上袖其疏不使太后知于赵此时得无恙而事以寝寻与张居正忤出为江西叅政晋山西巡抚山西赋重嵗逋常数十万计具疏请蠲得减五之一以母忧归遂不复出】王述古【禹州人万歴进士歴刑部郎中力争妖书楚藩之狱多所全贷迁杨和兵备道厘政代藩癈立预议顺义王封事持议坚正録功进布政使将迁巡抚防河南试官发策言六经乱天下而有余述古愤甚力诋之忤朝贵不果迁而卒述古与髙举龙薛敷教同出赵南星门共相砥砺以名节显】王惟俭【字损仲祥符人万歴进士授潍县知县迁兵部职方主事削籍归天启时歴官工部右侍郎魏忠贤党劾之落职间任惟俭知敏好学初被废肆力经史百家苦宋史繁芜手加刑定自为一耆世推博物君子云】都任【字宏若祥符人万歴进士授南京兵部主事屡迁山西按察使性刚严多忤物以大计贬秩归后起右布政使兼布政使榆林兵备崇祯十六年李自成遣其将来冦任应集军民慷慨流涕谕以大义誓死固守贼遣使招降斩以徇自十一月被围杀贼甚众至二十七日城陷任犹巷战力不支被执贼曰若降无忧富贵也任大冩遂见杀　本朝乾隆四十一年　　赐諡烈愍】刘之鳯【字雝鸣中牟人万歴进士擢御史天启中魏忠贤开内操之鳯独劾之见斥崇祯初起原官累迁刑部尚书忤中官邓希诰又劾首辅周延儒遂防之下狱死】许可徴【字子文尉氏人万歴进士歴官都御史旋里崇祯冦至可征率众击贼城陷阖门俱死同邑死鸡者李会字子元崇祯举人城陷贼廹之降大骂自投城下死又刘文耀字心周陈留人以嵗贡任巩县教谕致仕里居骂贼不屈死刘煋仪封人崇祯武进士授信阳守备守城城陷死之髙兴亦仪封人骂贼死王有根祥符诸生督社兵直入城营中箭死　本朝乾隆四十一年许可徴与刘煋俱赐諡烈愍李防刘文擢王有根俱　　予入忠义祠】毛文炳【字梦石郑州人崇祯进士擢吏科给事中忧归与有司御贼以全城起故官杨嗣昌督师议调民兵讨贼文炳言民可守不可调帝従之出为山西兵备副使守太原李自成陷其城文炳被执诱以官不従抗骂被杀妻赵妾李亦投井死　本朝乾隆四十一年文炳　　赐諡烈愍】余爵【字天有禹州人崇祯进士累迁兵部防方司主事罢归杨嗣昌出督师请以改官叅谋军事寻又従督师丁启睿于河南破贼邓州十五年开封围急监左良玉军法援战败被执骂贼死赠太仆少卿　本朝乾隆四十一年　　赐予烈愍】魏持衡【密县人累官太仆卿致仕家居流贼陷城执之使之跪持衡挺立抗骂遇害　本朝乾隆四十一年　　赐諡烈愍】马体健【字天行密县人天啓中领乡荐崇祯末闯贼围城城中食尽体健尽出家赀以饷士卒城破被执与子襄俱不屈死　本朝乾隆四十一年　　予入忠义祠】刘理顺【字复理杞县人崇祯七年进士帝擢第一还宫喜曰朕今日得一耆硕矣即授修撰朝退辄键户读书非其人不与交歴右谕徳入侍经筵兼东宫讲官甲申之变理顺具袍笏北面拜入别宗祠投环死妻万妾李皆徇本朝　　赐谥文烈于田供祀】郑封【字大野祥符人崇祯进士以御史出巡广西甲申流】
　　【冦破京城封闻之不食死子庚锡抱父尸哭八日亦死】呉杰【字汉甫杞县人性孤介举于郷犹躬耕不辍母亡贫不能塟适流冦至居民皆逃杰独守母柩不去贼至叹曰孝哉此子戒勿犯后为壶关知县卒竟无以治殓】李光壂【字康侯祥符人事亲以孝称为人慷慨尚义崇祯末流冦攻汴光壁充左所总社率民兵守城贼退赐拔贡生后流冦复攻汴结义勇社守城与贼战屡有斩获叙功以知县用本朝乾隆七年　入祀乡贤】本朝赵翀【郑州人明崇祯进士　本朝初任陜西兰州知州顺治七年徊贼破兰州死之事闻　赐塟赠陜西布政司右叅议】韩范【字有一兰阳人少有胆畧甲申流冦围城范募义勇捍御捕得城中为内应者斩之又擒斩巨冦明山等四十余人城得全登顺治丙戌进士授庐州府推官有积灵久为民害范数其罪杖杀之木檄出讨王关渠魁授首胁従皆免庐厉转漕运弁毎以私载留滞范厘剔有法摘奸发覆才多頴异内迁卒】王章炳【字文虎通许人自防有胆畧兄章灿有使婢素怨灿闯冦至婢为冦虏教冦杀灿甚炳潜奔冦垒诱婢出手扑杀之防遇害顺治丁亥年成进士授湖广郧阳府推官执法不挠民无寃狱时楚冦未平竭蹶守城郡以安堵以抗直致任归】潘朝佑【字右君杞县人顺治丙戌进士授湖广防阳知县四年贼王关锁为变佑骂贼不屈死之赠湖广按察使佥事顺治八年赐祭塟】史载【字笔公兰阳人顺治丙戌进士初授工部主事治山东河闸时闸俱頽壊缮修】
　　【之费无所出载取废石使夫役刈草烧灰得数千万计亲督劝之旋底成功后知浙江嘉兴府有巨盗啸聚太湖闻载下车即逺遁去诸生蒋姓兄弟争财兄以厚贿求直载怒掷之于地曰以此金兴尔弟不犹愈乎蒋感悟遂为兄弟如初】马其昌【字遂良杞县人顺治丙戌进士少孤事母以孝称授直平谷知县时畿南初定有巨奸某者强占民田其昌申部重惩之豪强屏息民情始安以荐调长沙令长沙版籍新附民多流亡其昌还定安集以劳悴卒官】赵耀奎【郑州人幼防母三年不饮酒茹荤明末流冦猖獗耀奎输赀助郡守葺城及贼薄城下耀奎亲抚士卒劳以酒食众感奋无不以一当百城获全入　本朝任山东范县兵燹之余凋敝殊甚力劝农桑渐至富庶复官襄阳通判迁众州同知卒】李登鳌【字冠蓬兰阳人顺治丙戌举人己丑防试则榜授广东南雄府推官慎刑罚恤民命释疑狱积滞者数十案大辟可矜者七人性耿介不能豕上官风防乞归书□外无长物至今粤中推为亷吏焉】李光座【字东园祥符人顺治己丑进士知湖唐均州时流冦余孽未靖光座示以恩威反侧悉安累迁江西按察使民无寃狱防滇闽搆逆愚民陷贼甚众光产出被脇者五百余人寻卒于官】尚金章【仪封人顺治己丑进士知山西沁水县时姜瓖虽已授首而余党猖獗如故金章开诚抚谕贼众悉降因寛徭赋集流亡沁民渐以复业奏入擢刑部员外郎进郎中谳狱多所平反寻提督广西学政事竣旋里卒】丁敬【字恪臣杞县人顺治己丑进士授海丰知县邑多豪横专恣敬亷得其名列诸籍有犯辄数其罪立毙之累迁广西宾州道宾地界蛮徼猺獞杂处敬恩威并用邉境以寜时思恩府属县有盗入城杀官刦库者府煆炼平民成狱敬识其寃密捕贼寘诸法而释其无辜者一时有神民之颂旋以裁决归里卒】刘嗣美【字尔涵陈留人顺治己丑进士由庶吉士改授御史巡抚山西整饬纪纲清厘宿弊有题免皇纳发粟赈饥及析居兵民等疏皆允行十一年以例补湖广荆西道叅议罢归闭戸讲学】张光祖【字大光新郑人顺治己丑进士初任山东忍县知县洁已爱民时恩多盗光祖募健勇悉翦除之恩有河舟役民若之光祖力陈其弊得尧擢兵部员外郎军政严肃后督学蜀中剔弊端絶芭直士风丕变】冯瀚【郑州人明末冦乱父赴中阜城破瀚负母逃路遇父被贼缚瀚哀恳痛哭愿以身代贼义而释之遂渡河寄居原武采樵负檐以养其亲　本朝定鼎后归里年且三十矣励志读书补州庠生父母殁哀毁□灭性既塟庐墓终身乾隆三年　旌】余正华【字居贞禹州人明兵部主事爵之子年未冠食饩于庠案祯壬午父爵与流贼战死朱仙镇正华奉母转徒数千里避冦乱本朝定鼎始归里旋贡成均或劝之仕泣曰吾父致身于君吾擉不当竭力于母乎归侍膝下食必亲尝事必禀命母卒哀毁骨立年八十六病剧自为桐棺三寸语家人曰吾父马革未获吾何忍厚以附身慎勿违吾意使吾魂魄不安也乾隆八年　　旌】王福【字近山杞县人善骑射初任千总従征曹县榆园累立战功歴广东水师都司康熙七年与海冦力战死之事闻赠逰击　赐祭　子镇国龚云骑尉】阎闾淳【字邺侯杞县人顺治甲午举人由教谕知平阳县地多荒芜闾淳设法开壅数百余顷擢知泾州值平凉叛将王辅臣之变大将军驻师于泾闾淳供应无缺及师罢尢加应招徕百姓豁除逋粮民多复业】侯元棐【字友召杞县人顺治辛丑进士知浙江徳清县以亷恵称尝却漕胥餽金兑运弊絶值霪雨害稼元棐条陈事宜巡抚范承谟悉奏行之闻父防自浙江抵家徒跣行数千里呕血卒】张心易【字允中杞县人康熙甲辰抜贡生除陜西秦州同知诸生运畧阳军粮二百石旧多积进心易署学篆乃聚诸生劝谕役其赋者而贫者旬日事集檄署伏县事陜例丁税较重规避百瑞心易设法稽核增丁六千有奇而豁其中老病残废者四千余丁民大感悦】石如琏【陈留人康熙丙辰进士任湖广荥阳县知县值夏逆猖乱守令望风遁如琏防逆哨率兵登陴固守大兵至旋平以养亲归补平江县知县教民礼让人以为有卓鲁之风】王珽【祥符人性纯孝年八嵗时侍祖疾母氏刲股疗翁珽知之卒饮泣不言与子震符同登甲子卿榜乙丑成进士入都谒选一夕梦中忽惊悸恍惚母氏刲股时情状急驰归母疾已大渐人以为诚孝所感服除后铨得新贵县知县寻告归无意仕进生平学宗程朱其于易理尤称深云】张伯行【字孝先仪封人康熙乙丑进士初授中书舍人丁父艰回籍戊寅夏大雨水泛溢入城中伯行募民夫囊沙土填筑水不为害补山东济宁道累迁福建廵抚闽省人稠田寡毎嵗遣官赴江浙买米平粜多置社仓以备积储永安大同等邑奸诈之徒窜伏山谷中塌惑愚民为孳伯行设法招抚其豪戮首魁吴海等余党解散治尚严明贪吏奸胥辄尽寘法政教大行旋移抚江苏时江南频嵗灾祲伯行疏请赈救又请暂缓属郡之带徴灾漕辛夘秋塲发疏劾督臣噶礼营私懐法督臣亦驰疏讦之】
　　【圣祖鍳伯行清介仍予留任而黜噶礼越三年入署总督仓塲侍郎歴官礼部尚书卒予祭塟谥清恪伯行天性檏诚而好学不倦凡所设施皆本于实践生平尤以崇程朱为己任】刘朝佑【祥符人邑诸生亲疾吁天愿减算以延亲寿及殁哀毁骨立居防如礼五世仝居无间言阖邑举其孝友授湖南酃县知县又同邑苏湄年十五时母病尝粪辨甘苦雍正四年　旌表】李鸣徳【字见宇荥泽县庠生为人纯孝防失恃哀痛如成人事父能先意豕志父体偶不适则焚香祝天愿减算益亲寿父任徐州训导疾作鸣徳侍牀搨挟持调防垢衣溺路躬自澣濯不解带者三闽月及卒哀毁骨立徒步千里扶榇旋塟庐墓三年乾隆六年以纯孝　旌又汜水县庠生周大训监生孙苪俱以克全孝友先后　旌表】王道中【字贯一禹州人以孝弟节俭教子孙五世一堂百口共食人以为有张公艺之风乾隆十三年旌又王元谘本阳武人李全诚封邱人蔡元龄新郑人俱以居家孝友于乾隆六年　旌表】
　　流寓汉崔篆【安平人建武中客居荥阳闭门潜思着周易林六十四篇用决吉凶多占验】郭泰【介休人初就成臯屈伯彦学三年业毕】唐卢照邻【范阳人客东龙门山疾甚足挛一手又废乃去具茨山下买园数十亩疏颍水周舍复运为墓偃卧其中】宋赵开【普州安居人大观初买田尉氏与四方英俊游因诇知天下利病所当罢行者如是七年慨然有通变救弊急】杨亿【浦城人従祖徽之知许州亿往依焉务学昼夜不息有别墅在杨翟后以太常少卿分司西京许就所居养疗】朱弁【婺源人晁説之见其诗奇之与归新郑妻以兄女新郑介汴洛间多故俗遗俗弁游其中闻见日广】元羊仁【庐江人至元初阿珠兵南下仁家为所掠父执杀母及兄弟皆散去仁年七岁卖为汴人李子安家奴力作二十余年子安怜之纵为良人踪迹得母于颖州兄于睢州弟于邯郸皆为役尚无恙乃徧恳亲故贷得钞百锭诣求赎之经营百计更六年乃得遂大小三十余人复聚居孝友甚笃乡里称之大徳十二年旌其家　阿珠旧多阿术今改】明李梦阳【庆阳人父正官周王府教授徙居开封母梦日坠懐而生故名】阮汉文【浙人徙居尉氏积学嗜奇究心当世之务中州士翕然师之崇祯末冦掠尉氏必欲生致之汉文义不忍舍城去为贼所得遂大骂而死】
　　列女汉缑氏女【名玉陈留外黄人为従父执仇杀夫氏之党姑执玉以告令令闻之欲论杀玉同郡申屠蟠年十五进諌曰玉之节义足以感无耻之孙激忍辱之子不遭明时尚当表旌庐墓况在清聴而不加哀矜配善其言乃为谳得减死论】三国魏辛宪英【侍中毗之女有才鉴初文帝立为太子抱毗颈曰辛君知我喜否毗以告宪英宪英叹曰太子代君主宗庙社稷宜咸而喜何以能久弟辛防子羊琇俱用其言得免曹爽钟防之难】晋庾衮妻荀氏乐氏【苟衮前妻乐衮继室皆宦族富室及适衮俱弃华丽散资财与衮同安贫苦相敬如宾】南北朝隋垣昙深妻郑氏【字献英荥阳人昙深雅有学行刘楷为交州刺史昙深随楷未至交州而卒郑时年二十子文凝始生仍随楷到镇昼夜纺织傍无亲防自厉氷霜居一年私装了告楷求还间关危险至郷塟毕曰可以下见先姑矣文凝年甫四嵗亲教经礼训以义方州里称美】董景起妻张氏【陈留人景起早亡张氏时年十六痛夫少防哀伤过礼疏食长齐又无儿息独守贞操期以阖棺乡曲髙之终见标异】张洪祁妻刘氏【荥阳人县人年十七嵗夫亡遗腹生子三嵗又殁其舅姑年老朝夕奉养率礼无违兄矜其少寡欲夺而嫁之刘氏自誓弗许以终其身】史映周妻耿氏【荥阳人年十七适于映周太和二十三年映周卒耿氏恐父母夺其志因塟映周哀哭而殒见者莫不悲欢诏标牓门闾】刁思遵妻鲁氏【荥阳人始笄为思遵所聘未逾月而思遵亡其家矜其少寡许嫁已定鲁闻之以死自誓父母不达其志遂经郡诉称刁氏吝防寡女不使归宁鲁乃与老姑步诣司徒府自告情状普泰初有司闻奏诏曰贞夫节妇古今同奨今本司依式标牓】唐李氏女【汴人年八嵗父亡殡于堂十年朝夕临及笄母欲嫁之断髪乞终养居母防哀号过人自庀塟具州里送塟者千余人庐于墓负土成坟莳松数百】郑善果母崔氏【善果年十四为沂州刺史累迁鲁郡太守崔贤明晓政事尝坐阁内细聼善果处决或当理则悦有不可则引至床前责媿之故善果所至有绩】贾直言妻董氏【汴人直言贬岭南以妻少乃诀曰生死不可期吾去可急嫁董不答引防束髪封以帛使直言署曰非君手不解直言贬二十年乃还署宛然及汤沭髪堕无余】五代周赵氏九女【五代时冦乱中牟白沙镇赵有九女遇于冦皆义不受辱连缢死焉里人瘗之号九女冢】宋朱氏【开封民妇家贫卖巾屡以给其夫夫犯法徙武昌父母将嫁之朱子其夫将行一夕前自缢死曰及吾夫未去使知吾义不屈也呉充为开封判官作诗纪其事】张晋卿妻丁氏【新郑人防知政事度五世孙也靖康中与晋卿避金兵于大騩山金兵入山为所得挟之鞍上丁自投于地防□大骂连呼曰我死即死耳誓不受辱于尔軰复挟上马三骂不已卒乃忿然举梃纵击遂死杖下】金霍氏二妇【夫家郑州人尹氏夫耀卿殁姑命其更嫁尹氏曰妇之行一节而已嫁为失节妾不忍为也姑不能强杨氏夫显庆殁虑姑逼其嫁即先白姑曰妾闻姊姒犹兄也宜相好焉今姒既留妾可独去乎愿与共修妇道以终事翁姑姑曰果能若是吾何言哉于是同处二十余年以莭孝闻并命褒美】丁尚义妻李氏【汴梁人年二十余有姿容至正十五年贼至欲刦之李氏怒曰吾家六世义门岂能従贼以辱身乎于是阖门三百口俱被杀】孟志刚妻衣氏【汴梁人志刚殁贫无子有司给以棺夫衣氏绐匠者曰幸大其棺吾犹有遗衣欲尽实其中匠従之是夕祭其夫自缢】万昱妻范氏【杞县人昱事丞相台布哈被命逺行属范曰吾兄殁惟余一息必不两全宁素己子范敬诺寻遇兵变遂弃子而存侄昱后复举一子人以为义感名之曰义　台布哈旧作秦不莘今改】曹徳妻侯氏【钧州人徳病死侯语人曰年少夫亡妇人之不幸也欲守吾志而时□乱杂如此其能免乎遂于墓自缢死】明陈氏女【祥符人许字杨瑄瑄卒女请死父母不许请往哭不许女私剪髪属媒氏往置瑄懐女遂素服以居无何父谋更许聘女缢死正徳中瑄徒子永康将改塟瑄求陈合焉】贾永昌妻髙氏【祥符人婚三月而永昌殁髙将従死母泣而止之髙曰嗟母宁百年永耶卒就缢成化末旌表】黄智妻蒋氏【仪封人年二十而智殁三日不食遂自缢忽迅雷震其室姑觉而救之乃苏誓志以终宏治末旌表】田鋭妻张氏【鋭祥符人尝刲股疗母庐墓者三年鋭亡张曰吾不愧为孝子妇足矣遂缢以殉】李甫二女【尉氏人正徳七年流贼至舆同邑李杰女朱宗妻尹氏俱死】髙安妻楚氏【密县人安为监察御史病卒楚乃引刀刲其右耳誓不二志正徳中诏旌其门】陈贡女【钧州人年十七流贼赵风子掠钧州执而欲汚之女励声叱骂贼怒収父母家属尽殱之女益骂之不絶乗间投井死】郜氏女【钧州人正徳中流贼将入境父入擕之外逃辞曰宁死不野处贼至投入井出之女以汲瓶破贼额贼怒杀之】　时値妻贾氏【通许人植为梁山主簿贼陷城骂贼死贾闻之曰夫死忠吾不能死义乎即自缢女三十年甫九岁亦赴火死事闻旌表】史贞女【杞人字孔业未行而宏业卒欲往殉之母不许七日不食母知不可夺为制缟衣衰裳送之孔氏迨暮辞舅姑整衣自缢死有白气缕缕腾屋上达亘始消县令刘廷簠为庀诏旌曰贞女史氏之门】四烈女【俱郑州人嘉靖间贼师尚诏作乱遇郑有四女偕逃羣贼执而欲辱之女誓不従贼遂杀之于城东南尸暴露俄天大风覆土髙二丈许周围数十丈】武氏四妇【文选妻冉氏文诏妻刘氏文质妻王氏文全妻宋氏俱郑州人四妇皆二十余嵗夫卒守节知州鲁世任旌其门曰一醮不改四妇同心】栁金妻张氏【祥符人居通许年三十而金死谷姓者谋娶之金兄利其财而许之绐以母病趋归省中途觉有变求死不得谷欲强之唾且冩曰吾岂従汝为狗彘行哉谷鞭之数百卒不従而死】吉安妻谷氏【兰阳人生二女妾张生子福安卒女私向母求其赀谷不许举以□福福死偕张婺居四十余年】张骏烈妻赵氏【荥阳人其舅邑诸生张拱辰先已死于贼后乱甚父欲挈氏避河北氏指拱辰之□曰不守此而逺去求生不孝莫大焉贼至投崖死】张绍载妻陈氏【荥阳人流冦陷荥阳投井死两女与媳马氏偕従之又罗奇才妻任氏媳王氏郑州人恐见辱先后缢死】王所友妻李氏【郑州人城陷负姑而逃遇贼将刃其姑请代不聼以身翼之骂不絶口乃杀之姑得免又郝鸣鳯妻邢氏汜水人冦掠杞氏负姑走贼杀姑刦邢氏行氏曰何不杀我贼义之不忍杀氏大骂乃见害赵镕妻王氏郑州人以拒贼死甚惨张令望妻周氏汜水人为贼所执绐曰河旁有金贼俛求之氏握刀杀二贼自沈子河】陈经济妻赵氏【禹州人经济官至防政赵封淑人贼兵犯城家人泣告曰徽服可生赵曰正服可死冠佩拜阙贼至以大义责之见害】连健妻刘氏【禹州人年十七适健闯贼破城逼之刘坚持姑裾不従遂遇害死三日家人殓之色如生】徐宗武女【密县人年十六流冦陷城女被执逼之上马女不従自仆于地者三厉声骂曰我恨不碎汝头肯従汝耶贼大恕乱刃之】阮泰妻朱氏【祥符人泰山西广灵知县殉甲申难朱与同死其死于京师者朱光晋妻郑氏郑达妻朱氏皆祥符人死于冦者杜堦妻马氏杞县人王召妻张氏通许人尝割股愈姑疾罗万一妻李氏亦通许人刘竹继妻赵氏竹本绵州人由通许训导陞任凉州赵与前妻之子泽逺留通许冦掠其子赵以身翼且骂为贼攅刺死侯嘉谟妻郎氏尉氏人城陷召其妻及孙女妇张氏外孙女刘氏以义训之诸女缢乃従容就缳赵千里妻卢氏白贲妻王氏示尉氏人卢骂贼见杀王拜姐而就缢范为铨妻赵氏□川人事姑孝城陷负姑以走遇贼焚其姑氏跃入火中同死家人収遗骸氏犹抱姑尸焉】
　　本朝刘文星妻周氏【尉氏人年二十孀居舅姑老子防纺绩以供饔飱明末冦破尉氏周氏就缢救之复苏守志终身顺治十四年旌同邑王宇静妻马氏归宇静六年而寡无子姑欲嫁之不従时时涕泣为姑所憎乃乞归母家明末冦炽避深山饥寒频死志操愈厉于顺治十五年　旌表】郝圣正妻朱氏【祥符人夫殁尝刲臂疗姑闯寇决水灌城扶姑及防子登鼓楼得免康熙十九年　旌又陈留张学程妻李氏孝事孀姑遇冦难提携二子以免并先后　旌表又汜水赵嵩蕋妻王氏夫殁姑又殒明末冦乱携子间关兵火中得免于难人服其智畧雍正八年　旌表】陈彬妻张氏【洧川人暨妾姚氏偕守志康熙二十五年　旌】生员侯希曽妻呉氏【杞县人姑有疾斋素十年祈姑寿康熙四十八年　旌又兰阳范恪淩妻李氏守志事肓姑有孝行时李选妻傅氏毁容以守俱于雍正年间　旌】举人张穉升妻王氏【祥符人従舅官陜西闻穉升卒投井死水香三日陜抚按题　旌又夫亡殉节者谢士训妻吴氏刘起鹏妻李氏杞县张缵曾妻朱氏刘埙妻马氏何栢龄妻孙氏郑四道妻王氏刘世科妻髙氏中牟张舜妻白氏仪封赵正继妻戴氏方良琮妻刘氏王碧壶妻孔氏禹州杨敷荣妻赵氏皆俱先后　旌表】于天祥妻王氏【祥符人未嫁夫死□哭之遂留事舅姑闻天祥尝有子育于阳武王氏乞为嗣不得比大祥自缢康熙五十年　旌又张国玺女雪姐尉氏傅如山女皆未嫁壻殁乗闻自缢并先后　旌表又河隂许氏女亦以许字壻殁不食而死】陈寳妻董氏【陈留人宝晨出同居者欲汚之不従见杀康熙五十七年　旌又祥符李得正女九姐刘常玉女老姐卢廷宣妻靳氏通许于跃变媳王氏尉氏任尽性妻窦氏鄢陵刘国良妻刘氏封邱刘立桂妻桂氏皆以拒暴见戕俱先后　旌表】燕铎妻郭氏【通许人铎莫雁时暴卒欲随以返父母固止之越三日往吊遂留不去雍正三年　旌表】李贵妻沈氏【中牟人强暴入堂守贞不汚投缳自尽雍正六年　旌时以拒暴自尽者祥符郭行襄女朴姐陈留王三妻崔氏鄢陵路曰成妻张氏封邱王国士妻周氏张伸妻张氏仪封底二丑妻张氏荥泽赵景瑞妻连氏王宗圣妻樊氏俱先后　旌表】连浩妻苏氏【新郑人守莭五十余年尝夜失火家人骇窜苏闭户不出曰吾独就死岂可夜出□间耶须臾比户延烧所居独无恙雍正七年　旌同邑刘烦妻郭氏夫殁舅亦继殁奉姑尽孝一日奸人诈言冦至闾里咸惊避氏以姑息守之不去并先后旌表】曹用璧妻王氏【禹州人夫死投缳以救复苏事舅姑尽孝家贫甞夜纺绩】
　　【雪从破屋落积肩盈寸训子刀农苦莭五十一年雍正十二年　旌贡生罗干妻张氏夫殁自缢救得不死毁容誓不更适孝养舅姑训子成立又汜水王得章妻周氏夫殁投缳以救复苏引刀刺面矢志不二事亲以孝闻抚嗣子如已出俱先后　旌表】秦希英妻李氏【禹州人夫殁家贫困事衰翁尽孝训子有方一门六世同居雍正十二年　旌】时来相妻王氏【祥符人夫亡厉志守莭五十九年年八十一嵗子时钦妻张氏十九嵗夫亡守莭事孀姑十九嵗称一门双节又同邑冦天申妻徐氏冦天禄妻李氏张永提妻王氏张希圣妻陈氏宋玢妻刘氏阮瑽妻张氏杨守臻妻王氏魏希邦妻许氏邵士华妻吴氏刘鳯鸣妻马氏李振邦妻张氏张仑妻王氏杜尊会妻姚氏杜英妻孙氏汤世祥妻李氏王鑛妻郭氏于秀生妻陈氏何一涟妻杨氏朱勲妻徐氏李桥妻张氏苏徳成妻王氏王孙宣妻朱氏段文炳妻陈氏朱文锦妻李氏朱璠妻常氏王蔚妻徐氏张经妻秦氏胡纶妻方氏杨景方妻魏氏刘铨妻阮氏王文琰妻董氏袁晋妻髙氏张明升妻章氏呉守印妻谢氏闵宗圣妻张氏陶普妻宋氏方宗尧妻戴氏□津妻王氏邢沛妻王氏魏振邦妻史氏张佺柯妻李氏刘卓妻石氏郭明徳妻徐氏郭善果妻陈氏严嘉祥妻徐氏潘文妻赵氏防式典妻□氏张素徳妻田氏张希栻妻牟氏刘焕妻段氏文朝缙妻李氏李天义妻石氏髙出萃妻张氏赵昆妻宋氏秦景济妻武氏李陶如妻任氏田治妻郑氏黄大忠妻朱氏段惟灿妻王氏王秀妻赵氏张承宗妻王氏刘宗泗妻曹氏景致和妻彭氏景曜妻王氏申文神妻杨氏潘文质妻张氏李文升妻刘氏陈连珠妻刘氏陈纶妻楚氏焦之俊妻张氏许喜民妻吴氏许承宣妻金氏李九功妻终氏刘世煇妻张氏辛永禄妻李氏王象震妻范氏刘昉妻杨氏何汶妻夏氏邢妻宗氏刘妻徐氏丁文受妻李氏黄瑾妻李氏朱璞妻丁氏张朝相妻张氏胡纪妻李氏姜永徳妻卢氏俱以夫亡守莭于乾隆年间先后　旌表又赵永禄妻朱氏强暴欲汚之不従抱防女投井同死李天法妻万氏张尚志妻姚氏郝卢妻朱氏李臯女贵姐皆不受辱于强暴自尽俱于乾隆年间次第　旌表】孙缉渊妻韩氏【陈留人夫亡守节与同邑王抡妻刘氏刘则周妻黄氏李天钖妻董氏李贞妻叶氏王肇祥妻张氏李崈妻刘氏王君章妻季氏单应魁妻王氏田大成妻王氏朱谟妻髙氏张四徳妻王氏潘洪道妻邵氏李干妻李氏马非龙妻孙氏王典诰妻张氏刘嗣桢妾冯氏骆龙彩妻王氏郭永髙妻石氏刘浚妻孙氏孙拔妻张氏焦克勤妻石氏黄鳯禄妻侯氏左琯妻康氏刘翰妻郭氏马璘妻刘氏王楹妻孔氏沈师文妻许氏王懿烈妻蒋氏孙冬元妻许氏李竹如妻刘氏于廷选妻石氏陈璘台妻翟氏俱以守莭于乾隆年间次第　旌表】刘崃基妻孟氏【杞县人夫亡守莭与同邑韩道逺妻李氏汪九畴妻孙氏张侃妻陆氏赵云龙妻朱氏李千寻妻惠氏聂成名妻张氏黄恩妻李氏邉有恒妻郝氏刘铸妻林氏楚安垣妻侯氏徐伺继妻时氏林广生妻黄氏贾维持妻于氏侯世鋐妻李氏□玖妻许氏蒲质美妻张氏武生任于吴继妻周氏张鼐妻刘氏生员耿耕妻李氏宋典妻徐氏张文元妻董氏韩今举妻李氏孟大朝妻丁氏聂大训妾郭氏赵灼妻杨氏田坦妻李氏秦祁妻李氏杜上林妻范氏赵运昌妻刘氏刘钿妻徐氏李贞妻班氏张克良妻王氏张莪妻郝氏孟必禄妻李氏朱克荣妻贾氏郝鸣臯妻潘氏郝上林妻李氏吴中桂妻黄氏汪于明妻郭氏董充俊妻陈氏贾栋妻王氏魏之亹妾乔氏邵秉伦妻赵氏张引科妻李氏林梁妻白氏三命召妾李氏赵宣启妻潘氏杨登第妾赵氏张翰妻蔡氏路生有妻朱氏张山济妻陈氏郑廷璋妻田氏李辂妻王氏张瑞之妻郭氏韩邦楷妻江氏李国柱妻孙氏魏于鲁妻徐氏曹中新妻李氏张铨妻唐氏王瑞妻翟氏王珩妻刘氏赵昆玣妻吴氏霍宁世妻郑氏边门域妻张氏又殉夫烈妇训导涾汝范妾王氏陈廷尉妻李氏张维暮妻赵氏李成桂妻董氏步公贤妻赵氏韩福妻韩氏刘二妃妻武氏路成姐遇强暴而不受辱以自尽俱以乾隆年间　旌表】贺廷玚妻毕氏【通许人厉志守莭孝事翁姑又同邑白广居妻刘氏白广业妻陈氏白崇明妻王氏孙克绍妻王氏万炳妻吕氏厐原妻呉氏贺任妻李氏司奇观妻刘氏娄星凯妻毛氏又贺聚堂妻聂氏娄江妻李氏又烈妇李贵有妻王氏师孔女二姐俱乾隆年间　旌表】黄钺妻王氏【尉氏人夫亡守莭与同邑杨有成妻周氏南映阳妻唐氏南楚英妻髙氏南佑启妻卢氏何维极妻谷氏何防极妻贺氏刘通誉妻靳氏任徳裕妻陆氏靳爽妻王氏路天街妻靳氏刘琠妻谷氏潘重明妻邵氏靳纲妻卢氏髙俊妻翟氏吴之松妻李氏陈云锦妻郭氏汪瀚妻查氏刘振法妻髙氏又烈妇任信良母田氏王白姐俱于乾隆年间　旌表】张自奇妻仝氏【洧川人夫亡守莭与同邑薛进寳妻张氏何孟妻于氏郭起秀妻马氏黄玉几妻郑氏石玉轮妻马氏师肫妻张氏张璵妻梁氏马屏翰妻师氏张纪妻李氏郑履丰妻王氏马适妻袁氏闫法才妻王氏贾效祖妻马氏又烈妇郝赏儿妻苏氏刘甫均女全儿俱乾隆年间　旌表】于祚永妻步氏【鄢陵人事姑以孝闻姑老不能行氏相守不去室焚而氏与姑无恙人以为节孝所感又同邑王二酉妻姚氏曹光斌妻韩氏韩树本妻谷氏裴功臣妻李氏张其梓妻张氏王正奇妻张氏王正顺妻司氏梁易知妻苏氏李卓妻胡氏王琰妻黄氏李相尧妻刘氏张作相妻刘氏王图妻呉氏梁鍪妻靳氏梁纯礼妻刘氏苏铨妻滕氏梁铭盘妻何氏梁域妻于氏王绍祖妻苏氏樊绅甫妻朱氏晁新武妻韩氏韩履安妻苏氏梁广印妻司氏俱乾隆年间　旌表】董士信妻蒿氏【中牟人张暴欲汚之不従死又莭妇刘思俭妻岳氏梁鼎楠妻朱氏孙秉立妻蔡氏生员朱敬妻岳氏马瑛妻孙氏呉越妻白氏孙徳池妻刘氏刘卜年妻魏氏李秩徳妻曹氏刘克欵妻许氏俱于乾隆年间先后请　旌表】粟説妻刘氏【兰阳人夫亡守莭孝事翁姑又同邑生冒王士冠妻孙氏萧华妻胡氏生员贾炳文妻李氏韩琳妻王氏邱如臯妻邵氏李协朗妻王氏卢瀛妻王氏生员傅美珏妻范氏武克振妻王氏傅秉礼妻李氏杨晸妻栗氏牛氏琇妻薛氏韩琨妻金氏范洪杰妻傅氏程登第妻李氏监生梁燕荣妻惠氏霍润妻李氏栗廷相妻杨氏又烈妇张法妻黄氏俱乾隆年间先后　旌表】马普妻张氏【仪封人夫亡厉志守莭孝养舅姑又同邑节妇张法行妻甯氏李君楠妻汪氏卢殿臣妻汤氏李率性妻王氏刘维頴妻张氏田文成妻谢氏俱乾隆年间　旌表】李菁妻陈氏【郑州人夫亡守节抚孤成立又同邑靳永年妻魏氏斩永庚妻董氏生员冯盻妻刘氏李振业妻王氏刘文昌妻张氏监生罗宪晓妻焦氏刘僖妻张氏王元植妻张氏刘义妻王氏王林妻卢氏荆阳鼎妻张氏杨曰桂妻赵氏以及张如珆妻岳氏某妻孟氏又烈妇杨考妻徐氏牛淑和妻刘氏宋维芳妹宋氏俱乾隆年间　旌表】汪中豪妻蒋氏【荥阳人夫亡苦志守莭孝事翁姑又同邑张索灵妻王氏媳王氏汪立志妻苏氏刘喜承妻吴氏武生马继逺妻秦氏马文印妻李氏李霞扆妻徐氏马继祖妻史氏张子纯妻李氏毛文绣妻贾氏李来复妻田氏蔡氏顔妻贾氏又烈妇赵洪祥妻李氏俱乾隆年间　旌表】于振宗妻蒋氏【荥泽人夫亡苦莭孝养又同邑祝还元妻王氏赵瑞妻郑氏监生李宪妻樊氏生员韩瑄妻李氏阕荣行妻卞氏王荥妻李氏王廷弼妻商氏樊克忠妻张氏卢印府妻赵氏庾崇徳妻田氏王起正妻张氏王学曽妻马氏师尧妻阎氏李克恭妻毛氏冯振言妻李氏秦鹤妻聂氏秦体干妻张氏崔凝妻张氏程云龙妻荆氏陈能学妻张氏王正云妻宋氏李其铣妻孟氏樊克广妻连氏樊克渊妻毛氏沈白颐妻王氏李垣妻来氏李森妻潘氏俱乾隆年间先后　旌表】方述振妻晋氏【禹州人夫亡守莭性至孝亲疾刲股以献疾遂瘳又同邑赵洪钦妻安氏张连妻李氏监生马燿妻赵氏王格妻焦氏冀鼎钖妻箫氏王登鏊妻秦氏周国才妻李氏赵濓妻郝氏髙佳玉妻田氏张机妻陈氏郭金盘妻朱氏监生董天祥妻李氏黄希孔妻时氏陈诰妻席氏余鉴妻马氏余济逺妻李氏余润之妻康氏余杰妻何氏王得伸妻姜氏王得佐妻郭氏孙冲逺妻王氏夏存本妻朱氏李璟妻陈氏金光炤妻程氏冀禹芝妻王氏赵煦妻申氏刘世第妻马氏李镜妻赵氏赵定徳妻王氏刘鸣铧妻李氏邢士仁妻刘氏张开翺妻赵氏李成实妻刘氏又烈妇化兴南妻霍氏俱乾隆年间　旌表】苌湛妻赵氏【汜水人夫亡守莭抚孤成立又同邑禹承谦妻李氏周南妻禹氏鬲玠妻许氏王曰爌妻梅氏禹谟妾张氏何喜功妻安氏呉廷献妻安氏吕选妻陈氏张子元妻傅氏禹元厘妻王氏王佶妻朱氏宋乘时妻李氏潘士杰妻陈氏王学武妻髙氏邢铸妻薛氏禹牧妻王氏吴无私妻禹氏袁成方妻张氏孙永熙妻禹氏周祥妻宫氏季淑思妻孙氏妾张氏禹子厚妻时氏贡生周祥妾尚氏防宏寿妻李氏生员张东秀妻周氏吕相宸妻王氏周傅中妻徐氏周祥中妻张氏张谨行妻张氏张谨身妻髙氏赵文光妻李氏李成祥妻朱氏陈正徳妻张氏禹校妻髙氏俱乾隆年间先后　旌表】李梦龙妻王氏【密县人夫卒痛哭水浆不入口者七日姑悯之劝以饮食抱姑而泣曰儿妇形神已离不能复事孀姑矣卒絶粒而死又同邑莭妇项文瑞妻郭氏屈来同妻李氏生员蔡体元妻陈氏张世禄妻卢氏张瑞光妻侯氏生员张珂妻苏氏李裕昆妻王氏张可立妻李氏张容端妻苏氏童冦琳妻苏氏邢国周妻葛氏周钟熊妻钱氏俱乾隆年间先后　旌表】范士楷妻王氏【新郑人夫亡苦志守莭孝事翁姑抚孤成立又同邑许文浩妻靳氏赵宗徳妻杜氏冯宪妻郭氏王永瑞妻髙氏张曰良妻赵氏史雷妻张氏王毓俊妻亢氏冯驰妻孙氏浦成县县丞刘墩妻呉氏生员马丞妻荀氏李旭妻髙氏郭永昌妻许氏刘敬一妻孙氏连溥妻杨氏冯蕴诚妻郭氏冯性禄妻李氏刘如全妻髙氏刘继可妻栁氏髙秦□妻蔡氏赵君聘妻刘氏靳坤妻杜氏张玉鼎妻周氏同里蔡氏刘发祥妻王氏刘世泽妻杨氏又烈妇樊氏俱乾隆年间先后　旌表】
　　仙释汉上成公【密人其初出行久而不还后归语其家曰我已得仙因辞家而去家人见其举步渐髙良久乃汥陈寔韩韶同见其事】唐神秀【尉氏人少亲儒业访道至靳州双峯东山寺礼五祖忍归为弟子武后召至都命旧山置度门寺以旌异之张説问法秀曰一切佛法自心本有将心外求舍父逃走神龙初入灭諡曰大通禅师】宋张拱【汴人举进士不第卖药宜春门忽有道士扺其肆授以枣七枚食之自是不食逾二年溲矢俱絶神气明爽日可行数百里后游庐山不知所终】郭土灶【天禧中以佣瀹汤□器汴梁桥茶肆中一日遇吕嵓随去十余年始归谒长官曰大数垂尽愿施小小棺木乞于棺首穿一穴揷通莭竹干于穴中以通气日汲水浣身卧槐下遂絶塟于河岸是秋水涨赵往视焉啓棺无尸】张九哥【汴人防歴中居京师虽盛冬单衣燕王奇之尝召见与之酒嵗余见王曰将逺游故来别有小伎欲出悦王乃取罗重堂剪为蜂蝶状随剪皆飞去莫知其数少顷呼之蜂蝶皆来复为罗王曰吾寿防何九哥曰与开宝寺浮图齐坚其后浮图灾王亦薨】侯先生【不知何许人庆歴间卖药京师年四十余无须眉瘤赘隠隠徧肌体尝半醉□夜与丐者同处有马元者盛夏随之出闾阖门浴池中元因就视乃一虾蟆元遽别退侯浴出着衣元前揖之笑曰子适见我乎乃召元饮酒肆中出药一粒曰服之令子寿百嵗自此不复见有从蜀中来者见其货药于市云】张润子【新郑人少躭元学结庵于县西兴福寺练精服气四十余年改和间仙】金訾亘【博州人也自号守其子尝游歴济南抵郑之钧台泰和间大雪丈余亘不出者十余日除雪视之端坐俨然贞祐间闗陜被兵人皆恐惧亘曰无妨已而果然】元洪山真人【密县人元初混迹耕牧以所得易豆饷牛牛或不行跪拜于前牛即解意力拽其后趺坐暝目而化密人奉其遗骨号牛郎庙】
　　土产绫【开封出时称汴绫】梨【郑州出有二种一曰香水梨一曰鵞梨鵞梨尤甘脆】石榴【荥泽出实大而甘琐碎録河隂石榴名三十八者葢一房止三十八子】薯蓣　芜菁蓝【诸县皆有】红花【出鄢陵】药【逺志祥符出麻黄中牟出脊山出威灵仙尉氏出全】
　　【蝎陈留出】磁器【出禹州　按山海经大騩之山多美玉其隂多铁唐书地理志汴州郑州皆贡绢又郑州贡龙沙宋史地理志郑州贡黄麻寰宇记郑州土产鳯□席皆旧志所载附録于此】









　　钦定大清一统志卷一百五十三
<史部,地理类,总志之属,大清一统志,归德府图>
<史部,地理类,总志之属,大清一统志,归德府图>
<史部,地理类,总志之属,大清一统志,归徳府表>
<史部,地理类,总志之属,大清一统志,归徳府表>
<史部,地理类,总志之属,大清一统志,归徳府表>
　　钦定四库全书
　　钦定大清一统志卷一百五十四
　　归德府【在河南省治东二百八十里东西距四百七十里南北距三百二十里东至江南徐州府萧县界二百九十里西至开封府杞县界一百八十里南至陈州府淮宁县界二百五十里北至山东曺州府曺县界七十里东南至江南鳯阳府宿州界二百二十五里西南至陈州府太康县界一百三十里东北至山东曺州府单县界一百十里西北至卫辉府考城县界一百里自府治至】
　　【京师一千八百里】
　　分野天文房心分野大火之次
　　建置沿革禹贡豫州之域商为亳都地周为宋国战国属魏秦置砀郡汉髙帝五年改置梁国属豫州后汉及晋因之刘宋曰梁郡属徐州寻入于魏亦曰梁郡北周改曰梁州隋开皇初郡废十六年置宋州大业初复曰梁郡唐武德四年复曰宋州天寳元年改睢阳郡乾元初复曰宋州属河南道建中二年置宣武军节度使兴元初移军治汴州五代梁复为宣武军治后唐改为归德军宋曰宋州睢阳郡归德军节度使至道中属京东路景德三年升为应天府大中祥符七年建为南京宁五年分属西路金天防八年改曰归德府并置武信军属南京路元仍曰归德府置东京行省寻罢属河南行省明洪武初降为归德州属开封府嘉靖二十四年复升为府河南布政使司
　　本朝因之属河南省乾隆四十八年以所属考城县改卫辉府今领州一县七
　　商邱县【附郭东西距一百五里南北距一百四十里东至夏邑县界六十里西至宁陵县界四十五里南至鹿邑县界七十里北至山东曺州府曺县界七十里东南至江南頴州府亳州界九十里西南至柘城县界六十里东北至虞城县界三十五里西北至卫辉府考城县界六十里古阏伯之墟曰商邱周为宋国都秦置睢阳县为砀郡治汉初属梁国文帝时为梁国都后汉及晋因之刘宋属梁郡后魏为梁郡治隋开皇十八年改县曰宋城为宋州治大业初为梁郡治唐为宋州治五代因之宋为应天府治金为归德府治承安五年复曰睢阳元因之明洪武初省入归德州嘉靖二十四年复置改曰商邱为归德府治　本朝因之】宁陵县【在府西六十里东西距三十八里南北距七十里东至商邱县界十八里西至睢州界二十里南至柘城县界四十里北至卫辉府考城县界三十里东南至鹿邑县治一百三十里西南至陈州府太康县治一百十里东北至山东曺州府曺县治一百里西北至开封府仪封县治一百十里古葛国战国属魏为寗邑汉置宁陵县属陈留郡后汉建初四年改属梁国晋因之刘宋属谯郡后魏因之北齐省隋开皇六年复置属梁郡唐属宋州五代因之宋属应天郡崇寜四年改属拱州大观四年还属政和四年又属拱州宣和六年还属金属归德府元因之明初属归德州嘉靖中属归德府　本朝因之】鹿邑县【在府南一百二十里东西距九十里南北距一百七十里东至江南颍州府亳州界二十里西至陈州府太康县界七十里南至陈州府项城县界一百十里北至商邱县界六十里东南至江南颍州府太和县界八十里西南至陈州府淮宁县界九十里东北至夏邑县界六十五里西北至柘城县界四十五里春秋楚苦邑秦置苦县汉属淮阳国后汉属陈国晋初属梁国咸康三年改曰谷阳属陈郡宋因之后魏属陈留郡北齐省入武平隋开皇六年复置谷阳县属谯郡北齐省入武平曰鹿邑属淮阳郡唐武德初二县皆属亳州干封元年改谷阳曰真源载初元年又改曰仙源神龙元年复曰真源五代因之宋大中祥符七年又改真源曰卫真金因之元并卫真入鹿邑移鹿邑治卫真仍属亳州明初属归德州嘉靖中属归德府　本朝因之】夏邑县【在府东一百二十里东西距一百二十里南北距七十里东至江南徐州府萧县界六十里西至商邱县界六十里南至永城县界三十五里北至虞城县界三十五里东南至永城县界九十里西南至鹿邑县治一百八十里东北至徐州府砀山县治七十里西北至虞城县七十里战国楚下邑地秦置栗县汉为栗侯国属沛郡后汉省后魏孝昌二年始移置下邑县于此属马头郡隋开皇三年属亳州十六年属宋州大业初属宋郡唐仍属宋州五代因之宋属应天府金属归德府兴定五年改属永州元至元二年还属归德府明初改曰夏邑县属归德州嘉靖中属归德府　本朝因之】永城县【在府东南一百八十里东西距一百十里南北距一百十里东至江南鳯阳府宿州界五十里西至商邱县界六十里南至宿州界四十里北至江南徐州府砀山县界七十里东南至宿州治一百三十里西南至江南颍州府亳州界八十里东北至徐州府萧县治九十里西北至夏邑县治五十里秦置芒酂二县汉属沛郡后汉建武中改芒曰临睢属沛国晋省临睢以酂属谯郡后魏并废酂县隋大业六年始置永城县属谯郡唐初属谯州贞观十七年属亳州五代及宋因之金兴定五年升为永州元至元二年复降为永城县属归德府明初属归德州嘉靖中属归德府　本朝因之】虞城县【在府东北七十里东西距一百里南北距五十里东至江南徐州府砀山县界五十里西至卫辉府考城县界五十里南至夏邑县界二十里北至山东曺州府单县界三十里东南至夏邑县治七十里西南至商邱县治三十五里东北至单县治七十里西北至山东曺州府曺县治一百十里夏时虞国秦置虞县汉属梁国后汉及晋因之后魏省延昌初侨置萧县兼置沛郡北齐废隋开皇十六年复置虞城县属宋州大业初属梁郡唐武德四年置东虞州五年州废县属宋州光化二年改属辉州五代因之宋属应天府金属归德府后废元初复置属东平路至元二年并属单父县三年复置属济州明嘉靖中属归德府　本朝因之】睢州【在府西一百十里东西距一百二十里南北距一百十里东至宁陵县界五十里西至开封府杞县界七十里南至陈州府太康县界五十里北至开封府仪封县界六十里东南至柘城县界四十五里西南至太康县界四十里东北至卫辉府考城县界四十五里西北至开封府兰阳县界五十里春秋宋襄牛邑秦置襄邑县汉属陈留郡后汉因之晋属陈留国刘宋属谯郡后省后魏景明元年复置属梁郡东魏属阳夏郡北齐省隋开皇十六年复置属宋州大业初属梁郡唐武德二年属杞州贞观初属宋州五代梁改属开封府后唐还属宋州晋仍属开封府宋崇宁四年于县置拱州保庆军节度建为东辅大观四年州废县属开封府政和四年复置仍为辅郡宣和二年罢辅郡属京东西路金天德三年改曰睢州属南京路元属汴梁路明初省襄邑县入州属开封府嘉靖中改属归德府　本朝因之】柘城县【在府西南九十里东西距八十五里南北距六十里东至商邱县界四十五里西至陈州府太康县界四十里南至鹿邑县界二十里北至宁陵县界四十里东南至江南颍州府亳州界五十里西南至陈州府淮宁县治一百二十里东北至商邱县界四十里西北至睢州界四十五里春秋陈株野地秦置柘县汉属淮阳国后汉属陈国晋省隋开皇十六年置柘城县属宋州大业初属梁郡唐贞观元年省入谷熟宁陵二县永淳元年复置属宋州五代因之宋入应天府崇宁四年改属拱州宣和二年还属应天府六年又属拱州金元明属睢州　本朝属归德府】
　　形势梁为天中居天下膏腴地【史记】带以黍邱之野包以阏伯之疆盟猪出其右汳水亘其旁【宋王仲旉南都赋】平衍四达控江淮聫萧砀袵河胁汴【府志】
　　风俗睢阳犹有先王遗风厚重多君子好稼穑恶衣服以致蓄藏【汉书地理志】习俗淳厚喜勤尚质【元史地理志】
　　城池归德府城【周七里有竒门四池广五丈二尺明洪武二十二年因旧基修筑正德中改筑　本朝顺治初修康熈二十六年重修乾隆十一年十三年二十九年屡修】宁陵县城【周五里门四池广八尺明成化十八年改筑本朝雍正七年修乾隆二十八年重修】鹿邑县城【周九里有竒门四池广八尺明洪武二年増筑　本朝顺治十六年重修乾隆二十三年二十五年复修】夏邑县城【周五里门四池广八尺明正统十四年増筑崇祯十一年改建　本朝康熈二十七年修乾隆三十一年重修】永城县城【周五里有竒门五池广二丈三尺明景泰元年増筑　本朝顺治十六年重修乾隆十一年二十九年复修】虞城县城【周四里门四池广二丈五尺外为防城堤明嘉靖中改筑崇祯十一年甃以砖　本朝乾隆二十八年重修】睢州城【周十里有竒门四池广三丈明洪武元年増筑　本朝康熈二十一年修乾隆二十七年重修旧志有旧城亦周十里宋崇宁中建与新城相属】柘城县城【周四里门四池广三丈明嘉靖二十一年改筑本朝顺治十四年修康熈二十八年四十二年重修乾隆十年至二十八年屡修】
　　学校归德府学【旧在府治东北宋初为应天书院大观中改南京国子监明洪武六年建为学宏治中圯于水始迁府治东正德嘉靖间重修　本朝顺治三年十四年重修入学额数二十名】商邱县学【在县治北明万歴元年建崇祯七年重修　本朝顺治六年修雍正六年重修入学额数二十名】宁陵县学【在县治后明洪武三年建成化十四年改建　本朝顺治六年康熈十七年三十年重修入学额数十二名】鹿邑县学【在县治东元旧址明洪武三年重建嘉靖万歴间重修　本朝顺治六年修康熈四十四年重修入学额数二十名】夏邑县学【在县治东南金旧址明洪武三年主簿纪懋重建嘉靖四年修　本朝顺治中屡修入学额数十五名】永城县学【在县治西南元延祐三年建明洪武三年重修正德嘉靖间重修　本朝顺治十五年十七年重修入学额数二十名】虞城县学【在县治西元旧址明洪武四年重建成化万厯间重修　本朝顺治七年康熈二十二年五十二年重修入学额数十二名】睢州学【在州治西明洪武三年建嘉靖二十一年修　本朝顺治二年徙建南城康熈十年修汤斌为记入学额数二十名】柘城县学【在县治东南明洪武三年建后圯于水成化三年重建　本朝顺治二年十年重修入学额数十二名】范文正公书院【在府城东门内明万厯三十九年建宁陵县寗城书院　本朝乾隆十二年建鹿邑县鸣鹿书院康熈二十八年建各州县并设有义学杜学　按旧有应天书院在府治西北隅宋有敕赐碑在旧城内后废明嘉靖中御史蔡靉以社学改建崇正书院在夏邑县治西明嘉靖中建浍濵书院在永城县南二十五里浍河之濵元县尹张思立建锦襄书院在睢州治东北骆驼冈上祀二程子明嘉靖四年建】
　　户口【五十七万八千四十四户又滋生人丁二百六十一万四千八百十四】
　　田赋【民卫田地八万一千七百七十顷八十三畆零额徴补徴丁银匠价等银三十二万八百六十两零正兊改兊正耗润耗行粮等米六千二石九斗零豆二千四十石麦三百八十二石五斗零随漕轻折等银一千一百七十八两二钱二分零】
　　山川隐山【在鹿邑县东十三里巑岏起伏望之常有云气世传陈搏炼丹处又隂灵山在县东十一里与隐山对峙】砀山【在永城县北八十里与江南砀山县接界亦曰宕山上有紫气岩史记髙祖本纪髙祖隐于芒砀山泽岩石之间汉书地理志梁国砀山出文石李吉甫元和郡县志砀山县砀山南去永城县五十里为二县之界详见江南徐州府　按砀山又有磨山白毛石洞黄土戏山之称绵亘几二十里唐咸通九年厐勲作乱居民逃匿磨山上即此】虞山【在永城县北九十里一名鱼山山前有钓台存焉亦与江南砀山县接界隋书地理志砀山有鱼山】栢山【在永城县东南二十五里浍水北】恒山【在睢州西北十二里崒嵂南向为州主山】廓山【在柘城县东北二里】杏冈【在商邱县东南十五里又青冈在县南十八里】三王冈【在商邱县西北乐史太平寰宇记三王陵在宋州城西北四十五里】镇头冈【在宁陵县南三十五里又驼腰冈在县西南十里】虎头冈【在鹿邑县西四十里】稍冈【在虞城县东南二十五里又大冈在县西北三里桂冈在县东北四十里县地平衍无山惟三冈有环绕屈曲之势】黄冈【在睢州东北曺学佺名胜志壁立苍萃起伏如驼其北有桃花洞】骆驼冈【在睢州东南四十里又三里有安陵冈其州南四十里为平冈西七里为犁冈西南三十里为长冈相近有中冈厚台冈又恒山之西有青冈山北二里有涧冈其州北为龙塘冈旷德冈二十五里有荆山冈五十里有野鸡冈】曲冈【在柘城县北三十里西三十里有霸王冈西北四十里有禇冈明净冈又有山台以髙广如山而名】甘露岭【在宁陵县西五里寰宇记隋开皇十三年幸岱至此甘露降因名】横岭【在鹿邑县西南二十五里县志自西北而东南绵亘二十余里】金锁岭【在睢州治后其形嶐然而髙避水患者多于其上】河隄岭【在睢州东南三十里】夫子岩【在永城县北名胜志郭縁生述征记云砀山南岭有夫子石室约三楹世传夫子经此避雨其中后人肖像于壁】商邱【在商邱县西南三里周三百歩相传即阏伯所居】谷邱【见谷熟故城】黎邱【在虞城县北二十里髙二丈寰宇记梁地有黎邱鬼善效人即此县志今有黎邱村】黄河【自开封府仪封县流入东经睢州商邱虞城夏邑县北又东入江南砀山县界胡渭禹贡锥指元至元中河徙出阳武南由涡至懐逺入淮及秦定元年改从汴梁至徐城东北合泗入淮即今河所行也自睢阳仪封又东南经睢州北河去州七十里又东南迳考城县北河去县三里贾鲁河在县北四十里又东南迳商邱县北城旧在河北自元至元迄明正德屡经河决城或南或北今河在城北三十里贾鲁河在城北四十里其新集口丁家道口皆河滨冲要也又东迳虞城县北河去县十五里又东迳夏邑县北河去县二十二里按宋开寳四年河决谷熟又汴决宋城此河决归德之始也太平兴国四年淳化二年河两决宋城县金大定二十年河决卫州弥漫至归德诏自卫州埽下接归德南北两岸増筑堤以捍湍怒遂于归德创设廵河官自是河流迳府城之北正大九年防古攻归德决河灌城水从西北而下至城西南入睢水故道城反以水为固自是河流在府城之西南元大德三年河决蒲口浸归德郡县至大二年河决归德随塞随决归德常在河北至顺以后河决而北归德仍在河南至正九年贾鲁议疏塞并举挽河北行以复故道归德自哈只口至徐州路三百余里修完决口一百七处水复故道明正统十三年河决而南归德又在河北宏治三年河决原武支流为三汜滥于考城归德以至于宿乃浚宿州古睢河以达泗从小河抵归德饮马池中经符离桥而南皆浚深广又筑月河十余以杀其势自后河复故道归德仍在河南嘉靖十九年河决睢州野鸡冈经涡入淮三十七年河北徙旧河淤而为陆隆庆五年河决双沟万厯二十五年河大决山东单县之黄堌口溢于河南之夏邑永城界次年刘东星由赵家圈寻贾鲁老黄河故道开挑三十一年河决归德曾如春桃北河引水入淮下流淤浅水遂四溢天啓三年河决睢阳崇祯六年北筑太行堤西起虞城界东抵沛县　本朝康熈四年河决虞城永城夏邑三县十三年虞城河溢二十五年筑商邱傅家庄月堤二十四年筑虞城黄堌坝堤六十一年于黄堌坝对岸挑引河长一百六十丈河流自是通畅　又按旧黄河在府境者有三一在商邱县北三十里合贾鲁河沁河诸水流入虞城县北又流入夏邑县北又流入永城县北又东入砀山界今淤一在考城县南三里明宏治正德间县治四徙屡经冲决又流入宁陵县界正德四年于宁陵西五里铺开地四十里接黄河故道寻罢一在睢州北七十里又东南流入柘城县界分为二其一南迳柘城西屈而东经柘城南入砖桥其一名清水河东南流浍于砖桥涡水二派亦会焉合流入鹿邑县界经县北二十里贾家滩东南至两河口合涡水入亳州界又睢州更有旧黄河自州西北浑子集北分为二流一东流经野鸡冈龙箱集北又东经荆山冈南始东南流一南流经奉家店北又东南经河阳集南又东流至双塜北合东水入柘城界今湮】古汴河【旧自开封府杞县流入经睢州北又东经考城县南又东经宁陵商邱虞城县北又东南经夏邑县北又东入江南砀山县界隋后改流经商邱县南又东南经夏邑永城县南又东南入江南宿州界即古汳水亦名获水今湮汉书地理志防获水首受甾获渠东北至彭城入泗过郡三行五百五十里郦道元水经注汳水东经济阳考城县故城南为留获渠又东经宁陵县之沙阳亭北又东迳黄蒿坞北又东迳斜城又东迳周坞侧又东迳葛城北又东迳神坑坞又东迳夏侯长坞又东迳梁国睢阳县故城北而东厯襄乡坞南又东迳贳城南又东迳违县故城北又东迳大城北又获水出汳水于梁郡防县北亦称丹水葢汳水之变名也自防东出东迳长乐固北已氏县南东南流迳于泽又东迳虞县故城北又东南迳空桐泽北又迳龙谯国又东合黄水口又东入栎林又东南迳夏邑县故城北隋大业开河记炀帝以麻叔谋为开河都防既达睢阳界今自睢阳西穿渠南去回屈东行过刘赵村连延而去元和志汴水经宋州城南寰宇记古汴渠在襄邑县北四十五里　按汴水本在睢水北隋疏汴渠南通睢水即水经所谓余波南入睢阳城之故道也又东南迳夏邑永城则又絶睢水南出考水经注睢水南分为蕲水是又因蕲水故迹疏导耳】陈梁沙河【自开封府仪封县流入迳宁陵县入商邱县合古宋河至鹿邑县入濄河下达江南亳州界　本朝乾隆二十二年开濬深通水流畅利】古宋河【在府治南门外自古宋集北接引河流至赵家口西入陈梁沙河　本朝乾隆十七年桃濬深通又南门外东引河自南门外城濠流至古宋旧河又西南门外引河自城濠迤东南流入古宋河俱于乾隆十七年挑濬】何家洼河【在宁陵县城东流入商邱县为安家河下入陈梁沙河又冀家河亦自宁陵县流入商邱县界入陈梁沙河又马三河在商邱县西流入冀家河五里堡河自宁陵县五里堡东流入商邱县马三河　本朝乾隆二十二年并加濬筑水流通畅】丰乐河【在府城东商邱县旧志马牧集沟长一里半即其地自商邱县朱家双庙流至焦家庄入县界名曰巴沟河又流至梁家桥入江南境出睢河以达洪泽湖此为商邱夏邑永城受水泄水之干河名虽有三其实一河也　本朝乾隆十七年二十二年两经挑濬又毛家河自夏邑县入吉村流入响河岐河自夏邑县响铃村流入永城县巴沟河亦于乾隆二十二年修濬】刺河【在鹿邑县一名茨河鹿邑县志上承偃王陂水东流迳唐桥店南瀖河注之刺河南流迳丁村东又东南流至江南颍州入颍河本朝乾隆二十二年修濬】明河【在鹿邑县南沙水支流也亦自陈州府淮宁县流入又东流入江南亳州界水经注明水上承沙水枝津东出迳宜禄县故城北又东北流注于阳都陂王存九域志鹿邑县有明水鹿邑县旧志沙水发源于荥阳渠南迳陈留又东南迳扶沟又东南至陈州北而明水称焉曲而南流迳陈州城东又东迳郸城北又东迳双栖北又北迳宁平城南以上濶不盈丈又东迳丁村南注于阳都陂明水又东迳白马驿又东南入淝河新志明河今分为东西明河西明河自汲冡集北至傅家集入刺河东明河自刺河之张胖店入淝河东西止一水中迳刺河因分为二本朝乾隆二十二年开濬】巴河【在睢州北五十里自开封府仪封县流入又东迳宁陵县北入河今湮其余流入考城县界亦名沁河明正统间濬又巴河在夏邑县北二十二里自虞城县流入东经永城县北又东入江南砀山县界本黄河支流也今湮又沙河在考城县南十二里故城河在县南二十五里明嘉靖二十年濬】八里屯河【在宁陵县南八里又县南三十里有张公河县西二十里有阳驿河县北十二里有韦家河三十里有桃园河皆赵皮寨支河所分注也】会河【在柘城县东北自宁陵县流入迳胡防集北西抵黄冈集又有刘家河在县东北四十里亦自宁陵界东流入焉】清水河【在鹿邑县西南二十里县志清水河上受濄水之津于太康之马厰东迳鹿邑故城北又东入于九龙口众水滙焉其一枝自九龙口东流迳鳯凰岭北又南迳生铁塜又东南至汲水集复合于清水河清水河自九龙口曲而南流迳鳯凰岭西又东迳清河寺西分为二其一枝南流入于偃王陂清水河东迳横岭店北又东南迳汲水集北又东南至半陂堌堆入江南淝河　本朝乾隆二十二年挑濬深通又北清水河在县北十里自柘城县砖桥南流入涡河近经黄河淤塞砖桥水合流贾家滩清水多涸】白河【在鹿邑县南十五里涡水支流也经夏邑永城达于小黄河又有南八里河在县南八里自黄堌涡河故道南出分而为二俱流入白河】栋沟河【在鹿邑县南四十里受偃王陂水东南流至十字河集入淝水】急三道河【鹿邑县志急三道河旧迳鹿邑城中今塞至城东隄外分而为三东南复合又东南迳陈家桥合南八里河北支东南迳郑家桥复分为三又东过班竹帘寺入于北河　本朝乾隆二十二年修濬】巴清河【在夏邑县亦名巴河上承虞城县惠民沟自八吉村流入迳王家口白冈村入桶子河由陈家穚至罗家口入横河俗名老黄河　本朝乾隆二十二年修濬】小黄河【在永城县北二十里上承白河自夏邑县流入又东入江南宿州界达于淮明嘉靖十二年开寻淤】浍河【在永城县自永城商邱交界之马头寺流迳商邱集顺河集新桥集至李家口入江南宿州界　本朝乾隆十七年濬】惠济河【自开封府杞县流入迳睢州柘城至鹿邑由太清宫东北两河口与濄河防入江南亳州北迤逦至荆山达于淮　本朝乾隆二十二年开濬淤浅水流无阻】横河【自开封府杞县流入睢州合惠济河又姬家河亦自杞县流入睢州惠济河又康家河自睢州西防城隄流至李家口入惠济河　本朝乾隆二十二年修濬】睢水【自开封府杞县流入经睢水北又东迳宁陵县南又东迳府城南又东迳夏邑县北又东南迳永城县北又东南入江南宿州界今上流渐淤夏邑以东久湮左传僖公十九年宋公使邾文公用鄫子于次睢之社注睢水受汴东迳陈留梁谯沛彭城县入泗汉书地理志芒睢水出焉水经注睢水东迳襄邑县故地北又东迳雍邱城北又东迳宁陵县故城南厯鄢县北又东迳横城北又迳新城北又东迳髙乡亭北又东迳亳城北又东迳睢阳县故城南积而为逢横陂陂之西南有陂又东合明水又东厯厯竹圃又东迳谷熟县故城北又东蕲水出焉又东迳栗县故城北又东迳太邱县故城北又东迳芒县故城北与砀县分水元和志襄邑县睢水西自雍邱县界流入宁陵县睢水西北自襄邑县界流入宋城县睢水西南自宁陵县界流入寰宇记睢水在拱州北三十里在宋城县南五里】古涣水【自开封府杞县流入经睢州南又东经柘城县北宁陵县南又东迳商邱县南又东南迳永城县南又东入江南宿州界一名濊水今湮战国防楚宣王代魏取睢濊之间水经注涣水东南流迳雍邱县故城南又东迳承匡城又东迳襄邑县故城南又东迳巳吾县故城南又东迳鄫城北又东南迳鄢城北新城南又东南左合明沟水又迳亳城北又东迳谷熟城南又东迳杨亭北又东迳建平县故城南又东迳酂县故城南又东南迳费城南元和志宁陵县涣水西自襄邑界流入柘城县涣水在县北二十九里宋城县涣水西南自宁陵界流入谷熟县涣水在县南三十八里按述异志云睢涣二水谓之浍水府志今武津闗有浍水故道又永城县志浍河在县南二十里】
　　【东流入淮当即涣水遗迹也】涡水【自陈州府太康县流入经柘城县南又东迳鹿邑县北又东入江南亳州界　本朝乾隆二十二年于鹿邑境内开濬淤浅修筑堤岸水流深通无滞水经注涡水受沙水于扶沟县迳大扶城西又东南迳阳夏县西又东迳邈城北又东迳大棘城南又东迳安平县故城北又东迳鹿邑城北又东迳武平县故城又东迳广乡县北又东迳苦县西南分为二水枝流注于东北赖城入谷谓死涡也又东南屈迳苦县故城南又东北屈至赖乡谷水注之又屈东迳相县故城南又东迳谯县故城北东南迳层邱北又东南迳城父县故城又东迳下父城北又东南迳濄阳城北又东南迳龙亢县故城南元和郡县志鹿邑县涡水西自太康县流入旧志元至元初张柔守亳州于今城北四里开东西直河上下通涡口以便馈饷明初因黄河冲决水道大变惟城东尚循故道其城西与北虽有数支旁出皆随地易名直趋东南不复屈而东北与城东之涡水合矣至所谓苦县西南至相城县南者久塞无复旧迹】古蕲水【本睢水支流自商邱县南分流东迳夏邑县南又东南迳永城县南又东入江南宿州界水经注蕲水首受睢水于谷熟城东北东迳建城县故城北　按水经注又曰睢水迳谷熟两分睢水为蕲水故二水所在各枝分通为兼称谷水之名葢因地变然则睢水即谷水也九域志金志亦皆曰谷水即睢水之变名旧志蕲水故道已不可考而隋唐时汴水絶睢水而南葢即蕲水之故道也】古谷水【本涣水支流自睢州东南分而南流经柘城县北又东南经鹿邑县北入涡河水经注谷水首受涣水于襄邑县东东迳承匡城东又东南迳已吾县故城西又东迳柘县故城东又东迳苦县故城中水泛则四周堑耗则孤津独逝又东迳赖乡城南东入涡水寰宇记谷水于苦县界相县故城西南五里分流入灵溪池东入涡水九域志卫真县有谷水】古水【在柘城县西春秋僖公二十二年宋公及楚人战于注水名寰宇记在柘城县西三十五里金史地理志柘城有水旧志即涣水支流也】沙水【在鹿邑县南五十里一名蔡河自陈州府淮宁县流入又东南入江南颍州府阜阳县界水经注沙水自陈城百尺沟东流迳宁平县故城南又东分为二水即春秋所谓夷濮之水也按鹿邑县新志今自陈以至宁平县东不名为沙水而独称沙河其下流至太和境尹家桥入于】
　　【淝河详见明河】瀖水【自陈州府淮宁县流入鹿邑县境县志瀖河发源于扶沟县蒗荡渠今谓之黑河上流淤塞但承陈州西北明马集诸坡水东流由唐桥店南入刺河　本朝乾隆二十二年特加开濬深通无阻寰宇记鹿邑县有瀖水一名曲水源从陈州宛邱县东北涸河出至县界入真源县　按汉书沟洫志汉武帝元光五年河水泛溢使汲黯疏决数十道瀖水即陈郡内旧引水滨也】苞水【在永城县南五十里今名包河自江南亳州流入又东入江南宿州界水经注苞水出谯城北自汀陂东流迳酂县南又东迳郸县故城南又东至稽山】孟诸泽【在商邱县东北接虞城县界亦名望诸书禹贡导荷泽被孟猪周礼职方氏青州其泽薮曰望诸疏望诸即孟诸也尔雅十薮宋有孟诸郭璞注今在梁国睢阳县东北左传僖公二十八年楚子玉梦河神谓已曰赐汝孟诸之麋注孟诸宋薮泽水草之交曰麋汉书地理志睢阳孟诸泽在东北元和志在虞城县西北十里有孟诸台接啇邱县界即湄台也梁孝王筑东苑方三百里孟诸泽皆在其下】防泽【在商邱县东北左传注防泽宋地防县也后汉书郡国志防县有防泽水经注获水东南流迳于泽阚骃十三州志曰在防县东寰宇记在宋城县北三十五里】空桐泽【在虞城县南左传哀公二十六年宋景公游于空泽注空泽宋邑水经注获水又东南迳空桐泽北泽在虞城东上有空桐亭】焦州湖【在永城县东南十里俗名焦种湖又县西南六十五里有白冷湖西北十里有栁园湖十三里有大鸭湖】西湖【在睢州北骆驼冈后周回十四里】阳都陂【在鹿邑县南四十里水经注沙水又东积而为陂谓之阳都明水注之陂虽东南流谓之细水魏书地理志谷阳有阳都陂】偃王陂【在鹿邑县西南四十里县志明隆庆六年自偃王陂东至神虫洼开沟十余达栋沟河又自多迷店至棉冡洼开沟十余达淝河其上自华家洼开八里达黒河虎八里口开十里达刺河王家洼上受戴家洼之水开数里亦达黑河万厯元年续开大沟上自十家河下至三丈口长四十八里自是县境积水得由亳入涡而达淮】漆沟【在商邱县北元和志陨石水源出宋城县北四十里春秋陨石五于宋其处为潭寰宇记陨石水一名漆沟】志沟【在商邱县西南按旧志有娄家店沟毛堌店沟皆其故道自司家集起流迳扳缯口入河又睦邻沟在商邱县东南自虞城县丰家洼流入丰乐河俱于乾隆二十二年修濬】新沟【有二一在商邱县东一在鹿邑县南商邱县邑东四十里有流腊陂地最卑下秋雨河涨徃徃成川明万厯八年濬沟长十五里上通胡提控寨受黄河支流下引文家集河入于淮泗自是水有所泄鹿邑县志新沟在县南自陈州流入与沈邱县接界颍水支流也】吕家洼沟【在宁陵县南自吕家洼流迳王家庄高家楼入商邱县西南王家桥河又郭家楼沟在宁陵县东南自郭家楼流入商邱县西南贾家河　本朝乾隆十七年濬】试量集沟【在鹿邑县西县志明万厯三十二年自试量集东南至太和县界开沟洫三万一千九百余歩下通偃王陂以下续又开濬刺河使鹿邑之水由刺达颍不复由亳入涡县境水患渐平】城北沟【在鹿邑县北县志明崇祯五年开濬城北沟数道引水入清水河并开近城沟数道引水入涡河及急三道河】小引沟【在夏邑县自防里村观音阁流迳太平村至虬龙桥入永城县巴沟河　本朝乾隆二十二年修濬】白洋沟【在永城东北接巴河南入浍河又县东南有清沟南有黄沟九里沟北有渍沟大沟洪沟东北有陶洫沟挑沟张村沟县境凡十有余沟俱入浍河】大涧沟【在永城县西南相近又有小涧沟俱流入浍河　本朝乾隆二十二年修濬】惠民沟【在虞城县东南明邑人杨东明与知县王纳言开濬　本朝康熈二十九年重濬自城东南郭外流迳阳堌寺秦家庄至王家口下入夏邑县巴清河乾隆二十二年挑濬深通又小引河自苑家隄口流入惠民沟亦于二十二年挑濬深通又支沟自惠民沟支分小渠由吴家堂迳玉堂开东至横河又坡河自县西义元村流至李家桥东入惠民沟又洪益沟自王家洼流迳李空庄入坡河永丰沟自范家庄流迳朱家庙迤东入坡河俱于乾隆十七年濬】永便沟【在虞城县自汪家隄口流入商邱县睦邻沟　本朝乾隆二十二年修濬】蔡家桥沟【在睢州自蔡家桥流迳平冈复入惠济河又古路沟自平冈集流入沙河申家屯沟自柘城县官沟流入十八里河潘家河沟由七里河入惠济河寄冈集沟由鹿家河入惠济河】
　　【本朝乾隆六年十六年十七年俱开濬深通】仵家集沟【在柘城县自仵家集起流入鹿邑县界又胡襄集沟自胡襄集流入商邱县河周家庄北沟上接商邱县下至柘城桥南仍入商邱县河王需堂沟自王需堂坡洼下入杵家集沟官庄沟自县东下入仵家集沟叶家堂沟自县东坡洼下至徐家楼官路王家集沟自县东坡洼流迳商邱县十字河集西至单家坟明净冈沟由红庙后入商邱县河开化店沟自县东流迳徐家桥入商邱县河禇冈寺沟上自睢州界起下入惠济河伯冈集沟自寳防庙西北流迳三孔桥入沙河山防寺洼沟由杨家桥流迳袁家庄南入鹿邑县草寺河李滩店沟自县西流迳程家溜入沙河鹚老店沟自骜老店庙前流入惠济河八里营沟自吴家楼流入老黄河魏家楼沟自魏家楼东北下迳黄家楼入八里营沟刘家屯沟上接睢州界下入横河横沟自县北西迳惠济河东入老黄河双庙集沟自县北坡洼下至半坡店后入老黄河慈胜集沟自集南坡洼流至牛家店后入老黄河李鐡集沟自髙八寨流至郑家楼南入黄需堂沟　本朝乾隆十六年十七年次第开濬】白沙渠【在商邱县东有税课司又有石梁渠宋张元知应天府治此二渠民无水患】黒龙潭【在商邱县西北二十里】白龙潭【在永城县界金史地理志酂有白龙潭】皇城潭【在柘城县旧柘城西南县志宋真宗幸太清宫驻跸于此】杨家洼【在柘城县东二里又县南有祁家洼百万洼司家洼周家洼西有炒铁洼北有阎王洼东北有郭家洼县界共有八洼】黄池【在商邱县西三十里明统志梁惠王十六年侵宋黄池宋复取之即此】清冷池【在府治东元和郡县志清冷池在宋城县东二里寰宇记梁孝王故宫内有钓台谓之清冷台下有池号清冷池】鹰鹭池【一名南湖在商邱县南五里宋晏殊放驯鹭于湖中苏辙有记金史地理志睢阳有鹰鹭池】观涣池【在鹿邑县城内西北隅】莲花池【在永城县南城濠外东西二里许南北亦如之】濯锦池【在睢州西汉书地理志襄邑有服官魏都赋锦绣襄邑水经注睢涣之间出文章天子郊庙御服出焉】蛟龙池【在睢州北寰宇记在襄邑县北七十五里春秋龙鬬于时门之外洧渊即此　按洧渊在新郑县寰宇记误】燕子池【在柘城县城内东南隅】济渎池【在柘城县西济渎庙前遇旱祷雨多应】灵井【在商邱县南四十里帝喾庙中府志井始有四今存其一遇旱取水祷雨多应】黄龙井【在宁陵县东明统志魏甘露四年有黄龙二见于井中】九龙井【在鹿邑县老子庙中后汉书郡国志注伏滔北征记曰老子庙中有九井水相通元和志九井隋季皆竭自武德以来清泉沁溢或云汲一井而八井水皆动】李令泉【在虞城县治内以唐县令李锡得名李白虞城李令去思颂序官宅旧有井水清而味苦公下车尝之曰既清而苦是以符吾志汲用之遂变为甘泉】
　　古迹睢阳故城【在商邱县南左传哀公九年士弱曰陶唐氏火正阏伯居商邱相土因之注商邱在宋地史记命微子代殷后国于宋注世本曰宋更名商邱曰睢阳秦置县汉髙祖三年彭越攻下梁地睢阳十一年为梁王郡景帝时吴楚七国反梁孝王守睢阳拒之明年孝王广睢阳城七十里后汉书郡国志注戴氏北征记曰城周三十七里凡二十四门地道记曰梁孝王筑城十二里自鼓唱节杵下而和之称睢阳曲水经注睢水经睢阳县故城南元和志隋开皇三年废梁郡以县属亳州十六年于此置宋州睢阳属焉十八年改为宋城王应麟通鉴地理通释州南一里外城中本汉睢阳县张许守一城捍天下蔽遮江淮即此地也　按宋城唐为宣武军治有三城长庆二年李防攻宋州防南城刺史髙承简保北二城与战却之是也宋为南京城宫城周二里三百一十六步京城周十五里四十歩中有隔城明宏治中稍徙而北其南门即故城北城废址也】薄县故城【在商邱县西北与山东曺县接界本商景亳三亳之一也亦作薄尚书伊训朕载自亳史记殷本纪注宋州北五十里大防城为景亳汤所盟地因景山为名水经注汳水又东迳大防城北疑即防薄也所谓景薄为北薄矣椒举云成汤有景亳之命者也春秋为宋邑左传庄公十二年宋公子御説奔亳又僖公二十一年楚执宋公以伐宋冬防于薄以释之汉属山阳郡后汉属梁国晋省入防县　按左传及水经注县为北亳而元和志误以为南亳汉属梁国而梁节王传谓以济隂之薄益梁国应自山阳改属济隂后改梁国也又见山东曺州府】谷熟故城【在商邱县东南春秋桓公十二年盟于谷邱注谷邱宋地后汉建武二年封更始子歆为谷熟侯寻置县属梁国晋因之宋属平昌郡永初郡国属南梁元徽元年废隋开皇十六年复置唐武德三年于县置南谷州四年州废元和志谷熟县西北至宋州五十七里县理置于古谷城亦殷之所都谓之南亳宋开寳五年汴水决迁治城南寰宇记谷熟县在宋州东南四十里有谷邱在县南二百歩县志谷熟故城元至元二年并入睢阳置廵司于此明洪武初废】县故城【在商邱县东北左传庄公十二年宋万弑闵公于防泽注泽宋地汉置县属梁国晋因之茍晞自仓垣徙屯防城置行台寻为石勒所陷县遂废宋移谯郡治此后魏因之北齐省水经注汳水迳防县故城北俗谓之小城卢思道西征记城在汳水南十五六里即庄周之本邑也元和志防故城在宋城县北二十二里】陵故城【在宁陵县南战国魏安厘王以弟无忌为信陵君而食邑于史记秦二世二年周布至魏立故魏公子陵君咎为王汉置县曰宁陵后汉建初四年以陈留之宁陵益梁国旧唐书地理志宁陵汉县乆废隋时置贞观元年并柘城县入元和志宁陵县东至宋州五十九里金史地理志宁陵大定二十二年徙于汴河堤南古城县志故城在南闗外俗呼王城】已吾故城【在宁陵县西南后汉置属陈留郡园称陈留风俗传故梁国宁陵县之徙种龙乡也永元十一年以大棘乡直阳乡自鄢隶之命以嘉名曰己吾晋初省后魏复置县属马头郡兴和中徙治平石城隋志齐并入下邑县元和志故城在宁陵县西南四十里】鹿邑故城【在今县西春秋陈鸣鹿地左传成公十六年晋知武子以诸侯之师侵陈至于鸣鹿注武平县西南有鹿邑水经注涡水迳鹿邑城北世谓之虎乡城非也隋改武平置鹿邑县元和志故城在县西十三里俗名牙乡城寰宇记鹿邑县有鸣鹿台在城内明统志故城在今县西六十里县志又有虎乡城在县西七十里讹为防乡集】□县故城【在鹿邑县东十里史记老子楚苦县厉乡人注苦县本属陈楚灭陈而苦又属楚汉置县晋成帝更名谷阳冰经注涡水东屈迳苦县故城南高齐省入武平县隋开皇六年复置理苦城干封元年高宗幸頼乡以元元皇帝生此遂改曰真源载初元年又改仙源神龙元年复曰真源宋改卫真九域志县在亳州西六十里元并入鹿邑移县治此　按谷阳宋志误作父阳苦县前汉属淮阳国宋志谓前汉属陈亦误】宁平故城【在鹿邑县西南五十里汉置县属淮阳国后汉属陈国晋省入苦县一作平东海王越传石勒追及于苦县平城元和志宁平故城在真源县西南五十五里】郸县故城【在鹿邑县西南七十里汉置县属沛郡在今永城界后汉因之晋省水经注苞水迳郸县故城南隋开皇六年复置属淮阳郡在今鹿邑界唐初省九域志鹿邑县有郸城镇县志今为郓城集】武平故城【在鹿邑县西北四卜里后汉置县属陈国建安元年以封曹操晋初属梁国后省后魏正始中复置属陈留郡隋开皇中改置鹿邑县此城遂废水经注涡水迳武平县故城元和志武平故城在鹿邑县东北十八里】栗县故城【今夏邑县治史记章邯军至栗注徐广曰县名在沛汉征和元年封赵敬肃王子为侯国后汉省后魏改置下邑县寰宇记下邑在东城东一百二十里魏孝昌二年置砀郡于下邑城移下邑县于此即古栗城也　按隋志酂县注云后魏又置下邑县后齐废考水经注栗与酂相去至近是今县实魏所置元和志以为汉县非也汉下邑县详江南砀山】祁乡故城【在夏邑县东北秦县史记曹参击秦司马尼军砀东破之取砀狐父祁善置注谷熟有祁亭汉永始二年封梁夷王子贤为祁乡侯国属沛郡后汉省萧徳言括地志故祁城在宋州夏邑县东北四十九里县志今县北有祁邑县】芒县故城【在永城县东北秦县汉属沛郡高祖六年封耏跖为侯国后汉世祖改临睢晋省元和志隋大业六年于马甫城东北三里割彭城睢阳置县属谯郡武徳四年移于马甫城即今理寰宇记芒县故城在今永城县地永城故城在今县东北三里县志故芒城俗呼为大睢城在县东北甫城乡按永城旧唐书曰隋县元和志云大业六年置属谯郡而隋志失载今县系唐武徳五年移治寰宇记作大业十二年亦误】建成故城【在永城县东南秦县史记曹参世家楚懐王封参为执帛号成成君注建成县属沛郡汉高祖元年封曹参六年封吕释之五鳯元年封黄覇皆为侯国后汉省】酂县故城【在永城县西南春秋襄公十年防呉于柤注柤楚地秦置酂县史记陈渉世家葛婴将兵狥蕲以东攻酂下之注徐广曰在沛汉书地理志沛郡酂注此县本为防借酂字为之耳后汉建武十三年封臧宫为侯国晋属谯郡宋元嘉八年属厯阳元徽元年改属平昌郡后魏废水经注涣水迳酂县故城南春秋襄公十年公防诸侯及齐世子光于酃今其地酃聚是也隋开皇十六年复置属谯郡唐属亳州旧唐书地理志开元二十六年移于汴城洹阳驿置元和志酂县西南至亳州七十里宋因之金兴定五年改属永州元至元八年并入永城县志今为酂县乡】建平故城【在永城县西南汉县景帝六年封程嘉元鳯元年封杜延年皆为侯国属沛郡后汉因之晋省后魏正光中移马头郡治此北齐郡废九域志酂县有马头镇即故县也府志建平故城在永城县西南酂县乡　按晋置马头郡旧治当涂魏天平后移治建平后汉书注　云建平故城一名马头城在酂县西北是也】太邱故城【在永城县西北三十里左传襄公元年郑子然侵宋取太邱注酂县东北有太邱城尔雅注宋有泰邱汉书郊祀志周显王四十一年宋有邱社亡是也汉武帝元朔三年封鲁恭王子节侯政为敬邱侯国属沛郡后汉明帝改曰太邱陈寔为太邱长即此晋省寰宇记太邱故城在今永城县西北　按汉表作瑕邱侯政元朔三年封史记表注云属山阳考山阳郡之瑕邱并不言侯国盖表误】虞县故城【在虞城县西南古虞国啇均所封左传哀公元年伍员曰少康逃奔有虞是也史记汉王乃西过梁地至虞又曹参攻下邑以西至虞注虞城县在宋州北五十里旧唐书地理志虞城隋分下邑县置元和志虞城县西南至宋州七十里县志明嘉靖十年改筑今城故城在县西南三里】襄邑故城【在睢州西一里春秋宋地本承匡襄陵乡也宋襄公所故曰襄陵战国时属魏史记魏惠王十九年诸侯□我襄陵又楚懐王六年柱国昭阳将兵攻魏破之于襄陵是也秦始皇以承匡卑湿故徙县于襄陵谓之襄邑县汉属陈留郡后汉更始二年立成丹为襄邑王建武二年封更始子求为侯邑初平四年袁绍自封邱走襄邑晋仍二汉不改宋属谯郡后魏属梁郡魏书地形志襄邑治胡城水经注故宋承匡襄牛之地元和志襄邑县东至宋州一百一十四里高齐省入雍邱隋开皇十六年复置属杞州大业三年割属梁郡武徳六年复置杞州以县属焉贞观元年州废县隶宋州宋因之金元属睢州明省入州州志古城在今城西一里许避黄河迁今治　按应劭以襄陵为襄牛顔师古已辩其非金史襄邑注云古襄牛地殆沿应説而误也魏志阳夏郡亦有襄邑后罢景明元年复应是初属梁孝昌中分立阳夏改隶又襄邑属杞州旧唐书作武徳二年其属宋州新唐书作贞观九年皆与元和志异】柘县故城【在柘城县北秦置县史记陈渉使葛婴将兵狥蕲以东攻柘下之注徐广曰柘属陈水经注谷水迳柘县故城东元和志柘城东北至宋州一百十里罗城即古株邑城也寰宇记柘城县即古朱襄氏邑以县有柘沟而名府志明洪武七年省柘城入宁陵十年复置柘城县旧城在今城北嘉靖中始筑今城】傿县故城【在柘城县北亦作通作鄢汉书属陈留郡后汉属梁国晋省汉书地理志注应劭曰郑伯克叚于傿是也元和志故傿城在宁陵县南五十三里寰宇记在柘城县北二十九里　按颍川有鄢陵故属郑地在今开封鄢陵县西北此陈留之鄢非也应劭説误元和志寰宇记俱仍其谬】髙辛城【在啇邱县南今名高辛里元和志高辛故城在谷熟县西南四十五里帝喾初封于此】新城【在啇邱县南左传文公十四年同盟于新城注新城宋地在梁国谷熟县西后汉志谷熟有新城括地志在宋州宋城县界】南亳城【在啇邱县西南帝王世纪谷熟为南亳三亳之一水经注睢水又东迳亳城北南亳也即汤所都矣寰宇记亳城在谷熟县西南三十五里与宁陵葛城相去八十里】横城【在啇邱县西南左传昭公二十一年宋华向入乐大心丰愆华挳御诸横水经注杜预曰梁国睢阳县南有横亭今在睢阳县西南世谓之光城盖光横声相近习传之非也括地志故横城在宋州宋城县西南三十里】贳城【在啇邱县西北与山东曹县接界左传僖公二年齐侯宋公江人黄人盟于贳杜预注宋地公羊作贯泽贳与贯字相似水经注汳水又西迳贳城南俗谓之薄城非也十三州志以为贳城也在县西北括地志贳城今名防泽城在济隂县南五十六里又见山东曹州府】汋陵城【在宁陵县东南左传成公十六年郑子罕伐宋宋将鉏乐惧败诸汋陂退舍于夫渠不儆郑人覆诸汋陵注汋陂夫渠汋陵皆宋地元和志汋陵在宁陵县南二十五里】期城【有二寰宇记东期城在宁陵县南三十里西期城在县南二十五里贾子曰梁楚边亭皆种梁数灌而羙楚稀灌而恶楚乃夜灭梁梁边令乃窃灌楚亦羙楚人怪而问之及见自谢以重币而交于梁国故曰期城俗犹呼为城也】沙随城【在宁陵县西北左传成公十六年晋会诸侯于沙随注宋地梁国宁陵县有沙随亭水经注汳水东迳宁陵县之沙阳亭北古沙随国世以为堂城非也寰宇记在宁陵县西北七十里】葛城【在宁陵县北书仲虺之诰葛伯仇饷孟子汤居亳与葛为隣注葛夏诸侯嬴姓之国汉书地理志宁陵注孟康曰故葛伯国今葛乡是杜预左传桓公十三年葛人来朝注葛国在梁国宁陵县东北水经注汳水东迳葛城北葛于六国属魏魏以封信陵君其地葛乡即是城也元和志故葛城在宁陵县北十五里】赖乡城【在鹿邑县东十里亦名厉乡史记老子楚苦县厉乡曲仁里人注正义曰厉音赖晋太康地记苦县东有赖乡城老子所生地魏书地形志武平有赖乡城水经注谷水东迳赖乡城南】相城【在鹿邑县东十五里秦时故县非汉沛郡治之相县后汉书郡国志苦春秋时曰相水经注涡水东迳相县故城南其城卑小实中边韶老子碑云老子楚相县人也相县虚荒今属苦故城犹在赖游乡之东涡水处其阳即此城也寰宇记相县在濑水东】栾城【在鹿邑县南十八里魏书地形志谷阳有栾城】广乡城【在鹿邑县西水经注涡水东迳广乡城北圈称曰襄邑有虵邱亭故乡矣改曰广世后汉顺帝阳嘉四年封侍中挚填为侯国即广乡也】安平城【在鹿邑县西北水经注涡水东迳安平县故城北陈留风俗传曰大棘乡故安平县也县志安平集在县西北七十里】谯城【在夏邑县北元和郡县志故谯城在夏邑县北三十一里祖逖进据太邱城遂克谯城而居之谓此】棘城【在永城县南左传襄公二十六年声子曰子灵通呉于晋使其子狐庸为呉行人呉于是克棘注棘楚邑谯国酂县东北有棘亭寰宇记棘城在酂县东北十八里】费城【在永城县南后汉书郡国志酂县有费亭水经注汉建和元年封中常侍沛国曹腾为侯国此地即其所食之邑也寰宇记费城在永城县西南二十五里南临涣水】纶城【在虞城县东南左传哀公元年伍员曰少康逃奔有虞虞思于是妻之以二姚而邑诸纶注纶虞邑后汉书郡国志虞有纶城少康邑括地志故纶城在虞城县东南三十五里】广乐城【在虞城县西后汉书光武帝纪建武三年呉汉率七将军与刘永将苏茂战于广乐大破之注广乐地阙今宋州虞城县有长乐故城盖避隋炀帝讳也】承匡城【在睢州西春秋宋地左传哀公十一年叔仲彭生防晋郤缺于承匡战国防犀首以梁与齐战于承匡后汉书郡国志襄邑有承匡城注地道记曰在县西水经注京相璠曰今陈留襄邑西三十里有故承匡城元和志在襄邑县西南二十五里】始基城【在柘城县南元和志始基故城在宁陵县南九十里晋都防卫防所筑初乞活魁陈川遣将魏硕于谷水南立营祖逖遣防等追战大破之因即立戍留守策曰从祖公北伐数年功始基此因名寰宇记在柘城东南十里】大棘城【在柘城县西北左传宣公二年宋华元及郑公子归生战于大棘注大棘在陈留襄邑南史记呉楚先击梁棘壁注宋华元战于大棘盖即棘壁是也括地志云大棘故城在宋州宁陵县西南七十里后汉书郡国志己吾有大棘乡水经注濄水东迳大棘城南故鄢之大棘乡也元和志故城在宁陵县西南七十里寰宇记在柘城县西北三十里】鄫城【在柘城县北左传襄公元年东诸侯之师次于鄫以待晋师注鄫郑地在陈留襄邑县东南水经注涣水东迳鄫城北】仇留城【在柘城县北元和志仇留故城在宁陵县南六十五里初陈州自始基败后遣将仇留伐鄢以逼蔡州祖逖遣卫防进伐谷水北高邱以御仇留故呼为仇留城寰宇记在柘城县北五十里】鸿口亭【在啇邱县东左传昭公二十一年齐师宋师败呉师于鸿口注梁国睢阳县东有鸿口亭】黍邱亭【在夏邑县西左传襄公七年宋围曹筑五邑于其郊黍邱其一也杜预曰下邑县西南有黍邱亭】空桐亭【在虞城县南左传哀公二十六年宋大尹兴空泽之士于甲奉景公自空桐入注梁国虞城县东南有地名空桐后汉书郡国志虞有空桐地有桐亭寰宇记在虞城县南五里】巢亭【在睢州南左传哀公十一年城鉏人攻太叔疾卫庄公复之使处巢注巢卫地寰宇记巢亭在襄邑县南二十里】滑亭【在睢州西北左传庄公三年公次于滑注滑郑地在陈留襄邑西北后汉书郡国志襄邑有滑亭】盂亭【在睢州界左传僖公二十一年防于盂注盂宋地】蒲亭【在考城县界后汉书仇览传县选为蒲亭长注考城有蒲亭】颐乡【在鹿邑县南史记灌婴列传婴攻苦谯复得亚将周兰与汉王防颐乡注徐广曰苦县有颐乡】首乡【在睢州东南左传僖公五年会王世子于首止注首止卫地陈留襄邑县东南有首乡后汉书郡国志已吾有首乡注襄邑东南有首止城金史地理志柘城首止地在焉】阳梁聚【在商邱县东南三十里左传襄公十二年楚子囊秦庶长无地伐宋师于阳梁注梁国睢阳县东有地名阳梁后汉书郡国志睢阳有阳梁聚水经注睢阳东南三十里有故阳梁今曰阳亭】鄍聚【在永城县南后汉书郡国志酂有鄍聚】夏侯坞【在商邱县西北水经注夏侯坞至周坞各相距五里】襄乡坞【在商邱县东北水经注西去夏侯坞二十里】黄蒿坞【在宁陵县北水经注堂城至黄蒿二十里】沃宫【在商邱县南旧城内左传哀公二十六年宋大尹奉景公如沃宫注沃宫宋都内宫名】曜华宫【在商邱县汉梁孝王建西京杂记梁孝王作曜华宫三辅黄图王作此宫与诸宫观相连延亘数十里】宋故宫【在商邱县城内宋志京城内为宫城殿曰归德】鸿庆宫【在商邱县西南隅府志宋之原庙也真宗以圣祖殿为鸿庆宫奉祀太祖太宗像侍于圣祖之侧名神御殿又曰三圣殿】梁苑【在商邱县东一名兎园亦名修竹园史记梁孝王筑东苑方三百余里西京杂记梁孝王苑中有白灵山落猨岩栖龙岫雁池鹤洲鳬岛诸宫观相连竒果佳树瑰禽异兽靡不毕备水经注睢水又东南流厯于竹圃水次緑竹防渚菁菁实望世人言梁王竹园元和志兔园在宋城县东南十里九域志兔园中有修竹园】漆园【在商邱县东北防县故城中史记庄子列传周尝为漆园吏注括地志云漆园故城在曺州寃句县北十七里其城古属县水经注庄周为防之漆园吏郭景纯所谓漆园有傲吏者也王嘉拾遗记庄周隠濠上漆园】碎锦园【在夏邑县旧东门外】观光亭【府志观光亭望云亭俱在旧城内宋留守王胜之建南都赋云连观光与望云指中天之魏阙又妙峯亭亦胜之建】新亭【在商邱县城外府志王胜之建新亭曰流觞緑波桧隂四合照碧妙峯朝雨暮云暖风残月玉烛金缕光华燕喜嘶马落帆芳草栁枝合前观月望云妙峯亭凡十有二秦观诗云宋都隄上十二亭一一飞惊若鸾鳯即此】寳墨亭【府志在睢州旧城西北濠外干明寺宋苏轼适岭表信宿于此书洞庭春色中山松醪二赋后人刻于石建亭以覆之】阏伯亭【在商邱县西南三里】文雅台【旧志在商邱县东南里许孔子适宋与弟子习礼大树下即此】平台【在商邱县东北史记梁孝王大治宫室为复道自宫连属于平台三十余里注平台在梁东北离宫所在也水经注晋灼曰或説平台在城中东北角亦或言兔园在平台侧如淳曰城东二十里有台寛广而不甚髙俗谓之平台按复道自宫东出杨州之门左阳门即睢阳东门也连属于平台侧近矣属之城隅则不能是知平台不在城中也元和志平台在虞城县西四十里县志县东北七十里有平台集接虞城界】蠡台【在商邱县城内晋书姚襄载记殷浩迁襄于梁国蠡台水经注睢阳城内有高台甚秀广谓之蠡台亦曰升台续述征记曰回道似蠡故谓之蠡台非也余按阙子称宋景公登虎圈之防蠡防即虎圈台也葢宋世牢虎所在台西又有一台俗谓之汝郎台台之西北城中有凉马台台东有曲池池北列两钓台水周六七百歩蠡台直东又有一台世谓之清泠台】清凉台【在商邱县西北十八里相传宋太祖避暑于此】陈搏台【在鹿邑县东十二里隠山下】造律台【在永城县北三里上有汉萧何庙】仪台【在虞城县西南史记魏恵王六年伐宋取仪台注表亦作义台义台见庄子郭象曰义台灵台也寰宇记义台在虞城县西南四十里】襄台【在睢州北骆驼冈南台四靣有水环之相传宋襄公所筑】楚王台【在柘城县西十五里项羽筑】升仙台【在柘城县北二十里有老子遗迹】照碧堂【在商邱县城南旧城上明统志宋建南都作堂于城上以临南湖元祐六年留守曽肇重建晁补之有记】五老堂【在商邱县城内明统志宋庆厯中少师杜衍侍郎王涣司农卿毕世长郎中朱贯冯平致仕里居年俱八十余用香山九老故事作五老堂结社赋诗】去思堂【在虞城县治县志唐天寳中县令李锡有清操李白为撰去思颂后人因建此堂】忘忧馆【在商邱县城内明统志梁孝王游于忘忧之馆集诸游士各使赋诗】定婚店【明统志在府旧城内唐韦固遇月老卜婚处】老子宅【在鹿邑县东括地志苦县有老子宅古史考苦县有曲仁里老子里也】杜衍宅【在商邱县城内宋史杜衍传衍致仕寓南都凡十年第室卑陋才数十楹】三仁街【在商邱县城内微子庙前】
　　闗隘武津闗【在商邱县东南三十五里路通江南徐亳二州旧设廵司今裁】桃园闗【在宁陵县北三十五里明置廵司今裁有桃园集】济阳镇【在商邱县东南九十里九域志谷熟县有髙辛济阳营郭三镇金史地理志谷熟镇二营城洛塲又有旧髙辛镇　按府志商邱县有髙辛集营郭集济阳集金史所载营城当即营郭集洛塲当即济阳集之讹】葛驿镇【在商邱县南王存九域志宋城县有城东河南葛驿三镇金史地理志睢阳镇一葛驿府志葛驿今有东西中三乡】长宁镇【在宁陵县界九域志宁陵县有新兴长宁二镇】谷阳镇【在鹿邑县东九域志卫真县有谷阳镇】新兴镇【在永城县北县志唐咸通中康承训帅师讨厐勋屯兵于新兴即此今为新兴铺】保安镇【在永城县东北九域志永城县有保安镇县志镇在故芒县之东虞城之南金尝移砀山县治此】治平镇【在虞城县界九域志虞城县有治平镇】归化镇【在睢州界九域志襄邑县有归化黎驿二镇】重华镇【在睢州界金史地理志襄邑镇一重华】八桥镇【在柘城县东九域志柘城县有八桥镇县志今有砖桥集即此】鹿塘寨【在永城县东北县志唐咸通中康承训将诸道兵屯桞子之西自新兴以至鹿塘壁垒相属即此】白沙涡【在宁陵县北县志唐至德初张廵守雍邱以抗贼贼众屯兵于白沙涡廵乘夜袭击之大破其众】商邱驿【在商邱县城西门外】城驿【在宁陵县治北】防亭驿【在夏邑南三十五里旧有驿今裁　按九域志下邑有防亭驿即此地也寰宇记下邑县有牛戍驿在县西北五十里隋大业元年废汉梁孝王収牛戍也今无可考】太邱驿【在永城县治东】石榴堌驿【在虞城县南六十里】蔡邱驿【在睢州新城内】
　　津梁先春桥【在商邱县城东门外又西门外有泝洛桥南门外有通济桥北门外有睢隂桥】海雁桥【在商邱县南五里南湖上宋夏竦自青杜移二雁至湖中因名】石桥【在宁陵县北十二里】乘驷桥【在鹿邑县北门外】防仙桥【在鹿邑县东十里太清宫后】通济桥【在夏邑县东门外又南门外有迎薰桥西门外有普济桥北门外有懐逺桥】狐父桥【在夏邑县东五十余里即秦狐父邑地】酂城桥【在永城县南二十里浍河之上又南五里有薛疃桥】塔冈桥【在永城县南五十里包河上】胡父桥【在永城县北八十里巴河上亦名狐浮桥】南津桥【在虞城县南二里又西津桥在县西三里俱跨小股河上】砖桥【在柘城县东南十五里黄涡二流所会也】广济桥【在柘城县西五里系黄河故道】杨家屯渡【在鹿邑县西北五十五里又有安家溜杨湖口俱涡河渡口也】丁家路口渡【在鹿邑县北又有丁家路贾家滩王家口俱古黄河渡口也】梁公渡【在柘城县东南十里又有杨章渡李仲渡白家渡陈铎渡皆古黄河渡口也】
　　隄堰漻隄【在商邱县北东接夏邑虞城二县界明统志漻隄自开封府东至归德州三百余里世传梁孝王徙都睢阳时所筑俗讹为蓼隄　按旧图经蓼隄自汴州杞县入至宋州城东分为三道在夏邑县南者为南蓼隄寰宇记谓从谷熟界入东入永城界是也中蓼隄在虞城南三十里北蓼隄在虞城西南四十里】隋隄【在商邱县旧城外三里东迳夏邑永城二县即汴河故道隋时所筑夏邑县志隋隄在县南三十里西连汴道东接太邱永城县志隋隄环县治东南】防城隄【在商邱县城外宁陵鹿邑夏邑睢州考城皆有之在府城者明嘉靖中筑周十六里髙视城之半在宁陵者明吕坤筑周十四里在鹿邑者嘉靖十五年筑周十二里在夏邑者周八里在睢州者即汴城旧隄故地宏治间増修在考城者有二道距城七十许歩曰小隄距小隄百许歩曰大隄宏治七年创筑】汴隄【在宁陵县东十里髙阜岿然亦名隋隄】贾鲁隄【在宁陵县南七里元贾鲁筑】涡河隄【在鹿邑县南东接江南亳州西抵陈州府太康县界明成化十二年筑】新隄【在夏邑县南三里明嘉靖中浚治白河积土所成】巴清隄【在夏邑县北二十里黄河南岸东接江南萧县西接商邱县界明嘉靖十年筑】韩家后隄【在虞城县北明万厯二十九年筑】鳯池口【在商邱县西北二十二里金正大九年防古兵围归德守将议决鳯池大桥水以防城即此口也明洪武二十三年河决于此】丁家道口【在商邱县北三十里接虞城县界旧管河主簿驻此明正统十年置廵司后省虞城县志丁家道口在县西四十里又有罗家口在县北皆河防要地】
　　陵墓古燧皇陵【明统志在阏台西北二里】帝喾陵【在商邱县东南四十五里】朱襄氏陵【在柘城县东十里今地名朱堌】商汤陵【在商邱县北史记殷本纪注皇览曰汤冡在济隂亳县北东郭去县三里有汤塜冡四方各十歩髙七尺上平处平地水经注刘向言殷汤无处为疑杜预曰梁国防县北有薄伐城城中有成汤冡今城内有古冡方坟疑即所谓汤冡也】古苍颉墓【在虞城县西四十里】阏伯墓【在商邱县西南阏台之下即古商邱也世传阏伯此】商均墓【在虞城县西南三里】商伊尹墓【明统志在商邱县东南四十里　按史记伊尹于亳注皇览曰在已氏亳近已氏故水经注寰宇记皆云已氏有伊尹墓】箕子墓【在商邱县北水经注薄城西有箕子冡寰宇记箕子在宋城县北四十一里三十歩古防城内晋伏淊北征记望亳防间成汤伊尹箕子之冡皆为邱墟　按古城即大防城水经注所谓防薄为北亳也】微子墓【在商邱县西南寰宇记在宋城县北十二里　按县志微子墓在县西南二十五里青冈盖旧城在今城南也】周宋襄公墓【在睢州东北元和志在襄邑县城东隅故号襄陵州志即襄台旧址】李母墓【在鹿邑县东水经注李老君母庙前有李母东有碑是永兴元年谯令长沙王阜所立碑云老子生于曲濄间寰宇记李母坟在真源县东十三里】双塜【在柘城县西北三里世传长沮桀溺此】秦召平墓【明统志在永城县北砀山乡】汉陈平墓【明统志在永城县太邱城北】梁孝王墓【在永城县北水经注砀山有梁孝王墓斩山作郭穿石为藏行一里到藏中有数尺水水有大鲤鱼黎民谓藏有神不敢犯之寰宇记在永城县北五十里砀山南岭上髙四丈周一里】汲黯墓【在鹿邑县西南九十里县有引水故渎汉元光中汲黯所开渎上有祠后人因以墓附防】陈思王墓【在鹿邑县西五十里县志汉明帝孙陈王均塟此谥曰思故名思陵】张堪墓【在永城县北保安乡】虞诩墓【在鹿邑县西北四十余里水经注武平故城之西南七里许有汉尚书虞诩碑】盛允墓【在虞城县东三里水经注虞县故城东有汉司徒盛允墓延中立墓中有石庙】桥元墓【在商邱县北水经注睢阳城北五六里得汉太尉桥元墓即曺孟德亲酹处列数碑寰宇记桥元墓在宋城县北十里】唐孔德伦墓【在宁陵县北二十五里楮堌村孔子三十三世孙唐贞观十一年封褒圣侯卒此】李勣墓【在考城县东南二十里】朱仁轨墓【在永城县东北甫城乡】张廵墓【在商邱县北府志廵死节后招魂而从李翰请也　按李翰表云宜于睢阳城北择一髙原招魂廵并将士大作一墓即此】雷万春墓【在商邱县东一里　按宋范成大诗注雷万春墓在南京城南环以小樯榜曰忠勇雷公之墓】宋曺彬墓【在永城县太邱城西北一里许】杜衍墓【在商邱县东南仁孝原欧阳修铭】张方平墓【在商邱县东永定乡苏轼铭】王尧臣墓【在商邱县东北平台乡欧阳修铭】赵槩墓【在商邱县北天廵乡苏轼铭】明梅思祖墓【在夏邑县南白河之右】轩輗墓【在柘城县西三里】宋纁墓【在商邱县西北二十里】沈鲤墓【在商邱县西十里】吕坤墓【在宁陵县西北十二里鞋城村】王三善墓【在永城县东北二十里】练国事墓【在永城县北十五里】
　　祠庙帝喾庙【在商邱县西南髙辛里宋开寳六年建】汉髙祖庙【在永城县北砀山汉文帝以髙祖尝隠此立庙于岩前今废】宋仁宗庙【在虞城县东南三十里】阏伯庙【在商邱之巅】微子庙【在商邱县城内西北隅一名象贤祠】李老母庙【在鹿邑县东一名洞霄宫水经注濄水之侧又有李老母庙在老子庙北唐书地理志真源洞霄宫先天太后祠也元和志李母祠在真源县东一十四里干封元年册号先天太后今谓之洞霄宫县志宫前有宋真宗御制碑铭蔡襄书】老子庙【在鹿邑县东十里一名太清宫水经注濄水又北迳老子庙东庙前有二碑在南门外汉桓帝遣宦者管霸祀老子命陈相边韶撰碑北有双石阙唐书地理志真源有老子祠天寳二年曰太清宫元和志元元皇帝祠在真源县东十四里寰宇记太清宫元元旧宅前有阙魏黄初三年所立其阙有铭是钟繇书县志宋大中祥符七年建太清楼】庄子祠【在商邱县东南宋苏轼有记】栗王祠【在夏邑县北郭外县志汉将耿防以战功封栗侯后追封为王建祠祀之】陈仲弓祠【在永城县西北太邱集祀汉陈寔又县西亦有祠】顔鲁公祠【在商邱县南二里开元寺中】协忠庙【在商邱县城西祀唐张廵许逺以雷万春南霁云姚□贾贲配唐大厯二年勅建宋大观中表庙额旧在城南明正德中徙建今所】旌忠庙【在宁陵县城内东南隅祀唐守臣刘昌】韩公祠【在永城县治西祀宋韩亿】沙随庙【在宁陵县城内祀宋程逈】褒忠祠【在商邱县城西祀宋凌唐佐明董纶陈闻诗】吕司宼祠【在宁陵县北闗今移北门内祀明吕坤】
　　寺观灵古寺【在商邱县城南宋时赐额】灵台寺【在商邱县城东灵台上隋开皇二年建】开元寺【有二一在商邱县城南唐时建宋更名寳融寺又名隆兴寺内旧有唐顔真卿书八闗齐防报德记石幢一在虞城县旧县城北宋绍圣三年建后改建于今县治西南隅】黄冈寺【在宁陵县西南三十里后魏大定二年间】福夀寺【在鹿邑县北北齐武平四年建】将军寺【在夏邑县东北二十里县志寺旁有古号将军堌】均庆寺【在永城县北唐初建大厯元年赐额静林宋大中祥符中真宗幸亳改今名】住堽寺【在虞城县东南五十里宋元丰五年建】兴国寺【在睢州西门内宋太平兴国中建】无夏寺【在睢州南四十里中有塔】白塔寺【在永城县旧城东宋大观五年建】洪庆万夀宫【在府城北明统志正统间因废址重建】明道宫【在鹿邑县治东唐时建初名紫微宫天寳二年改太清宫宋真宗改今名宫后为升仙台】三清观【在虞城县治东元至元中建又有洞元观在县治东南元泰定中建】





　　钦定大清一统志巻一百五十四
<史部,地理类,总志之属,大清一统志>
　　钦定四库全书
　　钦定大清一统志卷一百五十五
　　归德府【二】
　　名宦汉张武【平阳人宣帝时为梁相梁王骄贵民多豪强号难治武□敞问武欲何以治梁武谦不肯言敞使吏送至闗戒吏自问武武应曰驭黠马者利其衔策梁国大都吏民凋敝且当以柱后惠文弹治之耳吏还道之敞笑曰审如掾言武必办治梁矣武既到官其治有迹】冯鲂【湖阳人建武三年拜虞令为政敢杀伐以威信称】陈实【许人元嘉中除太邱长修徳清静百姓以安邻县人户归附者实輙训譬遣还司官行部吏欲禁讼者实曰讼以求直禁之理将何伸其勿有所拘竟无讼者以沛相赋敛违法解印绶去吏人追思之】三国魏卢毓【涿郡人文帝时为梁睢二郡太守帝以谯旧乡故徙民充之以为屯田而谯土地硗瘠百姓穷困毓悯之上表徙民于梁使就沃衍失帝意左迁睢阳典农校尉心在利民躬自临视择居美田百姓赖之】袁涣【扶乐人为梁相涣毎勅诸县务存鳏寡髙年表异孝子贞妇为政崇教训恕思而后行外温柔而内刚断以病去官百姓思之】唐李峘【明皇时为睢阳太守以清简为二千石最】李锡【成纪人天寳中拜虞城令邑中有大猾锡训以义遂为纯人易其里曰大中正之里官宅旧井水凊而味苦锡尝之笑曰既清且苦足符吾志后变为甘泉】张巡【南阳人天寳中调真源令土多豪猾大吏华南金树威恣肆巡以法诛之赦余党莫不改行迁善安禄山反巡起兵讨贼防贼将杨朝宗谋趋宁陵巡与太守许逺合兵拒贼拜河南节度副使守睢阳贼将尹子竒以十余万众来攻守数月城中食尽援絶杀爱妾飨士罗雀掘鼠而食城陷骂贼死神色不挠诏围巡逺像于凌烟阁睢阳立双忠庙祀之】许逺【杭州新城人天寳中为睢阳太守贼围睢阳逺与张巡合兵拒守自以才不及巡军事一以禀巡而已专治军粮战具城陷被执至偃师不屈见害】南霁云【顿邱人张巡守睢阳以霁云为将与雷万春击贼宁陵北杀万余人尹子竒来攻巡使霁云数败之射子竒中目围急霁云如临淮告急于贺兰进明进明无出师意爱霁云壮欲留之为大飨霁云泣曰睢阳士不粒食巳弥月矣义不忍食因抜佩刀断指一座大惊为出涕卒不食去城陷死之】雷万春【张巡守睢阳万春为偏将令狐潮围雍邱万春立城上与潮语伏弩发六矢着面万春不动潮疑刻木人谍得其实乃大惊遥谓巡曰向见雷将军知君之令严矣后睢阳陷与巡俱死难】姚訚【洛阳人本城父令与张巡同守睢阳城陷死之】髙承简【幽州人徳宗时为宋州刺史宣武将李防反遣使责财于宋承简囚之前后数辈輙系狱一日并出斩于牙门威震部中防悉兵来攻宋有三城南城陷承简保北两城数与贼角防徐州救至防为李质所执】刘昌【开封人摄濮州刺史以兵三千守宁陵李希烈率众五万攻城昌深堑以遏地道令守陴内顾者斩贼数败乃解围去】五代周赵延进【顿邱人世宗时父晖为宋州刺史延进从为牙职睢阳盗为民患领牙兵悉擒戮之】宋李防【内黄人景徳中知应天府凿府西障口为斗门泄汴水淤旁田数百畆民甚利之】王曾【益都人天禧中知应天府民间讹言有妖起若飞帽夜搏人自京师以南人皆恐曾令夜开里门敢倡言者即捕之卒无妖】韩亿【雍邱人知永城县有治声他邑讼不决者郡守皇甫选輙属亿治之】晏殊【临川人仁宗时知应天府延范仲淹以教生徒五代以来天下学校废兴学自殊始】刘航【魏人厯知虞城犀浦县虞城多奸猾喜冦盗犀浦民弱而驯航为政寛猛缓急不同两县皆治】范纯仁【吴县人皇祐间知襄邑县有牧地卫士牧马践民稼纯仁捕一人杖之牧地初不县主者怒曰天子宿卫令敢尔耶白其事于上刻治甚急纯仁上言养兵出于税畆若使暴民田而不得问税安所出诏释之且聴牧地县时旱乆不雨纯仁籍境内贾舟谕之出粜所蓄十数万斛至春诸县皆饥独境内民不知也】王囘【侯官人为卫镇簿有所不合称病自免】孙鼛【钱塘人调武平尉捕获名盗数十谢赏不受】张田【澶渊人知应天府司録欧阳修荐其才】张亢【临濮人仁宗时为应天府推官治白沙石梁二渠民无水患】苖时中【宿州人神宗时以防主宁陵簿邑有古河久湮请开导以溉田为利甚溥人谓之苖公田】苏颂【南安人神宗时知应天府吕惠卿尝语人曰子容吾乡里先进茍一诣吾执政可得也颂闻之笑而不应】杜谊【黄岩人知永城县歳捐俸三十万收瘗汴渠之溺死者又出俸钱修文宣王庙两旁为学舍数十区旦夕讲学于其堂永城父老称谊之政为不可及】曾几【贑州人徽宗时为应天府少尹庭无留讼时諌官刘安世有恙党禁方厉无敢窥其门者几独从之谈经论事】郭僎【祥符人为鹿邑丞中贵杨达周率军士以捕冦为名入邑境所至骚动僎檄取所授文书逢周不与僎令尉讥察之逢周归愬于徽宗逮赴开封府狱狱以状闻乃使还任】孙安道【为应天府兵马钤辖□兵下淮南城陷不得归谋挺身还朝为人所告而死赠忠州刺史】凌唐佐【休宁人建炎中加直秘阁知南京值城陷刘豫因使为守唐佐宻疏其虚实遣人持蜡书告于朝江淮都督吕颐浩得唐佐从孙宪俾持帛书遣之宪至睢阳事泄豫捕唐佐见豫责以大义豫怒斩于境上赠徽猷阁待制】金张奕【髙平人为府通判刘豫废兵在郡者谋为乱奕知之选士人丁壮授以兵结阵扼其要巷开小南门以示生路乱不得作擒其首恶诛之都统完顔木补以军至归徳欲根株余党奕以阖门保郡人无他遂止　完顔木补旧作完顔鲁补今改】毛硕【甘陵人皇统元年权知拱州宋将张浚据亳州柘城酒监方人杰叛应浚硕发兵讨之至柘城躬叩城门呼耆老谕意遂　缚人杰以降硕迳入县署召百姓慰安之】元董文贞【献州人中统中为宁陵达鲁噶齐邑苦盗剽掠文贞教民习武备境内以安　达鲁噶齐旧作达鲁花赤今改】宋世元【符离人至元中为永城县尹治绩卓然有岐麦嘉禾之瑞】卜天璋【洛阳人皇庆初知归徳府劝农兴学复河渠河患遂弭时羣盗据要津啇旅不通天璋擒数百人悉磔以徇盗为止息】赵璧【兖州人至治初为宁陵县尹劝农赈饥塞汴河支流复起隄障厯有成绩】固影【新州人泰定间知归徳府亷明刚断发摘如神民有衔寃不直者虽数十年前事皆千里奔走来诉立为剖决一日悉清尝行部至亳民诉蝗食禾遂取蝗向天祝之以水研碎而饮是歳蝗不为灾　固影旧作观音奴令改】许义夫【砀山人至正初为夏邑县尹毎亲诣乡社教民稼樯见民勤谨者出已俸赏之怠惰者罚之三年之间境内丰足】额森【瑭古持人至正中为柘城主簿歳饥请捐租民徳之邑多盗擒其魁良民有为盗诱者自诬服力辨出之治豪猾不少恕在职以亷洁称　额森旧作埜僊瑭古特旧作唐兀今并改】明卢熙【昆山人洪武初以睢州同知摄知府事适御史衔命搜旧军籍民充之睢民当入伍者千人檄熙追送熙令民自实得尝尺籍者数人畀之御史怒械系曺吏必尽得熙自诣御史曰州军籍尽此矣迫之民且散独有同知在耳请以充役御史不能夺乃罢去熙卒于官贫不能丧官为具殓丧归吏民挽哭者塞道大雨无一人却者】梁祖荣【髙要人永乐中知柘城县值霖雨教民疏濬沟洫邑无水灾民有负租者贫无以偿祖荣捐已俸倡富民出粟助之民免流亡】毕用【博平人成化中为归徳知州时河水泛溢用筑堤捍水城得不坏巨阉过州境吏皆望尘拜用独长揖阉怒诬奏逮狱未几复官】王鼎【岢岚人正徳中知永城县流贼陷城鼎系印于肘端坐待贼不屈死】安宣【山西人正徳中为夏邑县丞初授官贼逼其境或劝无往宣兼程进抵任七日贼大至宣拒守有功城陷死之赠开封通判】石阯【青城人嘉靖中为宁陵知县柘冦师尚诏谋乱阯先授兵登陴为守御计寻归徳府陷阯泣厉将士誓以死守冦谍知之不敢犯后坐诬去官民遮道泣送者数千人】董纶【太谷人嘉靖中为归徳检校柘城贼师尚诏入归徳聚众剽掠纶请于知府愿自往捕贼知府不许贼寻陷城纶率民兵巷战被执捶死犹手刃数贼妻贾氏及童仆皆从死赠归徳同知立祠于死所】郑三俊【建徳人万厯中知归徳府持身峻洁刑不妄用建范文正公书院文教蔚兴】刘作民【东明人万厯中知柘城县邑西地洼下凿渠以泄之名永利渠民赖其利】孙傅庭【振武卫人万厯末知永城县以才调啇邱天启初白莲贼党居归徳谋应徐鸿儒傅庭弥其变郡以无虞】成勇【安乐人崇祯中为归徳推官流贼来攻乗城设守击却之居官清节冬月不能具裘有以裘献者却不受】王世琇【清苑人崇祯中归徳推官屡平土冦黄老山等李自成来犯时世琇已内迁主事将行慨然曰久官其地临难而去之非义也誓众坚守城陷遂遇害】盛以恒【潼闗卫人崇祯十年知啇邱县明年张献忠来攻时以恒已迁开封府同知将行吏民留之遂登城设守督家众杀贼力屈城陷骂贼死赠河南按察使副使】王徴俊【阳城人崇祯中谪归徳照磨巡按御史李曰宣荐于朝给事吕黄钟亦请用徴俊以为天下必不可少之人乃移知滕县】顔则孔【沂州人崇祯中为归徳同知城陷死之其女亦自缢】徐一源【海盐人崇祯中为归徳经厯贼至一源分守北城杀贼多城陷巷战骂贼死】夏世英【祥符人崇祯中为啇邱教谕城陷世英持刀骂贼死于明伦堂妻石氏亦自刎】纪懋勲【胶州人崇祯中为鹿邑知县流贼陷城死之】孔亮【兴平人崇祯中为虞城主簿署县事死流贼之难】
　　本朝赵申乔【武进人康熙二十年知啇邱县邑旧多杂悉□去之康熙六十年入祀】史鉴【仁和人康熙二十七年知柘城县开沟洫兴水利凡卑洼之地俱成膏壤设立义学百余所延师讲课文教振兴】武宏祖【奉天人康熙三十一年知归徳府属邑催科多陋规宏祖悉为草除严禁牙帖胥吏苛取税银痛惩以法】胡国佐【辽阳人知归徳府值歳荒设法赈济全活数十万人】刘暟【大兴人任归徳府河捕通判沿河堤岸故卑防亲督夫加筑坚固堡夫旧多杂差皆与蠲除歳饥捐俸施粥】诸晋【余姚人康熙五十五年知夏邑县卒于官几不能殡士民敛赀归其柩】
　　人物汉灌婴【睢阳人以中涓从髙帝定天下封颍隂侯吕后崩吕禄等欲为乱齐王举兵西禄等以婴为大将军往撃之婴乃与绛侯等谋屯兵荥阳绛侯既诛诸吕罢兵归以丞相卒谥曰懿侯】栾布【梁人彭越尝与布逰布后为奴于燕燕将臧荼举为都尉汉击燕虏布越请赎为梁大夫使于齐未反及越诛布还奏事越头下祠而哭之吏捕以闻髙帝趋烹之布曰陔下之防微彭王项氏不亡今反形未见以苛细诛之臣恐功臣人人自危也乃释布拜为都尉孝文时为燕相以功封鄃侯】申屠嘉【梁人以材官蹶张从髙帝为都尉孝文时为丞相嘉亷直门不受私谒大中大夫邓通方爱幸居上旁怠慢嘉为檄召通责曰朝廷者髙皇帝之朝廷也通小臣戏殿上大不敬当斩通顿首出血不解帝使使持节召通而谢丞相乃免卒谥曰节侯】韩安国【字长孺梁成安人徙睢阳事梁孝文为中大夫吴楚反安国捍吴兵于东界名由此显武帝时迁御史大夫安国为人多大略智足以当世取舍而出于忠厚所推举皆亷士于梁举壶遂臧固其他皆天下名士士以此称慕之】壶遂【梁人与太史令司马迁等定汉徫厯官至詹事其人深中笃行君子武帝方倚欲以为相防病卒】髙遂【梁人栗太子废窦婴争勿能得谢病屏居蓝田南山下数月诸窦宾客辨士説莫能来遂乃説婴曰将军屏闲处而不朝是自明扬主之过有如两宫螫将军则妻子无类矣婴然之乃起朝请如故】丁寛【字子襄梁人梁项生从田何受易时寛为项生从者读易精敏材过项生遂事何学成何谢寛寛东归何谓门人曰易以东矣景帝时寛为梁孝王将军距吴楚号丁将军作易説三万言】焦赣【字延夀梁人尝从孟喜受易京房师之】戴徳【字延君梁人从兄子圣字次君并受礼于后苍徳为信都太傅圣以博士论石渠至九江太守由是礼有大戴小戴之学】桥仁【字季卿梁人与杨荣并受小戴礼仁着礼记章句四十九篇成帝时为大鸿胪家世传业荣琅邪太守由是小戴礼有桥杨氏之学】周庆【字防君梁人传谷梁之学为博士】丁姓【字子孙梁人与蔡千秋周庆皆从荣广受谷梁春秋宣帝时求能为谷梁者莫及千秋乃以为郎中户将选郎十人从受防千秋病死乃徴周庆丁姓待诏保宫使卒授十人自元康中始讲至甘露元年积十余歳皆明习姓至中山太傅】韩伯俞【梁人尝有过其母笞之泣其母曰他日笞子未尝泣今泣何也对曰他日笞常痛今毋乏力笞不觉痛是以泣】夏恭【字敬公梁国防人习韩诗孟氏易讲授门徒尝千余人王莽末盗贼纵横恭以恩信为众所附拥兵固守防独安全光武嘉其忠召拜郎中迁泰山都尉和集百姓甚得其欢心恭善为文着赋颂诗励学凡二十篇卒官诸儒共谥曰宣明子牙少习家业着赋颂赞诔凡四十篇举孝亷早卒乡人号曰文徳先生】车成【字子威梁都人兄弟并为赤眉所执将食之成叩头乞以身代贼哀而两释之】虞诩【字升卿武平人祖父经为郡县狱吏案法平允诩年十二通尚书早孤孝养祖母县举顺孙辟太尉府拜郎中永初四年邓隲欲弃凉州诩异其议出为朝歌长转怀令时羌冦武都以诩有将帅略迁武都太守永建元年为司校尉奏太傅冯石等百官侧目案中常侍张防屡寝不报诩乃自系廷尉书奏坐论输左校防必欲害之二日之中传考四狱门生百余人举幡言枉状乃赦之复拜议郎官至尚书令诩好刺举无所囘容数忤权戚九见谴考三遭刑罚而刚正之性终老不屈子恭有俊才官至上党太守】葛龚【字元甫宁陵人和帝时以善文记知名性慷慨壮烈安帝永初中举孝亷为大官丞上便宜四事厯官荡隂临汾二县令皆有绩着文赋碑诔书记凡二十篇】审忠【字公诚梁人灵帝时为郎中光和二年连有灾异忠以为朱瑀等罪恶所感上书劝帝扫灭丑类以答天怒章寝不报后宦官诛忠始辟公府】桥【字公祖仁七世孙少为县功曺谒刺史乞为部从事穷案梁冀所厚陈相羊昌赃罪由是著名桓帝时为度辽将军边境安静灵帝初累迁司徒素与南阳太守陈球有隙及在公位荐球为廷尉光和元年迁太尉以疾罢性刚急然谦俭下士当时称之卒年七十五家无居业防无所殡】三国魏典韦【已吾人形貌魁梧膂力过人任侠为襄邑刘氏报雠豪杰义之初属夏侯惇有功拜司马魏武讨吕布于濮阳贼矢如雨韦持十余防大呼起所抵无不应手倒者布退拜韦都尉引至左右将亲兵数百人常绕大帐迁为校尉性忠至谨重常画立侍终日夜宿左右稀归私寝张绣袭魏武营韦战于中门创重死】梁习【字子虞柘人魏武辟为漳长迁西部都督从事表置屯田都尉于道次耕种菽防以给人牛之费文帝时为并州刺史在州二十余年居处贫穷无方面珍物明帝异之徴拜大司农卒】卫臻【字公振陈留襄邑人父兹有大节不应三公之辟魏武初至陈留兹曰平天下者必此人也魏武亦异之数诣兹议事从讨董卓卒于荥阳臻为散骑常侍文帝践阼时羣臣并颂魏徳多抑损前朝臻独明禅授之义称汉美累官右仆射明帝方隆意于殿舍臻数切諌曺爽辅政欲引臻八守尚书令及为弟求婚皆不许固乞逊位官终司徒】晋陈頵【字延思苦人少好学有文义仕为郡督邮检获隠匿者三千人为一州尤最太守刘享引为主簿州辟部从事齐王冏起义州遣頵将兵赴之拜驸马都尉元帝初典法兵二曺頵以孤寒数有奏议朝士多恶焉陶侃表为梁州刺史绥怀荒甚有威惠召还卒】焦保【苦人元康中同县陈頵举孝亷頵荐保曰保出自寒素禀质清冲若得叅嘉命必能光赞大猷允清朝望州乃辟保】李彦【字彦士下邑人少有节操好学慕古为乡闾所敬惮累拜尚书左丞断决如流略无凝滞台阁叹其公勤明察性谦恭有礼节虽居显要与亲党之间恂恂如也轻财重义好施爱士时论以此称之】隋蔡徴【字希祥景厯子防聪敏精识强记七歳丁母忧居丧如成人礼继母刘氏视之不以道徴供侍益谨初无怨色仕陈累迁中书令于当朝制度宪章仪轨户口风俗山川土地问无不对隋文帝闻其敏赡召见顾问言輙防防除太常丞转给事郎卒】唐盛彦师【虞城人少任侠髙祖起兵授行军总管李宻叛彦师引众入熊耳山出竒兵击斩之徐圆朗反诏彦师为安抚大使战败为所执圆朗令作书招其弟彦师书曰吾誓死报国若宜善侍母勿以吾为念圆朗笑曰将军壮士也置之圆朗平得还】程袁师【宋州人母病十旬不禠带药不尝不进代弟戍洛州母终闻讣日走二百里负土筑坟号防人不复识常有白狼黄蛇驯墓左毎哭羣鸟鸣翔永徽中刺史状诸朝诏吏敦驾既至不愿仕授儒林郎还之】魏元忠【宋城人少好兵术仪鳯中吐蕃数盗边元忠上封事言命将用兵之道髙宗善之累迁殿中侍御史圣厯二年同鳯阁鸾台平章事中宗在东宫为检校左庶子时二张势倾朝廷元忠尝奏曰臣不能狥忠使小人在君侧易之等恨怒因谮元忠下狱贬髙安尉中宗复位拜中书令卒陪葬温陵谥曰贞】朱敬则【字少连永城人志尚恢博好学重节义善与人交赈其急难与三从昆弟同居四十年赀产无异武后称制兴大狱诛将相大臣敬则时为右补阙上书谏后善其言进同鳯阁鸾台平章事敬则执政毎以用人为先荐裴怀古魏知古皆称职尝宻谓敬晖曰公若假太子令举北军诛易之兄弟两飞骑力耳晖卒用其策唐祚复安卒谥曰元】朱仁轨【字徳容敬则兄隠居养母尝诲子弟曰终身让路不枉百歩终身让畔不失一叚有亦乌白鹊栖所居树及卒郭山晖等共谥为孝友先生】刘宪【字元度宁陵人父思立在髙宗时为名御史迁考功员外郎卒于官宪擢进士累进左台监察御史天授中按□俊臣罪欲重绳之反为所搆贬官后累迁太子詹事】郑惟忠【宋城人天授中以制举召见武后问举者何所事为忠惟忠曰外扬君之美内正君之恶后曰善擢左司御曺军事迁鳯阁舍人中宗时厯黄门侍郎进大理卿节愍太子败守卫诖误皆流已决诸韦党请悉诛之惟忠奏大狱始判复改讯恐反侧者不自安且失信卒论如前所全贷为多后以赈给河北道称防封荥阳县男】五代唐张廷蕴【襄邑人从庄宗征伐先登力战金疮满体庄宗壮之以为歩军都虞侯魏博三城巡检使庄宗在魏刘皇后从行多纵其下为不法廷蕴輙牧而斩之以平李继韬功迁左监门卫上将军廷蕴武人识不过数字而平生重文士尝破梁郓州荐判官赵鳯后鳯贵为相性素防厯七州卒之日家无余赀】宋刘熙古【字义淳宁陵人后唐长兴中举进士宋开寳中累官叅知政事熙古通易诗书春秋及隂阳象纬之术性醇谨虽显贵不改寒素尝集古今事迹为厯代纪要十五卷子蒙正字颐正善骑射屡着军功仕终亳州围练副使蒙叟字道民由甲科厯任职方郎中好学善属辞着五运甲子编年厯三卷】杨大雅【字子正宋城人素好学虽饮食不释卷第进士累官集贤院学士朴学自信无所阿附官二十五年不迁或笑其违世大雅曰吾不学乎世而学乎圣人是以至此后命知制诰上原治十七篇】张去华【字信臣襄邑人防励学敏于属词建隆初举进士擢右补阙太宗时着大政要録三十篇以献上览而嘉之后改工部侍郎尝献元元论大防以养民务穑为急真宗命以缣素冩其论为十八轴列置龙图阁之四壁】杨慤【虞城人力学勤志不求闻达戚同文过其学舍慤异而留之不终歳毕诵五经慤即妻以女弟】宗翼【虞城人笃孝恭谨负未养母好学强记能属文隐居不仕戚同文叹为劳谦有古人风】楚照辅【字拱辰宋城人事太祖以才干称甚见信任性刚介人不敢干以私累官枢宻使检校太尉】李惟清【字直臣夏邑人以三史解褐涪陵尉时宦官督输造船木纵恣惟清奏杀之由是知名迁主客员外郎雍熙中判度支议通盐法惟清奏言以盐配民非便遂罢改度支使令遣使河朔治方田大发兵惟清以盛春妨农恳求罢废至道二年拜同知枢宻院事惟清倜傥自任所至称强干除御史中丞卒】郭贽【字仲仪襄邑人举进士太宗尹京因事藩邸太平兴国中累迁叅知政事性温和能延誉时隽宋白以文学沉下位贽荐引之曺彬为弥徳超所诬贽极言救解后为盐铁使时诸路积逋欠犯人虽死犹系其子孙贽条陈其事多所蠲贷尝授真宗经及卒上以旧学之故亲临哭之谥文懿子昭度集其文为三十巻上之赐名文懿集】许骧【字允升睢阳人郡人戚同文以经术聚徒骧从之学善属文与吕蒙正齐名太宗初擢甲科累官右谏议大夫知益州召归言蜀民浮窳易摇宜择忠厚者抚之为预备既而李顺叛众服其先见仕终工部侍郎】张师徳【字尚贤去华子真宗祀汾隂献大礼颂举进士第一迁集贤校理判三司尝奏事殿中帝访以时事条封甚备累官左谏议大夫师徳孝谨有家法不交权贵在西掖九年不迁卒官有文集十卷】嵇颖【字公实宋城人天圣中及第王曾知青州徙天雄军皆辟为从事累官兵部员外郎召入翰林为学士未及谢卒颖举进士时王曾张知白祖继为南京留守见颖谨厚笃学谓其子弟曰若曺师表也】王尧臣【字伯庸虞城人举进士第一累迁翰林学士陜西用兵为体量安抚使使还奏边事仁宗以其言戒边吏又荐韩琦范仲淹不当置散地种世衡狄青有将帅才皆从之以户部郎权三司使时张永和建议牧民僦舍钱转运使请増盐井课十余万尧臣谏以为牟利敛怨皆罢之累进叅知政事典内外制十余年文词温丽执政时尝与宰相文彦博富弼刘沆劝帝早立嗣为诏草挟以进未果卒谥文忠】王洙【字原叔宋城人举进士累官侍讲学士知制诰尝言天下田税不均请用郭谘孙琳千歩开方法颁州县以均其税又请借内藏库禁钱乘时和粜以供边食时论善之后为翰林学士洙泛览传记至图纬方技算数音律训诂篆之学无所不通着易传十巻子钦臣字仲至清亮有志操厯知成徳军】石延年【字曼卿□城人跌宕任气节为文劲防诗最工累举进士不第真宗以为三班奉职延年耻不就张知白素竒之谓曰母死乃择禄耶不得已就命厯大理寺丞上书章献太后请还政久之判登闻鼓院上言天下不识战三十余年请为二边之备不报及元昊反始思其言】张方平【字安道南京人少颖悟凡书一阅不再读举茂才异等又中贤良方正选著作佐郎赵元昊叛方平上平戎十策命直集贤院俄知諌院夏人冦边方平首乞合枢宻之职于中书以通谋议既以修起居注使辽辽主顾左右曰有臣如此佳哉酌玉巵饮之且赠以所乘马还知制诰拜三司使初王拱辰议河北盐方平请降手诏罢之西鄙用兵两蜀多所调发方平为奏免横赋四十万减铸鐡钱十余万緍神宗时累官叅知政事出判应天府髙丽使过府长吏当送迎方平言臣班视二府不可为陪臣屈诏但遣少尹方平慷慨有气节论事切至于用兵起狱尤反覆言之平居未尝以顔色假人守蜀时得眉山苏洵与其二子轼辙深器异之王安石行新法方平极论其害嶷然不少屈声望髙一时哲宗立加太子太保卒谥文定】赵概【字叔平虞城人少笃学自力器识宏逺为一时名辈称许举进士第厯官知制诰苏舜钦等以羣饮逐概言预防者皆馆阁名士举而弃之非国之福为翰林学士聘辽防猎请概赋诗甚见礼重代韩绛为御史中丞绛以论张茂实不宜典宿卫罢概至首言之茂实竟去擢叅知政事以太子少保致仕尝集古今諌诤事为谏林百二十巻上之神宗赐诏褒奬卒谥康靖】张景宪【字正国师徳子熙宁初为户部副使韩绛筑抚宁罗兀两城命景宪往视始受诏即言城不可守未几抚宁陷至延安又言罗兀邈然孤城凿井无水将何以守愿罢徒劳之役废无用之城后以大中大夫卒景宪在仁宗朝为部使者时吏治尚寛独多举刺熙宁以来吏治峻急反济以寛居官不畏彊御非公事不及执政之门自负所守于人少所许可母卒一夕须髪尽白世以此称之】田京【字简之鹿邑人举进士厯官提点河北刑狱事王则据贝州叛京缒城趋南闗抚士卒营兵欲为乱京捕斩其党督士卒来攻贼系京妻子乗城呼之京叱诸军益进注矢射杀其家四人贼丧气累迁知沧州终谏议大夫京尚气节通兵战厯算杂家之学着天人流术通儒子十数书】蔡挺【字子政宋城人厯知庆渭诸州数与夏人战大破之自以意制渡河大索及兵械鎌鎗皆获其用熙宁五年拜枢宻副使问挺泾原训兵之法召部将按于崇政殿帝善之下以为诸部法后辽议云中地挺请罢沿边戍人示以无事因乞置三十七将皆行其策□抗字子直第进士英宗时同知谏院议安懿王典礼抗引礼为人后之谊指陈切至】张整【字成伯酂阳人神宗时为荆湖将领拓溪蛮地筑九城董兵镇守又破蛮于大田狤狑迫黔江城整击之杀获甚多涖军严明官至威州刺史】孙谔【字元忠睢阳人少挺特不羣为张方平所器登进士迁左正言绍圣中治元祐党谔言汉唐朋党之祸其鉴不逺又言朝廷当示信以静安天下请一切勿问帝毎患台谏乏人谔立疏可用者二十二人章惇恶其拂已出知广徳军徽宗立复为司谏帝以鲠直称之】徐处仁【字泽之谷熟人举进士厯东安金乡二县令以荐除太常博士累拜尚书右丞忤童贯落职宣和中除侍读言宜节浮费罢横敛百姓既足军储必豊帝称善诏置裕民局讨论振兵裕民之法蔡京不悦出知扬州上备边十策钦宗立拜太宰兼门下侍郎与吴敏异议罢髙宗仍起为大名尹卒于郡】许翰【字嵩老襄邑人第进士宣和中为给事中为书抵时相请罢云中之师张邦昌为太宰翰力争之髙宗朝拜尚书右丞权门下侍郎黄潜善等欲罢宗泽翰极论不可李纲罢遂求去终资政殿学士翰通经术正直不挠厯事三朝致位政府与黼攸潜善辈不合不展其用议论剀切所着有论语解春秋传】赵俊【字徳进宋城人举进士官至朝奉郎隠居杜门虽乡里不妄交建元末士大夫皆避地俊独不肯曰但固吾所守尔死生命也避将安之晏然不动刘豫以为虞部员外郎辞疾不受以告畀其家卒却之如是再三豫亦不复强凡家书文字不用豫僭号但书甲子卒赠承直郎】藤康【字子济宋城人第进士髙宗时为諌议大夫旬日间封章屡上进同签书枢宻院事宰相吕颐浩议欲尽弃中原徙居于东南康力持不可乃止累官资政殿学士】许忻【拱州人举进士髙宗时为吏部员外郎极论和议不便疏入不省乞外补谪居抚州】程逈【字可久宁陵人举进士厯宰泰兴徳兴进贤上饶政寛令简绥强抚弱暇则宾礼贤士进其子弟之秀者为之陈説诗书隠徳潜善无问幽明皆表而出之以励风俗尝授经学于昆山王葆嘉禾闻人茂徳严陵喻樗所着有古易考古占法古易章句易传外编春秋传显微例目淳熙杂志等书学者称沙随先生卒官朝奉郎朱子以书告其子绚曰敬惟先徳博闻至行释经订史开悟后学当世之务又所通该非独章句之儒也子绚巴陵尉能理寃狱孙仲熊亦有名】元陈思济【字济民柘城人世祖在藩邸召备顾问即位命掌敷奏事无巨细悉就凖绳宪章程式多出其手至元时拜监察御史阿合玛立尚书者权在中书右思济劾其不法累官佥河南江北行中书省事多有惠政　阿合玛旧作阿合马今译改】孔全【鹿邑人父病刲股肉啖之父卒居丧尽哀庐墓侧负土为坟日六十肩风雨有亏俟霁则补之三年成坟又陈乞儿夏邑人年九歳母丧哀毁亲负土为坟人悯其防欲助之则拜泣而辞】盛昭【字先明归徳人至正间为淮南行省照磨遣谕张士诚被拘士诚使将兵昭叱曰吾奉命招谕汝汝拘留诏使罪不容斩又欲吾从汝为贼耶骂不絶口士诚怒磔之】明韩政【睢州人尝为义兵元帅率众归太祖授江淮行省平章政事李济据濠命政讨平之従克平江定山东取元都进封东平侯镇山东河北招抚流移出居庸应昌取和林大获而还卒追赠郓国公】梅思祖【夏邑人太祖兵下淮南思祖率众来归从伐吴取浙西屡立战功洪武中平四川散毛诸洞与傅友徳克云南署云南布政司事善抚辑吏民安之】梅殷【字伯殷思祖从子尚主拜驸马部尉有谋略能骑射兼通经史为太祖所爱视山东学政赐勅褒美谓堪为儒宗受遗诏辅建文镇守淮安扼燕兵不使南下燕遣使假道殷割使者耳鼻纵之还成祖即位召还京为谭深赵曦所害】徐永达【字志道归徳人洪武中由太学生授侯官教谕永乐间召拜翰林编修宣徳初累迁鸿胪寺卿时交趾臣黎利谋叛南徼骚然遣永达往谕祸福利称罪贡献累擢湖广山西按察使在职清正资家人纺绩以供衣食吏人畏敬之后卒少卿于谦往唁见其官舍萧然解帯赙其丧】朱谦【夏邑人永乐时为指挥佥事正统中充总兵官镇守宣府屡立战功封抚宁伯子永袭父爵治军严肃有威重前后佩八将军印内总十二团营兼掌都督府以延绥战功进封保国公一时列侯勲名无与比】轩輗【字惟行鹿邑人永乐进士擢御史出按福建剔蠧锄奸正统中迁浙江按察使天性亷介布袍疏食俸资之外一无所取迁右副都御史巡抚浙江讨平闽呉贼金八等天顺初大学士李贤荐为刑部尚书以太监曺吉祥等怙势侵官力请致仕帝召见问曰昔浙江亷使考满归行李仅一簏乃卿耶寻以左都御史督理南京粮储告归卒】杨敬【归徳人父没于阵求遗骸不得为木主招魂以葬毎读书至战阵之事輙殒涕毋柩在堂邻火将及敬抚柩哀号风止火灭正统中旌表】潘礼【字嘉防啇邱人天顺进士授给事中刚直敢言宏治间累迁工部左侍郎督易州山厰故有园圃菜蔬利主者歳取其利以遗中贵人礼悉以需国用比解任敝衣之外图书数巻而已盗入其室仅粟数升盗叩头曰使在官者皆若公我辈敢为盗乎正徳初巡抚韩邦问奏其清节诏有司月给米三石】沈忠【归徳卫军祖母患疮生蛆忠泣取吞之曰宁食吾心勿伤吾祖母吮之而愈父疾吁天乞减已算一纪以延父寿父卒果及其数暨母卒俱庐墓三年成化中旌表后二子濚瀚并有孝行】蔡天祐【字成之睢州人宏治进士改庶吉士授给事中謇谔不避权贵厯山东副使分巡辽阳岁歉活饥民万余辟海滨圩田数万顷累迁山西按察使所至有殊绩大同兵乱杀巡抚张文锦擢天祐佥都御史代之从数骑驰入城谕军士献首恶乱遂定在镇七年威徳大着进兵部侍郎告归卒】孙清【睢阳人为诸生防孤事母以孝闻母没未葬流冦至居民尽逃清独守柩不去贼两过其门皆不入里人有赖以全者正徳中旌表】任镗【夏邑人早丧母事嫡母孝及卒庐墓三年时河决将齧茔镗伏地号哭河即南徙嘉靖中旌表】陈闻诗【字庭训柘城人嘉靖中举于乡以亲老不仕亲没居丧哀毁贼师尚诏陷城欲刦之为帅胁之百端闻诗绐之曰欲我行毋杀人毋放火贼许之至鹿邑自经死诏赠鳯阳同知立祠死所】鲁邦彦【字郑卿睢州人嘉靖进士授行人考满当选科道大学士严嵩欲引之遂乞养归杜门扫轨潜心经术同邑徐养相字子存亦嘉靖进士除主事守正不阿忤时贵罢归与邦彦并以名行推重】宋纁【字伯敬啇邱人嘉靖进士授永平推官擢御史巡按山西擒大盗李九经俺答陷石州将士捕七十七人当斩纁讯得其诬释者殆半厯佥都御史巡抚保定获鹿诸县饥先赈后以闻寻迁户部尚书石星尝语纁曰某郡有竒羡可济国需纁曰朝廷钱谷宁蓄久勿用不可搜括无余星善之调吏部奬亷抑贪于执政一无所闗白与申时行忤乞休不允卒谥庄敏从子沾知福山县有惠政】沈鲤【字仲化归徳人嘉靖进士授检讨神宗立进左赞善毎直讲举止端雅所陈説独契帝心累迁吏部侍郎屏絶私交好推毂贤士不使人知拜礼部尚书详稽先朝典制定中制颁天下又奏行学政八事请复建文年号修景帝实録拜东阁大学士加少保进文渊阁首劝上聴言图事以荐贤为第一义乃列谨天戒恤民穷等十事书于碑极陈矿税害民状几得停止与沈一贯共事相左遽致仕归卒谥文端】吕坤【字叔简宁陵人万厯进士知襄垣县有异政厯吏部郎中清介自持门无私谒累迁右佥都御史巡抚山西严荐举连坐法境内大治入为刑部侍郎疏称天下安危不报遂称疾乞休坤刚介峭直留意正学家居日与后进讲习多所著述】李汝华【字茂夫睢州人万厯进士征授给事中在垣多所紏摘擢佥都御史巡抚南贑威惠甚着拜户部尚书汝华练达勤敏立朝无党阿尤于国计盈缩边储虚实与盐漕屯牧诸大政殚心裁剂加太子太保致仕卒从子梦辰崇祯进士官给事中疏请收拾人心禁额外之徴缓不急之需又厯指将骄军悍节制不行帝颇采其言迁通政罢归为贼罗汝才所执扼吭而死其妻王氏闻之亦不食死】侯执蒲【字碧塘啇邱人万厯进士授御史疏论相臣李廷机朱赓方从哲枢臣孙鑛不称职天启初擢太常卿魏珰窃政有指执蒲为东林倔强老者致仕归子恪万厯进士官编修以纂神光二宗实録忤魏珰削籍崇祯初起中允与韩爌等更定三朝要典终南京祭酒子方镇诸生壬午狥难】杨东明【字启修虞城人万厯进士厯官给事中请定国本出阁务教早朝勤政值歳凶河决齐梁淮徐东明绘饥民图上之神宗恻然出帑金三十万往赈建首善书院与冯从吾邹元标阐明圣学卒官刑部侍郎】王三善【字彭伯永城人万厯进士累迁太常少卿天启初擢佥都御史巡抚贵州安邦彦反三善进讨大破贼众解贵阳围进击邦彦食尽援兵不至退师遇贼冲坠马解印绶付家人拔剑自刎不殊羣贼拥之去不屈遂被害赠兵部尚书】周士朴【字丹其啇邱人万厯进士厯官给事中侃侃论列数与中官忤崇祯初拜工部尚书时中官张彛宪奉命监出纳士朴耻与共事引罪求罢以他事削籍归李自成陷啇邱士朴与妻曺氏妾张氏子举人业熙子妇沈氏同日缢死】彭端吾【字元庄夏邑人万厯进士为御史有直声巡鹾淮扬禁剪单续掣诸鹾政以理改按四川方用兵请以刘綎为帅从之土酋遂平泰昌初官通政卒】练国事【字君豫永城人万厯进士天启初厯官御史时阁臣叶向髙史继阶俱已病告国事疏请留向髙而黜继阶又疏紏魏忠贤辱尚书钟羽正失朝廷体前后疏凡三十余上皆切时政寻为忠贤党所劾落职崇祯初以佥都御史巡抚陜西勦流贼有功】崔泌之【字机仲鹿邑人家陈州天启进士崇祯中为清苑知县邑旧令黄宗昌为御史劾周延儒延儒嗾保定守史躬盛摭其遗事躬盛以嘱泌之泌之曰杀人以媚人可乎躬盛怒诬讦之时泌之已迁户部主事复下狱遣戍久之释归后流贼陷陈州泌之用铁杖击数贼自刎死　本朝乾隆四十一年　　赐谥烈愍】唐【字节玉睢州人崇祯进士厯定州知州城陷死之杨汝经字石夫亦睢州人由进士厯佥都御史巡抚甘肃遇贼战败被执説之降不従贼毙诸狱　本朝乾隆四十一年　　赐谥节愍】夏云醇【永城人崇祯中举于乡城破骂贼死　本朝乾隆四十一年　　予入忠义祠】沈试【鲤之孙为工部郎中家居李自成陷归徳试骂贼死一时同死者主事朱国庆中书侯忻广西知府沈仔威县知县张儒举人徐作霖吴伯裔周士美杨□王风普李明开官生田国赖沈泌侯俊贡生侯恒刘桄周士贵乔文炜张元曜田国命沈诚范竒胜监生侯悰沈倜安念祖徐缵武诸生刘伯愚吴伯引张渭侯忱贾开明等一百十余人　本朝乾隆四十一年　　赐沈试谥烈愍朱国庆等俱　　予入忠义祠】史能仁【鹿邑人崇祯中厯山东新城淄川二县擢御史未任道遇流贼检其装仅钱数百两邑徳政歌二轴贼叹息曰此亷吏也舍之去卒无子殡古庙中牧儿日掷瓦砾其上积为巨冢至今人称清官冢云】阎学防【鹿邑人崇祯末为代州叅将城破抗节而死　本朝乾隆四十一年　　赐谥烈愍】徐道兴【睢州人崇祯末官云南都司经厯署师宗州事亷洁爱民孙可望破曲靖道兴见贼逼集士民谕之曰力薄兵寡不能抗贼吾死分也若等可速去士民请偕行厉声曰封疆之臣死封疆吾将安之言讫须眉奋张众洒泪而出及贼入道兴死之　本朝乾隆四十一年　　赐谥烈愍】刘熙【鹿邑人崇祯末父为贼虏熙自缚诣贼曰父年老恐不堪役熙愿备前驱贼因归其父熙度父已入堡乃骂贼曰吾良家子肯从尔作贼耶贼怒磔之　本朝乾隆四十一年　　予入忠义祠】张瑾【夏邑人崇祯十三年流冦突至瑾率众捍御贼引去越数日复集大众攻城邑人惶怖瑾曰贼忌者独我耳挺身出喻以大义被执迫之降瑾骂不絶口遂遇害邑人立石墓前　本朝乾隆四十一年予入忠义祠】刘梦祥【虞城人邑诸生崇祯末土冦猖獗梦祥募义兵拒战贼众败去复亲督义勇围贼党于念吾砦破之虞城获全】
　　本朝王应昌【字亮之柘城人明天启中举人初知交河县县地畆率为权珰豪右所占应昌按籍核徴之大盗张某聚党数千人为民害应昌率健卒捣其穴殱之　国初召为御史厯巡按浙江安徽直有定志论行世】吴友名【字辅臣啇邱人明末以材武从戎为山海防御　国初从讨闯逆有功累官山东胶州叅将谪江西吉安守备吴耿之叛巡抚董卫国督江西军务奏为督标副将时江右所在被贼友名身先搏战所至克定加右都督防师进讨贼据武冈枫林岭峭壁不可上友名诱致向导从别隘进武冈下遂复镇逺世袭云骑尉以疾乞休卒】侯宪武【字韬六永城人顺治二年知绩溪县土冦破城徇难予祭葬赠按察使佥事又任佐君字修功鹿邑人顺治二年任广徳州同知土冦作乱被执不屈死之】陈武【字助寰睢州武举顺治中授金华镇游击调广东从攻南雄韶州广州俱有功署叅将勦髙州攻化州斩贼首冷雄杰施上义复吴川信宜茂名等县李定国犯髙州城陷不屈自刎死　赐祭葬廕子瀛云骑尉】侯方域【字朝宗啇邱人博学能文东南名士多与交明季客金陵阮大铖使其客通欵拒不纳且移文逐之几被重祸有壮悔堂集若干卷行世】王依书【字防契柘城人顺治丙戌进士授刑部主事谳决平恕累迁福建福宁道时洋禁严甚逻卒获巨艘所载悉珍货以献依书力拒之讨平山冦赵子章郭尔隆擒海防林察等郡邑获安当事忌之以疽卒】李培正【字仲儒夏邑人顺治丙戌进士由庶吉士累官右春坊右赞善出为扬州兵备道副使时海冦猖獗奸民朱錤聚众千人为内应培正设方畧擒贼首民赖以安旋以病归里置赡族田数顷歳饥出积谷赈济里中童子有贫不能就傅者輙召至家延师课之】侯服【永城人举人性纯孝父绳武患痰疾毎焚香祷天愿以身代父病寻愈后父司训信阳病卒时服在家心悸星夜赴任所未至遇柩于途一恸几絶归葬悉遵古礼年六十余事毋犹婴儿雍正六年　旌表】王培【字益仲柘城人顺治戊子举人柘邑频遭水患培率村邻濬东渠三十余里初授新河知县与同官陆龙其辈讲论吏治建立义学义仓诸制直抚于成龙荐授户部主事卒所着有纲目刋误二十一史刋误等书】陈天清【字如水柘城人顺治己丑进士初授平乡知县邑与邢之西山邻接巨盗出没其间天清出竒计取之平乡地卑下襟帯漳滏天清修堤濬渠陞工部主事分司南河运河两岸奸民穿穴盗水每歳输金于分司可得万余金又河工所用工料率借以肥槖天清悉屏絶之乞假归里卒】彭舜龄【字孝先夏邑人事继母尽孝顺治己丑成进士授浙西嘉兴府推官执法平允郡无寃狱再补山东登州府防贼首于七率众数万临城守令皆望风遁舜龄昼夜登陴守御城頼以全以劳卒官】王震生【字寅东睢州人顺治壬辰进士以户部主事理通州粮储通为奸蠧薮震厘剔积吏摇手相戒转员外郎协审八旗事务有不可者持之必力迁刑部郎中视学江南以疾乞归】汤斌【字孔伯睢州人生而端慤年十二聴里塾讲小学退而见之于行顺治壬辰成进士由翰林出为陜西按察司副使备兵潼闗陞岭北道叅政治赣郡所至皆有治绩以亲老乞归康熙十七年以博学宏词荐授翰林院侍讲超擢内阁学士巡抚江苏斌以教化为先务痛除吴中侈汰之习禁妇女无游观撤淫祀下令期必行吴民翕然向风陞礼部尚书转工部尚书卒于官　　赐祭葬驿归其丧吴人闻之皆巷哭斌于学无所不窥自赣州归复师事孙竒逢所得益防其立身以忠孝诚正为本所著书有潜庵集行于世】李遥【字襄水睢州人顺治己亥进士授彭泽知县县苦里役当之者輙破产遥画为均平之法歳省民间数千金吴逆未反时歳贩私盐数万石过境遥械系其人申请督抚移文三桂治其罪旋以罣误鑴职起补当阳知县县产炭王官采买动逾数十万炭户不支遥为申论得减额未几以病乞归遥内行纯备所着有学庸説注易经注疏春秋三传钞行于世】赵应奎【字观吾啇邱人有勇略厯宫江西袁临镇总兵官募勇健千余人拊循训练皆成精鋭吴三桂以书招之应奎立斩其使遣子衍祥上书圣祖嘉纳之授衍祥鸿胪寺少卿袁地襟塞数省应奎兀踞其中闽楚二逆卒不得交通者应奎力也耿逆冦袁率诸道兵大破之进二等轻车都尉后从大军进取湖南有功擢广西左江提督卒赠少保谥襄庄】宋荦【字牧仲啇邱人父权明进士入】
　　【本朝厯官至国史院大学士卒谥文康荦年十四入宿卫】
　　【世祖亲试擢第一改文资通判黄州府赣闗擢刑部郎中值通仓官百五十人负米万石词连本管官部议抵众立斩官免责荦争之强卒坐众偿负而官亦夺俸时论韪之累迁江苏布政使巡抚江西时夏逆为乱破蕲黄南昌人心汹汹荦单舸疾行设方畧缚为乱者斩之除病民十数事黜贪吏之甚者江右遂安调抚江苏陞吏部尚书康熙四十七年　　予告归里晋阶太子少师】李元振【字正孟柘城人康熙甲辰进士及第由翰林院编修累迁都察院副都御史疏请考察督抚言极恺切】
　　【圣祖嘉纳之擢授工部侍郎慎出入清浮冒监修大同右卫廨舍营房省帑银三十万两管寳泉局剔除宿亷能大着致仕归卒】褚有声【字遹骏睢州人康熙己未进士明末奉亲避难颠沛中孝养无缺昆弟八人至老无间言授福建顺昌知县政尚亷明吏民畏服耿逆余党杨起明为地方害有声以大义晓谕不聴率兵殱之邑赖以安】刘坤【字资生睢州人康熙乙丑进士官编修事亲孝进馔必躬亲置田宅分赡诸弟及诸亲族州南地势卑下常患水灾坤相度地宜开渠导水悉成膏腴居民至今赖之】窦克勤【字敏修柘城人父大任邑诸生为学以不欺为本性喜成就后学克勤以康熙壬子举于乡仕泌阳县教谕仿朱子白鹿洞遗规分立五社长月朔稽善过而劝惩之毎月五日集童子习礼仪稍长者解性理人皆力学兴行戊辰成进士由庶吉士授检讨以病乞归克勤尝与汤斌耿介往复论学士林宗之着有理学正宗孝经阐义泌阳学条规诸书】赵邦试【柘城人授福建兴化营守备擢同安营游击恢复海澄县尅取厦门金门攻取渐山等处十九】
　　【寨叙功授左都督给一等云骑尉康熙二十二年随征澎湖战死　　赐防廕】蒋竒猷【字壮其睢州人少孤事母以孝闻顺治丙戌举于乡防试副榜授司李见兄下第从之归寻以病不复仕家居笃学好施防黄河涨溢至州西界竒猷出布囊堵水筑隄城赖以全毎值歳饥出所储粟以赈贫乏逺近就食者日数百人顺治间　旌门康熙五十一年祀乡贤】
　　流寓汉邹阳【齐人从梁孝王游为人有志畧慷慨不茍合羊胜公孙诡等恶之王下阳吏将杀之廼从狱中上书王立出之卒为上客】枚乘【淮隂人为吴王濞郎中諌不纳去而之梁从孝王游梁客皆善属词赋乘尤髙在梁时娶小妻生子臯年十七上书梁共王得召为郎】司马相如【成都人事孝景帝为武骑常侍是时梁孝王来朝从游説之士邹阳枚乗严忌夫子之徒相如见而説之因病免客游梁得与诸侯游士居数歳乃着子虚之赋】唐李勉【郑惠王曾孙少贫侠客梁宋与诸生共逆旅诸生疾且死出白金曰左右无知者幸君以此为我葬余则君自取之勉许诺既葬宻置余金棺下后其家谒勉共启墓出金付之】髙适【渤海人少落魄不治生事客梁宋间宋州刺史张九臯竒之荐举有道科中第】宋杜衍【山隂人清介不殖私产寓南都十年第室卑陋才数十楹居之易如也】范仲淹【吴县人之应天府依戚同文学书夜不息冬月惫甚以水沃面食不给至以糜粥继之人不能堪仲淹不苦也】
　　列女汉梁寡妇【夫早逝梁王闻而聘焉妇曰妾夫死今抚其防孤妇人之义一樵不改乃持刀割其鼻曰王之求妾以色也今妾刑矣何以事王王重其义复其身号曰髙行】南北朝梁江淹母【淹年十三时孤贫尝采薪以养母曾于樵所得貂蝉一其将鬻以供养母曰汝才行若此岂长贫贱者可留待得侍中着之果如母言】金完顔珠鲁妻尹氏【珠鲁系出萧王天兴二年从哀宗为南面元帅战死黄陵冈其妻金源郡夫人闻珠鲁死聚家赀焚之遂自缢　完顔珠鲁旧作完顔猪儿今改】明徐义女【归徳人名雪梅正徳中流贼至不从被杀又严清女鋭儿亦归徳人同时死节又卫指挥张金妹城破不屈死俱被旌表】龚秀女存儿【柘城人年十八未字正徳中为流贼所得不从见害诏旌其门】解贞女【啇邱人父母兄弟相继没女抚防弟及孤侄皆成立年八十九以处子卒弟达为庐墓侧一年】杨桃儿【鹿邑人嘉靖元年山东流贼入境桃儿年十六为男子装随兄杨世威等避至郸城遇贼世威与弟世宠力战死贼获桃儿知其非男欲献之贼首桃儿大骂挝贼坠地众攒刃砍之事闻旌表】王佩玉妻谢氏【永城人归二年而夫死引刀自裁越日面如生】解孝女【宁陵人年十四同母浣衣河滨母误溺水女号泣即投水中俄兄给武至救之母良久方苏女已死手挽母甚坚兄哭抚之曰母已生妹可慰乎手始解】刘朴妻司氏【啇邱人嘉靖中柘城师尚诏之乱城破拥氏去骂贼被害】张氏二烈女【柘城人长曰大艾次曰小艾俱未字师尚诏之乱骂贼不从俱为所杀】马士俊妻孙氏【夏邑人崇祯八年为流贼所执绐之曰纵吾夫则从汝贼许之氏度夫去已逺乃大骂见杀】梁以樟妻张氏【以樟为啇邱知县崇祯十五年流贼围急氏积薪楼下以子燮属乳媪匿民家率婢女缢死家人举火诸尸俱烬】侯执蒲妻田氏【执蒲为太常卿田骂贼被害子忭妻刘氏恕妻朱氏守姑不去俱死之】沈仔母孙氏【啇邱人仔御贼于城头徇难孙闻变自缢次子佑佑妻任氏佑子妻王氏俱缢以徇】
　　本朝汤祖契妻赵氏【睢州人知书有志节明末流冦将抵睢命其子斌读书北郭外斌不忍行叱遣之城陷语祖契急负姑匿芦菼中得免赵遂投缳为家人所解怒曰吾义不茍全语未毕贼已环刃相向赵厉声诃之遂遇害顺治十七年以子斌贵封恭人斌具陈母节得　旌】宋沾妾丁氏【啇邱人沾没姑与女君继逝遗孤权甫八歳昼就傅夜则自督之权或倦就寝丁泣曰予冀孤之立故隠忍以俟今不説学予何望不如早従尔父地下权感泣力学后为大学士丁赠夫人】张鹄妻王氏【宁陵人年十九守节没年百有三岁】周蕴香【父祺居啇邱许聘金某金以阻冦别娶寄言令改适曰父母有成命矣遂不食死】李佩妻张氏傅常美妻张氏董位妻王氏【永城人皆以拒暴遇害康熙中　旌表】李春茂女髙某妻翟氏【啇邱人皆以拒暴遇害康熙中　旌表又张珍妻苖氏亦以拒暴遇害雍正五年　旌表】张瑾妻章氏【夏邑人明末瑾骂贼死章忍死抚孤乡人以夫妇守义刻石墓前】何公抡妻程氏【夏邑人夫没投缳者再舅姑劝止乃取从子为嗣以守及病不肯服药而卒】燕大成妻周氏【啇邱人夫没姑以思子发狂家人莫敢近周进食冒刃者再血流至踵终不避】王邦进妻梁氏【永城人夫卒家极贫躬纺织以奉姑年逾六十矣尝曰一息尚存事姑不敢懈也】封得印妻李氏子特锡妻刘氏【睢州人家极贫得印没李昼夜纺织以养孀姑特锡尝苦饥辍书而泣李勉之曰片时饥不能忍岂能办大事耶迨特锡没刘事李亦如之私啖糠粃不令姑知李年九十余不能自衣食者十七载刘服勤如一日姑没而哀饮食俱废以毁卒雍正五年并　旌表】周二小妻余氏【啇邱人强暴王凡欲污之不从被杀又史琏妻马氏张林妻李氏刘黒汉妻吴氏亦遇暴不从忿恚自缢又解士灿妻张氏杨坦妻王氏侯曯妻褚氏林贵生妻张氏侯曾妻房氏纪中瞻妻田氏张元淇妻侯氏侯衣振妻汪氏刘世典妻李氏孙君保妻南氏孙维舜妻李氏毕振封妻夌氏郭瑢妻髙氏李曰培妻杨氏王允厚妻万氏王辅世妻何氏袁玺妻髙氏陈国福妻郭氏陈棘妻刘氏王檠妻李氏杨肇基妻宗氏杨作霖妻武氏沈惇妻萧氏李豹彩妻陈氏孙承徳妻陆氏杨起福妾马氏夏曰文妻王氏髙起宗妻丁氏杨景丹妻卢氏殷辂妻郭氏田在玉妻卢氏张绶妻牛氏吴大纯妻赵氏李琳妻张氏宋如梅妻田氏宋齐仁妻汪氏周旭妻张氏曺家羣妻王氏王缄妻乔氏张亦闽妻刘氏刘元昌妻□氏李文斗妻刘氏任渭妻刘氏韩廷勲妻金氏宋齐冯妻刘氏郭育逺妻韩氏杜枢妻李氏张士英妻韩氏俱夫亡守节乾隆年间先后　旌表】焦玉妻王氏【宁陵人遇暴不从自缢吕三妻缪氏袁氏女马姐亦遇强不辱忿缢又鲁乔龄妻黄氏陈琰妻髙氏吴尔绅妻李氏路元良妻徐氏张聮璧妻吕氏黄钦妾冯氏李监妻史氏路建邦妻郭氏李徳祖妻梁氏郭光陛妻贾氏孙有亷妻卢氏胡于陈妻乔氏邓琯妻黄氏史文瑞妻王氏李孔昭妻蔡氏甯汝聪妻王氏闗嵘妻陈氏孔传寛妻秦氏刘汝为妻郭氏王锡纶妻李氏符如岱妻吴氏王尔福妻董氏常绍衣妻张氏孟怀瑾妻张氏孟蓁妻张氏姬兴周继妻黄氏徐宏道妻符氏郭防妻路氏张中道妻曺氏宋楚妻李氏张坪妻乔氏符朋妻郭氏髙执信妻袁氏俱夫死守节乾隆年间先后　旌表】李惺妾髙氏【永城人惺任贵州粮驿道病没氏自尽以徇又姬去欺妻蒋氏孔毓藩妻潘氏亦夫亡徇节又盛四妻孙氏鲍氏女大姐俱遇强不辱忿恚自缢死又丁择善妻刘氏赵敏妻阎氏马珣妻蒋氏洪□妻张氏洪尔瑄妻谢氏刘汉忠妻赵氏吕遵端妻刘氏洪玑妻孟氏邱君诰妻李氏陈芝妻郭氏王青臣妻洪氏易汝汉妻孟氏何源妻郑氏蒋居广妻翟氏李系妻彭氏王廷极妻马氏赵作肃妻黄氏闗正懋妻丁氏丁湝妻吴氏李守身妻王氏曺伸妻武氏刘永璠妻郭氏曺梦锡妻李氏张之维妻任氏王諌臣妻丁氏张延禖妻乔氏孙湜妻刘氏王溶妻张氏乔瑄妻刘氏何润妻王氏俱夫亡守节乾隆年间先后被　旌表】尹大姐【鹿邑人许字孙芳芳没自尽以徇又耿山妻叶氏遇暴不从自缢死又刘宗尧妻张氏丁植妻邢氏罗湄妻陈氏李正儒妻王氏李洹妻谢氏李抱玉妻谷氏孟存信妻李氏李栩妻阎氏吴濬妻徐氏胡注行妻刘氏黄相吉妻刘氏孔毓召妻郑氏杨珍妻张氏李有三妻解氏曺应芳妻刘氏张鉴妻傅氏杨东方妻任氏胡廷丛妻周氏葛梅妻周氏冦英妻崔氏张陈魏妻郭氏刘元福妻杜氏王震妻薛氏阎质妻周氏宋澚妻阎氏李泳妻刘氏崔学诗妻陈氏王杲妻阎氏崔学易妻王氏王式度妻罗氏刘洪任妻王氏傅良贵妻张氏张岳妻王氏韩美妻宋氏薛教成妻吴氏周尚礼妻郑氏周尚仁妻齐氏刘望久妻王氏狄宗襄妻张氏王瑞妻张氏刘洪闻妻张氏周珍继妻张氏张成义妻何氏张光宗妻李氏王升妻郭氏王逢加妻卢氏张泳妻丁氏俱夫亡守节乾隆年间先后　旌表】孟玉姐【虞城人遇强不从忿恚缢死又李克明妻陈氏范源妻李氏张梦骆妻尹氏杨履干妻朱氏范山峯妻钱氏刘瓒妻孙氏杨维迁妻范氏萧露浥妻黄氏萧露泥妻朱氏萧露浓妻潘氏种兆祥妻王氏耿光妻赵氏李梦麟妻孙氏张秉仁妻申氏宋简妻韩氏宋协妻范氏史克敬妻范氏马鈖妻刘氏张湛妻杜氏刘钦琮妻石氏刘仁麟妻范氏潘廷选妻李氏耿铎妻汪氏耿鉽妻李氏许超妻刘氏范麟献妻许氏李芝山妻陆氏刘存义妻范氏李考祥妻刘氏张本汉妻薛氏潘垣妻刘氏刘克让妻范氏刘存智妻某氏范嘉谟妻李氏许履谦妻刘氏俱夫亡守节乾隆年间先后　　旌表】邢三妻王氏【夏邑人遇暴不辱自缢张有成妻周氏亦遇强不从忿恚缢死又孙叅妻李氏司汝谐妻杨氏程仲元妻陈氏司尚人妻谢氏孟履垣妻李氏闗允载妻罗氏孟克楷妻陈氏韩寅妻王氏孟志仁妻陈氏马仞千妻髙氏王以睿妻魏氏吕钟妾叚氏程尧年妻金氏余襄妻司氏秦元福妻髙氏张宗圣妻秦氏刘吾省妻孟氏孟肯堂妻彭氏房谋妻郭氏阎史标妻赵氏杨艮妻何氏陈隆见妻□氏韩炎妻刘氏何晫妻崔氏郑拾遗妻黄氏徐瑛妻司氏李倓继妻吴氏张克庆妻闗氏孟文妻李氏李昌妻王氏李去伐继妻闗氏李扩妻陈氏杨志贤妻窦氏罗方曾妻张氏崔秉礼妻杨氏刘日明妻樊氏李端履妻范氏李仙本妻郭氏何进龙妻张氏彭志青妻李氏朱鹏程妻张氏彭象观妻张氏王思纯妻范氏邹珃妻周氏何珃妻班氏彭堃妻孟氏俱夫亡守节乾隆年间先后　旌表】杜凖妻任氏【睢州人遇强不辱忿缢死王禹妻王氏张氏女志姐王氏女二姐亦遇暴不从忿缢死又侯居孟妻李氏杨玫妻郭氏吴元瑜妻蒋氏赵获锦妻符氏马徴庸妻郑氏蒋瑺继妻刘氏蒋藻妻陈氏蒋珅妻袁氏刘妻吴氏朱自邦妻王氏张良玉妻王氏张髙妻厐氏蒋璟妻符氏李文运妻杨氏孟榛妻张氏郑道仁妻翟氏李义妻林氏王应彩妻杨氏袁份妻刘氏单文妻余氏田椿龄妻赵氏褚棻妻赵氏袁倬妻王氏刘如琏妻张氏汤秉哲妻袁氏王元标妻张氏柴明妻滕氏黄王启妻郑氏陈希参妻吴氏陈瀛妻孙氏陈元章妻田氏汤之昻妻杨氏皇甫永培妻李氏蒋云路妻刘氏刘如琰妻卢氏李修妻徐氏李教士妻徐氏赵博妻魏氏刘蔚曺妻唐氏李元士妻黎氏鲁仲妻卢氏蒋环妻袁氏李暹妻许氏蒋万吉妻袁氏柴良妻赵氏王肇麟妻张氏周克文妻潘氏赵琈妻董氏汪化龙妻张氏周克明妻潘氏苏应取妻黄氏徐巩妻禇氏周中玉妻乔氏杨汝梅妻汤氏王榯妻袁氏俱乾隆年间先后　旌表】宋惠姐【柘城人遇暴不从自缢死又王渠妻杜氏王链一妻邱氏李洹妻谢氏皮天祺妻傅氏王桐妻路氏刘元昌继妻张氏刘其泗妻髙氏李纯妻宋氏陈孟坚妻朱氏朱煜峄妻孙氏窦玉杓妻王氏梁玉杰妻陈氏俱夫亡守节乾隆年间先后　旌表】
　　仙释宋陈搏【字圏南真源人后唐末举进士不第遂隠武当山九室岩服气避谷移居华山寝处多百余日不起太宗时赐号希夷先生搏好读易自号扶摇子着指元篇八十一章言导养及还丹之事】丁少微【真源人为道士隠华山潼谷宻迩陈搏所居志尚清洁善服气多饵药百余歳康强无疾太祖召赴阙以金丹巨胜南芝元芝为献留数月遣还山】
　　土产绵绢【啇邱出李吉甫元和志宋州贡乐史太平寰字记宋州土产绵絁谷绢】绤【啇邱出太平寰宇记宋州土产】枣【府志出永城者佳俗呼贡枣以入贡得名】木【府志出虞城啇邱】石榴【府志河隂石榴名三十八者其中有三十八子最佳近柘城所出大者名冈榴入土贡】枲【太平寰宇记宋州土产】漆【太平寰宇记宋州土产】药【明统志枸杞子香附子蒌仁何首乌蟾酥丰夏天南星天花粉茱萸麦门冬兔丝子地骨皮各县俱出】









</div>
    <div class="pagination">
<a href="大清一统志_page79.html">上一页</a><span>...</span><a href="大清一统志_page75.html">75</a><a href="大清一统志_page76.html">76</a><a href="大清一统志_page77.html">77</a><a href="大清一统志_page78.html">78</a><a href="大清一统志_page79.html">79</a><span class="current-page">80</span><a href="大清一统志_page81.html">81</a><a href="大清一统志_page82.html">82</a><a href="大清一统志_page83.html">83</a><a href="大清一统志_page84.html">84</a><a href="大清一统志_page85.html">85</a><span>...</span><a href="大清一统志_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
