<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 37 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 37 页/共 177 页</h1>
    <div class="content">　　图 
　　　皇城图
(见图)
　　　京城图
(见图)
　　　浙江图
(见图)
　　　西湖图
(见图)
　　驻跸次第
建炎三年二月壬戌
高宗皇帝车驾自扬州幸杭州
四月癸丑殿中侍御史王庭秀请　进幸江宁○丁卯发杭州【朝散郎前秀州司录事洪皓上疏论今内患甫平外敌方炽若轻至建康恐金人乘虚侵轶宜遣近臣先往经营庶事告办鸣銮未晚也时　朝议已定不从五月乙酉至江宁府】 ○七月辛卯升杭州为临安府○闰八月丁丑朔
御笔　朕欲定居建康不复移　跸与夫右趋鄂岳左驻吴越山川形势地利人情孰安孰危孰利孰害三省可示　行在职事管兵官条具以闻始张浚建武昌之议是日百官封事皆言岳鄂道远馈饷难继又虑
上驾一动则江北群盗乘虚过江翌日辅臣入对卒定东巡之策○丁亥
上召诸将问以移　跸之地张俊辛企宗劝
上自岳鄂幸长沙戊子吕颐浩等入对
上曰俊企宗不敢战故欲避于湖南　朕以为金人所恃者骑众耳浙西水乡骑虽众不得骋也○壬辰监都进奏院周元曜自京
太庙奉迎
艺祖以下神位九室至临安○壬寅
车驾发建康
十月癸未
车驾自建康府至临安府庚寅　幸浙东
壬辰至越州○四年四月韩世忠蹙金江上吕颐浩请
上幸浙西○甲申下　诏亲征御史中丞赵鼎言当竣浙西宁静及建康之寇尽渡江然后回　跸○绍兴元年十一月戊戌　诏以会稽漕运不继移　跸临安
绍兴二年正月丙午
车驾自绍兴府　幸临安府
四年十月丙子
上谕辅臣曰　朕屈已讲和而金复肆侵陵　朕当亲总六军往临大江决于一战遂　诏亲征○丁丑以参知政事孟庾为　行宫留守○戊戌发临安府奉　天章阁
祖　宗神御以行【壬寅入居平江行宫】 
五年二月壬午车驾自平江府　幸临安府
先是正月癸亥参知政事孟庾上表恭请
车驾还临安府　诏荅曰　朕夙严戎驾厎定边虞小次舍于吴门往宅师于建邺载念江山之胜屡经兵火之余虽有司版筑以时并缮官府城池之役顾斯民襁负而至尚无邑屋庐舍之依复览封章力祈还　幸见官仪而思汉谅南北之一心从仁人而居邠亦父老之诚意勉徇来牍暂议回辕想迟　警跸之音益尉羽旄之喜可依所请暂回临安府驻　跸户部侍郎兼权知临安府梁汝嘉率本府父老僧道士庶上表迎回
车驾是日赐临安府官吏军民等　诏书曰　朕万骑时巡方图远略
九庙未复其敢奠居比临江上之师觊殄日中之寇遂颁前　诏暂议还辕汝等并倾向日之心咸起望云之意有嘉爱戴谅慰忠忱遂以二月丁丑发平江
○六年八月甲辰　手诏略曰干戈未息疆场多虞遣戌经时不离甲冑飞刍越险久弃室家尔则效忠　朕宁不愧是用当馈投匕未明求衣弗辞马上之劳以便军中之务谅彼同舟之众知吾发轫之情咨尔有官各扬其职布告中外悉使闻知时张浚自江上归力陈建康之行为不可缓朝论不同
上独从其计眉州布衣师维藩上中兴十策请
车驾视师下其议于　朝浚以为可用会谍报刘豫有南窥之意赵鼎乃议　进幸平江○九月丙寅发临安府【癸酉次平江府】 ○七年三月辛未　幸建康
八年二月戊寅
车驾自建康府　幸临安府
先是七年闰十月赵鼎等议回　跸临安【赵鼎事实曰上议回銮诸公初无异议鼎独曰今日复回临安四方必谓　朝廷但务退缩无兴举之意岂知陛下圣算初不如此今固不可户晓唯是它日淮上有警却须前进鼓作诸军庶几进退合宜　上嘉纳于是降　旨先发百司使民闲预知乃以建康守臣兼　行宫留守示往复两都居无常所盖自十二月降　旨至明年二月始离江左期既不迫上下怙然】 以明年二月七日起发【上因谕赵鼎曰建康诸官司及百官廨舍皆令照管他时复来　幸免更营造以伤民力鼎等奏已令建康府拘收且言虏人遂以大河之南归我当且　驻跸建康以俟经营】 既至遂下　诏曰昔在光武之兴虽定都于洛而车驾往返见于前史者非一川能奋扬英威递行天讨上继隆汉　朕甚慕之　朕荷
祖　宗之休克绍大统夙夜危惧不常厥居比者巡幸建康抚绥淮甸既已申固边圉奖率六军是故复还临安内修政事缮治甲兵以定基业非厌霜露之苦而图宫室之安也自今应诸路宣抚制置使等其深戒不虞益励士卒常若敌至以听号令帅守监司其协心同力共济军旅罔或不勤以副　朕经营之意
　　宫阙一
　　　大内
在凤凰山即杭州州治　建炎三年二月　诏以为　行宫【时执政奏屋宇隘窄　上犹以百官六军未所居不御正寝】 　绍兴元年十一月　诏守臣徐康国措置草创【有　旨不得华饰仅蔽风雨足矣未暇丹雘亦无害时修内司乞造三百闲　诏减二百】 二年九月南门成　诏名曰　行宫之门三年　诏梁汝嘉创廊庑于南门内【以百官遇雨泥行非便】 十八年名南门曰丽正北门曰　和宁【门外各有百官待漏院】 东苑门曰　东华二十八年增筑　皇城东南之外城时　禁中闲有营建大率因事立制务在俭朴
列圣相承罕所益　内廷事秘臣下不能详知今敬载大略如左
　　　　文德殿
正衙　六参官起居　百官听宣布
绍兴十二年建
紫宸殿
上寿
大庆殿
朝贺
明堂殿
宗祀【详见后　明堂门】 
集英殿
策士
以上四殿皆即
文德殿随事揭名
　　　　垂拱殿
常朝　四参官起居
绍兴十二年建
后殿
淳熙六年重建
　　　　延和殿
垂拱及　后殿之后皆有此殿遇　圣节冬至正旦寒食　大礼斋宿【或避殿】 则　御焉
　　　　崇政殿
即祥曦殿
　　　　福宁殿
御寝
　　　　复古殿
高宗皇帝建
理宗皇帝重修　御制记曰　复古殿者
高宗皇帝燕闲之所御也惟　帝以圣神武文之资履中天艰难之运（风炎）回雾塞民莫厎宁先物沈几　皇威耆定遂能削平群寇攘却外夷炎德重辉系隆帝统皇皇乎　中兴之功视周宣王汉世祖盖有光焉　内殿禁严名曰复古以为省览延访之所厥既跻时乂安王度鼎饬谟烈启佑垂祜无穷如丰水有芑数世之仁而兹实源委之所发也如日月照临显于西土而兹实光躔之所舍也固宜亿万斯年昭揭敬仰岁久弗葺寖成陊圮其可缓欤臣以寡昧绍休圣绪奉　先帝宫室常恐羞之何敢兴创窃尝肃瞻斯殿有慨慕风烈之心庶几万一之愿因宿储余材益以　禁帑命工缮修旧规是仍坚实是务无有逾侈落成协吉忱念保邦制治莫不有本我
高宗皇帝储精蠖濩明见万里　圣心所运与天同大盖不勉而中不思而得从容中道上圣之道也臣之菲冲奚可言此惟当坚持诚心祇率宪度周旋遵守如亲而命听言接下则惟忠直是尚安边厚民则惟惠信是先兼咨访之长戒清明之汨日积月累可测知祖道之渊源以养天下而愧未能也谨登载梗概并庸自警且以来忠告之善又　御制诗曰
烈祖谋诒燕冲人命绍龟禁严瞻复古缔创想当时凤纪因多历翚飞欲寖隳端居常念此凉德恐羞之勉辑　炎兴业新还舜禹规栋骧非玉瑱朴斲仅涂茨咫尺羹墙见延洪典则贻缅怀光宅旧俨若　焕章垂　圣志惟先定鸿名寓有为风烟沈庙算　天日俯畴咨屏翰环方召言谟富夔权纲归总揽制度永维持养士翔鸳鹭搜兵振虎貔宣王修政日光武中兴时文治绥函夏英威鬯远夷万年丕显绩三纪太平基继述惭非称规恢动慨思肯堂心翼翼景行日孜孜载绎车攻雅宜赓考室诗告成书梗概拜手缉芜辞
　　　　损斋
绍兴二十八年十一月内出　御制亲札损斋记石本　赐群臣　论宰执曰　朕宫中尝辟一室名为损斋屏去声色玩好置经史古书其中朝夕燕坐亦尝作记以自警记曰尝谓当天下之正位抚域中之万微苟日徇异物而无以立其独则多见弊精神疲志意而不知止广宴游事不急而牵于爱胶胶扰扰莫收其放心顾能回光抑损之道岂不较然有感于斯且汉唐之君乐道为切而未烛元览者武帝以雄心内慕神仙外攘夷狄穷边黩武天下骚然矣非用损以持盈也明皇以侈心委信逆虏弥缝斯文耽惑内嬖烟尘四溟矣非知损以守位也推原本指俱失满戒兹鉴往事夕惕以思凡追逐时好一切长物率屏去不复经意常恐昧于省己积习易溺日丛脞于悔吝几案闲但有书史以商略古今尽撤无益示不贵之化其于荡心侈目惑志害性者罔不扫除清心寡欲省缘薄费者奉以周旋焉不则染毫弄翰真草自如浓淡斜行茂密惟意第于笔砚闲有未能忘情似贤乎已夫乾坤之道易简也易简则天地之理得矣传曰器用不作车服从给信斯言哉　宵旰余暇乃辟　殿庐之侧明窗户为游息之所欣然摭前说榜曰损斋朝夕清燕视以自警庶几损德之修自奉养有节式稽于训
　　　　选德殿
孝宗皇帝建以为射殿　御坐后有大屏分画诸道列监司郡守为两行各标职位姓名又图华夷疆域于屏阴　诏学士臣周必大为记并书【皇帝践祚以来宫室苑圃一无所增修独辟殿于禁垣之东名之曰　选德规（木无）朴壮为陛一级中设漆屏书郡国守相名氏群臣有图方略来上可采者辄栖之壁以备观览数延文武讲论治道询求民隐至于中外奏报若军国之几务皆于此省决暇则紬绎经传或亲御弧矢虽大寒暑不废臣必大俟（上自下幸）禁林闲尝奉　诏获至焉一日　命臣汝为之记臣愚学不足以推广　圣意词不足以铺陈事美谨采诗礼古文以射观德事及后世得失所繇次第其说礼君世子生三日射人以弧矢六射天地四方其蚤正素定若此至择士以祭必于射也进退天下之才与祭者繇是得为诸侯卿大夫若属有宾客之事燕劳之宠莫不用射诗人又于其献酬歌咢之余中度不中度罚爵与否有所休戚美刺以为是王公大人风化黎庶者之本也由是观之古者君臣周旋礼乐以服习勤苦可不谓先事知惧安而能危者哉是故三代而上卿士皆可独将而兵民为一戎不生心世用厎定比其季也徒以为威仪观美而实不副驰骋弋猎而政不举则国人为之隐忧而变风作其后王道浸阙而文武兵农遂分而不合自秦汉而下其兴衰治乱鲜不以兵一夫关弓注矢则涂之人往往（上鹿下囷）惊兔逸之不暇烽燧纔举而见大夫至无可使未免拔将行伍之中何者其具素无也天锡　陛下励精百世之后追踪太古之初谓射本男子之事非专于用武也射所以观德非专于觌威也故为是殿以延群臣以裁几务以阅图史而命名则主乎射焉起居日用之闲既已默示躬行之旨宜乎大小之臣与夫四方万里之远循其理思其义观感而化从上攸好胜负之争而揖逊之寓勇力之尚而仁义之贵闲邪安于真积习贯同乎自然可以兴贤能可以询众庶合兵民于已判同文武之异辙将于是乎在昔者宣王中兴其诗曰射夫既同助我举柴释之者曰是小雅尽废而复古之诗也盖次有先后功在不舍沈潜刚克时乃天道陛下神圣必于此有得焉而臣何足以知之】
　　　　缉熙殿
理宗皇帝辟旧讲殿为之　御制记曰大学曰自天子以至庶人壹是皆以修身为本　朕服膺斯言知修身必昉乎学学之有益于人也信矣在昔盛时刱为学制由辟雍頖宫至于党庠术序皆此物此志也故八岁入小学教之洒扫应对进退之节礼乐射御书数之文王公以下与庶人之子弟皆预焉十五则元子众子公卿大夫士之适子凡民之俊秀皆入太学而教之穷理尽性修己治人之道夫人不可一日不学也如是况以一身任社稷生灵之寄者可不汲汲于此哉丕惟　我家
列圣创述以稽古右文立治道以正心修身为家法讲学之懿超汉轶唐　朕以凉薄绍休令绪遹遵成摹祗迪懿训罔敢暇逸师式于前闻（目氐）朝之（巢）临经幄日再款对儒臣商略经史乃即讲殿辟旧庐采成王日就月将之意扁以缉熙屏去长物裒置编简燕闲怡愉藏修移日习熟滋久若常程然至于翻阅古今尚友贤哲得片言以紬绎有味其旨则不知万几之劳因一理以融会充广于心则足窥宇宙之大意之所欣时寄翰墨无他嗜也于是天趣深而物交浅泰宇怡而外诱息名教之乐信有余地视古帝王问学虽未臻阃奥亦将闯其门庭者庶几增缉广大进进于光明之境于以修身于以治国平天下期有合于大学之旨而无负家法之传顾不韪欤　端平三年给事中兼侍读臣洪咨夔进缉熙箴【臣恭睹月正元日　皇帝陛下御大庆殿受朝朝退中出　奎画诏增补讲读官夫天下之务众矣而学为大故二典莫先于若稽古　陛下襟道佩德轨尧矩舜履端于始典学是崇岂特汉世重席于正旦以华观听哉虚心逊志日再御　缉熙延见儒臣峨冠垂绅鱼雅就列凡皇王帝霸之所以治天地民物之所以立莫不聚辨居行以进乎罔觉臣寡陋不足以望日月之末光躐升劝诵荣烛缣简退惟恭在责难敬在陈善辄效虞人官箴王阙谨拜手稽首裁成一篇昧死尘献于进读之始文词骫骳而毣毣寸忠日以高明光大望　陛下伏惟　圣慈特垂采择其辞曰灏穹生民作之君师中立一身宗主两仪仁在自弘敬在自约刚在自克明在自觉盖尊莫尊于德性微莫微于道心正能养于蒙则如泉之始达欲不窒于损则如泽之弥深是以大学止于至善中庸必谨其独准绳规矩检百为于将动盘杅几杖收一念于未逐惟定可以澄万化之源惟虚可以来万善之益惟博易可以培人材之气惟宽静可以裕民生之力五事乃飨帝之本九经实用世之则关睢麟趾之意存则王政举棠棣葛藟之义明则天彝植此帝王之所以正心而修身齐家而治国彼惠而姣临春昭阳岂不尔思伐德之铓彼醲而郁糟堤肉林岂不尔思伤生之镡况淫乐者志必荒沈湎者气必昏前靡顾乎泰华之压后遑恤乎沧溟之翻以四海大命供方寸之侈以百世恶名易一息之欢胡不思天命之不易王业之至艰钦哉毋谓天高厥鉴匪近相在尔室莫见乎隐毋谓民卑其听易欺鼓钟于宫莫显乎微故清燕而居必如骏奔在庙之顷向晦而息必如辨色（目氐）朝之时所观贵大毋梏于隘所虑贵远毋局于浅毋功之徼维莠骄骄毋利之涸维木濯濯毋名之慕而实之弃毋才之尚而德之遗毋任贤而贰毋去邪而疑毋爱直而疏毋喜正而违事毋轻于举而中画令毋易于出而遽移优游则威权迁姑息则纪纲坏牵亲故之私恩则亏人心之公悦左右之小慧则累君德之大以至舟偏重则失平药泛试则徒快朝不和何以和于野内未治何以治乎外是皆有国者之通患愿治者之深戒于戏道自学而入治自学而出思王度于祈招知稼穑于无逸恶旨酒好善言三王四事之枢要放郑声远佞人四代礼乐之根极行必力行积必真积小臣诏读敢告执戟】
　　　　熙明殿
今上皇帝即　东宫新益堂改建以为讲读之所　御制记曰学之为王者事其已久矣天地民物之理圣贤言行之则与凡古今立政立事国家大经大法其本末源委精微曲折具在典籍博观而约取之以措诸天下莫不由学学之用大矣中庸自博学审问谨思明辨笃行以至于尽性赞化育大学自致知格物忱意正心修身以至于齐家治国平天下用此道也
我朝　列圣相承汲汲然于是加之意辟书帷礼经士朝日二讲寒暑靡倦用能明于理道追踪帝王以成长治久安之业遗我后人式克至于　今日猗欤盛哉　朕奉
先帝宫室无所改作惟兹广厦所与学士大夫坐而论唐虞之际今我曷敢后此殿之所以作也殿实　东宫讲堂
先皇帝名以新益　诏于冲子彝训谆谆言犹在耳乃　咸淳三年春三月落成揭　熙明以袭　缉熙壹是皆以敬之之意为本夫人之一心虚灵洞彻以该众理而应万事天高地下日升月常与此心实相为流通浑然之中而灿然无所不具夫是之谓本体之明自古在昔盛帝明王所为念念乎学其精一执中日新又新纯亦不已之妙无非于其本然之明充而广之大之而已故自其本诸精神心术之微而达之事事物物之闲自其谨诸宫庭隐奥之地而推诸四方万里之远以之穷理则无所往而不通以之酬酢则无所处而不当于是其明益熙以广矣诗曰穆穆文王于缉熙敬止盖惟敬则有以涵养气质之粹克去物欲之累洞见义理之实而　熙明之功常如一日焉
先皇帝以是传之　予一人以是学之佛时仔肩示我显德行惟师傅大臣暨厥儒硕益交修予俾　予克迈乃训亦克昭于有乂　咸淳三年太傅平章军国重事魏国公臣贾似道以赴经筵进十箴【臣闻　帝王之盛必有兢业之戒诗书所述每寓箴谏之辞盖持盈思冲圣人之德忧治危明忠臣之义恭惟　陛下作其　即位以来罔不惟德之行臣知　陛下可与为帝可与为王然高明光大在与日以俱新出入起居必无往而不敬无疆惟休亦无疆惟恤于乎戒哉臣幸得出入　经帏亲承　帝学每于入侍常恐肤陋不足补报重惟辩章之官岂当久任会且致为臣而归则忧爱之怀益无所措兹缘处劳逸之闲得研覃之暇因参稽经传博考往昔窃伏念扬雄执戟之卑犹有十二箴之讽德裕赋政于外且进丹扆六箴之作矧备咨访之末辄不自揆撰成古箴十首心为一身之主道为一心之主作存道心德胜则性合于气作尊德性以位为忧不以天下为乐作思艰难以一人治天下不以天下奉一人作崇节俭枢机所发荣辱之主作谨言动豪牦之差千里之谬作审万微巧言如簧小雅刺之作察迩言繁缨假人春秋讥之作惜公器酣酒为色荒之戒作戒彝酒左道乃乱政之门作屏异端一缕血忠因辞述意　陛下不以其愚克永观省是臣区区追　先帝之遇而报　陛下之心也涓尘助成于沧岱萤耀增辉于太阳斐然成章不知所裁惟　圣明留意谨列十箴于左存道心　民主于君君主于心本心有主外物莫侵穹壤中闲惟道最大此道此心其大无外寂然不动紧我之天操之则存为圣为贤彼昏罔觉欲动情胜何以保之主一之敬　尊德性天命之性有贵于己相古先民平时顾諟履祗以兴受侮以夷性无不善习是远而喜怒之中常察于未发而中节和斯为贵惟谨故重惟惰乃轻惟德胜气乃性其情　思艰难　艺祖肇图沐雨栉风　太宗缵之耆定伐功　中兴闲关维我　高宗　孝宗受之勤于天衷君哉　穆考再造人极媲彼父菑其垦其辟嗣有令绪身克艰难思之又思罔或不艰　崇节俭　大学有云食寡用舒不节之嗟将焉取余一台末耳以费而惜一裤几何非功者啬毋曰我贵膳服惟　王母曰我富凡赐无常利臣导奢幸人蛊嗜惟　圣克俭节以有制　谨言动　王言作命　君举必书枢机荣辱可不谨诸观听攸关莫严于　朝起居生吝亦孔之昭风霆语默天地动静一失其则为世所病外禁躁妄内斯静专颐之箴之我韦我弦　审万微　万事万虑出天入尘莫微乎微其中有神秋毫差忒驷追莫反弗畏入畏先患防患勿以细故曾是弗忧勿以小善曾是弗修履霜坚冰而于六月书不云乎兢兢业业　察迩言　易戒左腹诗畏长舌小信是固小忠是结有言逊志必求诸非诬善之人则游其辞日浸月润惟肤易入□百蹊千捷捷缉缉一语或雠谗贼之门舜何人哉犹察迩言　惜公器　唐宗有言为天下主曾不以我而私一府惟其无私能成其私贵伤于宠如饱婴儿天此其职神此其器神轻则损天亵则弃赤芾三百作刺维鹈反其在笥谨之惜之　戒彝酒　酒乱其德亦自腐肠乃恶厥旨在昔夏王商饮长夜靡靡倾国汉骛浮锺祸稔于色舞宫酣室二者相因毋腆兹酒以恫乃身此身罔小民之主矣保兹清明　万寿　天子屏异端　莫赫匪天莫神匪民　君位其闲天人一身德能动天福在养人奇衣牙污宫周礼斯败曾谓唐君溺于讽呗名曰福应厥应乌在彼何人期而缁而黄厥有正符师式帝王】 有　诏褒嘉曰　朕惟古者师道之教训傅傅之德义是以熏陶涵养日进月新顾惟冲菲夙夜兢兢常恐羞
先帝之休德实赖师傅切劘规正陈善格非庶几日闻儆戒之言辅其不逮师相以元勋硕德粹学鸿文表仪庙堂领袖旃厦忠言嘉猷沃于朕心若无逸立政之书周公所以诲成王者惟日望之十箴来上肃容披诵正大渊奥表里六经凡正心修身闲邪存忱克已复礼端本澄源所以防见闻之非节嗜好之过存畏惧之心者至矣尽矣仰惟　先帝求哲辅后之意师相忠忱对越在天而渊源纲领根极理要岂六箴五规所能及先儒程颐谓辅养君德莫备于周公可谓万世法今于师相见之尊其所闻行其所知　朕曷敢不勉谨当书绅佩服列为屏障以代韦弦犹恐寡昧未足以进于帝王之盛更冀师相时惠药石之言终始扶翼俾万年其永观是为冲人至望睠言忠荩载用褒嘉
　　　　勤政殿
今上皇帝咸淳二年即　进食殿改建
　　　　嘉明殿
今上皇帝咸淳二年即　东宫绎己堂改建
　　　　钦先孝思殿
绍兴十五年建循　东都旧制以奉
祖　宗神御
咸淳临安志卷之二
　行在所录〔二〕
　　宫阙二
</div>
    <div class="pagination">
<a href="咸淳临安志_page36.html">上一页</a><span>...</span><a href="咸淳临安志_page32.html">32</a><a href="咸淳临安志_page33.html">33</a><a href="咸淳临安志_page34.html">34</a><a href="咸淳临安志_page35.html">35</a><a href="咸淳临安志_page36.html">36</a><span class="current-page">37</span><a href="咸淳临安志_page38.html">38</a><a href="咸淳临安志_page39.html">39</a><a href="咸淳临安志_page40.html">40</a><a href="咸淳临安志_page41.html">41</a><a href="咸淳临安志_page42.html">42</a><span>...</span><a href="咸淳临安志_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
