<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 449 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 449 页/共 479 页</h1>
    <div class="content">
　　宝山州府东二百四十五里，东至永宁府界一百里，南至鹤庆府百三十里。

　　汉越郡西境地。后汉属永昌郡。唐为麽些蛮所据。元初，内附，名其寨曰察罕忽鲁罕。至元十四年，置宝山县。十六年，升为州属丽江路。明因之土知州罗姓，编户六里。州今省。

　　州雪山西峙，丽水环流，居然雄胜。

　　○阿那山州西南十五里，上有阿那和故寨。又珊兰阁山，在州北八十里。

　　○金沙江在州南。《元史》：州在雪山之东，金沙江西来，环其三面，是也。

　　○大匮寨在州界。唐时麽些蛮兄弟七人分据七寨：曰大匮，曰罗邦，曰罗寺、曰碍场，曰卞头场，曰当波罗场，曰当将郎。蒙古忽必烈征大理，自卞头济江，繇罗邦至罗寺，围大匮等寨，其酋内附。名其寨曰察罕忽鲁罕，是也。

　　兰州府西南三百六十里。北至巨津州一百六十里。

　　汉益州郡西北境。东汉永昌郡地。唐时，属于南诏，为犭卢蛮所居《元志》作卢鹿蛮部，地名罗眉川。宋时，大理段氏置澜沧郡于此《一统志》：段氏使董庆治此，后有周姓者强盛，遂与董分为二部，以江为限。元初，皆内附。元至元十二年，置兰州属丽江路。明初因之，属丽江府土知州罗姓，编户四里。州今省。州密迩番戎，屏翼内郡。

　　○雪盘山州南十里。四时常积雪，下有白石溪。○福源山，在州北十里，延亘而东南，凡五十余里。又有老君山，在州西北二十里，古名如剌均山，顶有深渊五所。一名牧牛山，土人常牧牦牛于其上。

　　○澜沧江州西北三十里。源出吐蕃，流入境，又南入大理府云龙州界。○白石溪，在州治南，中多白石，下流入澜沧江。

　　巨津州府西北三百里。南至兰州百六十里。

　　古西番地。唐时，为罗婆九赕、濮犭卢二蛮所居，后麽些蛮夺其地。南诏又并之，属丽水节度。元初内附。至元十四年，于九赕立巨津州，属丽江路。明亦曰巨津州编户六里。今因之。

　　州迫邻吐蕃，当西北陬之要害，神川之险，守御所资也。

　　○临西废县在州西北。《志》云：县在府西北四百六十里，为大理极边险僻地。麽些二种蛮居此，名罗裒间。元至元十四年，以其西临吐蕃，置临西县，属巨津州。洪武十五年，改属府。正统二年，为蕃人所居，仅存一寨，后亦革去。《滇略》：临西亦称剌缥郡，今为他照和村。

　　○华马山州东南百五十里。崖壁有石如马而色班烂，因名。昔麽些诏自名其国为花马国。忽必烈南灭大理时，三赕土酋麦良内附，并破铁桥之华马国，以功授职，即此。又州东北二十里，有金马山。有石如马而色黄，因名。

　　汉薮山州西北二百八十里，高可万仞，上有三湖，各宽五亩，深不可测。○果铺山，在废临西县治西，今入蕃界。

　　○金沙江在州北，亦谓之神川。唐贞元五年，南诏异牟寻破吐蕃于神川，遂断铁桥，吐蕃溺死者万计。十年，异牟寻复击吐蕃于神川，大破之，取铁桥十六城是也。《元志》：江为南诏吐蕃交会之大津渡，故以巨津名州。

　　○雪山关在州东北。亦曰雪山门，旧名越灭根关。当吐蕃、麽些之界，极为险峻。○石门关，一云在州西百里，有巡司。所云铁桥以限吐蕃，石门以绝西域者也。唐贞元九年，韦皋遣崔佐时繇石门趣云南，复通石门南道，盖谓此。

　　铁桥在州北百三十余里，跨金沙江上。或云隋史万岁及苏荣所建，或云南诏阁罗凤与吐蕃结好时建，或云吐蕃尝置铁桥节度使，是其所建。《唐史》：天宝初，南诏谋叛唐，于麽些、九地置铁桥，跨金沙江以通吐蕃往来之道。贞元十年，异牟寻归唐，袭破吐蕃于神川，取其铁桥十六城。十五年，吐蕃复袭南诏，分军屯铁桥。南诏毒其水，人畜多死，乃徙屯纳川。《志》云：时吐蕃置铁桥城于此，为十六城之一，今有遗址。其桥所跨处，皆穴石熔铁为之，冬月水清，犹见铁环在水底。又旧《志》：铁桥在施蛮东南。一云：施蛮在铁桥西北，居大施赕、敛赕、寻赕，又顺蛮在敛赕西北四百里。《新唐书》异牟寻大破吐蕃于神川，并破施顺二蛮，禽其王置白城，是也。又《元志》：汉裳蛮本汉人部种，依铁桥而居。今有古宗蛮在铁桥之北，一名西番，一名细腰番云。明初裂吐番二十三支分属郡邑，以土官辖之。丽江控制古宗，余州郡各有所辖，盖驭戎之善策也。

　　白马寨在州南二里。《唐书》云：姐羌白马氐之裔居此，因名。州境又有宁番巡司及清水、澜沧二驿。

　　◇永宁府东至四川盐井卫三百里，西至丽江军民府宝山州界一百里，南至澜沧卫蒗蕖州二百十里，北至西番界三百三十里。自府治至布政司一千四百五十里，至江南江宁府八千六百六十里，至京师一万一千一百里。

　　《禹贡》梁州徼外。汉越郡西境地。旧名楼头赕，与吐蕃接界。又名答蓝，后为麽些蛮所据麽些蛮酋祖泥月乌者，逐出吐蕃而居其地。唐时，属南诏。宋时，属大理段氏。蒙古忽必烈南侵大理，至其地《元史》：世祖驻军日月和，即此地也。至元十一年，置蓝管民官。十六年，改置永宁州，属丽江路。明洪武十五年，改属鹤庆府。二十九年，改属澜沧卫。永乐四年，升为永宁府府无城，领编户四里。土知府阿姓，正统以后，为盐井诸酋所侵。土官不能制，乃请设流官，寄治澜沧卫，遥领郡事。领长官司四。今仍曰永宁府。

　　府襟江带湖，山川险阻，人习战斗，为边徼之藩蔽。

　　○干木山府东南十五里，高八十余丈，根盘百余里。一名狮头山，亦名孤山。又有甲毋山，在府东，岩峦苍翠，耸入霄汉。

　　○泸沽湖府东三十里。湖周三百余里，中有三岛，高可百丈。又鲁窟海子，在干木山下，周回一百里，中有小山，名水寨。或曰即泸沽河也。土官筑水寨于岛上云。又有海门桥，在府治西。鲁窟海子之水流经此，通四川打冲河，达川江桥外，入盐井界。

　　勒汲河在府治北。源出西番，流入境，东流入四川盐井卫界。又有勒汲墩，盖府地密迩吐蕃，居人与番杂居，常被凌扰，筑此墩于河上以为界云。○罗易江，在府南，自澜沧卫蒗渠州北流过府境，入于泸沽湖。

　　○瓦都寨府东北六十五里，与四川盐井卫接界。旧为番部戍守处，旁有温泉。

　　剌次和长官司府东北二百四十里。永乐三年置，土官阿姓。下同。

　　○六捏山在司治西北，盘亘四里，为司之胜。

　　革甸长官司府西北百二十里。

　　○干如山在司治北。司凭以为险。

　　香罗甸长官司府北百五十里。

　　○卜兀山在司治西，高耸数百丈。

　　瓦鲁之长官司府北二百八十里。

　　○剌不山司东北三十里。《志》云：司之胜，剌不山峙其东，金沙江绕其西。

　　◇北胜州东至四川盐井卫马剌长官司界二百五十里，东南至武定府元谋县百里，西至鹤庆军民府顺州界五十里，南至大理府宾川州界一百里，北至永宁府三百五十里。自州治至布政司一千二十五里，至江南江宁府八千三百里，至京师一万一千七百五十里。

　　古蛮地。唐贞元中，南诏异牟寻始开置，名北方赕《滇纪》：贞元十一年，异牟寻开北方赕，徙洱河、白蛮、罗落、麽些、冬门、寻丁、娥昌七种蛮以实其地，亦号成偈赕《元史》：铁桥西北有施蛮者，贞元中为异牟寻所并，迁其种居之，号剑羌，名其地曰成偈赕，又改名善巨郡。宋时，大理段氏改为成纪镇。元初内附。至元十五年，置施州。十七年，改为北胜州。二十年，升为府属丽江路。明洪武十五年，改为州，属鹤庆军民府。十九年，属澜沧卫今州与卫同城。正统六年，改隶云南布政司土州同高姓，判官章姓，编户十五里。今仍旧。

　　州东出建昌，南卫大理，山川险厄，称为要区。

　　○北胜城今州治。明洪武二十九年，筑以石，通水濠。正德中，地震圮，寻复修筑。城周五里有奇。○蚃峨故城，在州南五十里蚃峨村，蒙氏所筑。其趾犹存。又州东南三十五里有蚃峨海。

　　○澜沧山在城西南二里，高二百余丈。卫与驿皆曰澜沧，以此。又乌洞山，在州西二里，上列五峰。下有洞，广仅丈余，深不可测。又州西三里曰三刀山，山径险窄，相传武侯征南时所开。○乌鸦山，在州南十里，形如削玉，为州之胜。

　　东山州东三里。亦曰观音箐。山之西麓接香炉峰，有三山鼎立。又三泉山在州东南三里，上有石崖，涌出三泉，民资以灌溉。

　　甸头山州北三十五里。群峰耸列，林木森蔚，土人于此牧羊，又名牧羊坪。《志》云：州西北三里有红石岩，亦曰赤石崖。崖有泉，味如醴，下流入于金沙江。

　　九龙山州南百里。山有九顶，一名九头山，高万余丈，四顾可千里。又州东南百里有大坡难岭，高二万余丈，巅有龙湫。又老虎山，在州南百三十里，山势雄峙，望之如伏虎。

　　○金沙江在州治西。自丽江鹤庆府流入境，繇西而东，环绕州治，一名丽江。明朝洪武十六年，傅友德自邓川州过金沙江，攻北胜府，擒伪平章高生，复平丽江、巨津等州，是也。详见大川金沙江。

　　陈海州南四十里，周八十里。相传昔本陆地，有陈姓者居此。一夕沉为海。或作程海。又程湖，在州南五十里，溉田可千亩。又州东南三十五里曰浪峨海。下流俱入于金沙江。

　　桑园河在州西南。源出大理府云南县。流经州西南百五十里之桑园村，下流入金沙江。又有五浪河，在州西五十里，自蒗渠州流入界。又三渡河，在州南百四十里，其水旋绕三围，下流俱入于金沙江。

　　九龙潭州西十五里。有泉九眼，溉田可万余亩。其下流亦入金沙江。又大龙潭，在州南百四十里。又南九十里曰小龙潭。居民俱引以灌溉。

　　○小吉都寨在州东五里。《志》云：元时土酋高斌祥屯兵于此。又州治东二百里有宁番巡司。

　　◇澜沧卫军民指挥使司与北胜州同城。

　　本北胜州地。明洪武二十九年，于州治南筑城置卫城周五里有奇，开四门。北胜州治旧在拱极门北五里。弘治九年，始迁于城内西南隅，初领北胜、蒗蕖、永宁三州。永乐四年，升永宁为府。正统六年，升北胜为直隶州。卫领州一，隶云南都指挥使司城邑、山川，详上北胜州。今省。
</div>
    <div class="pagination">
<a href="读史方舆纪要_page448.html">上一页</a><span>...</span><a href="读史方舆纪要_page444.html">444</a><a href="读史方舆纪要_page445.html">445</a><a href="读史方舆纪要_page446.html">446</a><a href="读史方舆纪要_page447.html">447</a><a href="读史方舆纪要_page448.html">448</a><span class="current-page">449</span><a href="读史方舆纪要_page450.html">450</a><a href="读史方舆纪要_page451.html">451</a><a href="读史方舆纪要_page452.html">452</a><a href="读史方舆纪要_page453.html">453</a><a href="读史方舆纪要_page454.html">454</a><span>...</span><a href="读史方舆纪要_page450.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
