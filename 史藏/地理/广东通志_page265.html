<!DOCTYPE html>
<html>
<head>
    <meta charset="UTF-8">
    <title>广东通志 - 第 265 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 265 页/共 352 页</h1>
    <div class="content">　　冯俊新防人籍山东官顺徳鎭标中营守备谢昌之乱闻陈璠战死赴救死之予祭葬廕防
　　髙有功山东籍湖广蕲水人康熙十八年署虎门协右营都司驻潭州号令严肃征剿海寇血战死十九年赠廕二十二年给祭葬
　　林廷燏海阳人由行伍以功授守备随征呉逆率兵抵云南城下弩矢如廷燏战死康熙二十年赠官廕子二十一年给祭葬
　　王承业江南庐州人率众归诚授副将康熙二十年征滇逆困于重围身被数创死赠右都督防白金六百两
　　杨廷潮州人琼鎭左营千总随征逆贼王之诜力战阵亡优恤【琼州志未纪年分】
　　按虎头门有藩委副将张瑜者今祔享琼山县江起龙祠相传谓康熈十九年战死但查东莞县志中纪康熙十九年海逆谢昌之乱副将张应科张瑜相继失守遁守莞城云云又不相符合岂遁入之后复出战死欤事无确据未敢立传
　　谨按
　　国朝新増名宦诸传俱准名宦祠册为据有不入祠而特立传者惟总督郭世隆杨琳孔毓珣三人至于忠义一类广为搜补果有实据虽卑官琐秩不敢遗佚余俱删葺旧志已见条例



　　广东通志卷四十二
<史部,地理类,都会郡县之属,广东通志>
　　钦定四库全书
　　广东通志卷四十三
　　谪宦志【流寓附】
　　仕宦谪籍岭南尤众岂非以古荒服地而蛮烟瘴雨之乡欤夫君子之事君也赏罚予夺君所命也东西南北君所使也君有用不用之异而臣无忠不忠之分所以窜逐之余鞠躬尽瘁绩有不朽仍归名宦若乃树品虽髙宿勲亦烂而放废闲曹徜徉诗酒赋小雅之巷伯吟屈子之江潭哀而不伤怨而不怒则编之日谪宦抑亦寓公之类也故以流寓附焉志谪宦
　　汉毋将隆字君房兰陵人累官冀州牧哀帝初以髙第入为京兆尹迁执金吾后帝命中黄门发武库兵送董贤等隆执奏収还之帝不悦左迁沛郡都尉迁南郡太守王莽少时慕与隆交隆不阿附及莽秉政使大司徒孔光奏隆前为冀州牧治中山冯太后狱陷无辜免官徙合浦
　　隂轶新野人曽祖姑丽华为光武皇后縁戚属世为卿校恩宠无比轶有女弟和帝时为贵人已立为后轶常以盛满为忧十四年后废徙轶合浦比至郡益自畏慎常周卹贫乏闭户涉猎经史恂恂如儒生永初四年赐归
　　呉虞翻字仲翔余姚人少好学有髙气年十二客有其兄者不过翻翻追与书曰仆闻琥珀不取腐芥磁石不受曲鍼过而不存不亦宜乎客得书竒之由是见称为孙防功曹待以交友之礼尝以所着易注示孔融答书曰闻延陵之理乐观吾子之治易乃知东南之美者不独防稽之竹箭也孙权时为骑都尉翻屡犯顔谏诤权不悦翻性疎直数有酒失权积怒遂徙翻南海虽处罪放而讲学不倦门徒尝数百人又为老子论语国语训注皆传于世翻既放弃尝曰自恨疎节骨体不媚犯上获罪当长没海隅生无可与语死以青蝇为吊客使天下一人知巳者足以不恨初山隂丁览太末徐陵或在县吏之中或众所未识翻一见之便与交善终成显名在南十余年年七十卒归塟旧墓妻子得还翻子十一人泛最知名尝为监军使以讨扶严功拜交州刺史封余姚侯楼元字承先沛郡人孙皓时为大司农禁中主者旧用亲近人充之皓因人言令有司求俊良以应其选元従九卿持刀侍衞正身率众奉法而行每对切直数忤皓意徙广州东官令华覈上疏救之皓不聴元既至广州访虞翻旧宅徘徊踯躅哀咽凄怆不能自胜皓忌元名复徙元及子据付交阯将张奕使以战自効隂敕奕杀之据到交阯病卒元孤身随奕讨贼持刀步涉见奕辄拜奕未忍杀防奕暴卒元殡殓奕于器中见敕书还便自杀
　　齐刘祥字显防莒人仕宋为员外郎自少好文学性韵刚疎司徒褚渊尚宋公主复为齐佐命功臣入朝以腰扇障日祥従侧过曰作如此举止羞面见人渊曰寒士不逊祥曰不能杀袁刘安得免寒士永明初迁长沙王谘议参军以罪当诛武帝别遣敕祥曰我当原卿性命令卿万里思愆卿若能改革当令卿得还乃徙广州亡何病卒
　　张融字思光呉郡人弱冠解褐为宋新安王子鸾行参军出为封溪令路经嶂崄獠贼执融将杀食之融神色不动方作洛生咏贼异之而不害也浮海至交州于海中遇风终无惧色镇军将军顾觊之与融兄有恩好觊之卒融身负坟土在南与交阯太守卞展善展于岭南为人所杀融挺身奔赴往还南海竟返其丧尝登越王城别友赋诗而归后举秀才对防中第为殿中郎不就融为人风止诡越坐则危膝行则曳步翘身仰首见者惊异齐髙帝曰此人不可无一不可有二
　　范缜字子真舞隂人齐永明中与魏和亲简才士为行人而缜应选以此知名歴宜都太守后仕梁武帝而中书令王亮与缜相友善缜尝誉亮而鄙谢朏忤防下廷尉治之免死徙广州初缜侍竟陵王子良子良精信释教而缜盛称无佛子良问曰君不信因果世间何得有富贵贫贱缜曰人生譬如树花同发随风而堕有坠茵席者殿下是也有坠溷厠者下官是也贵贱虽复殊途因果竟在何处子良不能屈缜在南海累年征还拜中书郎国子博士
　　隋房恭懿字慎言洛阳人性深沈有局量达于従政隋开皇初为徳州司马政为天下最文帝曰恭懿所在百姓亲之不可不赏下诏拜海州刺史博士何安言恭懿乃尉迟迥党不当仕进遂配防岭南未防征还遇患卒洪州
　　唐崔仁师安喜人贞观中为侍御史治狱仁恕迁给事中左迁鸿胪少卿征辽东时以事除名起为中书舍人检校刑部侍郎幸翠防宫上清暑赋以讽帝称善赐帛五十段二十二年迁中书侍郎参知机务被遇尤渥防有伏阁诉者仁师不时启帝大怒流连州永徽初授简州刺史卒
　　张説字道济洛阳人武后时任鳯阁舍人初魏元忠为洛州长史张易之奴横暴元忠杖杀之及元忠为相易之为其弟昌期求雍州刺史复不与因谮元忠引説为助后亲临问説言臣实未闻俱易之所授耳后怒流説钦州中宗立乃召还后累官中书令封燕国公
　　杜审言字必简襄阳人擢进士为隰城尉恃才髙以傲世见疾迁洛阳丞贬吉州司户坐事免官还东都则天召为著作郎神龙初流峯州尝寓南海游白云至乱石山赋诗往来交广乆之入为修文馆学士卒赠著作郎审言生子闲闲生甫检校工部员外郎与李白齐名时号李杜
　　沈佺期字云卿内黄人进士及第由协律郎累除给事中坐张易之长流驩州后稍迁台州録事叅军歴中书舍人卒自魏建安后迄江左诗律屡变至沈约庾信以音韵相谐附属对精宻及宋之问与佺期又加靡丽回忌声病约句准篇如锦绣成文学者宗之号为沈宋
　　王无竞字仲烈东莱人少有文学初应举下笔成章及第解褐授赵州栾城县尉歴监察御史转殿中丞旧例每日更直于殿前正班时宰相宗楚客杨再思离班偶语无竞前曰朝礼至敬公等大臣不宜轻易以慢恒典楚客等大怒转无竞为太子舍人神龙初坐诋诃权幸出为苏州司马再贬岭外卒于广州韦方质万年人云起之孙中宗朝为地官尚书嗣圣七年武承嗣等用事宰相皆下之方质独不为礼寻为周兴所搆流死儋州
　　刘幽求冀人为朝邑尉桓彦范等诛张易之昌宗而不杀武三思幽求谓彦范曰公等无塟地矣既五王皆为三思搆死临淄王入诛韦庶人幽求预叅大防太平公主将为逆幽求与右羽林将军张暐谋使言于上图之暐泄其谋流幽求于封州崔湜讽广州都督周利正杀之王晙时为桂州都督道出其所遂留幽求不遣得免未防湜诛幽求复执政利正贬邕州赐死时论快之
　　郭元振名震以字着魏州人少有大志十六为太学生十八举进士累官兵部尚书同中书门下三品睿宗御承天门诸宰相走伏外省独元振总兵扈帝封代国公俄兼御史大夫复为朔方总管未行防明皇讲武骊山既三令帝亲鼓之元振遽奏乃止帝怒军容不整引坐纛下将斩之刘幽求张説叩马谏曰元振有大功虽得罪当宥乃赦死流新州开元元年帝思旧功起为饶州司马道病卒赠太子少保
　　韦子春京兆人以文学为著作郎李白尝赠之诗有披云覩青天扪虱话良图之句李林甫久柄国咸宁太守赵奉璋得其恶二十事将上之林甫讽御史捕繋奉璋劾其妖言抵死子春坐与奉璋善贬端州尉
　　刘长卿字文房河间人以诗名世开元间第进士为监察御史歴淮西观察使被呉仲儒诬奏贬潘州南邑尉防有为之辨者除睦州司马
　　王琇贞元中为户部侍郎判诸道盐铁酒不事横敛而军旅获济名亚刘晏为韩滉所衔诬其餽米淄青河中坐贬雷州司户参军既至防计仓粮赈救荒歉民甚徳之
　　凌准字宗一富春人以文学知名顺宗朝为翰林学士尚书都官员外郎坐王伾王叔文党降连州司马元和三年卒于桂阳佛寺
　　林蕴字复梦莆田人通经史尝就四川节度使辟及刘辟有异志蕴晓以顺逆辟砺剑加蕴颈不能胁及辟败蕴名重京师尝以六事讽宰相李吉甫皆切中当时极弊元和间为郴州刺史坐罪流儋州卒郑余庆字居业荥阳人擢进士第贞元中拜同平章事每奏对多傅经义贞元末贬为潮州司马无逺谪意寻迁尚书左仆射
　　柳公权字诚悬华原人博学多才工诗尤擅草穆宗朝尝以笔谏太和间以翰林学士谪辩州刺史既至兴利除害大有功于民后召还累官学士承防以太子太保致仕
　　栢耆魏州人有従横学急于立功王承宗叛耆以左拾遗往使动以大义敛手削地声振一时太和中李同捷请降耆驰入沧州诛之为诸将所嫉贬循州司户参军
　　李甘字和鼎陇西人长庆末进士累擢侍御史时郑注方向用甘曰若白麻出我必裂之坐轻肆贬封州司马李徳裕字文饶賛皇人为翰林学士诏令典册多出其手敬宗时为浙西观察使献丹扆六箴文宗征为兵部侍郎转四川节度使至镇作筹边楼图蜀地形留心边事蜀人倚以为安吐蕃维州副使悉怛谋来降徳裕遣兵入据其城具奏其状牛僧孺沮之召为兵部尚书进同平章事时朋党相倾邪正混淆未防出为山南西道节度使自陈愿留又为兵部尚书寻复为镇海节度使拜门下侍郎同平章事武宗朝徳裕请讨泽潞算无遗防功成加太尉赐爵衞国公宣宗即位以同平章事充荆南节度使执政白敏中乗上下之怒竭力排之以为太子少保分司寻贬潮州司马再贬崖州司户次年卒懿宗朝拾遗刘业言徳裕父子为相有声迹功效窜逐以来血属将尽宜赐哀悯诏追复官爵赠左仆射
　　郑亚字子佐荥阳人元和十五年擢进士第连中三科聪悟絶伦文章秀发李徳裕在翰林深知之出镇浙西辟为従事五年徳裕罢相镇渚宫授亚諌议大夫出为桂管都防御经畧使大中二年徳裕再贬潮州刺史亚亦贬循州刺史卒于官
　　牛僧孺字思黯安定人幼孤好学工属文第进士元和初以贤良方正对防与李宗闵皇甫湜俱第一条指失政其言骾讦不避当路宰相李吉甫怒泣诉于帝帝罪有司牛李之仇葢自此始穆宗长庆初以库部郎中知制诰徙御史中丞按治不法内外澄肃赐金紫服以户部侍郎同中书门下平章事防昌中罢相留守东都武宗时累贬循州长史寛和得众心宣宗立徙衡汝二州迁为太子少师卒赠太尉諡文简李宗闵字损之宗室孙也擢进士大中元年拜同平章事封防武县侯以朋党事为李训等所劾贬潮州司户
　　宋姚铉字寳臣合肥人太平兴国中进士文辞敏丽尤工书札淳化中直史馆应制赋赏花钓鱼诗特被嘉赏赐白金襃奨之歴右司谏两浙转运使采唐世文章分门编类选为百卷名曰文粹铉隽爽尚气薛暎知杭州与之不协宻摭其短以闻于上除名贬连州文学所着文粹慕者建楼贮之卒后其子以书进诏蔵内府命以一官
　　王履元符末坐上书贬斥新州后以修武郎副李若水使金抗节不屈与若水俱死
　　洪湛升州上元人咸平中同王钦若知贡举钦若通闗节于临津尉任懿后事露帝命邢昺等别鞫之懿更指湛湛适使陜西还而狱已具削籍流儋州收赃无有也乃假梁灏金银器皿输官竟死贬所人称其寃
　　寇准字平仲下邽人为宋名宰相澶渊之役有大功王钦若谮之罢知陜州后再入相复为丁谓所阻贬相州再贬道州司马居无公署百姓争荷瓦木趋之不督而成谓又诬准朋党再贬雷州司户防军始入雷境吏以图献准愕然曰吾少时有诗云到海只十里过山防万重乃今日事耳人生得丧岂偶然耶及丁谓贬崖州道经雷家人欲报雠乃杜门縦酒俟谓行逺而止仁宗元年九月准卒归塟西京道出公安人皆设祭于路折竹植地挂纸钱焚之逾月枯竹尽生笋众为立庙后追赠中书令莱国公諡曰忠愍郑侠字介夫福清人擢进士髙第调光州司法防军入监安上门贻书王安石请罢新法不报适大旱九月遂绘流民图以上神宗观图长嗟翼日诏罢青苗等法十八事越三日大雨遐迩大悦安石上章求去吕恵卿邓绾泣言于帝于是新法一切如故及恵卿执政侠复论之编管汀州恵卿中以事议致之死帝曰侠所言非为身谋岂宜深罪惟徙英州英人无贵贱皆加敬礼争遣子弟従学哲宗立始得归苏轼孙觉奏授泉州教授元符七年再窜于英徽宗立赦还故官复为蔡京所夺自是不复出宣和初卒
　　刘安世字器之大名人従学司马光谘尽心行已之要光教以立诚且令自不妄语始元祐初为谏议大夫抗论章惇等数十疏元符元年蔡京治同文馆狱惇因讽之以并陷安世贬少府少监新州别驾安置英州诏徙梅州惇与蔡卞必欲置之死因使者入海岛杀陈衍讽令过安世胁使自裁使者不忍又擢土豪为转运判官令杀之判官承意疾驰将至梅郡守遣客劝自为计安世色不动对客饮酒谈笑自若徐书数纸付其仆皆经纪同贬当死者之家事也后判官未至二十里呕血而毙安世得免亦无喜色投荒六年累涉瘴乡气不少挫苏轼以为铁汉宣和六年复待制卒諡忠定
　　苏轼字子瞻眉州人累官礼部尚书兼端明殿翰林侍读两学士出知定州绍圣中忤章惇蔡卞御史论轼制词讥斥落职知英州未至贬宁逺军节度副使恵州安置初至寓合江楼继迁嘉祐寺后乃卜筑于白鹤峯居恵防四年泊然无所芥蔕人无贤愚皆得其欢心疾病者畀之药殒毙者纳之竁又率众为东新西新二桥以济病涉者恵人爱敬之连贬琼州别驾昌化军安置僦官舍有司不可乃寓城东天庆观结桄榔庵以居儋人争运甓畚土助之尝与幼子过著书及従父老游将终身焉凡三载徽宗立始移亷州后召还卒諡文忠
　　苏辙字子由轼弟也累官门下侍郎绍圣初李清臣邓润甫等复用言熙丰事辙上疏论谏哲宗不悦落职知汝州累谪化州别驾雷州安置移循州尝着龙川畧志龙川别志徽宗即位徙永州卒諡文定秦观字少游一字太虚髙邮人少豪隽慷慨溢于文词举进士不第见苏轼于徐为赋黄楼轼以为屈宋才又荐之于王安石勉以应举为亲养始登第调定海主簿蔡州教授元祐初轼以贤良方正荐观于朝累官国史院编修官绍兴初坐轼党贬雷州徽宗立复宣徳郎召还后卒于途
　　刘挚字莘老东光人擢甲科髙等校勘馆阁哲宗即位擢侍御史正色弹劾多所贬黜百僚敬惮时人以比包拯累迁尚书右仆射挚峭直有气节通达明鋭触机辄发不为威怵利诱故与邢恕善又间与章惇接由是言官交章劾之以观文殿学士罢知军州绍圣初再贬光禄卿蕲州居住四年陷邢恕之谤贬鼎州练副使新州安置惟一子従家人泣涕愿侍不听至新州数月以疾卒绍兴初赠少师諡忠肃梁焘字况之须城人举进士元丰时久旱焘因上书言新法大为民害元祐中为尚书左丞极言蔡京不可用改知颍昌府后以司马光党黜知鄂州三贬雷州别驾化州安置徙其子于昭州元符三年竟卒于化州徽宗即位诏许归塟録其子孙
　　范祖禹成都人忠正无党绍圣初以龙图学士知陜州言者文致其罪连贬永贺賔三州安置化州竟卒公论惜之
　　唐坰钱塘人熙宁中为监察御史四年疏论时事章二十上皆留中坰因百官起居叩陛请对遂宣读六十条大要言王安石曽布表里擅权帝屡目止之坰辞色自若读已下殿再拜而退安石讽阁门纠其渎乱朝仪贬潮州司马
　　邹浩字志完晋陵人第进士哲宗亲擢为右正言有请以王安石三经试举人者浩论其不可而止时章惇用事已废孟后遂立刘后浩上疏谏坐除名新州羁管徽宗即位以旧官召浩还朝后又窜昭州髙宗即位赠寳文阁直学士諡曰忠
　　陈次升字当时僊游人徽宗时为侍御史极言章惇曽布蔡京蔡卞之奸崇宁中京卞复用陷以党事落职除名编管循州政和中复旧职
　　唐庚字子西丹棱人善属文绍圣中举进士遂入为博士以张商英荐提举常平大观四年商英罢相庚亦坐贬安置恵州尝游罗浮有佛迹汤泉卓锡泉诸篇后乙卯防赦复官归蜀道卒
　　李璆字西美汴人登政和进士除国子博士出知房州宣和三年廷议取燕璆上疏切諌谪监英州清溪镇明年赦还为郎试中书舍人建言忤大臣罢绍兴中累迁徽猷阁直学士四川安抚制置使所着有清溪集岭南衞生歌
　　陈瓘字莹中南剑州人初授浙东越州判官为守蔡卞所知瓘察卞心术常不欲近章惇入相引与同载首言欲斥司马光奸邪瓘曰果尔当失天下之望惇不悦徽宗初立以韩忠彦荐为左正言论罢蔡京章惇擢瓘给事中后投书曽布辨论不合布恶之出知泰州崇宁元年与龚夬等俱贬袁州又移亷州瓘在贬所自署其斋曰了斋杜门谢客观经史百家之书善者必録于壁既而合为一册名曰壁记又着尊尧集五年遇赦自亷移柳稍复宣徳郎京憾未解连嵗贬斥竟卒于楚髙宗时追諡忠肃
　　龚夬瀛州人徽宗时为殿中侍御史极论章惇蔡京大罪又上疏乞正元祐后册位号遂削籍编管房州后徙化州以赦得归
　　任伯雨字徳翁眉山人徽宗初立伯雨为右正言首击章惇继论蔡卞且将劾曽布布觉之徙度支员外郎崇宁二年党事作削籍编管通州寻徙昌化军安置时宰犹未厌心用匿名书复逮其子而妻又适死于淮报至伯雨处之如平时居三年乃释归后赠谏议大夫諡忠敏
　　李纲字伯纪邵武人徙居无锡政和二年进士累官太常少卿徽宗时率师勤王髙宗即位拜尚书右仆射兼中书侍郎上十事拟姚崇要説力诤张邦昌僭逆当诛而赠恤死义诸臣帝従之寻为黄潜善汪伯彦所沮张浚遂劾纲买马招军之罪落纲职居鄂州复徙万安军至琼浃旬诏移雷州后卒于福州諡忠定
　　赵鼎字元镇闻喜人髙宗朝为名宰相因秦桧所构陷贬清逺军节度使潮州安置在潮五年杜门谢时事有问者但引咎而已桧党詹大方复诬讦之安置吉阳军门人故吏不敢通问惟广西帅张宗元时馈醪米桧闻之令本军月具存亡状鼎疾遣人语其子汾曰桧必欲杀我我死汝曹无患矣自书铭旌云身骑箕尾归天上气作山河壮本朝遂不食死天下闻而悲之明年诏许归塟孝宗朝赠太傅追封丰国公諡忠烈
　　张浚绵竹人唐丞相九龄弟九臯之后徙蜀绍兴乙丑上疏极论时事秦桧大怒令中丞何若论之以特进提举江州太平兴国宫连州居住浚在连馆濯缨堂尝登列秀亭眺览自适构书院于嘉鱼坊后徙永州寻拜相兼枢宻使封魏国公
　　李光上虞人髙宗朝防知政事绍兴间秦桧定和议光斥桧懐奸悮国连谪琼州安置居八年屡被谣诼移昌化军怡然自适年逾八十精力不衰亭台扁咏多出其手后三年以郊恩复左朝奉大夫至江州卒孝宗朝复资政殿学士諡庄简
　　杨炜越州人同郡李光执政而金人议和炜移书责光后为黄岩令诋秦桧悮国除名万安军编管同时有于鹏者岳飞部下防议官秦桧恶之亦除名编管万安军
　　胡铨字邦衡卢陵人髙宗朝枢宻院编修疏言和议之非请斩秦桧王伦孙近遂编管新州绍兴十八年新守张讦铨与客唱酬谤讪怨望再谪吉阳军日以训传经书为事二十五年桧死量移衡州乾道中为资政殿学士卒諡忠简
　　胡寅字明仲登进士秘书省校书郎杨时为祭酒寅従学焉迁司门员外郎金人议立异姓寅与张浚赵鼎逃太学中不书名张邦昌僭位弃官归起为驾部郎累官礼部侍郎兼侍讲尝草诏追废王安石配享行遣章惇蔡卞人皆快之寻引去复上书言天下事秦桧忌寅坐与李光书落职责授果州团练副使新州安置寻复其官在谪所着读史管见十万言及论语详説皆行于世
　　折彦质字仲古绍兴六年赵鼎为相屡荐彦质佥书枢宻院事忤秦桧为所排谪昌化军至广州寓开元万夀寺凿井得泉甚美人号折公井至儋与寓士许廷恵辈效司马光真率防为乡约五日一集太守李行中与焉后移郴二十五年诏复官
　　曲端字正甫镇戎人初以父战没授三班借职歴都綂制知渭州建炎四年秋兀术窥江淮宣抚张浚议出师而端欲待训兵秣马浚不悦防金人焚邠州遂罢端兵柄与祠再责海州练使万州安置
　　朱翼字仲新安庆人弱冠入太学三舍登科歴官中书舍人秦桧恶其不附和议讽言者论其党赵鼎谪居韶州十四年始寓延祥寺后于城西南隅得黄氏废圃居之名山胜境题咏殆遍所着有湘江集后迁秘阁修撰
　　洪皓字光弼乐平人慷慨有经畧四方志登政和进士第为秀州司録建炎初擢徽猷阁待制假礼部尚书使金通问金令事刘豫皓峻拒之因流之冷山拘留十五年不为屈先后使者十三人惟皓与张邵朱弁生还而皓节尤显归除徽猷阁学士提举万夀观兼权直学士寻忤秦桧出知饶州谏官詹大方李勤等阿桧意累劾皓责授濠州练副使安置英州居九年始复朝奉郎徙袁州至南雄卒后一日桧亦死帝闻皓卒嗟惜之久之复徽猷阁学士諡忠宣陈鹏飞字小南永嘉人绍兴中进士邃于经学秦桧子熺常従之游在礼部时熺为侍郎文书不应令鹏飞辄批还之熺寖不平鹏飞为崇政殿説书因讲春秋母以子贵言公羊説非是桧怒谪恵州筑室于舍人巷以居吟咏自适卒于恵有罗浮集行于世韩紃绍兴中任澧州推官上书谏和议知州李绍祖得其副本献于秦桧以为动摇国是编管循州郑刚中字亨仲金华人登进士累迁侍御史使金还除礼部侍郎出为四川宣抚使治有方畧秦桧怒其専擅遂谪桂阳军再贬濠州练使复州安置再徙封州卒
　　莫汲湖州人自号月河绍兴间为国子监正秦桧恶其主张善类谪化州郡士之秀多従其学
　　呉元美福州永福人宣和进士绍兴中为福建安抚司机宜尝作夏二子传托蚊蝇以示疾恶世传诵之其家有潜光亭商隠堂为奸人郑伟构害秦桧深恶之编管容州寻谪南雄而卒
　　魏安行乐平人大观中为京西转运副使梓行程瑀论语解秦桧疑其议已因编管于钦州
　　吕祖俭字子约婺州人祖谦之弟受业祖谦宁宗时以太府丞判台州赵汝愚罢相祖俭上书诉汝愚之忠并论朱熹彭龟年李祥不当罢斥韩侂胄怒诬其朋比罔上安置韶州祖俭在谪所读书穷理卖药自给未尝有愠色寻改吉州遇赦量移髙安卒諡曰忠吕祖泰字泰然祖俭之弟嘉泰元年禁伪学逐赵汝愚之党祖泰以布衣上书论汝愚有大勲不当以党锢论请亟诛韩侂胄等以防祸患书出中外大骇杖配钦州编管祖泰自分必死冀以身悟朝廷了无恐惧既至府尹为好语以诱之曰此举当有导汝者幸试言之吾且署汝祖泰笑曰吾固知必死而可受教于人且与人议之乎尹曰汝病风丧心耶祖泰曰今之附韩氏得美官者乃病风丧心耳后侂胄诛特授迪功郎监南岳庙卒
　　张震发呉人嘉定间谪南雄寓光孝寺见三松苍翠偃蹇遂作台登眺以舒愤郁未防以寛恩内徙去呉潜字毅夫宣州宁国人理宗开庆初拜左丞相贾似道衔之令侍御史沈炎劾奏遂罢相谪建昌军徙潮州寻谪授化州练使循州安置似道使武人刘宗申守循移庖飨潜中毒得疾曰吾将逝矣夜必风雷大作已而果然撰遗表作诗颂端坐而逝
　　何兴道州人理宗朝为朝议大夫直言敢谏迁政府与丁大全有隙大全譛之谪琼州
　　何时抚州乐安人寳祐丙辰文天祥同榜进士以朝奉郎谪呉州司户在硇州与元将刘深酣战海上人皆羡其忠义云元王仕熈字继学东平人晋王朝参政雅克特穆尔谋逆执下狱流吉阳军郡守闻之先为营居城中及至恶其完美乃居于城西茅屋曰水北新居防西南数十步筑江亭以游息时事未尝出诸口深居简出书咏为娯恬然不见去国之逺逺近得其文字珍藏之有崖州八景诸诗后居琼州冬初许归田里明年有防録用黄宪昭筠州人至顺中累官西台侍御史以直谏驰声朝着后至元三年禁南人不得蓄兵器犯者论死乃上疏言天生五材谁能去兵茍以南北异视人人疑惧为变非小忤防安置广州行至南雄卒子従简入广留家南海以保障功官至宣慰副使
　　明薛显沛县人始自盱眙来归洪武抚之甚厚従破庆阳追王保保战贺哲宗勇畧意气出诸将上然性刚忍好杀洪武三年谪居海南仍论功封永成侯第弗与券分其禄为三一赡富家一赡马军一以养其老母妻子四年冬复召用
　　世家寳字观益北庭人洪武初以元贤良官为大理寺卿谳狱详明每称奨之改刑部尚书寻以诖误发儋州安置后召还复其官未至卒
　　赵起潜字渊叔黄岩人洪武初中乡贡第一人拜监察御史按部岭海有声寻以累谪儋州矢节不改读书学古无故不入城中儋人敬之
　　桑慎字仲修世居常州迁嘉兴洪武初任监察御史称贤能苦行力学逼近古人廷诤有折槛之风行部海南奏诛衞使张荣坐不避八议安置琼州后召还许元字存仁以字行金华人父谦学于金履祥得朱子之传学者称为白云先生明洪武至金华访求其后召存仁驰驿赴京师一见与语大悦曰何相见之晚也拜国子学博士晋祭酒启沃论思最见礼遇自稽古礼文之事至于人才进退时政弛张无不预议及修举废坠更规设法以教国子条例数十事皆见施行后以过安置韶州既至韶即张文献公祠以居好事者绘为南华谪居图后遇赦还卒
　　解缙字大绅吉水人洪武戊辰进士选庶吉士上封事论时政侃侃万言以年少受知沈潜詹徽袁泰等皆忌之改御史复时进直言竟坐深文得罪帝怜其才召对便殿赐镪慰之曰汝归读书十年复来寻命缙修正元史踵成宋书删定礼经凡例皆留中家居八年以奔髙帝丧为有司所论谪河州衞吏建文元年召入翰林待诏永乐初召缙备顾问累迁侍讲学士与胡俨杨荣等并直文渊阁预机务宠信赏赉有加进翰林学士兼春坊大学士未防交阯用兵缙疏谏成祖不悦遂疎之出为广西参议经广东遍游名山淹留浃旬尝至西樵题廖谨读书处李至刚劾其怨望恣游改交阯八年入奏事南都值北征汉庶人髙煦素怨之诬奏下狱卒洪熙元年官其子中书舍人
　　黄谏字廷臣兰州人博学多艺工篆行草而尤长于八分书正綂壬戌进士及第第三人授编修天顺初改尚寳司卿兼侍讲出使安南诘迂路定礼仪辨坐席辞餽□谕请正朔凡为书十一通悉按经史其王皆不敢违风节凛然交人至今称之还迁翰林院学士尝作金城黄河二赋李贤刘定之辈皆称羡焉好品泉自郊畿论之玉泉为第一自京城论之文华殿东大庖厨井为第一作京师水记每进讲退食内府必多啜厨井水所烹茶忠国公石亨事败以乡人出入其门被劾谪广州通判至广每遨游白云蒲涧诸山水亦评广州泉水以鸡爬井为第一更名学士泉镌题名胜多作八分书广人多従之游后召还卒于南雄
　　江朝宗字东之巴县人景泰辛未进士累官至侍读学士与副都御史牟俸连姻俸巡抚辽东太监汪直以赃罪逮俸因及朝宗朝宗不敢辨竟调广东盐课提举以文名于一时后入觐遂乞归
　　戴冠字仲鹖信阳州人正徳戊辰进士初任户部主事以国用弗充奏裁冗滥侥幸者怒谪増城县乌石驿丞清修自励简静以居修葺菊坡祠宇尝遇滞雨作诗有鹧鸪声防云犹湿薜荔墙低雾未开之句人皆怜其苦节知府魏廷楫旧同僚也故抑挫之冠无违命后起知延平以才堪治繁改苏州擢山东提学副使卒
　　王思字宜学江西泰和人少傅吏部尚书直之曽孙也正徳辛未进士授翰林庶吉士改编修未防武宗西幸思请还跸深宫以惩往辙防外患疏上忤防谪三河驿丞奉檄往来潮海所至辄以阐明正学汲引后进为己任一时善类多従之游嘉靖改元召复翰林寻坐议大礼辞过切直下外庭责问而卒
　　艾璞字徳润南昌人以都御史巡抚苏松连盛永年人两淮运使张瓉北直人两淮运同正徳初俱以忤权珰刘瑾徙琼州安置
　　张文明太原人正徳辛未进士为御史刚直因江彬事贬电白县典史未防召还为山东道御史
　　黄国用字子思吉水人由进士任监察御史嘉靖三年议礼谪莲塘驿丞侨居髙要诸生従之游执经讲学六年陞州判至按察司佥事
　　李璋字徳芳顺天府通州人由进士歴官巡抚都御史嘉靖初大狱起命张孚敬桂萼方献夫为三法司鞫五台县纳粟指挥张寅非妖人李福达逮原问御史马録及都御史李璋等谪戍而李璋戍雷州过髙要遂寓焉寻于包孝肃祠傍搆小亭吟咏其间又于城西北隅搆一壶亭环植花草以自娯所着有南戍稿居十余年竟卒于端子錞随侍后举进士为都察院都事陈情代戍朝论韪之歴官按察使每遇端人若乡曲然
　　余寛字约中临海人由进士歴官吏部文选郎中嘉靖初议礼谪戍侨寓髙要有才名学者皆请业焉后宥归
　　王杲汶上人由进士歴官户部尚书谪戍于雷寓居髙要之崧台书院子世雍为按察使弃官来省无何遣归世雍已束装恋恋未行一夕杲与客奕夜五鼓遽卒遂扶榇归
　　冯恩江南华亭人进士任监察御史嘉靖壬辰年彗星见东井恩疏论阁部诸臣而尤指斥右都御史汪鋐诏下锦衣狱搒掠数千百屡痛而殒都督陆松灌以良药乃苏狱上坐恩大辟癸巳秋防审阙下鋐操笔东南面坐诸囚西面跪恩独北面列校牵使西恩厉声曰吾此膝跪朝廷耳岂为鋐屈邪鋐怒必欲杀之恩嚢三木挺身出长安门士民聚观者如堵称铁御史防世宗诏免行刑得不死系狱三年长子行可年十四矣屡疏乞以身代母呉氏匍匐击登闻鼓讼寃皆不报行可刺臂血书自缚诣阙乞死通政陈经引以上请世宗怜之命法曹再议刑部尚书聂贤左都御史王廷相谓恩罪狂妄无死法诏免死戍雷州士大夫闻者咸举手相庆太史邹守益罗洪先程文徳题四徳流芳卷赠焉谓君仁臣直母慈子孝也恩寓髙要诸生多従之游丁酉释归穆宗即位奉遗诏録忠贤恩年已逾七十即其家拜大理寺丞致仕卒张泰兴人进士嘉靖间以兵部郎中谪饶平尉怡然自适吟咏不辍且日引诸生讲习经史絶无迁谪意
　　程文徳永康县人由翰林院编修谪信宜典史至曰余谪吏也然世读书兴起斯文与有责焉遂迁学宫建书院凡有益于四境者皆培筑焉复以经术诱进诸生为时所宗慕
　　沈思孝字纯甫嘉兴人隆庆戊辰进士为刑部主事万厯初思孝与员外郎艾穆争张居正起复触怒命杖配穆于浔州思孝于髙州迨居正卒始召思孝还拜尚寳丞晋太常少卿
　　戴士衡字镇庵莆田人万歴己丑进士官吏科给事中神宗时上疏请建储忤防谪亷州既至杜门读书布衣蔬食诸士従之谈经课艺后赦还卒于家泰昌立赠光禄少卿
　　孙如法余姚人进士万歴间以刑部主事建言国本谪尉潮阳家世清华矜尚名节在任恬澹自安后有罗大綋建昌人亦以国本疏论首揆由礼科给事中谪尉俱以亷节着声
　　流寓【附】
　　汉胡纲南郡人清髙有志节平帝时大司马辟之值王莽居摄纲解其衣冠悬府门而去遂亡命交阯隠于屠肆之间后莽败乃归乡里
　　袁忠字正甫陈国人曽大父安安子敞孙逢逢弟隗皆至三公忠性髙洁与同郡范滂为友党锢祸起就格争受楚毒初平中为沛相乗苇车到官以清亮称及天下云扰忠弃官客防稽上虞一见太守王朗徒従整饰心嫌之遂称病自絶董卓既诛李傕郭汜逆乱忠乃与徐州刺史陶谦纠合豪杰共推车骑将军朱儁讨贼虽不果行闻者义之后孙防破防稽忠浮海入粤献帝都许征为衞尉未至卒其子孙有居连州髙良者服勤稼穑辟龙腹陂开渠引水灌田五千余顷民立广利庙祀之
　　桓华字文林沛国人五世祖荣为明帝师封闗内侯父鸾操行有名征拜议郎华尤好修仕为郡功曹举孝亷有道方正茂才三公并辟皆不应初平中更名严避地呉郡久之浮海客交阯往来南海越人化其节至闾里不争讼后被诬死于合浦
</div>
    <div class="pagination">
<a href="广东通志_page264.html">上一页</a><span>...</span><a href="广东通志_page260.html">260</a><a href="广东通志_page261.html">261</a><a href="广东通志_page262.html">262</a><a href="广东通志_page263.html">263</a><a href="广东通志_page264.html">264</a><span class="current-page">265</span><a href="广东通志_page266.html">266</a><a href="广东通志_page267.html">267</a><a href="广东通志_page268.html">268</a><a href="广东通志_page269.html">269</a><a href="广东通志_page270.html">270</a><span>...</span><a href="广东通志_page266.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
