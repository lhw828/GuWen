<!DOCTYPE html>
<html>
<head>
    <meta charset="UTF-8">
    <title>山西通志 - 第 61 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 61 页/共 700 页</h1>
    <div class="content">　　五定山在县西南二十五里高九十丈盘踞七里牛王岭在县西南二十五里高百八十丈盘踞四里黎侯岭在县西南三十里高百九十丈盘踞六里黎泉出焉有黎侯亭【郡胥石山独岭为土山】
　　秀岩山在县西南四十五里高六十八丈盘踞五里紫沙岭在县西南五十里高百八十丈盘踞八里南山坡连长子县界
　　石泉山在县西南五十里高七十三丈盘踞五里山在县西南五十里高百八十丈盘踞四里西连长子县界
　　兴龙山在县西南五十五里高一百十丈盘踞十里秦洪山在县西南五十五里高四百丈盘踞二十二里圣皇岭防山在县西南六十里高百五十丈盘踞八里圪堆岭在县西南六十里高五十丈盘踞一里
　　羊肠岭在县西南六十里高百六十五丈盘踞四里福泉山在县西南七十五里高二百五十丈盘踞十四里巅有福水襌院
　　首阳山在县西南七十五里高五百十丈盘踞三十五里南山坡隶高平西山坡隶长子有泉水
　　北珏山在县东北十二里高七百五十五丈盘踞十三里东北连平顺山东连壶闗山北连潞城界南连百谷山五里
　　大奬山在县东北十五里高二十五丈盘踞二里北山麓连壶闗界
　　大凹山在县东北十五里高五十丈盘踞二里
　　马驹山唐志上党有马驹山
　　淘水在县东南八十里源出防山东坡北流合淘清河西至长子界入漳水　水经注淘水南出南陶北流至长子城东西转迳其城北至沙河口东注于漳水
　　黎水在县南二十五里源出黎侯岭北流至城西土人名黑水河合石子河西入漳水
　　故城水在县西南十六里源出潞之故城土人名破城北流二里合石子河
　　龙潭在县西三十里一名金龙池
　　漳水浊漳自鹿谷发源东流经县治之南又东入长子界折而北经屯留潞城界入襄垣至县治东北隅又折而东入黎城界掠潞城之北东入平顺界出太行漳义口达河南彰德府界合清漳又合衞北流直达天津　王致中诗序乘便游发鸠见泉源清而且冽
　　石子河繇壶闗北界经县境百谷山峡西南流环城西北下胥乱石又南会黑水河经河头入漳水凡五龙山东及壶闗东北之水胥滙此洪涛声闻数里
　　百谷泉在百谷山神农庙前砥石涌泉寺僧引为伏流注为塘由螭口飞下大壑味甘虽旱不涸一名神农井上党记炎帝庙西五十歩石泉二所一清一白味甘美呼为神农井
　　淘清河自壶闗南界入县境经高河铺繇西南二十里杨暴村流至西北暴河头入漳水凡长治东南山外及壶闗南界之水胥滙此西流至防山北麓入淘水土人名淘金河
　　鸡鸣水源出鸡鸣山会防山东南隅之水北流入八谏水达漳
　　八谏水源出八谏山会防山西南隅之水北流合淘水土人名西火河
　　山水河　无本潦则繇五龙山奔趋而来环绕南闗首阳山泉流入师庄镇经横岭入漳水
　　玉露泉　甘泉　元晋阳张瞻甫知潞州重建德风亭亭前出泉二一曰玉露泉一曰甘泉
　　圣泉在莲华池东十余武
　　国朝康熙元年涌出中多细鳞色似金
　　长子县
　　发鸠山在县西五十里高二百八十八歩盘踞三十一里西至横水村十五里东至川口村九里　水经浊漳水出上党长子县西发鸠山　水经注出麓谷与发鸠连麓而在南淮南子谓之发苞山故异名互见也左则阳泉水注之右则散葢水入焉三源同出一山但以南北为别耳　正义刁黄鹿谷二山壮鹿也王鉴禹贡考有四星池是谓灵湫为漳水之源其
　　山苍秀挺耸诸峯四面如列屏然鹿谷其别名也宋王大定灵湫庙额记县之西四十里有山曰发鸠其麓有泉漳水之源也有神主之政和元年夏祷于祠下未二日雨霑足勅名灵湫庙　邑人安宝刻鸠山胜迹三卷　山海经发鸠之山其上多柘木有鸟焉状如乌文首白啄赤足名曰精衞其鸣自詨是炎帝之少女名曰女娃游于东海溺而不返故为精衞常衘西山木石以堙东海漳水出焉东流注于河上党记屯留有鹿谷山浊漳所出有余吾城在县西北三十里发鸠隶长子鹿谷隶屯留是析为二山也地形志有亷山浊漳出焉是发鸠一名亷山也
　　梁山在县东南二十里高一里盘踞二里半东至长治界一里山下有梁水
　　慈林山在县东南三十里递高五里盘踞十里东连紫云山十里山有一峯　宋龙图阁学士太康侯王益柔有慈林寺碑元丰四年立
　　紫云山在县东南四十里递高三里盘踞十里接慈林壶口山　唐瑞应録明皇别驾潞州时与郡僚宴壶口遥见羊头山西北紫云朝拱因名曰紫云山一説壶闗山东北现紫云云
　　庆云山在县东南五十里递高一里半南至高平界一里连紫云山相传尧时五色庆云见此
　　羊头山在县东南五十里递高五里盘踞五里东至长治界南至高平界胥五里一峯最高上有石形似羊头　地形志羊头山下神农泉北有谷闗即神农得嘉谷处　山下有谷泉　章怀注羊头山在上党郡谷逺县　金志有羊头山发鸠山尧水　汉永初五年羌寇河内侍御史任尚击于羊头山破之诱杀降者二百余人为罢孟津屯　上党记长子闗城都尉所治令狐征君隐东山中去郡六十里即壶闗三老令狐茂上书讼戾太子者也茂即塟其山又云谷逺有羊头山沁水所出
　　丹朱岭在县南二十五里岭南十五里为高平界　旧志称丹朱陵　山海经苍梧之山舜塟于阳丹朱塟于阴括地志丹朱故城在邓州内乡县而内乡亦有丹朱墓九域志邓有丹朱冢相州之永和镇又有丹朱陵山西浮山县为丹朱食邑而平阳府及阳城县皆有丹朱墓府志辨疑曰陵为水溜其中甚大有古器非唐虞制大类秦汉以下物此必尧暄父子之墓而误以为丹朱陵也或又曰岭土皆赤色故名丹朱岭　丹朱城相传丹朱筑县治西南今废址少存唐十道图尧长子丹朱所筑古长子县治在此后燕慕容埀修筑　朱虚有丹山丹水出焉东丹西丹二水近有长阪逺峻谓之行军陂古记传为丹朱迹明王世贞适晋纪行过长平为丹岭复上下险阻可三十里而稍平
　　江猪岭在县南四十里高平界即丹朱之南岭也潜山在县西南十五里递高二里盘踞三里巅有尧庙伞葢山在县西南五十里高二里盘踞三里南至沁水界二里一峯埀形似伞葢有伞葢水
　　白佛头山在县西二十五里高二里盘踞一里半西至发鸠山二十五里有雍水　巅有白石形似佛头
　　九台峪在县西二十五里
　　化师山在县西三十里旧名古丘所谓丘山落然也唐时有僧化此故名
　　方山在县西六十里递高十里盘踞十五里东至发鸠山十里南至沁水界十里西至岳阳界二里北至横水村三十里乃潞安府之西界也越山为岳阳草峪岭有秦水　禹贡锥指方山一名盘秀
　　刁黄山在县西五十里
　　洹山在长子县洹水出焉
　　梁水发源梁山下东北流十五里出境合浊漳　水经注漳水东会于梁水水出南梁山北流至长子县故城南竹书纪年曰梁惠成王十二年郑取屯留尚子沮尚子即长子之异名也梁水又北入漳水
　　神农井在县东南五十里羊头山下后魏风土记曰上党羊头山有神农井
　　莲花池在县南七里南李村西
　　五龙泉在县南十六里曲流十五里入浊漳　风土记慕容永据长子时以长治五龙山瑞应与泉相望故名
　　尧水在县西南十三里发源潜山尧庙东北流五里经故城南入浊漳　水经注漳水又东尧水自西山东北流迳尧庙北又东迳长子县故城南周史辛甲所封邑也春秋襄公十八年晋人执衞行人石买于长子即是县也秦置上党郡即此　五朝志长子有浊漳水尧水明一统志作浇水【按水经为尧水因尧庙故云今志亦称长子有尧水明志作浇水譌】
　　浊漳水源出县西五十里发鸠山流经刁黄村石哲镇南李村至县南五里东北经交李村漳河神村隶县境凡五十里入长治西南三十里名浊漳又经屯留至潞境西十五里交漳村与绛水合流名漳水至襄垣西南十里甘村合沁州所出漳河又至县东北三十五里合武乡漳河东流经黎城县东北二十余里入河南林县界与清漳水合　括地志漳水一名浊漳水源出潞州长子县西刁黄山　地理志浊漳水在长子鹿谷山东至邺入清漳　唐奏议漳水能独达于海请以为渎　章懐注水经曰漳水源出上党长子县西发鸠山东北至昌亭与滹沱河合　清浊二水下流至武安县南黍窟谷合流为交漳口东过列人南经斥丘北繇斥章曲周钜鹿诸县入于迁徙无常相传南不过衞北不过今徙而南在肥乡县境　水经注浊漳水出上党县西发鸠山东过其县南又东迳屯留县南屈迳其城东绛水注之又东迳壶闗县北【长治县东南有壶闗故城】又东北迳潞县北又东迳武安县南【今彰徳府武安县西南有武安故城】清漳水自渉县东南来注之谓之交漳口【今涉县西北有涉县故城】又东出山迳邺县西至斥漳县南尚书所谓覃懐底绩至于衡漳者也胡渭锥指河由邺东而北漳从邺北横流至肥乡斥漳二县界入河故郦氏以为禹贡之衡漳也今漳至渉县与浊漳合流东经安阳临漳又东北经直隶成安县入肥乡曲周二县界禹贡之漳洚尽于此矣水经注所叙自平恩以下曰漳曰绛皆后起之名非禹贡之漳洚也　锥指河自宿胥口【濬县南】至列人斥章之境左会衡漳经所谓北过洚水也自此东北入海及周定王时河南徙则衡漳东出循河故道而下至东光县西与大河合王莽时河益徙而南漳水遂专达于海故斥章以下水经通谓之漳水东北歴平恩曲周钜鹿经县南宫堂阳扶柳信都昌成西梁桃县鄡县下博乐乡武强武隧武邑东昌弓高阜城乐成建成成平浮阳至章武平舒入海今言为彰徳府之安阳临漳广平府之成安肥乡曲周顺德府之平乡广宗钜鹿正定府之南宫新河冀州保定府之束鹿又正定府之深州衡水武邑武强河间府之阜城献县文安沧州青县静海天津夫黄河经流尔雅谓之徒骇然则漳水即徒骇也　王莽始建国三年河由千乘入海漳自章武专达于海而绛水洹水淇水荡水靑水胥入漳　宋时河分北流东流永济渠即淸河也自入北流而漳至干宁军今靑县南合口入北流至今天津北三口入海　明正德十五年又自安阳决而南东入衞水【衞水即淇水】衞水又东北至临淸济会通河是正德十四年以前漳水未能济运自繇故道入海衞水之力亦少分于漳水至十五年后而漳水趋三口故道始絶克以全力济运也
　　黄黑白三龙泉在县西二十五里九台峪西
　　灵湫泉在县西五十里发鸠山下浊漳之源也上建灵湫庙祷雨多应池有鱼曰鳅色青黑祭讫投羮羣出就食邑少鱼惟池有之人莫敢取传为神鲋
　　雍水在县北一里源出佛头山东流三十里经坡底村李庄村董村至长治合浊漳
　　蓝水在县北二十五里发源屯留县之盘石山东流二十里经县北岚水村合漳水一名岚水有石桥在北三十里　抱朴子尾生与妇人期桥下水至不去以致溺死因名其桥为尾生桥
　　陶水地形志有泉北流至陶乡名陶水合羊头山水北流入浊漳【当即尧水】
　　伞葢水源出伞葢山下东北流五十里合浊漳【古名散葢水】秦水源出方山南流十里经沁水县东端氏镇合沁水长湾水地形志长湾水东流至梁川北入浊漳
　　洹水源出上党长子县洹山东流至内黄县入白沟水经注云尔
　　屯留县
　　良材山在县东三十五里高二十五丈袤二里周七里山面南多材木
　　嶷山在县西南九里高三十丈袤一里周三里山面东南　玉海后魏孝文帝幸潞州见山有伏龙之势疑而不进遂断山东麓以厌之因名嶷山后唐明皇自潞兴其应也　地形志屯留有疑山
　　凤凰山在县西南二十里高三十五丈袤一里周四里面南形似鳯上有云影寺　地形志鳯凰山一名天冡山
　　盘秀山在县西南九十里主峯高四十五丈袤二里周七里山盘踞百余里西南连长子庆云山北连沁源绵山山面南一名盘石山　岩岫盘曲孤峯峻削蓝绛二水出焉　地形志寄氏有盘秀岭蓝水出其南东流入浊漳　金志屯留有盘秀山绛水
　　红岭繇岭陟盘秀岭
　　莲花冈在县西十里绵亘四十余里起伏迤逦邑之屏障
　　八仙台在莲花冈西
　　紫荆山在县西十五里开壁峪　明王世贞适晋纪行午饭余吾驿复陟高岭至数重四望皆山云日映带如万玉雉叠嶂高低作银海冲涛决排状已黑云从东南至大雨骤降道路几絶嵲□轻舆中下见数足蹒跚旁皆絶壑乃知浮沧海帆长江车太行道以危身借快目不易也
　　霜泽山在县西五十里高二十八丈袤一里周三里山面东南地高霜早【祝志在西南九十里】
　　田石山在县西八十里高三十三丈袤一里周四里面北北至田石村脉繇盘秀来陡开巨嶂松殊郁茂
　　三山在县西北四十五里递高三十里盘踞三十余里三峰巍峻一名徐陵山一名麟山一名灵山相传为羿射九乌之所下有三水　唐志屯留有三山　宋崇宁间赐庙额封羿神为灵贶王嵗以六月六日有司致祭　县旧志许慎曰羿尧时射官非有穷后羿也　淮南子尧使羿射九乌于三之山杀九婴于凶水之上缴大风于靑丘之泽　疏仡纪唐时有窫窳凿齿九婴十日大风封豕长蛇之害民罔攸止帝于是择兵称旅屠长蛇于洞庭射十日缴大风于靑丘杀窫窳禽封豕于桑林殊凿齿于畴华之野戮九婴于凶水之上而后万民复生　羲和君之子曰十日　屠直三山碑石磴嵯峨丹梯嶙峋龙盘曲折鳯岭纡回赤霞偕黄鹤齐飞白云与青松叠峙旧有庙名三山之神宋崇宁间封显应侯　长治志旧志以为汤伐三非也
　　浮山在县北三十里高二十七丈袤一里周三里山面南高耸似浮上建禹王庙
　　石聚山在县东北二十里高二十二丈袤一里周三里山西南元至正间建石聚佛寺
　　上党谷
　　黄沙岭地形志屯留有屯留城有迈泽黄沙岭余吾城三想山地形志寄氏二汉为猗氏北魏景明元年复改有猗氏城三想山上党谷有方山伏牛山
　　方山见地形志
　　伏牛山潘炎黄龙见赋序景龙二年秋九月五日黄龙见于上党伏牛山之南冈留久之又黄龙再见赋序景龙三年六月十五日黄龙再见于牛山
　　三槐山地形志屯留阳水源出三槐山东流合车台水东南入绛水
　　望天岭地形志乐阳普泰中分长子寄氏置有望天岭绛水所出有尧庙
　　鹿渎山通典有鹿渎山绛水所出
　　金龙池在县东南三十五里康庄村东西广南北狭约五百亩有竒水光清澈
　　龙搆井在县东南十里宋村东深二丈祷雨多应嶷水在县西南九里源出嶷山东南麓流百歩许伏至县西南一里复见流一里又潜伏入绛水
　　鸡鸣水发源县西南十五里杜村东北入绛水
　　高丽水在县西南七十三里源出沁源县高丽村东流十里至县境张店村入绛水　晋地理志高丽水在屯留县西七十三里出沁源高丽村
　　蒲谷水在县西南七十三里源出荒草沟村东流八里至张店村入绛水　地形志寄氏有水源出蒲谷东南流入绛水
　　绛水在县西南八十里源出盘秀山阴八泉村郭家湾经田石张家百盛棘侯寨何五湾至西连口又经西河陈家郭庄宋渡呈寺五湾隶县境一百十里　八泉竞涌流瀑如珠流经县治北东流三十里入潞城交漳村合浊漳　史记正义绛水源出潞州屯留县西南方山东北　后汉志屯留绛水出　地形志绛水自寄氏界来入浊漳因名交漳　文献通考金志胥云屯留有绛水　纲目集览绛源出潞州屯留县西南方　水经注漳水东迳屯留县南又屈迳其城东东北流有绛水注之绛水西出谷逺县东发鸠之谷谓之绛水西出谷逺县为蓝水东迳屯留县故城南故吁子国也潞氏之属春秋襄公十八年晋人执孙蒯于纯留是也其水东北流入于漳故桑钦云绛水屯留西南东入漳　李钟奎绛水辨六月六日卜连口棹舟遡流而上繇莲冈过八仙台歴东西两阳迤西折而南乌塌渠直上红岭曲折而下七八泉望之有翠嶂插空盘秀山也山下泉八出淙淙有声湛若氷壶已度石梁迂囘三里赤霞壁盘曲陟岭怪松万壑竒鸟千啼是夕宿小萝庵明日沿流下十里如蓝过红岭三十里如丹又乌渠而东阳七十里两水合交半赪半缁土人名紫龙湾又明日放艇而东百里浪涌沙翻有若奔马旋至八仙莲冈水愈急色亦緅直经商山背折而北地渐濶水渐平不二里至连口　地理志信都下云故漳河在北东入海禹贡绛水亦入海葢县北故漳即禹河之故道而绛水出其南则漳水之徙流郦道元所称绛渎者也班固以为禹贡之洚水谬矣其后漳又复北道而绛渎无水故唐人谓之枯洚
　　八泉水在县西南八十里东流为绛水　地形志寄氏有八礼泉
　　蓝水在县西南九十里源出盘秀山阳流经长子县东北十九里长治城西南二十里入沁源道书名福地通考潞有蓝水
　　神女泉在县西北二十里源出二神头村层崖上西行六里至寨河村东口入三水
　　三水在县西北三十五里发源三山下东流三十二里至连村入绛水　文献通考舆地注胥云屯留有三水又有三梭水通考云在屯留当即三之譌
　　张厚泉在县北二里围三丈深倍之土人称龙潭祷雨辄应
　　神惠井在县东北四里郭庄村孔围四寸深二丈有竒泉源莫测疾者饮之多愈
　　马跑泉在县东北二十里发源石室村东流十里入绛水
　　积石水在县东北二十五里南许庄发源石聚山下东流五里入潞城界合浊漳
　　龙泉在县东北二十五里井周一丈祷雨多应
　　陈水水经注漳水又东陈水注之东经屯留县故城北阳水地形志阳水之源出三槐山东流合车台水东南入绛水
　　襄垣县
　　黄岩山在县东三十五里高六十丈盘踞三里西南连鹿台山石色黄岩下杳邃山麓有龙王庙
　　百谷山在县东南二十里长治界土厚石疎百草丛生南峰在县南十二里峰上寺后有凉楼传为元察罕纳延太师河南王避暑地
　　五阳山在县南十五里山有五峰
　　鹿台山在县南二十里高百三十丈盘踞八里东连黄岩山十五里巅有文王庙　水经注漳水歴台山与鞮水合　地形志建义有鹿台山及祠　五朝志襄垣有鹿台山　金志襄垣有鹿台山湼水漳水　刘龙诗沃壤似枰山下展人家如画水边居
　　五攒山在县西南七十里高七十丈五峰环立盘踞三里南连屯留三山五里中为南北往来之冲
　　桃林山在县西十里旧多桃上有香岩寺寺后浮图九层元季风折其半
　　狮山在县西四十里九龙村东又名九龙山高一百十丈盘踞四里西连紫岩山十五里　刘龙诗注邑西有九流山有峰耸出似狮子夕阳返照宛有生态真伟观也
　　紫岩山在县西五十五里色紫一名寳峰有麻衣洞深一里　麻衣僧后周绵上人修真紫岩山洞募建寳峰寺着相书金锁赋银匙歌行于世　刘龙寳峰诗注紫岩山有古寺曰寳峰与晋虒祁宫址相近雪霁紫气辉映景尤明丽
　　小虎丘山在县西北三十里回辕店东南隅有泉　魏孝文帝幸洛于此回辕秋冬之交枫叶满山殊为清丽
</div>
    <div class="pagination">
<a href="山西通志_page60.html">上一页</a><span>...</span><a href="山西通志_page56.html">56</a><a href="山西通志_page57.html">57</a><a href="山西通志_page58.html">58</a><a href="山西通志_page59.html">59</a><a href="山西通志_page60.html">60</a><span class="current-page">61</span><a href="山西通志_page62.html">62</a><a href="山西通志_page63.html">63</a><a href="山西通志_page64.html">64</a><a href="山西通志_page65.html">65</a><a href="山西通志_page66.html">66</a><span>...</span><a href="山西通志_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
