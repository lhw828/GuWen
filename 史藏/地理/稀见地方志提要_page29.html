<!DOCTYPE html>
<html>
 <head>
  <meta charset="utf-8"/>
  <title>
   稀见地方志提要 - 第 29 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稀见地方志提要 - 第 29 页/共 61 页
  </h1>
  <div class="content">
   清尹任修，尹足法纂。任枣强县人，顺治十八年进士，授肥城知县。足法肥城人，举人，历任麻阳、永明知县。按旧序，志始修于隆庆壬申知县顾庭，为邑人巡抚河南右副都御史李邦珍所纂。此志继之重纂，成于康熙壬子。其书分上下二篇，篇以下分目凌乱而无条贯。肥城居泰、岱、济、汶之间，农产丰富，尤以产桃味美，以惟吕、凤山、因留诸乡所产尤佳。此志物产门仅述产桃而已，何疏略如此也。

　　东阿县志十二卷清康熙四年刊本(嘉兴市图书馆藏)

　　清刘沛先纂修。沛先四川阆中县人，举人，康熙初任东阿知县。按县古为东阿、榖城二县地，北齐省穀城县为镇，属东阿，明初迁县治于穀城县。县所辖之安平镇，一名张秋，元时称景德镇，商贾辐辏，比县治为重。《寰宇记》载：“贡阿胶出于阿井。”即在此镇。按旧序，邑志于明弘治庚申知县秦民望始修，万历壬午知县朱德载重修，为邑人于慎行所纂，颇具体裁。此志沛先序谓：“其书海内目为信史，真令洛阳纸贵。”惜《朱志》不传，此志则仍依其体例，列为四表八志，自方域迄艺文凡十二类，为出于沛先亲笔。康熙五十四年郑廷瑾修县志序谓：“《刘志》为之校雠者，有李居易、王吉臣。”阅郑廷瑾志仍万历原版后增补，每类小序，皆用万历志原文，修辞典雅，为于慎言所作。慎言为文绝妙，推重于时，所著有《冲白斋存稿》。

　　单县志二卷明隆庆三年刊本(北京图书馆藏)

　　明夏维藩纂修。维藩直棣故城县人，隆庆初任单县知县。按沿革，单县为春秋时单父封邑，汉置单父县，属山阳郡；刘宋改号离狐，齐废，隋复置单父县；唐末朱全忠改为辉州，五代后唐同光二年改为单州，宋、元因之，明降为县。单故无邑志，此志为维藩官单县时，得邑绅惠鉴家藏县志稿，乃与其同年友潘春楼及邑人周卫阳增损繁简，益以近事编成。书分为舆地考、建置纪、学校纪、田赋考、官师表、选举表、孝烈传七门，凡四十二目。体例简略，仅载一邑之梗概而已。

　　巨野县志十卷明天启三年刊本(北京图书馆藏存卷三至十)

　　明吕鹏云、方时化纂修。鹏云号溟南，直棣东明县人；明万历四十四年进士，授任巨野知县，官至御史。时化歙县人，举人，天启初任巨野知县。按旧序《巨野县志》始于嘉靖丙午知县江廷藻，万历庚寅知县殷如孝重修。此志为鹏云增续前志万历庚寅后三十余年之事，纂成此稿，以奉召北上。及时化任邑令取其成帙，仍其体要，以芟削润色，刻成于天启癸亥。按此书卷前有天启三年鹏云及时化二序，书内分方舆、山川、建置、食货、学校、秩祀、职官、口碑、选举、人物、列女、艺文、金石、风俗、杂稽十五门，职官、口碑、选举，间有崇祯时补版。口碑者为宦迹传，立名偏好诡异。风俗记礼俗人情饮食令节民事甚详，俾此可考巨野人民明时之风习。按巨野为春秋时鲁之武城县，曾子出生、子游所宰之地。哀公十四年春西狩获麟于此，孔子往观之曰：“麟也，胡为乎来哉？”因泣叹以为不祥。此志古迹载县境有获麟塚、麒麟台、瑞嶙寺诸胜迹。

　　郓城县志八卷明崇桢七年刊本(北京图书馆藏)

　　明米嘉穗纂修。嘉穗字大年，福建邵武县人，举人，崇祯四年任郓城知县。任满调德平县。郓城为汉廪丘县地，隋开皇中于其地置郓州，郭县曰郓城；唐仍之，而移州治于须昌，领县五，郓城其一县也。明时郓城属济宁州，兖州府。按本志序谓：“传闻正德初年有野人逸书，纪郓事大略，嗣后赵若唐因之，稍加笔削汇成一册。又三十年隆庆元年，知县王敬延邑人侯祁、张镐等更修之，为二卷。”按赵若唐所纂之志，见《天一阁书目》，是为知县马奇修成于嘉靖十九年。此志为嘉穗主辑，邑人李瓒、赵栩然、刘附衮、孙鲸等分曹助辑。其书义例尚能得体，详略去取得宜。所纪风俗民情，颇为详备。灾祥篇载天启二年闻香教徐鸿儒入城事甚详，可资史传佐证。闻香教即白莲教也。

　　兖州府曹县志十八卷清康熙五十五年刊本(徐家汇藏书楼藏)

　　清郭道生纂修。道生汉军镶白旗人，康熙五十三年任曹县知县。按旧序言：“曹县志书创修于明弘治间知县邹鲁，嘉靖己亥知县隆文良又修之，万历庚寅知县钱达道又修之，崇祯庚辰知县郭万象又修之；康熙壬子知县门可荣又修之，康熙乙丑知县朱琦又修之。”此志成于康熙丙申，仍康熙乙丑志体例，书凡十五门，子目一百有十。于康熙一朝，迭经三次修纂，事多漏缺，猥琐谲怪，事属不经。志杂记述：“邑产孝女麦，迎春而生，一宿而实，约略四五颗，或见于门闾之上，或生于瓦釜之中。得之者以为吉祥之应献，是麦荐诸孝女祠。”按曹县本唐、宋以来曹州附郭济阴县，洪武初以水患移县治于安陵，又移磐石镇；于是改州为曹县，属兖州府。正统十一年复于旧乘民地置曹州，而曹县属焉，此志称兖州府曹县志，用明初制也。

　　定陶县志八卷首一卷末一卷清顺治十二年刊本(复旦大学图书馆藏)

　　清赵国林纂修。国林会稽人，河间籍，贡生，顺治十一年任定陶知县。按旧序，邑志嘉靖四十四年知县唐桐始修，万历七年知县黎邦国修之，二十年知县陈以见又修之，二十六年知县杨克顺续修。此志继万历《杨志》重纂，书分封域志、建置志、田赋志、官师志、人物志、选举志、杂稽志、艺文志八门。建置为李复泰所纂，人物为李盛所纂，杂稽、艺文为张彦士所纂。国林纂其所余，总集成书，分为八卷，卷首列条议，卷末载诰勅。以诰勅列后，后之修志者，每议其失次；但清初所修志书，以诰勅排次并不严于定格，而后来修志者，必以诰勅列于书首也。按此志定例简括，纪述核实，盖出众手，修辞不能划一。又侈陈故实，有重见复沓之处。定陶为秦、汉故县，唐贞观中曾省入济阴，宋复置，以后遂为曹州属县。按本志建置所载，尧帝居此，故曰陶唐。殆非也。又谓：范蠡居陶，为陶朱公，亦非也。盖其地战国时为齐、赵、梁、宋之冲，又为通商重地也。

　　濮州志六卷传抄明万历四十年刊本(上海图书馆藏)

　　明李先芳纂。先芳字伯承，别号北山野史，濮州人；嘉靖二十六年进士，选新喻知县，官至亳州同知。以诗文名，时与李攀龙、王世贞、谢榛、吴维岳辈为文词交，李、王立诗社，先芳与焉。按沿革，濮州古为颛顼之都，虞舜所寓焉。自唐置濮阳郡。治鄄城，濮之名自此始也。明正统戊辰河决于此，全州沦没，景泰辛未知州毛晟徙郡治于王村，为今治所。嘉靖癸未知州张实，延郑韍、文度纂州志，州之有志自此始也。此志为先芳私辑之志，纂成于万历九年，后三十年始为刊行。全书定四十五门，序次颇见散乱；所叙疆宇沿革，间多讹误。清叶圭绶《续山东考古录》，为之纠正者甚多。

　　嘉祥县志六卷清顺治九年刊本(北京图书馆藏)

　　清张太升修，董方大纂。太升字霁旭，辽东人；顺治五年任嘉祥知县。方大字集之，嘉祥县人，拔贡。嘉祥旧为任县、巨野二县之地，金皇统间，始于巨野之山口镇置县，以获麟故事因名嘉祥。巨野县志亦载鲁哀公获麟之事，实则同在一地也。嘉祥故多古迹，最著者，汉武氏祠石刻在此。邑乘于明万历时知县龚仲敏创修，其书不传。此志为继《龚志》而作。志类，曰方舆志，分为七目；曰建置志，分为十二目；曰食货志，分为九目；曰祀典志，分为二目；曰表，凡六；曰传，凡七；曰附传，凡二；曰艺文，分上下二篇。编缀颇具体裁。

　　夏津县志五卷明嘉靖十九年刊本(天一阁藏)

　　明易时中纂修。时中字嘉会，号愧虚，福建晋江县人；长《易》学，通天文，以举人授东流县教谕，嘉靖十五年升夏津知县，任四年迁顺天府推官，以养老归。《明史·儒林传》有传。按此志为时中与县教谕王琳，及邑弟子员订论而成，义例则为邑生张翰弼所订，书成于嘉靖庚子岁，凡二册五卷。上册地理志、食货志、官师志、公署志、学校志、选举志、惠政志、祀典志、修武志，下册名宦志、人物志、灾异志、艺文志、杂志。地理志之星土篇，为时中所撰，以分星定位而考夏津沿革，夏津为古兖州之地，以证前《史》《汉》夏津属冀州之误。历来志乘家往往以考据定沿革，而不知分星之在天者，则垂天象定位，而不以沿革随之异也。分星定位，是古天文之度限，犹如今之经纬线，万古不稍或易。我国分星之说，见于《周礼》保章氏以星土辨九州之地，所封封域，皆有分星。后世舆地家，如晋裴秀以“垂象立制”而证《禹贡》之九州。方志家证郡邑沿革，虽详于考古而不涉占验；虽博引曲证，以资谈论，则可于实用，而与天象则毫无所当也。清人傅鸾翔著《地舆之学须通天文说》有云：“舆地之志，古今之沿革屡殊也，畺域之广狭屡变也，山水之称名屡更也，城市村镇之盛衰无定也，宫府职官之废立无常也。惟天文之度限则固亘万古而不能或易。”(见《沅湘通艺录》卷五)夫天文分野之学，自魏晋以后，历朝聚讼纷纷，而从未占验于地理沿革之学。而明人则复好言占验，此志时中首以星土定夏津沿革，创此成例。而后来志乘家，又绝少以星土占验沿革之迁变也。

　　●卷　六

　　○江　苏

　　长兴　陈光贻学

　　江苏省备志稿六十三卷首一卷民国修稿本(上海图书馆藏)

　　近人吴廷燮纂。廷燮纂《方舆记要补编》已著录。清初于明南畿地置江南省，康熙时又析江南为江苏、安徽二省，江苏之名自此始也。按江苏沿革，《禹贡》为扬、徐二州之域，春秋分属吴、楚，亦兼鲁、宋之疆；战国为楚地，秦为会稽、鄣郡，汉初封吴、楚于此，吴平置扬、徐、丹阳诸州。三国扬州属吴，徐州属魏，晋初为扬、徐二州，东晋迁都建康，扬州遂为京畿地矣；宋、齐因之，而扬州多侨置州郡，故今江南郡邑之名甚多，由是混淆南北地名。梁、陈虽仅保江南之域，为南北险要之冲，而仍侨置不绝。至隋统一，置丹阳、江都、毗陵、彭城、东海、下邳诸郡。唐分入江南、淮南二道，宋为江南东路、浙西、淮西二路。元分属河南、江浙二行中书省，明初建都金陵、改元之集庆为应天府，永乐时改北平为北京，应天为南京，而南畿辖地甚广，兼及江左两淮之域。明闻人诠《南畿志》，惟记都城畿辅独详，而疏言郡邑。又其书非通志体裁。故江苏之有通志，实自康熙二十三年王新命修《江南通志》始，厥后尹继善修《通志》，成于乾隆元年，因以两江总督所修之志，统记其所领苏、皖二省之地，仍名曰《江南通志》。江苏自分省以来，蔚为东南文献之邦，而二百余年未成通志。光绪间缪荃孙、冯熙等累创修通志，仅成《大事记》《金石志》等稿，其后数继经编纂，成稿亦属不多。迄民国间，尹石公又为继纂，然终未成书。此志创议于梁平、章南夏，慨念江苏二百余年方志失修，深虑文献渐以就湮没，爰嘱廷燮纂辑。廷燮悯前《通志稿》，于咸丰前一朝之中不过数册，难以求备，尝三游北京，广为摭采，经数载考辑，成稿六十三册。所记起乾隆迄乎宣统，民国所载，不过坿及，故略而未详。盖皆在北京草创之稿，续乾隆通志后事。名曰《备志》，以为备通志雏型。其书目次，卷首序目一卷，次曰方域记，列疆域、道县沿革表、各县面积表、河川表、湖泊表、各县乡镇闾数目表、附清府厅州县沿革表，共一卷，卷分上下。次曰大事记，乾隆上中下三卷，嘉庆一卷，道光上下二卷，咸丰、同治合一卷，光绪上下二卷，附宣统。次曰职官表，乾隆上下二卷，嘉庆上下二卷，道光上下二卷，咸丰一卷，同治一卷，光绪上下二卷，宣统一卷，武职表一卷，职官考一卷。次曰选举表，进士一卷，举人一卷，分府州上下二卷，分州县一卷。次曰民政记，户口、民治、警察、保卫一卷，蠲账上下二卷，水利一卷，河工、塘工一卷，实业上下二卷，风俗一卷。次曰度支记，田赋上中下三卷，关征一卷，盐务五卷，厘金一卷，漕运一卷，库岁解款、协款、借款、洋款一卷，会计一卷，币制一卷。次曰文教记，科场、书院、学校、附佛道两教寺观考一卷。次曰武备记，旗营、绿营一卷，防营、陆军一卷，海防、海军一卷，军械、军学一卷，补制造一卷。次曰邮传记，路政、航政、电政、邮政、附旧铺递道里一卷。次曰邦交记，首列各国驻江苏领事等地表，道光一卷，咸丰上中下三卷，同治上中下三卷，光绪一卷，宣统附上海租界一卷。全书六十三卷，首一卷。凡记八，表二，凡十类。一、方域记，首列疆域，附山水市镇新行政区域表。江苏方域实跨江、淮，自分省后州县之名仅逾六十，雍正时多所分置。民国区域水道湖沼，附表颇详，若所领县，易名为多，增县实少，市镇之属，至之羼杂，拣择而载，难以尽登，村落堡寨，则未有载。二、大事记，叙前事略，近事则详，不劳繁检，编年系月，有若政记。三、职官表，大者督抚，小者州县悉登，乾隆至今，时代非近，于宫抄官薄难得，府州县志未登者，仍缺，民国职官断自戊辰岁。四、选举表，因乾、嘉以来江南乡试录已难全见，府州县志，分见亦夥，仍若不备。于乾、嘉、同、光，较少缺漏，道光、咸丰，文献无征，势难尽全。五、民政记，叙蠲账、水利、实业为详，于风俗则简略，而物产未登，因不拟摭采旧志，而俟实际调查。六、度支记，小序首云：“唐、宋以后，国家财赋，本仰江、淮。”以知江苏财赋，为诸省之冠也。按本记所载，清宣统苏、宁两属，岁所入者三十五兆，实兼关盐，乃得有此，供省用者，十兆而已。民国八年预算，所入者一千六百万，以视宣统三分减二，则以关盐归之中央，定岁出者，谓尚可余四百余万。属地方者，田赋诸税，营业收入诸类，视昔有加，岁入二千余万。交军政所经用者，咸在中央，诸县出入，亦复别出。甚贫之民，则无所与，同、光以来，蠲账之政，有经画之规，又计凡预算诸表皆入此记。七、文教记，自乾隆至同治，首记书院之重。光绪图新，学堂弘起，暨南首倡，教及华侨。记图书，乾隆书阁，文宗、文汇，胥毁于兵，不能修复。端方作督，有图书馆，搜藏之盛，各省莫及。八，武备记，纪乾隆军制，旗营为重，绿营次之，嘉、道而后，督抚河漕，皆有专标，提标而外，狼山、福山、徐州、淮扬，皆有专镇。迨光绪间，岁支军费二百万，乙未以后，重习洋操；癸卯练兵，陆军始著；旧有勇营迭经屡汰。民国军制，省只有师，及都城改此，悉归中央，省无军权。九、邮传记，所载路政、航政、电政、邮政、附旧铺递道里，路政载光绪初吴淞筑铁路，以屏外而毁之。航政同治间于宁、镇、沪诸地，始经营招商局，欲航泰西，电政始通北洋，邮政始于海关。驿铺渐废，然原置者实皆冲要。十、邦交记，按小序云：“壬寅之约，苏省邦交，导源于此。咸丰间通商之节，复移于沪，道谋无成，庚申之役，于斯酝酿，迄未能就。庚子之难，互保有成；新宁大匡，自期而后；所商榷者，惟在本域沪上。”观其小序，以知江苏邦交，是为近世国家首重。按此志为廷燮纂成于北京，江苏自分省至今，典章制度，大事掌故，此稿具备，惟职官表有缺。民国三十一年廷燮携稿南来，是时年已七十八岁，未几病卒，职官之卷二十武职表，卷二十一职官考，终未成稿。据朱士嘉《中国地方志综录》，著录此志，并引载苏晋仁之调查，谓此志不止六十三卷。兹据《中国地方志联合目录》注明职官表藏于北京师范大学。江苏省志，已纂成者，惟存此孤稿，宜速付印，以广流传。

　　景定建康志五十卷旧抄本(上海图书馆藏)

　　宋周应合纂。应合武宁人，自号溪园先生，淳祐间进士，官至实录院修撰。以疏劾贾似道，谪饶州通判。是书应合充江南东路按抚司干办公事时所作也。其初建炎二年，设行宫于金陵，改为建康府，江南东路按抚司治所也。于乾道、庆元间屡辑地志，而纪载尚多简缺。景定中知建康府马光祖，嘱应合编辑；取乾道、庆元二志，合而为一，复增入庆元以后之事编成。书首为留都四卷，次为图、表、志、传四十五卷，末为拾遗一卷。其编例，条理详明，凡所考辨俱见典核。尤以史表见称，史家所谓“建康表”者，即此志之表也。其表《总序》云：“《春秋》表年以首事，太史公年表经纬之，后之纪事者法焉。国史郡乘皆有表，而例不同。今考之古建康城邑，始于周，郡县始于秦，为都始于孙吴。自城而都地寝大，周元王四年，越城长干时也。周命句践为伯时也。未城邑前不可表也。作建康表，断自元王以下表之。纬四，一曰时，表其世年而记其灾祥。二曰地，表郡县之沿革，与疆土之分合。三曰人，表牧伯之更代，与官制之因革。四曰事，表其得失之故，成败之由，美恶具书，劝戒寓焉。其年月可考者，为年表，不可考者，为世表，世不可考者，随代附见。”按其表例，分时、地、人、事四项，相互联系，而时实为纬中之经。知其时，从时一项以下，皆可索地之沿革，官制之因革，事之成败，故曰时，实纬中之经。若惟知地名，从地一项可索郡县沿革，再从地名上，时之一项，即知沿革之时代。惟知人名，从人一项可索得官之更代时代。惟知事实，从事一项，可索得事所发生时间及何人任官时所发生。“建康表”形式极简单，而表内俾可为有系统之观察也。前人所撰此志之提要序跋，均未言及此志“建康表”之重要，故本提要特著录之。

　　金陵新志十五卷元至正刊本，明正德补版(上海图书馆藏存卷三上中、卷十至卷十二，卷十三下至卷十五)

　　元张铉纂。铉字用鼎，陕西人，官奉元路学古书院山长。金陵亦名秣陵、建康，自三国孙吴始建为都，其后六朝嗣起，偏据江左，金陵遂为文物之邦。历代所修志乘颇多，见载于《唐书·艺文志》者，有《秣陵记》二卷。见载于《宋史·艺文志》者，有元广之《金陵地记》六卷，史正志《建康志》十卷，宋舜庸《续志》十卷。见载于嘉庆《江宁府志·艺文》所录，又有吴琚庆元《建康志》，周应合为马光祖修景定《建康志》五十卷。均修于张铉此志之前，而今大祇不传，惟周应合《建康志》见收于《四库全书》。此志铉纂成于至正三年，翌年奉元路儒学刊版。书首有索元岱序及修志文移、修志本末、引用书目。此志见收《四库全书》，原刻本此书外，惟北京图书馆藏有全帙。前人撰此志提要序跋虽多，均未述及金陵宋元以前志乘渊源，与此志之版刊流传，故补缀之。

　　南畿志六十四卷明嘉靖十三年刊本(上海图书馆藏卷一至二、卷十，天一阁藏存卷十二至二十七卷)

　　明闻人铨纂。铨字邦正，余姚县人，嘉靖五年进士，授宝应知县，历官至湖广按察司副使。官宝应时，尝纂修《宝应县志》，及官提督南畿学政，与南京太仆寺卿陈沂又纂成此志。明自永乐北迁之后，改北平为北京，以应天为南京，南北二京皆直辖郡邑，而不设布政使司，以十三府四州为畿甸，直隶南京部院，故称南畿。南畿旧无通志。此志为学政主纂，其体例似都会志书，与永乐时颁行之通志义例有异。其编例，前三卷称总志，分目凡八，卷四以下，次列畿外十四府四州，分目凡十二。而书中纪载，则惟纪都城事物者详，采掇尚属核实。

　　应天府志三十二卷明万历间刊本(北京图书馆藏·上海图书馆藏胶卷本)

　　此志不著纂修人姓氏。按其编次，卷前列万历五年礼部左侍郎、管南京国子祭酒事、江左殷迈序，及凡例、应天府境图。卷一至三，为郡纪，分上中下三篇。卷四沿革表。卷五至七，历官表，分上中下三表。卷八至十，封爵表，分上下二表。卷十一至十二，科贡表，分上下二表。卷十三，荐举表，一表。卷十四至三十二，列诏令志、风土志、山川志、建置志、官职志、学校志、田赋志、祠祀志、杂志，共九志。次列宦绩传、人物传、勋封传、一行传、列女传、杂传，共六传。按凡例谓：“志中所载，皆据史册，《一统》《金陵》《南畿》各邑等志。惟志与史谬戾者，则从史而折衷之。”观其书纪载明代典章制度，以及金陵往事，颇能与史传相合无谬，纪述尚为核实。考其撰人，据《明史·艺文志》有程嗣功《应天府志》三十二卷，未注修志年代。朱士嘉《中国地方志综录》，著录明修《应天府志》有二，一为万历五年刻本，王一化纂修，日本内阁文库藏。一为万历二十年刻本，程嗣功纂修，北京图书馆藏，二志均是三十二卷。兹阅此志全文，并无一辞言及嗣功之修此书也。朱氏《综录》之著录撰人，大概依据《明史·艺文志》之著录也。王一化之志，余未有见，疑或即是此志，因王一化之志著录是万历五年刻本，而此志首列殷迈序亦为万历五年，焉有一年之中同修二志之事哉？故此志之纂修人，以俟将来考证。

　　上元县志十二卷明万历刊本(上海图书馆藏)

　　明程三省修，李登纂。三省字师曾，富顺人，万历上元县知县。登字士龙，一字舜庸，号如真，上元县人。隆庆初以选贡充太学生，授新野知县，去官不再仕，家居三十余年。万历间登先后分纂上元、江宁二志，《上元志》登自纂成惟三卷，以下山川属之盛敏畊，人物属之顾起元，登总司校勘。按此志凡十二卷，卷前有京城图、县境图二页，卷一沿革表，历代县令表，卷二田赋志，卷三地理志，卷四建置志，卷五祠宇志，卷六古迹志，卷七职官志，卷八科贡志，卷九至卷十一人物志，卷十二艺文志，凡表二、志九，子目三十六。全书大要，归综于纪政、观风考、艺文，三者皆考覆赅博，讨论精详。如田赋一志，考往古之定额，尤足镜览，记户口则昔繁而今耗，论徭役则昔简而今增。又如纪风俗之浮漓，人物之盛衰，而皆令人有感焉。

　　上元县志二十四卷清康熙六十年刊本(复旦大学图书馆藏)

　　清唐开陶纂修。开陶字晋公，四川遂宁县人。贡生，康熙五十五年由山东临邑知县调任上元。官临邑时，曾纂修《临邑县志》，及调上元又成此志。上元邑乘，可稽考者，明正德辛巳知县白思齐延管景始修，万历间知县程三省又修之，于明凡二修。自明亡之际，金陵多兵燹之祸，陈迹已非，文献无征，故此志之纂颇费采摭之烦。兹按其编例，首例图考、恭记、沿革表、秩官表、科贡表。次列疆域志、山川志、建置志、民赋志、学校志、祠宇志、五行志、名迹志、艺文志。再次列人物传、摭佚，凡十六门。表、志、传三体皆备，体例为严整。论其优劣，如恭记一门，不免狃于积习，勋以纪恩泽之言冠于篇简。诸表则颇少缺误，稽考严慎。疆域、山川、建置、学校、民赋、祠宇诸门，大抵仍录前志仅增补耳。五行志，正史亦不尽列，尤非郡邑志书之所宜。艺文、人物，则所宜纪者，当以大事为限，而此志采摭怪谲不经。故其书例虽严，而所纪事不免涉及琐碎。按此志嘉庆七年曾为重刻，而原本今海内仅存此书。

　　江宁县志十卷明正德十四年刊本(北京图书馆藏，上海图书馆藏抄本)

　　明王诰修，刘雨纂。诰保定人，正德间任江宁知县。雨上元县人，生员，正德初曾应应天知府龚弘丞纂《南京志》。正德十四年诰奉命尅期修成《江宁县志》，延雨编纂，仅阅四十五日而书成。事虽仓卒，而叙事则颇平实鲜谬，由于雨宿悉金陵文献，无需多事稽考。按金陵古称建康，附城惟设一县，虽名称累易，为江宁、为白下，为归化，后为上元。南唐时复析上元置江宁县，今之江宁县，实为南唐时所设焉。江宁之有县志，此志为首创，志凡十卷，卷首列县境图、县治图，卷一列沿革表、官守表，及建置、沿革、分野、疆域，卷二列山阜、川泽、风俗，卷三列户口、田亩、赋税、物产，卷四列公署、学校、仓场、邮传，卷五列坊乡、市镇、街衢、桥梁，卷六列坛庙、寺观、楼阁，卷七列第宅、塚墓、古迹，卷八列宦迹、流寓、科贡，卷九人物，卷十列女、方伎、仙释。按此志纪述，颇属琐杂，所纪江宁往事，于洪武时至为繁盛，永乐后则渐衰落，如叙户口篇云：“按洪武二十四年图籍，江宁县户二万二千有奇，口二十二万有奇。成化、弘治以来图籍，户五千一百一十二，口一万一千二百一十三，视洪武多寡悬甚。”又如纪坛庙、寺观、楼阁、亭台、第宅园林，建于洪武时者居多，永乐后则荒落毁灭，所记明初江宁事物，颇多凄凉慨叹之辞。

　　句容县志十二卷明弘治九年刊本(天一阁藏)

　　明王僖修，程文、王韶纂。僖字太和，浙江长兴县人，举人，弘治九年任句容知县。文江西浮梁县人，弘治初任句容县儒学训导。韶句容县人，景泰元年举人，官四川合州同知。句容之名，始见于《汉书》载：汉武帝封长沙王定子党为句容侯。元朔元年遂建为县，属丹阳郡，唐武德二年以句容、延陵置茅州，因其县境有茅山。宋复为句容县，元明以来均属江宁。邑乘源委，无可稽考，今存邑志，此书最古。按此志编例，卷一沿革、邑名、分野、形胜、风俗、疆域、至到、城池、坊镇、街巷、市、乡、村、里；卷二公署类，分二十三目；卷三历代衙门官吏，本县官员年表，儒学官员年表，户口、田土、税粮、课程、土产；卷四地理类上，分十目；卷五地理类下，又十四目；卷六人物类，分二十五目；卷七制词类，选文四篇；卷八题咏类，分四目，卷九文章类，分县治碑刻、儒学碑刻；卷十祠庙碑刻，寺观碑刻；卷十一节孝、传记，墓道铭表，卷十二杂录，收杂文十六篇。按此志篇目繁乱，绝无编例；惟收茅山碑刻之资料较多。又如土产，载茅山之石坚而润，以墨石尤贵。地理类、山岩记，载茅山史实形势甚详。杂录类引载胡俨《茅山志序》一篇，茅山旧志为元时刘大彬所编集，有张伯雨抄本，书法精洁；至永乐癸未姚国荣锓梓，凡十二篇。按此书久佚，茅山之碑碣石刻，幸赖此志收录。茅山一名句曲山，山形如己字，又名己山；在句容县治东南四十五里之茅山乡，周百五十里，高三十里。相传汉元帝时，有茅氏兄弟三人，自咸阳来句曲山，学仙成道，人称茅君山。山耸立三峰，有大茅、中茅、小茅之别。三峰之西，有赤山湖，周广百二十里；四面皆冈，惟西北独缺如门。门之南，有苍崖断壑者，赤山焉；赤山之下，磅礴方广者数十里，望之坦然。民因其水落之际，近湖之滨筑围埂，辟为围田，多膏腴。茅山与赤山湖，皆为句容之胜迹，而赤山湖可溉田百顷，又为水利之所赖焉。

　　溧水县志十六卷首一卷清乾隆四十二年刊本(徐家汇藏书楼藏)

　　清凌世御纂修。世御字书巢，浙江钱塘县人，乾隆三十六年进士，三十八年任溧水知县，善吏治，能文章。溧水在春秋时为吴、楚分域，汉置溧阳，隋始名溧水，唐析置溧阳县，明析建高淳县，其先皆溧水地也。溧水志创始于明嘉靖中，万历中吴仕诠重修之，清顺治十二年闵派鲁又修之，康熙十五年刘登科再修之，事多漏略。乾隆十六年邑令曹江创修未竣，世御继纂而成。列天官、舆地、官师、民赋、学校、选举、庙祀、人物、列女、艺文、古迹、摭拾十二门，子目六十有五。舆地志考溧水为《禹贡》之中江，出今高淳之固城湖，见《左氏传》，吴为濑渚，楚曰平陵。古迹志引《史记》子胥至于陵水，谓平陵之水实固城湖也。陵溧以声转而讹，溧之名由此。

　　江浦县志八卷清雍正四年刊本(上海图书馆藏)

　　清项维正纂修。维正字端伯，号干亭，嘉兴县人，举人，康熙五十六年任江浦知县。江浦为金陵隔江要隘，自明洪武时，割江宁、滁州、六合之壤置邑，隶应天府为畿县。至景泰中邑人王郁珍始创志稿，成化中张凤又纂而未定，弘治中黄岩章辑成而未刊，万历七年知县沈孟化始为成志。四十六年知县余枢又为续修，崇祯十三年知县李维樾欲重加纂辑，时值四方民变，文献无征，志虽成而终未臻完备。清康熙二十年知县郎廷泰续编之，于启、崇两代人物事迹，始为完备。此志为维正与教谕朱廷策、训导王■〈香奇〉、邑人杨居丙诸人，搜让汇辑而成。其发凡起例，为维正手定。全书分纲领为八，曰封域、曰建署、曰武备、曰秩祀、曰田赋、曰官职、曰人物、曰艺文，子目七十有一。卷前有江浦名胜图十六，为邑人王之翰所绘，画刊颇佳。建署志纪江浦县城旧在浦子口，洪武四年指挥丁德筑城，周十六里，辟五门，弘治间因江波啮城垣，迁县于旷江山，初无城，万历八年知县余乾贞始建。江浦古为驻卫所，故多城池，按本志建署、古迹诸篇所载，有东葛城、西葛城、乌江城、秦州城、白城、曹城、黄龙城等。古迹又载在升中寺傍一亩三分地，有七十二圆井，古驻军所用以汲水也。又纪韩信点将台在县西西华山之莲华峰，周砌砖石，方围半亩。虞姬塚在邑境高望镇西，皆是江浦名胜。田赋志纪明马政孳牧之事，责之畿邑，江浦尤重。洪武初种马定额一千三百九匹，景泰时又增四百四十五匹。马草场十一处，征地共三十四顷。后因江干所产不便驰驱始罢。

　　六合县志八卷明嘉靖三十二年刊本(天一阁藏)

　　明董邦政修，黄绍文纂。邦政字克平，山东阳信县人，由选贡于嘉靖二十九年任六合知县。以筹御倭变尽力，升浙江按察兵备道佥事。绍文字道甫，孝陵卫人，嘉靖十五年选贡，授江西南安府儒学训导，升福建晋江县教谕，著有《广德州志征忠录》。六合为春秋时棠邑，汉属临淮郡。《吴志》载：“赤鸟十三年遣军十五万筑棠邑涂塘，以淹北道。”涂即今县境之滁水。六合自古为南北交争中重镇，隋开皇中改棠邑为六合，属扬州，明初改隶应天府。邑志自宋嘉定戊寅邑令刘昌诗始创，修于元时者，无可考矣。明永乐十七年一修，成化十二年知县唐诏聘邑人季璘、周■〈氵鳳〉二修，正德十六年知县林干命训导师卓，邑生徐禄三修。此志邦政延绍文及邑生孙忱、孙可久、谢锐、徐楠等所纂，其体裁悉仿正德《林志》，记言叙事，尚为雅简。按其书所载赋贡徭役等篇，纪明初之屯田马政，实为六合重累。六合明洪武时屯田凡二十七卫屯，七营屯，屯田凡五千九百七十五顷八十四亩，每年共屯粮三万八千六百零五石，折征银二千八百八十二两，设屯田察院以理其事。马政纪洪武初以马牛孳牧民间，养马户岁纳一驹，牛户岁纳一犊。马草场四处，共七十七顷七十六亩，屯田草场，实占全邑耕田逾半，孳牧之重，过于赋贡。

　　高淳县志四卷明嘉靖五年刊本(天一阁藏)

　　明刘启东修，贾宗鲁纂。启东字伯阳，河南罗山县人，嘉靖二年以给事中谪任高淳知县。宗鲁峄县人，监生，嘉靖二年任高淳县教谕。高淳县于明弘治四年始自溧水县析置。建县后二十三年正德申戌，知县顿锐始纂辑县志。此志为应巡抚陈静斋征集下属郡县志书，仓卒纂成，体例条格，皆遵规划。自建置以迄兵防、孳牧为一卷，自公署以迄官秩、人物为一卷，以坛祠、古迹为一卷，艺文、外志为一卷，凡四卷，分门二十有七。自高淳建县，至此志纂成仅三十六年，而其中贡赋、官职、选举等项，大有脱漏，即此一端，其编纂之草率可见耳。

　　高淳县志二十五卷清乾隆十六年刊本(南京图书馆藏)　

　　清朱绍文纂修。绍文字在中。汉军镶白旗人，监生，乾隆十二年任高淳知县。《高淳县志》修于清代者，一为顺治丙申知县纪圣训之志，二为康熙癸亥知县李斯佺之志，三为是编。按其体例，分为沿革志、建置志、山川志、学校志、祀典志、赋役志、官师表、选举表、卹典志、寺观志、列传、艺文志、摭轶、遗编十四类。山川志统括湖渠水利，而纪载尤详，高淳县境，有丹阳、石臼、固城三湖，以丹阳湖为最大，周二百里，石臼湖纵五十里，横四十余里，西连丹湖中流，与溧水、当涂三分为界。明初建都金陵，欲通苏杭运道，命崇山侯李新开凿胭脂冈，引湖水汇秦淮入江，万历十五年大水，山崩填塞遂废。固城湖纵二十五里，横三十里，西北通丹阳、石臼二湖，南岸界宣城、慈溪，西纳徽、宣、广、建诸水，而东泄于胥河，河下有五堰，设闸启闭，水由宜兴入太湖。明永乐、宣德间，因苏、常多水害，筑坝增高，闸遂废，名曰东坝。于是水不东逝，水折流于石臼、丹阳，西由姑熟入长江，以除苏、常水患。兹观此志山川志水利条，论及设坝，则有利于苏、常，而水患及高淳诸邑，故仍主复设闸启闭，以保两全之策。
  </div>
  <div class="pagination">
   <a href="稀见地方志提要_page28.html">
    上一页
   </a>
   <span>
    ...
   </span>
   <a href="稀见地方志提要_page24.html">
    24
   </a>
   <a href="稀见地方志提要_page25.html">
    25
   </a>
   <a href="稀见地方志提要_page26.html">
    26
   </a>
   <a href="稀见地方志提要_page27.html">
    27
   </a>
   <a href="稀见地方志提要_page28.html">
    28
   </a>
   <span class="current-page">
    29
   </span>
   <a href="稀见地方志提要_page30.html">
    30
   </a>
   <a href="稀见地方志提要_page31.html">
    31
   </a>
   <a href="稀见地方志提要_page32.html">
    32
   </a>
   <a href="稀见地方志提要_page33.html">
    33
   </a>
   <a href="稀见地方志提要_page34.html">
    34
   </a>
   <span>
    ...
   </span>
   <a href="稀见地方志提要_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
