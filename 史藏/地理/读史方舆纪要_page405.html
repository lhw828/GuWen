<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 405 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 405 页/共 479 页</h1>
    <div class="content">　　钦江废县州东北百三十里。刘宋时宋寿郡治也。齐、梁因之。隋废郡为宋寿县，开皇十八年改曰钦江县，为钦州治。唐因之。宋开宝五年，省入灵山县。《一统志》：今州东三十里有钦州故城，即隋、唐时州治。恐误。

　　乌雷废县州西南百七十里。梁置安平县，又置黄州及宁海郡治焉。隋平陈，郡废，改州曰玉州，治海安县，即安平县也。大业初，州废，县属宁越郡。唐武德四年，复置玉州，领安海、海平二县。贞观二年，州废，县属钦州。上元二年，改置陆州，治乌雷县，以州界陆水为名。天宝初曰玉山郡，乾元初复为陆州。宋开宝中，州县俱废。○海安废县，在乌雷县西，隋县也。唐曰安海，为玉州治。贞观中属钦州，上元后属陆州，至德二载改曰宁海县。宋初废。其南又有海平县，本梁置，属宁海郡。隋属玉州，大业初废入海安县。唐武德四年复置，仍属玉州。贞观二年，废入安海县。

　　华清废县在州西南境。梁置玉山县，属宁海郡。隋初属黄州，寻属玉州，大业初废入海安县。唐上元二年，复置玉山县，属陆州，天宝初改为华清县。宋废。

　　○文笔山州南二里。山峦峭拔，一名镇安峰。又南三里有三山岭，三峰特立，多产孔雀，一名孔雀山。○横山，在州东南三十里，山形延袤，横拱州治，一名鸡鸣山。又西南百六十里曰招远山，本名滩凌山，山高耸。正统五年，御史朱鉴陟此山，招叛民黄金广，建旗于上，因改今名。

　　安京山州西北八十里。峰峦峭拔，冈脉绵远，形似惠州罗浮山，或谓之西罗浮。《隋志》安京县有罗浮山，即此。又十万山，在州西北百二十里，重峦叠嶂，延袤起伏，高大甲于众山。又铜鱼山，在州西北六十里，相传山下有深陂，铸铜鱼以为水窦，因名。州北三十里又有石浪山，群峰叠石，如拥浪然。○乌雷山，在州西南大海中，入安南之要道也。唐乌雷县以此名。

　　分茅岭州西南三百六十里，与交趾分界。山岭生茅，南北异向。相传汉马援平交趾，立铜柱其下，以表汉界。唐安南都护马总亦建二铜柱，著唐德，自明为伏波之裔。明宣德二年，没于交趾。嘉靖二十一年，莫登庸降，仍归版籍。旧《志》：马援立铜柱在交州古森洞，即此岭云。○望海岭，在州北十五里，登此可以望海。州北十里又有双角岭，以西峰并峙而名。

　　○海在州南二百余里。自此涉海，扬帆一日至西南岸，即交州潮阳镇。永乐五年，尚书黄福议：交趾万宁县接云屯海口，并连广东钦州地方，最为险要，宜以钦州所添军立卫。是也。《图经》：云屯海镇，在交趾新安府云屯县之云屯山，在大海中，番贾舟舶多萃于此，永乐中置市舶提举司。其山摩空直耸，两相对峙，一水中通。自海门黎母山发船西行，水程九百里至海宝山，自海宝北行，水程三百里取鸡唱门入云屯镇，就此镇转入新发府或往安邦州，皆便近。又州西南有六水口，曰谭家水口、黄标水口、藏涌水口、西阳水口、大湾水口、大亭水口，并为入海之路，向皆置卒戍守。

　　钦江在州治东。源出灵山县洪牙山，流经城东南，下流入海。又渔洪江，在州西二十里，出西北安京山之阳。州西三十里又有凤凰江，流会鱼洪江。又平银江在州东二十里，源出灵山县界，东流经平银渡。又州东南百余里有防城江。俱注钦江以入海。

　　龙门江州南六十里。《志》云：安京山之阴有涌沦江，南经州南四十里，亦曰罗浮水。又南曰龙门江，两山对峙，形势若门。又西经涌沦周墩而达交趾永安州界，为钦州之要害。嘉靖二十八年，安南贼范子仪等驾船突至龙门港口，因议设兵戍守，寻废。○淡水湾，在州南百三十里。《志》云：湾在龙门之前，旁有巨石，淡水出焉。舟楫往来，恒取汲于此。正德八年，安南入寇，官军败之于此。又五湖，在州城外。《一统志》：旧有东、西、南、北、中五湖。

　　○天板关在州西。又西有渔洪关，州东又有茶陵关。《志》云：州西南有那苏隘，其东南曰稔均隘，又东有那隆隘，隘外即交趾境，奸民通番者率由此。今废。

　　如昔寨州西百六十里。连左右两江溪洞，接交趾界。寨据大山之巅，势甚险阻。宋置峒长管辖时罗、贴浪等七峒。天禧间，岁调兵守之。元因其制。至正十二年，两江峒贼黄圣许寇钦州及灵山、安远二县，于是时罗、帖浪七峒人民亡散殆尽。兴兵讨之，贼窜入深峒。明洪武中，置巡司于如昔寨。宣德二年，土酋黄金广等以澌凛、罗浮、古森、葛源等四峒十九村叛附安南，安南遂侵如昔、贴浪二都，因置金勒千户所，移治那苏隘。嘉靖十五年，安南复侵如昔、贴浪二都。十九年，莫登庸降，归澌凛、金勒、古森、丫葛四峒地，于是始复故境。《志》云：贴浪峒，在贴浪都思牙村。相近为澌凛峒，在澌凛村。又西为古森峒。其时罗峒在时罗都，如昔峒在如昔都思勒村，相近者为博是峒，在丫葛村，鉴山峒在罗浮村。所谓七峒也。○管界巡司，在州西百八十里，本名时休峒。永乐中，改置巡司。嘉靖中，没于交趾，寻复来归。又州南十里有沿海巡司，州西三十里有长墩巡司，俱洪武中置。

　　千金镇胡氏曰：在州西南。唐长庆三年，黄峒蛮破钦州千金镇，刺史杨屿奔石南寨。黄峒，见广西新宁州之西原废州。又如洪镇，亦在州西南。宋至道元年，交趾黎桓寇钦州如洪镇。如洪，或曰即鱼洪之讹也。明永乐七年，交趾贼船劫掠钦州鱼洪村，官军追至交趾万宁县海上，遇贼舟，尽擒之。○鹿井寨，在州西南，宋置，控象鼻沙、大水口入海通交州水路。又有三村寨，在州东南，亦宋置，控宝蛤湾至海口水路，东南转海至雷州递角场。又思禀管，亦在州境。宋嘉四年，交趾李日尊寇钦州思禀管，即此。

　　防城营州南二百里。又南五十里有思勒营，相近者曰罗浮营，俱嘉靖三十年设。○陆眼营，在州西北二百五十里，防广西界那农等山贼。又那迫营，在州西北百五十里。黄观营，在州西百二十里。那罗营，在州西百十里。团围营，在州西百三十里。又有总捕营，在州西二百里，与广西接界，春夏廉州卫军戍守，秋冬南宁卫军戍守。

　　天涯驿在州东。永乐十四年，张辅奏：自天涯驿经猫尾港至涌沦、佛淘，从万宁县抵交趾，多由水道，陆行止二百九十一里，比丘温故路近七驿，宜设水马驿传，以便往来。从之，乃设防城、佛淘二水驿，宁越、涌沦二递运所及佛淘巡司，而改天涯水驿为水马驿。宣德三年复旧。

　　灵山县州北二百十里。北至广西横州百四十里，西北至广西永淳县百三十里。汉合浦县地。隋开皇十八年，置南宾县，属钦州。唐初因之。贞观十年，改为灵山县，仍属钦州。宋徙州治此。元徙州治安远，县属焉。明正统五年，始筑城。天顺三年，为贼所陷。成化八年重修。嘉靖八年以后，不时修筑。城周五里有奇，编户三十里。

　　○南宾废县县西八十里。隋置南宾县治此。唐改为灵山县。《宋志》钦州，天圣元年徙治南宾县，盖尚取故县为名也。治平三年，又徙今治。

　　内亭废县县西九十里。刘宋末置宋广县，属合浦郡。齐因之。梁置宋广郡。隋平陈，郡废，县属钦州。开皇十七年改曰新化县，十八年又改曰内亭。唐武德五年，置南亭州于此。贞观二年，州废，县仍属钦州。宋开宝五年废。○遵化废县，在县南三十里。隋开皇二十年置县，属钦州。唐初属南亭州，贞观二年改属钦州。宋开宝五年废。

　　○西灵山县西一里。一名石六峰山。其峰有六，雄壮奇特，下有三岩，曰龟岩、月岩、钱岩，宋陶弼名曰三海岩。弼《叙》云，治平三年春，移灵山县治于石六峰下，是也。《一统志》：唐贞观中，移灵山县治此。误。又西有穿镜岩，与三海岩相接，翠屏耸立，峰半一窍相通，宛若城门，其中天日光然，有如穿镜，因名。

　　罗阳山县东二十五里。山高极大，陟其巅，往返尽二日之力。山峙县东，日出先照，因名。又洪牙山，在县东北三十里，一名洪崖，山与广西横州接界，下为洪崖江。又龙牙山，在县北十五里，山中有潭，常有龙起。○羊角山，在县西北。成化八年，灵山县羊角山贼攻劫广西永淳县，即此。

　　博岭山县西南三十里。广大高耸。又有狼济山，在县西八十里，山有石室、石门，门外有石桥。《志》云：山有石壁，壁外有石人夹峙，谓之狼济石。又林冶山，在县西南百三十里，旧有金坑。

　　○洪江在县东北洪崖山下。西南流出县西，其别源出罗阳山，流至县西，合为一，中有四滩，曰羊俭、滑石、鸡冠、大冠，下流入州界，即钦江上源也。○旧州江，源出县西七十里流峒山，又南流四十里，有南岸江流合焉，下流注于钦江。又大江，在县南百六十里，出县东南高仑岭，西南流至平银渡，直抵大港口入海。

　　○西乡镇县西北百四十里。有巡司，洪武八年置。又林墟巡司，在县西南百四十里，洪武四年建，永乐七年海贼阮瑶等寇劫钦州长墩巡司及林墟巡司，官军追败之。○洪崖堡，在县北三十里，又石隆堡在县东北七十里，又八角营在县西北百二十里，向皆有官兵戍守。○太平驿，在县治西。永乐十四年，于灵山县置龙门、安迁二马驿，安和、格木二递运所，寻废。

　　附见：

　　廉州卫在府治东。洪武三年立守御百户所，十四年改千户所，二十八年改置卫。《志》云：卫东北有达官营，成化八年设。

　　永安守御千户所在府东南百五十里。洪武二十八年设。《一统志》云在府东六十里。又钦州守御千户所，在州城内。洪武四年，立百户所二，二十八年并为千户所。守镇灵山千户所，在县治东。正统六年，调南海卫后千户所官军防守。已上三所，俱隶廉州卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百五 

卷一百五
　　◎广东六

　　◇琼州府东至海岸四百九十里，南至海岸千一百三十里，西至海岸四百十里，北至海岸十里，又北渡海至雷州府二百九十里。自府治至布政司一千七百五十里，至江南江宁府六千四十五里，至京师九千四百九十里。

　　古百越地《通志》云：古为雕题、离耳二国。汉武平南越，始置珠崖、儋耳二郡《汉志》曰：汉武元封元年，遣使自徐闻南入海，得大洲，方一千里，略以为珠崖、儋耳二郡。贾捐之曰：二郡合十六县。昭帝始元五年，罢儋耳入珠崖郡。元帝初元中并罢珠崖郡。后汉因之置珠崖县，属合浦郡。三国吴复置珠崖郡治徐闻县，今属雷州府。晋省入合浦郡。宋、齐仍旧。梁置崖州及珠崖郡治义伦县。隋初，郡废州存。大业初，复曰珠崖郡。唐武德四年，复置崖州及儋、振等州。贞观五年，增置琼州治琼山县。十三年，又废入崖州，寻复置。天宝初曰琼山郡，乾元初复曰琼州《旧唐书》：贞元五年，岭南节度使李复奏称：琼州本隶广州管内，乾封中，山峒草贼反叛，遂兹沦陷，至今一百余年。臣已遣兵收复，且以琼州控压贼峒，请升为下都督府，督琼、崖、振、儋、万五州，其崖州都督请停。从之。五代时属于南汉。宋仍曰琼州亦曰琼山郡。《宋志》：大观元年，以黎母山夷峒置镇州，赐军额曰靖海。政和初，镇州废，以军额来归。宣和中，又升为琼管安抚都监。元仍旧《一统志》：元改琼州路。今本《志》不载，天历二年，升为乾宁军民安抚司以潜邸所幸也。明洪武二年，降为琼州。三年，升为府，领州三、县十。今因之。

　　府外环大海，中盘黎峒，封域广袤二千余里，盖海外之要区，西南之屏障也。

　　琼山县附郭。汉崖瑁县地，属珠崖郡，后废。唐初置琼山县，属崖州，贞观中为琼州治。后因之。今编户一百三里。

　　○古崖州城府东南三十里。即汉珠崖郡也。《茂陵书》：朱崖治都，去长安七千三百二十四里，元初中废。后汉亦为珠崖县治，后复废。梁置崖州及珠崖郡，治义伦县。或曰州初治此，后徙义伦也。唐置琼山县于今治，自是州郡皆治焉。《城邑考》：今府城，唐贞观五年创置，筑土为城，周仅三里。宋、元因之。明洪武二年改拓，石为固，南临大溪，涨溢为患，乃筑长堤捍之，引溪为池，环绕城外。十一年增修，十七年于西门外增筑土城。成化九年，又复营缮，十三年于城外增筑拦马墙，并修筑土城。正德以后，相继修葺。大城周七里，土城不及二里。

　　舍城废县府东北二百六十里。隋大业中置。唐为崖州治，其西南有勤连镇兵。南汉时崖州亦治此。宋初因之，熙宁四年改置崖州，省县入琼山。又颜卢废县，在舍城县西南，隋置县，属崖州。唐因之，贞观初改曰颜城县。开元后省。

　　容琼废县在府东南百五十里。唐贞观十二年析琼山县置，属琼州。贞元七年省。又颜罗废县，在府南，亦贞观十三年置，属琼州。唐末废。《志》云：府东南有毒瑁废县。

　　○苍屹山城南二里。石峰屹立，水流其下，山后有仙人洞。又有雁塔峰，平冈特立，如卓笔然。又灵山，在府南十五里，自北渡海者，至中流即见此山，乔林荫翳，俗呼圣山。又府南六十里有琼山，土石多白，似玉而润，县以此名。

　　扶山府东南五十里。山之东有五岭：一曰从衡，二曰思峒，三曰光螺，四曰居碌，五曰居林，递相拥护，故名扶山。《道书》以为第二十四福地。昔有陶公者隐此，因亦名陶公山。其西有苍巡峒，峒深广，中有二井，山下又有巨潭，流三十六曲以达于江。○西石山，在府西四十里，一名马鞍山。山多石，下有洞，容数百人，出泉甚清冽，顶上有井，源与海通。其西南一里有递莲洞，自石门入，径窦委曲，大小凡五洞，甚深邃，容数千人，上有一门，透露天日，旁一洞，深黑可三十许里。曾有人避难于此。《志》云：府东南七十五里又有东石山。

　　云露山府西南六十里。中有三潭，俗名陷屋潭。其上潭林木阴森，人不敢近。又那射山，在府东南八十里，居人以射猎为业。山之阳为铜铫溪，中有巨石，形如铜铫，水注其中，有声如雷。○潭龙岭，在府东北二十里。登绝顶可望黎母诸山，下有泉分两派，俱西南流，中又有一泉涌出，名曰卓锡泉。又南岐岭，在府西南百六十里，顶有大石，盘回十余丈，一名石鼓岭，以山巅小石其声如鼓也。岭之南接生黎地。《一统志》云：府南十里有琼崖岭，其下有古珠崖郡城址。

　　○海府北十里，亦曰海口港。北接雷州府徐闻县境，舟行一日可抵岸。一名海口渡。宋白曰：州北十五里即大海，泛大船使西南，风帆三日夜，至崖山门入江，一日至新会县，或便风十日可径达广州。《志》云：海口港南岸有神应港，旧名白沙津，番舶所集之地。初，港不通大舟，而海岸多风涛之虞。宋淳熙中，琼帅王光祖欲开而未遂，忽飓风作，自冲一港，人皆以为神应，因名。亦谓之白沙口。宋祥兴元年，元阿里海涯略地海外，琼州安抚赵与珞等率兵拒之于白沙口，援兵不至，州民遂以州叛附于元，即此。《舆程记》：自白沙口渡海，七十里而至雷州府徐闻县之{水口}磊驿，旧置白沙驿于此。

　　南渡江府东南十里。源发五指山，历临高、澄迈、定安三县界，会诸水至此，北流至白沙入于海。又氵南渭溪，在府南十六里，水源有二：一出谢潭，一出荫潭，合流十余里入南渡江。乡人沿流筑栅，置车数十辆，升水灌田。其水如渭之清，土人呼水为氵南，故名。

　　黎母水城东三里。源出黎母山，北流入海。《志》云：儋州亦有此水。盖黎母山之水分五派流入四郡界矣。又府城东有峻灵潭，周二百余丈。宋开宝八年，知州李易上言：州南五里有峻灵塘，开修渠堰可溉水田二百余顷，即此。或曰潭盖黎母山水所汇也。○第一水，在府西三里，绕流经县西北一里之下田村，又北入海，于城西涧流为首派，因名。又西去十里有一涧，亦流入海，谓之第二水。又学前水，在府城西南。《志》云：府西南十五里有泉出石窦间，旧名龙泉，东流西折而为篁溪，又西汇为石湖，溉田千顷，名曰西湖。西湖奇胜甲于一郡，以泉得名也。岁久泉废，好事者浚之，名曰玉龙泉。其下流为学前水，东南流入于南渡江。又白石河，《志》云：在府城东南三十里。溪旁多白石，因名。西南流，亦入南渡江。

　　东湖府东十五里。相传昔本民居，为风雨所陷。又府西二十里有西湖，即玉龙泉下流也。又南湖，在府南五十里，溉田百余顷，通南渡江入于海。

　　○清澜镇在府南。有巡司，洪武中置。○大坡立营，在府西南，防守居林、居碌、沙湾三峒黎贼。《志》云：琼山县村峒凡百二十有六处。又白沙营，在府北白沙港口，防白沙、东营、芒{艹丁}三港贼船。

　　居缺峒在府西境。元天历初，琼山黎多叛，主簿谭汝楫请兵讨之，次居缺峒，败贼兵。贼有九峒，而居野居中，为最大，周百二十里，草木蒙密，不可入。汝楫先令万人除道周其山，暮复以万二千人衔枚围之，树栅三重，密防奔突。明日，出万人赭其山，布陈以待，渐移栅逼之，复益栅数十重。贼穷蹙，不知为计，遂进兵平之。

　　琼台驿在府西北隅土城外。自此而东，七十里为宾宰驿，又四十里为文昌驿，东达万州之路也。由琼台驿而西，四十里为澄迈县之西峰驿，又西七十里为临高县之朱崖驿，为西南达儋、崖二州之道。○梁陈渡，在府西南。元至顺元年，黎獠叛寇乾宁界，都镇抚谭汝楫沿江自南建至番诞渡，置堠障守之。明年，贼寇石山新村、梁陈渡，汝楫战不胜。三年，贼寇乾宁西山界，元帅关关军水尾，失利，贼遂陷澄迈。

　　澄迈县府西六十里。西至临高县百十里。汉苟中县地，属珠崖郡。隋置澄迈县，属崖州。唐因之。宋开宝五年，改属琼州。《城邑考》：县城，成化初始筑土垣，弘治元年以石，正德七年增修，周二里有奇。编户五十四里。

　　○曾口废县县南七十里。本澄迈县地。唐贞观十三年，置曾口县，属琼州。五代时，南汉省。今其地名博罗村。
</div>
    <div class="pagination">
<a href="读史方舆纪要_page404.html">上一页</a><span>...</span><a href="读史方舆纪要_page400.html">400</a><a href="读史方舆纪要_page401.html">401</a><a href="读史方舆纪要_page402.html">402</a><a href="读史方舆纪要_page403.html">403</a><a href="读史方舆纪要_page404.html">404</a><span class="current-page">405</span><a href="读史方舆纪要_page406.html">406</a><a href="读史方舆纪要_page407.html">407</a><a href="读史方舆纪要_page408.html">408</a><a href="读史方舆纪要_page409.html">409</a><a href="读史方舆纪要_page410.html">410</a><span>...</span><a href="读史方舆纪要_page406.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
