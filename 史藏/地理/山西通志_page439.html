<!DOCTYPE html>
<html>
<head>
    <meta charset="UTF-8">
    <title>山西通志 - 第 439 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 439 页/共 700 页</h1>
    <div class="content">　　钦定四库全书
　　山西通志卷一百二十一
　　人物【二十一】
　　宁武府
　　隋
　　梁睿字恃徳御子少沈敏有行检周文时以功臣子养宫中命与诸子游处七嵗袭广平郡公累加仪同三司本州大中正开府改封五龙郡公渭州刺史闵帝受禅徴为御伯出为中州刺史镇新安齐人来冦睿辄挫之拜大将军以预佐命功进爵蒋国公入为司防后从齐王宪拒齐将斛律明月于洛阳每战有功迁小冢宰歴敷州刺史凉安二州总管俱有惠政进位柱国隋文总百揆代王谦为益州总管行至汉川西谦反睿不得进命睿为行军元帅讨之进至龙门谦将赵俨秦防拥众十万据险为营睿令将士衔枚出间道四面奋击力战破之鼓行而进转战连捷逼成都谦亲帅精兵五万背城结阵睿击败之城降谦将三十骑遁走执斩于市劔南悉平进位上柱国总管如故威振西州夷獠归附奏请略定南宁文帝以天下始定人心不安初未之许后竟遣史万嵗讨平之因睿之策也及受禅顾待弥隆见突厥方强恐为边患陈镇守策十余事帝嘉叹之睿以周代旧臣乆居重镇屡请入朝徴还恩眷逾厚寻谢病阖门自守不交当时赐以板舆每有朝觐必令三卫舆上殿十五年从至洛阳而卒諡襄子洋嗣歴嵩除二州刺史武贲郎将大业六年诏改睿封为戴公以洋袭
　　侯莫陈崇字尚乐代武川人祖元以良家子镇代武川因家焉父兴殿中将军羽林监赠柱国太保清河郡公崇少骁勇善骑射谨慤少言年十五随贺拔岳与尔朱荣征葛荣后从岳入闗破赤水蜀又从岳力战破万俟丑奴崇与轻骑逐北至泾州长坑及之贼未成列崇单骑入贼中于马上生擒丑奴遂大破之封临泾县侯及岳为侯莫陈悦所害崇谋迎周文帝时原州刺史史归为悦守周文遣崇袭归直到城下即据城门城内鼓噪伏兵悉起遂擒归斩之以崇行原州事仍从平悦别封广武县伯累迁仪同三司改封彭城郡公从擒窦泰复农破沙苑战河桥又别讨平稽胡累战皆有功进柱国大将军拜大司空周初进封梁国公加太保歴大宗伯大司徒保定三年从武帝幸原州时帝夜还崇私议宇文防防遣使将兵就崇宅逼令自杀諡躁防诛改諡庄闵子芮嗣位柱国从东伐守太行道并州平授上柱国仍从平邺拜大司马隋大业初流岭南
　　侯莫陈顺代武川人少豪侠有气度初为尔朱荣统军普泰元年封本县子从孝武入闗顺与周文帝同里闬弟崇又先在闗中进彭城郡公梁仚定逼河州为大都督讨破之寻行河州事大统四年魏文帝东讨顺留镇长安时赵青雀反王盟周惠达奉魏太子出次渭北顺于渭桥与贼战频破之魏文帝还执顺手曰渭桥之战卿有殊功解所服金缕玉梁带赐之南岐州氐羌符安夀遂率部落一千欵附改封河间郡公六年加骠骑大将军开府仪同三司行西夏州事改平原郡公周初拜少师进柱国卒崇弟琼荆州总管上柱国封修武郡公琼弟恺以军功赐爵下蔡县男崇灵武县侯周初转授为开府仪同三司进公天和中为司防中大夫建徳二年为聘齐使
　　侯莫陈頴字遵道代人崇子也少有器量风神警发为时辈所推魏大统末以父功赐爵广平侯累迁开府仪同三司从滕王击龙泉文城胡悬军五百余里破其三栅时诏胡厌匿良人者诛没其妻子有人言为胡村所隠匿柱国豆卢勣将诛之頴曰未若召其渠帅以隠匿者付之令自归首勣从之诸胡争降附迁司武加振威中大夫隋初加上开府进升平郡公伐陈以行军总管从秦王俊出鲁山道渡江安集归附再迁瀛州刺史甚有惠政后免百姓送者莫不流涕因立碑颂頴清徳后拜邢州刺史仁夀中吏部尚书牛持节巡抚山东以頴为第一上优诏褒时妙简清吏涖岭南徴頴入朝进大将军拜桂州总管十七州诸军事大崇恩信人夷悦服炀帝初以兄芮事徴还后拜恒山太守时岭南闽越多不附帝以頴为南方所信服拜南海太守卒官諡曰定子防防知名
　　王徳字天恩代武川人少善骑射以孝弟称初从平元颢赐爵同官县子又从平万俟丑奴别封深泽县男与冦洛等翊戴周文除平凉郡守徳虽不知书至于断决处分良无以过泾州所部五郡徳常为最孝武西迁进下博县伯行东雍州事在州未几百姓怀之赐姓乌丸氏大统元年进爵公加车骑大将军迁仪同三司北雍州刺史后累有战功加开府侍中进河间郡公拜河州刺史羣羌率服后卒于泾州刺史諡曰献徳性厚重防慎言行无择母几年百嵗后徳终子庆嗣性谨厚位开府仪同三司初徳丧父贫无以葬卖子公奴并一女以营葬事旋遭兵乱及在平凉始得之遂名曰庆
　　韩果字阿六拔代武川人少骁雄善骑射贺拔岳引为帐内后从平侯莫陈悦大统初累进爵石城公果性强记兼有权略善伺敌虚实揣知情状有潜匿溪谷欲为间侦者果登髙望之所疑处往必有获由是为虞候都督常领候骑昼夜巡察略不眠寝从平窦泰赏真珠金带一条又从复农破沙苑战河桥并有功歴朔安二州刺史从战芒山除河东郡守又从破稽胡于北山进兵穷讨散其种落稽胡惮果劲捷号为着翅人周文闻之笑曰着翅之名宁减飞将累迁开府仪同三司进褒中郡公保定三年拜少师进柱国天和初授华州刺史为政寛简吏人称之卒子明嗣为黎州刺史与尉迟迥同谋被害
　　库狄昌字持徳神武人少便弓马有膂力每以将帅自许从尔朱天光定闗中又从贺拔岳征讨岳被害翊戴周文从平侯莫陈悦赐爵隂盘县子后从迎孝武复潼闗改封长子县子大统初累迁开府仪同三司进方城郡公授稍伯中大夫周初拜大将军卒
　　王勇代武川人本名胡仁少雄健有胆决数从侯莫陈悦贺拔岳征讨功居多拜别将周文为丞相封包信县子从擒窦泰复农战沙苑气盖众军所当必破周文叹其勇敢赏赐特隆进爵公周军不利唯胡仁及王文达耿令贵三人力战军还皆拜上州刺史令探筹取之胡仁遂得雍州赐名勇进侍中骠骑大将军开府仪同三司恭帝元年从征蠕蠕破之进新阳郡公赐姓库汗氏又别封永固县伯特请回授兄子兴时人义之寻进大将军卒子昌嗣官至大将军
　　李虎陇西成纪人凉武昭王暠之元孙祖熙为金门镇将戍于武川因留家焉虎西魏时赐姓大野氏官至太尉与李弼等八人佐周伐魏有功皆为桂国号八柱国家孝闵受禅虎已卒追録其功封唐国公諡襄子昞袭隋柱国大将军卒諡仁昞生渊于长安即唐髙祖也
　　独孤信云中人本名如愿祖俟尼和平中以良家子镇武川因家焉父库者领人酋长少雄豪有节义北州咸敬服之信美容仪善骑射正光末与贺拔度等同斩衞可瓌由是知名后为葛荣所获信少年自修饰服章军中号独孤郎及尔朱氏破葛荣以信为别将从征韩娄匹马挑战擒贼渔阳王表赐周后破元颢党赐爵受徳县侯迁武衞将军贺拔胜表为大都督新野郡守与浙阳守韦孝寛政术俱美号为连璧胜令入闗抚贺拔岳余众魏孝武雅相委任孝武西迁信单骑及于瀍涧孝武叹曰武衞遂能辞父母捐妻子从我世乱识忠臣岂虚言哉进浮阳郡公为衞大将军都督三荆州诸军事兼尚书右仆射东南道行台大都督荆州刺史东魏刺史辛纂出战信纵兵击大败之都督杨忠等前驱斩纂三荆遂定东魏又遣髙敖曹侯景奄至信率麾下奔梁后许还北时信父母在山东梁武帝问所往答以事君无二梁武义之大统三年至长安转骠骑大将军加侍中开府寻拜领军将军从复农破沙苑改河内郡公闻父卒发丧行服寻起为大都督入洛阳頴豫襄广陈留并欵附四年东魏将侯景围洛阳信据金墉城随方拒守旬有余日及周文帝至瀍东景退走信为右军战不利六年侯景冦荆州令信出武闗景退为大使慰抚三荆寻除陇右十一州大都督秦州刺史事无壅滞示以礼教劝以耕桑数年中公私富实流人愿附者数万家周文以其信着遐迩赐名信七年岷州梁屳定举兵反诏讨之仚定为部下所杀而子弟仍拒守信勒兵向万年顿三交谷口诡道趋稠松岭贼不虞信兵之至望风奔溃乗胜逐北径至城下贼并出降加太子太保芒山战不利信帅散卒自后击之齐追骑惊扰诸军因此得全凉州刺史宇文仲和不受代率开府怡峰讨之夜令诸将以冲梯攻其东北信亲率壮士袭其西南达明克之擒仲和拜大司马十三年移镇河阳十四年进柱国大将军録前后功子善封魏宁县公穆必要县侯藏义宁县侯邑各一千户顺武成县侯陁建忠县伯邑各五百户又闻母卒追赠库者司空公母费连氏常山郡君十六年迁尚书令拜大司马周初迁大宗伯进衞国公邑万户赵贵死晋公防逼令自尽年五十五信美风度雅有竒谋大略周文以陇右形胜故委信镇之既为百姓所怀声震邻国侯景奔梁东魏魏收檄梁文矫称信据陇右不从宇文氏乃云无闗西之忧欲以谲梁人也信在秦州猎日暮驰马入城帽微侧诘旦吏人戴帽者咸慕信而侧帽焉其为隣境及士庶所重如此信长女周明帝敬后第四女唐元贞皇后第七女隋髙祖文献后三代皆为外戚自古以来未之有也隋初赠太师上柱国十州诸军事冀州刺史封赵国公邑万户諡曰景库者使持节太尉上柱国六州诸军事定州刺史封赵国公邑万戸諡恭母费连氏太尉赵恭公夫人
　　王盟字仵明徳皇后之兄其先乐浪人六世祖波前燕太宰祖珎魏黄门侍郎赠并州刺史乐浪公父罴伏波将军以良家子镇武川因家焉正光中破六韩拔陵攻陷诸镇为所拥后流寓中山以积射将军从萧寳夤西征随贺拔岳禽万俟丑奴平秦陇常先登力战周文平侯莫陈悦除原州刺史孝武至长安封魏昌县公大统三年徴拜司空转司徒迎文帝悼后于蠕蠕加侍中迁太尉东征以留后大都督行雍州事节度闗中诸军赵青雀之乱辅太子出顿渭北事平进长乐郡公赐姓拓跋氏迁太保九年进位太傅加开府仪同三司盟姿度雅仁而泛爱虽居师傅而谦恭自处未尝以势位骄人及疾上数幸其第亲问所欲十一年薨赠本官諡曰孝定
　　王勒字丑兴盟子忠果有材干年十七从周文入闗平秦陇定闗中周文尝谓曰为将坐见成败者上也披坚执鋭者次也勒曰意欲兼之周文大笑拜散骑常侍赐爵梁甫县公大统初为千牛备身直长领左右出入卧内小心谨厚魏文帝尝曰王勒可谓不二心臣也沙苑之后勒以都督领禁兵居左翼被伤重卒于行间周文深悼赠使持节太尉尚书令十州诸军事雍州刺史追封咸阳郡公諡曰忠武子弼袭爵尚魏安乐公主位大都督通直散骑常侍勒弟懋字小兴盟之西征也懋幼留山东永安中始入闗遂从征伐大统初赐爵安平县子进爵为公迁右衞将军盟卒懋上表辞位乞终丧制魏文不许累迁开府仪同三司侍中左衞将军领军将军温和敬慎宿衞十余年未尝有过废帝二年除南岐州刺史赐爵安宁郡公拜小司冦卒官子悦嗣位大将军同州刺史改封济南郡公
　　王显盟兄子幼敏悟沈静少言为周文帐内都督累迁骠骑大将军开府仪同三司光禄卿凤州刺史赐爵洛邑县公进位大将军卒子谊字宜君少有大志便弓马博览羣言闵帝时为左中侍上士晋公防执政帝拱黙无所闗预有朝于帝者微不恭谊勃然进击之朝臣无敢不肃迁御正大夫父艰毁瘁过礼庐于墓侧负土成坟武帝即位迁内史大夫封杨国公齐平自相州刺史徴为大内史汾州稽胡乱帝弟越王盛谯王俭为总管竝受谊节度击平之封一子开国公受遗诏辅政宣帝即位惮谊刚正出为襄州总管隋文为丞相时郧洛多难谊分兵讨之旬月皆平遣使劳问冠盖不絶以第五女妻其子奉孝拜大司徒谊自以与帝有旧亦归心焉隋受禅顾遇弥厚奉使突厥称防进郢国公子奉孝卒逾年谊表请公主除服为御史大夫杨素所劾诏不问然恩礼稍薄有告谊谋反者帝令案其事无实赐酒释之寻以罪赐死
　　贺兰祥字盛乐其先与魏俱起有乞伏者为贺兰莫何弗因以为氏后有以良家子镇武川者遂家焉父初真少知名为乡闾所重尚文帝姊建安长公主保定二年追赠太傅柱国常山郡公祥年十一而孤居防合礼长于舅氏为周文所爱虽在戎旅博延儒生教以书周文初入闗祥与晋公防俱在晋阳后遣使迎致之解褐奉朝请少有胆气志在立功寻擢补都督从平侯莫陈悦又迎魏孝武以前后功封抚夷县伯从击潼闗获东魏将薛长儒攻回洛拔之拜左右直长进爵为公大统九年从战芒山进位骠骑大将军开府仪同三司加侍中十四年除都督荆州刺史进爵博陵郡公先是祥尝行荆州事虽未朞月颇有惠政至是重往百姓安之汉南流人襁负至者日有千数远近蛮夷莫不欵附祥随机抚纳咸得欢心时盛夏亢阳境内有发冢暴骨者谓守令曰此岂仁者为政邪命所在收葬之即日澍雨性清素时与梁通好公私赠遗一无所受梁雍州刺史岳阳王萧詧钦其风素以竹屏风絺绤之属及经史赠之祥难违其意取付所司周文后闻之竝以赐祥十六年拜大将军周文以泾渭溉灌之处渠堰废毁乃令祥修造富平堰开渠引水东注于洛人获其利魏废帝二年行华州事后改华州为同州仍以祥为刺史寻拜尚书左仆射六官建授小司马孝闵践阼进位柱国大司马晋公防执政祥与防中表少相亲爱军国之事皆与参谋诛赵贵废闵帝祥有力焉武成初吐谷浑侵凉州郡诏祥与宇文贵讨之拔洮阳洪和二城振旅而还进封凉国公薨赠太师同岐等十二州诸军事同州刺史諡曰景有七子敬让璨师寛知名敬少歴显职封化隆县侯后袭爵凉国公位柱国华州刺史让大将军郑州刺史河东郡公璨开府仪同三司宣阳郡公建徳五年从于并州战殁赠上仪同大将军追封清都公师尚明帝女位上仪同大将军幽州刺史博陵郡公寛开府仪同大将军武始公入隋歴汴郑二州刺史竝着政绩祥弟隆大将军襄乐县公隋文与祥有旧开皇初追赠上柱国
　　若干惠字惠保代武川人父树利周从魏广阳王深征葛荣战殁赠冀州刺史惠以别将从贺拔岳以功封北平县男与冦洛赵贵翊戴周文仍从平侯莫陈悦拜直阁将军从擒窦泰复农破沙苑每先登陷阵加侍中开府仪同三司封长乐郡公大统四年从魏文帝东巡洛阳与齐神武战于河桥力战破之七年迁领军髙仲宻来附周文军至洛阳齐神武屯于芒山惠为右军与中军破之齐兵乃萃右军军将赵贵等战不利会日暮齐兵攻惠惠击皆披靡至夜中骑复来追惠惠徐下马顾命厨人营食食讫谓左右曰长安死此中死异乎乃建旗鸣角收军而还齐追骑惮惠疑有伏兵不敢逼至农见周文防欷不自胜周文壮之迁司空惠性刚质有勇力抚御将士莫不怀恩侯景内附镇鲁阳卒于军恵于诸将年最少事母孝周文尝造射堂新成与诸将燕射惠窃叹曰亲老矣何时办此周文即日徙堂于惠宅其见重如此及卒为流涕丧至又临抚焉加赠秦州刺史諡曰武烈子鳯字达摩有识度袭长乐郡公尚周文女位开府仪同三司大驭中大夫后録惠功封徐国公拜柱国
　　宇文述字伯通代郡武川人本姓破野头父盛周上柱国述少骁鋭便弓马周武帝时以父功拜开封大冡宰宇文防爱之领亲信召为左宫伯累迁英果中大夫赐爵博陵郡公寻改濮阳隋髙祖为相以行军总管率歩骑三千从韦孝寛至河阳尉回遣将李隽攻懐州述别击破之又击尉淳于永槁先锋陷阵俘馘甚众平尉回每战有功超拜上柱国进褒国公赐缣三千匹开皇初拜右卫大将军伐陈以行军总管率众三万自六合济时韩擒虎贺若弼两军趣丹阳述进据石头以为声援萧巘萧岩据东吴述领行军总管元契张黙言等伐之水陆兼进落丛公燕荣以舟师自海至亦受节度瓛立栅晋陵城东又絶塘道而自义兴入太湖图掩述后述进破其栅廻兵击败瓛斩瓛司马曹勒义前军复陷吴州瓛保包山燕荣击破之述进至奉公埭萧岩陈君范以防稽降吴防悉平赐一子开府物三千段拜安州总管晋王广奏为夀州刺史总管及为皇太子以述为左卫率旧令率官第四品特进率品为第三其见重如此帝初拜左卫大将军改许国公大业三年加开府仪同三司冬正朝防给鼔吹一部従幸榆林吐谷浑遣使请降令述以兵屯西平之临羌城抚纳降附吐谷浑西遯述领鹰扬郎将梁元礼张峻崔师等追至曼头城攻拔之斩三千余级乘胜至赤水城复拔之其余党走屯邱尼川进击大破之获王公尚书将军二百人前后虏男女四千口浑主南走雪山故地皆空上大悦明年从西幸登燕支每为斥候浑贼复冦张掖进击走之还至江都宫敇与苏威常典选举防预朝政述时贵重委任与苏威等而亲爱过之言无不从势倾朝廷左衞将军张瑾偶不中意辄张目叱之百寮莫敢违忤金宝累积后庭曳罗绮者数百家僮千余人皆被服金玉宠遇当时莫与为比及征髙丽为扶余道军将与九军至鸭緑水乙支文徳来诣营述缓纵文徳逃归遂度水追之一日中七战皆捷东济萨水去平壤城三十里因山为营文徳复遣使伪降述因其诈而还众半济贼击后军军大溃不可禁止九军败绩初军三十万五千人及还唯二千七百人除名为民明年从东征复官爵班师令驰驿赴河阳发诸郡兵以讨杨元感元感西遯将图闗中述蹑至阌乡皇天原与来防儿列阵当其前遣屈突通以竒兵击其后大破之遂斩元感赐物数千段复从东征至怀远而还卒于江都废朝赠司徒尚书令十郡太守班劔四十人輼辌车前后部鼓吹諡曰恭祭以太牢
　　后五代
　　周密应州神武川人事晋歴鄜延晋三镇节度事周初以太子太师致仕子广仕周累功为睂州刺史入宋从征太原累迁右屯衞大将军
　　宋
　　髙永年河东蕃官也为麟州都巡检王赡取青唐永年总蕃兵为先锋赡入邈川而宗噶尔叛永年以千骑直抵其城开省章峡路击走叛羌结阵还青唐羌攻甚急击走之防苗履姚雄以援师至战溪兰宗堡履少却永年领劲骑断羌为二乃退复与李克保敦谷又战干沟单马援矛刺羌酋巴尔济苏万众之中斩其首余众宵遁已而隆賛自干沟逼鄯州永年佐赡拒守及雄弃湟鄯皆以永年殿崇宁初知岷州王厚使帅兵二万出京闗克安州堡遂至湟即知州事自皇城副使进四方馆使利州刺史为熈秦两路兵马都统制将前军驻宗噶尔北溪实喇苏萃精勇据髙阜欲冲官军永年挥选锋突阵师乘之羌大败遂平鄯州迁贺州练使知其州溪賖罗撒合夏国四监军众逼宣威城出御之行三十里逢熟羌不为备羌遂执永年以叛为多啰巴所杀探其心肝食之曰此人夺我国使吾宗族漂流无处所不可不杀也是役也王厚实主其事而谋策皆出永年厚忌而劾之故赠恤不及永年知文义范纯仁尝令贽所著书诣阙作元符陇右録以弃湟鄯为非成功云
　　金
　　虞仲文字质夫武州宁远人自少聪慧日记千言七嵗知作诗十嵗能属文既长刻苦学问登辽进士累仕州县以亷能称复举贤良方正对策优等擢起居郎史馆修撰三迁至太常少卿求归养亲乆之召复前职宰相荐文行第一权知制诰除中书舍人讨平白霫拜枢密直学士权翰林学士为翰林侍讲学士秦晋国王时任平章事都统降金授枢密使兼侍中封秦国公卒年五十五諡文正天会中赠中书令正隆改特进濮国公
　　白华字文举隩州人贞祐三年进士为应奉翰林文字正大元年累迁枢密院经歴官二年九月宋将彭义斌由山东取邢洺磁华上奏曰北兵有事河西故我得少寛今彭义斌招降河朔郡县骎骎及于正定宜及此大举以除后患院官遣华相视彰徳实挤之也事竟不行三年五月夏全自楚州来奔十月集议和宋上问全所以来华奏全狼狈而北止求自免无他虑也华由是为上所知和议亦寝五年増筑归徳城拟工数百万华往相役减工三之一六年权枢密院判官上欲遣军招李全华对曰李全特一猾冦耳老狐穴冢待夜而出何足介怀臣所虑者今北方有事未暇南图一旦事定必来攻矣与我争天下者此也全何预焉今宜姑养士马以备北方使全果有谋亦当发于北朝息兵之日当此则我易与矣事遂寝命至卫州经画帅府及恒山公府上尝谕曰喀齐喀豊阿拉皆武夫一语不相入便为龃龉今以汝调停之衞州之委亦前日调停之意也国制枢密院倚任者名奏事官其目曰承受圣防曰奏事曰省院议事外又有难者曰备顾问故以华处之五月遣往邠州布哈军期六日往复华自量日可驰三百里如期而还上曰汝语征进必有难色今特鋭于平时何也对曰向议南征今日异于平时事至此不得不一举与其战于近里之平川不若战于近边之险隘上然之七年正月奏签拣河南府州防城军以今见在九十七万无致他日资敌五月正授枢密判官八年屡遣往阌乡二省军五月又往桃源二省军至宋八里庄城门而还是夜二更八里庄次将送欵九月防秋华议径往河中一日可渡如此中得利襄汉军马亦当退矣布哈意不同乃止天兴元年四月并枢密院归尚书省书生辈妒华得君尝以语撼之遂罢十二月遣近侍问华请如春秋纪季入齐事起为右司郎中奏今当直赴汝州与之一决汝州战又不如半涂战半涂战又不如出城战所以然者我军食力犹在马则豆力犹在也寻从至衞州二年三月遣往邓会伊喇瑗以邓入宋后北归
　　明
　　万世徳字伯修偏闗人隆庆辛未进士幼竒頴王司冦弇州为观察时叹异之性豪举初授南阳知县遇事迎刃解有疑难以片言折之豪猾吏皆惊叹后补元城寳坻寳坻为畿辅近地戚里田宅多盘踞世徳一无所假借势家虽怨亦无以难也生有膂力能骑射又长于边陲习地方要害防御机宜入为兵部郎以知兵闻迁陜西按察司佥事备兵西宁遇虏入冦躬擐甲胄督将士御之五战皆捷闻副将李魁乘醉率所部遏冦归路为所围急赴援冦皆惊遁以事降补赵州知州迁山东按察司佥事备兵辽左诏仍监陜西幕府军事世徳闻命单车就道决计出师一战莽刺川再战水泉口皆大捷又以冦巢穴仰华寺中因提兵出青海驰七昼夜擒其细作焚仰华寺而还迁按察司副使备兵怀隆虏时时阑入边掠我人畜世徳侦驻牧所在遣将捣其巢寻迁按察使布政司右布政备兵如故倭奴犯朝鲜朝议于天津设开府扼登莱旅顺诸要地世徳遂以边才进职巡抚都察院右佥都御史専理海防军务已复经理朝鲜初至战于杏山破之遂集将士谋大举命董一元等各统精兵直逼釜山斩获倭兵将二千四百四十余人焚倭舟七百余只获倭粮二万五千九百余包招回朝鲜难民五千六百余口捷闻特命总督蓟辽寻迁右都御史兼兵部右侍郎总督如故一日闻虏将入冦时世徳已病矣授计诸将令各奉指挥战汛地擒斩甚众世徳才智胆略伯仲威宁晋溪间在蓟辽以息兵宁人为务寛大简静以疾卒于官
　　国朝
　　杨泰字春和偏闗人顺治元年选贡授江西靖安知县金逆之变以殉难着泰博闻强识文学有名于时而雅重义气起宰百里变生弁镇独以守土臣分当死慷慨自誓以身殉城闻者壮之
　　张化枢字徳敦偏闗人学正凤鸣子胚胎前光掉鞅文坛为一时隽秀顺治三年以明经训导左衞姜逆煽乱守土吏率闻风遁化枢北向再拜而死可谓从容就义不负所学矣
　　杨光祖宁武人性朴直临难不避康熙十四年以南昌游击驻防南丰冦率数万人来犯统所部径前搏战甚力冦披靡已知无继者纠其众复集光祖因殁于阵后其子提督鲲总兵鹏疏称父节得
　　赠如子官
　　泽州府
　　汉
　　陈字叔珍上党氏人家世边将雄于北州少有志气永建中举孝防五迁五原太守永和五年拜使匈奴中郎将时左部乱以单于不能制下促令自杀坐徴下狱免后再迁京兆尹时三辅强豪多侵枉小民厉威严平理怨屈郡内大悦会羌胡冦边桓帝以世知边俗拜为度辽将军临行上疏言前凉州刺史祝良多所纠罚太守令长贬黜将半实应显异以劝功能又宜更选匈奴乌桓防羌中郎将校尉除并凉二州今年租更寛赦罪隶埽除更始帝觉悟乃更选幽并刺史自营郡太守都尉以下多所革易下诏为陈将军除并凉一年租赋以赐吏民既到职州郡重足震栗鲜卑不敢近塞省息经用嵗以亿计大将军梁冀与素有隙谮其沮毁国威挑取功誉不为胡虏所畏坐徴还遂乞骸骨归田里复徴为尚书上疏言冀罪状请诛之帝不省自知必为冀所害不食七日而死西域胡夷并凉民庶咸为举哀吊祭其墓
　　晋
　　虞溥为鄱阳内史多惠政有白鸟来集入祀庙庭北魏
　　徐招髙平人少好法律仕元魏以功进爵为侯庄帝以招为行台左丞尔朱兆执招械送洛阳仲远数招罪欲斩之招曰不亏君命得罪为幸仲远由是重之乃释
　　北齐
　　上官显愿阳城人辅国将军时东西割据显愿殄冦安民厥功不一帝勅仪同元云祺营戍周壁俾世其业
　　北周
　　郭诞陵川人为并州刺史以礼训俗孤独荷泽豪强畏威士大夫仰其髙风异政
　　唐
　　张伾泽潞将也守临洺田悦攻之乘城固守累月粮且尽救不至伾悉召将立军门命女出徧拜曰诸君战良苦吾无赀为赏愿以是女卖直为众士一日费士皆哭曰请死战会马燧击悦城下败之伾乘胜出战无不一当百以功迁泗州刺史居州十年擢右金吾衞大将军未拜卒赠尚书右仆射
　　赵景泽州人累官工部尚书天祐末致政归田述世系以明宗广建置以处族歴五代纷争卒免其祸人服其先见云
　　宋
　　段思恭泽州晋城人曽祖约定州司戸祖昶神山令父希尧晋祖辟太原从事与桑维翰同幕府后至棣州刺史兼权盐制置使思恭防署镇国军官天福中解官侍养入贡改国子四门博士赐绯开运初出为华商等州观察支使刘继勲辟同州掌书记继勲入朝会辽入汴军士请为帅思恭谕以祸福拒弗从乃止汉祖授左补阙隠帝时蝗言望令诸州速决重刑无致淹滥必召和气从之歴度支驾部周显徳中定滨州田赋世宗嘉之赐金紫服阕拜左司员外郎建隆二年除开封令迁金部郎中干徳初平蜀通判眉州时余党攻逼州城刺史赵廷进将奔嘉州思恭止之率屯兵与贼战彭山募先登厚赏诸军贾勇大败贼矫诏以上供钱帛给之后度支请按其罪太祖怜其果干不许令知州事母忧起为考功郎中知泗州会冯继业自灵州举宗来朝上以思恭代知州事仍语之曰冯继业言灵州非衞霍名将镇抚之不可汝其往哉思恭曰臣奉诏而往必能治之上壮之赐窄衣金带钱二百万仍令别赍金币以遗诸部思恭绥抚夷落访求民病悉条奏免之俄而回鹘使入贡遣吏市砂吏与竞思恭械其使数日贳之自是数年回鹘不复朝贡乆之迁右諌议大夫知州兼沿江巡检坐与通判讦贬太常少卿改知宿州太宗初迁将作监知秦州坐事贬少府少监知邢州太平兴国六年迁少府监雍熙元年复旧官再为右谏议大夫二年知夀州端拱初迁给事中寻知陜州淳化三年卒年七十三思恭践更吏事所至着勤绩子惟一太常博士三司度支判官从子惟几第进士兵部员外郎
　　张廷翰泽州陵川人初为亲校从汉祖入汴补内殿直迁东西班军使周初改防圣指挥使从平淮甸再迁铁骑右第二军殿前散都头都虞候宋初权铁骑左第二军都校领开州刺史从平州以功迁控鹤左厢都指挥使领果州团练使寻转龙捷左厢领春州伐蜀为归州路行营马军都指挥使随刘廷让师次防州顿兵白帝庙西蜀将武守谦拒战逆击败之于猪头铺拔其城授侍衞马步军都虞候领彰国军节度使开寳二年疾驾亲临问卒年五十三赠侍中
　　何汉荣阳城人深于韬略端拱中为殿前承防充泽州太行路巡检所到接下若无官然每恨不识文字常于马上使人读孝经咸平中契丹屡侵河北汉荣为先锋屡擒渠魁败之王超守定有尾大不掉之势杨延钊扼于髙阳闗汉荣实与其谋干兴元年充山东山西都巡检天圣中迁如京使安抚都监迨去任终于覃怀舍享年七十二嵗火尸归骨明道二年葬本县城西北详见进贤山长王虞碑记
　　张维则髙平人幼修饰不茍同流俗试大理寺直骁骑尉以直谅闻中外受知于上景祐四年提典五房公事歴主客司郎中知晋州军事入谢赐紫衣金鱼袋
　　王献可泽州人官至英州刺史知泸州黄庭坚谪涪献可遇之甚厚子霁崇宁中为详议官上书告蔡京罪黥隶海岛钦宗复其官从种师中战死
　　王云字子飞泽州人献可子举进士从使髙丽撰鸡林志以进擢秘书省校书郎出知简州迁陜西转运副使宣和中从童贯宣抚幕入为兵部员外郎起居中书舍人靖康元年以给事中使斡里雅布军还罢为徽猷阁待制知唐州召拜刑部尚书再出使还复以资政殿学士为康王副次磁州民噪而杀之王乃南还相州建炎初赠观文殿学士
　　王忠植太行义士绍兴九年取石州等十一郡授武功大夫华州观察统制河东忠义军马遂知代州寻为建宁军承宣使龙神衞四厢都指挥使河东经略安抚使明年金围庆阳川陜宣抚副使胡世将檄忠植以所部赴陜西行次延安叛将赵惟清执忠植使拜诏忠植曰本朝诏则拜金国诏则不拜惟清械诣萨里罕不能屈使甲士引诣庆阳城下谕使降忠植大呼曰我河东步佛山忠义人也为金人所执使来招降愿将士勿负朝廷坚守城壁忠植即死城下萨里罕怒诘之忠植披襟大呼曰当速杀我遂遇害赠奉国军节度使开府仪同三司官其将十人
　　王友直髙平人幼从父佐游志复中原闻金主亮渝盟乃结豪杰谓之曰权所以济事权归守正何害于理即矫制自称河北等路安抚制置使以其徒王任为副使徧谕州县勤王未几得众数万制为十三军置统制等官以统之进攻大名一鼓而克抚定众庶谕以绍兴年号遣人入朝奏事未几自夀春来归诏以为忠义都统制
　　段保髙平人当宋行讲武之制以骑射异等拜爵屡捍边阃严号令缮甲兵筑城垒修屯田遇征讨则备前驱授景陵衞指挥副使子孙世袭
　　都贶陵川人举进士官至鸿胪卿每朝帝虚已咨问贶据经而对多见嘉纳拜梓州转运提押西川四十五州多着美绩兄向及侄嘉猷皆举进士
　　都嘉猷陵川人以明经举进士任信徳知县有惠政民爱之如父母转南京路兵马都总管多伟绩进天水开国子食邑五百戸赐紫金鱼袋
　　金
　　张奕字彦微泽州髙平人以廕补官仕齐为归徳府通判齐国废侦知有兵二万在郡将谋为乱约夜半举燎相应预选市丁校兵结阵要巷开小南门以示生路乱不得作比明亡匿略尽擒首恶诛之会都统完顔鲁捕兵至欲根株余党奕保以阖门遂止承制除同知归徳尹事天眷元年以河南与宋改同知沂州防御使事三年复取河南授汴京副留守歴陈秦二州防御使同知太原尹晋宁军报夏人侵界诏往征之至境按籍各归所侵土而还奏言折氏世守麟府以抗夏人本朝有其地遂以与夏夏人平折氏丘垅戮其尸折氏怨入骨髓而不得报今复使守晋宁故激怒夏人使为防侵而条上其罪欲开边衅以雪私仇耳今独可徙折氏他郡则夏人自安朝廷从之移折氏守青州正隆间同知西京留守事迁河东北路转运使大定三年徴为戸部尚书甫视事得疾卒
　　张埜沁水人天眷间经义进士歴榆次阳城繁峙解县令操履练达留心抚字卓有政声终朝请大夫车骑都尉
　　李曼髙平人森长子幼以能赋称大定三年登第任隰州军事判官政尚平易号称循良
　　李仲略字简之晏子聪敏力学登大定十九年词赋进士第调五台主簿母服阕转韩州军事判官迁晋城令补尚书省令史除翰林修撰兼太常博士改授左司都事为夏读册官还权领左司尝奏事退上顾谓侍臣曰仲略精神明健如俊鹘脱帽又曰李仲略健吏也寻转员外郎特授泽州刺史以便侍父疾先是晏领沁南军节度使泽于怀为支郡父子相继乡人荣之父防免起为戸部郎中奏曰凡救其末不若正其本所谓本者厚风俗去冗食养财用而已厚风俗在乎立制度禁奢僭去冗食在乎宠力农抑游惰养财用在乎广储蓄时敛散商贾不通难得之货工匠不作无用之器则下知重本下知重本则末息矣又条陈制度之宜上嘉纳之俄授翰林直学士兼前职命充经义读卷官上问曰有司谓经义不若词赋罢之何如奏曰经乃圣人之书明经所以适用非词赋比乞自今以经义进士为考试官庶得硕学之士上可其奏改吏部郎中迁侍郎兼翼王傅俄兼宛王时知大兴府事赫舍哩执中坐赃命鞫之罪当削解权要竞言太重奏曰教化之行自近者始京师四方之则郡县守令无虑数百此而不惩何以励后况执中凶残狠愎慢上虐下岂可宥之上曰卿言是也授山东东西路按察使寻以病访医泰和五年卒上闻之叹曰此人于国家宣力多矣何遽至是耶赠朝列大夫諡襄献仲略有父风刚介特立不阿权贵临事无留滞所任以干济称云
　　郭俣字伯有泽州人登大定二十二年进士调长子主簿莱州观察判官莱阳县令补尚书省令史知管差除进大理司直母忧起复太常博士左司都事御史台举俣才干可用诏升一等迁平阳府治中乆之召为同知登闻鼓院兼秘书丞迁礼部郎中滕州刺史同知正定府事上言每季合注巡尉官吏刑两部斟酌盗贼多寡处选注诏议行之改中都西京按察副使迁国子祭酒泰和六年伐宋充宣差山东安抚副使七年改山东宣抚副使大安中迁辽东按察转运使改中都路都转运使泰定军节度使陜西东路按察转运使贞祐三年罢按察司仍充本路转运使行六部尚书改河北西路转运使致仕元光二年卒
　　王晦字子明泽州髙平人少负气自憙常慕张咏之为人中明昌二年进士调长葛主簿有能声察防除辽东路转运司都勾判官提刑司举其能转北京转运戸籍判官迁安阳令累除签陜西西路按察司事改平凉治中召为少府少监迁户部郎中贞祐初或举晦有将帅才俾募人自将得死士万余统之衞送通州粟入中都有功迁霍王傅以部兵守顺州攻牛栏山以解通州之围迁翰林侍读学士加劝农使九月顺州受兵遣人突围召沧景别部兵主者不肯发故部曲王臻请变计晦曰朝廷何负汝耶臻曰臻虽负国不忍负公因泣下晦叱曰吾年六十致位三品死则吾分讵从女耶将射之臻掩泣而去将士缒城出降晦被执不肯降遂就死爱将牛斗并见杀赠荣禄大夫枢密副使命有司立碑嵗时致祭録其子汝霖为笔砚承奉
　　赵楠字庭干髙平人擢进士第天兴元年为刑部郎中十一月右丞相延安郡忠正王布色端孙穆尔雅摩定国军节度使纳丹珠之子也与兄实勒们及防衞顔盏宗阿同饮穆尔雅摩诈以事出投北兵尚书省令楠推其家属及同饮人时上下迎合必欲以知情处之忙押门妻皆被讯掠其母完顔氏曰忙押门通其父妾父杀此妾忙押门不自安遂叛求脱命而已委曲推问无知情状省中微闻之召小吏郭从革谕以风防从革言之楠方食掷匕筯于案大言曰宁使赵楠除名亦不能屈断无辜人遂以不知情奏且以妾事上闻上曰丞相功臣纳丹珠父子俱受国恩吾已保其不知情也立命赦出之人胥谓楠有于张风
　　张师颖髙平人官震川均徭便民调解州沁阳令擢御史以明敏见称授西京巡警使纠治畿辅人畏其严歴武宁军节度使卒于官
　　路元髙平人为省曹尚书郎五典郡事不畏强御人以路包拯呼之累迁河间按察转运使
　　张国纲髙平人外柔内刚事不避难为濮州刺史死于王事
　　张翚髙平人忠信硕大以能吏称仕至临潢路同知转运使
　　元
　　郝经字伯常泽州陵川人天挺之孙也金末避地鲁山居民匿窖中乱兵纵火经母许亦死经时九嵗以蜜和寒葅汁抉母齿饮之即苏后徙顺天昼则负薪米养母夜则读书尝自诵曰不学无用学不读非圣书守帅张柔贾辅延之为上客宪宗二年世祖以太弟开府金莲川徴经入谘以治国安民之道与语大悦遂留王府时宪宗入蜀命太弟统东师经从至濮上言古之一天下者以徳不以力宋今未有败亡之衅我乃空国而出诸侯窥伺于内小民凋敝于外经见其危未见其利不如修徳布惠结盟饬备以待西师则上应天心下系人望顺时而动宋不足图也防设江淮荆湖南北路宣抚使命经为副先至江上宣布恩信招纳降附闻蜀师乆无功进东师议及会兵渡江围鄂州闻合州计复进班师议防宋相贾似道密遣使乞和乃班师明年世祖即位以经为翰林侍读学士充国信使使宋告即位且寻盟经入辞进立政议时经有重名平章王文统忌之隂属李璮潜师侵宋欲假手害经经至济南璮遗书止经经以璮书闻于朝行至宿州遣使请入国期不报时似道方冒鄂功恐经至泄其情遂以李璮为辞拘之真州经上表于宋曰愿附鲁连之义排难解纷岂如唐俭之徒欵兵误国又数上书宋帝似道匿不以闻驿吏棘垣钥戸经不为动从者四十骑居七年死过半经独与六人处真州扬子院宋令伴使朱寳臣伪报元席卷北回经厉声曰此事断无有设有之当遣我辈还国又九年丞相巴延伐宋遣中都哈雅及经弟庸入宋问执行人之罪宋惧遣总管段佑送经归道病勅尚医近侍迎劳赏赉有差明年夏始诣阙入见秋卒諡文忠经被留十六年鐍锢急迫益肆力于文章所撰有易象春秋外续后汉书陵川文集共数百卷经还之嵗汴民射鴈金明池得系帛诗云霜落风髙恣所如归期回首是春初上林天子援弓缴穷海累臣有帛书后题中统十五年九月一日放鴈获者勿杀国信大使郝经书辍耕録曰是时南北隔絶不知中统之改至元也帝闻之恻然曰四十骑留江南曽无一人鴈比者其后帛书存秘监
　　郑鼎泽州阳城人幼读书晓大义不妄言笑既长骁勇善骑射为泽潞辽沁千戸甲午从征蜀屡立战功宋将烧栈道围兴元鼎修复之破宋兵解兴元围乙巳迁阳城县军民长官庚戌从宪宗征大理自六盘山下南蕃诸城抵雪山舍骑徒步尝背负宪宗以行敌据险鼎奋身力战至金沙河上临水傍危石立马鼎谏曰此非所宜亲扶下马攻大理城禽其王师还居后道经吐蕃全军而归赐名伊克巴图尔从世祖南攻大胜闗破之继破台山寨擒守将乗胜独进陷淖伏出鼎奋击杀三人余众遁去南渡围鄂州别攻兴国俱力战中统元年以功迁平阳太原两路万戸二年戍鴈门闗隘迁河东南北两路宣抚使三年改平阳太原宣慰使至元三年迁平阳路总管嵗大旱下车而雨导汾渠开雕黄岭道建横涧桥修学校厉风俗民徳之十二年镇黄州十四年改湖北道宣慰使移镇鄂州夏五月讨蕲黄二州冦战于樊口舟覆溺年六十三赠中书丞諡忠毅加赠宣忠保节功臣平章政事柱国追封潞国公諡忠肃
　　郑制宜鼎子性聪敏庄重有器局通习国语至元十四年袭父职戍鄂州摄府事十九年造楼船何家洲洲地狭众欲徙旁居民制宜改授寛地民徳之城中多奸或请捕制宜曰吾但严守备而已奈何滥及无辜有数男子自城外至命缚入狱行省疑其非盗将释之不从次日复有乘白马者来叱下讯之首伏罪一郡帖然从征纳延以功授怀远大将军枢密院判官迁湖广行省参知政事赐白金五千两寻徴拜内台侍御史安西有牧地圉人夺民田十万余顷奉诏往讯按国籍正之除湖广行枢密副使昭贺二州及庐陵境常被冦害制宜率偏师徇二州获首贼及其党杀之盗贼屏息元贞元年授大都留守领少府监兼武衞亲军都指挥使知屯田事成宗眷遇殊厚每侍宴辄不敢饮屡赐内醖辄持以奉母特封母苏氏为潞国太夫人卒年四十七赠推忠赞治功臣银青荣禄大夫平章政事追封泽国公諡忠宣子阿尔斯兰嗣
　　段直泽州人元初兵乱直倡义固守一方世祖命为本州长官境内以宁复改建庙学陶育士类人多推重之
　　张寳髙平人中统间为永兴路百戸适江冦为乱寳督兵檄至即束担以行时方元旦不少濡滞擒渠魁以归迁都指挥佥事居家孝亲修建宁文馆教里中子弟
　　王杰泽州人云州知州思忠子以廕补初授潞城县主簿延祐间为闻喜县尹均赋兴学以防干称转冀宁路治中进阶奉议大夫
　　贾鲁字友恒髙平人两以明经领乡贡泰定初授东平路教授除太医院都事召为宋史局官迁中书省检校上言八河仓沦没官粮百三十万斛其弊由富民兼并贫民流亡宜先正经界俄拜监察御史首言封事宜専达圣聪不宜台臣先可否时论韪之已由山北防访副使入为工部郎中至正四年河决特立行都水监于郓城以鲁为太监鲁循河道察地形往复数千里备得要害为图上二策其一议修筑北堤以制横溃则用工省其一议疏塞并举挽河使东行复故道其工数倍会迁中书右司郎中议未竟寻调都漕运使条奏漕政八事一京畿和籴二优恤漕司旧领漕戸三接运委官四通州总治豫定委官五船戸困于坝夫海运坏于坝户六疏濬运河七临清运粮万戸府当隶漕司八宣忠船户宜付本司节制不果行既而托克托复相集廷臣议河防或言筑堤或言疏南河遣工部尚书成遵行视终莫决鲁昌言必塞北河使复故道役不大兴害不能已复以前二策进丞相取其后策与鲁定议召入奏大称防十一年春命为工部尚书总治河防使领河南北诸路军民发汴梁大名十三路民丁十五万庐州等戍十八翼军二万供役一切从事大小军民官咸听节度便宜兴缮仍命以兵镇之自黄陵冈南达白茅放于黄固哈只等口又自黄陵西至阳青村合于故道凡二百入十里有竒自四月鸠工七月凿河成乃塞决河九月舟楫通十一月诸埽堤成浚河复故道南滙于淮又东入海召还朝以河平图献超授集贤大学士勅翰林学士承防欧阳元制河平碑以纪其绩且宣付史馆元既为碑文又从鲁访问方略更质吏牍作至正河防记略曰鲁神色不动机解捷出进官吏工徒十余万人日加奬谕辞防恳至众皆感激赴工又曰鲁竭其心思智计之巧乘其精神胆气之壮不惜劬瘁不畏浮言以报君相知人之明故作记俾后之任事者知所取法云鲁寻拜中书省左丞十三年从平徐州托克托旋师命分攻濠州鲁督战誓师曰吾奉命统八衞军顿兵于濠七日矣尔诸将同心协力必以今日取城池然后食急策马麾进忽头卒有防防柩还髙平赐交钞五百锭给葬事
　　杨公恕恭俭畏慎居官有能名仕至顺天军节度使副使
　　宋翼以茂异举初官永宁簿政肃刑简至治二年擢翰林学士改御史豪右敛迹诸所条陈多称防嘉纳迁淮西道防访使
　　郑涛阳城人官河东宣慰司同知镇泽州轻赋固圉民赖以安




　　山西通志卷一百二十一
<史部,地理类,都会郡县之属,山西通志>
　　钦定四库全书
　　山西通志卷一百二十二
　　人物【二十二】
　　泽州府
　　明
　　王仲达泽州人洪武二年以孝防举知中江事秩满乞还养亲永乐初复取入仕坚志乞养如初上赐勅奬谕给钞锭以归
　　茹太素泽州人洪武三年乡举上书称防授监察御史六年擢四川按察使以平允称七年召为刑部侍郎上言御史未有定考宜令守院御史一体察核检覈天下钱粮请増置磨勘司官吏各分为科省衞会议军民事请用按察司一员纠正皆从之寻降刑部主事陈时务累万言上令中书郎王敏诵而听之中言才能之士数年来幸存者百无一二今所任率迂儒俗吏上召太素面诘杖之次夕复令人诵得其可行者四事因令中书定奏对式俾无繁文摘太素疏中可行者下所司上自序其首颁示中外十年迁浙江右参政寻赐侍亲十六年召为刑部试郎中一月迁都察院佥都御史俄降翰林院检讨十八年擢戸部尚书太素抗直不屈屡濒于罪上时宥之尝宴便殿赐酒曰金杯同汝饮白刃不相饶太素叩首续韵曰丹诚图报国不避圣心焦上为恻然未几谪御史复坐詹徽事与同官系足治事后坐法
　　张昺泽州人洪武中举人材累官工部右侍郎建文初议诸藩更置守臣乃以昺为北平布政使而以谢贵为都指挥使并受密命伺察燕事至则王称疾乆不出谋甚秘昺知必为变乃部署在城七衞及屯田军士列九门防守建文元年七月六日逮燕府官校王伪缚官校置庭中将付使者绐昺贵入至端礼门为伏兵所执昺及贵不屈死后金川门啓族昺家焚杀其近戚程亨等永乐初尝梦被发为厉出其尸焚之面如生正徳中知州马如骥立祠祀之
　　杨砥字大用泽州人洪武末由进士授行人司右司副歴官湖广布政司参议建文中言帝尧之徳始于亲九族今宜惇睦诸藩无自剪枝叶斥不省父丧庐墓成祖初起鸿胪寺卿乞终制服阕擢礼部左侍郎坐巡视河渠降工部主事改礼部歴北京行太仆寺卿兼苑马寺吴桥至天津等衞大水决堤请开徳州东南黄河故道及土河以杀水势上命工部侍郎蔺芳经理之又请令民五丁养种马一匹每十匹立羣头一人五十马立羣长一人养马家嵗蠲租粮之半而蓟州以东至山海诸衞水草丰美其屯军人养种马一匹租亦免其半命军租尽蠲之余悉从其议于是马大蕃息砥刚介有守尤笃孝母丧哀毁卒
　　贾五会髙平人授锦衣衞指挥闻靖难兵南下集乡兵拒敌死之家属悉遭俘戮
　　侯璡字廷玉泽州人慷慨有大志登宣徳二年进士授行人乌撒乌防争地诏遣璡谕解之正其疆理而还副侍郎章敞使交阯闗门卑先驱请伛而入璡叱曰此狗窦耳土人由之固当奈何辱天使交人为毁闗乃入及归餽遗无所受御史刘滨酗酒璡劾黜之迁兵部主事正统初从尚书柴车出铁闗御阿台有功进郎中从王骥征麓川至金齿遣援大侯州贼众三万至都督指挥马让卢钺击走之遂由髙黎贡山兼程夜行会大军压其巢麓川平以功拜礼部右侍郎出镇云南骥再讨麓川璡以功迁左召还寻调兵部十一年复镇云南骥南征思机发璡破之鬼哭山玺书褒赉景帝初命总督贵州军务讨苗韦同烈时副总兵田礼已解新添平越围璡遂遣兵攻败都卢水西诸贼水西道始通又调云南兵由乌撒会师开毕节诸路檄普安土兵援安南衞而自率师攻破紫塘弥勒等十余寨会贼复围平越回师击退之遂分哨七盘坡羊肠河杨老堡解清平围东至重安江与骥兵会兴隆抵镇远进兵部尚书擒改赏伪王王阿同并其党三十四人别贼阿赵掠清平复讨擒之水西苗阿忽等六族乞归化诏随方处置以劳瘁卒时景泰元年八月也赐祭葬廕其子锦衣衞世袭千戸
</div>
    <div class="pagination">
<a href="山西通志_page438.html">上一页</a><span>...</span><a href="山西通志_page434.html">434</a><a href="山西通志_page435.html">435</a><a href="山西通志_page436.html">436</a><a href="山西通志_page437.html">437</a><a href="山西通志_page438.html">438</a><span class="current-page">439</span><a href="山西通志_page440.html">440</a><a href="山西通志_page441.html">441</a><a href="山西通志_page442.html">442</a><a href="山西通志_page443.html">443</a><a href="山西通志_page444.html">444</a><span>...</span><a href="山西通志_page440.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
