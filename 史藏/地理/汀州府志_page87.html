<!DOCTYPE html>
<html>
<head>
    <meta charset="UTF-8">
    <title>汀州府志 - 第 87 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 87 页/共 162 页</h1>
    <div class="content">　　姚之兰　桐城进士，万历间守汀州。搜羡积五千缗，抵辽饷，清河税，戒溺女，严锢婢，民称善政。
　　沈应奎　字伯和，号湛源，武进县举人，历南光禄寺少卿。敦廉隅，尚气节，抗疏多宏议。万历间守汀，清介刚正，除莠安良，境内大治。祀李少师纲、文丞相天祥以自励。辟陂，浚泉，劝课不倦，鉴拔士子，力任修建，屡著惠政。税珰高宷将自汀入粤，应奎大书榜示，欲率吏民击杀之。珰惧，不敢入境，民乃安。人思其德，长汀东郊、清流长校等处，各立专祀，有《霹雳岩》、《莲峰》、《灵隐洞天》诸咏。
　　金　俸　杭州人，万历间，以乡荐任汀州司理。执法平反，民称不冤。署宁化篆，时丈量多溢额，民以为忧。俸定为四则，上下均匀，填还原额。
　　邱民贵　嘉兴人，万历间，以乡举令长汀。连邑有以浮粮飞派累民者，贵力请得免。
　　唐世济　乌程人，万历间，以进士领宁化令。仁声四彻，公余课士，多所造就。重建龙门桥、广济桥，往来利涉。民为搆仁爱祠，肖像祀焉。历官左都御史。
　　杨万春　钱塘人，万历间举人，知上杭。延邑有疑狱三载，春斋祷城隍，具得本情，人号“神君”。
　　聂尚恒　字久吾，新淦人，万历间令宁化。政简刑清，不阿权要，甚得民。兼精医，每公事旁午，疾者环候诊视，一一周给，无倦色，又时遣使至其家，问痊否，若亲子弟焉。国朝崇祀医庙。
　　牛大纬　琼州人，万历间令连城。民苦浮粮为累，岁输千余金。大纬力请，得蠲其半。捐俸赈荒，民赖全活。去日，治装惟图书数卷而已。民立祠祀之。
　　蒋育馨　长洲举人，令清流。拒连邑飞派浮粮，设仓厫，移驿地，增城楼，民咸德之。
　　徐大化　会稽人，由翰林御史谪知连城。修学宫，建南、北二水闸，筑堡寨。邑苦浮粮，前令得请蠲其半，大化竭力再请，悉蠲之，民免驮赔之苦。
　　李待问　南海人，进士，万历间令连城。旧有浮粮，前令请蠲，不报，待问复力请，始尽豁之。时群虎为患，亲祷城隍驱之，患始绝。
　　邱大成　于都人，万历间令连城。改学宫，增廓明伦堂。有《政要堪舆》诸书行世。
　　洪　都　青浦人，进士，万历间令归化。政平讼简。自题县署曰：“民风僻壤原邹鲁，吏治青山但啸歌。”
　　寇从化　灵宝进士，天启间，授汀州司理。持大体，有廉介声。尝建龙江书院以课士，文风丕振。
　　萧奕辅　南海人，天启间，由进士令长汀。时辽饷增派，奕辅为通融代解，征收加平，悉行蠲免。以循卓声擢御史。
　　朱大典　金华进士，任给谏，疏触魏珰，调外。天启六年，任漳南道，驻上杭。值水灾，民乏食。大典捐俸赈饥，民赖以苏。公余令营伍训习兵法，军容大整。明年，流寇果啸聚出劫，邑赖有备。
　　何守成　分水举人，知永定县。创学田，建义仓。旧增三千余丁，力为请止。有“前有王父，后有许母；贤哉何侯，二公接武”之谣。
　　吴南灏　武进人，天启间进士，令上杭。有御侮才。时潮寇作乱，南灏募溪南骁勇为兵，每寇掠武平，辄率兵督剿；及寇逼城，南灏奋击之，杀贼几尽。
　　沈钟宿　吴江举人，崇祯元年授汀州守。建议合郡，邑城为一，以羡耗八百余金，储筑城砖石。时广寇窃发，守弁有陷平民贪功者，钟宿力为解释。
　　笪继良　镇江人，举人，崇祯三年守郡。时当筑城，众议未协。继良密请撤中赘垣，拓南城六百余丈。又创议设威远营，募兵措饷，守圉以固。又建王文成祠，月集书生会讲，仍置田租供祭。去后，民肖像祀之。
　　徐必登　福州右卫千户。崇祯元年，武平寇发，巡抚檄署守备。夜半寇逼城，飞书告急，士无战志。必登拊膺慷慨曰：“舍生报国，此吾事也。”次日，率弓兵千余人入援，遇寇于古楼岗，前徒去甲而遁，必登单骑力战，殁于阵。
　　陈正中　上海人，崇祯间进士，令上杭。立节清苦。时广寇猖獗，正中募兵储饷，亲历行间，剿贼、断狱，有神明之号。以劳瘁卒于官。上杭民祠祀之。
　　甘　燿　漳州卫人，崇祯初任汀州守备。值寇发，耀累月不解甲，与士卒同甘苦，所向克捷。
　　薛应聘　会稽举人，崇祯三年令长汀。以道学自范，有政绩。时值流寇，募兵筹饷，拓城筑堡，多所经营，升兖州同知。
　　徐日隆　郧西人，崇祯中为宁化令。值中宜寇作，悬赏格购盗，不一月，皆就擒。宁民争醵金，偿所捐赏格，日隆麾辞不得，乃解供楚饷。
　　唐世涵　乌程人，崇祯八年，以进士守汀州。州城垣卑薄，世涵设法增筑。创宝珠门甕城，移慈济阁为戍楼，又捐俸建郡、邑学，造万安、济川二桥。去之日，民立祠祀之。
　　祝　禧　武平所千户。崇祯辛未，广寇据永平寨，禧力战而死，百户王国耀、邱泰俱殉焉。
　　陶志学　武平所百户，蓝塘之战，与其子鉁、百户徐治、王道垣俱力战死。
　　唐锡蕃　无锡人，崇祯辛未进士，任汀州司理。词牍面决，疑狱立剖；市虎城狐，法惩不贷。署长汀、连城二篆，革耗，均役，屡有仁政。以艰去。
　　罗万藻　字文止，临川举人，崇祯末知上杭县。时寇贼充斥，兵饷无额，暂支河税，旋上司檄解，军心骚然。藻为力请，得免解。乡兵赖廷汉等十三人，劫来苏里，擒置狱。其党练胜龙，拥众几二百人，有号狼头星者，谋内应之。变起仓卒，万藻毙其渠魁，余党悉散，民赖安堵。
〔国朝〕
　　赵廷标　钱塘人，顺治三年，以选贡知永定县。时邑初附，三罹漳、广巨寇，兵食莫继，城守孱弱。廷标推恩义，固人心，调援他郡，屡立战功。历升湖广副使。
　　于永绶　辽东人，顺治四年，任汀州总兵，汀与赣接壤，值金声桓据江西，又土寇窃发，环逼郡城，西路援绝。永绶率副将高守贵，坚守拒战，汀郡获全。未几疾作，正衣冠，端坐而逝。汀人画像祀之。
　　董凤舞　东宁卫人，顺治六年知上杭。时县初定，人户流移，田多未垦；而援剿潮、漳之兵，往来络绎，供需百出。凤舞随宜措置，以积劳卒于官。
　　郭　浩　宁陵人，顺治七年，由举人任汀州知府。政清刑肃，高风冷面，人不敢干。在任数年，家居不能举火。
　　周亮工　祥符进士，顺治间，以本省参政驻节上杭。时山海交警，亮工日夜登陴戒严，抚慰军卒。中军吕吉横肆，亮工廉知其状，捕置之法。革巡道衙门供应。尤加意造士，虽羽书旁午，犹汲汲于人才。省旋日，士民无不流涕扳留者。
　　杨鹤龄　号三如，锦州正红旗人，顺治八年，以生员知归化县事。谙韬略，善骑射。会山寇窃发，鹤龄先士卒，冒矢石，指麾防兵及客兵击走之。又捐资以赎难妇、瘗枯骨，不愧古之遗爱。调惠安，民戴之一如归化焉。
　　赵映乘　字涵章，祥符人，进士，顺治七年，由刑部郎擢漳南道。在任二年，以内艰去。时剧寇张恩选等，负险自固；永定贼苏荣、朱以泰等，复焚劫苦竹乡，势不可制。映乘曰：“吾辈受爵朝廷，而令狂寇至此，复何面目对苦竹居民白骨。”绘《劫难图》三十册，上巡抚张学圣，慷慨誓乡勇，偕游击贺国相，直捣贼巢，荣等就擒，恩选亦窜死。然后购买民居，辟讲议堂，延师课士。寇变后，至是始闻书声。
　　杨宗昌　号永庵，赵州人，己丑进士，顺治九年知武平县事。清介练达，以人才初盛，泮选额隘，申复武平为中县。以内艰去官。
　　许　宾　字于王，福州人，浙江督学豸子，清流训导。讲学明伦，尤汲引善类，孜孜如不及；被容接者，如坐春风。以卓异历御史。
　　文国祯　阳信人，顺治九年，以举人知上杭县。刚正不挠，明于折狱，民亦不忍欺。尤勤考课，士子经所指授，为文者皆斐然可观。寻以病卒。
　　郁之章　字衷恒，嘉善人，进士，顺治十年，以分巡道驻上杭。时海寇入漳，声言来攻，人情惊沸。之章静持之，密约城守张国栋，整饬营伍，趣通邑士民，集演武亭，手自草檄，以忠义激发有众，众愿效死。贼知有备，宵遁去。人谓“之章寸管贤于万镞也”。上杭入学旧额，视中学；武平视小学。今陟而广之，从之章之请也。
　　方　锡　江南繁昌人，顺治十二年，以拔贡知清流县。敏于治事。时循行田野，察民勤惰。夜巡坊市，酌酒作非者，必置之法。摘发奸隐，身不惮劳。六年，擢沂州牧，未任而卒。
　　郭　璜　字长松，华州举人，顺治十五年调宁化令。自奉刻苦，每食一蔬一粥，夜燃青烟而已。己亥四月，御史按汀，邑令例馈千金。璜抚敝箧叹曰：“此非利刀快斧解剥万命，何能供此？天道神明，民不可残。”五月四日，自经于官邸，合城巷哭，市为之罢。不二日，署中绝粒，士民争送薪米。有黄氏妇，馈银五铢助丧，痛哭不止。或问之，妇曰：“吾夫吴某，世受里役之累，赖公恩免。公死，累将及矣，得不悲耶？”柩自汀归，送者衣冠如雪；路人耕夫，皆弛担释耒，争助扶舆，哭声振地。
　　刘三章　字逸仙，景州人，顺治十六年，以进士由户部郎擢漳南分巡道。耿藩继茂初驻闽府，檄上杭民夫千人，至浦城听候点用。三章方抵省，廉知民困，力请督抚得免，而杭民未之知也。迨驻节官衙，供亿一概禁绝。凡讼牒谳案，详审覆阅，多所平反。所拟赎锾，悉蠲之。擢池太道副使。去，邑人立祠以祀。
　　翁　需　常熟人，顺治十六年，以举人知上杭县。性方行毅，积弊悉除。虚心谳决，进两造于庭，谕以情理，讼者每释争而去。
　　朱之焜　字岱赡，高邮州人，壬辰进士，顺治十六年知武平。宽待士庶，严驭吏胥。修城拓池赀，捐俸为之。岁庚子，广寇谢上达等盘踞五指石，之焜借饷征兵荡平之。镌功平寇碑。
　　焦　荣　号荆岩，新野人，顺治十七年，以进士知清流县。性刚断，治事严明。以锄奸除害为急，尝曰：“治乱民如治丝，斩之可也。”有勇略，能挽二百斤。邑有小丑负隅，荣选胆勇书吏，编为衙兵，率而击之，贼遁去。督抚优奖。历任监察御史，寻升山西粮驿参政。
　　王　章　号西山，莱阳人，进士，以言事谪按察司照磨。顺治间，署武平县事。抚民课士，治简刑清，政事文学，邑人传颂不朽。
　　侯七乘　号中辂，汾西人，戊戌进士，康熙二年知武平县。廉静慈祥，宽徭恤民。又喜讲学课士，周给贫生。清丈量册，修葺城池。以忧去。后擢广信郡丞。
　　黄　易　海丰人，顺治乙亥进士，康熙六年知归化县。以廉静称。十三年，耿逆变起。易弃官削发，间道从江赣奔粤。复遭粤变，号哭与父母诀曰：“儿今为长往之人矣。”再奔江赣，作行脚僧，幽愤成疾。会王师定闽，从江右诣谒军前。当事特疏其事，奉诏褒嘉。未几，以病卒于福州。诏赠按察司佥事，遣官祭葬，荫一子入监。
　　王之佐　号燮庵，广宁人，镶黄旗监生，康熙十六年调宁化令。时耿变初定，海孽未歼，征求军需，日三四至。之佐酌剂权宜，得减其半。剿海之役，漳师十万，日饷千斛，上游飞輓以次递漳，宁化运夫五百人，月一践更。之佐念民疲役重，力以减役上请，语特酸痛。督府怜而许之。时有内员检阅兵饷，将入境。之佐远迎，躬为导马，以县署居之，供具弥谨，一宿，即护引出境，民间秋毫无扰。会有黄机者，国初擒馘之余孽也，乘甲寅逆变，以伪吴札阴束诸乡。一乡不听胁从，遂围而屠之。之佐请兵会剿。时漳师逼海，厚阵相持，难以移师。之佐请词激切，督师许调三镇助之。又值同安告急，檄调二镇援同安。之佐乃断靷轮按指三帅曰：“长令当以官争去留，不忍示弱以骄贼，致蕞尔麋烂。”飞书返檄，声泪俱落。督府鉴其诚，听其调度。遂部率乡兵，蹴贼垒而分攻，贼尽弃其众，越赣石，入江西投诚。江抚某纳之，发符护贼还宁，使招集旧部，以成一旅。之佐坚不奉檄，昌言于大吏曰：“溥天王土，非列国分疆之比。闽贼即江贼也，若闽贼入江，便当宥死，江贼入浙，又应偷生，王法将谁加乎？如谓法外宥过，以招不庭，则自江纳之，即自江用之。今名寄江籍，而身反闽巢，闽之文武何颜临之乎？”大吏韪其言，遂潴其巢穴，设防兵洞口，断贼归路，数十年逋诛犷族，皆鸟兽散。之佐戳力行间，每领兵数千，旦夕按行营垒，联客师为指臂，市井肃若无人。后以疾卒，宁民震悼，巷哭三日。
　　王国脉　字均公，蒲州人，康熙十八年知归化县。洞悉利病，知无不为。甫下车，廉骫法，奸胥置之法。每听讼，虚公下询，平反至再。先是，逆藩及海岛郑氏搆乱，十室九空。乡民联甲保聚。丙辰逆平，多拥众逋课。国脉严团练之禁，申逋课之诛，未几，纳课者累累。国脉曰：“吾固谓顽民皆良民也。”又念负险而抗课，多由并征，长民者不责十排，而专责现役所致。于是申上宪，分征各甲，民大称便。尝捐资重建文庙，购学田，修城楼，倡积谷，修葺焚毁城隍，赎回掠卖妇女，所费动盈千百。归化人至今讴思之。
　　鄢翼明　辽阳人，顺治乙未进士，康熙二十年，以礼部郎出知汀州。赋性仁慈，听断词讼，片言立决，囹圄为之空虚。时文庙倾圮，翼明率僚属暨绅士捐俸鼎新之。
　　徐开远　昆山人，康熙二十年，以举人授汀州推官。居官廉洁，扶弱锄强，不为威怵。时靖藩旗兵，横行炙吓。开远执法不阿，藩丁股栗，汀人以宁。
　　王廷抡　泽州人，康熙三十四年，由户部郎中出知汀州。时郡城遇荒，廷抡开仓赈济，复购米于东、西关设立粥厂，民赖以活。又兴东、西两河水道，浚郡河壅塞，创建丰桥，汀人利之。
　　张　昇　字明畴，福安人，康熙三十七年，任永定训导。督课士子，崇实行，黜浮华，贤声大振。雍正元年，擢湖广安陆知县。
　　史　圜　归安人，由庶常出知上杭。绝苞苴，清讼狱，严戢盗贼，境内肃清。岁祲，捐俸泛籴江、广，以赈饥民。尤汲引士类，每月课试，躬自丹黄，邑文风为之一变。卒于官，士民尸祝焉。
　　张文伟　襄平人，令长汀。除漕弊陋规。修文庙，广其斋庑。搜辑邑乘，以广文献。狱无大小，听断必以情，亦无留狱。自奉清苦，日惟蔬食而已。摄郡司马篆，扣退运米，以苏民困，邑人士咸德之。后奏最内迁，邑人士祠祀焉。

卷之二十一　选举一
　　人才之盛衰，虽曰气运之隆替，亦有人事焉。汉取士率由荐辟，其制为近古，后世间或行之，而所重不在此。科目之设，则自唐始也，其制有八十余科。宋初稍减，至罢诸科并于进士，则自神宗始也。熙宁三年，颁经义式，此又八比取士之始也。武科之行，肇于唐长安，而重于宋重和。上舍之设，宋时为隆。乡贡之典，明初为盛。厥后又有例贡、例监，另增一途。若夫赀算入官、胥吏起家，则自西汉而已然矣。汀开于唐，登进士自伍愿始，而后乃蝉联也。其由他途进者，亦称极盛焉。今首列科目，次明经，次武举，次荐辟，次武功，次援例，次吏掾，次封爵，而以赠荫附之。君子观历代沿革之故，考人才升降之由，于以培植元气，而奠定邦家，固可即一隅而识天下之大势也。志选举。
〔唐〕进士

 大中十年(丙子)崔　铏榜
　　宁化　伍　愿(改名正己，有传)
〔宋〕进士

 太平兴国三年(戊寅)胡　旦榜
　　长汀　罗　彧(有传)

 太平兴国八年(癸未)王世则榜
　　宁化　郑文宝(有传)

 端拱二年(己丑)陈尧叟榜
　　长汀　吴简言(有传)

 咸平三年(庚子)陈尧咨榜
　　长汀　梁　頠(有传)

 景德二年(乙巳)李　迪榜
　　宁化　黄　迪(历知同安县、监市船务，复知南丰县，终宣德郎、庐州通判)

 大中祥符元年(戊申)姚　晔榜
　　长汀　陈宗道(任开封教授，有传)
　　　　　林务滋(承务郎)
　　宁化　伍　佑(有传)

 皇祐元年(己丑)冯　京榜
　　宁化　雷　宣(历江州户曹、吉州判官、宜黄知县、王宫教授)

 皇祐五年(癸巳)郑　獬榜
　　长汀　吴　庚(有传)
　　宁化　伍择之(有传)

 熙宁六年(癸丑)特奏名
　　宁化　伍　锡(汀州长史)

 熙宁九年(丙辰)徐　铎榜
　　归化　杨　时(龙湖人，原辖于将乐，有传)
</div>
    <div class="pagination">
<a href="汀州府志_page86.html">上一页</a><span>...</span><a href="汀州府志_page82.html">82</a><a href="汀州府志_page83.html">83</a><a href="汀州府志_page84.html">84</a><a href="汀州府志_page85.html">85</a><a href="汀州府志_page86.html">86</a><span class="current-page">87</span><a href="汀州府志_page88.html">88</a><a href="汀州府志_page89.html">89</a><a href="汀州府志_page90.html">90</a><a href="汀州府志_page91.html">91</a><a href="汀州府志_page92.html">92</a><span>...</span><a href="汀州府志_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
