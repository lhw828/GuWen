<!DOCTYPE html>
<html>
 <head>
  <meta charset="utf-8"/>
  <title>
   蜀中广记 - 第 33 页/共 91 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   蜀中广记 - 第 33 页/共 91 页
  </h1>
  <div class="content">
   成都龙安二府

　　六朝

　　何妥字栖凤本西城人父细脚胡通商入蜀家郫县遂为郫人妥少机警八岁游国子学助敎顾良戏之曰汝姓何是荷叶之荷为河水之河妥应声荅曰先生姓顾是眷顾之顾为新故之故众咸异之十七以伎巧事湘东王后知其聪明召为诵书左右时兰陵萧眘亦有隽才住青杨巷妥住白杨头时人为之语曰世有两隽白杨何妥青杨萧眘其见美如此江陵平入周仕为太学博士宣帝初欲立五后问儒者辛彦之对曰后与天子匹体齐尊不宜有五妥驳曰帝喾四妃舜又二妃亦何常数由是封襄城县男文帝受禅除国子博士加通直散骑常侍进爵为公妥性劲急有口才好是非人物纳言苏威尝言于上曰臣先人每诫臣云惟读孝经一卷足可立身经国何用多为上亦然之妥进曰苏威所学非止孝经厥父若信有此言威不从训是其不孝若无此言面欺陛下是其不诚不诚不孝何以事君且夫子又云不读诗无以言不读礼无以立岂容苏绰敎子独反圣人之训乎威大衘之二年威定考文学妥更相诃诋于是与威有隙其后上令妥考定锺律妥又上表大畧言尚正声放奸声具录三调四舞曲名又制歌辞如别其有声曲流宕不可以陈于殿庭者亦悉附之于后书奏别勅太常取妥节度于是作清平瑟三调声又作八佾鞞铎巾拂四舞先是太常所传宗庙雅乐厯数十年惟作大吕废黄锺妥又以深乖古意乃奏请用黄锺诏下公卿议从之俄而子蔚为秘书郎有罪当刑上哀之减死论自后恩礼渐薄六年出为陇州刺史时有负笈游学者妥皆为讲说敎授之又为刺史箴勒于州门外在位三年以疾请还寻为国子祭酒卒谥曰肃
　　罗研字深微成都人有文学为梁益州刺史邓元起属吏会萧元藻以私憾杀元起而诬以反研诣阙讼寃上赠元起征西将军后刺史萧恢闻其名辟为别驾时羣盗大起或嘲之曰蜀人贪祸乐乱一至于此对曰蜀川积弊实非一朝今百家为村有食者不过数家而穷迫之人十有八九束缚之吏旬有二三贪乱乐祸无足怪者若家畜五母鸡二母彘床有百钱布被甑有数升麦饭虽苏张巧说于前韩白接馆于后将不能使一夫为盗况贪乱乎后为散骑常侍
　　卫文升资中人山獠作乱文升单骑造其营谕以利害渠帅感悦解兵而去前后归附十余万上大恱以为蓬州总管

　　唐

　　朱桃椎新繁人澹泊絶俗被裘曳索人莫能测其所为长史窦轨见之遗以衣服鹿帻麂鞾逼署乡正委之地不肯服更结庐山中夏则臝冬缉木皮叶自蔽赠遗无所受尝织十芒屦置道上见者曰居士屦也为鬻米茗置于其处各自取去终不与人接其为屦草柔细环结促宻人争蹑之髙士廉为长史备礼以请降阶与语不荅瞪视而去士廉拜曰祭酒其欲我以无事治蜀耶乃简科条薄赋敛清静以绥其民蜀郡大治每遣人存问桃椎辄走林间自匿
　　李白字太白兴圣皇帝九世孙其先人隋末以罪徙西域神龙初遁还客于巴西白之生母梦长庚星流入于腹乃生白于彰明县因以白名之十岁通诗书既长隐岷山州举有道不应苏颋为益州刺史见白异之曰是子天才特英少益以学可比相如然喜纵横术击剑为任侠轻财好施更客任城与孔巢父韩凖裴政崔叔明陶沔居徂徕山号竹溪六逸天寳初南入会稽与吴筠善筠被召故白亦至长安往见贺知章知章见其文叹曰子谪仙人也言于玄宗论当世事奏颂一篇帝赐食亲为调羮有诏供奉翰林白犹与其徒醉于市帝坐沉香亭子意有所感欲得白为乐章召入而白已醉左右以水颒其面稍解援笔成文婉丽精切无留思帝爱其才数燕见白常侍帝醉使髙力士脱鞾士素贵倨太子呼为兄诸王公称为翁而白以厮役视之甚以为耻摘其诗语以激怒杨贵妃帝欲官白妃辄沮止白自知不为亲近所容益傲放不自修与贺知章李适之汝阳王琎崔宗之苏晋张旭焦遂为酒中八仙人恳求还山帝赐金放还白浮游四方尝乗舟与崔宗之自采石至金陵着宫锦袍坐舟中旁若无人安禄山反转侧宿松匡庐间永王璘辟为府僚佐未几永王起兵白逃还彭泽璘败当诛初白游并州一见郭子仪而竒之谓必能立葢世功子仪犯法当死白营救得免至是子仪以百口保白不反且请解官赎白罪有诏长流夜郎会赦还浔阳又为仇人所构系狱时宋若思将吴兵三千赴河南道浔阳访白闻其在狱释其囚而辟之以为叅谋未几辞职往依当涂令宗人李阳冰代宗立召为右拾遗而白已卒年六十余白晩好黄老度牛渚溪至姑孰恱谢家青山欲终而宅焉及卒葬东麓元和末宣歙观察使范传正往祭其冢禁樵采又访公后裔惟二孙女已嫁为乡氓妻范召入见进止仍有风范因泣曰先祖志在青山欲与谢玄晖为邻顷葬东麓非其意也传正为改葬之立碑焉欲以二女改妻仕族女曰孤穷失身命也再改则非人伦何以见先人于地下传正叹息久之
　　沈如琢崇庆人性至孝母尝患消渇非时思食桑椹遍求不得宅东桑忽生椹采以奉母疾遂愈后母亡毁瘠庐墓有白鹤来栖墓上天寳二年旌其门
　　王先成彭州军士景福元年王建围彭州急先成度建诸将惟王宗侃最贤因往说之宗侃以白建建大恱遂解围民得归业先成后为刺史
　　孙逢吉成都人博学尤善毛诗孟蜀时为国子博士检校刻石经于蜀学同郡林罕亦擅文学着说文三十篇目曰林氏小说附刻于学宫

　　宋

　　罗处约字思纯华阳人宋初登第知吴县与长洲令王禹偁相唱酬传诵苏杭间后并召赴阙太宗试其文以为著作郎直史馆会有诏求谠言处约因论三司之制非古请依六典旧仪以钱刀粟帛筦榷度文之事分任二十四司可以集事不然则金部仓部安知储廪帑藏之盈虚司田司川孰知屯役河渠之逺近有名无实积久生弊况就三司之中更复分置僚属则愈为失真故莫若复尚书都省故事之为便也久之受诏巡抚荆州路淳化中卒卒后苏易简王禹偁集其文十卷题曰东观集
　　梁鼎字凝正华阳人太平兴国八年进士累迁殿中丞通判歙州徙知吉州以强干特赐绯鱼犀带记其名于御屛淳化中上言今之知州即古之刺史治状显著者朝廷不知方畧蔑闻者任用如故大失劝惩之理浸成茍且之风请诏有司申明考绩之法庶几官得其人而民受其赐咸平四年以兵部员外郎知制诰赐金紫是时三司严督逋负有久被留系者上命鼎按籍详定多所蠲免踰月拜右諌议大夫度攴使以议盐法与西北诸转运使相戾遂中飞语罢度支使守本官景徳初知三班院通进银台司兼门下封驳事出知凤翔以居忧哭泣伤目求判西京留司御史台鼎为人磊落尚气节居官峻厉名称甚茂好学攻篆籕八分着隐书三卷史论二十篇学古诗五十篇
　　王永华阳人为右补阙吴越纳土永受命往均赋悉除无名之算太宗诘其多弛永曰使新附之民蒙天子仁恩臣即得罪死不恨矣太宗大恱永孙罕
　　王罕字师言以荫知宜兴县县多湖田岁诉水者多不以实罕以暇时履亩图其髙下及诉至按图验之皆不能欺时范仲淹在润州奏下其法于诸州西方用兵每科箭羽于东南富室积贮逐利羽价涌腾罕乃下令官自积以输军实民但出钱佐费遂不为患累迁戸部判官受诏修太宗别庙中贵人遂因虑材更造罕不听但饰其丹漆易一楹省缗钱十余万出为广东转运使侬智髙入冦罕适行部潮州归至惠州惠之恶少年方谋乘机为盗罕因令邑尉増弓手二千人三老发里民为兵各二百人有方畧之士许以官秩金帛使为甲首久之无有应者会有羣盗攘夺妇人钗珥罕悉捕斩以徇曰此皆三老发为兵而不肯行者耳于是里民皆恐得兵六百余人尉部弓手亦至数百遂大振向之恶少年皆隶行伍亡敢动乃简卒三千方舟建旗顺流而下至广登岸营于东门智髙相去三十余步竟不敢犯罕徐开门而入贼遂解去是时南道断絶罕上事不得通而提点刑狱鲍轲乃遁处南雄数具奏及贼平轲受赏罕谪监信州酒税寻复西路转运使或传智髙不死而侬宗旦复据险聚众罕乃呼宗旦子日新谕之曰汝父内为交趾所仇外为边将希赏之饵何不择利而为之于是父子俱降徙知潭州为政务适人情不加刑威而剖断如神监司上其治状勅书褒谕赐绢三百疋以光禄寺卿卒兄子琪珪珪少孤敎养于罕及贵罕与之书每以盛满为戒云
　　王琪字君玉少善诗歌以进士起家调江都主簿上时务十二事仁宗嘉之除馆阁校勘集贤校理尝侍晏太清楼帝命诸臣作山水石歌琪以称旨褒赏通判舒州会岁饥请赈未报琪遽发公租以身任之不敢累守也累迁龙图阁待制出知江宁府先有凶徒数纵火为奸利托以鬼神人不敢救琪乃作赏捕之法尽得而诛之火患遂息官终判太常寺以礼部侍郎致仕琪性孤介不与时合数临东南名镇政尚简静每疾俗吏饰厨传以沽名卒以待客阔畧致谤然终不恤也卒塟真州诏真扬二州发卒护窆葢异数云
　　王珪字禹玉琪从弟也弱岁竒警琪读其赋而叹曰骐骥初生已有千里之志但兰筋未就耳以进士甲科累官直集贤院接伴契丹使先是北使入见必以盛服至是乃欲便服绐云衣冠在后乗珪命取授之使者愧谢进翰林学士先是三圣并侑南郊而温成庙享太室珪言三后并配所以致孝也而渎乎享帝后宫有庙所以广恩也而僣乎享亲于是専以太祖侑于郊而改温成庙为祠殿嘉佑立皇子召珪作诏珪曰此大事也非面授旨不可明日请对而后草诏欧阳修闻而叹曰真学士也英宗立当撰先帝谥珪言古者贱不诔贵幼不诔长故天子称天以诔之制谥于郊若云受之于天者近制惟词臣撰议庶僚不得叅闻颇违称天之议请令两制共议从之濮王追崇之礼珪议宜称皇伯三夫人改称大国执政不可其后三夫人之称卒如初议熙宁三年拜叅知政事遂至入相
　　陈克成成都人雍熙进士及第真宗时刑部郎中词学典赡性旷逹善谈谑势利澹然临终自为墓志
　　李建中成都人太宗时进士累官太常博士表陈时政终判太府寺建中性简静恬于荣利善书札篆隶
　　句中正华阳人孟蜀时举进士归宋补曹州录事叅军中正精于字学古文篆隶行草无所不工太宗时尝献八体书召授著作佐郎直史馆诏详定篇韵及雍熙广韵
　　郝逢成都人幼好学不以寒馁为忧咸平中蜀乱贼求书生授官不从者戮逢词气不屈贼怒引出斩之临刑三问终不改操贼乃释之
　　任玠成都人通五经纬候音律琴奕丹青皆得其妙真宗召试学士院玠撰诗一千二百韵以进赐进士授汝州团练推官玠具野服捧告身诣登闻鼔院纳还而归
　　李定郫县人好古力学志不愿仕养二亲以孝闻累举孝廉不就日以诗酒为乐自号虚舟子蜀中累值兵火经籍不完天禧中诏天下收集书籍定率先投牒监中羣书多出其家
　　彭乗字利建华阳人进士及第尝与同年生登相国寺阁乗独西望怅然曰亲老矣安敢舍晨昏之奉而图一身之荣乎翌日奏乞侍养西归久之以荐试馆阁校勘固辞还家后厯秘书丞集贤校理恳求便亲得知普州蜀人守乡郡自乗始官终翰林学士仁宗尝召乗谕曰卿先朝旧臣久补外未尝自言何耶对曰臣生孤逺自量其分耳帝嘉之及乗病勅医诊视赐以珍剂卒赐白金三百两乗质重寡言不事生业聚书万余卷皆手自刋校蜀中所传书多出于乗晩岁厯典赞命而文辞少工先是开寳间成都罗居通塟母庐墓有甘露芝草之祥大中祥符间资州黄徳舆躬自负土以葬其亲甘露涌于坟侧及乗塟父亦有甘露降于墓栢人以为孝感云 
　　范镇字景仁华阳人少有异才澹于名利薛奎守蜀一见爱之馆于府舍俾与子弟讲学镇益自谦退每步行趋府踰年人不知其为帅客也及还朝载以俱有问奎入蜀何所得奎曰得一伟人当以文学名世宋庠兄弟见其文自谓弗及与为布衣交举进士礼部奏名第一故事殿廷过三人则首礼部选者必越次抗声自陈率得寘上列吴育欧阳修号称耿介亦从众镇独不然同列屡趣之不为动至第七十九人乃从呼出应退就列无一言廷中皆异之自是旧风遂革调西安主簿西京留守宋绶延置国子监为东监直讲召试学士院当得馆阁校理而主司妄以为失韵补校勘人为愤郁而镇处之晏然迁起居舍人知谏院上言周以冡宰制国用唐以宰相判度支今中书主民枢宻主兵三司主财各不相知财已匮枢宻益兵无穷民已困三司取财不已请使二府通知兵民大计与三司同制国用为便契丹使至虚声示强大臣益募兵以塞责镇言备天下者莫如寛天下之民夫兵所以卫民而残民养兵臣恐异日之忧不在四夷而在冗兵与穷民矣仁宗天性寛仁言事者竞为激讦以要誉镇独务引大体非闗朝廷安危生民利病则皆不论陈执中为相镇论其无学术及执中嬖妻笞杀侍婢御史劾奏欲逐去之镇言方今阴阳不和财匮民困盗贼滋炽犴狱充斥执中当任其咎御史舍大责细乃欲以一婢逐宰相非所以明等级辨堂陛也文彦博富弼入相诏百官郊迎镇曰陛下用两人为相举朝皆谓得人然禁两制不得诣宰相居第百官不得间见是不推之以至诚也愿罢郊迎除谒禁则于御臣之术为两得矣仁宗在位三十五年未有继嗣嘉佑初暴得疾中外寒心莫敢先言镇独奋然请择近属置之左右与图天下事疏奏文彦博讯其何不谋于执政镇曰若谋而不可是岂得以中辍乎章屡上不报执政以其希名干进镇贻以书曰凡天象见变当有急兵镇不死职当死乱兵此乃择死之时耳又何顾于希名干进之嫌哉及疏下中书镇又言曰陛下得臣疏不以留中而以付中书是欲大臣奉行也而大臣畏避设辞拒臣者恐行之而陛下中变耳夫中变之祸不过一死国本不立万一有如天象所告急兵之变死且有罪愿以臣章示大臣使其自择死所寻除镇兼侍御史镇固辞执政谕之曰今者间言已入为之甚难镇曰论事者当以是非不以难易若论今日难于前日则安知异日不难于今日乎镇见上面陈者三上章者十九须发为白朝廷知不能夺乃罢知谏院改集贤院修撰同修起居注遂知制诰镇虽解言职然每因事未尝不申前议及英宗既立诏议追尊濮王典礼而镇所议与两制台谏不合复诏礼部检详时镇方判太常寺即率其属上言曰汉宣帝于昭帝为孙光武于平帝为祖其父容可称皇考议者犹非之谓其以小宗合大宗之统也今陛下既以仁宗为考又加于濮王则其失岂特汉二帝之比哉凡称帝若考若寝庙者皆非是执政责之曰今方检详何遽列上镇曰有司得诏不敢稽留而即以闻者乃其职也奈何更以为罪乎神宗时镇为翰林学士兼侍读通政银台司会王安石改常平为青苗镇言常平之法起于盛汉最为近古而青苗行于唐之衰世不足为法且陛下疾富民之多取而少取之此正百步五十步之喻耳今有两人坐市贸易一人故下其直以相倾则人皆恶之矣岂可以朝廷而行市道之所恶乎韩琦极论新法之害诏送条例司疏驳李常乞罢青苗诏令分析镇皆封还诏五下镇执如初司马光辞枢宻副使诏许之镇亦封还帝乃以诏直付光不由门下镇又荐苏轼孔文仲不见用遂请解银台且云今之言青苗见効者不过岁得什百万缗然此什百万缗者非出于天非出于地非出于建议者之家也葢一出于民耳民犹鱼也财犹水也养民而尽其财譬犹养鱼而尽其水也疏凡五上多指斥王安石安石大怒自草制极诋之以戸部侍郎致仕镇得请告因以表谢其畧曰愿陛下集羣议为耳目以除壅蔽之奸任老成为腹心以养和平之福天下闻而壮之苏轼乃往贺曰公虽退而名益重矣镇愀然曰君子言听计从消患于未萌使天下阴受其赐无智名无勇功斯可矣若使天下受其害而吾享其名吾何心哉哲宗立韩维上言镇在仁宗时首建发储之议因拜端明殿学士且欲以为门下侍郎镇固辞改提举崇福宫以银青光禄大夫再致仕累封蜀郡公年八十一卒赠金紫光禄大夫谥忠文镇生平与司马光相得甚驩议论如出一口宋之岁取士减任子及甄别宗室之贤者以补外官皆镇之本议镇清白坦夷遇人以诚而恭俭慎黙不言人过临大节决大议色和而语庄常欲继之以死每奏补恩泽先宗族而后子孙兄镃卒于陇城镇闻其有遗腹子在外遂徒步求之于两蜀者二年既得而验之曰吾兄胸有四乳是儿亦必然已而果四乳乃名曰伯常镇少学于乡人龎直温直温子昉卒京师镇娶其女为孙妇养其妻子终身镇之学本六经口不道佛老申韩之说而契丹髙丽咸诵其文少尝作长啸却敌骑赋晩年使辽辽人相目曰此长啸公也后每使者至辽必问蜀公安否
　　范百禄字子功镇兄锴之子举进士第又举才识兼茂科治平间水灾大臣方议濮礼百禄对策曰昔汉哀尊共皇而河南颍川大水孝安尊徳皇而京师郡国二十九大水葢大宗隆小宗杀宗庙重私祀轻礼也若宜杀而隆宜轻而重是悖先王之礼礼悖则人心失而天意暌变异所由以起也熙宁中举为御史辞不就提点川东利梓路刑狱熊本禆将贾昌言欲杀降夷为功百禄谕之不听仍往谕本本矍然檄止乃寻召知谏院是时方行实法许告匿戸百禄谏曰许人告讦人将为仇然则礼义廉耻之风衰矣累迁吏部侍郎都水王孝先议回河故道吕大防意向之命百禄行视百禄以东流髙仰而河势顺下必不可回即驰奏所以然之状且取神宗诏令勿塞故道者并上之大防犹谓大河东流中国之险限今塘泺既坏界河淤浅河且北注矣百禄曰塘泺有限寇之名而无御冦之实借使河徙而北敌始有下流之忧乃吾之利也况先帝明诏柰何动揺事乃止俄兼侍读进翰林学士为帝言分别邪正之目凡导人主以某事者为公正某事者为奸邪以类相反二十余条愿槩斯事以观其情以龙图阁学士知开封府勤于民事狱无系囚僚吏欲以圄空闻上百禄曰千里之畿无一人之狱此至尊之仁非尹功也不许越数月拜中书侍郎是岁郊祀议合祭天地礼官以昊天有成命为言百禄曰分祭者三代之礼也成命所诵祀天配地均歌此诗是犹春夏祈榖而歌噫嘻亦岂为一祭哉争久不决质于帝前宰相曰百禄之言礼经也今日之用权制也陛下始郊见宜以并祀为恭于是乃合祭熙河范育言阿里骨酷暴且病温溪心八族皆思内附可以计纳百禄曰中国以信抚四夷阿里骨未有过而温溪心虚实未可知无衅而动非策也又请进筑纳迷三城百禄曰是皆良田为必争之地若贼骑时出我何以畊虽欲弃之为费已甚帝皆从之卒赠银青光禄大夫子祖述
　　范祖述以荫知巩县县有南山水为患祖述导之入洛遂得安流文彦博称其能再知台州奏罢黄柑葛簟之贡主管西京御史台会靖康之难避地汝州汝州守赵子栎邀与共守募兵完城为必死之计于是旁郡皆陷惟汝得全
　　范祖禹字淳父一字梦得祖禹将产母梦一伟丈夫入寝室自称汉将军邓禹遂以为名祖禹少孤抚育于叔祖镇因而自伤每岁时亲朋庆集辄惨怛若无所容闭门读书不预人事登进士甲科从司马光编资治通鉴于洛凡十五年不事进取书成光荐为秘书省正字时王安石作相其弟安国与祖禹友善每谕以安石爱重之意祖禹终不往谒富弼致仕居洛杜门谢客独厚祖禹接待无间及疾笃授以秘疏大抵极论安石误国及新法之害弼卒祖禹上之神宗时累官著作郎兼侍讲哲宗既立祖禹上疏宣仁后其畧曰即吉方始服御一新皇帝圣性未定覩俭则俭覩奢则奢所以训导成徳动宜有法又以有诏夏暑罢馆因复上言今日之学与不学乃系他日之治乱且凡人之进学莫切于少时今圣质日长数年之后恐不能如今日之専窃为陛下惜也久之召拜谏议大夫上书太皇太后乞以天下之勤劳万民之疾苦羣臣之邪正政事之得失开导上心使异日众说不得惑小人不得进蔡确既得罪朝议欲加逺窜祖禹言自干兴以来不窜逐大臣者六十余年矣一旦行之流传四方无不震恐确去相已久朝廷多非其党间有偏见异论者若一切以为党确去之则刑罚失中人情不安也是时大臣欲于新旧法中有所创立祖禹以为既察王安石之法为非但当复祖宗之旧不当两用新旧而兼存之以坏纪纲又言监司付以一路守臣付以一州令宰付以一县皆与天子分土而治不可不择祖宗尝有考课之法専察诸路监司置簿于中书以稽其要今宜使吏部取当为州者条别功状以上三省三省召而察之以次表用至县官则令监司考课终岁之后较其优劣以为黜陟时闻禁中觅乳妪祖禹以帝年十四非近女色之时疏劝进徳爱身又乞宣仁太后保护上躬既而太后谕祖禹以外议虚传祖禹复上疏其畧曰凡事言于未然则诚为过及其已然则言之何及愿陛下宁受未然之言勿使臣等有无及之悔迨宣仁太后殂中外汹汹是时祖禹为翰林学士乃奏其畧曰先后有大功于天下有大徳于生灵然羣小怨恨亦不为少必将有以改先帝之政逐先帝之臣为离间者不可不察也且先后因天下人心之变而更化既改其法则作法之人上负先帝下负万民天下之所雠疾而欲去之者也惟陛下辨析是非深拒邪说其有以奸言惑众者付之典刑以警羣慝则帖然无事矣此辈既误先帝又误陛下天下之事岂堪小人再破坏耶他日又言先后以大公至正为心罢安石惠卿所造新法而行祖宗旧政故社稷危而复安人心离而复合乃至辽主亦戒其臣曰中国复行仁宗之政矣外夷之情如此中国之人心可知小人之情専为利则不便于公専为邪则不便于正専好动故不便于静惟陛下痛心疾首以为刻骨之戒上不报忽有旨召内臣十余人祖禹言陛下亲政以来四海倾耳未闻访一贤臣而所召者乃先内侍必谓陛下私于近习望即追改因请对其畧曰自王安石吕惠卿造立新法悉变祖宗之政多引小人以误国又用兵开边结怨外夷赖先帝觉悟罢逐两人而所用羣小已布中外不可复去民皆愁痛嗟怨比屋思乱赖陛下与先太后起而收之天下之民如解倒悬惟是向所斥逐之人妄意陛下不以修改法度为是如得至左右必进奸言万一过听而复用之臣恐国家自此陵迟不复振矣又论熙宁元丰间宦官李宪王中正宋用臣辈用事为国敛怨而所召十人中有两人乃宪与中正之子其子既入其父必且复入愿陛下念之是时已兴绍述之意将有复相章惇之兆祖禹力言其害不听遂请外乃以龙图阁学士知陜州言者追论其修实录诋诬并谏觅乳妪事贬武安军节度副使连安置昭永贺宾而卒祖禹平生不言人过至遇事则别白是非不少假借在迩英守经据正献纳尤多尝讲尚书至内作色荒六语拱手再诵却立云愿陛下留听每进讲必开列古义叅之时事言简而当义理明白灿然成文苏轼称为讲官第一
　　杨绘字元素绵竹人少竒警读书五行俱下登进士上第以集贤校理为开封府推官剖决如流仁宗爱其才欲置之侍从执政以其年少不用再迁知兴元府守藏吏告以缣被盗窃绘视其迹即呼戏猴者诘于庭为盗者猴耳府中以为神在郡狱无系囚神宗时厯知谏院会诏遣内侍王中正李舜举等使陜西绘言陛下新即位陜西之使不遣馆阁台省之士而遣中人何以示天下曾公亮请以其子判登闻鼔院以所厚曾巩为史官绘劾奏公亮持国名器视如已物帝为寝其命绘亦罢谏职改兼侍读绘因滕甫固辞帝诏甫曰绘迹孤逺立朝寡援而不畏强御知无不为朕固信之笃矣今日之除葢以难与宰相并立于轻重之间故令少避耳卿其谕朕意绘曰谏官不得其言则去耳经筵岂姑息之地乎卒不拜未阅月复知谏院擢翰林学士御史中丞是时王安石用事贤人多谢去绘言老成人不可不惜当今旧臣多引疾求去者陛下可不思其故乎及行免役法绘陈其十害安石命曾布疏其说诏绘分析绘执意愈切遂罢为侍读学士官终天章阁待制再知杭州卒绘为吏敏而强常主爱利而疏旷以是见废然表里洞逹一出于诚为文立就有集八十卷
　　何郯字圣从仁寿人以进士为殿中侍御史言事无所避帝曰古有碎首谏者卿能之乎郯曰古者君不从谏则臣有碎首今陛下纳谏如流臣何敢掠美而归过君父帝欣然纳之时诏羣臣陈左右朋邪中外险诈久而无所得郯请阅视其是否因言曰诚以待物则物必应之以诚诚与疑治乱之本也一臣诈而疑众臣一士诈而疑众士且择官者宰相之职也今用一吏则疑其从私故细务或劳于亲决分阃者将帅之任也今専一事则疑其异图故多端而加羁制博访者大臣之体也今见一士则疑其请托相先后者士之常也今进其类则疑为朋党君臣交疑而欲天下无否塞之患不可得矣都知王守忠以造祭器之劳迁景福殿使给两使留后俸郯言守忠内官劳薄赏重今虽不授留后而先给其禄既得其禄必得其官若又从之则何求不可既又诏许如正班守忠遂移阁门欲缀本品坐宴郯又言祖宗之制未有内臣坐殿上者守忠乃不敢赴帝以郯不阿权势擢知杂事御史郯徧厯三院皆有直声以母老求西归加直龙图阁知汉州将行上疏言张尧佐縁后宫之亲叨窃外庭又将处以二府若此命一出言官必死争之罢尧佐则伤恩黜言官则累徳臣谓莫如富贵尧佐而不假之以权如李用和可也于是遂罢尧佐宣徽之命进郯集贤殿修撰知梓州还判银台司会唐介出荆南勑过门下郯封还之介遂复留谏院治平末得罪神宗诏郯提举成都玉局观从臣外祠自此始遂以尚书右丞致仕 
　　梅挚字公仪新繁人以进士通判苏州属两浙岁饥官贷种食已而督偿颇急挚言于上曰借贷本以行惠而急于督偿是反困之耳于是诏缓输期累迁侍御史时李用和以帝舅除宣徽使加同中书门下平章事挚上言不宜以名器滥授无功又言张尧佐以宫掖进用上累圣德又奏减资政殿学士员请召待制官同议及复百官转对所陈皆切时务帝谓大臣曰梅挚言事有体以为谏议大夫挚性淳静不为矫厉之行政绩如其为人扬厯中外数十年而家无余财
　　李大临字才元华阳人登进士第为绛州推官杜衍文彦博厯荐为秘阁校理仁宗尝遣使赐馆阁书至大临家以贫无皂隶身自秣马使者还奏帝曰真廉士也神宗雅知其名擢知起居注进知制诰言青苗法不便于民王安石大怒会李定除御史大临与宋敏求苏颂相继封还词命而大临词更切直帝以去岁有诏台官不拘官职奏举为谕大临等又言故事台官必以员外郎博士近制但不限此耳非谓选人亦许之也定以初等职官超朝籍列台宪此国朝所未有幸门一开名器有限安得人人满其意哉帝复诏谕数四而大临等固争不已乃以屡革诏命皆归班大临出知汝州后加集贤殿修撰天章阁待制致仕大临清整有守论辩识大体与敏求苏颂并称熙宁三舍人云
　　张俞字少愚郫人俊伟有大志游学四方屡举不第寳元初上书言边事请使契丹令外夷相攻以完中国之势其论甚壮用使者荐为秘书郎愿以授其父显忠而隐于家时文彦博治蜀为治青城山白云溪于杜光庭故居以处之俞有至性丁内艰盐酪不入于口所持栁杖更再期忽生枝叶遂植墓侧后至合抱诏书凡六召皆不应每有山水之兴虽数千里辄携家往游遂浮湘沅观浙江升罗浮入九疑买石载鹤以归闭门著书未就而卒妻蒲氏名芝贤而能文为之诔曰髙视往古哲士实殷施及秦汉余烈氛氲挺生英杰卓尔逸羣孰谓今世亦有其人其人伊何白云隐居尝曰丈夫处世不偶仕非其志禄不可茍营营末途非吾所守吾生有涯少寔多艰穷亦自固困亦不颠不贵人爵知命乐天脱簮散发眠云听泉有峯千仞有溪数曲广成遗址吴兴髙躅疏不通径依云架屋麋鹿同羣昼游夜宿岭月破云秋霖洒竹清意何穷真心自得放言遣虑何荣何辱孟春感疾闭戸不出岂期遂往英标永隔抒词哽噎挥涕汍澜人谁无死惜乎才贤
　　王景字仰山郫人按古今集记淳化咸平中景以积行纯孝称于乡里号王孝子父母尝病革割股以进翌日瘳及父母没哀毁过制负土成坟结庐其侧有甘露降于竹栢鸟雀衔果鹿驯扰其庐李顺之乱郫人团结以自守顺后益炽下令集向团结者留县西福寺毋得辄出将尽杀之孝子适役于县度众皆且不免夜启闗纵令逃去数千人赖以活孙君拙曾孙师愈玄孙隙侯臣六世孙■〈木龠〉七世孙宋皆登进士第干道五年己丑夏六月乙未孝子之墓石复产紫芝一本人以为仁孝之报张唐英字次功新津人少好读书经岁不知肉味进士及第翰林学士孙抃得其所著正议五十篇以为马周魏元忠不足多荐贤良方正不就调糓城令县治有圃取息甚厚前令以此致富唐英至悉以种栁凡千余株作栁亭其中英宗初继大统唐英即上谨始书云为人后者为子他日必有引汉定陶故事以惑宸听者愿杜其渐既而濮议果起神宗即位知其人擢殿中侍御史入对帝问卿何尚衣绿唐英曰向固已得回授臣父矣帝嘉其孝赐五品服唐英论宗室禄多费巨宜以服为差杀但荐王安石经术道徳宜在左右不免有失人之累未几卒唐英有史才尝着仁宗政要宋名臣传蜀梼杌行于世
　　吕陶字符钧成都人少善属文年十三时蒋堂守蜀大集蜀士因出陶文以示之曰此贾谊才也于是一座大惊名震蜀中堂一日与陶共读寺碑酒阑命陶书之不谬一字登进士第以唐介荐应熙宁制科是时王安石行新法陶对策数其过及奏安石读卷未半神色颇沮神宗觉之使冯京竟读称其言有理司马光范镇喜谓陶曰自安石用事吾辈言不复効不意君及于此陶虽入等仅得通判蜀州迁知彭州李杞蒲宗闵榷茶骚扰陶言川蜀产茶不及东南什一诸路通商而两川独禁且茶园本是税地出租赋供衣食非解盐进矾之比今乃立法太严取息太重使良民罔陷刑辟非陛下仁民爱物之意宗闵怒劾其阻法责监淮南酒税元佑初擢侍御史疏逐蔡确韩缜张璪章惇以清朝廷会议行差役陶言新旧二法须裁量得中遂诏陶定议极其精宻民以为便朱光庭劾奏苏轼策馆职题目陶言议者皆谓轼尝戏薄程颐光庭乃颐门人故为报怨夫欲加轼罪何所不可必指其策问以为讥谤恐朋党之祸自此起矣由是两置不问累迁左谏议知梓州入为起居舍人大臣上殿有乞屛左右及史官者陶曰屏左右已不可况史官乎大臣奏事而史官不得闻是私言耳不足为令官终集贤院学士知陈州卒
　　宇文昌龄字伯修双流人以进士甲科累官太常少卿诏议郊祀合祭论者不一昌龄曰天地之数以卑髙则异位以礼制则异宜以乐舞则异数至于衣服之章器用之具日至之时皆有辨而不乱夫祀者自实以感于虚自有以通于无必以类应类以气合气然后可以得其亲可以冀其格今祭地于圜丘以气则非所合以类则非所应而求髙厚之来享不亦难乎后竟用其议徽宗立为戸部侍郎旧制陜西馈刍粮于边令内郡转给为民病昌龄建言止输某州而令量取道里费以助边籴从之岁损籴价五百万公私便之后以戸部侍郎知青杭越三州卒于官诏为封传护归官给塟费子常
　　宇文常字权可政和末知黎州有上书乞于大渡河外置城邑以便互市者诏以访常常言孟氏入朝太祖观蜀地图以玉斧画大渡为界曰此外吾不有也是以至今无西南夷之患今若建城邑于河外敌情自此携贰邉隙开矣寻改提举成都茶马先是崇观间提举官变坏熙丰之法岁以所入进羡余由是吏縁为奸市马十一二且负其直夷人皆怨常尽革其弊马遂溢额累进秘阁修撰中大夫卒
　　宇文之邵字公南绵竹人举进士为曲水令会神宗即位求直言之邵乃上疏其畧曰千里之郡有利未必兴有害未必除者郡制之也前日赦令在公逋负一切蠲除而有司操之愈急督之愈甚使上泽不下流而民益困如择贤才以为三司之官稍假郡县以权则民瘼除矣然后监番棸蹶楀之盛以保安外戚考常棣角弓之义以亲睦九族兴坠典拔淹滞逺夸毘来忠谠凡所建置必与大臣共议以广其善号令威福则専制之如此则太平可拱而致也疏奏不报乃喟然叹曰吾不可仕矣遂以太子中允归年未四十自强于学不易其志司马光曰吾闻志不行视禄位如锱铢道不同视富贵如土芥者今于之邵见之范镇亦曰之邵位下而言髙学富而行笃少我二十一岁而先我挂冠使我歉然
　　成都箍桶翁者不知其名氏伊川先生侍父太中公见其挟册箍桶于成都就视之则易也因问未济男之穷曰三阳皆失位也遂质所疑酬荅如响问其姓名不告而去后伊川因袁滋问易荅曰易学在蜀又尝见卖酱者于眉卭间与语大有所得皆蜀之隐君子也
　　郑少微华阳人字明举元佑中进士是时苏轼知贡举得少微与古郫杨天惠隆州李新号为三隽少微宣和间论时政坐废贫无田宅寓居金绳院十五年不屈其志学益古文益工后徙居临卭自号木雁居士官至朝请郎有集行世李新字符应为资州司录尝作墨竹赋为东坡所赏又同时安阳有刘泾字巨济王安石重其儁才荐于朝厯官国子监丞元符末上书召对除职方郎中卒泾为文竒怪往往为人排斥踬而不伸葢黄庭坚之友
　　杜翊世华阳人绍圣进士通判怀逺军靖康初夏人入寇奄至城下翊世与知军刘铨率众守御谋徙妻子于长安妻张氏曰宁同死此及城陷贼胁使降翊世瞋目叱之举家皆投烈熖中死事闻赠朝议大夫表其所居曰忠义坊
　　陈佑仁寿人熙宁进士官至右司谏劾论章惇蔡京郝随邓洵武之罪忤旨出判滁州后入元佑党籍同时资阳人茍简与弟耸同声对策排斥奸佞为蔡京所杀
　　申积中成都人申起之子在襁褓中杨绘乞为子稍长知出申氏絶口不言年十九登进士第事绘尽孝及绘卒有二男一女积中为之毕其婚嫁始归本姓蜀人以纯孝称之翰林学士许光凝守成都以其事荐于朝召赴京师擢提举永兴军事道卒诏官其一子
　　宇文虚中字叔通华阳人大观三年进士累迁中书舍人宣和间蔡攸童贯引女真夹攻契丹以虚中为叅议官虚中上书其畧以为边圉无应敌之具府库无数月之储且中国与契丹讲和已踰百年今不羁縻封殖为我籓篱而远踰海外引强悍之女真以为邻域女真藉百胜之威持卞庄两鬬之计引兵入境臣恐中国之祸未有宁息之期矣复建十一策二十议皆不报及斡里雅布尼堪迫太原帝始大悔命虚中草诏罪已遂以为资政殿学士军前宣谕使檄招熙河帅姚古秦凤帅种师道赴汴京应援金骑至城下为马忠所败西路稍通师道姚古及他镇西兵并逹汴城虚中亦驰归收合散卒以便宜起致仕官李邈统领于汴河会姚平仲刼金营失利西兵俱溃金人复引兵至城下虚中缒而入钦宗乃遣见金使王芮持书议和虚中冒锋刃进至敌营露坐风埃自已至申金人注矢露刃周匝围绕久乃得见康王次日侍王至金幕见二太子者至暮遣人随虚中入城要越王与李邦彦等及金银驴马之类又欲御笔书定三镇界至明日虚中复往从康王还除签书枢宻院事自是又三往金人固要三镇虚中泣下不言金帅色变虚中曰太宗殿在太原上皇祖陵在保州讵忍割弃于是乃解兵北去金兵既解言者遂劾虚中议和之罪罢知青州寻落职窜韶州二年复资政殿大学士为祈请使副以杨可辅寻又以刘诲为通问使副以王贶时二帝皆辱于北庭矣明年春金人并遣归虚中曰奉命北来祈请二帝二帝未还义不敢还于是虚中独留久之遂佯仕金号为国师因宻结东北之士陷于金者金人不觉也金人每欲南侵虚中辄言江南荒僻而费财劳人得之不足以富国于是中国颇得数年无扰皆虚中之力朝廷知之诏存恤其家仍命其子师瑗添差本路判官然秦桧恐虚中沮挠和议悉遣其家入金以牵制之虚中在金竟以谋反与老幼百口同日焚死淳熙间赠开府仪同三司谥肃愍庙号仁勇以其族孙绍节为师瑗后
　　宇文绍节字挺臣初以嗣祖荫补官后登进士第累官寳谟阁待制知庐州时韩侂胄方议用兵绍节至郡修筑古城剏造砦栅専为固圉之计或譛于侂胄绍节但为城守无益用兵侂胄贻书让之绍节报曰公有复仇之志而无其畧有开边之害而无其利不量国力浪为进取是计非所敢知侂胄得书乃以李爽知庐州召绍节为兵部侍郎知镇江及吴曦据蜀趣召绍节西讨绍节至阙乃请以宻旨授曦随军转运安丙丙果奉旨诛曦乃以绍节权兵部尚书寻除端明殿学士签书枢宻院事嘉定间卒上嗟悼为之改日朝享赠少师谥忠惠
　　何■〈〈卤，仌代乂〉上木下〉字文缜仙井人与兄棠弟榘俱有时名号为三凤■〈〈卤，仌代乂〉上木下〉政和五年进士第一累官御史中丞论王黼奸邪専横十五罪相继七章并及其党胡年胡益等皆罢■〈〈卤，仌代乂〉上木下〉亦出知秦州钦宗复召累进尚书右丞中书侍郎会王云使金还言金人怒割三镇之缓于是百官议从其请■〈〈卤，仌代乂〉上木下〉曰三镇国之根本奈何弃之且金人变诈莫测即割而与之亦安能保其不来乎因请建四道总管使统军入援兵既响应而唐恪耿南仲等信其和议亟檄止之俄而金兵长驱至城下帝方罢恪拜■〈〈卤，仌代乂〉上木下〉尚书左仆射始复三省旧制然而四总管已奉檄散去金人至遂无一卒守河时康王在河北信使不通■〈〈卤，仌代乂〉上木下〉建议请以为元帅宻草诏藁上之乃以康王充天下兵马大元帅陈遘兵马元帅汪伯彦宗泽副元帅无何京城失守■〈〈卤，仌代乂〉上木下〉以宰相从幸金营遂留不遣■〈〈卤，仌代乂〉上木下〉仰天大恸不食而死年三十九髙宗立累赠大学士官其孙七人
　　黄哲华阳人崇宁进士累迁宗正寺少卿金人陷都城索玉牒哲贮以陶器坎地而藏以是得完髙宗即位被旨迎玉牒及幸维扬哲言宜幸金陵为朝论所沮除国子祭酒金人冦淮车驾仓卒渡江莫有扈从者哲独朝服乗马以随金追执不屈而死
　　吴革字义夫华阳人少好学喜谈兵再试礼部不中乃从泾原军以秉义郎干办经畧司公事金人深入革帅兵解辽州之围已而出使尼堪军庭揖不拜因责其贪利败约尼堪少屈授书使归钦宗问割地利害对曰金人有吞噬之意愿悉起闗中士马赴都为备诏以为武功大夫阁门宣赞舍人持节谕陜西行至朱僊闻金人犯京师复还与张叔夜同入城陈事宜皆不听上皇后妃太子出郊革白孙傅乞留不得乃与傅谋于启圣僧院置赈济局募士民就食一日之间至者万计阴以军法部勒将攻金营久之迁于同文馆所合已数万多两河骁悍既而有立张邦昌之议革谋先诛范琼辈谋已定先期二日有班直甲士数百人排闼入言邦昌将受册并亟起事革不逆其诈遂被甲上马至咸丰门四面皆琼党绐革入帐执之胁以从逆革骂之极口引颈受刃其麾下百人皆死
　　张浚字德逺绵竹人以进士靖康初为太常簿张邦昌僣立逃入太学中闻髙宗即位驰赴南京除御营使司叅赞公事浚度金人必来而庙堂殊不为备力言之宰相黄潜善汪伯彦皆笑其过计建炎三年金人南侵车驾幸钱塘留浚于吴门节制是时溃兵数万所至剽掠浚招集甫定会苗傅刘正彦作乱赦书至平江浚命守臣汤东野勿宣因与东野及提刑赵哲谋起兵讨贼时传等以承宣使张俊为秦凤总管浚知俊纯实可谋即邀与计事因遣人赍蜡书约建康节制吕頥浩刘光世引兵来会而命俊分其兵扼吴江上疏请复辟及韩世忠舟师抵常熟浚因大犒俊与世忠军而告之曰闻贼以重赏购浚首若浚此举违天悖人汝可取浚头不然有一退缩者悉以军法从事于是遂令世忠兵急趋秀州据粮道以俟大军傅等以书招浚浚报曰建炎皇帝不闻失徳一旦逊位岂所宜闻传得书大恐乃遣重兵扼临平亟除俊世忠节度使而诬浚欲危社稷安置栁州俊与世忠拒不受会吕頥浩刘光世兵踵至浚乃传檄中外率诸军继进傅等忧恐不知所出于是宰相朱胜非遂率百官请复辟髙宗御笔除张浚知枢宻院事浚进次临平傅正彦战败脱遁浚与頥浩等入见伏地涕泣待罪髙宗问劳再三解所服玉带赐浚正彦走闽中命世忠追縳与其党皆伏诛初浚在秀州夜坐警备甚严忽有客至前出一纸怀中曰此苗刘募贼公者赏格也然仆河北人颇读书知逆顺岂以身为贼用第见公为备不严恐有后来者耳浚下执其手问姓名不告而去浚翌日斩一死囚徇于众曰此苗刘刺客也浚尝识其状貌物色之终不遇云浚谓中兴当始闗陜尝恐金人入陜窥蜀蜀若失守则顺流而下东南必不可保矣遂诏以浚为川陜宣抚处置使浚与沿江襄汉守臣议储蓄以待临幸浚请任陜蜀事置幕府于秦川别遣大臣与韩世忠镇淮东令吕颐浩扈跸来武昌复以张俊刘光世与秦川相首尾议既定浚行未及武昌而颐浩旋变初议浚既扺兴元金人已取鄜延诸将莫肯相援浚出行闗陜访问风俗罢斥奸赃以捜揽豪杰为先务时金人虽北归而金帅乌珠犹在淮西浚惧其复扰东南遂合五路之兵恢复永宁以牵制之金人果恐急调乌珠入援大战于富平泾原帅刘锜身率将士薄敌阵杀获颇众会环庆赵哲擅离所部将校望尘惊遁诸军皆溃浚斩哲以徇退保兴州命吴玠聚兵扼险于凤翔之和尚原大散闗以断来路孙渥贾世芳等聚兵于阶成凤三州以固蜀口乃上书待罪帝手诏慰勉绍兴元年金将乌噜攻和尚原吴玠乗险击之金人大败而走乌珠合兵再至玠与弟邀击大破之仅以身免诏拜浚少保定国军节度使浚在闗陜三年西北遗民归附日众且以形势牵制东南江淮亦赖以安既而诏遣王似副浚浚遂求解兵柄且奏似非将帅才不可任宰相吕颐浩不悦而朱胜非以宿憾毁浚诏浚赴行在御史中丞辛炳复率同列劾浚浚遂以本官提举洞霄宫浚既去国犹虑金人释川陜之兵必有并力东南之意时朝廷乗浚去方欲讲和浚乃上疏言状未几金人果入寇髙宗思浚言策免胜非乃召浚除知枢宻院事浚既受命即日赴江上视师时乌珠拥兵十万于扬州约日渡江决战浚长驱召韩世忠张俊刘光世议事将士见浚勇气十倍浚既部分诸将身留镇江节度世忠因遣麾下王愈诣乌珠且言张枢宻已在镇江乌珠曰张枢宻贬岭南何得在此愈出浚文书示之乌珠色变是夕遂遁绍兴五年除浚尚书右仆射同中书门下平章事兼知枢宻院事赵鼎除左仆射与浚同心辅治时湖南巨寇据洞庭屡攻不克浚恐滋蔓为害请以兵事尽付岳飞行至醴陵因释死囚数百给以文书使招诸砦囚皆驩呼而往遂降贼众二十余万湖湘悉平浚遂奏遣岳飞屯荆襄以图中原乃自鄂岳转淮东会议防秋之宜七年浚以郦琼叛引咎求去遂以观文殿大学士提举太平兴国宫未几台谏交诋乃落职永州居住九年复除资政殿大学士知福州兼福建安抚大使初福建海道通山东浚造海舟千艘将为直指山东计先是尝用岳飞计以蜡九入伪齐地间刘豫豫果为金人所疑而废浚遂欲待其败盟因权制变大功可集后金遣使以诏谕江南为名浚五上疏争之十年金果败盟复取河南浚欲以海舟捣山东而秦桧方主和议遂除浚检校少傅崇信军节度使充万寿观使免奉朝请十一年封和国公十六年浚极论时事秦桧大怒令台谏论劾以特进提举江州太平兴国宫居连州徙永州秦桧憾之不已欲以大逆诬之桧死乃免绍兴三十一年金主拥众百万大入中外震动进浚观文殿大学士判建康府是时敌兵方焚采石炎熖涨天长江无一舟敢北行者浚至岳阳买小舟冒风雪而进李显忠兵屯沙上浚前犒之一军见浚以为从天而下至建康即请乗舆临幸二十二年车驾幸建康浚迎拜道左卫士见浚无不以手加额孝宗即位除浚少傅进封魏国公翰林学士史浩议城瓜州采石浚谓不守两淮而守江干是示敌以削弱怠战守之气不若先城泗州及浩叅知政事凡浚所规画浩必沮之隆兴元年除枢宻使都督建昌等府军马时金将富察图们及知泗州周仁屯虹县都督萧琦屯灵壁将为南攻之计浚欲及其未发制之乃奏遣李显忠出濠州趋灵壁邵宏渊入泗趋虹县而浚自往临之显忠至灵壁败萧琦宏渊围虹县降图们周仁乗胜进克宿州中原震动孝宗手书劳之以为十年来无此克捷浚以盛夏人疲召显忠等还会金帅赫舍哩志寕率兵至宿州与战南兵少不利忽谍报敌兵大至显忠夜引归浚即上疏待罪而主和议者遂因毁之有诏降授特进更为江淮宣抚使寻复都督金帅移书索四郡及岁币不然以农隙治兵浚言金强则来弱则止不在和与不和时秦桧之党汤思退为右相急于求和遂遣卢仲贤持书报金许之浚争不能得未几召浚入见力陈和议之失孝宗为止誓书而令通书官胡昉杨由义往喻以四郡不可割不然当还使人罢和议因拜浚尚书右仆射兼中书门下平章事都枢宻使都督如故二年议进幸建康俄诏浚行视江淮时浚所招山东淮南北忠义之士以实建康镇江万弩营所招淮南北士及江西羣盗陈敏统之以守泗州凡要害之地皆筑城堡其可因水为险者积水为渎増置江淮战舰诸军器械俱备时金人屯重兵于河南及闻浚来皆撤兵去淮北来归者不絶山东豪杰悉愿受节度又谕契丹约为内应金人益惧汤思退乃令王之望盛毁守备不足恃令尹穑论罢督府叅谋官又论浚费国不赀浚遂固乞致仕从之行至余干得疾卒孝宗震悼辍朝发哀加赠太师谥忠献浚少有大志自为熙河幕官即遍行边垒以观山川形势咨访守边旧法及军阵方畧之宜以故悉知边事本末所著有易解及杂说诗书礼春秋解文集十卷奏议二十卷子二曰栻曰杓
　　张栻字敬夫自少颕悟父浚即敎以仁义忠孝之实以荫除直秘阁孝宗初浚开府治兵栻以军事入奏因进言曰陛下上念祖宗雠耻下悯中原涂炭而思有以振之者此天理之所存也愿益加省察而稽古亲贤以自辅则功可成而因循之弊可革矣孝宗异之遂定君臣之契累官吏部兼权起居郎时宰方谓金国衰弱建议往责陵寝上以问栻栻曰国家比年水旱民贫日甚兵弱财匮官吏诞谩不足倚辅正使彼实可图臣惧我之未足以图彼也因出奏疏大要谓当下哀痛之诏明复仇之义显絶金人不与通使然后修徳立政用贤养民选将练兵通内修外攘进战退守以为一事上为叹息谓前此未闻此论时史正志为发运使以均输为名尽夺州县财赋栻以为言上谓其取之于诸郡非取之于民栻曰州郡财赋大抵无余若取之不已而经用有阙不过巧立名色以取之民耳上矍然阅其实果如栻言即诏罢之以栻兼侍讲冀得时与晤语知阁门使张说除签书枢宻院使栻夜草疏极谏其不可旦诣朝堂质责宰相虞允文曰宦官领州自京辅始近习执政自相公始允文惭愤不堪疏入上感悟寝命出栻知袁州家居数年复起经畧安抚广南孝宗闻栻治行除秘阁修撰知江陵府恩威并茂劾奏信阳守刘大辨不报遂求去诏以右文殿修撰提举武夷山冲佑观病且死犹手书劝上亲君子逺小人卒年四十八无子以从子照为后
　　张杓字定叟用父荫通判严州以能称浙西使者荐所部吏而不及杓孝宗特令再荐召对差知袁州改知衢州会兄栻卒请祠以营丧事迁浙西督理荒政劾奏执政姻党闭籴帝奬其不畏强御厯进徽猷阁学士知襄阳府宁宗嗣位会归正人陈应祥忠义人党琪等谋袭均州报至杓不为动徐部分掩捕斩为首者二人尽释其党厯进端明殿学士知建康以疾乞归杓天资髙爽吏材敏给事无凝滞随宜变通所至以治办称子忠纯忠恕
　　张忠恕字行父以祖任入京府幕时韩侂胄权势熏灼夺民间已许嫁女忠恕白尹归其父母尹不能难嘉定间知宁国府夏旱请于朝得米十万余石忠恕核戸口计岁月严戒诸邑谕大家发藏助赈与常平使者议不合遂以言去主管冲佑观起厯戸部郎中理宗即位忠恕移书史弥逺请行三年丧既而宰相率百僚请太母同听政忠恕复遗书弥逺谓英宗以疾仁哲以幼母后垂帘有不容己惟钦圣出于勉强务从抑损今吾君长矣若姑援以请此亦中策耳寳庆初忠恕上封事一言天变所系不宜委之分野二言先帝之丧甫经练祭虽朝臣一带之微不复有凶吉之别则是三年降而为朞况人主执丧于内而羣工之服无异常日是有父子而无君臣也三言太母方却垂帘之请而庆寿前期陛下吉服称觞播为诗什非所以表仪天下四请预定大婚恐俚说乗间而入五言陛下于济王不留京师徙之外郡不择牧守混之民居一夫奋呼阖城风靡寻虽弭患莫副初心当于此时急下哀诏痛自引咎优崇恤典选立嗣子六言直言正论皆指为好名归过则自今言者望风见疑此危国之鸩毒非今日所宜有七言当今名流搜罗未广遗才尚多况迩来取人以名节为矫激以忠谠为迂疎以介洁为不通以寛厚为无用以趣办为强敏以拱黙为靖共以迎合为适时以操切为任事是正士不遇小人见亲八言士习日异民生益艰第宅之丽声妓之美服用之侈馈遗之珍向来宗戚奄宦犹或问见今缙绅大夫殆过之公家之财视为己物荐举狱讼军伎吏役僧道富民凡可以得贿者无所不为疏入朝绅传诵自知不为时所容力请外补遂以直秘阁知贑州罢去
　　赵逵字庄叔资州人绍兴二十一年对策当帝意擢第一时秦桧意不在逵即罢知举王曮授逵签书剑南东川帝两问桧赵逵安在乃除校书郎既就职未尝私谒桧愈恨一日桧讽逵以携家就禄许助百金又遣所亲申前言讽之往谢逵终不答桧滋怒欲挤之未及而死帝乃迁逵著作佐郎尝命引见上殿迎谓之曰自卿登第后大臣阻格久不见卿秦桧日荐士未尝一语及卿以此知卿不附权贵始终皆朕自擢天子门生也诏充普安郡王府教授尝讲汉书至戾太子事王曰于斯时也斩江充自归于武帝何如逵曰此非臣子所为王意葢有所在也俄除中书舍人登第六年而当内外制者南渡之后未见其两逵有疾帝命国医王继先诊视不治卒帝尝称逵文章似苏轼因目之小东坡有栖云楼集三十卷
　　苏云卿广汉人少与张徳逺为布衣交绍兴间出蜀居于豫章东湖结庐独居邻曲皆爱敬之称曰苏翁不知其名身长七尺美须髯寡言笑布褐草履终岁不易披荆畚砾为圃艺植耘芟培壅皆有法度虽隆暑极寒土焦草冻圃不絶蔬而味佳于他圃又不贰价市鬻者利倍而售速先期输直夜织履坚纫过革舄人争贸之以馈逺以故薪米不乏溉园之隙闭门髙卧或危坐终日人莫测也张浚为相宻访所在因驰书币属豫章帅及漕使令亲造庐必为致之非折简能屈也帅漕宻遣物色独有灌园苏翁而无云卿乃屛骑从更服为游士入其圃翁运锄不顾进而揖之乃延入室土锉竹几地无纤尘案上有西汉书一册二客恍若自失黙计必为云卿既而汲泉煮茗意稍欵洽遂扣其乡里徐曰广汉客曰张徳逺广汉人翁当识之曰然客又问徳逺何如人曰贤人也第长于知君子短于知小人徳有余而才不足因问徳逺今何官客曰今朝廷起张公欲了此事翁曰政恐未便了得二客起而言曰张公命某等致公共济大业因出书币致几上云卿鼻间隐隐作声若自咎叹者二客力请辞不可期以诘朝上谒旦遣使迎候则扄戸閴然排闼入则书币不启而翁已遁矣帅漕复命浚抚几叹息恨其求之不早乃作箴以识之曰云卿风节髙于傅霖子期与之共济当今水潜山杳邈不可寻弗力弗早余罪曷针
　　孙松寿郫人绍兴进士刚方廉洁不求人知环堵萧然居官决事多用经术尝守汉嘉甚有恵爱范成大荐于朝固召不起赵雄在枢府言其贤诏转一官赐三品服赵汝愚复奏松寿挂冠勇退内行素饬除直秘阁不就年九十余卒蜀人号为牧斋先生
　　虞允文字彬甫仁寿人六岁徧诵九经七岁能属文绍兴二十三年登进士第厯礼部郎官累言金必败盟愿豫备御及金使贺生辰传金主悖嫚语于是乃议举兵遣成闵将禁卫五万御褒汉上流允文曰兵来不除道敌为虚声欲以分我兵戍成其出淮奸谋耳朝廷竟遣之既而金主自将号百万自涡口渡淮先是刘锜措置淮东王权措置淮西及至权弃淮东锜亦回扬州乃以叶义问督江淮军允文叅谋军事金主率大军临采石而别以兵争瓜州朝命成闵代锜李显忠代权义问被旨命允文往芜湖趣显忠交权军且犒师采石时权军犹在采石允文至权已去显忠未来敌骑充斥我师星散允文谓坐待显忠则误国事遂立召诸将勉以忠义曰金帛诰命皆在此以待有功时敌兵实四十万马倍之而宋军纔一万八千允文乃令诸将列大阵勿动分戈船为五其二并东西岸亮麾数百艘絶江而来瞬息抵南岸者七十艘直搏我军少郄允文入阵中抚时俊背曰汝胆闻四方立阵后则儿女子耳俊即挥双刀出士殊死战中流官军以海鳅冲敌舟皆沉然金人半死半战日暮未退适有溃卒自光州至允文授以旗皷从山后涌出敌疑援兵至始遁允文又命劲弓尾射之遂大败僵尸四千余杀万戸二人千戸五人及生女真五百余人其不死于江者亮尽驱杀之允文曰敌虽败明日必复来夜半部分诸将分海舟缒上流别遣兵截杨林口明日敌果至因夹击之焚其舟三百始遁去亮遂自焚龙舟凤车斩梁汉臣及造舟者二人乃趣瓜州汉臣者敎亮济江者也显忠至自芜湖允文语之曰敌入扬州必与瓜州兵合京口无备我当往于是显忠分李俸兵万五千往京口叶义问亦命杨存中将五千人来会时杨存中成闵邵洪渊诸军皆聚不下二十万金亮在瓜州闻李道由海道入胶西成闵诸军方顺流而下乃还扬州约诸将三日济江否则尽杀之诸将谋曰进有渰杀之祸退有驱杀之忧奈何于是遂共弑亮亮既死敌乃遣使议和上因召允文入对慰藉嘉叹诏遣措置两淮允文至镇江奏三策不报明年诏允文充川陜宣慰使允文至蜀与大将吴璘经畧中原璘进取凤翔复巩州会朝议官军进讨东不可过寳鸡北不可过徳顺且欲用忠义人守新服州郡官兵退守蜀口允文争之不得吴璘遂归河池时史浩叅大政欲尽弃陜西允文连上十五疏諌勿弃不听乃以允文为显谟阁直学士知夔州隆兴元年允文入对上问及弃地允文以笏画地陈其利害上曰史浩误朕寻除兵部尚书湖北京西制置使时汤思退又欲弃唐邓海泗允文五疏力争不得乞致仕犹请勿弃四州诏以显谟阁学士知平江府已而金兵复至上方悔不用允文言乃起允文端明殿学士累拜叅知政事兼枢宻院使寻罢政西归复召为枢宻院使兼叅知政事及吴璘卒乃以允文代之拜资政殿大学士四川宣抚使仍知枢宻院允文过郢奏筑篁鹰山过襄阳奏收府城至蜀事无不举干道五年拜右仆射同中书门下平章事兼枢宻院使允文多荐名士籍人才为三等有所见闻即记之号材馆录御史萧之敏劾论允文允文上章待罪太上皇谓上曰采石之功之敏在何许于是上出之敏且制诗书扇以留允文允文因言之敏端方请召归以开言路上谓其言寛厚命书之时政记会选谏官允文以李彦颕林光朝王质三人皆鲠亮荐之不报而曾觌荐一人即赐第擢谏议大夫允文与右丞相梁克家争之不从允文乃求去授少保武安军节度使四川宣抚使封雍国公上御正衙酌酒赋诗以遣之且赐家庙祭器淳熙元年卒后四年上幸白石大阅见军皆少壮谓辅臣曰此虞允文行沙汰之效也诏进允文太傅谥忠肃允文所著有诗文十卷经筵春秋讲义三卷奏议二十二卷内外志十五卷行于世注唐书五代史藏家
　　胡晋臣字子逺蜀州人绍兴二十七年进士厯著作佐郎尝极论近幸上览奏色动晋臣口陈甚悉天威稍霁俄手诏下中书问近幸姓名晋臣至中书执政诘之晋臣曰近习招权丞相岂有不知即条其大者以闻上感悟由是近习严惮晋臣以亲老求外补出知汉州累迁侍御史朱熹除兵部郎中以病足未供职侍郎林栗劾熹傲慢晋臣上疏留熹排栗物论归之光宗时除叅知政事兼同知枢宻院事上自南郊后久不御朝晋臣与丞相留正同心辅政中外帖然其所奏陈以温凊定省为先次及亲君子逺小人抑侥幸消朋党启沃剀切人无知者卒于官赠资政殿大学士谥文清
　　李舜臣字子思井研人绍兴末张浚视师江淮舜臣应诏上书言乗舆不出无以定大计宜从幸武昌又言江东六朝皆尝取胜北方但不肯乗机以争天下宜为今日殷监因着江东胜后鉴十篇上之干道二年登进士是时舜臣对策论金人世仇无可和之义宰辅大臣不当以奉行文字为职业考官恶之遂屈下第累迁知饶州徳兴县为治以风化为先而除其烦苛时诣学宫为诸生讲说皆称之曰蜀先生迁宗正寺主簿舜臣于书无所不窥尤精于易着易本传二十三篇又着羣经义八卷书小传四卷文集三十卷家塾编次论语五卷镂玉余功录二卷子心传道传性传以性传官二府赠太师崇国公
　　李心传字微之庆元元年荐于乡既下第絶意不复应举闭戸著书晩因崔与之许奕魏了翁之荐制置司敦遣至阙下为史馆校勘赐进士出身専修中兴四朝帝纪寻迁著作佐郎踵修十三朝会要端平三年为工部侍郎以言事奉祠卒心传有史才然常重川蜀而薄东南之士故其褒贬或有不当所著有髙宗系年录学易编诵诗训春秋考礼辨读史考旧闻证误朝野杂记道命录西陲泰定录辨南迁录又有诗文一百卷
　　李道传字贯之少读河南程氏书玩索义理至忘寝食宁宗时登进士厯蓬州教授吴曦反胁之使从道传以义折之竟弃官归曦平诏进官二等厯兵部郎官出知果州卒诏特转一官致仕谥文节
　　赵之礼字安道资县人少有逺识意气豁如好义乐施尊贤睦族后孙雄贵累封少傅薛郑齐三国公
　　赵雄字温叔隆兴元年省试第一以虞允文荐干道五年召见便殿孝宗大竒之即日手诏除正字因极论恢复请复置恢复局日夜讲磨条其事具合上意累除中书舍人雄自选人入馆至此未满岁也时金将起河南之役尽以诸陵梓宫归于我上使雄贺生辰因止奉迁陵寝及正受书辞雄已见金主争辩数四其臣屡呵止雄辞益力卒得请乃已金人谓之龙鬬淳熙二年厯拜右丞相每进见必言二帝在沙漠未尝离口绍兴帅张津献羡余四十万缗雄乞降旨下绍兴以其钱为民代和籴及买身丁折钱之半使取诸民者民复得之也久之雄乞外乃以观文殿大学士知江陵府江陵无险可恃雄乃请城城成而民不告扰光宗将受禅召雄雄上万言书陈修身齐家及正朝廷之道诏授武宁军节度使开府仪同三司卫国公卒赠少师谥文定雄为相独不喜张栻每与虞允文沮抑之是时资县有李石以文学称于蜀厯秉麾节亦不为雄所喜其意见不同如此雄有方舟集七十卷
　　杨汇成都人杜门委巷著书赋诗人无知者邵伯温为部使荐其学行甚髙清节甚苦不报及卒学者私谥为静恭先生
　　李蘩字清叔晋原人登进士为隆州判官摄绵州岁祲蘩以贱价籴义仓粟而以其钱贷下戸又听民以茅秸易米作粥及楮衣亲衣食之活十万人明年又饥卭蜀彭汉成都盗贼蠭起独绵安堵移利州提刑兼提举常平岁凶先事发廪蠲租所活百七十万人迁仓部郎中总四川财赋军马钱粮是时四川岁籴军粮名为和籴实科于民蘩奏变科籴为官籴贵贱视时不亏毫厘之价出纳视量不取圭撮之盈乃陈利民十事前后三年蘩上奏疏十有三而上降诏难问者八讫如其议于是民皆乐与官为市而军饷坐给田里始知有生之乐莫不绘像祠之擢蘩守大府少卿卒诏特与蘩恩外官其一子以旌其能蘩著书十八种有桃溪集一百卷行世
　　刘光祖字徳修阳安人少以外祖贾晖恩补官后登进士上言人主自将危道也陛下躬擐甲胄闲驭球马一旦有警岂能亲率六师以战乎光宗时为礼部郎官时侍御史阙上谓宰相留正曰郎官中有其人正曰得非刘光祖乎曰是已久在朕心矣光祖既为侍御史劾罢戸部尚书叶翥大府卿沈揆因言比年以来士大夫不慕廉静而慕奔竞不尊名节而尊爵位不乐公正而乐软美不敬君子而敬庸人良由前辈老成零落殆尽后生晩进议论无所依据幸诏大臣佥举朝野所共属贤愚所同敬者一二十人叅错立朝国势自壮臣虽终岁无所奏纠固亦未至旷官今日之患在于不封殖人才台谏但有摧残庙堂初无培养臣处当言之地岂以排击为能哉宁宗即位累官司农少卿是时韩侂胄寖擅威福光祖疏论其奸及朱熹以直言与祠光祖上言汉武帝之于汲黯唐太宗之于魏征仁宗之于唐介皆蹔怒旋悔况熹明先圣之道又非三臣之比今一旦无故而去之可乎臣非助熹乃助陛下耳再疏不听出为湖南运判不就改主管玉局观及韩侂胄擅朝目士大夫为伪学光祖撰涪州学记及之于是谏官张釡指为谤讪夺职及侂冑诛累升显谟阁学士卒进华文阁学士谥文节
　　陈咸仁寿人富于文学遇事机敏登淳熙进士累官利州路转运判官吴曦反咸不受伪命自髠其发事闻迁朝请大夫司农卿以寳谟阁待制致仕
　　支渐资州人年七十持母丧既葬庐墓侧负土成坟蓬首垢面哀毁瘠甚白蛇狸兎驯扰其旁白雀白乌日集垄木五色雀万余回翔悲鸣若助哀者乡人句文鼎自娶妇即与父母离居及见渐至行因自悔责号恸而归孝养尽志是时简州亦有邓宗古塟父自培土成坟因庐其侧晨夕恸哭甘露降于墓木
　　牟子才字存叜井研人少从父客陈咸学咸张乐大宴子才闭戸读书若不闻长学于魏了翁及朱熹门人李方子嘉定十六年举进士李心传修史举子才自助擢史馆校勘厯著作郎兼崇政殿说书随书奏陈举朝诵其疏以为有徳之言故事早讲则讲读官皆在晩讲独说书一人宰相不欲子才独讲进言乃移晩讲于早于是子才不得専对俄以子才兼直舍人院而萧泰来亦迁起居郎子才耻与同列七疏力辞上为出泰来子才亦请去不已上终不允又以本官兼侍讲李伯玉以劾泰来降官已逾年舍人不敢行词子才曰故事文书行不过百刻即为美词书行上以谪词用褒语诏更之子才不奉诏丞相又道上意子才曰腕可断耳词不可改贾似道以海舟之捷有诏奬谕子才当属草但述军容之盛而不言其功且语多戒勑似道不乐吴子聪以女兄为女冠得幸子聪因之得知阁门子才缴还不为书行帝再谕之终不奉诏未几子才辞去帝留之不可乃以集英殿修撰知太平州郡中大治召权工部侍郎进礼部侍郎时贾似道入相自以四方无虞肆意极乐子才极言晏安之为鸩毒且及朝政阙失擢权礼部尚书度宗立尤雅敬子才言必称先生久之以资政殿学士致仕子才天性孝友尝过吉安见童子文天祥知为国器所荐士皆死节臣及卒家无余财卖带以葬所著有存斋集四朝史稿
　　许奕字成子简州人初以父任入仕宁宗亲擢进士第一厯起居舍人遣使金金人久闻奕名礼迓甚恭乃卒行成还奏奕因奏和不可恃宜葺纪纲练将卒使屈伸进退之权常在于我权礼部侍郎兼侍讲会谏官王居安傅伯成以言事去奕力争之后又因灾异申言曰比年上下以言为讳谏官无故而去者再矣以言名官且不得尽况疏逺者乎夏旱求直言奕谓当以实意行实政不当徒以责偿于祷祠之间蝗至都城方讲捕祭然则不至辇下终不以为灾乎奕尝摄兼侍读每讲至古今治乱必叅言时事陛下设遇若此当何以处之拱黙移时俟帝凝思乃徐竟其说帝曰如此则经筵不徒设矣迁吏部侍郎久之以言不用遂求补外乃加显谟阁待制知泸州安丙新立大功谗忌日闻宰相钱象祖出谤书以问奕奕喟然叹曰士不爱一死而困于多口亦可悲也奕愿以百口保之适宇文绍节宣抚京湖还曰仆亦愿以百口信许公之言于是异论乃息后以寳谟阁直学士提举崇福宫进显谟阁学士致仕卒赠通议大夫奕天性孝友送死恤孤恩礼备至精籕篆隶书所著有毛诗说论语尚书周礼讲意及奏议杂文数十卷子彪孙为四川制置司叅谋官景定二年刘整叛召彪孙草降文以潼川一道献于元彪孙辞其使者曰吾之腕可断吾之笔必不可书闭门与家人俱仰药而死
　　宋徳之字正仲蜀州人以应举擢开禧二年外省第一厯武学博士尝论八阵之象本乎八卦皆动物也竒正之变相生不穷知此乃可致胜迁编修枢宻院时数有灾变徳之疏七事皆当时至切之患又曰今敌未动而轻变祖宗旧制命武臣帅边以自遗患是时吴曦在西邮皇甫斌在襄汉郭倪李爽在西淮故徳之以为虑及徳之出知阆州吴曦果叛徳之乃托跌足以避伪命事平擢本路提刑徳之不俟代径用观察使印领事为制帅安丙劾奏降一官厯兵部郎官时朝论有疑安丙意丞相以问徳之徳之曰蜀无安丙则朝廷无蜀人有大功不敢以私嫌废公议以此忤丞相意见罢安丙闻之曰丙不知正仲正仲乃知丙负正仲矣乃请昏于徳之徳之曰吾为天下公论非为安公也竟不许再起知眉州监特奏召试得疾卒
　　杨巨源字子渊成都人倜傥有大志善骑射涉猎诸子百家之言应进士武举皆不中刘光世见而异之荐其总领钱粮陈晔举以右职监兴州合江赡军仓吴曦叛巨源阴有讨贼之志乃结义士三百人给其钱粮游奕军统领张林队将朱邦宁皆骁勇而见忌于曦者巨源皆与缔结会曦以安丙为丞相长史丙称疾不出眉州程梦锡宻以巨源之谋告丙丙大喜即因梦锡延见巨源于卧所号哭与议是时李好义好问亦结李贵杨君玉李坤辰数十人坤辰又邀巨源与好义会巨源通好义于丙谋既定好义遂合其徒入伪宫巨源先假诏文持诏乗马自称使者入内戸曦启戸欲走李贵执杀之丙奏功于朝以巨源第一诏补承事郎俄诏巨源转朝奉郎与通判差遣四川宣抚司叅议官先是有诏奬谕诛叛言不及巨源巨源疑有蔽其功者遂怀怨望以启谢丙曰飞矢以下聊城深慕鲁仲连之髙谊解印而去彭泽庶几陶靖节之清风又遣人叙功于朝而从兴元都统彭辂乞书贻韩侂胄辂阳许而阴以白丙且言巨源与其徒谋作乱遂因罗织其罪丙乃令辂收巨源杀之于途而以自缢闻其后有成忠郎李珙者作巨源传投匦以讼其寃乃赐巨源庙曰褒忠谥忠愍
　　邓若水字正仲井研人博学攻文吴曦叛州县莫敢抗若水为布衣愤甚将杀县令起兵讨之夜刲鸡盟其仆曰明日谒令我顾汝即杀之至期三顾不发乃归仗剑如武兴欲手刃曦道闻曦死始还登嘉定十三年进士对策极论史弥逺之奸弥逺将寘之罪不果理宗即位若水上封事曰史弥逺不利济王之立夜矫先帝诏奉迎陛下曽未半年济王竟不幸于湖州揆以春秋之法非弑乎非簒乎非攘夺乎为陛下计莫若遵泰伯之至徳伯夷之清名季子之髙节而后陛下之本心明于天下此上策也自古人君之权鲜有不自废立之际而尽失之今宣绘薛极弥远之肺腑也王愈其耳目也盛章李知孝其鹰犬也冯榯其爪牙也陛下若不除此数凶非惟不足以弭谤亦未可必安其位此所谓收大权以固大位策之次也书具制置司不敢奏郄还之而罢嘉熙间召为太学博士复上数千言其畧曰宁宗不豫弥逺急欲成其诈此其心岂复愿先帝之生哉先帝不得正其终陛下不得正其始臣请发塜斲棺取其尸而斩之以谢在天之灵往年臣尝上书请禅位近属以洗不义之污无路自逹今其书尚在昧死以闻将对前一日丞相乔行简闻之大骇翌日出若水通判宁国府若水怏怏而还遂不复仕隐太湖之洞庭山后归蜀居山中盗夜刼之若水危坐不动盗击其首流血被面亦不动乃舍去若水为学务躬行耻为空言尝作木主大书曰自古以来忠臣孝子义夫节妇之位岁时祀之有子因世乱筑山砦以兵卫乡井砦破举家遇害
　　杨震仲字革父成都人淳熙二年进士厯兴元府通判权大安军吴曦叛驰檄招之震仲辞疾不行时军敎授史次秦亦被檄谋于震仲震仲曰敎授非城郭臣且有母在未可死脱去为宜因嘱次秦曰吾死以疋绢纒身敛以小棺足矣既而曦趣震仲行震仲乃饮毒死次秦如其言敛之自震仲死蜀之义士感慨奋发始协谋诛逆及曦伏诛赠震仲朝奉大夫直寳谟阁录其二子表其里曰义荣后又赐庙曰旌忠谥节毅史次秦者眉山人登进士第曦召之甚遽乃以毒药傅两目比至目益肿母年髙而贤命家人以讣闻曦乃听次秦还曦诛改秩至合州太守
　　王翊字公辅郫人寳庆元年进士吴曦招之入幕及曦叛抗节不拜为陈大义曦怒囚翊欲烹之曦诛得免嘉熙元年制置使丁黼辟为叅议官翊先遣其家归乡里为文诀先墓誓以死报国及北兵至黼战死兵入公署见翊朝服危坐问为谁曰小官临难而不能救可速杀我又问何以不走曰愿与此城俱亡北兵曰忠臣也戒勿杀翊乃赴井死后其家出尸井中衣冠俨然
　　杨应询郫县人厯定州真定大名副都总管所至皆有政绩卒谥康理其后资阳有张方字义立庆元进士厯利夔成都提刑兼四川制置使以母老辞还廉明刚介见义必为有亨泉遗稿一百卷是时江油张珖淳熙中自湖北副漕擢刺剑州视郡如家视民如子所至皆以治行见称简州赵全叔累官华文阁待制知兴元府厯仕久以名宦闻所著有易传论语说孟子讲义奏议北征录酬倡韵纂汉书笔记后汉纂通灌县鲜大年令绵竹存心公恕不为豪猾所挠凡有废坠前人所不敢为者悉为之
　　郭瓉内江人字直声随父宦寓安陆元符末应诏上书慷慨言天下事不报后为汝阳令金人犯蔡瓉朝服坐厅戟手大骂与二子俱死同时成都有白如璧博览羣书隐居不仕北兵至入山中不食而死
　　陈堂前者雒县王氏女节行为乡人所敬但呼曰堂前犹私家之尊其母也堂前年十八归同郡陈安节岁余夫卒既葬其夫事舅姑治家皆有法舅姑安之训子日新入太学又卒二孙曰纲曰绂咸笃学初堂前夫卒舅姑无生事夫妹尚幼堂前敎育之及笄以厚礼遣嫁姑舅亡妹求分财产堂前尽遗室中所有无吝色不五年妹所得皆罄堂前又为买田置屋抚育诸甥无异己子亲属贫不能自存者收养婚嫁至三四十人自后宗族无虑百数子孙遵遗训五世同居并以孝友儒业着闻干道九年诏旌门闾
　　师氏彭县右正言骥之女适范孝纯建炎初还蜀至方城遇贼孝纯被害执师氏欲私之师骂曰我中朝言官女岂受贼辱宜速杀我贼遂害之
　　喻氏二女者彭县喻舜俞女也舜俞客死京师二女无所依至广都依其姑髙节著名御史行部闻之嘉叹为择壻归之
　　黎贤妇者双流宇文邦彦妻居贫读书畧通大义手自编抄以相其夫督励诸子粹中者厯词掖有名
　　张氏罗江士人女其母杨氏寡居亲党有婚会母女偕往其典库雍乙者从行先归死于库提刑张文饶疑杨有奸杀乙以灭口命石泉军劾治囚逮其女考掠无实吏乃掘地为坑缚母子其内旁列炽火间以水沃之絶而复苏者屡辞终不服一日女谓狱吏曰我不胜苦将死愿一见母而絶吏怜而许之既见谓母曰母以清洁奈何受此污辱女今讼寃于天言终而絶于是石泉地震三日有声如雷天雨雪屋瓦皆落勘官李志宁疑其狱乃祷于天俄而假寐恍有猿坠前惊寤因自念杀人者岂袁姓乎有门卒忽言张氏馈食之夫曰袁大明日袁至使吏执之遽曰吾怜之久矣愿就死吾适盗库金会雍归遂杀之杨乃得免郡牓其居曰孝感坊

　　元

　　张■〈须上土下〉灌县人侨寓江右从金华王栢学六经语孟以及周程张朱之言靡不潜心至元中行台中丞吴曼庆延至江宁逺近翕然尊而师之称曰导江先生所著有经说及文集行于世
　　虞汲仁寿人为黄冈尉与吴澄友善澄称其文清而醇是时蜀中起兵族人多有被俘于京者汲遂怀赀入京赎十余口以归家益贫晩稍起为教授以翰林编修致仕二子曰集曰盘
　　虞集天性孝友弘才博学累迁奎章阁学士日取经史中切于心徳治道者陈进经筵凡承顾问必随事规谏一时大典册皆出其手其论荐人才必先器识平生为文万余篇有道园学古录行于世卒赠仁寿公谥文清
　　虞盘性方正少与兄从吴澄游尝着非非国语时称其有识诗书春秋各有论著累官湘乡州判官有巫称神降其身州长吏莫不厚礼待之盘召巫并其党绳之以法人佥服其明
　　赵世延成都人其先本蒙古族父为元帅镇蜀因家成都世延究心儒者体用之学擢御史劾奏僧格不法及发伊克图赃巨万于是权贵一时敛迹厯四川廉访使是时官军骄横多抑良民为奴莫敢谁何世延痛加惩治其弊遂革会朝命阿固台讨八百媳妇世延上书言蛮夷宜在羁縻不必重烦天讨章再上从之召为御史中丞劾罢丞相特们徳尔进大都留守乞外拜四川行省平章仁宗崩特们徳尔复相逮世延至京下狱廹令自裁世延不为动拜珠为言其寃文宗诏释之仍拜中书平章监修经世大典封鲁国公还成都卒谥文忠子伯夔州路总管死于囊嘉章之难赠蜀郡公谥忠愍
　　冯文举什邡人初举乡试授汉州学正会逹噜噶齐宴僚属以一手奉酒文举不受拂衣去官后复登第厯云南儒学提举明玉珍攻云南文举谓其妻曰我元进士蒙厚恩今军至有死无贰汝光州马中丞子孙其能从乎马氏曰官人既死生亦何益遂焚香北拜皆自缢而死
　　杨氏者仁寿虞汲之妻在室时博通羣书尤精于春秋及适汲生子集值宋末兵乱汲携家居岭外无书可读杨氏口授集论孟左氏传欧苏文比还始得刻本则已尽读诸经通大义矣后集以文名皆杨氏内训之
　　费氏灌县人至正丁酉青军入蜀肆行剽掠费乃泣曰父母深恩分毫未报今不幸而罹贼害不如死也遂自缢
  </div>
  <div class="pagination">
   <a href="蜀中广记_page32.html">
    上一页
   </a>
   <span>
    ...
   </span>
   <a href="蜀中广记_page28.html">
    28
   </a>
   <a href="蜀中广记_page29.html">
    29
   </a>
   <a href="蜀中广记_page30.html">
    30
   </a>
   <a href="蜀中广记_page31.html">
    31
   </a>
   <a href="蜀中广记_page32.html">
    32
   </a>
   <span class="current-page">
    33
   </span>
   <a href="蜀中广记_page34.html">
    34
   </a>
   <a href="蜀中广记_page35.html">
    35
   </a>
   <a href="蜀中广记_page36.html">
    36
   </a>
   <a href="蜀中广记_page37.html">
    37
   </a>
   <a href="蜀中广记_page38.html">
    38
   </a>
   <span>
    ...
   </span>
   <a href="蜀中广记_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
