<!DOCTYPE html>
<html>
<head>
    <meta charset="UTF-8">
    <title>贵州通志 - 第 135 页/共 141 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贵州通志 - 第 135 页/共 141 页</h1>
    <div class="content">　　置贵阳右文田碑记　　　　　　江东之余抚黔之三月有青衿子数人谒余曰嵗云晏矣藿食者忧之余惟贫者士之常而黔士之贫则抚者之辜也乃出廪余分之所及无几且非可继也及见万冯两公创置学田始获余心业喜而为之传今计田且七十六分以赡府州司三学之贫者二公于诸生有丰施矣顾每年租贮定番州广储仓距省四百里而遥使贫士蹑蹻度支所得差半故郡诸生之无田者独未沾成惠耳余令州官俟价以粜随价以解士无徃来之烦谷收一倍之利是不费之说也苐思以空言移粟人其谓我何固且图之会屯中清出乌当把路之田若干畆故征巴香备饷而今无所用之最号沃畴嵗收米二百石有竒徃输直十六缗于藩而大半肥佃者余以为屑越甚也因念贵阳学宫昔以讲武今以修文乌当之田昔赡戎刚不若赡文髦从今冲輣不驰而瑶华耀爽黔虽丹徼乎亦知左武矣与直指应公议割其田于庠复以三百金置田益之总命之为右文云
　　重修钟鼓楼碑记　　　　　　　郭子章万厯己亥夏六月余奉天子命来抚黔故事三日谒文庙庙在城北隅道钟鼓楼下余仰视之规颇昻崇势若陁崩心识之谓当厘改也于时有夜郎之役亡论藏匮弗克民敝弗振即吾侪心思弗暇及庚子六月六日夜郎平贵阳刘太守文光来黔仲秋稍隟守偕徐丞庭绶请于余及柱史宋公曰挈壶之政匪棘匪迟君子小人兴息维时以司晨昏以严更漏惟鼓与钟是赖此黄帝所推迎唐尧所敬授者兹楼且圯守甚惧亡以为民观也葺之亟余与宋公敬诺下监司议司檄守会而稽之材若干章竹若干个塈若干畚糇若干钟赭垩青黝若干色剞劂钩绳若干匠钱若干缗守与丞总之中军官刘岳指挥杨师震李栋材槌鼛役之千戸金鳞李东生百戸王懋勲吏目张大纪防作之辛丑六月刘守迁宪副署平越府经理夜郎去天子命宋公徃按滇命柱史毕公代之毕公至趣其役徐丞竭力已事以某月落成而请纪其成于石余谂之曰危哉楼也寜独贮钟鼔刻漏已乎寜独辨朝夕弗迷风雨已乎黄钟生一一生万物君子铄金为钟四时九乳故钟调则君道得五音十二律鼓无当焉而弗鼓弗和其声一也刻漏法漏水一升重一觔时经一刻故钟为声气之母鼓为众乐之君刻漏为中星之騐惟其一也一也者所以一民视聴之不一也周礼六典夏官挈壶秋官司寤春官鸡人汉以后太史掌之隋置刻漏令掌以率更教以博士典以掌漏司刻分时唱之漏童更以击鼔为节防以击钟为节故含元赋曰节晷漏于钟律架危楼之笋虡钟鼔之有楼旧矣黔当珍夷敛雾三渡息波之后举斯楼而更新之景钟髙县防鼔雷鸣玉衡称物金壶博施晓而钟耶吾侪莅兹土者何以修天子之业命考其国职讲其庶政士何以受业何以讲贯自戍卒庶人而下明而动何以耕食何以凿饮何以搜苗狝狩夕而钟耶鼔而严耶吾侪莅兹土者何以序其业纠其典型儆百工使无慆淫而后即安士何以习复何以计过无憾而后即安自戍卒庶人而下晦而休何以宵绹何以夜绩庀其家事而后即安庶几日惜寸阴夜知向晨斯楼之新为不徒矣嗟嗟余以斯楼废兴之故而重有感也楼创于成化甲午实自郑都知忠始记出白少保圭笔其语周覈通志亦称忠有心计与总兵李贵抚捕诸苗贵人为立祠尸祝之今银珰左貂充斥宇内飞而食人在在重足黔以瘠土大兵后主上闵而不遣而吾侪得以韬戈撤堠之余因革明时乘隟葺楼以都知始者以吾侪新不可谓非大幸故若郑都知者自今视之固亦铁中之铮铮与而况创楼故碑犹言言也监司郡县卫所与是役者例得书姓氏于石之右
　　孙文恭祠碑记　　　　　　　　郭子章人情所极虑于身后者在易世之裔与易名之典而此二者恒相因也有子孙陈乞虽中才可获褒称无子孙陈乞即髙贤未免堙圽抑势使然乎亡论徃故如我国家李韩公之功不逊于武寜武顺而李不諡祺不善终也解大绅之贤不逊于杨文贞黄文简而解不諡家徙辽阳也邹吏目之忠不逊于罗文毅舒文节而邹不諡虽云秩卑亦其嗣斩也人臣生竪太常之勲死为若敖之非国家念其故防其私谁为然已溺之灰而反既失之履故人情所极虑而不可必得者国家曲体之令其世絶而祀存骨朽而名扬所以彰徃而劝来也隆万以来此论稍明章耳而目之无子孙陈乞而褒諡如故得四人焉少保于公谦改諡忠肃少师夏公言諡文愍中丞海公瑞諡忠介尚书孙公应鳌諡文恭文恭之諡实章与御史宋公兴祖李公时华同请者公赐諡诏下章又与御史毕公三才作公祠于清平市田以供嵗祀平令刘启周等以公祠记来请余计公督学秦中为三秦士师瞽宗北雍为天下士师及门入室弟子当有善言师者乃请于今御史大夫三原温公温公故公所简秦士也温公曰弟子即诵师无若公言公且以哭公集杜八首示余读之令人涕落余辞不获乃稽公履厯记之公姓孙氏讳应鳌字山甫扬州如臯县人占籍清平卫嘉靖丙午举乡试第一癸丑成进士选庶吉士改戸科给事中出佥江西厯陜西提学副使都察院佥都御史抚治郧阳入为大理卿迁戸部右侍郎改礼部掌国子监祭酒事隆庆改元上幸学公进讲无逸赐茶请告起刑部右侍郎晋南京工部尚书卒赐祭墓木拱矣万厯庚子章等为请諡于朝壬寅诏下諡文恭锡之诰命始祠公于清平城中余按諡法恭有九义諡公曰恭其尊贤贵义执事坚固之谓乎余师胡正甫先生尝语章曰宇内讲明正学楚有黄安耿公蜀有内江赵公黔有清平孙公吾豫章有南城罗公皆贤人也已余入蜀余师与赵孙二公皆捐舘舎乃合祀三公于大儒祠及余入黔别邹尔瞻江上尔瞻曰黔中孙淮海李同野马心庵皆致力斯学君此行惜不及见三君耳余平播后辑黔记乃合三公类传于理学已复为公请諡而得恭乃知正甫先生与尔瞻言不我欺也嗟乎公亡易世之裔而得易名之典人情所极虑不能必得之身后者公不虑而得之遭逢圣明视李解邹三公千里矣公所着有学孔精舍彚稿易谈四书近语教秦语録春秋节要律吕分解等书共若干卷发明圣学具载诸书立朝大节他日国史当有大书之者兹记止纪公请諡及建祠颠末祠即公书舎故趾袤若干丈长若干丈中为堂祀公堂外为门顔曰工部尚书孙文恭公祠祭田若干畆具在碑隂
　　西南平播碑记　　　　　　　　陶望龄皇明奄宅方夏象寄所隶极于西南赕僰濮洛乌蛮白夷荒忽么防前世所弗役莫不棰使纒驭咸在职贡维播古之郡县杨氏以唐之季防乱固险世长厥地显袭朝号内相君民区裂版章以沦夷裔厯宋暨元羁縻弗絶虽圣人继起洗濯腥秽包并荒逺犹取其貌恭因而建置葢仍徃宜令茍便民俗而已至今皇帝御宇神武英断威徳醲鬯仁风既宣义杀时举遂乃诛夏戡倭捖强犷植单弱参伐顺建旬始陨消维播孽应龙怙其昏嚚湮灭彛纪祸芽帷墙以条以蔓夭防姻党遂延甿黎七姓五司逢其虿螫咸仰天抢地而呼曰吾君乎匪覆匪载胡逺独遗天子曰播人余子余可弗问令吏召应龙置对逋佚抵嫚未竟厥理用反戈于白石疆吏来言状是当诛讨天子曰嗟岂不或悛命大臣遄徃宥辟之迨至应龙诡服请受罚赎首领自效使者宣上防褫爵赦死春煦夏长父教母妪恶枿桀息冯倚慈惠长傲滋慝防厥狡狠遂乃放兵扰境逆我顔行戕我将士于飞练事闻廷臣佥曰播徒虮虱上不忍爪甲数置之覆用嘬噬此自弃天天所废絶不可宥天子曰然遂以前巡抚辽东兵部侍郎李公徃总师事建督府成都总统黔楚赐剑一得挥诛大将以下而以都御史郭公抚黔都御史支公置幕偏沅以江公徃楚视师咸聴于李公己亥五月公至蜀受事当三方积平士恇戈刓饟弗属公谓以天兵诛小丑当防万全取一决而定于是徴师挽粟内修攻战具阳示无动以纾之贼入綦江烧王嶰梗偏隆煽引九股恫喝躙轹图以怵将吏就怀拊公因布之文告贼志果岐用缓深入明年春所徴秦魏燕齐滇浙之师暨土司兵毕集众二十万正月望日登坛誓师五监六帅八道并进以伐之推官髙折枝先以南川兵捣官坝降真州进据桑木蜀帅綎破楠木娄山闗再与应龙父子遇力战大殱其军帅广别击斩贼大将郭通绪夷崖门以入再防水牛塘贼栖上楚帅璘尽芟四牌七牌之苗蹑青蛇巅戮数千人进畧大小三渡而黔师亦再渉乌江毁闗以水西兵抵于白田坝夏五月诸将士大会海龙下公命按察使悌来视师无何封侍郎讣至公饮血茹涕责战愈厉六月五日綎应祥兵破其城二翌日广璘攻之城圮众继以入应龙缢收其尸系掳妻孥尽槛其属献阙下皆论如法斩磔于市夫播人窜伏榛莾沉于雰霾不覩天地之大日月之朗者八百年于兹矣刖割舂斫束身淫威霆其酋不敢遌睨其视王人天吏若异穹壤一旦更建城邑设守令饬新胶庠猱梯虺穴虎豹冯阻者皆刬削崷崄廓为周道茫施罗甸谿洞君长震叠惩艾益祗罔怠明天子刑徳我公功烈于是乎逺宜标诸金石昭示万禩永奠我南纪用都司吉所相白田之南山下鋭顶平树铜柱其上就厥址桃源建公生祠铭功徳丽牲之石望龄旧史官于职宜有纪述遂系以辞曰播古州县端沦于夷封以顺完地以鄙遗明之肇兴鉴先纳土肤使穷阶仍珪袭组南金象齿嵗献于王称尔干矛载启戎行天命不滔妖兴徳寡有孽于房有谋于社女戎胜晋祸水灭炎大犹弗胜小丑讵堪缨虎冠蛇揺牙喷毒啸刄嚬锋刑人以族髙髙昊天聴民则迩命执罪人归诸尉氏拲梏就讯为我系囚既纵而西鹘隼去鞲白石弄兵射天嘷主大吏执言诪张其语纠聚奸慝公相讙嚣糜肉播人用以豢苗鹿铤其险兎狡其窟再抗黔师凶穷罪迄邉人告讻帝用憯憯爰命虎臣乱是大戡桓桓虎臣曰维李公惟郭暨支佐佑厥庸偏师未集綦城宵坏公狃以词俾疑罔害裒兵聚谷机沉色闲难知如隂不动如山仡仡王师有来自东卢濮髳微并以兵从师既会止神谋电发八道攻进涛掀岱压公曰有命诛止其魁播闻鼓声若旱始雷拜跽扶防百千其伍有不用命乃斨以斧重闗嵳峩若骞若坠恃险与兵以即颠踬殷伐方惫乃克之三月告旋天子之厘维播在昔陂池潦洿今始会同乃江乃湖昔为鱻薧以饱凶淫今有室家乃父乃兄告尔播人勤尔征役袯襫韦衿以偿帝力告尔播人维千百祀我公之功以名尔子赫赫天威铜标在南逖矣西人我公是瞻
　　傅公祠碑记　　　　　　　　　冯时可傅公讳天锡字祐之世系钱塘于宋髙祖时为望族迨颍国公友徳为明佐命臣颍国四子公行三当元季天下扰攘倾侧父子奋身各图云台业因相失焉公长身瑰玮矫矫若云中龙为经生即有声尤工诗诗格髙不作大厯以后语暇则谈兵屈指穰苴司马自负为封狼居胥禅姑衍无难者每筹策天下事忼慨中窍扬眉裂眦人不能难应江浙行省试一日忽语同学诸生吾仰测浑仪旁察方舆江淮间郁郁薄层霄成龙文五彩者其天子气耶遂间闗投谒髙皇帝被伪兵执送伪将潘允明欲臣屈公环以兵公曰圣主出矣我翘然男子非若臣也须猬张目光炯炯射贼声震行幕皆辟易不敢兵俄报明李武靖公破富阳余杭兵压允明营允明谋拒公叹曰明天子天授神兵百万前茅至此无完卵矣允明虽骇公言抗而与其党计以为然乃计诸公缚伪员外方彛往献防于武靖与公语良久竒公因纳允明欵还荐公拜明州训导时僧几先黠有谋引倭袭明州因诗通公公得几先状以请乃设备诱几先用功陞知大名府元兵犯大名公厯任甫七日备未具不敌绾玺还请就司冦法诏报曰傅某有殊绩郡新造非尔咎安置云南永平公配于氏防以往明年抵永平又明年拜大理卫知事未几普安贼安乃叛公督兵与战不利或劝公逸公曰尔何馁悖失防徃吾守大名不完郛皇帝不以膏斧使衣冠待罪徳甚厚非毕命枹鼓曷报免胄搏贼死之土人以驿后公生寛寛生瑄瑄生易庵证证生教谕江安公风风生工科给事中良弼以谔着正徳十六年部使者奏公忠请于朝立祠祀焉至万厯十禩而公七世嗣侍御公来按黔黔人徳公念无能报谋新公祠中丞刘公闻之曰伟哉傅氏明徳逺矣亟新之时可以督学行邮拜瞻公祠怅慕久之因为序次其事云
　　葛镜桥碑记　　　　　　　　　张鹤鸣平越之东五里有水瀎潏嶈嶈深不可测两岸皆岝崿沓障拔地挿天薄岸视之澶湉□窟若有异物盘焉渡舟徃徃覆没平越人葛镜誓建桥初建崩坏再建费倍初建建滭沸处又崩坏镜誓曰吾罄家资必成此桥乃于岝崿沓障拔地挿天之处募工凿其麓崆防之石悉展为平陆东西岸合开约五六丈垒址于渊为蹲防鴈齿屹然亘石虹于江上矣余以万厯四十三年乙卯四月过此江尚舟渡镜祈檄运木者余为允行四十六年戊午三月余有事匀哈之役镜桥已成四十八年庚申二月余奉命督陜西三邉移沅交代镜已物故夫镜一匹夫耳非有陶朱猗顿之富建桥一念之死不移一建而坏人情已厌之矣再建再坏三建卒成计费不下五六千金人情所更难者闻镜饶田计嵗米糊口外悉用之桥前后三十年功始成此其从容乐善不吝不倦岂世俗人所能企其万一者余嘉镜之行怜镜之死又喜其桥成而死得敉寜也因名葛镜桥勒石桥上又为记纪之碑如左云
　　武侯祠碑记　　　　　　　　　刘秉仁世诸葛武侯畧地黔中时殆抵牂柯遍金筑云又侯所过辄有遗迹付诸山灵后人发得竒迹閟响必谓侯所遗葢谓非侯其谁宜为也今贮甲铜鼓两岩皆谓侯遗迹葢故老相如是然不可考矣南崦故有祠祀侯前挹郡城下瞰渔矶烟水飘渺翠微亦称庙貌我龙洲王公开府兹土瞻侯祠宇想见侯扶汉三分事慨然兴怀低徊久之乃手侯旧增损校讐再四刬之楔贮之祠以为荐绅典型以慰甿庶遐思愚尝反覆深维之见公有逺意匪直寓仰止之勤已也忠武在章武时欲完蜀以瞰中原之变志图恢复故其所经畧蜀地务先詟服笮僰诸夷之心要在夺之气以借其力曰思惟北征宜先入南是也故夷俗习格鬬知兵侯故兵威困之夷善匿燧燎原侯故烈熖燔之夷巧避毒箐幽岩侯故穷捜之夷信幻惑侯故竒迹閟响以震詟之谓所过辄有遗迹付诸山灵者葢侯詟夷之一端也夷詟而无变然后得借其力以瞰中原此侯之逺谟也阅千百祀来我太祖髙皇帝兼有区夏削砦落而树以郡邑夷箐洞而代以控戍守自黔达滇蜀皆星络云屯己倍蓰什百于侯所措注矣顾国家亦武侯意也夫居今诸夷不靖则黔蜀滇不完黔蜀滇不完则非所以重西南之屏翰矣然欲靖诸夷匪得侯之才量及侯之规画如侯其人者未足以语此今观龙洲公之措注则得之公自幼挺拔沉浸羣籍驰骋今古厯职方卿寺于邉腹形胜险易经畧事宜罔不洞究要领故抚临遐服譬之熟辕游刄也地之货储利则启蠧则杜途之梗塞髙则陂渉则梁兵之募畜干则称戈则比酋之魁杰驯则怀叛则兵土之习俗游则警惰则戒行逾年夷无鼓噪民无讙哗有苗来格在在帖寜不与侯之逺谟旷世相孚耶公所经畧匪直全黔以完滇即三蜀亦借公以完如侯之故志侯所完蜀虽未足窥中原公所完黔蜀滇则屹然为中原一大藩镇衣裔曰邉器羡曰邉裔具而衣泽器完而中好他日舒国家南顾忧者公力也公之意逺矣大都欲尚友于侯以继伟畧匪直寓仰止之勤已也余于亟侯者而深维得之矣试持以谂公将谓余知言哉故不揣荒谫而僣记之
　　郭青螺祠碑记　　　　　　　　邹徳贵筑介在要服古夜郎罗施之地后汉武侯擒孟获济济火从之以从征功表王罗甸则今安氏逺祖也安氏立武侯庙于大方前为闗侯庙巍然两峙水西隔乌江一衣带便是播州播酋杨应龙□獍负险逆顔行王师屡征不克圣天子赫然震怒拊髀思安攘臣廷推泰和郭公才猷将畧足膺重阃万厯二十七年春三月奉勅开府贵州兼督理湖川诸军务夏四月匹马入黔黔中物力单弱一切兵食仰借楚蜀协济綦江一陷全贵阽危公请増兵益饷以充兵实计募兵守偏桥等十二处要害以遏冦冲调补文武将吏防劾规避以严纪律身先临贼以倡勇敢总督长垣李公移驻重庆请上方剑与公协心朋力而军政肃然矣明年二月公誓师四月进兵首摧贼锋宣慰安疆臣斩闗先登弟尧臣佐之大水田一战独冠七路兴师至壁海龙才百余日六月应龙伏诛剉尸首妻孥田氏朝栋等七十二名槛俘阙下是役也贵州斩获首级四千八百六十生擒首从一百五十八俘获贼属男女一千一百一十招降播民二万九千八百五十夺获贼仗不可胜纪天子赉军兴百四万金公仅用其半漕粮三十万钟用十之一余悉还帑藏恬然奉身而退温防欵留以定播地经理郡县新设遵义平越二府正安黄平二州遵义桐梓绥阳仁怀湄潭龙泉瓮安余庆八县改置安化贵定二县播地方平皮林复炽頼公余威进剿擒斩俘获与播畧相当未几议播水地界公与新城王司马公议令疆臣入苞茅代播输将于黔西沙溪仍旧又未几议镇雄公命尧臣挈妻孥还黔代兄为宣慰而镇雄还陇人言公虑逺谋深功髙事苦然哉先是公以二品诰命改给京衔廕仲子生员孔廷入监读书及叙播功陞右都御史兼兵部右侍郎廕长子孝防孔建男武举承昊世袭锦衣卫指挥佥事三十五年公陈情终养至九疏上不得已准养亲以俟起用遂得舞斑衣于膝下朝夕承欢至三十八年五月大事已襄荣膺防典四十年五月叙路山二苗功晋兵部尚书兼都察院右副都御史赐绯鱼服给三代诰命孙昊晋锦衣卫指挥同知世袭公乃建忠孝寺于里以报君亲恩四十一年皇太后颁赐藏经勅赐寺名大忠孝禅寺公在黔十年始终出处忠孝大畧如此黔人思公恩建生祠祀公者七所俱载祠録乃宣慰安君尧臣独建祠大方名曰怀徳与诸葛武侯夀亭闗侯鼎足而三惟生祠之建自昔有之石庆为齐相齐人髙其行有石相祠栾布守燕燕人服其防有栾公社至荀勉朱邑之遗爱童恢韦义之异政载在史册班班可考而未有専祠殊方者尤未有特祠于宣慰者有之自今郭公始宣慰率罗甸人合武侯闗侯郭侯而并祠之真可谓怀徳矣夫徳有厚薄怀有深浅尸而祝之社而稷之春秋俎豆之怀其怀也浅郭公曰忠顺宣慰亦化而忠顺无迕纎毫郭公曰仁厚宣慰亦化而仁厚无陨蠕蝡仁义道徳之怀其怀也深畏垒之细民窃窃然祠庚桑子庚桑子不释然曰是妄凿垣墙而殖蓬蒿也何也为浅也物不答施于天地而天地亡恫子不谢于父母而父母无憾何也为其深也罗甸人无庚桑郭公而天地父母郭公是名曰感其感无心是名曰宫应角应其应无迹怀之挚也祠以柱史南海冯公奕垣左方伯通政使寜国赵公健配享葢左右郭公施徳于黔者例得并书
　　建设贵定县碑记　　　　　　　丘禾实贵定何以始城曰新县也贵定何以始县曰改土也然则改土便乎曰道有升降政由俗革标枝野鹿化而冠裳卉服鸟言化而弦诵□獍之民日控鸣镝嗜鬬如饴一旦化而卖刀买犊由此言之吾安知旧贯之非因循而更张之非善治也惟是时诎举赢以区区枵腹待哺之黔而动有草昧经纶之计业已郡县其地势不得无治有治势不得无城有城势不得不兴役动众而帑藏一空待道傍之议委而去之当此之时难于得财乎得人乎贵定故龙新之间属夷地也当万厯中两平伐间实为萑苻之泽徃徃御人国门一嵗既数见告而又黠夷飞诡赋不就徴督抚郭公青螺有忧之于是上疏请县四司治平伐而贵定名焉自是民稍稍敛戢穷谷之老有叹生平始见汉官威仪者然于城郭宫室礼乐教化谦让未遑也凡五六年而今督抚胡公瑞芝来日檄所司城贵定时藩帑如洗司会不充先令者且以拮据鞅掌毙于是人益侧目新封视为堪岩而黠夷益乘是登山啸梁以相恫喝县中夜数惊胡公闻之曰是不难难于人耳于是檄所司遴属吏有胆智者徃而所司同声一词曰无如独山万守是尝别驾肇庆治兵钦州有能吏声者于是公乃上书请移万守于独山城贵定当是时人犹言万公即智畧胆勇能役神使俾天雨粟耶乃不期年崇墉言言公报贵定城矣先是议城约费二千缗犹虞不给公至拓地鸠工因民情而盈缩焉百工咸悦民亦子来量田助工乐输恐后才请金千四百缗而城工讫城四门门每相距百余丈楼橹称之濠堑又称之自是县治巍如象魏秩如比屋翼如人之视贵定又不啻通邑大都也易曰天造草昧宜建侯而不寜公其所建之人也督抚胡公其建之者耶从此蚩蚩之民心志日易习俗日移周公孔子之道差可渐被葢礼乐教化之务与城郭宫室之制若相待而然者独书城成而已哉当是时余在京师目覩两观之燬工用不兴问是何以故或曰少府之金钱不给也或曰中珰之估计太滥也或曰奚斯之委用无人也呜呼以蕞尔黔举一城而有余以国家全盛举一雉门而不足由前之黔百相委也而城之难由后之黔且招提且舆梁也而城之易是在人是在人谨记始末作贵定城记
　　东坡义烈祠碑记　　　　　　　余懋学播之役赖主上庙算御史大夫司马郭公幄筹八道陈兵六月奏凯防闻廷臣合辞颂公神武黔缙绅衿弁之士下及田夫野老黄童红女拜司马公袵席赐亦合辞颂公神武公曰不佞之节钺从事于兹殪鲸鲵筑京观以保此黔诸将士所戮力也何敢居露布草疏胪列诸将士斩馘捐殉状议爵树功者祠死义者于是东坡路诸战亡兵得次第举祠祀先是播不道逆我顔行纠黔东九股苗为翼东坡以一如线路阨其冲既募兵戍守苗日徃来不得恣大恚愤因举兵来冦势甚猖獗卫城老稚旦夕惴恐无不相持泣下自分必堕虎口会少防梁公铨驻城中驰请幕府指自集卫三老防曰城心腹也东坡肘腋也肘腋诚急当援然势且及城万一援兵出贼乘虚袭城谓心腹何遂一意严城备士大夫弟子员而下与诸军荷兠鍪持矛盾杂立睥睨间自甲夜达曙无敢交目寝者东坡兵殊死战以众寡不敌竭力死战贼屯三昼夜时时奔突已兵至城下侦知备严乃引去礼以死勤事者祀吊祭不至精何依吾师青螺先生檄治祠祀録诸兵忠勤昭示方来存忠魂庇之寜宇俾无号呼于日寒草短月苦霜白间仁也祠而烝之尝之爼豆之且与簮笏之荣同施不朽兹吾师意哉噫已亥冬滇值顺寜之变予实身在军时闻播贼冦东坡内顾在念不任怦怦忧久之闻贼退幸无恙则又不胜欣欣喜非幸也惟梁徐两公指奉谋断守城而城完是以有今日井庐不改室家相保以东坡完兴隆微司马公密画嘉惠不及此今事定司马公改筑吾城垣墉言言并龙新平黄诸城雄称黔东保障而且祠诸兵垂之永世春秋书城诸及防子时也董安于于赵简子缢而死曰我死晋寜赵氏定矣赵氏祀之诸兵之为兴隆死也异世同事也城奠生灵祠慰忠魂皆民所欲举举之以顺民志总为吾隆计久逺非寻常所蠡测者兹司马公意哉咸曰敬闻命祠在东坡站闗东经始于乙巳秋八月落成于丙午春三月中构堂三楹祀站百户刘宗仁军兵夏时董邦仁等外周以垣垣有门以其羡购田四亩有竒为嵗祭资工讫请于司马公顔祠曰义烈凡有劳于祠者暨田区书碑阴
　　创建十一城碑记　　　　　　　闪继廸汉法之不行于黔也非治黔而废法不用黔固未可以汉法治也万山林立鋭首异躯怪石狰狞狼奔虎视箭簇鎗攅散无统纪又山肥水瘠刚柔数觭逐队东驰环绕不定生理窘蹙而衣食以御人倘亦其形局使然故初未尝不鋭意殱洗后廼不胜犯不胜诛何也聚则抨弓露刄怒爪磨牙散则牧犊饮羊锄犁胼胝皆吾人也又或郊闗之外毒箐巉崖我不得而至焉囊箧腰纒委之而去幸以身免厯险冲危踉跄呼吁官兵疾驰踪影灭没甚者闗扼要伏莽防张徃徃失利而返是故始于剥商近则目无官长始于攫货近则人茹惨辱何忍言也葢寨苗以水西为头额水西以寨苗为爪牙反贼炽则截路之冦滋孔道迷则中国之援絶威清以南跫然声断滇之宦于四方与四方之宦滇者率北道建昌南假交趾冒瘴疠经嵗年而后达文轨之世顿若异域者六七年矣朱同人大防奉命监安普军防茸荆棘重开一线厥功綦伟于是相地势酌逺近创议建城者十有一座则盘江西坡板桥海子马塲诸要害地皆蛮苗所据盘而受指顾于水西者诸城建则宿兵其中出可攻入可守行李徃来收保足恃且于地之中界垒石为楼名曰望髙急则树帜鸣金连珠营可合并邀击贼乃不能施其飘风疾雨之故智而我无深入覆败之虞声应脉合势如臂指葢不血刄而盗贼止息威清鸭池间水西贼无复有犷而饮马者阅二年而安邦彦授首余孽惴惴请降矣是故彼一时也生理穷于山川徃来穷于盗贼黔几不可为矣公讲求长防呕心竭智用能使山泽祟消光耀闇防寛然戴履无致遗造物之憾然则黔又何不可为之与有甚矣公之治黔而长于任事也借使蚤得任事如公者何至百余年羣盗狎处又何至燧煽水西祸中全黔而滇受其敝加楚饷请内帑捐朝廷金钱千百万者且十余禩于此也公为政好从塞处求通纠结处作解是役也与盘江铁桥并出人意表肇工在天启六年丙寅六月迨崇祯四年辛未五月而城成戍楼官廨庙貌市防井井具备费取诸节饷捐廪役取诸营兵董役取诸将领无踌躇捜括之苦无诛求侵尅之弊崇墉相望所在金汤疏闻天子嘉其劳绩更下大司马覆议锡之令名盘江曰连云西坡曰有嘉板桥曰靖氛海子曰恬波马塲曰奏肤以上蒙赐名城者又于归集小黄河建龙新城亦资孔建资孔城顶站建鼎新城定头建定邉城尾洒建维藩城阿机建石碁城次第告成共建十一座蛇嗔豕突之区霾雾昏惨向所聚族不敢前恫疑駴却者一旦雉堞言言旌旗金鼔逺迩相属负贩络绎烟火凑集又重以钦名规制赫然重已不佞维君子之仕也既已圭组専制一方庶几利害便宜是故裴行俭之碎叶张仁愿之受降遂使西域漠南邉患顿絶作法自我安得谓古今之不相及也











　　贵州通志卷四十一
<史部,地理类,都会郡县之属,贵州通志>
　　钦定四库全书
　　贵州通志卷四十二
　　艺文
　　记三
　　国朝
　　重修盘江铁桥碑记　　　　　　　卞三元盘江之源出乌撒绕曲靖西导七星闗而下安南境为入滇渡处两山夹峙类巨灵擘之以界滇黔者也两崖中絶壁立如削江水注之渊澄而湍激比险于瞿塘滟堆虽差狭其涛泷澒洞不可向迩鱼鳖弗窟蛟龙弗宫鲸鳄怪物弗能游是以方舟无功用楫无力虽忠信如梁之父莫敢渉也顾盘江之外滇实宅焉兹为黔唇齿辅车之阨若之何其隘而不可渡也前方伯朱公家民颇出竒思廼锤铁以为絙凿崖以为防亘两壁而贯之纬以板其为絙也其为板也如其度葢亦栈之类桥者名曰铁鎻桥始通道云即庄蹻以下曽未及此不知当日何以飞渡而迄今有之抑亦海内之竒制也欤苐铁之性也刚絙之性也弱横亘几十浍其中自弗能强矣行其上者足左右下絙辄因之升降而板则或起或伏欹跃吚轧人之体亦与之揺撼不能自持如乘巨浪之艇如履将泮之冰鲜不掉而寒栗者且眂前者陟岸而后者始登不则相蹑而愈震殆欲前欲却俱不可得危孰甚焉况万骑万卒之遄迈乎我
　　大清削平海内拓土暨滇而疆埸犹未尽靖恒遣禁旅更班弹压嵗运数百万金钱以供刍糗月频至焉此外飞章羽檄及他逓邮络绎不絶而昔之七絙今为冦燬者二则力益弱而度益危人胥患之督宪赵公统摄二省大政尝徃来于曲靖安顺间嵗数道此桥乃熟习形势则谋于予曰盍亟图而新之予拜手曰可于是营诸铁索之次鼎建舆梁焉石之不可而取诸木乃命官督丁役采于山得巨材二百二十八株排连之使卧于两岸临水复镇之以巨石柱之以劲各层累而加率如之凡叠序出焉咸鐍其本加固及两木之末不接者仅三十有四尺选材可六丈者矩之以交其上而弥缝之植者为槛帱者为屋兀者为门无不宜焉于是乎腾未云之龙驾未雨之虹矣则与古之铁索并存于险阻之间虽踵事增华神明其物不可谓非竒思轶出者也视故桥之用则可以雁序而前可以鱼贯而越可以方轨聨镳携笈荷担千万人逐队建旟而坦行且不知有山水之厉寜知有风揺电掣之惊乎于戏水土之穷前人济之以金今也继之以木五行之利溥矣哉是役也授畧于总督赵公讳廷臣济其用者藩司颜敏粮道王廷弼程其工者安顺司李沈玑永寜刺史徐国维董其役者盘江游击王官姚有智安南守备程璧余则赞成之而已工役之值则取诸闗税三阅月而就不以为劳费俾由滇黔者自今无恐公私赖之佥曰赵公济川之功哉
　　闗岭汉将军碑记　　　　　　　彭而述自黔入滇蜒程峣崅弥望皆山车马多行隙中独安顺迤西当胸而立亘矗云起则岭名岭从闗将军索得名将军而前不可考也余于顺治十七年庚子由滇藩逾此陟将军祠拜焉阅四年甲辰复以黔臬至则威清使者陈公新其宇丐余文碑其事且言曰此前制府赵公意也余窃徃读史传汉前将军赫赫矣今天下方州僻壤粢盛肥腯几与有国者之祀社稷城郭之有孔庙等今将军名索汉前将军子其轶事不少概见荆州之役既已父子殉难无以索名者史失其名欤且中原徐泗宛邓之间为前将军百战之地何以竟无将军在也既而思之将军父子所亊者刘氏耳南郡之后刘氏既西将军随之黔志称建兴之始将军从诸葛丞相南征将军先驱拔山通道为此岭开先宜血食于此古之名山大川率有神人居之将军戮力王事焄蒿凄怆与山川相为不朽岂顾问哉尔时中原鼎沸为西南一隅将用蜀以用天下以延火徳之基若使雍闿之乱不止则蜀中震动褒斜以东不敢问矣孔明先南中而后乃有事于中原饶有深意将军之心与孔明同此岭之所以传将军与将军之所以常有此岭非偶然矣或者曰孔明舎荆州不问称戈瘴毒之乡与鳞介争雌雄迨擒纵既成而力亦惫矣安能复问髙光之鼎乎此大不然譬之千金之子方有事于强隣怨家而垣墙之内乃有伺窥筐箧厝火于积薪之上者此之不除祸岂在逺孔明之先克南中亦犹是也然则天下之岭多矣而此岭独以将军何欤曰此人心之不忘刘氏也今山半有饮马泉有闗帝像此又因将军而思及帝者也帝始终为刘将军亦始终为刘成都虽去后主虽淹没不而人心之帝与人心之将军不可诬也此闗岭之名后天地而不朽赖是欤先是孙氏窃据黔滇十有六年大师西征惟此岭戍最严迨我师直捣而风靡今缅甸车里南交奉正朔恐后车书一统此岭实先之何莫非将军之灵哉按是祠之建肇前代通道都督马公置守御所正统麓川之役靖逺王公拓之及大司马松月伍公登诗告成祠之起皆以邉圉有警行师克振今
　　国朝膺命滇黔职方开于十五年之后总制赵公按舆图考祠典饬榱桷而苹藻之国之大事在祀与戎其知之矣
　　重开诸葛洞碑记　　　　　　　彭而述偏桥距沅州四百余里中聨三卫为黔楚喉沅居楚西偏楚偏桥居黔南孔道属黔而兼隶楚先朝偏沅抚军之设取名于此以为滇蜀黔粤楚五省总枢故抚军驻节两地从中持缓急楚东南都会百货所聚江汉而外众水所归沅水上接黔之镇逺所谓防水也发源于黔在黄平而上可滥觞下此即可通舟乃偏桥之南北上抵黄平下抵镇逺二百四十余里有所为诸葛洞与夫老洞鹞子滩等巨石填咽不受舟楫沅州至镇逺而止即勉强溯流夹舟而上必不能逾诸葛洞洞夹两山青嶂万仭石大者如象小者如牛从上而下趺为深潭不能容舠前朝督师太和郭公子章曾经开凿有碑记可考事久石还本位水归旧流阻碍如故于是楚粟入黔者自镇逺而上二百余里担负之功百倍其难
　　国朝顺治十五年王师定滇黔贝勒诸军驻滇黔及镇兵散布黔南郡县者以亿万计厥费正等新镇道徐君及副戎王君以事闗军兴力议修举请之台使者及藩臬之长初以时绌举赢未便二君请之固议乃佥同鸠工襄事告厥成功下起镇逺上至黄平竟可通舟转饷不至乏絶予庚子夏捧滇藩檄道经偏桥闻而壮之与王君并辔徃观叹曰郑国开渠遂为万世之利西门豹决滏水润邺下国人祠之不衰况乎排凿疏导力同开山且事闗军国之大乎今夫二百四十里中山路险隘牛车莫施计一夫所负不过四斗一日所行不过五十里二百四十里徃返所费一日止以二升计之十日之中已去其半如是而进计之四十石止得二十四百石止得二百而此百人中之妨农功赔里递以及胥吏之浸渔不与焉若夫舟即最小者可受十石或二十石是一舟可以省百人数十人之费矣其劳逸奚啻倍蓰若夫商贾免捆载之劳鱼盐得顺流之势而都匀平越之郡得借此转输可以仰给他县无水旱之困且环黔南之洞苗犵狫亦得以本土所产贸易外货勿生戎心是一举而四善备焉又不止军兴一事为然也难者曰黄平而上距黔尚三百余里安得不陆曰是不愈于已乎古人有言得尺即尺得寸即寸况二百四十里之间乎滇南千有余里粟所难及所需惟金计东南吴越之间襁属不絶于道其所需人功不赀亦可以稍贷黔之余力以为滇地黔困少苏一力办滇不尤愈于二者并急乎滇地宜五谷产金锡益州沃野千里汉唐以来皆属内地黔两腋皆苗中通一线粟不足供外来之用先王开黔所以开滇也昔庄蹻畧黔地而王滇正以非黔则入滇无路今日之役亦犹行古之道也后之君子缵而行之征缮稍暇拓而大之利在百世其兴作费用详载徐君记中兹不悉
　　严革协夫碑记　　　　　　　　蒋应修语曰天地之性人为贵古之善保天下国家者未有不慎用其民者也慎用之则治否则乱慎用之则安否则危慎用之则田野辟而财赋足否则土满帑虚公私交困民犹水也水能载舟亦能覆舟亶其然也我
　　朝驱逐流氛定鼎燕蓟呉楚闽粤倐忽荡平未尝烦一民负刍茭运粮糗为大兵供亿故民之从之如水如市岂非慎用其民之效乎区区滇黔片地何难走一骑抽一矢刻期扫卷而
　　世祖章皇帝固迟之十五年之久始从事焉亦曰大兵之后中原民力竭耳乃滇黔底定驻镇维难又不惜岁捐五百余万之饷以厚兵力而戢疑贰凡以一隅蠕动上厪
　　睿虑譬若癣疥之忧虽全体无患而搔痒不能去心先皇帝之念不忘民也如此是以经畧阁部洪公上体宸下恤民隠饬令军饷所至邮递官弁得以便宜开销给价雇运一时民乐趋事饷无停轨甚盛心也无何而稽覈令严耑责驿运驿运力匮爰议幇协因
　　幇协而生科因科而生横索因横索而生滥应一民也而拉马而载狗而迁货贿而肩花木而轩优妓而舆罪孽皆民也一民之役于官也而上官而使客而亲识而势豪而差役皆官之使为之役也嗟乎黔阳一带民几犬豕不若矣是乌识天地之性之贵人也哉总督甘公畿辅重臣
　　天子念邉荒控制为难毅然简公经理滇黔两省公受命星言夙驾汲汲出民汤火如勤训练稽尅减防贪墨禁餽遗威梗顽辑柔懦崇节俭躬劳苦无事不从民生起见尤于协夫一事谋之抚军饬司道张之示告凡属下吏晋谒者罔不谆谆命诫诚以役民之力必妨民之农必耗民之财必轻民之故土必离散民之父子兄弟妨农谷贵耗财室罄轻土业徙离亲情散一二民苗不逺而之蜀楚即与红黑种为伍耳于是覈金钱给邮逓革协济举雇募劝力行惩不率始之法令初具继乃经画倍明葢量逺近酌险易大抵雇价权舆于一钱一分嗣有三分四分六分之差等行之期年小民晓然公慎用其民之意即使客亦晓然公慎用其民之意科杜横索敛滥应戢一时士农乐业工贾安生如公疏所云米值一年减倍者其明騐也乃公犹虑法久玩生日积蠧起缮疏入告訏谟洋洋部议允覆
　　天语煌煌砻石勒铭垂宪彰彰愚闻之父母之爱其子也非茍且旦夕谋必为之计深逺虑长久使永不即于殆公之于民岂非计深逺虑长久者乎诗云乐只君子民之父母公之谓也修守平越后于公之莅黔葢协夫之革始未尝不病其扞格难行及奉檄讯卫弁滥应一事葢两阅月而驿夫至六千余名喟然叹曰何贱视吾民而虐用之若是用是一遵公令寜以罪我聴之人而不敢暴用一民即公务跋渉必价雇徃返不敢自欺欺人以速谤戾爰奉
　　防勒公疏于通衢俾绅士民苗咸知弊政永革复为之记刋之行舘庶登斯馆者共晓然天地之性之贵人而用之者之宜慎也则由一隅及天下由一日及万年坐致庶民用康国祚罔替公之志其一畅也夫于是乎书
　　重修阳明书院碑记　　　　　　杨雍建贵阳抚署东偏有阳明先生书院故明大中丞阮公文中之所嗣修也自兵燹蹂躏以来髙陵下谷一望苍然而空木頽垣犹仅存于寒云落日烟埃起灭之余岂有幸欤余以聴政之暇揽其遗址摩娑断石而按其文辞所称述先生在黔功徳为甚悉因念黔于职方为西南徼遐濶僻陋民杂苗犵山栖而草处椎结卉裳攻刦鬭暴往古所不能柔驯自数百年之间始循法度称贽奉贡以至于我
　　国家进以文治学者争自奋于六艺由于训程感道懐和薫蒸砥砺卓荦间出登进显庸发闻四方虽
　　朝廷文教覃被实大以遐而揆厥阮初报本反始则黔人之俎豆先生宜不能怠庶几充大厥宇崇荅弗替而风廓雨立陊剥不堪登其门门壊升其堂堂废徘徊俯仰以余之莅兹土也而又乌得无情哉遂乃徴工执用来会祠下凡斋舍之倾圯无存者栋楹榑栌椳闑扂楔之腐败挠折与级砖甍甓之破缺者赤白之漫漶防昧者或作或仍以葺以治室宇具修神位毖清蕲示后人而亦无侈前功工既讫乃伐石以纪之其词曰伊昔先生至于是邦葺轩以居何陋因名惟徳无陋惟人无逺去陋本儒则思其返有祠奕奕亲临炙之尚俾来者钦兹训辞佩服无斁如参于前良知内照其敢不防居而无陋罔贰昔言申陈严祀永永是尊
　　阳明书院碑记　　　　　　　　田　雯余尝考昔人之不合于时而迁谪其官者或海外或蛮乡比比然也柳州播州皆非善地而播州尤非人所居黔地接壤于栁州而播之版图则半隶于黔明朝二百七十余年前后以谪官来兹土者有王文成邹忠介两先生忠介以抗疏忤江陵杖戍都匀卫日与匀士讲明阳明良知之学著书立説大抵尊信文成者文成先生疏救戴铣遂谪为龙塲驿丞得罪之由南臯畧同宜其意之相从也其学问闗乎世道人心其功在于生民社稷明臣中无有出其右者非气节文章一才一艺之士所可企而及也故南臯尊信之不置而黔之士俎豆之无已也方先生初至龙塲刘瑾憾犹未已事且不测自计得失荣辱颇能通脱独生死一念未忘乃为石椁自誓居易俟命忽中夜大悟格物致知之防寤寐中若有人告之者呼跃而起从者皆惊始知圣人之道吾性自足向之求理于事物者误也乃以记五经之言证之莫不脗合因着五经臆説呜呼先生之学以谪官而成先生之道其亦由龙塲而跻于圣贤之域也耶当日坐拥臯比讲习不辍闻风而来学者雍雍济济观其课诸生四条并问荅语録俾尼山之铎被于罗施弦诵流以迄今日黔之士肆成人有徳小子有造嵗时伏腊或走龙塲致奠亦有遥拜于其家者先生之教何其广而泽何其深且逺欤乃复于穷岩茂箐之间以何陋名轩寅賔为堂君子亭玩易窝旧迹岿然遗风宛然虽樵人猎士过其地者无不感而生敬流连而忾慕其为人所谓顽夫防懦夫有立志而况于亲炙之者乎其最大者则在于水西安宣慰二书当是时刘六七之巨冦方兴安氏之奸谋欲启发微摘伏有以片纸数言詟服而震慑之消反侧于未萌伸天王之大义虽司马谕蜀殆无以过也嗟乎先生一谪官驿吏耳亦何与地方事而乃寓深心以弭祸乱讲吾道以正人心实大有造于黔也哉而凡膺封疆之重有斯民之责者其亦当媿而知勉矣迨平茶獠征岑猛浰头八寨猺洞革心鄱湖一战宸濠授首异勲铭于景钟大名垂于青史皆自龙塲之石椁悟道始奈之何拘牵之説者谓其隣于佛老而轻诋之然而光铓万丈揭日月而行先生之道固自若也夫知行合一致知为力行之本而力行实践则必从功业中体验而出先生之生平功业赫赫如是当时寜吉軰岂不闻知之顾乃甘为蠡测不惟先生所哂抑且为南臯所不受也余于抚黔之明年重修其祠既告厥成援笔书此且勒诸石以示黔士之来学者若夫祠之亭树花竹因革始末则有阮杨之碑在皆所不道也是为记
　　重修武乡侯祠碑记　　　　　　田　雯黔城南贮甲铜鼓诸山多武乡侯陈迹世侯于章武时南征此其平蛮畧地处也按侯以南阳布衣受三顾之知佐先主奄有巴蜀而成帝业自离草庐以来二十余年夙昔以管乐自期可以无余憾矣洎乎受遗诏谓其才十倍曹丕终定大事夫所谓大事者非斤斤于六尺之孤而一隅之安也昭烈之志实未尝一日忘并魏吞吴身将没而志不衰葢欲侯大展其才瞰中原之变兴复汉室斯已耳建兴元年侯以丞相领益州牧开府治事手握兵柄或以侯处此痛思先帝之顾命势必奬率三军首出祁山为北伐之举其事审其计决矣而乃汲汲于南征之役者何欤当是时成都甫定根本未固也主幼国疑羣蛮蠢动而人心未归也鳬蚕蕞尔之国财用弗充也脱一旦兴师动众骤议逺图彼雍闿朱褒孟获之徒得从而窥伺之且有以袭其后吾知侯之谨慎必不出此所以遣使聘吴因结和亲可以毕力于南征而不敢轻试于北伐此侯之雄畧亦逺谟也夫侯之南征后主亲送于郊诏赐金钺一曲葢一羽葆鼓吹各一部虎贲六十人分兵三路遣马忠攻朱褒李恢向益州达昆明而躬率歩骑由水路入越巂又得酋帅济火率罗诸部刋山通道聚粮以供军不百日褒闿悉平闻孟获为蛮王长募生致之于是自艮坑佛光漾濞川而北厯髣州庆甸而西以暨乎骠国木鹿都鲁普坎之问七纵七擒南人不反而心归矣攻心为上由于街亭败将之一言而成都根本之地如盘石矣三月兴师五月渡泸至秋而事定凡牂柯昆明越巂永昌地方数千里莫不收其豪杰以为官属出其金银丹漆耕牛战马以给军旅之用财用充而国以富饶矣国富而后治戎讲武北伐中原此固善体乎昭烈之志无负永安之托而侯之雄畧逺谟为何如耶是岂管仲乐毅之俦所可比拟万一者哉嗟乎出师二表日月争光五丈秋风英雄挥涕正所谓运数有归不可以智力争也若夫损益连弩之妙木牛流马之竒行屯田于渭滨作八阵于鱼腹又侯之余才剩技矣然蜀书所载于侯平蛮之道尤详不置吏不留兵不运粮三者至当而不易葢置吏而终不相信必成祸患留兵则无所食运粮则苦于山川险阻旦夕告匮而多脱巾之呼惟于既平之后即其渠帅而用之示以信义布以徳威俾分守其土各部其民纲纪初定而蛮汉相安此道得也且其征之之方蛮习击刺侯故困以兵蛮善燎原侯故攻以火蛮俗尚侯之用兵疑疑神也蛮所恃者深山密箐之中为羣狐三窟之计侯故穷捜之无得避震詟之弗敢出也至于贮甲铜鼓陈迹依然何莫非侯之竒迹閟响有以服蛮人之心也哉山下有祠数百年矣距城不逺余故谒之而且新之复筑小亭于山之上览黔之胜而立石其旁因得考侯南征始末而述所以平蛮之道如此
　　重修甲秀楼碑记　　　　　　　田　雯甲秀楼者江公东之之所从事也越今百余年矣波涛汹涌之冲激风雨雷霆之动荡乌得完楼哉葢江公而后无复喜从亊者何今之人不逮前人也江公当日知楼之有闗于黔而皇皇为之且有关于黔之人才风气而以甲秀名之其用意深矣假使江公之后或数年而一人焉或三五十年而又一人焉而不聴乎波涛汹涌风雨雷霆之交于楼也楼虽不完亦不若今日之甚矣无如江公而后遂成絶响落落百余年无复喜从亊者斯亦楼之不幸也使人而皆喜从事则天下何足治不独一楼然矣后之君子常有所不屑则躁否则惰躁则妄惰则废既妄且废则天下之所以不治者常出于此而不足怪呜呼此苏子瞻之所以致叹于驿馆欤夫事之始也有创之者事之终也有成之者当夫创者既徃成者未来欲存欲亡可防可续之际有人焉存一线以待来兹其人不可少其功最大如经学与理学相表里也理学成于宋儒韪矣然言诚言敬言礼言格物致知正心诚意莫不本于经学茍于嬴氏灰烬之余非得汉儒诸人经各有注各有释火尽薪以闻于后世宋儒欲直接洙泗之渊源讵可得乎葢前事者后事之借而絶续之交不可无其人也嗟哉此楼也江公之后有人焉今则亊半而功倍也惜江公之后无人焉今则事倍而功半也大扺泄泄焉无复喜从事者吾虑黔之终无此楼也于是鸠工集材而新之度木于林伐石于山计瓦甓墁钉于匠兴工于己巳之二月凡百五十日而成立于鱼矶烟水之上跨乎长桥垂虹之间可以为黔人之美观焉虽事倍功半逺不逮江公之所为亦可以无遗憾矣然而人才风气之所闗其在斯乎今日者风气日挽人才軰出甲乙科名之盛又于黔士之文章卜之不尽系乎楼之完不完也余将以告夫后之喜从事者是为记
　　重修偏桥碑记　　　　　　　　衞既齐施秉弹丸邑耳而黔楚徃来实为东西咽喉由黔而之滇之蜀之粤西一线羊肠聨络省会且四五焉县北门外故有桥名偏桥夫楚南密迩荒服故设偏沅巡抚挈一州一衞以命幕府重其地也桥而専有衞名其为闗津冲要非一日矣顾地当岑鳌景洞之间洪江南绕春夏霖雨暴涨山泉百道争注奔腾震荡桥亦易圯圮则行旅次且艰苦万状康熙二十七年桥圮即于是年议修之官黔中者皆协力鸠助伐石集工糜金一千六百有竒凡阅四寒暑至今三十年而后成其将成也余适奉抚黔
　　简命道经其上解槖中糗粮资助之工乃竣其工之钜而时之久葢如此余观古昔盛时雨毕除道水涸成梁畚挶之任一司里举之有余孟子之论子产曰嵗十一月徒杠成十二月舆梁成奏功不过句日间耳由今观之何其难易悬絶与葢黔地纡盘万山中山岚蒸郁恒阴易雨谓之天末又谓之漏天一切桥梁道路与中土之平原旷野较不啻倍蓰无算其工之难成而易坏也大率风土限之也虽然人事修则风土为之潜移绸缪未雨先事而预防每每用力少而成功速及其倾圮溃烂然后图之虽在中土难亦十倍凡亊皆然岂容専诿其咎于风土也哉方今
　　天子神圣深仁厚泽彻于梯航万国之外黔虽逺犹郊
　　圻耳余不敏窃欲奉
　　徳意俾黔中百度振兴俪于中土值斯桥之成于下车时也记之以为百度权舆可也若夫经营鸠助则众人之成绩也其详书之以志余不欲掠美之意云
　　重修文昌阁碑记　　　　　　　衞既齐会城东郊外有峯突起是为木笔文星支衍蟠曲而入城中为院司塲屋之祖术家嫌其未尽耸防思有以助之乃于子城之上建阁三层中祀文昌上以祀魁下以祀武安王而总名之曰文昌阁葢从其类也阁成而人文蔚起科目夺省榜之半荐南宫宴鹰扬者从不乏人即莅官于兹土者亦多誉寡咎不数嵗辄迁擢扶舆之霛信亦有所钟耶迩来戈防频仍城阙荡焉若扫而此阁岿然独存不可谓非呵防之力也然岚侵雹损桷败瓦飞神且不免于栉风而沐雨几几有不能复全之势余见而有触于遂蠲赀募工以整理之未几而朽者轮敝者奂摩空切日顿还旧观因伐石以志之曰吾闻文昌六星一曰上将二曰次将三曰贵相四曰司禄五曰司冦六曰司勲为天六府计集天道而其司箓之神则东晋越巂张亚子在周为张仲诗所称孝友者是也在建兴为谢艾所云以铁如意赠姚苌一麾而戈盾戎马毕列者是也若夫斗柄戴筐一星奎其形似履履以行逺言之不文行之不逺故文章之事归之而武安王则所谓絶伦超羣读春秋明大节义以成仁者也是皆有裨于风教其从而祀之也宜然非徒祀之已也古之大圣至神即古之忠臣孝子信友仁人茍大伦之无忝斯百世而可师生为上卿殁为明神在天为日星在地为河岳无二道也则欲绍徃烈启新图掇鸿名树骏业当思与神合徳砥躬饬行补造化之所不及庶几可相可将景命有仆百禄是遒不负重修之意也夫
　　重安江新建浮桥碑记　　　　　阎兴邦五行之性莫柔于水而亦莫险于水隄之厚也而水能刷之石之巨也而水能转之甚者从髙而下汹涌澎湃怒似共工防同夸父其险极矣先王知其然以为水之散者可障以土水之者当浮以木稽之大易涣之彖曰利渉大川乘木有功也中孚之彖曰利渉大川乘木舟虚也夫坎水也兑泽也巽木也木作舟楫利以行水而桥梁之功有时而穷者通之以舟楫则险者可平今黔险地也而为滇之孔道从西而徃者莫险于安南之盘江自铁桥成而盘江之险不惊从东而来者莫险于黄平之重安江自石桥倾而重安之险益甚葢此桥齧于水而行旅之号呼于两涯者已数年矣前制军范公目击其险首捐五百金以倡滇黔之文武而饬黄平徐牧为之重修适予自豫移黔亦捐三百金以乐观其成如是者三年费金六百五十两突遭山水冲頽一旦付之波臣时康熙三十四年五月二十五日也闻报怃然因念以刚制柔刚必不胜且水性悍土性疎置石其旁溪急涧陡冲之而去奏功实难爰进同事商度良防佥曰古有造舟为梁者盍师其意建为浮桥以通徃来庶几尽善予应曰可仍上其议于制军王公公亦以为然乃问司库得两省捐助银若干檄令平越守逐一估计共酌价银一千四百二十六两零随委余庆牛令専司其职采木于山柔铁于冶油麻灰漆工银口食纎悉毕备凡江之广濶二十余丈用船一十六只每船相去三尺通水势也船面铺板一丈五尺防以栏楯防失足也铁链二根横系两岸贯于船中使有约束也两岸平砌马头重起阶级使行者如履大道也其船定于九月搭造三月拆卸仍为住房一十六间所以便堆贮慎守防也酌拨水手八名给以工食处以屋宇则人多而接应易食足而用力勤也有船以聨之有板以平之系以铁索则坚施以石磴则坦为房以贮船则可久设夫以守船则可遵如是而重安江之险天地留之而人谋胜之于以知事不相其宜而胶于一定之法未有能济者也夫世之人必以为木不若石之固舟不若桥之安乃盘江之桥架木于铁絙之上而行者免覆溺之虞重安之桥造舟于大水之中而行者无望洋之叹皆所谓易道也易穷则变变则通通则久不变而求通古未有之者是役也起工于三十四年十月告成于三十五年九月文武之乐输两省之协助例得备书于石以告后之人时加修葺焉俾徃来于滇黔者利渉大川不震不竦则险者失其险矣






　　贵州通志巻四十二
　　钦定四库全书
　　贵州通志卷四十三
　　艺文
　　文　议　教　説
　　明
　　瘗旅文　　　　　　　　　　　王守仁维正徳四年秋月三日有吏目云自京来者不知其姓名防一子一仆将之任过龙塲投宿土苗家予从篱落间望见之阴雨昏黒欲就问讯北来事不果明早遣人觇之已行矣薄午有人自蜈蚣坡来云一老人死坡下傍两人哭之哀予曰此必吏目死矣伤哉薄暮复有人来云坡下死者二人傍一人坐哭询其状则其子又死矣明日复有人来云见坡下积尸三焉则其仆又死矣呜呼伤哉念其暴骨无主将二童子持畚插往瘗之二童子有难色予曰嘻吾与尔犹彼也二童子闵然涕下请往就其傍山麓为三坎埋之又以只鸡饭三盂嗟吁涕洟而告之曰呜呼伤哉繄何人繄何人吾龙塲驿丞余姚王守仁也吾与尔皆中土之产吾不知尔郡邑尔乌乎来为兹山之乎古者重去其乡游宦不逾千里吾以窜逐而来此宜也尔亦何辜乎闻尔官吏目耳俸不能五斗尔率妻子躬耕可有也胡为乎以五斗而易尔七尺之躯又不足而益以尔子与仆乎呜呼伤哉尔诚恋兹五斗而来则宜欣然就道胡为乎吾昨望见尔容蹙然葢不胜其忧者夫冲冒雾露攀援崖壁行万峯之顶饥渇劳顿筋骨疲惫而又瘴疠侵其外忧郁攻其内其能以无死乎吾固知尔之必死而不谓若是其速又不谓尔子尔仆亦遽然奄忽也皆尔自取谓之何哉吾念尔三骨之无依而来瘗尔乃使吾有无穷之怆也呜呼伤哉纵不尔瘗幽崖之狐成羣阴壑之虺如车轮亦必能葬尔于腹不致久暴露尔尔既已无知然吾何能为心乎自吾去父母乡国而来此三年矣歴瘴毒而茍能自全以吾未尝一日之戚戚也今悲伤若此是吾为尔者重而自为者轻也吾不宜复为尔悲矣吾为尔歌尔听之歌曰连峯际天兮鸟飞不通游子懐乡兮莫知西东莫知西东兮维天则同异域殊方兮环海之中达观随寓兮奚必予宫魂兮魄兮无悲以恫又歌以慰之曰与尔皆乡土之离兮蛮之人言语不相知兮性命不可期吾茍死于兹兮率尔子仆来从予兮吾与尔遨以嬉兮骖紫彪而乘文螭兮登望故乡而嘘唏兮吾茍获生归兮尔子尔仆尚尔随兮道旁之塜累累兮多中土之流离兮相与呼啸而徘徊兮餐风饮露无尔饥兮朝友麋鹿暮猿与栖兮尔安尔居兮无为厉于兹墟兮
　　讨播誓师文　　　　　　　　　李化龙葢闻春秋之义人臣无将汉法所诛大逆不道逆贼杨应龙者本以夷种世厠汉官被我冠裳守彼爵土辄敢忘天朝豢养之恩恣国凶残之性初但殃及骨肉继乃祸遍蒸黎婴儿孕妇既被诛戮杀将屠城以为常事虐熖燔乎五司七姓毒渐于九溪三巴天地不容神人共愤皇上痛兆人之失所杜列辟之效尤遂伐暴以安民乃兴师而问罪化龙等共以职守咸在戎行义当戡乱成平势须分猷共济葢必三省之内文武将吏以及四海之中汉土官兵坚除凶雪耻之图奋戮力同心之谊庶几共奬王室乃可必得罪人兹将鞠义旅以徂征敢用对明神而作誓且惟忠可以报主惟公可以服人惟至死不贰可以徇国家之急惟精白无欺可以树掀掲之勲凡在行间请事斯语如其无贰乃心克勤王事神亦阴为庇相俾享成功若督抚镇道副参游守府县卫所大小文武等官有懐奸饰诈罔上行私干没军赀枉残民命妬人则以功为罪逃刑则以罪为功或假公事以报私仇或因小嫌而妨大事或以是为非以非为是任一已之见而失三军之心或当进不进当援不援偷一时之生而戕万民之命或懐忠不尽退有后言或临事避难转生枝节或赏罚功罪之不明或南北汉土之异视或持两端而窥利或枉三尺以狥情或造疑似影响之説以倾人或挟机械变诈之术以利己有一于此斯即为负国负国之人其名为贼神明殛之死不旋踵逮及阖门永絶其嗣夫神聪明正直不偏而平一者也有人负国而不知聪明谓何有人负国而不诛正直谓何有人负国而不知诛之不偏与平之谓何夫神防国佑民以食其报者也神不明则士不奋士不奋则贼不灭贼不灭则民不安民不安则凶年疫疠于神亦有不利焉敢尽布之明神惟明神其图利之
　　祭张监军文　　　　　　　　　李化龙呜呼鄙谚有之人死留名诚得死所虽死亦生惟公诞河山之粹气毓燕赵之精英负竒每悲歌慷慨临事辄愤惋不平当其守山海备兰州葢尝丸泥封闗称北门之锁钥亦尝鸣剑抵掌絶大漠以横行既逆酋之发难遂杖防而西征扣门数语肝胆立倾语时事抚心动色恨吁九阍之无路谈叛逆嚼龈立髪愿捐七尺以相从遂戎服而蹈重闗之险乃匹马而监却月之营信明天日威肃雷霆望之者鹤唳风声而避归之者箪食壶浆以迎既抵贼垒独主齐盟时投袂而作三军之气时挥戈而蹈九地之攻义形于色即众怒羣猜其奚恤威加于敌遂灰飞电扫以功成葢闻初五之战公独揺旗助喊与贼相持者终日初六之入公则勺水不下卒至劳形而敝精葢功以此立病以此成者与嗟夫公之死非一端矣当机可乘而辄失盟屡叛而无功甘养虎而遗患谁筑舍而反耕缩朒者为贼所愚至不以一矢相加遗庸懦者纵恣剽掠等三尺若一髪之轻即走卒为之气塞何况受命而监国之兵又况乎三月之间山岚水瘴之与居困苦饥渇之相仍公之死劳耶愤耶忧耶郁耶不然胡为乎以飘飘凌云之气不数月而失藏山之壑咽隣笛之声嗟乎公则死矣赤胆忠心之士竟与山原之道殣同命世之庸庸碌碌何限往往饱富贵而享功名顾亷颇相如其人死矣千载之下犹有生气曹余李志奄奄如泉下人何足为生忆当五月望后义师渐老余且脂车秣马欲驰入栁营而亲取衡命者之首乃以家讣而不果于行独洒泣而草檄誓一死以激羣情即大众不无感动公独拊膺顿足矢诸天日而遂以一日克万仭之城然则公之死半为国半为我也余亦何心而不掩泣返袂涕汍澜而泪纵横临风一奠茹哀数语葢半以纪公殉国之绩而半以泄吾不平之鸣呜呼哀哉
　　祭房张二将文　　　　　　　　李化龙呜呼二将军之死也经嵗于今矣人亦有言死有重于泰山有轻于鸿毛如二将军之死轻耶重耶夫逆贼应龙淫怒以逞荼毒生灵原野厌人之肉川谷流人之血既有年于今矣人臣无将将则必诛封疆之臣灭此朝食岂俟问哉乃数年来未有显言诛之者何也懦者以私婪者以贿茍就一时之利而不顾国家久逺之害晚近庸臣大抵然耳葢显言诛之自房将军始将军提一旅捍孤城岂足以当播州之全师顾义气所激直欲捽逆贼而平吞之恩重身轻威尊命贱所从来矣迨逆贼卷土而来相与从事于顔行将军不阻不慑拥孤军以抗强敌又得谋勇俱足如张将军其人者左右其间一战东溪再战四垭奋臂一呼万夫辟易斩将搴旗溃围陷阵何其壮也终以力尽援絶鼔衰士散竟至以身殉城然其英风义烈犹足吐懦夫之气激壮士之肝亦已竒矣且自二将军死后贼负不可赦之罪人坚必诛贼之心九伐方张四征伊始此非贼能死二将军乃二将军能灭贼也假令守綦江者非有磊磊落落如二将军必且与贼通必且为贼讳养其鳞甲长其羽翼突而鹊起席卷川巴李特王建前事不逺即不然杀人者可以不死无君者可以自全将使人懐问鼎之心户比齿马之迹僭拟成风纲常扫地不及十年人其戎矣瓦解陆沉岂足为喻葢二将军死非独以存蜀是天下理乱得失之闗也即谓之重于泰山是耶非耶嗟乎人谁无死以法死以贿死以寒病不得汗五日死以饮酒御妇人死等死耳要以生无荣名死无令闻纵使百千万刼只如未生甚且贻之臭耳则其死轻也二将军死既闻天子嘉其义烈赠以极品赏以延世千秋庙貌比于睢阳嗟嗟可不谓重耶龙既入渝城誓师剿逆高二将军义乃为文以祭之二将军有灵当且率綦城之厉以杀贼始信二将军果能灭贼死乃益重也神其飨诸
　　议处铜苗事宜　　　　　　　　谢东山贵州之患惟苗为剧然所以处之讫无定论者遥度而易言之过也夫自古驭夷之道有三懐柔谓之抚奉命兴师谓之征审其顺逆而创艾之谓之扑灭然自古用兵未有大得志于蛮夷者岂中国之力不足以胜之哉势不便也故征未可易言也夫抚之于驭夷也犹日用饮食何可缓也顾巽輭者茍以慎重为名又不免于养冦而阶乱是抚亦不可独恃也所以代征而佐抚者有扑灭之法焉此可以便宜行之者也此法行则兵不必众粮不必多而功倍于征惩者一二安者万亿而无伤于抚是则可为也而好事者或以为无功而不前畏难者或以为无伤而不问至于冦愈炽而祸愈大于是大举之説复兴呜呼则胡不图之早之为愈也
　　建思州府议　　　　　　　　　郭子章思州府治建于都坪正统乙巳陷嘉靖辛亥再陷何利于都坪已迁平溪依军而守倚江而宅何不利于平溪而论府治者便都坪不便平溪复皆狃于小利未覩要害安于平常忽于变故幸今日贼去之为安而不虞异日贼来之为祸也平溪有尺籍有武弁有坚城有大江得一太守居中调度何贼之足虞或曰平溪属楚思州属黔臂指不相使也今则一家矣或曰民属府军属卫思民在都坪也彼贵阳平越新创亦何民之有今则加以军民矣或曰迎送有犇走之苦过客有供应之费不若都坪逸也彼贵阳镇逺平越三郡又将何避焉而以小费妨大计非矣肤见如斯愿与豪杰共商之乃敢以闻之朝
　　国朝
　　弭灾议　　　　　　　　　　　田　雯贵阳百战之后庐室荡冺民乃编竹覆茅以居勾连鳞次灶廪无异位故多火一不戒辄延焚数十百家不可扑灭至冬为甚当其将火也城南河水先鸣鸣三日必火其应也若符契戊辰冬十一月庚寅水大鸣牛吼鼔击声闻数十里询之父老咸云火徴因致斋三日防芗酌以祀南明之水而告于祝融之神并祷于南将军之庙然后设御火之备而大为之防久之水不鸣火亦不应民赖以安因思春秋时宋卫陈郑之火梓慎先言之裨灶请用瓘斚玉瓒禳火子产不与亦不复火夫火心星融风木也木火母郑祝融之墟又火房也梓慎之占可谓信而有徴矣子产向不肯用禆灶之言而今乃以水鸣騐之岂有合乎且水以尅火水鸣宜无火何以反谓之火不亦诞妄之甚欤葢黔地水浅而溪石冬则必竭竭则水与石激而必鸣非以召火也然水竭则少雨而多风风起则火易作此物理之常而不可以喻民也则亦因其俗而剂之又非独因其俗也周礼鼔人救日月则诏王鼔大仆救日月则赞王鼔春秋庄公二十五年夏六月朔日有食之则用币于社伐鼔于朝所以云救也左传于鲁郑之国言救火甚详予之治黔也大率仿其意而行之曰禳鲁之徙灶告庙郑之大为社祈于四鄘卜筮走望不爱牲玉是也曰钩梯水器以二十人为率分道用五百人违命者罚鲁之言无备犹拾沈不用命有常刑是也曰濡物鲁之济濡为幕郁攸从之防茸公屋是也曰断墙伐屋鲁之去表之槁道还公宫郑之司马司冦列居火道行火所焮是也曰仓库狱囚鲁之府库慎守官人肃给郑之府人库人各儆其事是也曰稽奸驱骫郑之使司冦出新客县士各保其徴是也曰赈恤营室郑之书焚室而寛其徴与之材是也曰城池戎伍郑之城下之人伍列登城授兵登陴是也予仿其意而行之不敢有所置而不讲阙而多疎也然鲁郑之救火一耳而伍列登城授兵登陴之説则畧于鲁而独详于郑吾知之矣郑小国也间于晋楚脱一旦乘会变作不有武备如郑之疆宇士女何东里大夫之心良亦苦矣黔城孤处万山苗蛮杂揉哀鸿初集奸宄伺窥今之因火用兵葢以侨之治郑者治黔故曰仿其意而行之所以云救也
　　祀典议　　　　　　　　　　　卫既齐古者因事之祭小祝掌小祭祀将事禳祷祠之祝号以祈福祥顺丰年逆时寜风旱弭烖兵逺辠疾候之言候也候嘉庆也禳者却凶咎也求福谓之祷报赛谓之祠皆有祝号祈福祥顺丰年逆时雨三者皆候也寜风旱弭烖兵逺辠疾三者皆禳也今嵗秋冬之交宜寒而犹燠热时令不正瘟疫流行省会兵民两罹回禄十月朔日尚有奔雷惧政刑之失节有干天和水火疫疠之不时神滋恫民滋沴也事神治民地方有司之责矧为大吏表率兹土心惴惴何敢康寜为民请命禬禜之典皆宜脩举其在小祝将事着有候禳祷祠之祝号曷弗法而行之考祭法相近于坎坛祭寒暑也相近一曰相迎也一曰即禳祈也寒暑不时则或禳之或祈之寒于坎暑于坛周礼以槱燎祭司中司命飌师雨师槱积也诗曰芃芃棫朴薪之槱之积柴实牲体焉燔燎而升烟所以报阳也今郡县有风云雷雨坛则寒暑风雨之祭可举也周礼以貍沉祭山林川泽祭山林曰貍祭川泽曰沉以疈辜祭四方疈披牲胸谓磔禳也又命主祠祭禽于四方谓以所获禽祀四方之神即司马职所云罗弊献禽也此皆方社之祭今郡县有山川社稷坛皆可祭也又礼记蜡也者索也嵗十二月合聚万物而索飨之也嵗十二月建亥之月周正也月令孟冬祀公社门闾腊先祖五祀养老劳农等事皆于蜡祭时合而举之八蜡者一先啬谓神农也二司啬谓后稷也三农谓田畯也四邮表畷邮表邮舍所表田畔也畷井田间道也谓田畯所以督约百姓于井间之处也五猫虎迎猫为其食田鼠也迎虎谓其食田豕也六防谓昔为堤防使吾御水患者也七水庸谓昔为畎浍沟洫使吾为旱备者也八昆虫谓暑生寒死螟螽之属曰土反其宅水归其壑昆虫毋作草木归其泽古者年谷顺成八蜡乃通故丰年豳颂为孟冬八蜡之诗今嵗秋颇收稔则蜡礼宜复也今拟于东门外风云雷雨坛祭寒暑风之神诗歌信南山之二章曰上天同云雨雪雰雰益之以霡霂既优既渥既霑既足生我百谷于西门外山川社稷坛祭方社八蜡之神诗歌甫田之二章曰以我齐明与我牺羊以社以方我田既臧农夫之庆琴瑟击鼓以御田祖以祈甘雨以介我稷黍以谷我士女于火神庙祭诗歌大田之二章于城隍庙祭诗歌丰年载芟良耜之三章
　　五王位次议　　　　　　　　　鄂尔泰为以五王位次颁示各学事照得本部院前在江南据宜兴县学详称转奉宪牌即将启圣祠改造谨绎部文内开添设神牌按昭穆位次或系正位南向余依世代东西分别或以五代并皆南向止照左右次序分别昭穆原未经示明相应详请批示遵行本司看得奉
　　上谕将
　　肇圣王裕圣王诒圣王昌圣王启圣王加封王爵改造圣祠添设神牌此诚千古未有之盛典万世不朽之鸿猷也但昭穆位次若非依据经文详请定式则即一省之内各府州县互有异同非以尊崇圣教仰答
　　帝心也今博采经传准古酌今欲令各学规模归于画一未敢擅专谨依稿详议呈列于左谨按典礼该学所称肇圣王以下昭穆位次所谓正位南向余依世代东西分别者非也所谓并皆南向照左右次序分别昭穆者亦非也尝考诸经义周礼春官小宗伯辨庙祧之昭穆而昭穆之名始见于此礼记王制天子七庙三昭三穆与太祖之庙而七诸侯五庙二昭二穆与太祖之庙而五而昭穆之位次未有闻焉祭统曰夫祭有昭穆昭穆者所以别父子逺近长幼亲疎之序而无乱也此虽主生者之昭穆而言而亦可知昭穆之义大抵取于有别有序而无乱者也至于昭穆位次于经义皆无所据后世儒者议论纷纭鲜所适从古今礼制既殊其庙貌规模广狭丰俭之度亦难以古制相绳惟博采朱子之论明乎礼意之所在以为之折衷可耳朱子尝引孙毓以为外为都宫太祖在北二昭二穆以次而南考诸孙毓之説宗庙之制外为都宫内各有寝庙别有门垣太祖在北左昭右穆差次而南由此观之则庙中之主昭穆各不相望而义取于有别今所谓并皆南向左右次序分别昭穆者是无别之甚者也故谓其说非也朱子之言曰太祖之庙始祖之君居之昭之北庙二世之君居之穆之北庙三世之君居之昭之南庙四世之君居之穆之南庙五世之君居之庙皆南向各有门堂寝室而墙字四周焉凡庙主在本堂之室中皆东向及其祫于太祖之室中则惟太祖东向自如而为最尊之位羣昭之入乎此者皆列于北牖下而南向羣穆之入乎此者皆列于南牖下而北向南向者取其向明故谓之昭北向者取其深逺故谓之穆葢羣庙之列则左为昭而右为穆祫祭之位则北为昭而南为穆五庙同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊由此观之古者庙皆南向庙主皆东向羣庙之制虽左昭右穆皆以各全其尊惟祫祭始屈于太祖之尊而就南向北向之列则各全其尊者常也屈于所尊者暂也今所谓正位南向余依世代东西分别者是使居正位者止一肇圣自此而下启圣亦不得以自全其尊而常就旁列故其説亦非也朱子之言又曰后世公私之庙皆为同堂异室而以西为上者何也曰由汉明帝始也降及近世诸侯无国大夫无邑则虽同堂异室之制犹不能备南渡之后无复旧章虽朝廷之上礼官博士老师宿儒莫有知其原者是古制之不可复见朱子已言之矣然则如之何而可为之准古酌今依经传义则莫若庙固南向主亦南向不可谓古是而今非也况弟子之于先师后人之于先圣既南向则主祭者以下皆得北面是南向之礼固一定而不可易者也而欲各立一庙以成尊势有不能同居一室而无别礼又不可今惟就庙之中随其地之广狭分为五室所谓五室者非能准诸古制不过如今之所谓龛是也以肇圣仿始祖之礼居于正北裕圣居左诒圣居右稍次而南更约前尺许而肇圣之室视裕圣诒圣约深尺许裕圣诒圣视昌圣启圣复约深尺许从外观之则五室并齐从内观之则位之浅深各殊系之尊卑自别则五圣之灵其亦可安矣乎要而言之则同在一庙即外为都宫之礼也肇圣居北即太祖居北之礼也四圣以次而南即二昭二穆以次而南之礼也左昭右穆即不失其序之礼也各为一室即各成其尊之礼也子游不云其庶几亡于礼者之礼也其动也中予不敢自谓其说之果中亦庶几亡于礼者之礼也夫若此者变而不失其为常也权而不害其为经也变而可常权而可经则于礼也其庻几乎此议业经江寜抚都院行之七属复经两江督部院颁示两江在案今本部院莅任滇黔所有五王位次拟合颁行
　　明
　　示龙塲诸生教条　　　　　　　王守仁诸生相从于此甚盛恐无能为助也以四事相规聊以答诸生之意一曰立志二曰勤学三曰改过四曰责善其慎听毋忽志不立天下无可成之事虽百工技艺未有不本于志者今学者旷废隳惰玩嵗愒时而百无所成皆由于志之未立耳故立志而圣则圣矣立志而贤则贤矣志不立如无舵之舟无衔之马漂荡奔逸终亦何所底乎昔人有言使为善而父母怒之兄弟怨之宗族乡党贱恶之如此而不为善可也为善则父母爱之兄弟悦之宗族乡党敬信之何苦而不为善为君子使为恶而父母爱之兄弟悦之宗族乡党敬信之如此而为恶可也为恶则父母怒之兄弟怨之宗族乡党贱恶之何苦而必为恶为小人诸生念此亦可以知所立志矣已立志为君子自当从事于学凡学之不勤必其志之尚未笃也从吾游者不以聪慧警防为髙而以勤谨谦抑为上诸生试观侪辈之中茍有虚而为盈无而为有讳已之不能忌人之有善自矜自是大言欺人者使其人资禀虽甚超迈侪辈之中有弗疾恶之者乎有弗鄙贱之者乎彼固将以欺人人果遂为所欺有弗窃笑之者乎茍有谦黙自持无能自处笃志力行勤学好问称人之善而咎已之失从人之长而明已之短忠信乐易表里一致者使其资禀虽甚鲁钝侪辈之中有弗称慕之者乎彼固以无能自处而不求上人人果遂以彼为无能有弗敬尚之者乎诸生观此亦可以知所从事于学矣夫过者自大贤所不免然不害其卒为大贤者为其能改也故不贵于无过而贵于能改过诸生自思平日亦有缺于亷耻忠信之行者乎亦有薄于孝友之道陷于狡诈刻薄之习者乎诸生殆不至于此不幸或有之皆其不知而误蹈素无师友之讲习规饬也诸生试内省万一有近于是者固亦不可以不痛自悔咎然亦不当以此自歉遂馁于改过从善之心但能一旦脱然洗涤旧染虽昔冦盗今日不害为君子矣若曰吾昔已如此今虽改过而从善将人不信我且无赎于前过反懐羞澁疑沮而甘心于污浊终焉则吾亦絶尔矣责善朋友之道然须忠告而善道之悉其忠爱致其婉曲使彼闻之而可从绎之而可改有所感而无所怒乃为善耳若先暴白其过恶痛毁极诋使无所容彼将发其愧耻愤恨之心虽欲降以相从而势有所不能是激之而使为恶矣故凡讦人之短攻发人之阴私以沽直者皆不可以言责善虽然我以是而施于人不可也人以是而加诸我凡攻我之失者皆我师也安可以不乐受而心感之乎某于道未有所得其学卤莽耳谬为诸生相从于此每终夜以思恶且未免况于过乎人谓事师无犯无隠而遂谓师无可諌非也谏师之道直不至于犯而婉不至于隠耳使吾而是也因得以名其是吾而非也因是以去其非葢斆学相长也诸生责善当自吾始
　　国朝
　　丁祭教　　　　　　　　　　　鄂尔泰窃惟
　　至圣先师万世之师表也冠带集圜桥
　　天子有临雍之典春秋届仲月上丁修释菜之仪内则命夫胄子三公外则寄于有司羣牧典綦严也谁敢懈焉本部院前莅南藩职司秉鬯恭逢丁祭亲斋沐而宿黉宫先令儒官较簿书而正祭器乃知牲或已经宰杀既失告全致洁之心物岂尽属肥鲜更乖博硕蕃滋之义且或常供不充夫额数任先后以那移珍品不给于豆笾致菹盐之双叠兼闻各学亦有同风罔知其竭精诚但解奉行故事甚或尊罍未备畴详牺象之形琴瑟虽陈莫辩敔箎之状观者如墙如堵任彼咆哮祭者似醉似痴頽如聋瞽一尊才荐满庭之燎火无光三献未终两庑之灯辉已灭于是豋铏与簠簋悉凴颠倒几筵鹿兔与榛菱似遇摩空鹯雀分甘夺膬半由承祭之家人拍地喧天遑问纠仪之斋长骏奔髦士霎时怒髪冲冠舆隶膳夫一片雄心染指凡此之类罪岂胜诛皆由约束不严亦以躬行未善不思主爵则身膺一命幸得窥圣人门墙分献则职任半氊原以司泮宫俎豆平时未知化导已尸位之讥临事不克恪恭难免旷官之咎于是饬郡守州牧县令等职兼以诫教授学正训导诸员各矢乃心以襄大典预期三日牲牷皆供乎饩牵先事一朝品物尽陈于頖璧斋戒沐浴来观习乐试歌舞于明伦堂前料量洁清退服寝衣敛精神于尊经阁畔庶几必诚必信斯夙夜之惟寅无怠无愆知神人之感格是并申之条约用以颁诸学宫业经江南各学遵照奉行在案今本部院莅任滇黔合行通饬为此仰各府州县等官并教授学正训导诸员务须恪遵奉行今将条约开列于左一既奉
　　肇圣五王不惟簠簋豆笾照数増设即牲牷亦应各增其四有议共牲者其说不可从考之典礼惟配享有可以共牲者专主无共牲之礼书云文王骍牛一武王骍牛一其明徴也自三代至汉唐皆不闻共牲之説惟后汉有青帝赤帝共一犊白帝黒帝共一犊者议者非之唐开元时五品以上室异牲六品以下共牲岂有王爵而可共牲者乎其各照数増一为五可也
　　一祭牲祭品皆有定额一豆一笾罔可缺遗况牲取亲割以告防也取其毛血以告全也可既宰而入学门乎豕曰刚鬛注谓其豕肥则鬛刚羊曰柔毛注谓其羊肥则毛细而柔弱此博硕肥腯之所由称也可以痩瘠不堪之豖羊而饮之灌之以充牲牷乎既宰且不可瘦瘠且不可况可缺其额数而肥吏胥之囊槖乎月令曰牺牲勿用牝又曰命宰祝循行牺牲视全具按刍豢瞻肥瘠察物色必比类量大小视长短皆中度五者备当上帝其飨注曰上帝且歆享之况羣神乎嗣后各官俱须先三日亲至学视牲牷如法然后稽其数使人牧之以待先一夕亲割虽奸其何所施乎
　　一丁祭先数日集乐舞生演习精熟先一日与祭官亲同往观不得草率从事
　　一丁祭先一夕凡与祭官齐集学宫斋宿不得有一员私宿本署
　　一丁祭之日庭燎灯烛务须光明如昼以俟祭毕后已除神前灯烛外即官员不得各自张灯一丁祭之日櫺星门内不得容一闲杂人所有事宜止许学书干办及小心谨慎门斗二人或四人照管灯烛其官员仆从人等一概于门外伺万勿使仆从持灯夹垫相随上殿及上两庑之礼君师一体毋得自取罪戾以遗失礼之愆
　　一丁祭之日既不许容一闲杂人自无有抢夺祭烛及祭品之事倘或仍有潜匿门内乘空抢夺者以盗贼论即时擒获解报以凭尽法重究
　　一学宫之地圣贤灵爽所依不惟丁祭宜修治肃清即平日尤宜扫洒洁净近每见黉宫以内栽种菜学圃成浇灌之塲曝被晒衣诸生絶往来之路甚至丹楹刻桷徒供蝙蝠栖迟鸟革翚飞尽是鼪鼯巢穴蛛尘百斛庙貌埋埃垢之中鼺粪千箕腥秽闻宫墙之外皆已安之若素久且习为固然甚至先儒先贤两庑之神牌倒置乡贤名宦两祠之神位倾頽非其子孙有谁咨问加之朽蠧若罔闻知凡尔学官所司何职即诸门斗多亦奚为嗣后教官不时巡察务令门斗分班轮值逐月扫除学宫之内不得容一毫尘埃庶亦无忝厥司之一端也共襄
　　钜典各慎毋忽
　　积谷説　　　　　　　　　　　田　雯余于戊辰八月入黔视事值嵗丰谷贱凡一金可籴六斛于是谋共事黔省者相率出俸钱以易之得谷三千石有竒司会司书记之仓人廪人掌之葢将以防天时之不常而济地利人和之不及也时有谓余之迂者余曰不然周礼大司徒荒政十二其言救荒最详而遗人掌邦之委积以恤民之艰阨廪人掌九谷之数以治年之凶丰此积谷所自来也耿夀昌立常平仓朱子有社仓法制非不善而汲黯之矫制继之复何人乎矧黔之无粟可发也富弼之青州劝民出粟益以官廪仿而行之又涉于多事矣矧黔之民稀而久贫也今惟以俸钱之所入为粟米之所出不动帑不劳民何不可者李悝有平粜法以洪周给之仁耿夀昌籴谷于近郡以省漕卒之费法固善而意亦良美矣至于白居易极言和籴之弊苏辙连疏青苗之祸此又害民之甚者今惟以市价之盈虚消长随商贾之贸易有无不假胥吏不惊市防又未见其不可也然而谓余之迂者抑尝熟思审处夫黔否耶黔多石少田山髙箐密去城郭五里之外所隶皆獚犵狫椎髻鴂舌之徒而行旅之螘穴于阛阓间者朝而之蜀之楚焉夕而之滇之粤焉非有恒产之守也非有土著之乐也非有担石之储而聚族之谋也脱一旦雨旸愆耕作废金死粟生道殣相望即为之求转移于蜀楚滇粤之间是犹止渇而掘井以七年之病而求三年之艾也乌可得哉不寜惟是明天启壬戌间安邦彦之乱贼围浃嵗城中无米人相食殆尽此非其明鉴与方今边陲绥靖苗蛮向化仰赖
　　圣天子柔逺德意以共乐升平自可弗虑乎冦盗然尧水汤旱则未敢预计其必无也夫积谷之举殆亦因地制宜司封疆者黾勉其所有事焉耳然往往必摭古证今以伸其説而终不离于老生之常谈余则诚迂矣
　　盐价说　　　　　　　　　　　田　雯河东昆吾波斯賔于阗骨咄莫不有盐而黔独无仰给于蜀微蜀则黔不知味矣蜀之盐不一产要皆出于井顺庆之井久堙涂□之井有禁所转致者惟戎州耳又不可以舟车通肩疮蹄血而后至其来也不易则直不得不昻直昻而民之艰食者比比矣黔民洵苦矣哉三月之忘独藜苋肠哉当其匮也代之以狗椒椒之性辛辛以代咸只诳夫舌耳非正味也即遇其饶亦止沾唇而量腹如水之交不在和羮也而安问其为紫为赤为耑为散与夫为苦为饴为形为巨桃也哉无他困于锥刀故也盐之直取于谷谷日贱而盐不肯平十钟不能易一豆安得而不苦其乏夫盐木枝可生陆地可生岂山国独不生母亦牢盆之术未精管商之政未讲耶不然即输滇淮而足之奚不可然不必也缓闗市之征而覈居竒之蟊则几矣
　　雄黄说　　　　　　　　　　　田　雯产安笼之这兴迩于粤采之法易于砂块者为上末次之皎者为上黯次之巵榼仙佛皆可凿块不恒得则聚琐屑而嫓之嫓之之用为茅胶茅胶者薯蓣之别种不可食者也其汁若髹漆可以合离而萃涣黄有雌有雄雄则皎雌则黯矣古人防读之误抹以雌黄人之诪张为幻者率类是故曰雌黄其口而春申君以之涂堂故曰黄堂蒲觞药物取诸是辟恶而除毒也虺螫见之则骨靡黄之精为至寳其光可夺日佩之宜男贾是用售连城不足多也
　　乌防马説　　　　　　　　　　田　雯马之良者为冀北而渥洼之种则友龙大宛之来则汗血渥注大宛皆西域也水西乌防近于西故多良马上者可数百金中亦半之其鬻于外者凡马也而其上者蛮人爱之不肯鬻亦不频骑惟作戛【祀也】临阵乃用之蛮死则以殉水西之马状甚美前视鸡鸣后瞷犬蹲膈濶防厚腰平背圆秣之以苦荍焉啖之以姜盐焉遇暑暍又饮之以虀浆焉体卑而力劲质小而德全登山逾岭逐电歘云鄙螳螂而笑蝘蜒也龙胡鳬臆肉角兰筋志倜傥而精权竒也有马如此不可谓非良矣然而未若乌防之异也乌防之马体貌不逮水西而神骏过之食篬筤之根饮甘泉之水首如碓蹄如盂齿皆黄区耳则桃记以平涂试之夷然弗屑反不善走而志在千里隠然有不受羁勒之意所以英雄之才不易测而君子之道贵养晦也为邮无正九方皋者葢亦难矣辨之则不以耳而以齿耳之桃记又如眉月然葢多赝以攫重购者孰谓乌蛮愚哉诘其故惟善于攻驹驹始生必寳啬其母时饥渇而洁寝处晓夕与俱所以助其湩而使溢厚其子之气而无阏也生三月差质之佳者而教之絷其母于层岩之巅馁之移晷驹故恋乳不可得倐纵之则旁皇踯躅奋迅腾踔而直上不知其为峻矣已乃絷母于千仭之下而上其驹母呼子应顾盼徘徊而不能自禁故弛之则狂犇冲逸而径下亦不知其为险也如此者数四而未已焉则其胆练矣其才猛矣其气肆矣其神全矣既成陶复绊其踵而曵之以齐其足所投无不如意而后驰骤之盘旋之螘封之上碞涧之间金鞭一下欲嘶不成则陟太行若培塿履羊肠若庄馗而轶伦超羣也呜呼此乌防马之所以良也天下事何一不由于学而况马乎
</div>
    <div class="pagination">
<a href="贵州通志_page134.html">上一页</a><span>...</span><a href="贵州通志_page130.html">130</a><a href="贵州通志_page131.html">131</a><a href="贵州通志_page132.html">132</a><a href="贵州通志_page133.html">133</a><a href="贵州通志_page134.html">134</a><span class="current-page">135</span><a href="贵州通志_page136.html">136</a><a href="贵州通志_page137.html">137</a><a href="贵州通志_page138.html">138</a><a href="贵州通志_page139.html">139</a><a href="贵州通志_page140.html">140</a><span>...</span><a href="贵州通志_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
