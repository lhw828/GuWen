<!DOCTYPE html>
<html>
<head>
    <meta charset="UTF-8">
    <title>河南通志 - 第 180 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 180 页/共 276 页</h1>
    <div class="content">　　郏　县
　　崇道书院【在北城迤东明治中知县曹豹改髙阳寺为崇正书院】
　　【皇清康熙中知县陆次云陈王绶张震维相继増修】
　　符井书院【在城西南隅明王璇建】
　　青云书院【在南城内明嘉靖中知县陈范重建】
　　临汝书院【在南街明嘉靖中知县孙昺建】
　　寳丰县
　　明道书院【旧在双酒务所元时毁废明正德七年间参政杨子器改建于城内西南隅】
　　陈　州
　　知德书院【在陈州城南一里絶粮祠后明嘉靖七年巡按御史谭纉建】
　　许　州
　　西湖书院【在城西北湖山】
　　襄城县
　　汝南书院【在南闗濵河明知县谭性教建】
　　紫云书院【在襄城县西紫云山邑人户部尚书李敏建明成化十七年请赐今额】明刘昌紫云书院碑记【天地辟而圣人出圣人者代天地而有为者也其言易诗书春秋礼乐其道父子君臣夫妇长幼朋友其德孝弟忠信礼义廉耻其法政刑然而圣人不世出而后世之人学非圣人之言非正学教非圣人之道非善教治非圣人之德化非盛治必资之而无不尽斯推之而无不准其明效大騐有不可诬也唐虞逺矣三代相继禹汤文武以圣人而位乎上伊尹周公孔子以圣人而处乎下故当是时道德光华敷布万类薄海内外治称极盛中更汉唐其君多号有为若董仲舒韩愈亦皆有圣人之志而不能茂于其实以成其业宋朱徽公熹始以圣人之学追寻河南程氏两夫子之绪以修明易诗书春秋之训讲求父子君臣夫妇长幼朋友之义以弼成孝弟忠信礼义廉耻之俗而期以措乎政刑以收正学善教之功而不能尽用无怪乎治之不盛也自后百年之乆而鲁斋许文正公衡起河内相元世祖今又百余年而河东薛文清公瑄起鄢陵相我英宗皇帝凡儒者慨然于千载之后欲身遇三代之时得以正学善教昌被庶类以防盛治者至是乃有以慰于心而及于身夫身岂我之所私有哉圣贤之事之所寄也非学无以成教非教无以广治矧欲仰师伊尹周公孔子以及程氏又考求朱徽公正学善教之功期如鲁斋河东之有遇而或旷乎无宁居心固有未安者此浙江按察使襄城李公紫云书院所以作欤李公博学能文而重之以其道饬之以其德又慎持明法思以辅治而成功者卓然已有称于人其居父御史府君忧也读礼紫云山中而学徒云集至不能容李公曰自程氏两夫子起倡道学数百年相承至鲁斋河东两公皆出河南古今岂不相及学之未正教之未善驯致乎治之未盛厥有由然矣吾辱生两夫子之乡得私淑鲁斋与河东公之教且遭逢圣明之治以与羣弟子修明易书诗礼春秋之训讲求父子君臣夫妇长幼朋友之义用弼成孝弟忠信礼义廉耻之俗期以措乎政刑之际亦独何幸朱徽公作白鹿书院而天下仰之今河南所在有书院而惟伊川鲁斋为盛则吾之复为此举要亦不为无助于时既而书来征子记其成予提学于此邦乆而不能有所振起闻李公书院之作学徒彬彬诵洋洋峩冠裒衣加盛于学校予方窃负愧其何敢以为记然惟河南道学之传程氏起之而鲁斋河东继之今李氏复欲以正学善教仰裨朝廷盛治此邦风土气尚素厚培养积习必益有大振于其后者则又乌得而辞公名敏字公勉景泰甲戌进士由监察御史进按察使而书院嵗月之经纪山川之明丽与夫财费之数供亿之储李公别自有序故此不复赘云】
　　郾城县
　　防阳书院【在郾城县内】
　　【皇清康熙二十一年知县蔡珠创建】
　　长葛县
　　嘉惠书院【在学宫西】
　　【皇清康熙十二年知县米汉雯创建】
　　新建书院【旧在布政分司东】
　　【皇清康熙二十二年知县李元让建二十九年灾知县何鼎建于司西】
　　禹　州
　　颍濵书院【在东闗颍水南岸明万歴间知州莫天麒建】
　　儒林书院【在禹州城南二十里元时州人杨可道创建后废明嘉靖七年知州刘魁复建于州东北隅】
　　辋山书院【在州西本为清凉寺屡建屡废明嘉靖十年州人张鲲改为辋山书院】白沙书院【在州西本名西兴国寺明嘉靖间知州刘魁改置白沙书院】
　　【皇清庠生苗裔振李经世重修】
　　甘棠书院【在东闗】
　　【皇清知州刘国儒复葺】
　　鳯台书院【在东南隅】
　　【皇清康熙二十九年知州刘国儒创建】
　　宻　县
　　桧阳书院【在县治迤西】
　　【皇清康熙二十三年知县衷鹍化建】
　　兴学书院【在县东闗】
　　【皇清康熙二十五年知县夏应元建】
　　新郑县
　　兴贤书院【在北门外】
　　【皇清康熙二十年士民为巡抚佟鳯彩建】
　　郑　州
　　天中书院【在南城下明崇祯间知州鲁士任建】
　　荥泽县
　　人龙书院【在东门内明崇祯二年知县厐杰创建】
　　【皇清康熙二十九年知县王畹重建】
　　荥阳县
　　传经书院【在城内】
　　【皇清康熙二十六年知县髙明峻建】
　　河隂县
　　兴文书院【在县治东】
　　【皇清康熙二十七年知县申竒彩因布政分司遗址捐建】
　　汜水县
　　成臯书院【在东闗】
　　【皇清康熙十二年知县郑瑞国建】
　　陜　州
　　召南书院【在城东街】
　　【皇清康熙六十年知州李朝柱建】
　　灵寳县
　　桃林书院【在县治西康熙年间知县江蘩建】
　　光　州
　　光山县
　　洓水书院【元特穆尔布哈建明嘉靖间知县沈绍庆重修万厯间知县施尧化増修】
　　【皇清康熙十九年知县杨臣隣重修】
　　元王纬洓水书院碑记【至治壬戌县侯特穆尔布哈来涖光山越明年政成讼息乃寻同僚及邑之耆德曰方今文治浃洽党庠家塾比郡相望近代则有书院精舍之设所以育人才广教养者亦吾县所宜有况先贤司马温国文正公实生是邑众翕然乐从乃买县治西偏故地广袤若干亩仍其旧而増饬之名曰洓水书院堂为七楹中设公像名曰粹德堂左以属賔客右以延师席辟斋五聚士之俊造与防而学者分教之防息之所讲肄之室庖廪井廐靡不备具贫而无资来学及四方宦游者至则如归复置田亩若干嵗入以赡且以供祀事士子彬彬然相与揖逊于其中日讲周公孔子之道诗书六艺之文明人伦厚风俗于是乎在嵗时以祀率诸执事肃然就位盥洗周旋登降拜伏笾豆静嘉礼容有恪神之来享也无疑矣古者德被一乡化行一邑民犹庙祀不忘况公生之邑哉呜呼公晋之夏县人德业出处备载之史其居于洛则忧国出为相则忧民蝉冕不知为贵布衾不知为俭至诚感人心盛德服后世儿童走卒皆诵公名其所论著上自战国下讫五季垂鉴将来厥功大矣宜其列诸大儒从祀先圣千载而下钦仰之无穷也】宏道书院【明万厯十九年礼部侍郎蔡毅中建】
　　固始县
　　古蓼书院【在崇圣祠后】
　　【皇清康熙二十九年知县杨如楫建】
　　息　县
　　正学书院
　　明邵光防正学书院碑记【书院非古也古之教者家有塾党有庠术有序国有学使大夫士有道德里居者为师余子皆入学州长党正读法饮射而教之其教学在上故学无异道士无岐学自王道沦没而教学在下于是道学名焉讲席设焉则自吾夫子始也宋兴建四书院马贵与谓州县之学不免具文乡党之学贤士大夫主之教养之规后先相望徃徃过于州县则自四书院始也至朱子白鹿洞书院其条约可传风轨足继由其道髙者可至圣贤下亦不失醇儒书院之制原于此矣后世士大夫好自立异每广集生徒以师道自任名其堂曰某书院至土苴成法倡为论以矜俗士使后学靡然从之讲习之室如聚讼焉当时所以为厉禁也教学在有司士率旅而进旅而退视学舍若宫府视师儒等官长其为教尊而不亲教学在士夫乐于自见其长恒别标宗防以为教的甚且希心顿诣流入于禅悟其为教虚而鲜效今以公廨为讲习之区以长吏兼师儒之任简多士之隽进而教之则学无岐趋士不严惮两去其而兼收其效教之善术也余初涖息适前令以见任立祠格于功令奉檄撤材鬻官余请于司李徐公得估值还官留为公所诸生黄居中等共助成之祠右接学宫因以中防为明伦堂移后楼佛像别供禅室特祀河洛先儒程伯子叔子邵子及邵子文谢显道尹彦明许平仲薛德温曹正夫崔子钟何粹夫薛君采十二公以左右两楹为诸生问业之所时攷而月程之额曰正学夫教即夫子之教也士即学校之士也何以云正自教出于下商赐之徒各得其性之所近以为学遂有执师説以行其意者而学有岐向矣夫子赞易曰庸言庸行子思作中庸曰庸德庸言所以治教学而归于正也道不外于人伦日用之间而驯习之乆遂至于穷神知化循之则为德轶之则为邪三代之隆国无异教士无异学凡学术之浅深犹布帛有美恶菽粟有精粗分固差等而理无异同也自世有不学道之士而学道者遂自髙其说以矜异于众世亦从而异之正如舍布帛菽粟而侈言文锦珍错众咸望而震焉学术之失正意或由于此也故正之以庸庸则常常则不异而学归于正矣思孟而后惟河南二程子独得其传邵子多天挺之英先后其间并列六子之位犹莱散之于伊吕也自此洛学渐南一传而将乐再传而建安而金谿自洛而淮而江则大淮之津固吾道一过峡处也谢尹程邵皆豫产德温产晋而领荐鄢陵君采籍亳而系出偃师得并祀焉祠曰河洛正学明道学所自传也今将何以正之赵文肃云五德之运理固有之昔孔子言仁孟子言义张子以礼为教而程子言敬敬固礼之主也朱子言格致则属于知矣知终始周物原于周子之主静学至今日则当言信矣仁者元气也于四德无所不统义则秋肃并见焉礼敦践履为儒行之本非敬则礼无所附矣智直见本体所谓知斯二者弗去是也体静而用虚本以救礼之实而使人少所持循故正之必以信信居四德之终而贯乎四德左氏曰信为土土四序何所不有所以终四气之用也故曰有诸已之谓信仁必实有其仁义必实有其义而后信名焉于礼智亦然万物之所以成终而成始也正之以信则四德咸归于正矣士生千百年之后仁义之性道德之名亦既闻之详矣患在不实有诸已耳故始正之曰庸终正之曰信庸之德曰不易德不易所以为信也学者童而习之究其精防固非一端所可名言也因叙次诸儒言行本末而志其语以为后学津梁嗣将布之使士之有志者得借以考见云尔】
　　开封府
　　义学【在城西南即逰梁书院陈留县在旧县治东北阿衡街杞县在玉泉街通许县在邑城北闗太康县在文庙东尉氏县在北门内洧川县在西南门内大街北鄢陵县在城内东街路北扶沟县在城内西街中牟县在县治南门内路西阳武县一在县前街一在县东太平镇封邱县在县前街仪封县在西南门外】
　　社学【祥符县在城南岸集孔子囘车处仪封县在城内城隍庙前】
　　归德府
　　义学【在儒学东商邱县在县儒学前永城县在南门内鹿邑县在东门内升仙台虞城县在西闗睢州在城内大街考城县一在县治西察院内一在城西南三十里史材铺集柘城县一在城东街一在城西街一在城西霸冈集】
　　社学【宁陵县一在城内社仓之西一在城内和街之北一在南闗街之西一在西闗街之南一在北闗街之西一在桃园集一在陆城村一在七星村一在柳河集一在张弓集一在孔家集鹿邑县在城西尖冢寺虞城县在西闗头柘城县在城西霸冈集】
　　彰德府
　　义学【在府城北沙髙村安阳县一在圆通庵一在南门瓮城一在北门瓮城一在府西水治镇一在府东贤坵村汤隂县在城内东街临漳县一在东门外一在南门外武安县一在东沙沟门一在南闗厢一在西城一在北城仓门铺一在西营井村一在南崔炉村一在西万安村一在南城冈村一在东康宿庄一在北邑城涉县在南门外小东闗内黄县在西廓门外蜡庙内南河】社学【安阳县在府治前武安县在西北贤孝村】
　　卫辉府
　　义学【在府署东汲县在西闗德北十方院新乡县一在西门里蘧公祠内一在小冀镇辉县一在西闗中街一在南闗西街获嘉县一在西古风一在亢村驿淇县在县大街西延津县在文庙内濬县一在城内东街一在宜沟镇一在新镇一在屯子镇一在道口镇滑县一在东门内一在南门外西首一在西门一铺一在北门内一在陈公祠】
　　社学【阙】
　　怀庆府
　　义学【在府治东南河内县一在县治东一在县治西北一在县治东南一在县东北一在水北闗一在清化镇一在柏香镇一在崇义镇一在徐保镇武陟县一在县西小虹桥一在县西马棚村一在草亭村一在城内孟县一在河阳书院一在学山书院一在县东南庄镇温县一在东岳庙一在南王镇一在古贤镇一在郭村镇原武县在城内南街】
　　社学【济源县在县治东梨林村孟县一在沇河镇一在县西北南上塞温县在县治东街】
　　河南府
　　义学【在府署东洛阳县一在十字街西即天中书院一在县东闗即瀍东书院偃师县在县城东巩县在县东街孟津县一在城内北街一在城内东北街一在城东天平街一在城小集镇一在城西北一在城西北丁家村一在城西王家庄一在城西孟庄村一在城西马家屯宜阳县在城内登封县在县北嵩山内永宁县一在城东北隅一在城外王范街一在城外冀庄街北新安县在县治西渑池县在节孝祠内嵩县在城内鸡泽祠内卢氏县一在苏村一在东北乡大淙庙一在东南乡闗帝庙一在北郷太湖岭】
　　社学【巩县在西门外新安县在西门内渑池县在三官庙】
　　南阳府
　　义学【在府署东南阳县在城内文昌阁东唐县在城内大十字街东路南镇平县在县治西北桐柏县在县治西首东岳庙邓州在土城内大东闗新野县在城南闗外淅川县在城外西南兴化寺裕州一在东闗老新街一在西闗外舞阳县在旧县署叶县一在城内闗帝庙一在三星阁一在遵化店一在城内万安寺一在城东南坟台店一在城南旧县一在城南闗帝庙】
　　社学【桐柏县在城平氏南】
　　汝宁府
　　义学【在东门炎帝庙汝阳县一在西闗炎帝庙一在北闗祖师庙一在南闗土地祠一在南湖书院一在南门外上蔡县在城西门内确山县一在新安店一在孙常店一在五里堡新蔡县在县东西平县在南门外信阳州在南闗遂平县在南闗外路东罗山县在城北门内】
　　社学
　　汝　州
　　义学【在城内西大街鲁山县在学宫东郏县在学宫内一在东庄头镇寳丰县一在县前一在阳伊阳县在上店镇】
　　社学【伊阳县在十字街路东北】
　　陈　州
　　义学【一在歌台一在画卦台西华县在南闗内商水县在南门街东项城县在城内南街沈邱县在南闗】
　　社学【商水县在莫家口沈邱县在义学迤西】
　　许　州
</div>
    <div class="pagination">
<a href="河南通志_page179.html">上一页</a><span>...</span><a href="河南通志_page175.html">175</a><a href="河南通志_page176.html">176</a><a href="河南通志_page177.html">177</a><a href="河南通志_page178.html">178</a><a href="河南通志_page179.html">179</a><span class="current-page">180</span><a href="河南通志_page181.html">181</a><a href="河南通志_page182.html">182</a><a href="河南通志_page183.html">183</a><a href="河南通志_page184.html">184</a><a href="河南通志_page185.html">185</a><span>...</span><a href="河南通志_page181.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
