<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 68 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 68 页/共 184 页
  </h1>
  <div class="content">
   (仙游县)知县　周从善　顾思敬见《名宦志》。　安处善　张溥(俱洪武间任。)　李弼永乐间任。　王彝见《名宦志》。　丘孟真20　杨信　宋华(俱正统间任。)　龙禧景泰间任。　孙广　赵鸾(俱天顺间任。)　张胜　黄璨　彭昭(俱成化间任。)　县丞　岳仲芳　黄伯威　谢有立　张寅　方宁保　张诚　龚鉴(上二人俱永乐间任。)　薛本宣德初任。　主簿　张蠡　张瑾永乐间任。　梁通　刘敏　闻聪宣德间任。　典史　李宗侃　王信　洪忠　练闲　叶清宣德间任。　李春　倪敬敏　叶本(俱正统间任。)　叶德明　张威(俱景泰间任。)　夏忠天顺间任。　汪肃　吴谆21　林永通　胡昂(俱成化间任。)(儒学)教谕　杨士良　张文渊　潭子敏(俱洪武间任。)　叶原生　蔡阳(俱永乐间任。)　熊宗性　陈光　张侗(俱宣德间任。)　侯尚震　曾添恕(俱正统间任。)　胡缙景泰间任。　欧阳潘天顺间任。　杨庸　欧廷瓒　周高(俱成化间任。)　训导　林焘　方梦　游宗　方文正(俱洪武间任。)　沈圮　萧濂(俱永乐间任。)　黄韺宣德间任。　沈宗　钟潮(俱正统间任。)　仲顺天顺中任。　黄孜　王琰　陈传(俱成化间任。)
　　(废兴化县)知县　吴旭　杨武(俱见《名宦志》。)　刘泰正统间任。　县丞　祝芳年见《名宦志》。　典史　王源正统间任。　(儒学)教谕　黄灏永乐中任。　训导　倪正正统间任。

 武职
　　(兴化卫指挥使司)指挥使　俞良辅　王允　卢镇(俱洪武间任。)　张广永乐间任。　张刚袭父广职。　张宏(俱正统、景泰、天顺间任。)　张瑄袭父刚职。　张魁袭父宏职。(俱成化间任。)　指挥同知　　李景齐洪武初任。　王得　法海　洪亮(俱宣德、正统、景泰间任。)　王俊天顺间任。　法广袭父海职。成化、弘治间任。　指挥佥事　赵端　陈恭　吕德　程用　吕谦　胡敬(俱洪武间任。)　黄聚由本卫右所百户升。　胡瑛袭父敬职。　陈用(俱永乐间任。)　丁忠　徐忠　阎兴(俱宣德间任。)　丁晟　胡忠袭兄瑛职。　阎能袭父兴职。(俱正统间任。)　阎盛袭从弟能职。　胡瑄袭父忠职。(俱天顺间任。)　丁远袭父晟职。　阎玉袭父盛职。　丁贤袭父远职。(俱成化、弘治间任。)　镇抚　邓斌　阮忠(俱洪武间任。)　李福　鲁敬(俱永乐间任。)　鲁贵景泰中任。
　　(左千户所)副千户　孙遇洪武间任。　百户　孙斌　林得宗　罗继孙
　　(右千户所)千户　邵忠永乐间任。　副千户　陈耕洪武间任。　百户　黄聚后升本卫指挥佥事。
　　(中千户所)正千户　管纲正统、景泰间任。　管瑄袭父纲职。调福州右卫。　王福成化间由本卫指挥同知降任。　副千户　姚成洪武间任。　百户　柳兴　刘杰(俱永乐间任。)
　　(前千户所)正千户　王良洪武间任。　百户　丁实洪武间任。　谢忠　林长(俱永乐间任。)
　　(后千户所)正千户　夏文洪武间任。　百户　翁信后升本卫所副千户。永乐间任。
　　(平海卫指挥使司)指挥使　张魁袭父宏职。成化七年调。　指挥同知　王昃袭父辅职。成化十二年任。　钱叡替兄堂职。弘治二年任。　指挥佥事　朱熙袭父能职。成化八年任。　孙鼎袭父纪职。成化十四年任。　张钦袭父濬职。弘治二年任。　镇抚　胡纪袭兄纲职。成化二十二年任
　　(左千户所)正千户　丘纲袭父福职。成化十二年任。　副千户　贾英袭父宏职。成化间任。　魏辉替父椿职。弘治间任。　所镇抚　戴宏成化间任。　百户　姚洪　沈端　张清(俱成化间任。)　平隆　温庆(俱弘治间任。)
　　(右千户所)正千户　冯璟袭父能职。成化间任。　副千户　李杲袭父通职。成化间任。　林昂替父瑛职。弘治间任。　所镇抚　王琏　李信(俱天顺间任。)　百户　沈通　鲁政俱天顺间任。　林明　冯清　宋荣　袁通　魏升(俱成化间任。)　谢镇弘治间任。
　　(中千户所)正千户　隋杰袭父俊职。天顺间任。　褚昭袭父斌职。成化间任。　副千户　刘勤替伯宣职。　李演替父镇职。(俱成化间任。)百户　吕聪　王锭　庞元　郑融　许震　袁灏　杨雄(俱间成化任。)　李旻　张诚(俱弘治间任。)
　　(前千户所)正千户　贾雍袭父鼎职。　王玉袭父让职。(俱成化间任。)　副千户　陈英替父贵职。天顺间任。　段玉替父让职。　王俨替父胜职。(俱成化间任。)　所镇抚　朱勇成化间任。　百户　尹宏　刘旺(俱天顺间任。)　包旺　许濬　裴鉴　张俊　陈宏(俱成化间任。)　侯琮弘治间任。
　　(后千户所)正千户　叶侬袭父禄职。天顺间任。　刘俊袭父海职。成化间任。　副千户　熊俊袭父清职。天顺间任。　杨雄替父旺职。成化间任。　所镇抚　邵璇　孟祯(俱成化间任。)　百户　陈旻天顺间任。　缪能　宋　陈敬　戚源　史杰(俱成化间任。)　钱广　高崇　罗镇(俱弘治间任。)
　　(莆禧千户所)正千户　李琇袭叔勇职。　梁通袭父杰职。(俱成化间任。)　副千户　武智袭兄英职。景泰间任。　曾昊袭父荣职。天顺间任。　王俊袭父升职。成化间任。　所镇抚　孟瑛成化间任。　百户　陈忠天顺间任。　许铭　黄暹　王能　李顺(俱成化间任。)

　　　　　　福宁州

 〔国朝〕
 文职
　　(本州)国初为福宁县，成化九年升为州。　知县　郭徵　赵仲名　龙存仁　尹昌隆(上二人见《名宦志》。已上俱洪武间任。)　郑不已　陈思恭　秦海(俱永乐间任。)　钱宥　娄希贤(俱宣德间任。)　项智　刘渊(俱正统间任。)　胡庭芳　辜志(俱景泰间任。)　贺敬　易珪(俱天顺间任。)　岳俊成化初任。　县丞　郭淳见《名宦志》。　宋昌　钟普　石名振　黄嘉齐　胡浚　吴得茂　储錞永乐间任。　范伯奇　卢敏(俱宣德间任。)　吕顺　余忠　阴允　叶琬(俱正统间任。)　梁惠　高必旺(俱景泰间任。)　施□　宣谦(俱天顺间任。)　胡惟一　刘福介(俱成化初任。)　主簿　周常　虞中泽　张道善　彭友庆　朱晖(俱永乐间任。)　陈　王纯(俱宣德间任。)　夏敩　王荐　黄政(俱正统间任。)　赵熙　高瑛(俱景泰间任。)　杨安　吴原道(俱天顺间任。)　叶克恭　王存芳(俱成化间任。)　典史　陈九思洪武末任。　蒋政　王文　吴孟春　蔡原刚　陈盛祖(俱永乐间任。)　陈昉　唐鉴　朱昂(俱宣德间任。)　刘钊　刘荣祖　宋安(俱正统间任。)　胡湘景泰间任。　陈亨天顺间任。　平文成化初任。　(儒学)教谕　陈子文　赵鼎(俱洪武间任。)　章参　赵聪　陈孟贤　詹叔长(俱永乐间任。)　邓炜宣德初任。　程奎　程逵(俱正统间任。)　彭素景泰间任。　罗英祖天顺间任。　王匡　曾敏(俱成化间任。)　训导　吴子恭　徐以年　龚升(俱洪武间任。)　李昕　陈启　成规(俱永乐间任。)　王洇宣德初任。　刘奭　林文升(俱正统间任。)　申宏景泰间任。　叶永安天顺间任。　舒朴成化初任。
　　知州　刘象　张逊　郭祥鹏(俱成化间任。)　同知　张翀　马迪(俱成化间任。)　判官　黄晟　蒋瑛(俱成化间任。)　吏目　顾平通　周纶　关锦(俱成化间任。)　(儒学)学正　丘秉中成化间任。　训导　余恒　陆龄　倪鼐　聂纶(俱成化间任。)
　　(宁德县)知县　王溥　朱政(俱见《名宦志》。)　陆仲蔚洪武中任。　关可诚见《名宦志》。(俱洪武间任。)　贾得善　张初　詹应　许希颜(俱见《名宦志》。)　鲍玄玙　董景风　裴高　郑文睿景泰间任。　周汇天顺初任。　周钟　胡篪　江伟　王缅　郑(俱成化间任。)　县丞　竺永酿宣德间任。　颜清　董庸　潘贵景泰初任。　谢荣天顺初任。　黄昭　危成　蔡镒　潘璇　何寿(俱成化间任。)主簿　曾奉　刘福　杨恕　江思堡景泰间任。　黄端晖　陈文信　徐靖　朱珍　严凯(上三人俱成化间任。)　典史　黄明　何源清　姚崇正统间任。　韩永　王曦(俱天顺间任。)　蔡涔　李璇　陈洪　谢俊　鲁鉴(俱成化间任。)　(儒学)教谕　戴福海　丘伯安(俱洪武间任。)　俞琛　戴本(俱永乐间任。)　林约仲宣德间任。　张协正统间任。　杨思勉景泰间任。　李辅天顺间任。　陈震　罗恒(俱成化间任。)　训导　林　陈山南　陈养之　林士琦(俱洪武间任。)
　　　高德　周泰(俱永乐间任。)　陈则中　蔡智宣德间任。　张景悌　卢纯(俱正统间任。)　俞浩　董秀　刘贵(俱景泰间任。)　傅贤　彭銮(俱天顺间任。)　萧玉　周铉　戴肃　陈昙(俱成化间任。)
　　(福安县)知县　崔孚　叶理　李让22　黄理　郑齐23(上二人见《名宦志》。已上俱洪武间人。)　李思明　周南(俱永乐间任。)　陈庸　史升　徐永进(俱宣德间任。)　沈铸　叶诚忠(俱正统间任。)　孟充景泰间任。　陈谟　陈震(俱天顺间任。)　郭纲　刘顺　骆善(俱成化间任。)　县丞　王柱24洪武末任。　夏试英永乐间任。　刘崇胜25宣德间任。　项庸　何靖　胡晨见《名宦志》。(俱正德间任。)　胡瑾天顺间任。　曹铨　赵琏　项镃　鲍恭(俱成化间任。)　主簿　陈侃文永乐间任。　杜原谋宣德间任。　张正统间任。　张源　陈恭　陈善(俱天顺间任。)　侯铭　陈礼　高珍(俱成化间任。)　典史　　史迪　何靖(俱永乐间任。)　张昌宣德间任。　田清正统间任。　周福　金孟远(俱天顺间任。)　张敬　戴远　沃恺　常瑶(俱成化间任。)　(儒学)教谕　包廉永乐间任。　孔铎宣德初任。　何护　王政(俱正统间任。)　包祥景泰间任。　左惟德天顺间任。　俞琰　项孔昌　成矩　戴让(俱成化间任。)　训导　卓惟善洪武末任。　王洇永乐初任。　胡文秀　徐忠宣德初任。　余昱　倪瑾　董仕显正统间任。　郭琬　乐洪(俱天顺间任。)　骆俊　严璇　黄杰　赵溧　李坚(俱成化间任。)

 武职
　　(福宁卫指挥使司)指挥使　平宏永乐间任。　周麟由本卫同知升。　卢英(俱正统间任。)　金昂　周珙袭父麟职。　平容袭父宏职。　卢清袭父英职。　金璋袭父昂职。　周铎袭父珙职。　指挥同知　张政永乐间任。　周彬　邓林(俱宣德间任。)　沈荣　周麟袭父彬职。(俱正统间任。)　张武袭政。　邓荣袭兄沐职。　张翔袭父武职。　沈琎袭父荣职。　邓刚袭兄荣职。　指挥佥事　张义　汪祥(俱洪武间任。)　王端永乐间任。　张忠袭父义职。　汪濬袭父祥职。　张胜洪熙初任。　朱旺宣德间任。　王铨袭端职。　张勋袭父忠职。　汪鉴袭父濬职。　朱福袭父旺职。　张宏袭父胜职。　朱珍袭父福职。　王源袭父铨职。　张麟袭父勋职。　汪茂袭父鉴职。　(经历司)经历　梅旺永乐间任。　谢子谕宣德间任。　刘冲正统间任。　郑益景泰间任。　冯澄天顺间任。　周立　周建　李瑛　杨序(俱成化间任。)　知事　王护景泰初任。　白□天顺间任。　郜春　陈弘纲　王端　聂裕　余秀(俱成化间任。)　镇抚　于谅永乐间任。　张成宣德间任。　于斌袭父谅职。　张旺袭伯父成职。　于俊袭父斌职。　张福袭父旺职。　张升袭父福职。
　　(左千户所)正千户　高启　李英(俱永乐间任。)　李实袭伯英职。　李龙袭父实职。　副千户　穆雍　朱宏由右所调。　朱俊袭父宏职(俱成化间任。)
　　(右千户所)正千户　吴真洪武间任。　吴贵袭父真职。　吴彤袭父贵职。　副千户　朱真　焦玉　门贵(俱永乐间任。)　门政袭父贵职。　朱宏袭父真职。　焦璟袭父玉职。　门福袭□政职。　焦定袭父璟职。　焦寿袭堂兄定职。　门韬袭父福职。　百户　金广成化间任。　杨铭景泰间任。　许政弘治间任。
　　(中千户所)正千户　张斌永乐间任。　张瑄袭父斌职。　副千户　谢赐洪武间任。　谢员袭父赐职。　谢铨袭父员职。　百户　朱鉴　彭誉(俱成化任。)
　　(前千户所)正千户　王贵永乐间任。　刘忠宣德间任。　王纲袭父贵职。　刘荣袭父忠职。　刘坛保袭父荣职。　王俊袭父纲职。　副千户　平大文洪武间任。　平思敬袭兄大文职。　柯盛永乐间任。　马驴儿宣德间任。　平思恭袭兄思敬职。　平江袭父思恭职。　柯源保袭父盛职。　马翥袭父驴儿职。　柯俊袭父源保职。　马潮袭父翥职。　平钦袭父江职。　百户　刘斌　张文
　　(后千户所)正千户　刘坛保由本卫前所调。天顺间任。　副千户　丁文　刘泉(俱洪武间任。)　丁锐袭父文职。　刘袭父泉职。　刘铣袭父职。　丁琮袭父锐职。　刘袭兄铣职。　百户　刘春天顺间任。　耿亮　朱明(俱成化任。)
　　(大金千户所)正千户　余春永乐间任。　詹荣　余亮袭父春职。　张得正统间任。　詹福袭父荣职。　张仪袭伯得职。　余宏袭父亮职。　詹玉袭父福职。　张观袭父仪职。　副千户　高信启之子。由左所正千户降。　高辇袭父信职。　所镇抚　李英天顺间任。　周裕成化间任。　百户　高贵　易福(俱天顺间任。)　宋琏　袭惠　李晏　刘英　朱荣(俱成化间任。)
　　(定海千户所)正千户　高云袭兄胜职。成化间任。　汤淏替父城职。　郭霖替兄信职。(俱弘治间任。)　副千户　方宗袭祖义职。　李荣袭父茂职。(俱天顺间任。)　所镇抚　葛贵天顺间任。　张澄成化间任。　百户　金元　朱玘　卢顺俱天顺间任。　朱景　杨清　赵登　丁桢　方春　任定(俱成化间任。)
　　(镇东指挥使司)指挥使　丘宣替父赞职。　刘纲袭兄钊职。　盛裕替父琦职。(俱成化间任。)　胡英袭父政职。弘治间任。　指挥同知　奏瑛袭父都指挥敏职。成化间调。　指挥佥事　黄刚袭父真千户。景泰间任。　闻升袭父璇职。　戴昱替父瑄职。　高俊替父倒刺火只职，赐姓。(俱成化间任。)　商玉袭父义职。弘治间任。　镇抚　赵瑢替父震职。天顺间任。　李俊替父诚职。成化间任。
　　(左千户所)正千户　寇麟替父祯职。　王平替父晋职。　张胜替父瑛职。(俱成化间任。)　副千户　宁杰袭兄俊职。成化间任。　庞钰袭父鉴职。弘治间任。　百户　郁旺景泰间任。　徐敏天顺间任。　梅盛　孙寿　翟雄　李宣　谢源　莫俊　马政　周潮(俱成化间任。)
　　(右千户所)副千户　王玉替父清照。　崔震替父福职。(俱成化间任。)　百户　金玉　陈良　牛通　殷经(俱天顺间任。)　林钰　林义(俱成化间任。)　童广弘治间任。
　　(中千户所)正千户　穆琮袭父晟职。景泰间任。　顾宁袭父妙安儿职。天顺间任。　李刚袭父诚职。成化间任。　王佐袭父瑄职。成化间任。　副千户　呼志袭兄忠职。成化间任。　卢袭兄珍职。　刘敏袭兄敬职。(俱弘治间任。)　百户　赵进　王恕　沈亮(俱天顺任。)　邓銮　纪顺　叶锦　何俊　张杰　宋玉　杨福(俱成化间任。)
　　(前千户所)正千户　许升替父政职。　任暹替父安职。　曹谦袭父纲职。(俱成化间任。)　副千户　吴杰替父汉职。　林安袭祖瑄职。(俱成化间任。)　谢钢袭父昆职。弘治间任。　百户　朱兴正统间任。　杨宁　顾海(俱天顺间任。)　王明　夏胜　黄仁(俱成化间任。)
　　(后千户所)正千户　陈良替父俊职。　赵镛袭父嵩职。(俱成化间任。)　副千户　宋瑛袭兄琏职。　黄钦袭祖信职。(俱成化间任。)　百户　孙兴　冯庆(俱天顺间任。)　李福　黄钰　赵震　郑杰　高福　袁珍(俱成化间任。)
　　(中左千户所)正千户　童瑛袭父政职。　姜安袭兄宁职。(俱成化间任。)　副千户　赵成袭父亮职。成化间任。　百户　邓镛天顺间任。　姜清　林宏　赵淮　曾荣(俱成化间任。)
　　(梅花千户所)正千户　萧庆替父旺职。景泰间任。　王瑛替父贵职。　吴斌袭父荣职。(俱成化间任。)　李洪替父广职。弘治间任。　副千户　张泰袭父玺职。景泰间任。　孙升替父瑞职。弘治间任。　百户　龚瑄天顺间任。　龚德　周景　李镛　王通　陈裕　邢亮(俱成化间任。　孙靖　黄钰(俱弘治间任。)
　　(万安千户所)正千户　张荣袭父顺职。天顺间任。　夏升替父琏职，成化间任。　副千户　王钊袭父胜职。天顺间任。　陈恕袭父能职。　许震袭父宗职。　宋俊袭侄晟职。(俱成化间任。)　百户　冯珊天顺间任。　李铨　夏旭　侯升　陈鉴　张俊(俱成化间任。)　所镇抚　　王广天顺间任。　汪浩　翁福　郝鉴　陈礼　李彪(俱成化间任。)
　　校　注
　　1　嘉靖《邵武府志 秩官》作“饶愿”。
　　2　嘉靖《邵武府志 秩官》作“谢无逸”。按清舒梦兰《白香词谱》：“谢逸，字无逸。”
　　3　嘉靖《邵武府志 秩官》载：“上官拯，邵武人，至和间任建宁县丞。”不载知县事，与此及《名宦志》不同。
　　4　嘉靖《邵武府志 秩官》作“崔修”。
　　5　嘉靖《邵武府志 秩官》作“沈孟经”。
　　6　嘉靖《邵武府志 秩官》作“张褒”。
　　7　嘉靖《邵武府志 秩官》作“余兴袭父材职，余海袭父兴职”，无“余谅”。
　　8　嘉靖《邵武府志 秩官》载：“萧琳袭兄琏职。”
　　9　嘉靖《邵武府志 秩官》作“孟礼以侄袭让职”。
　　10　嘉靖《邵武府志 秩官》作“王顺袭兄勇职”。
　　11　嘉靖《邵武府志 秩官》作“萧盛以侄袭琳职”。
　　12　弘治《兴化府志 吏纪》作“薛居实”。
　　13　弘治《兴化府志 吏纪》作“上官闵”。
　　14　弘治《兴化府志 吏纪》作“史经”。
　　15　弘治《兴化府志 吏纪》作“冯寿康”。
　　16　“”疑为“”之误。
　　17　按嘉熙年号在前，淳祐在后，此倒列。
　　18　弘治《兴化府志》载：“冯元肃绍兴二十八年任，陈弥作绍兴四年任。”
　　19　弘治《兴化府志 吏纪》作“陈光”。
　　20　弘治《兴化府志 吏纪》作“邱孟真”。
　　21　弘治《兴化府志 吏纪》作“吴淳”。
　　22　乾隆《福宁府志 秩官》、乾隆《福安县志 职官》均作“崔孚、叶礼、李让，洪武间任”。
　　23　乾隆《福安县志》作“黄理、郑齐俱永乐间任。”
　　24　乾隆《福安县志 职官》作“王桂”。
　　25　乾隆《福安县志 职官》作“刘宗胜”。
卷之三十六

　　秩官
　　　　　　方　面

 〔唐〕
　　观察使　李椅大历间为福建观察使，崇学校，励风俗。按，《闽中记》云：“李郕公锜，大历中，廉按比部，乃大启府学，劝诱生徒。”而《重修学记》则云“李椅”。考之《唐书》，李锜未尝有郕公之称，亦未尝官福州，疑当以《学记》为正。　常衮京兆人。建中初，以前宰相起为福建观察使。始，闽人未知学。袞至，为设乡校，使作为文章，亲加讲导。与为客主均礼，观游宴飧与焉。由是俗一变，岁贡士与内州等。卒于官。后闽人立祠郡学，春秋祀之。是时不别置刺史，多以福建观察使守福州刺史，袞盖亦然也。　吴凑濮州濮阳人。贞元四年为福建观察使，益政勤清，美誉四腾，凑起自外戚，才敏锐，多所建白，而谦畏自持，富贵令终，为世外戚表云。　柳冕字敬叔，蒲州河东人。贞元中，以立朝论议劲切，执政不善，出为婺州刺史。寻徙福建观察使，自以久疏斥，乃上表乞代，且推明朝觐之意，曰：“朝会，礼之本也，自安史乱常，始有专地，四方多故，始有不朝。臣忝牧圉之寄，愤不朝之臣，思一入觐，率先天下。”表累上，德宗许之。　阎济美自元末1，由婺州刺史为福州观察使。先是，观察使柳冕奏于闽中置监牧马，民间怨苦，济美奏罢之。　李景温字德已，并州文水人。历谏议大夫、福建观察使，徙华州刺史，以美政闻。 

 〔宋〕
　　福建路安抚司　张浚字德远，汉州锦竹人。绍兴间以前宰相充福建安抚大使兼知福州。闽俗健讼，浚入境，一切谕以义理，饬守令诚意民事，令乡里老长知书者，率劝后生及强悍者毋为乡党羞，民皆戴仰。每出，观者至升屋登木如堵墙。细大之事必躬理之。讼事清简。山海之寇招抚无余。时引秀士与之讲论；复奏以宁德芹溪籍没田入学，以增养士。去郡之日，军民送者咨嗟号泣相属于道。　叶梦得字少蕴，苏州吴县人。绍兴间以观文殿学士知福州兼福建安抚使。海寇朱明猖獗，诏梦得挟御前将士便道之镇，或招，或捕，或诱之相戕，遂平寇五十余郡。　辛次膺字起季，莱州人。绍兴二十八年以左中大夫敷文阁制待制知泉州。明年移知福州，兼福建安抚使。为政贵清静，先德化，所至人称其不烦，亦无丝毫挂吏议。　汪彻字明远，其先新安人，徙居饶州浮梁。乾道间，自宁国移知福州兼福建安抚使。尝自言其起寒远，所以报国惟无私不欺尔。其自奉清约，虽贵犹布衣时。　陈俊卿乾道间以前宰相知福州，兼福建路安抚使。政尚宽厚，独严于治盗，海道晏清。转运判官陈岘建议改行钞盐法，俊卿移书宰执，极言福建盐法与淮渐异，遂不果行。明年，请祠归。淳熙初，再知州事，民习其政，不劳而治。始至帑藏空竭，俊卿节省浮费，用亦不乏。会有旨尽发本路海船及拣中禁军士，俊卿皆奏止之。俊卿治郡，崇尚风教，所至民相率为生祠，且立碑以颂。俊卿亟禁止而碎其碑。　郑侨绍熙中知福州。以简静致理，罢义仓和籴之需，减古田偏重之赋。庆元中除本路安抚使，再知州事。　辛弃疾字幼安，齐之历城人。始从耿京归宋。绍熙二年提点福建刑狱，寻知福州，兼福建安抚使。弃疾为宪时，尝摄帅，每叹曰：“福州前枕大海，为贼之渊，上四郡民顽犷易乱，帅臣空竭，急缓奈何！”至是务为镇静，未期岁积镪至五十万缗，榜曰“备安库”。谓闽中土狭民稠，岁俭则籴于广，今幸连稔，宗室及军人入仓请米，出即粜之。侯秋价贱，以备安钱籴二万石，则有备无患矣。又欲造万铠，招强壮，补军额，严训练，则盗贼可以无虞。事未行，为台臣王蔺所劾，遂乞祠归。蔡幼学嘉定间知福州，进福建路安抚使。政主宽大，惟恐伤民。福建下州例抑民买盐，以户产高下均卖者曰产盐，以交易契纸钱科敷者曰浮盐，皆出常赋外，久之，遂为定赋。幼学立请蠲之，不报。提举司令民以田高下藏新会子，不如令者，籍其资。幼学曰：“罔民而可，吾忍之乎，惟有去而已。”因言钱弊未均，秤提无术，力求罢去。　杨长儒吉水人。嘉定间知福州，兼福建安抚使。理宗尝问廉吏，真德秀对曰：“若杨长儒之守闽，今廉吏也。”　杨栋字元极，眉州青城人。理宗朝提点福建刑狱，寻权知福州兼本路安抚使。栋之学本诸周程，尝进对，帝曰：“止是正心修身之说乎？”栋对曰：“臣所学止此，用之事亲、取友、治凋郡、察冤狱，至为简易。”　魏了翁字华甫，邛州蒲江人。嘉熙初自绍兴改知福州，兼福建安抚使。累章乞骸骨，诏不允。疾革，复上疏，门人问疾，犹衣冠相与酬答。且曰：“吾平生处已澹然无营。”口授遗奏，少焉拱手而逝。　赵必愿字立夫，汝愚之孙也。淳祐五年，知福州、福建安抚使，三辞不许。必愿平易而近民，忠信以厚俗，恻怛以勤政，行乡饮酒，旌退士，奖高年，裁僧寺实封之数。尤留意武事，甫入境，即以军礼见戎帅，申明左翼军节制事宜，措置海道，修水教，士卒知劝。居官四年，累乞归，及命召，又三辞，皆不许，卒。　徐清叟淳祐间以宝章阁直学士自温州改知福州、福建安抚使。史称清叟风采凛乎班行之间。　吴潜字毅夫，宣州宁国人。淳祐间知福州兼本路安抚使，徙知绍兴府，后拜右丞相。理宗在位长久，命相实多，若潜之忠亮刚直，才数人焉。　吴渊字道夫，潜之兄也。宝祐间，知福州兼本路安抚使，后以功拜参知政事。渊有材略，迄济事功，所至兴学养士，然政尚严酷，故时有《蜈蚣》之谣。　马天骥字德夫，衢州人。景定初知福州兼福建安抚使，以职事修举，升大学士，改知平江府。史谓其未见卓然有可称道者。　江万里字子远，都昌人。景定四年知建宁府兼权福建转运使。明年，移知福州兼福建安抚使。度宗即位，累迁参知政事。咸淳十九年，元兵渡江。先是，万里凿池后浦，匾其亭曰“止水”。至是竟赴止水死。　洪天锡晋江人。初知古田县，行乡饮酒礼。邑剧，牒愬猥多，天锡剖决无留难。有倚王邸势杀人者，诛之不少贷。度宗初，为福建安抚使。亭户买盐至破家陨身者，天锡首罢之，民作佛事以报。罢荔枝贡。召为刑部尚书。　王晞亮字季民，莆田令保隆六世孙也。绍兴中，为福建安抚司监官两任。会山寇窃发，焚劫郡邑，帅独委曦亮从军，俾授诸将方略。时大将马铃、韩京不相禀承，最难调护。晞亮周旋其间，处置得宜。诸将或陷贼，或罔上，晞亮以轻重论罚，功罪明允。以故俞澈明、五里龙数年逋诛之寇，皆束手请命。　李诚之字茂钦，婺州东阳人。受学吕祖谦。庆元间，干办福建安抚司公事。嘉定十四年守蕲州，已逾满，代者不至，欲先遣其孥归，闻金人犯淮南，遂慨然为死守计。料敌应变，屡破金兵。会黄州失守，金人并兵攻蕲州，城陷，与其妻孥俱死之。　徐鹿卿字德夫，隆兴丰城人。嘉定间，教授南安军，辟干办福建安抚司公事。会汀郡寇作，鹿卿赞划备御。动中机会。避寇者入城，多方赈济，全活甚众。郡多火灾，救护有方。后改知尤溪，真德秀守泉，复辟宰南安。鹿卿居官廉约清峻，毫发不妄取。　燕度字唐卿，青州益都人。嘉祐中知州事。闽故多盗，度请假事权制摄一道，遂加兵马钤辖。度有心计，所至善状日闻。　姜特立字邦杰，丽水人。淳熙中，累迁福建路兵马副都监。海贼姜大獠2寇泉南，特立以一舟先进擒之。帅臣赵汝愚荐于朝，除阁门舍人。后与谯熙载俱得幸光宗，恃恩无所忌惮，时人谓曾觌、龙大渊再出。　福建路转运司　杨克让字庆孙，同州冯翊人。太平兴国初，以两浙西南路转运使权知州事。泉州民啸聚为盗，众十余万。克让即率其屯兵至泉州，与王明、王文宝共讨平之。《三山志》谓克让以本路转运使权知。盖是时钱氏初纳土，福建犹属两浙西南路也。　牛冕字君仪，徐州彭城人。端拱初为福建转运使。建议废邵武军归化金坑，土人便之。　陈世卿字光运，南剑人。景德初知建州。真宗知其才干，逾月授福建转运使，规划南剑州安仁等银场，岁增课羡，诏奖之。　赵湘字巨源，华州人。尝为福建路转运使，史称其廉问疾苦，按不称职者，世不多见也。　庞籍字淳之，单州武城人。初为殿中侍御史，数劾范讽罪。讽贬，籍亦降知临江军。景祐中寻复官，徙福建转运使。籍长于吏事，治民颇有惠爱，及为相，声望稍减。　卢革字仲辛，湖州德清人。神宗时为福建转运使，请外。神宗谓宰相曰：“革廉退如是，宜与嘉郡。”遂与宣州。　朱宗字成德，仙游人。绍兴初，建安盗起，制置使诛捕无功。除宗福建转运使，趣入对，宗曰：“愚民穷困无聊，弄陛下兵，将吏养寇弗除，诛敛益急，将尽驱齐民为盗。乞退还制置使，专付臣绥集之。”复移书责制置使辛企宗不当复募兵，诛责粮饷。卒如其策，而盗平。　秀实浦城人。绍兴中为福建转运使，事之害民者，一切革去。赋入，率先诸路。　陈良祐字天与，婺州金华人。隆兴初为福建转运使，后累迁吏部尚书。朝廷议遣讯使，请地于金，良佑惧开衅端，力止之，忤旨，窜斥而甘心焉。淳熙年起知徽州，寻知建宁府，卒。　陈良翰字邦彦，台州临海人。隆兴中知建宁府。乾道初，徙福建转运副使。良翰在台府时，历诋奸倖，直言无隐，事上忠而自信笃，足以当大任。　高斯得字不妄，邛州蒲江人。宝祐中为福建计度转运副使。朝廷行自实田，斯得言：“按《史记》秦始皇三十一年令民自实田，主上临御适三十一年，而异日书之史册，自实之名，正与秦同。”丞相谢方叔大愧，即为之罢。后以显文阁待制知建宁府，官至参知政事。以论贾似道误国，留梦炎乘间罢之，于是宋亡。自实田，谓令民自具田亩实数。　家铉翁眉州人。宋末知建宁府兼福建转运副使，后佥书枢密院事。元兵次近郊，铉翁独不署降表。宋亡，旦夕哭泣，不食饮者数月。成宗即位，放还，赐号处士。赐赉皆不收，竟以寿终。　蒋之奇字永叔，常州宜兴人。新法行，为福建转运判官。时诸道免役，推行失平。之奇约僦庸费，随算钱高下，均取之，民以为便。之奇为部使及典会府俱以治办称，且孜孜以人物为己任。在闽尝荐处士陈烈，每行部，必造之。特以畔欧阳修之故，为清议所薄。　孙鼛字叔静，钱塘人，徙江都。徽宗时，为福建转运判官，召为屯田员外。道遇蔡京，京逆谓曰：“我若用于天子，愿助我。”　正言拒之。　赵令让字君序，宋宗室也。绍兴中，由永丰丞累迁福建运判兼提点刑狱公事。令让莅事明敏有风采，在朝多所建白。但在广东日，尝与副使章茇不协，阴中以法陷茇于死，世以此少之。　林枅福唐尉欑九世孙也。淳熙中，除直秘阁福建路转运判官，申豁汀州无额经总制钱，减放宁化、泰宁两县苗米，论漳州子斗司收诸绝产，为豁除诸县税色，有旨兼领泉州。　薛叔似字象先，其先河东人，后徙永嘉。光宗时为福建转运判官，后为端明殿学士。言者谓其迎合韩侂胄以开兵端，又谪福州。叔似雅慕朱熹，穷道德性命之旨，谈天文、地理、钟律、象数之学。　袁甫字广征，庆元府鄞县人。端平初知建宁府，寻兼福建转运判官。闽盐隶曹司，例运两纲，供费后增至十有二，吏卒并缘为奸，且抑州县变卖，公私苦之，甫奏复旧例。丁米钱久为泉漳兴化民患，会知漳州赵以夫请以废寺租为民代输，甫并捐三郡岁解本司钱二万七千贯助之。　陈埙字仲和，庆元府鄞县人。嘉熙初为福建转运判官。埙轻财急义，明白洞达，一言之出，终身可复。虽为史弥远之甥，然不以私亲而废天下之公论。　方大宗嘉熙末为福建转运判官。时岁荒，闽人艰食，首发常于赈粜，自乡郡始，上四州委寓士蔡杭措置籴事。改创富沙庙学，撤去建安魁星祠，决滞讼，礼高年，关防乡郡挠政，未尝以公帑遗故旧。　余祖奭主管福建转运司文字，时建卒叶侬叛，逼漕台官吏窜匿，祖奭挺身谕贼，晓以逆顺，贼感其诚，遂退。　赵彦字文长，宋宗室也。累官福建路运干，属邑负粮盐本钱数千万，累岁不能偿，彦白其长蠲之。　提刑司　马亮字叔明，庐州合肥人。淳化间知濮州。会诸路转运司置纠察刑狱官，以福建路命亮覆讯冤狱，全活者数十人。迁知福州，苏易简荐亮才任繁剧。召还，后以太子少保致仕。吕夷简少时，从其父蒙亨为县福州，亮见而奇之，妻以女。世以亮为知人，但所至无廉称。　王陶嘉祐中提点福建路刑狱。以涤冤择物为心，日著声誉，但深诋陈烈为贪诈，极攻韩琦如仇雠，又忘故人姜布衣之义，君子少之。按《大明一统志》及《三山志》俱不载其字及其州邑。《宋史》有字乐道者，京兆万年人。考其出仕正在此时，疑即此人也。　罗拯字道济，祥符人。提点福建刑狱。泉州兴化军水坏庐舍，拯请勿征海运竹木，经一年，民居皆复其旧。迁转运使，邵武之光泽，不榷酒，以课赋，民号黄麴钱，拯均之，他三邑人以为便。泉商黄谨往高丽，馆之礼宾省，其王云天圣后职贡绝，敬命使与谨俱来。至是，拯以闻，神宗许之。遂遣金悌入贡，高丽复通中国自兹始。　陈桷字季任。温州平阳人。宣和七年提点福建路刑狱。福州调发防秋兵资粮不满望，杀帅臣，变生仓卒，吏民奔溃，阖城震骇。桷入乱兵中，谕以祸福，贼气沮，邀桷奏帅臣自毙。桷诡从其请，间道驰奏，以前奏不实待罪。朝以桷知变，释之。叛兵既调行，乃道追杀首恶二十余人，一方以安。建炎间，复除福建路提刑，寻以疾乞祠。绍兴五年，除直龙图阁知泉州。　廖刚建炎中，丁父忧，服阕，除工部员外郎，以母疾辞。绍兴初，盗起旁郡，官吏悉逃去，顺昌民以刚为命，刚谕从盗者使反业。既而他盗入顺昌，部使者檄刚抚定。刚遣长子迟谕贼。贼知刚父子有信义，亦散去。除本路提点刑狱。　郑兴裔字光锡，开封人。乾道间为福建路兵马钤辖。过阙入见，询以守吏臧否。兴裔条析以对。帝曰：“卿识时务，习吏事，行当用卿。”会复置武臣提刑，就命为之。郡县积玩，检验法废。兴裔创为格目，分畀属县，吏不得行其奸，因著为令。建、剑、汀、邵盐屡更，漕臣请易纲运为钞法。兴裔极言其不可。海盗倏去忽来，调兵常无及，兴裔请置澳长，寇至，径率民御之。兴裔，旧志作为兴宗。　王大宝字元龟，其先由温陵徙潮州。绍兴中，提点福建刑狱，道临漳有峻岭曰蔡冈，蘩簿蔽翳，山石荦确，盗乘间剽劫。大宝以囊金三十万，募民抉薮甃道十余里，行者便之。　方庭实绍兴中，以论和议力请外补，出为福建提刑。时海盗窃发，初以庭实为儒生，易之。庭实引用郑广辈，得以盗御盗之法，遂相次遁去。又奏除福建铺例和买之害，发泉州常平米斛，以赈旱饥，民赖以济。　谢师稷淳熙中为福建提刑，兴利除弊，有惠以及于民，详见邵武府《人物志》。　周必大字子充，庐陵人。孝宗时权给事中，曾觌龙大渊得幸，并迁知阁门事，必大力阻之，遂出知南剑州，改提点福建路刑狱。后拜左丞相。　李孟传字文授，越州上虞人。宁宗朝为太府丞兼考功郎。以不附韩侂胄，出提举江东常平，移福建。诏入对，首论用人宜先气节后才能，益招徕忠谠，以扶正论。故人有在政府者，折简问劳，勤甚。孟传逆知其意，即谢曰：“孤踪久不造朝，获一望清光而去，幸矣。”对毕，即出关。至闽大饥，发廪劝分，民无流殍。嘉定初就迁提点刑狱。　王爚字仲潜，绍兴新昌人。淳祐中提点福建刑狱。爚为人清修刚劲，贾似道归天台葬母，过新昌，爚独不见之。后以元老入相位，值国势危亡之际，天下所属望也，而卒与陈宜中不协而去。　包恢字宏父，建昌人。淳祐中提点刑狱。闽俗以九月祠五王生日，靡金帛，倾市奉之。恢曰：“彼非犬豕，安得一日而五子同生，非不祥者乎？而尊畏若是。”众感悟，为之衰止。恢历仕所至，破豪猾，去奸吏，政声赫然。　李伯玉字纯甫，初名城，饶州余干人。理宗朝提点福建刑狱，后又提举本路常平。度宗欲用以参大政，贾似道忌之，而伯玉寻卒。赵汝腾尝荐伯玉，请铜山铁壁，立朝风节大较似之。　余武弼字直孺，祖奭子。以文林郎充福建提点刑狱检法官。适临汀剽聚成擒，多武弼之策。　提举常平茶司　鲍由字钦止，处州龙泉人。徽宗朝提举福建常平。由常从王安石学，又亲炙苏轼，以诗文名世。　应孟明字行实，婺州永康人。淳熙中为福建提举常平。陛辞，帝曰：“朕知卿爱百姓，恶赃吏，事有不便于民，宜悉意以闻。”孟明至部，具以临之遣意咨访之。帝一日御经筵，因论监司按察曰：“朕近日得数人，应孟明其最也。”寻除江东提点刑狱。　蔡幼学字行之，温州瑞安人。光宗朝为校书郎。宁宗将进用之。时韩侂胄方用事，指正人为伪学，异论者文黜。幼学遂力求外补，特除提举福建常平。既至官，日讲荒政。朱熹居建阳，幼学每事咨访，遂为御史刘德秀劾罢，奉祠。　汤汉字伯纪，饶州安仁人。宝祐间提举福建常平，劾福州守史嵓之、泉州守谢。后又判福建转运，及两知福州，兼福建安抚使。汉介洁有守，恬于进取。　赵逢龙字应甫，庆元之鄞人。历提举广东、湖南、福建常平。每至官，有司例设供张，悉命撤去。日具蔬饭，坐公署，事至即面问决遣。为政务宽恕，抚谕恻怛，一以天理民夷为言，民是以不忍欺。居官自常俸外一介不取。赋有逋负，悉为代输。尤究心荒政，以羡余为平籴本。　陆祐侯官人。为福建茶盐司干办公事，其于茶法尽心讲究无所苟。每谓榷无良法，能以仁恕存心，宽其禁网，使公家不失大利之源足矣。泉南当海舶运输之冲，部使者欲复市易。祐曰：“此渔夺之术也。”言之切至，乃止。　南外宗正司　王迈为南外睦宗院教授时，真德秀守福州，迈竭忠以裨郡政，相从甚欢。　使臣　吕文仲字子臧，歙州新安人。雍熙中，以左正言巡抚福建，后改刑部侍郎。文仲富辞学，器韵淹雅。尝使高丽，善于应对，清洁无求，远俗悦之。然性颇龌龊，不为时论所许。　方峤仁宗朝为都官员外郎，庞籍、孙沔交荐其可用，余靖、韩宗彦又以才行遗逸举之。会遣使宽恤诸路民力，乃以峤使福建。峤询访利病，条上者甚众，后赦令施行，多峤所言。

 〔元〕
　　福建行中书省　高兴字功起，蔡州人。少慷慨，多大节。世祖既灭宋，充衢、婺招讨使。从师臣平福、建、漳三州，诏立福建行省，而命兴立行都元帅府于建宁以镇之，遂平黄华、高日新等叛乱。迁浙东道宣慰使，平处州、福建及温台海洋群盗。寻为绍兴、福建等处征蛮右副都元帅，平漳州高安寨及陈吊眼诸盗。改浙西宣慰使。黄华复叛，兴疾趋与福建军合而平之。后以参知政事行福建宣慰使，降漳州盗欧狗，迁福建行省右丞。以征爪哇功，拜福建行省平章政事。　史弼字君佐，一名塔刺浑，蠡州博野人。通国语，膂力绝人。至元二十一年，黄华反建宁。春复霖雨，米价涌贵。弼时任渐西宣慰使，即发米十万石，以平价粜之。而后闻于省，省臣欲增其价。弼曰：“吾不可失信，宁辍吾俸以足之。”省不能夺，益出十万石，建民赖不以饥。二十九年，拜福建行中书省平章政事。　廉惠山海牙字公亮，畏吾人也。布鲁海牙之孙。弱冠，大臣欲俾入宿卫，辞曰：“吾大父事世祖，以通经号廉孟子，方今设科取士，愿读书以科第进。”至治初登进士第。至正间累迁福建行省右丞，以兵镇延平、邵武，境内以宁。居岁余，奉诏还治省事，总备御事，且督赋税由海道供京师，朝廷赖焉。　忙兀台蒙古达达儿氏。宋二王航海，世祖命忙兀台为闽广大都督行都元帅府事，与江西右丞塔出会兵收之，降漳州守将何清。寻拜参知政事。诏与唆都等行省于福，镇抚濒海八郡。沙县盗起，忙兀台复讨平之。既而唆都召还中书，唆都在福建麾下扰民，致南剑等路往往杀长吏叛，及忙兀台至，招来七十二寨，建宁、漳州稍安乐。有旨忙兀台仍镇闽。未几，转右丞。时宣慰使王刚中以土人饶资，颇擅作威福。忙兀台虑其有变，奏移之他道。拜江淮行省平章政事。　董文炳字彦明，真定藁城人。宋既亡，文炳以中书左丞奉诏讨未下郡县。师既逾岭，闽人欢迎载道。漳、泉、建、邵皆送款，文炳悉慰抚之，不妄杀一人。惟兴化、汀未下，文炳欲招之。或曰：“遣一偏师，如泰山压卵耳，何以招为？”文炳曰：“执迷不服，独陈参政耳，民何辜，宁不能为数万众忍须臾哉？”未几，吴浚等以汀来归，兴化又不至，乃发兵讨之。闽人室家相保，井里如故，业市不移，民德之最深，造生祠祀焉。　陈参政谓文龙也。　忽刺出蒙古氏。从伯颜取宋，屡立战功。至元十九年为福建行省左丞。黄华叛，同高兴等平之。　唆都扎刺儿氏，骁勇善战。宋亡，留董文炳守临安，择唆都为副。时衢、婺诸州兵起，唆都悉平之，又攻下建宁府松溪县并怀安县，迁福建道宣慰使行征南元帅府事。令其子百家奴破宋兵于崇安，夺南剑州，降福州守臣王积翁，破兴化军。攻降漳州，进参知政事行省福州。　焦德裕字宽父，雄州人。通《左氏春秋》，拳勇善射。世祖时累立战功，而宅心仁恕，不事苛刻。拜福建行省参知政事。　虎都铁木禄好读书，与学士大夫游，字之曰汉卿。仁宗尝顾左右曰：“彼字汉卿，汉名卿不让也。”其母姓刘氏，故人又称之曰刘汉卿。至元末，为福建行省郎中。延祐中，大臣以浙东倭奴商舶贸易致乱，奏遣汉卿宣慰闽、浙，抚戢兵民，海陆为之静谧。　柏帖穆尔字君寿，蒙古人。居官所至，以廉能著声。至正中，累迁福建行省左右司郎中。国朝兵至福州，柏帖穆尔知城不可守，引妻妾坐楼上，慷慨谓曰：“丈夫死国，妇人死夫，义也。今城且陷，吾必死，若等能吾从乎？”皆泣曰：“有死而已！”缢而死者六人。有十岁女，度其不能自死，则绐之曰：“汝稽颡拜佛，庶保我无恙也。”甫拜，即挈囊米压之死。独念宗祀不可绝，有男仅三岁，命乳媪抱匿旁近民舍，而敛金珠畀之曰：“即有缓急，可以此赎儿命。”有顷，兵入城。即举灯自燃，四围窗火大发，遂自焚死。　王翰字用文，庐州人。初袭父爵为领兵千户，省宪共言其才，除庐州路治中，改福州路。适三魁贼起，地险猝难用兵。翰自造其垒，谕降之。升同知，又升理问官，综理永福、罗源二县。泉州土帅柳莽跋扈，连结旁郡邑，民惧汹汹。翰使人谕之，莽遂退。擢福建、江西行省郎中。陈平章以翰威望素著，表授潮州总管，兼督循、梅、惠州。元亡，屏居永福山中十年。洪武中，有上书荐之者。命下。翰叹曰：“女可更适人哉？”乃为诗别其友曰：“昔在潮阳我欲死，宗祀如丝我无子。彼时我死作忠臣，覆宗绝嗣良可耻。今日征书忽到门、丁男屋下三人存。寸刃在手固不惜，一死了却君亲恩。”遂自引决。翰性强介，精敏有胆略。居官廉洁，吏畏若雷霆。而其行事则一以爱民为主。　蓝光字仲晦，江西人。尝受业于吴澄之门。初为安南路知事。江西陷，光入闽，转行省照磨，寻升检校，综理闽清邑事，邑民怀之，改行省都事。时八郡骚扰，陈参政方事兴复。光总藩幕，独骞骞持正，偶一言不合，遂拂衣而退曰：“吾岂贪禄者哉？”省宪交章荐之。会国朝兵南下，全闽弗守。光深衣幅巾，隐居教授，趣三十二载卒。光清淡寡欲。延接士类，不苟假借。善诗文，考古制度尤加精密。　福建道宣慰使司　塔里赤康里人。幼颖异，好读书，尤善骑射。从丞相伯颜渡江。塔里赤领军至福建，所过秋毫无犯，降者如归，以功迁福建招讨使。时诸郡盗起，而陈吊眼最盛，陷漳州。行省承制，命塔里赤为闽广大都督、征南都元帅，总四省军，复漳州，生擒陈吊眼，诛之。后改福建宣慰使。　李桓字德卿，其先姓于弥氏，唐末，赐姓李，西夏国主之后也。元初，为福建宣慰使，寻改江西。文天祥复取汀州，围赣州尤急。或言，天祥坟墓在吉州者，遣兵发之必下。恒曰：“王师讨不服耳，岂有发人坟墓之理！”　福建道宣慰使司都元帅府　百家奴唆都之子也。元初，以平闽、广功，为海外诸藩宣慰使，兼福建道市舶提举，守福建，俄兼福建道使司宣慰使都元帅。是时，福建多水灾，百家奴出私钱市米以赈贫民，全活者甚众。　王都中字元俞，福宁州人。泰定间，由福建闽海道肃政廉访使迁福建道宣慰使都元帅。当世南人以政事之名闻天下，而位登省宪者，惟都中而已。　搠思监怯烈氏。元统初为福建宣慰使都元帅；居三年，通达政治，威惠甚著。后改江浙行省右丞。福建盐法久坏，诏搠思监往究其私鬻、盗鬻及出纳之弊。至则悉廉得其利病，为罢行之。搠思监早有才望，后为相，乃与朴不花夤缘为奸，论者谓元之亡搠思监之罪居多云。　彭庭坚字元诚。至正中摄佥都元帅府事，与邵武路总管关按滩不花3夹攻邵武，寇遁，追斩渠凶董元帅等，邵武悉平。升同知福建道宣慰使司副都元帅，镇邵武。寇陷建宁县，庭坚率民兵降之。江浙行省檄庭坚节制建宁、邵武诸军。镇抚万户岳焕隶麾下，素悍，纵卒为暴，庭坚欲绳以法。焕惧，使部卒诈为贼兵，突入，众皆溃，庭坚独留不去，遂遇害死。柩还崇安，民立祠祭祷，数降灵响，旁邑立祠亦如之。事闻，赠福建道宣慰使都元帅，封忠憨侯。　庭坚，《建宁志》字舜臣。　陈君用字子材，延平人。少负气，勇猛过人。初，汀寇骚动，君用集壮士保其乡里，寻从征讨，屡获赏。海寇陆梁，君用讨平之。及红巾寇闽，帅府授君用南平县尹，给楮币五万缗，募兵击之。君用益以私财，应者甚众，无不一当十。每战，君用必先登陷阵。诸邑为贼所陷者，悉复之。以功授同知建宁路事。无何，红巾围福州，君用自建宁率兵来援，大败贼众。廉访佥事郭兴祖佩君用明珠虎符，使权同知副都元帅。遂引兵逾北岭，至连江，阻水而阵。率壮士六十人徒涉斩杀，贼稍溃。既而复合，君用大呼，转战中枪而死。事闻，赠怀远大将军同知浙东道宣慰使事副都元帅，追封颖川郡侯，谥忠毅。　福建闽海道肃政廉访司　王恽字仲谋，卫州汲县人。福建闽海道提刑按察使，黜官吏贪污不法者凡数十人。察系囚之冤滞者决而遣之。戒戍兵无得寓民家，而创营屋以居之。每谓闽郡县连山距海，而治之本于得人4。乃上言，请释清望素著有文武才者5为行省官，以镇静之。时行省讨剧贼钟明亮无功。复上言，宜选精兵，申明号令，专命重臣节制，以计讨之。　程钜夫初名文海，后避武宗庙讳，以字行，建昌人。至正三十年6，内侍御史授福建廉访使7，兴学明教，士有才行者与之为礼。至于正风俗，恤民隐，奖廉勤，察贪残，表贞节，尤加之意。御吏甚严为，然不以微罪弃人，吏民畏爱之。　乌古孙泽字润甫，临潢人。其先女真乌古部，因以为氏。泽性刚毅，读书举大略，一切求诸己，不事章句，才干过人。至元十四年，从元帅唆都平闽、广，累官至海北、海南廉访使。至大元年，改福建。泽宿有德于闽，闽人安之。有芝五色产于宪司澄清堂，士民以为泽所致。　赵宏伟字子英，甘陵人，后徙颖川。延祐三年为福建道肃政廉访使。未几以疾辞。宏伟以战功致通显，然居官所至，尝擅发官廪，以活饥民，延礼名儒，以教后学。他善政尤多。　答里马高昌人。泰定元年为福建廉访使，朝廷遣宦官伯颜催督绣段，横取民财。宣政院判官术邻亦取赂于富僧，答里马皆劾之。　拜降字子谦。至顺元年为福建廉访使。初，闽有巨跖志在专欲，以计尽去同列，民罹其害。文宗闻之，亟遣拜降莅闽，以拯涂炭。时拜降任平江府尹，视篆甫旬日，闻命即行。比至，廉得巨跖之状，闻于朝，殛之，而复耨剔其奸秽，抚摩其疮痍，闽人大悦。寻迁使浙西，闽人为立去思碑。　贡师泰字泰甫，宁国之宣城人。至正十五年为福建廉访使，未几，除礼部尚书。二十年又除户部尚书，俾分部闽中，以闽盐易粮，由海道转运给京师，凡为粮数十万石，朝廷赖焉。　宝哥畏兀氏。至正初为闽海道肃政廉访司副使，莅官廉洁有风力，官吏畏其威而修其职，士民乐其政而安其生。既去，民为立去思碑。　张孝思佥福建廉访司事，至元三十年按郡至兴化，廉直守法，摧击奸贪，发廪以活饥民，筑堤以遏海潦，宽征均徭，戢兵弭盗，复置养济院于望京门外，官给廪饩以居养郡之疲癃残疾颠连而无告者。　范椁字亨父，一字德机，清江人。由翰林供奉改擢福建闽海道知事。闽俗素污，文绣局取良家子为绣工，无别尤甚。椁作歌诗一篇，述其弊，廉访使取以上闻，皆罢遣之，其弊遂革。椁持身廉正，居官所至，兴学教民，雪理冤滞甚众。吴澄为文志其墓，以东汉诸君拟之。　行御史台　韩准字公衡，沛县人。登进士第，历江西湖南道廉访副使、江西行省参知政事、行台治书侍御史、江浙行省左丞，改福建廉访使，复为侍御史，请老未报。国朝兵下闽，城陷，准籍稿堂下，以丧礼自处。吏来追其宣敕，准取而枕之，厉刃向吏曰：“此吾所受于君者，必欲取之，并取吾首去。”吏不敢迫。制度更新，乃着帽终日，及病，遂不服药而卒。准性端严，在江西时，陈友谅攻破隆兴，来见准。准疾，面壁卧不答。既去，使人致糗，亦却不受。平居端坐，寡言笑，然对宾客谈论，亹亹不倦。为文章简古，不事华藻，所著有《小学阙疑》及《水利通编》。　奉命征讨帅臣　完者拔都钦察氏，其先彰德人。至元十八年，闽贼陈吊眼作乱，由高邮达鲁花擢镇国上将军福建等处征蛮都元帅，命往讨之。遂擒吊眼至漳州，斩以示众，加管军万户，仍兼本官。　阿刺罕扎刺儿氏。至元十年三8以参知政事同左丞董文炳率高兴等攻浙、闽诸郡，入建宁。知邵武军赵时赏弃城走；知南剑州王积翁、知福州王刚中俱以城降，漳州亦送款。不妄杀戮，闽人德之。江南平，仍以本官行江东宣慰使。　使臣　野讷畏吾氏。武宗时，野讷以侍御史兼将作院使。闽有绣工，工官大集民间子女居肆，督责吏因为奸利，野讷奏罢之，闽人感悦。寻兼太医院使。　齐履谦字伯恒。泰定二年，以太史院使奉使宣抚江西、福建，黜罢官吏之贪污者四百余人，蠲免括地虚加粮数万石。州县有以先贤子孙充房夫诸役者，悉罢遣之。福建宪司职田每亩岁输米三石，民不胜苦，履谦命准令输之，由是召怨。及还京，宪司果诬以他事。未几，诬履谦者皆坐事免，履谦始得直，仍复其官。　李士瞻东安人。为翰林学士承旨封楚国公。尝使闽，适海酋据福州城，王师攻之不下。瞻谕以祸福，酋遂出降，闽人立祠祀之。

 〔国朝〕
　　福建等处承宣布政使司　郑思先洪武中为福建布政使。学通经史，于为政宽严适宜，务与民同其好恶，人皆安之。　蔡喆洪武中为福建参政。廉明自持，政事以正风俗、合民心为要，民皆慕之。　杨景衡永嘉人，洪武间为福建参政。廉慎自持，识达大体，佐闽藩三十余年，终始不渝其美，人皆称之。　王钝洪武中为福建参议，升参政。宽慎廉介，民怀其惠。　房安永乐初为福建参政。莅政有方，抚良善，纠贪墨，郡县肃然。　李颙惠州博罗人。景泰间佥福建按察司事，公明而有断，一时风裁凛然。升福建布政司参政，提督海道。兴化有豪家隶戍籍，连姻卫帅，怙势武断乡曲，威夺人田地子女，莫敢谁何。颙廉得其实，捕置于法，阖郡称快。郡有郭孝子，墓祠久废，颙为重建之。其他善政尤多。后入工部侍郎。　郑湜字仲持，浦江人。有诬其家交通贼臣者，祸不可测。湜与其兄濂争下狱。太祖闻之召见，慰谕甚至，拜湜为福建布政司左参议。湜至，吏民稔闻其家声，相戒勿犯。豪将病民者，湜与之争可否，亦帖帖服。南靖县民为乱，诖误者数千人，部曲多掠其妇女为婢。湜言于诸将，悉纵遣之。有商为盗所杀，盗既获，以无尸可检验，不服。湜夜取盗鞠讯，因缚置于庭，而匿吏案下，俾听其私语，果得其撒尸之处，闽人以为神。　郭琎洪武末为福建参议，咨询民瘼，兴学劝士，立政事处，官僚不同而和。尝遇祭祀，猪羊已备，御吏退其小者，民诉于琎，琎乃大书朱字于头角曰“验中”，卒用之。　福建等处提刑按察司　陶垕仲洪武中为福建按察使。下车即进耆老，谘诹民瘼，禁豪强，戒侵渔，与师生讲经习射，执宾主礼。尝劾布政使薛大昉贪墨，大昉亦诬垕仲。始垕仲去，军民号泣拜留，为之谣曰：“陶使若归天有眼，薛公不去地无皮。”比还，迎者数千人欢呼遮道。　邵汜金华之兰溪人。永乐中为福建按察使。用法平恕，而严明之政，廉洁之操，二十余年始终一致。　李素宣德中以副都御史调福建按察使。刚方简重，宪度肃然。秩满，民遮留之，乃进二品禄。及致仕去，民思之。　王琏洪武中为按察司副使。以激浊扬清为己任，深得风宪体。尤精于法律，凡审狱不恃鞭挞，必由理以探其情，无有隐其慝者。　吴中眉州人。天顺初为福建按察司副使。莅官严毅而不过猛。分宪所至，官吏敬而惮之。时未设提学，宪臣中考校诸生，黜陟允当，人服其公明。　郑佑衢州常山人。天顺中为福建按察司副使。正而不激，严而不苟，宽而不纵，持宪务存大体。时有旨命巡按御史会藩宪重臣考察郡县官，宪司因推佑以行。所至黜陟甚当，论者以为佑之助居多。后以公事过家卒，闽人惜之。　游明字大升，南昌丰城人。天顺中为福建按察司佥事。奉敕提督学校，待诸生有恩义，而尤以公廉著称。满九载，进副使，仍提督学校。未几，成化间卒，八郡诸生皆为位于僧寺而哭之。谢肃洪武中为福建佥事。质性端谨，文词雅赡，与陶垕仲协持风纪，闻望烜赫，人皆称仰之。　沈镒洪武中，由佥事左迁闽县典史。公勤敬慎，兴学校，恤下民。永乐中，复升福建佥事，持守如一日。　吕升永乐中为福建佥事，笃学励操，狱多平。仆从之类，亦训以《论语》、《孝经》，声誉大著。　鲁穆台州天台人。宣德中为福建佥事，肃清宪度，申理冤抑，除害旌善，作兴人才，入为佥都御史。穆刚正清谨，内恕外严，执法不回，介然有守，历中外三十余年，被服一如寒士。　牟俸字公爵，重庆巴县人。天顺中佥福建按察司事，行部所至，郡县肃然，人称其有风力。　福建都指挥使司　赵奎洪武中为福建都指挥使。刚直忠厚，训练士卒，号令严明，能以恩威兼济。在任十年，镇之以静，军民咸赖之。　邓安定远人，福建都指挥佥事。多智计，有威望。正统已巳，沙、尤寇邓茂七攻劫城邑，诸邑民多避地入城，城中群不逞将乘机为奸利。安捕杀其首恶数人，而复精选将士，勤训练，严讥察，以警备之。一城生聚，咸倚赖然。　钱辂字廷用，滁之全椒人。初为永宁卫指挥同知，有才略，以荐协辅都指挥王胜总督军务。时海寇严启盛恃险为乱。辂躬率舟师追七日夜，至黑水洋及之。大小十一战，贼败走。寻复从征沙、尤，斩贼酋周政通，以功升福建都指挥佥事。辂知书，事母孝，教子严，治家有法，闺门内外肃然。　武成顺天府通州人。初为泉州卫千户，有勇略，善骑射。正统末，沙、尤寇起，成累立战功，升本卫指挥佥事。天顺间，龙岩、上杭寇窃发，成复有战功。成化初，当道荐其有将才，召至京，以母老乞归养。寻升福建都指挥佥事，总督海道。成性孝友，又能礼贤敬士，不类行伍中人。　王胜字子奇，庐州合肥人。正统间为福建都指挥佥事，奉敕提督海道。景泰初，贼首陈宽让聚众千四五百人，寇海上，胜悉招抚复业。未几，贼首严启盛复聚众寇海上，杀掠官军，胜又奉宣朝廷威德谕之，亦皆纳款。事闻，俱有织金文绮之赐。天顺初，巡按御史夏埙复荐胜专署都司事。胜事母甚孝，莅官清介，终始不渝。尚书孙原贞镇闽，高其行，尝为树表于通衢，匾曰“孝廉”。后有司复以其孝行上，请诏旌表其门闾。　福建行都指挥使司　丁泉东平汶上人。为福建行都司都指挥佥事。天顺六年，上杭草寇窃发，泉往备御之，邑赖以全。明年，寇复攻城，泉躬率士卒，且战且守，寇力屈退去。未几，巡按伍骥奉命督诸军往剿，捕之。泉直捣其巢穴，攻破石马岐等寨。泉与贼遇，力战而死，邑民哀感，像而祠之。　镇守　孙原贞江西德兴人。历河南参政、浙江左布政使，升兵部左侍郎，巡抚浙江。景泰间改镇守福建，宽而有制，廉而有为。寻复巡抚浙江，升兵部尚书致仕。　巡抚　高明字上达，江西贵溪人。累官南京右佥都御史。成化六年，以亲老无他兄弟侍朝夕，乞致仕归，不允。章凡三上，朝廷勉循其意，暂许归养，命亲终复来供职。十四年，汀之上杭草寇窃发。廷议明有才略，可委以平寇之任，仍遣使奉玺书就其家，起之。明闻令，幡然就道。未至，闻寇已平，乃躬诣其地，招流亡，抚疮痍，民既安辑，复奏立永定县以控制之。事竣，复赐敕留巡抚福建。明遂引疾，遣人缴纳其所奉玺书，乞骸骨，不俟命，径归。朝廷怜之，特赐致仕。卒于家。　奉命征讨帅臣　汤和凤阳人，刚毅有智略。元末，兵起，率子弟归附从征，渡江领兵征伐，所至克捷。累功，官至御史大夫。由海道入闽，市不易肆。论者谓其全闽之功视元董文炳有过无不及也。卒追封东瓯王，谥襄武。　巡按　许仕达徽州歙县人。景泰初巡按福建。时兵荒之余，仕达欲裁省郡县冗费，以纾民力，乃创置簿籍，官识以印章，分给县各里，几里中供应所出多寡，皆令长里者自书于籍。按临所至，辄取而稽考焉。自是，郡县有所畏惮，科征颇省。居一年，与巡抚大臣可否事，交上章争辨，有旨命仕达还朝。闽之耆老相率诣阙，乞留之。因命复巡按一年，仕达按闽，风采凛然，后升福建布政司参政，声望遂减。　夏埙台州天台人。天顺初巡按福建，提宪简重得大体。尝奉命考察方面大臣，黜陟甚协舆论。　任骥字体驯，吉安安福人。天顺六年巡按福建。时上杭寇起，骥不俟调兵，仅以数卒自随，直抵其他，为备御计。寻奉命督诸军剿捕。寇至，屡战却之。夙夜在军，不避艰险，月余振旅而还。竟以劳致疾，抵京卒。邑民感其功，立祠祀焉。

　　　　郡县
　　　　　　福州府
　　〔后汉〕贺齐字公苗，会稽人，建安元年孙策渡浙江，以齐领南部都尉。时会稽太守王朗奔东冶，侯官长商升为朗起兵，齐告喻陈祸福，升遂降。既而建安兴，南平复乱，郡发属县五千兵，各使本县长将之，皆受齐节度。遂大破之，斩首六千级，名帅尽擒。　〔晋〕严高太康中为晋安太守。以宽惠得人心。在郡尝改筑州城。　刘琨字越石，中山魏昌人。为晋安太守。后以战功著名。　〔刘宋〕　虞愿字士恭，余姚人。泰始末为晋平太守。前政与百姓交关，质录其儿妇，愿遣人于道夺取，还之。在郡不事生业，立学堂教授。郡旧出蚺蛇，胆可为药。有遗愿蛇者，愿不忍杀，放二十里外山中。一夜，蛇复还床下。复送四十里外，经宿复归。论者以为仁心所致。海边有越王石，常隐云雾，相传清廉太守乃得见。愿往就观，清彻无所隐藏。　王秀之　字伯奋，瑯琊临沂人。元徽间为晋平太守，遗书朝士曰：“此郡承虞公之后，善政犹存，遗风易遵，差得无事。”期年求还。或问其故，答曰：“此郡沃壤珍阜日至，人所昧者财，财生则祸遂，智者不昧财，亦不遂祸。吾山资已足，岂可久留，以妨贤路。”乃上表请代。时人以为王晋平恐富，求归。〔梁〕　范缜字子真，南乡舞阴人。天监初为晋安太守。在郡清约，资公禄而已。迁尚书左丞。及还，虽亲戚无所遗。　羊侃字祖忻，泰山人。南归建邺，仕梁为监郡，治迹著闻。　〔宋〕　侯贇并州太原人。开宝中，历知建安军、扬、徐二州，皆有善政。太宗即位，移知福州。　谢泌字宗源，歙人。景德初知州事，代还卒。民相与缟素，立祠祀之。继守严辟疆，询其思之故。民曰：“侯于吾民，天地也。不张权，不恃威；兄弟相争者，训之；顽狠者，类之，讼几乎息矣。”是时，辟疆尚严，闻其言，刑亦为宽。陈烈为祠记。　袁逢吉字延之，开封鄢陵人，初知夔州，会遣使川陕采访，因条上知州通判有治迹者七人，逢吉与焉，皆赐诏褒谕。景德三年知福州。　王平大中祥符中知州事。转运使王贽言：“福州官田宜依漳、泉例课租。”平奏贽额外增税，乃止。民受其惠。　王臻字及之，颖州汝阴人。天禧中知州事。闽人欲报仇，或先食野葛，而后趋仇家求斗，即死其处，以诬仇人。臻辨察格斗状，被诬者往往释去，俗为之少变。又民间数以火讹相惊，悉捕首恶，杖之，流海上，民乃定。　胡则字子正，婺州永康人。乾兴初坐丁谓党，自太常少卿降知信州。天圣初徙福州。时张希颜奏请福州官庄田纳二税外，仍输租米。则奏云：“官田多瘠少肥，且地临巨海，风潮漂荡，州县艰于催督，乞仍纳二税，不输税课。”诏从之，民以为便。则果敢有才气，但居官无廉名，又崇信龙昌期异端之学，君子病焉。　章频字简之，浦城人。以雅善丁谓，由侍御史降监饶州酒，起知信州。天圣中，寻知福州。王氏时赋民官田岁输租税而已，至是，转运使方仲荀鬻之可得缗钱二十余万。频上疏言：“钱数浩大，督输严峻，有佃户九百余人，俱诉贫乏，无可输价，望赐蠲除，则二万余家庶获存济。”诏悉除之。　郑载天圣末知州事，时称循良。先是，谢泌、王臻、章频皆贤，故民歌曰：“前有谢王，后有郑章。”　高觌字会之，宿州蕲人。初为京西转运使，徙益州，奏罢彭州采金之役。王蒙正恃章献太后亲，多占田嘉州，诏勿收赋，又极论其不可，坐失察嘉州守张约受赇，贬通判杭州。明道中徙知福州。　沈邈字子山，信州弋阳人。初补大理评事，知侯官县。康定二年知福州。邈疏爽有治才，立朝言事甚切，然性少检，颇以酒失自累。　蔡襄庆历间，由右正言直史馆出知福州，以便养亲。未几，改福建转运使，兴水利，减口税。值岁旱，襄为文祷于鳝溪庙，大雨随至。寻以外艰去。嘉祐初再知福州，复疏导附城河浦，溉民田至三千六百余顷。延礼名士，诲诸生以经学，作五戒以教民。又教民医药而断除其巫觋主病及蛊毒杀人等害。闽俗重凶礼，亲亡或秘不举，至破产饭僧，亦下令痛禁止之。民刻石以纪其政，仍立生祠祀焉。　刘夔字道元，崇安人。皇祐中知州事。郡人周希孟学行高古，夔亲至其学舍，质问经义。未几，请解官，入武夷山为道士，弗许。知建州。寻以户部侍郎致仕。　曹颖叔字秀之，亳州谯人。皇祐中，侬智高寇岭南，朝议以闽中久驰兵备，擢天章阁待制知福州。颖叔所至，能推恩行利，划烦去蠹，其治不下古人。　范师道字贯之，苏州长洲人。嘉祐六年，为兵部员外郎兼御史，与官御史数奏枢密副使陈升之不当用。升之罢，师道亦出知福州。顷之，入为三司盐铁运使。师道厉风操，前后在言责，俱有闻。　元绛字厚之，钱塘人。嘉祐间知州事，以文学为士民师范。奏罢闽中钱氏时无名之征。凡其所莅，皆有异政。但谄事王安石及其子弟，时论鄙之。　程师孟字公辟，吴人。熙宁初知州事。先是郡守章岷奏修筑子城，郡人皆以为费多役广，恐不可成。师孟至，谓转运使曰：“第得钱二十万，半载可就。”乃拓旧基西南隅修筑，浚隍为桥，果半载讫工。一时治行为东南最。师孟累领剧镇，为政简而严，发隐摘伏如神，所部肃然。历洪、福、广、越，民皆为立生祠。《宋史》本传谓其在福尝建学舍。考之旧志，盖郡人韩昌国等白师孟，出己钱以建。　曾巩字子固，建昌南丰人。熙宁末知州事。时剑将乐盗廖思既降，余众复合，阴相结附，旁连数州，居人慑恐。巩以计罗致之，继自归者二百人。又擒海盗数十人，奏增并海巡检员。自是境内盗尽息。独多佛刹9，其富饶争欲为主守，赇请公行。巩俾其徒相推择，识诸籍，以次补之。授帖于府庭，却其私谢。又禁妇女毋得入僧寺。福旧无职田，岁鬻园蔬，收其直自入，常三四十万。巩曰：“太守与民争利，可乎？”罢之。巩尝谓州县因于文移烦数，民病于追呼之扰，故所至州不遣人至县，县不遣人至田里，所者文移至数倍，令行禁止，囹圄屡空。吏民初或惮其严，已而皆安其政。既去，久弥思之。　孙觉字莘老，高邮人。元丰初知州事。闽俗厚于婚丧，其费无艺。觉裁为中法，使资装无得过百千。令下，嫁娶以百数，葬埋之费亦率减十五。　刘瑾字元忠，吉州人。元丰中知州事。瑾素有操尚，所莅以能称。然御下苛严，少纵舍，好面折人短，以故致訾怨。　柯述元祐中知州事。时社稷坛在乌石山之阴，述辟而新之。自景德建学，大比例为集试所，生员逡巡，邸宿于外，甚至先圣释奠亦移他所。述乃择州治东南公廨及废地为试院，构室至百二十区，士人便之，为立祠院中。后又尝提点福建刑狱。　陈轩崇宁初知州事，以仁爱及百姓。　邓宁知福州有治绩，详见延平府《人物志》。　刘宣和五年知州事。后入朝出使死国难。　江常靖康初知福州，有治绩，详见泉州府《人物志》。　程迈徽州黟县人。建炎末知州事。时建寇猖獗，迈乞师于朝，合孟庾、韩世忠讨平之，郡人立孟、韩生祠于圆明寺野意亭，而立迈生祠于圆明三门之中阁，因更“武备堂”曰“止戈”。虎节门内旧有六井，岁久多湮，迈悉浚之。　张守字子固，常州晋陵人。绍兴初知州事。时右司员外郎张宗臣请筑福州城，守奏州人困弊请俟他年，遂止。闽自范汝为之扰，公私赤立。守在镇四年，抚绥凋瘵，且奏蠲福州所贷常平缗钱十五万。初伪闽以八州之产分三等，上者给寺观，中下者给土著、流寓。守与士大夫谋为实封之说，存留上等四十余刹以待高僧，余悉为实封，金多者得之，岁入不下七八万缗，以助军衣，余宽百姓杂料，时实便之。　张致远沙县人。绍兴初，建寇范汝为已降，犹怀反侧，而招安官谢向、陆棠受贼赂，阴与之通。致远谒告归，知其情，还白执政，捕棠等付狱。诏孟庾、韩世忠讨之，辟致远为随军机宜文字。贼平，除两浙转运判官，迁侍御史，请罢榷福建盐。累迁显谟阁待制，知台州。朝廷以海寇郑广未平，改知福州。广等降，致远选留四百人置营城外，余遣还业。复遣广讨他郡诸盗，数月悉平。　薛弼字直老，温州永嘉人。绍兴间，福州大盗有号管天下、伍黑龙、满山红之属，其众甚盛。诏升弼集英殿修撰，知福州，弼言昔守章贡，有武夫周虎臣、陈敏者，丁壮各数百，皆能战，视官军可一当十，乃以虎臣为副将，陈敏为巡检，选丁壮千人，号奇兵，日给糗粮，责以灭贼，凡四年，而贼平。弼始为岳飞参谋。秦桧诬飞下吏，弼以尝游桧门下得免，且为桧由，世以此少之。　王纶字德言，建康人。绍兴间为监察御史，以忤桧罢去。桧死，召为起居舍人，累迁资政殿大学士，知福州，高宗解所御犀带赐之。　汪应辰字圣锡，信州玉山人。绍兴末知州事，宽厚待民，奏蠲一切苛征。　赵子潇宋宗室也。隆兴初知州事。岁饥，告籴旁郡，米价顿平，民赖以济。　史浩字直翁，明州鄞县人。乾道末，以前宰相知福州。淳熙五年再入相。史谓其宅心平恕，而不能相其君恢复之谋。　梁克家淳熙间以前宰相知福州，在镇有政绩。又尝篡集《三山志》四十卷。赵雄奏欲令再任，降旨，仍知州事。克家才优识远，谋国尽忠，尤留意民事，不以贵显自泰。　赵汝愚字子直，宋宗室，居饶之余干县。淳熙中知福州。仁厚恺悌，持身洁白。州西旧有湖，溉民田数万亩，后为豪猾湮塞为田，遇旱则西北一带高田无从得水，遇涝则东南一带低田沦为巨浸。汝愚请复开浚，从之。越四载，移四川制置。绍熙初以敷文阁学士再知州事。逾年，召知枢密院事。　林枅绍兴中主闽县簿，累调福清丞。敏于为政，以清惠称。每征里正，必下阶与之语，人人感激。尝出己俸以修学馆。后知福州。前守马大同、赵汝愚欲甓城不果，枅遂成之，周围四千丈，竣事而民不知。在郡简讼宽赋，民方便之。　詹体仁字元善，浦城人。孝宗将复土，体仁言；永阜陵地势卑下，非所以妥神灵。与宰相异议。除太府卿，寻直龙图阁，知福州，言者竟以前论山陵事罢之。在郡尝出钱助修郡学，以毕前守辛弃疾之功。　陈居仁庆元二年知福州。入境，有饥民啸聚，部分迓兵遮击之10，首恶计穷，自经死。治宗室之暴横，申盅毒之旧禁。又明年，被召去。居仁风度凝远，处己应物，一以诚信，临事毅然有守。所至号称循吏，皆立祠祀之。　李大性字伯和，端州四会人。累官至户部尚书。朝论将用兵，大性条陈利害，主不宜轻举之悦，忤韩侂胄意，出知平江，移知福州。后再知平江，引疾丐祠。倪思字正甫，湖州归安人。历知泉州、建宁府，后为礼部尚书，因论事忤史弥远，力求去。遂以宝谟阁直学士知镇江府，移知福州。弥远拜右丞相，陈晦草制，用“昆命元龟”语。思叹曰：“此舜禹揖逊也。”乃上省牍，请贴改麻制，诏下分析，弥远遂除晦殿中侍御史，即劾思藩臣潜论麻制，镌职而罢。史称思直辞劆主，又屡触权臣，三黜不变其风概，有可尚焉。　黄度字文叔，绍兴新昌人。嘉定二年知福州。始至，讼牒日千余，度随事裁决，日未中而毕。史称其守正不阿，进退裕如，可谓粹然君子也。　曾彦约字简浦，都昌人。尝从朱熹讲学，嘉定末，以宝谟阁待制知成都，改知福州。史称彦约可与建立事功。　王居安字资道，台州黄岩人。宝庆间知福州，寻提举崇福宫。将行，盐寇起宁化。居安以书谕汀守曰：“土瘠民贫，业于盐，可尽禁耶？且彼执三首恶以自赎，他可勿治。”部使者遣左翼军将邓起提兵往。起贪夜冒险与寇角以死，军遂溃。事闻，命居安专任招捕。居安既留，募军校刘华、丘锐者，授以计划。至汀，而贼已至郡矣。贼知帅有抚纳意，即引退。华、锐出入贼中，指期约降。有以右班摄汀者，倔强好大言，以知兵自任，欲出不意为己功。贼知其谋，败降约，而建、剑诸郡并江西啸聚蜂起矣。居安议不合，叹曰：“吾可复求焦头烂额之功耶？”即拜疏而归。　真德秀字景元，后更字景希，浦城人。端平初知州事，戒所部无滥刑横敛，无徇私黩货，罢市令司曰：“物同则价同，宁有公私之异。”闽县里正苦督赋，第之属县苦贵粜，便宜发常平赈之。海寇纵横，次第擒殄之。复迎聘耆儒，月临讲席，以教郡之秀民。去任，郡人走送，自谯门至舟次，弥望数里不绝。　余天锡字纯父，庆元之昌国人。理宗朝知福州。天锡性谨愿，与其弟天任友爱尤至。　曹豳字西士，温州瑞安人。初为左司谏，与王万、郭磊卿、徐清叟俱负直声，时号“嘉熙四谏”。因论余天锡、李鸣复忤旨，迁起居郎，进礼部侍郎，不拜，疏七上。久之，起知福州。再以侍郎召，为台臣所沮，遂守宝章阁待制致仕。　赵葵字南仲，荆湖制置使方之子。淳祐二年，以大学士知潭州，改福州。三年，葬其母，三上疏，乞追服终制。史称葵自端平以来朝廷倚之如长河之势，及其筋力既老，而卫国之志不衰，亦曰壮哉。　陈宜中字与权，永嘉人。景定中知福州。在官得民心，岁余，入为刑部尚书，后拜右丞相。元兵入临安，宜中随二王航海。景炎二年，度国事不可为，逃之占城。元兵伐占城，宜中走暹卒。　王鎔景定五年知州事。先是，州学火，镕至悉重建之，庙学一新。　吴革咸淳二年知福州。为政雅重风化，尝创道立堂，祠濂溪以下诸贤，而附以贤牧。又创经史阁。官至户部尚书。　陈铸康定初知南雄，秩满，以母老不复请郡，求通判福州以便亲。蔡襄序其行卷，谓铸之孝，足为人子之劝。福州自景祐建学，弦诵无间。铸亟赞其守延师增廪以教之，一时学者靡然偏慕。详见兴化府《人物志》。　林雱字德浦，深之之子也。绍兴中通判福州。适朝廷计僧口给食，悉籍余财输户部。以闽中地瘠民贫，州郡色色取办寺观，若余财悉籍户部，则州之岁计敛必及民，遂白府帅张澄，乞奏于朝，自计口外，余财充岁计。朝廷如其请。　姚希得字逢原，潼川人。为福州通判，徒步至侯官，吏不知为通判也。希得忠亮平实，清俭自持，好引善类，不要虚誉。　胡铨字邦衡。任绍兴间为枢密院编修官，上疏痛排和议，乞斩秦桧、孙近、王伦。桧怒，黜铨监广州盐仓，寻改佥书威武军判官。　林深之字原叔，莆田人。为福州观察推官。时观察温定简公事无钜细一听深之处裁。尝以疾在告，定简语客曰：“吾左右手今日病矣。”按《三山志》，绍圣四年，温益知州事，考深之为推官正在此时，疑温定简即益也。　罗必元字亨父，隆兴进贤人。嘉定间为福州监察推官。有势家李遇夺民荔枝园，必元直之。遇为言官，以私憾罢之。必元学有渊源，见理甚明，风节甚高，人尊慕焉。　方峤景祐中为福州司理参军，刚直自任。州民郑以诬系狱，守促令引服，峤力辩其无罪，守不能夺。郑感泣，像峤祠之。　张次夔为福州司理，有直声，详见建宁府《人物志》。　刘翔为福州教授，善于其职，详见建宁府《人物志》。　〔元〕　熊朋来字与可，豫章人。宋咸淳中登进士第。元初隐处州里间。江西省臣列荐为闽海提举官，而朝廷以东南儒学之士，惟福建、庐陵最盛，特起朋来连为两郡教授。所至，考古篆籀文字，调律吕，协歌诗，以兴雅乐。制器定辞，必则古式，学者化焉。既满考，以常格调建安主簿，不赴。晚以福清州判官致仕，朋来视之漠如也。　刘直内东武人。大德间为府学教授。尝改创尊道堂以祀先贤，而列祀乡贤、贤牧于其两庑。又凿池构亭于其东，为诸生游息之所。卒祠于学。　陈旅笃志于学，于书无所不读。用荐者为闽海儒学官。　〔国朝〕　杨士英洪武初知福州府。持身廉洁，为政严明，兴礼让，厚风俗，凡百建置，俱有条理。吏民感服，清誉大振，邻郡皆取则焉。　福州右卫　陈旺字邦盛，连江人。自少笃于孝友，兄兴为副千户卒，未有子，旺袭其职。越五月，兄子恭始生，未五岁，调为福州右卫镇抚。濒行，其嫂氏惧涉瘴乡，负恭匿去。旺泣下，索之旬余始得，遂携以偕行。又迎寡姑及嫂氏与俱，冀以全其节。比恭长，即以其职归之。将卒，嘱其二子分家资之半以与恭。平生凡闻人语及其父母兄弟，或接之于梦寐，辄泪下，竟日不乐。居官以廉谨练达著名。
　　校　注
　　1　雍正《福建通志 名宦》作“贞元末”。
　　2　雍正《福建通志 名宦》作“海贼姜大獠”。
　　3　《闽书 文莅志》作“吴按不花”。
　　4　《闽书 文莅志》作“治在得人”。
　　5　《闽书 文莅志》作“请择清望素著有文武才者”。
　　6　按至正为元顺帝年号，仅二十八年。此言三十年有误。据《元史》本传，应是元世祖至元三十年。
　　7　《闽书 文莅志》作“由侍御史授福建廉访使”。此处“内”字为“由”之误。
  </div>
  <div class="pagination">
   <a href="八闽通志_page67.html">
    上一页
   </a>
   <span>
    ...
   </span>
   <a href="八闽通志_page63.html">
    63
   </a>
   <a href="八闽通志_page64.html">
    64
   </a>
   <a href="八闽通志_page65.html">
    65
   </a>
   <a href="八闽通志_page66.html">
    66
   </a>
   <a href="八闽通志_page67.html">
    67
   </a>
   <span class="current-page">
    68
   </span>
   <a href="八闽通志_page69.html">
    69
   </a>
   <a href="八闽通志_page70.html">
    70
   </a>
   <a href="八闽通志_page71.html">
    71
   </a>
   <a href="八闽通志_page72.html">
    72
   </a>
   <a href="八闽通志_page73.html">
    73
   </a>
   <span>
    ...
   </span>
   <a href="八闽通志_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
