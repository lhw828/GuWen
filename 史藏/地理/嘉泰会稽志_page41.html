<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 41 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 41 页/共 73 页</h1>
    <div class="content">　　　六峰山
有溪出山麓产杨梅居民百余户
　　　项里山
有溪清澈居民二百余户产杨梅与六峰埒其号何塔者尢奇
　　　戴于山
远望若两山其实一也居民二百户或云旧有戴于二姓居之
　　　何山
有塔久废近复营之颇增湖山之丽
　　　玉架山
三峰如笔格故得名秀丽可画
　　　花泾山
多桃李及柳望之如锦绣包络山谷
　　　直步山
多藓梅亦产杨梅下有溪入镜湖
　　　徐山
姚屿皆小山财如冈阜多桑竹在镜湖中
　　　弹丸山
以其状名下有方坞渡
　　　甔山
两山相类正如两酒榼
　　　海山
多桑竹下有居民三四十户以渔钓为业
　　　蜀山
尔雅曰独山谓之蜀山郡境多此名古语也
　　　凤凰山
在梅市乡至小而具山形尝有凤集焉
　　　玉山
在县北三十三里旧经云唐贞元元年浙东观察使皇甫政凿此山为斗门八闸泄水入江案唐书地志山阴县北三十里有越王山堰皇甫政凿山以畜泄水利与旧经相合即此【旧经山阴县北二十八里又一玉山乃重复今删之】
　　　琵琶山
在县南五里
　　　乌土山
在县西南四里
　　　三山
在县西九里地里家以为与卧龙冈势相连今陆氏居之尝发地得吴永安晋太康古砖疑昔人尝卜筑或尝为寺观云
　　嵊县
　　　剡山
在县北一里县治处其坳山下园囿亭馆白乐天沃洲记云东南山水越为首剡为面其山巅屹起小峰号白塔俗传秦始皇东游使人斸此山以泄气今土坑深千余丈号剡坑山北有戴颙墓
　　　大白山
在县西六十里旧经云此山峻极崔嵬吐云含景与小白山接乃赵广信炼九华丹登仙之处有白猿赤玃又有鸟似鸡文彩五色口吐绿绶长数尺号吐绶鸟双石笋各长五六丈对立如阙瀑泉飞下号瀑布岭土人亦称西白山【案宋书褚伯玉隐身求志居剡县瀑布山三十余载扬州辟议曹从事皆不就意瀑布山之在剡即此华初平瀑布岭诗序云在嵊县西六十里福善所集蔚有灵气昔产仙茗寰宇记瀑布岭属余姚县盖此山联接余姚县界】
　　　小白山
在县西六十里真诰云赵广信阳城人魏末渡江来此山师李一成服气又授师左君守中之道彻视五藏或入城市卖药莫知其年岁后白日升天山有丹井今存
　　　刻石山
在县南三十里十道志云一名穿山相传以刻石为名不知文字所在升明末县人倪袭祖行猎见山上有文凡三处苔生其上刮苔视之其大石文曰黄天皇萧字道成得贤师天下太平旧经云或言卫夫人碑堕此中因以为名唐宝历元年观察使元稹使人访碑不获山半有井井有蛟
　　　丹池山
在县东七十二里旧桐柏山唐天宝六载改为丹池道经云上有桐柏林合生下有丹池赤水南岳真人云越有桐柏金庭与四明天台相连神仙之宫也真诰曰桐柏山高一万五千丈周回八百里四面视之如一其一头在会稽东海际其一头入海中是金庭不死之乡在桐柏之中方四十里上有黄云覆之树则苏纡珠碧泉则石髓金精其山台尽五色金也经丹水而行有洞天从中过在剡临海二县之境【案桐柏山在天台金庭山在剡书又以金庭为桐柏然真诰所道一头在会稽东海头一头谓入海盖其山陇联属故尔】
　　　石鼓山
在县东五十里有石鼓神祠白乐天沃洲记云北对四明而金庭石鼓介焉【诸暨县有石鼓山名同各存之】
　　　簟山
在县东三十一里有白岩神祠并龙潭祈祷有验旧经云山遥望之如铺簟
　　　动石山
在县东北五十里下临溪有石数百天欲雨石必先动
　　　嶀山
在县北四十四里旧经引舆地志云自上虞七十里至溪口从溪口随江上数十里□□两岸峻壁乘高临水深林茂竹表里辉映名为嶀嵊奔濑迅湍以至剡也水经云嶀山与嵊山接其闲倾涧怀烟泉溪引雾吹畦风馨触岫延赏王元琳谓之神明镜事见谢康乐山居记水经注又云嶀山有成工峤峤壁立临江欹路峻狭不得并行行者牵木稍进不敢俯视峤西有一孤峰飞禽罕至山顶树下有十二方石地甚光洁尝有采药者沿山见通蹊至此还复更寻遂迷前路
　　　车骑山
在县东四十七里旧经云晋车骑将军谢玄为会稽内史尝于此山立楼居止后人因以为名水经云嶀山东北太康湖谢玄旧居右滨长江左傍连山平陵修通澄湖远镜于江曲起楼楼侧悉是桐梓森耸可爱号桐亭楼山中有三精舍高甍凌虚垂檐带空俯眺平烟杳然在下水陆宁晏足为避地之乡江有琵琶圻圻有古冢堕水甓有隐起字云筮吉凶八百年落江中谢灵运取甓诣京师咸传观焉【旧经引谢灵运经此有诗云曩趾即先筑故池不更穿果木有旧行坏石无近连案此诗康乐还旧园作赠颜延年自注即始宁园也始宁今上虞县有西庄别墅存焉然旧经载于此未详】
　　　嵊山
在县东三十四里水经云山下有亭亭带山临江松岭森郁
　　　了山
在县东北一十二里南有余粮岭其地产禹余粮
　　　榆树山
在县西北八十里
　　　梃山
在县西七十五里
　　　子周山
在县西北七十里
　　　葛岘山
在县西北二十里
　　诸暨县
　　　长山
在县西一里夏侯曾先地志云山高五十余丈其顶平博有石室可坐百人南范蠡坛陶朱公庙东法乐寺
　　　苎罗山
在县南五里舆地志云诸暨县苎罗山西施郑旦所居其方石乃晒纱处十道志句践索美女以献吴王得之诸暨苎罗山卖薪女西施山下有浣沙石太平御览云罗山今名苎罗山山足有王羲之墓孙兴公文王献之书碑今不存【苎罗山一在萧山县今并存之】
　　　衡山
在县西南二十里旧传有弥勒佛古迹
　　　覆斗山
在县南五十里
　　　东白山
在县东九十里一名太白峰连跨三邑其在剡曰西白在东阳曰北白
　　　储山
在县西一十八里山多槠木一名诸山
　　　金鹅山
在县南五十里旧经云昔有金鹅自此山飞入吴郡
　　　乌带山
在县东北四十五里山出紫石英旧经云晋谢敷夜梦神人语曰当以珍宝相赠至明视床下有异石而莹乃紫石英也旧名乌笪山梁武帝遣乌笪采石英终于此后人立庙祠之带笪声近盖俗之误也
　　　杭乌山
在县北七十五里旧经云迭嶂七十二有石冢大石为门其平如削傍有杭乌刺史庙一峰特高风雨晦冥常闻乐声号鼓吹峰又有池或时龙见
　　　句乘山
在县南五十里旧经云句践所都也国语云越臣于吴吴更封越南至句乘即此地其山九层亦名九乘山南有句乘亭
　　　浮塘山
在县南四十五里
　　　九江山
在县北二十五里旧经云山有石室幽邃其四壁刻石为女人号灵女台
　　　石鼓山
在县南五十里山下盘石如鼓扣之有声□多黄精白木竹箭【嵊县有石鼓山名同各存之】
　　　黄蘗山
在县东南九十五里以山多黄蘗故名
　　　大岩山
在县北九十里
　　　岩崖山
在县北五十里
</div>
    <div class="pagination">
<a href="嘉泰会稽志_page40.html">上一页</a><span>...</span><a href="嘉泰会稽志_page36.html">36</a><a href="嘉泰会稽志_page37.html">37</a><a href="嘉泰会稽志_page38.html">38</a><a href="嘉泰会稽志_page39.html">39</a><a href="嘉泰会稽志_page40.html">40</a><span class="current-page">41</span><a href="嘉泰会稽志_page42.html">42</a><a href="嘉泰会稽志_page43.html">43</a><a href="嘉泰会稽志_page44.html">44</a><a href="嘉泰会稽志_page45.html">45</a><a href="嘉泰会稽志_page46.html">46</a><span>...</span><a href="嘉泰会稽志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
