<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 317 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 317 页/共 388 页
  </h1>
  <div class="content">
   郭　琎　洪武中，为福建参议。咨询民瘼，兴学劝士，立政处事，官僚不同而和。尝遇祭祀，猪羊巳备，御史嫌其小，辄退之。民诉琎，琎朱书牲头角，曰：“验中。”卒用之。[HT6SS]《闽书》
　　周　新　南海人。永乐元年，巡按福建，雪冤如神。是时，武将骄横，侵凌府县。新奏：“朝廷设立军民诸司，两非统属，请自今府卫相见等礼，途遇则分道而行，即有公事，不许径下府县，毋得责辱有司官吏。诏书一至，虽边卫亦从藩司遣赍，都司无与焉。悉报可。”其后为浙江按察使，发奸摘伏，名闻天下，被诬论死。《明史》参《闽书》
　　邵　玘　字以先，兰溪人。永乐十六年进士。授监察御史，巡按江西、广东、福建，克振风裁。时仁宗监国，尤所简知，有重狱，数付玘。玘感知遇，夙夜尽心，一时老成推让之。升江西按察使，丁内艰去。服阕，改福建，廉明如江西，而稍济以宽大。宣德三年，召为南京都察院左副都御史。《闽书》
　　吕　升　字升章，山阴人。洪武中乡贡，典教溧阳，以荐，擢江西佥事。永乐初，改山西，后复改福建佥事。按部至建宁，螟害稼，仰天祝之，雷雨骤作，螟尽死。宣德初，迁大理少卿。升笃学历操，仆从之类，亦训以《论语》、《孝经》。两与会试，所荐拔多知名士。《闽书》
　　卫　浩　字季洪，江南常熟人。洪武中，以才行贡入太学。永乐初，擢御史。时仁宗在东宫，守北平，浩入见，应对称旨，赐经书食物。丁外艰归。起巡辽阳，克振风裁，在朝屡进谠论。上识之曰：“长面御史，直臣也！”出为江西副使，转福建，居职鲠挺，务行其志。有刑部侍郎某，巡视闽中，得专刺举，藩郡皆入贿以冀免，浩持其不法，将奏之。其人惧，诬以罪，勒停其官。《苏州府志》
　　杨景衡　永嘉人。永乐中乡荐，以吏部郎出为福建左参政。成祖北征，用辅臣荐，命总督粮饷。既班师，复任，临轩慰谕之，曰：“闻闽人望汝如渴，急往无怠！”后以老乞致仕，年八十余卒。景衡宽厚平恕，识达治体，居官八考，在闽中垂三十八年。《闽书》
　　李　素　平谷人。宣德间，以副都御史调福建按察使，刚方简重，宪度肃然。秩满，民遮留之，进二品禄。《闽书》
　　鲁　穆　天台人，永乐间进士。宣德中，授福建佥事，除害旌善，作兴人才，入为右佥都御史。为人刚正清慎，内恕外严，执法不徇。扬历中外三十余年，被服如寒士。正德《府志》
　　陈　祚　字永锡，吴县人。永乐九年进士。宣德二年，擢御史，巡按福建。方面大吏，多被弹击，禁止和买，闽人德之。《闽书》
　　轩　輗　字惟行，鹿邑人。永乐年进士，授行人司副。宣德六年，用荐，改御史，按福建。剔蠹锄奸，风采甚峻。正统五年，擢浙江按察使。寒暑一青布袍，补缀殆遍。居常蔬食，妻子亲操井臼，与僚属约，三日出俸钱市肉，不得过一斤。故旧至，食惟一豆。或具鸡黍，则人惊以为异。与耿九畴齐名，天下语廉吏，必曰：轩耿。《明史》
　　范　理　字道济，天台人。宣德五年进士。知德安府，以最，擢福建右布政使。均徭役，平催科，黜贪奖廉。大兵剿邓茂七，理调度馈饷，朝廷嘉其功，赐彩币表里。仕终南吏部侍郎。[HT6SS]《闽书》
　　丁　俊　字秉存，丰城人。宣德二年进士。授广西道御史，刚直敢言。正统间，巡按福建，食惟豆腐，人称豆腐御史。其送弟佩归诗，有曰：“莱根有味休嫌淡，茅屋无书可借观。”以忤王振，谪推官。卒惟敝衣而已。《福建通志》
　　孙　原　贞德兴人。以浙江巡抚改镇守福建。宽而有制，廉而有为。寻复巡抚浙江，升兵部尚书，致仕。万历《府志》
　　刘广衡　字克平，万安人。景泰初，巡抚福建，平建宁草寇。开寿宁县治，辟省城教场，勋绩伟著。子乔，成化间为福建按察司副使，总督海道，平寇息民。孙，玉正德间为福建按察司提学副使，黜淫祀，崇正学，闽人世戴之。万历《府志》
　　许仕达　字廷佐，歙人。正统十年进士。景泰初，巡按福建。时兵荒之馀，欲裁省冗费，以纾民力。乃置簿分给州县各里，凡供应所出多寡，皆令长里者自书于籍，行部辄取而稽之。郡县有所畏惮，科敛顿省。居一年，与巡抚可否事，交上章争辩。有旨命仕达还朝。闽耆老相率诣阙乞留之，因命复巡按一年。万历《府志》
　　邢　宥　字克宽，文昌人。正统十三年进士，授监察御史。景泰初，出按福建，力排抚臣薛希琏延平、镇东二卫互易之议，缓犯禁入海数十人疑狱，奏留八郡赴部匠役，筑永安等四城。后按辽东，风裁振一时。《闽书》
　　倪　敬　字汝敬，无锡人。正统十三年进士。景泰中按闽，有言闽地银坑足润国用，下户部议，敬拜命未行，即疏引唐德宗故事，且言闽地残于寇盗，其仅完者疲敝供亿，不宜重困之。事遂寝。镇守中官戴细保畜苍头，挟势剥民，敬再上章，卒召戴还，闽民相庆，形诸谣歌。景泰末，言事忤旨，谪为宜山典史。《闽书》
　　李　颙　博罗人。景泰间，为福建按察司佥事。公明有断，一时风裁凛然。升布政司参政，提督海道。兴化有豪家，隶戍籍，连姻卫帅，怙势武断乡曲，威夺人田地、子女，莫敢谁何。颙廉得其实，捕寘于法，阖郡称快。郡有郭孝子墓祠，久废，颙为重建之。其他善政尤多，官至工部侍郎。万历《府志》
　　夏　埙　天台人。天顺初，巡按福建，持宪简重得大体。尝奉命考察方面大臣，黜陟甚协舆论。万历《府志》
　　吴　中　宾州人。正统十年进士。历福建按察司副使，严不至猛。行部所至，官吏敬惮。时未设提学，中考较诸生咸服公明。《闽书》
　　刘　钅干　安福人。父球，赠学士，谥忠愍，为名臣。钅干，景泰五年进士，改庶吉士，擢御史，出按闽中。时多务击搏以峙声威，钅干独慎宪度，理冤狱，察吏治，求利病而兴除之。都指挥佥事钱辂，与其长刘姓有谷阝，刘密白镇守中官，诬以罪，乘夜以兵围其第，辂觉而中官遽以辂反闻，廷议遣官会钅干覆其事。钅干奏解得释，辂曰：“微刘御史，吾族矣。”汀州豪欲夺邻坟以葬其亲，不与，则诉于朝，言其地当产天子。英宗遣中贵人会钅干验之，钅干曰：“七闽遐陬，宁有帝王地耶？”置豪于理。迁山西副使。《闽书》
　　滕　昭　字子明，汝州人。正统中乡举，天顺间，巡按福建，上杭清流境有地曰紫云台，邓茂七之党尝据为乱，昭相其要害，奏立归化县治。成化初，再以都御史来巡抚，风裁益峻，吏民畏服，一时山贼、海寇，悉赖剿平。《闽书》
　　伍　骥　字体驯，一字德良，安福人。景泰五年进士，天顺六年按闽。时上杭山寇李宗政攻破县治，骥至浦城，闻事急，径驰至汀，帅数百兵抵上杭，谕以朝廷德意，降者数万。会有议绐而诛之者，贼遂复反。骥督将士逼贼巢，命都指挥丁泉领奇兵出贼后，焚其寨，戒勿深入。泉乘胜直捣贼营，伏发，力战死之。骥督战益急，宗政等皆就擒，遂平。乃奏设上杭守御千户所，置军千余，以为守备。骥因积苦兵间，染疠气，回京卒。上杭民肖其像祀之，后别创庙于布政分司侧，知县萧宏以闻，赐额褒忠，命有司每岁仲丁祀焉。万历《府志》
　　郑　祐　常山人。景泰二年进士。天顺中，为福建按察使副使。正而不激，宽而不纵，持宪务存大体。时有旨命巡按御史会藩宪重臣考察郡县官，宪司因推祐以行，所至黜陟甚当，论者以祐之助为多。万历《府志》
　　游　明　字大升，丰城人。天顺末，为福建按察司佥事，奉敕提督学校，待诸生有恩义，而尤以公廉著称。满九载，进副使，仍提督学校。成化间卒，八郡诸生皆为位而哭之。[HT6SS]万历《府志》
　　马文升　字负图，钧州人。景泰二年进士。天顺末，迁福建按察使。在闽多所兴革，镇守中官扰民，绳之以法，一时僚属振肃。官终吏部尚书，年八十五卒，谥端肃。文升有文武才，长于应变，朝端大议，往往待之决。功在边镇，外国皆闻其名。《明史》参《福建通志》
　　秦　敬　字克恭，涿人。正统三年进士。天顺中，历福建左布政使。为人粗豪自矜，清白精敏，待士厚。御吏严出纳，锱铢不苟，下人不敢为私。擢右副都御史，巡抚贵州，以病乞归。《闽书》
　　朱　贤　字从善，六安州人。天顺四年进士，擢御史，按闽。操履端方，号令简要。凡有罢黜，不避权势，幽枉毕达。《闽书》
　　徐　镛　字用和，兴国人。成化五年进士，巡按福建。誉望大著，臧否无私。后官至都御史。《闽书》
　　张　瑄　字廷玺，江浦人。成化壬辰，以右副都御史巡抚福建。下郡县，建仓廪，劝富民出粟备荒。沿海官军，先因事减支俸粮三十余年，遂以为例，瑄仍旧支给。闽安镇出海有二港，元时用铁索横绝港口以御寇，岁久废没，请复之。又令小港如大港之制。山海寇林寿六、魏怀三等攻劫镇城，岁久不获。瑄尽擒之。福安、寿宁等县地邻江浙，强贼群聚，瑄擒其首叶旺、叶春，余党尽散。镇守太监卢胜暴横，瑄以闻，胜坐革去。升南京刑部尚书。[HT6SS]《闽书》
　　高　明　字上达，贵溪人。累官南京右佥都御史，致仕。成化十四年，汀、上杭草寇窃发，廷议即家起之。明闻命就道，未至，寇已平，乃躬诣其地，招流亡，抚疮痍，民即安辑，复奏立永定县以控制之。事竣，复赐敕，留巡抚福建。引疾乞骸骨径归，特予致仕。《闽书》
　　刘　信　字明节，南溪人。成化十一年进士。巡按福建，执法不徇，奖善疾恶，时各驿递轻重不均，弊端滋甚，信与知府唐珣处置得宜，民深德之。《闽书》
　　路　璧安福人。正统进士，成化间左布政使。先是闽人贡献供亿，均取八郡，不计大小，璧视民数为等差而均其役。又年徵税价输京师，吏胥因缘为私，当事者莫之省，璧悉厘革之。以病免。《福建通志》
　　章　格　字韶凤，常熟人。举进士，历官云南按察使，迁福建左布政使。擒上杭盗魁，减漳、泉赋役之繁重者。终大理寺卿，年八十卒，赐祭葬。格扬历中外几五十年，所在以清谨闻，为人尤号长者。《闽书》
　　王　继　祥符人。成化间福建按察使，宪度明肃。后以都御史来巡抚，除寇戢兵，奖贤爱士，黜贪去暴，善政居多。入为户部尚书。万历《府志》
　　温　琮　华阳人。成化间，为福建按察使，迁右布政使，寻转左。卒于官，无以为殓，御史刘信命以公帑赙衤遂，归其丧。万历《府志》
　　何乔新　字廷秀，广昌人。景泰五年进士，累福建按察副使。所属寿宁银矿，盗采者聚众千余人，所过剽掠，募兵击擒其魁。福宁豪尤氏杀人，出入随兵甲，拒捕者二十年，福清薛氏，时出诸番互市，事觉，谋作乱，皆捕杀之。福安、宁德银矿久绝，有司责课，民多破产，乔新以为言，减三之二。兴化民自洪武初受牛于官，至是犹岁课其租，奏免之。福建市舶中官死，镇守者分其赀遗三司，乔新独固辞不得，输之于库。仕终刑部尚书，卒年七十六，谥文肃。《明史》
　　刘　珂　字本佩，安福人。景泰五年进士。成化间，按察司副使，独持风裁，凛不可犯。尝署督学，章缝之士咸景仰。《福建通志》
　　罗　伦　字彝正，吉安永丰人。成化十二年，擢进士第一，授翰林院修撰。逾二月，疏谏大学士李贤夺情还朝，谪福建市舶司副提举。尚书王翱以文彦博救唐介事讽贤，贤曰：“潞公市恩，归怨朝廷，吾不可以效之。”御史丰城涂棐巡按福建，司礼中官黄赐，延平人也，请见，棐棐不可。泉州知府李宗学以受赇为棐所按，宗学亦讦棐自解，赐从中主其奏，棐，宗学俱被征，词连伦，当并逮。镇抚司某曰：“罗先生可至此乎？”即日鞠成，上之，伦得免，棐亦复官。亡何，贤卒，以学士商辂言，召复职，卒年四十八，嘉靖初，谥文毅。《明史》
　　章　懋　字德懋，兰溪人。成化二年，会试第一，成进士，改庶吉士。明年冬，授编修，以谏元夕张灯，予杖谪官。稍迁福建佥事，平泰宁、沙、尢贼，听福安民采矿，以杜盗源。建议番货互通贸易，以裕商民。政绩甚著，卒官南礼部尚书，谥文懿。《明史》
　　[HT]高　嵩　字钟秀，襄城人。成化二年进士，累官福建按察佥事，历副使、按察使。在闽最久，悉人情伪，刑狱不滥。寻擢巡抚都御史。万历《府志》
　　周孟中　字时可，庐陵人。成化五年进士。历福建按察司佥事，提督学政，黜浮华，抑奔竞，订《文公冠婚丧祭四礼》，先令诸生家行之，以为齐民倡。名宦、乡贤滥祀者，悉为裁定，士林悦服。以毋丧去。万历《府志》
　　刘大夏　字时雍，华容人。天顺八年进士，改庶吉士。成化间，为福建督粮参政，宽重清谨，守法不阿，催科无扰，仓廒常有十余年储积，一时属吏，亦皆奉公。闻父讣，一宿即行。后历兵部尚书，为孝庙时名臣。卒赠太保，谥忠宣。《明史》参《福建通志》
　　[HT]吴　泰　成化间，以御史出为福建运使，政尚威严，风裁凛凛，吏胥敛手不敢犯。《福建通志》
　　伍希闵　字仲孝，安福人，御史骥之子也。骥以平贼祠于上杭。希闵登成化十一年进士。成化末，福建按察司兵备佥事。值上杭贼作乱，希闵密授方略，遂擒温留生、刘昂、邱隆，余党悉平。弘治八年，以母忧去，贼复聚，都御史金泽以希闵前有平贼功，奏自广更任。逾年贼灭，境上以宁，民德之，配飨父祠。万历《府志》参《闽书》
　　刘　缨　字与清，新淦人。成化十四年进士，巡按福建。沙县民陈富谋妻侄刘钊产，为匿名书诬钊杀父并钊所亲，狱巳成，缨密讯诸里人，则钊父实以负债自杀，论富如法。莆田民有随母嫁，而刲股疗其继父者，有司以孝闻。缨曰：“亏父体以济父雠，孝如是乎？”杖遣之。琉球入贡，挟赝资与闽人通，辄构隙，下令禁之。仕终南刑部尚书。《闽书》
　　[HT]载　珊　字廷珍，浮梁人。天顺八年进士。以浙江按察使，迁福建右布政使，复转左。勤教养，通财赋，情法两当。自奉俭约，无他嗜好，退食惟焚香读书，终任不持闽中一物。[HT6SS]《闽书》
　　任　谷　字生之，衡州人。成化进士。弘治初，任福建布政右参议，先是岁采银，参议专督所入。久之，脉耗采绝，民至摊偿，流亡者众。谷慨然曰：“民困至此，所司不言，岂朝廷设官意哉！”上章请罢之。以调参广藩去。《福建通志》
　　吴　洪　字禹畴，吴江孝子璋之子也。成化十一年进士，历迁福建按察使。建宁、延平大水，辄便宜振贷。汀、漳军饷缺，盗贼蜂起，取征商之羡赈之。土徭戍闽者，有所索，守臣集三司议，洪曰：“不与则致叛，与之则为例。不若以贷为名，而姑与之。”众皆称善。有富人犯罪，赂洪仆吴成千金，成却不受，白其故于洪，竟置之法。终南京刑部尚书，卒年七十八。洪居官廉，遇事有智略，德量宽雅，惠爱在人。《苏州府志》
　　朱　文　字天昭，昆山人。成化二十年进士。弘治间，巡按福建。时积玩之后，振纲立纪，肃然一新。镇守中官陈道物故，赀货钜万，文请籍其数，以佐公帑之乏，时论韪之。[HT6SS]《闽书》参《福建通志》
　　吴一贯　字道夫，海阳人。成化十七年进士。以上高令擢御史，巡按闽中。黜贪墨，均徭役，平漳寇。海滨渔户，故有折色、本色，岁额一定，间有死绝逃亡，官辄敷派同甲，责令分偿。一贯因灾陈言，通征折色，又乞令通省十年一次，攒造渔课册，如黄册例，死绝逃亡无徵者，得以开除，新造漏船之未及报，与旧有漏报者，皆得举收而补之。国课民力，通融无亏。蔡文庄为作《吴御史利民一事记》。累迁江西按察使，有平贼功。《闽书》参《福建通志》
　　胡　华　字惟峻，武进人。弘治间，巡按福建，有慈惠声。岁大祲，督所属核勘灾伤，奏蠲其税。濒海卫所输粮，有舟楫难通者，令收折价，一时便之。《福建通志》
　　[HT]陆　偁　字君美，鄞县人。弘治六年进士。巡按福建，升按察副使，巡视海道。时海寇充斥，编户焚荡，偁演水战火攻法拒击之。以什伍编海艘，稽其出入，立赏格，严哨探，沿海肃然。汀、漳有啸聚为盗者，偁增垒三堡，据险要，侦贼半至，麾伏兵张奇夹捣，俘贼殆尽。子钶、铨，俱宦闽藩臬使。《福建通志》
　　韩　明　字惟远，馀姚人。成化十一年进士。弘治间，钦差福建清军御史。先是，府县进册者贴解有纸价，诖误者有罪米，吏胥乘间，科扰万端，明悉清其弊。《闽书》
　　[HT]祁　顺　字致和，东莞人。弘治间右布政使，政持大体，庭无私谒，惠泽甚溥，卒之日，公帑羡金数千，戒家人勿受，曰：“苟玷我名节，死不瞑目矣。”万历《府志》
　　[HT]陶　琰　字廷信，绛州人。弘治间福建按察使。性清俭，布袍方舄如寒士。谙练刑名，狱无枉滞。转布政使，吏民习其政，八郡晏然。累官南京兵部尚书，赠少保，谥恭介。《明史》参《福建通志》
　　汪舜民　字从仁，婺源人。成化十四年进士，累官福建按察使。盗窃福清县库，或诬其仇家，已成狱。舜民廉得真盗，脱三十人于死，抵诬者罪。岁旱，祷不应，躬莅福州狱，释枉系轻罪者，所部有司皆清狱，遂大雨。历河南左右布政使。《明史》
　　魏　棨　新建人。弘治进士，以吏部郎中参政闽藩。时古田盗周马良等巢穴杉洋，纵掠傍近。或议欲屠杉洋，棨曰：“杉洋千家，岂尽盗耶？渠魁未获，可毒无辜？”台使感其言，属棨经略。棨勒兵要害，徐遣父老谕盗曰：“首乱者，周马良也。能擒马良，余悉罔治。”盗大喜，缚马良诣军，遂各解散。流贼复入古田界，棨勒市民健者二百人，衔枚夜伏，约鼓为号，鼓作伏起，击杀数十人，余各奔溃。自是终棨任，流贼无敢入界，吏民绘像祠之。[HT6SS]《闽书》
　　孙　燧　字德成，馀姚人。弘治六年进士。正德初福建参政。清修绝俗，果敢有为，询民情，察利病缓急而兴革之。一时藩臬临事，多资于燧，后以死宸濠之难，赠礼部尚书，谥忠烈。《闽书》
　　蔡　潮　临海人，弘治十八年进士。改庶吉士，授兵部给事中。贵柄用建议，遣言官阅验天下府库，务在击搏渔利。潮当诣闽，保惜元气，以存大体，闽人颂之。转右给事中，历福建右参政。至则躬冒水灾，遍历诸郡，运方略以靖海寇，严徵令以给军输。相地险隘，辄置关梁，荆棘化为康庄。擢河南布政使，道出建郡，郡故有桥名朝天，跨交溪捍流，适毁于火，舟济艰危。民因攀留遮诉，潮为留数月，解衣为倡，闻者子来，无何毕工，人拟蔡端明万安桥。《闽书》
　　陈　珂　字希白，嵊人。弘治三年进士，自刑部郎出守河间，有神明称。擢福建参政，迁按察使。时内使陶锦怙势张皇，珂正直无讳，陶亦自戢。逆瑾用事，遣御史捕盐徒盗贼，株连泛滥，珂屡与抗。升右布政使，武平大帽山鲸贼猾骜，珂便宜发帑中钱，具糗粮刍茭给官军，贼就骈戮。转左布政使，设振贷法，定县役之条，宽舶商椒票之征。建通济桥七十余丈，民咸利之。升都察院右副都御史，巡抚河南，入为大理卿。《闽书》
　　姚　镆　字英之，慈溪人。弘治六年进士，广西提学佥事，转福建副使。值山寇焚掠邵武之建宁，镇巡使往视之。镆籍被兵者万余家，疮痍之民，赖以苏息。事竣，署臬篆。汀州大帽山贼七千余人攻武平，承檄往御，集兴、泉乡兵赴救，贼闻风遁，乃参审形势，集诸军讨之，贼馁甚，间道走江西。永定民有赖师智部五百人，出身御贼，所部多战死，贼又阴袭其家，有司不能恤。由是师智拥兵自保，镆曰：“壮士也。”抚而用之，师智请效死，诸军倚为重。改督学使者，讲求古礼，召诸生肄业，修闽中诸大儒书院，增其祀田，恤其后裔，斥林栗、颜木或之与祀于学。正德九年，吏部旌天下方面官十有五人，镆与焉。升贵州按察使，转福建右布政。凡输钱谷，不责羡余。终兵部尚书，总制陕西三边。《闽书》
　　[HT]吴　昂　字德翼，海盐人。弘治十六年进士。正德中，历福建佥事。有讼妻杀夫者，词证不符，辄坐妻死。昂疑之，祷于神，梦一小儿据人腹，续侦得乡邻有杜福子者，与其夫行贾，其夫死，福子家骤饶裕，昂曰：“小儿据人腹，非杜福子耶？”遣卒缚至，一讯而服，人呼为吴青天。后擢福建参政，进右布政。闽人踊跃，曰：“吴青天复来矣！”《福建通志》
　　舒　芬　字国裳，进贤人。正德十二年举进士第一，授编修。武宗议南巡，芬与诸曹连疏入谏，帝大怒，杖三十，创甚几毙。谪福建市舶副提举，裹创就道。世宗即位，召复故官，卒年四十四，世称忠孝状元。万历中，追谥文节。先是，修撰罗伦以谏谪福建提举，逾六十年而芬继之，与伦同乡同官，所谪地与官又同，福建士大夫遂祀芬配伦云。《明史》
　　胡文静　字士宁，山阴人。正德戊辰进士，巡按福建，福州灵济宫每岁遣中使挂袍，糜金钱万计。知府蒋溁疏罢之，犹间岁遣官，文静奏请从便附赍，又疏革新设抽分处所，及禁约各镇守衙门横索助贡等项，中官为之敛戢。平海寇王宏瑀，解散余党，敕赐银币。山寇詹师富等啸聚剽掠，骚扰闽、浙、广东三省，文静设计擒获。巡抚王守仁上其功，擢南光禄少卿。尝梓李纲遗文，表郑侠故里，拓贡院地鼎新之，时有三白雀之祥，郡人林瀚为之记。[HT6SS]《福建通志》
　　毛伯温　字汝万，吉水人。登正德三年进士，授绍兴府推官，擢御史，巡按福建。左布政某用贿，入为大理卿，伯温论劾之。郡县征赋率额外取羡，几埒正供。伯温筹画厘革，以复故常。后以兵部尚书征安南，能任翁万达、张岳以成其功。《明史》参《福建通志》
　　夏从寿　字如山，江阴人。弘治六年进士，累迁福建右布政使。嘉靖改元，转左。海舶逾制，巡海者欲没入之，从寿曰：“海乡以舡为业，夺之是驱之为盗尔。”已而失舡者果皆入海。从寿榜招之，乃首服。时有诏赦民田租之半，计闽当缺军饷数月，从寿请留岁解银十万以充，恳疏至再，乃得请。同时沙姓者为廉使，民谣曰：“地暑偏宜夏布，风寒共怨沙廉。”台谏遂以此为举劾，擢郧阳巡抚。《闽书》
　　查　约　字原博，海宁人。弘治十五年进士。嘉靖中，以南刑部郎出为福建佥事。所至问民疾苦，办冤狱，驯奸悍，治有异绩。属郡旱，疫疠大作，躬勤祷禳，给药疗之，清讯囹圄，开释无辜。天大雨，疫亦良巳。擢山东副使，寻进福建左布政。岁洊饥，令诸司据上纳者，悉出谷，分贮诸仓备赈。建议跻马文升、刘大夏于祀典，以训官常，合罗璟、章懋，祀之专祠，以厉士节。升应天尹，继命抚山东。未到官，以林汝美，车小二反狱遇害，闽人立祠祀之。《闽书》
　　周　广　字克之，弘治十八年进士。嘉靖初，任福建按察使。闽故多盗，广分部所属伐其渠魁。凡会谳狱，斋戒祷神，参伍之下，咸得其情。镇守中官以广初至，啖之以金，广不省，置诸府藏，比镇守告窘，取金还之，镇守惮服。有中官督织造者横索民财，有司莫能抗，广移檄禁遏。终南刑部侍郎。《闽书》
　　吴　山　字静之，吴江人，洪之子。正德三年进士。授刑部郎，谏武宗南巡，廷跪五日。嘉靖初，历福建按察使。山每念闽为先人茇棠之地，听断公明，法中行恩，民为之歌曰：“凤之栖兮雏来仪，民之瞻兮具是依。”仕终刑部尚书。《福建通志》
　　聂　豹　字文蔚，吉安永丰人。正德十二年进士。嘉靖四年，召拜御史，巡按福建，奏罢镇守太监及中官之司市舶者，追谕延平守赃滥黜之，擒寇郑新。行部所至，奸民猾吏，先得其主名，悉捕治之。官至兵部尚书。《明史》参《闽书》
　　陆　钶　字容之。巡抚偁之子。正德九年进士。嘉靖中，累迁福建左布政，以飞诡新增田，补浮粮额赋，佥解户革贴解费。复十年，出办料额之法。述职京师，冢宰许进以地方弊政询，钶陈四事：曰盐法，曰积弊，曰寺田，曰盗贼，冢宰采以上闻，著为令甲。升左副都御史，巡抚保定。《福建通志》
　　陶承学　字子述，会稽人。嘉靖中，以进士擢侍御史，历官闽臬，所至诚信莅事，无敢以私干者。或谓宜少假借，以通士大夫之情。承学曰：“彼自无求，安用拒。自无馈，安用辞？”严正之中，风貌蔼蔼，见者敬而爱焉。仕终礼部尚书。《福建通志》
　　邵　锐　字思仰，仁和人。正德三年，举礼部第一，改翰林院庶吉士。嘉靖间，为福建督学副使，以变士习、重风教为先。孝子节妇，多所表扬，士翕然化之。终太仆寺卿。《闽书》参《福建通志》
　　谢汝仪　字国正，鄞县人。正德九年进士。嘉靖间，福建按察司副使，奏设诏安县，安边馆，立墩台，蓄番兵，为一方保障。视臬篆，晋江县巡检张隆为海贼劫杀，捕之未获，会漳州民陈大渊等贩粟至，舟中有防盗器械，为捕者所诬，狱成，瘐死已六人，莆田民彭僧亨等诬讦人命，汝仪廉得其实，俱出之。巡按御史以闻，诏擢用，终江西按察使。汝仪平生峻整，终日斩斩，未尝轻语笑，众中默若无臧否，遇大事壁立不可犯。《闽书》参《福建通志》
　　潘　潢　字荐叔，婺源人。正德十六年进士。嘉靖间，以副使督闽学，搜焚市肆中坏教书，招下县童子聚学，立辅仁、纪业二籍，请徐阶、章衮为诸士师，一时士争矜励。累南兵部尚书。《闽书》参《福建通志》
　　车　纯　字秉文，上虞人。正德十二年进士，历福建右布政使，未几，转左。莅闽三载，操执洁清，民有“车布不车金”之谣。升右副都御史，巡抚湖广。《闽书》参《福建通志》
　　胡宗明　字汝诚，绩溪人。高祖彦申，成化中督逋于闽，闽人得缓督责。宗明登进士，嘉靖间，任福建右参政。闽多山泽利税，每迁徙不常，逋累滋众，率征于贫民，而豪右坐享其利，宗明尽括见产，而则其赋，且均其不根无归者，积困顿苏。《闽书》参《福建通志》
　　高　崶　字仲隆，大理人。嘉靖十四年进士，二十一年，按闽。时闽政废弛，军民骄纵，崶至，廉诸豪家所为不法状，悉下吏捕治之，无所忌避，有富室居还珠门之左，尤暴横，崶擒其父子，戍徒有差。故时有“高风吹倒还珠门”之谣。闽中百余年称名御史必曰崶，曰何维柏，然维柏有恩，而崶以威胜。万历《府志》
　　何维柏　字乔仲，南海人。嘉靖十四年进士。选庶吉士，授御史，引疾归。久之，起巡按福建。二十四年五月，疏劾大学士严嵩奸贪罪，比之李林甫、卢杞。且言：“嵩进顾可学、盛端明，修合方药，邪媚要宠。”帝震怒，遣官逮治，士民遮道号哭，维柏意气自如。下诏狱，廷杖，除名，家居二十余年。起官至大宗伯，谥端恪。《明史》
　　金　城　字邦卫，历城人。嘉靖十七年进士。按闽，值佛郎机夷人入漳州，檄海道副使柯乔御之，遂劾“浯屿把总丁桐，及去任副使姚翔凤受夷人金，纵之入境，乞正其罪。”同安覆鼎山贼猖獗，掠漳、泉诸县城，与巡视浙、福都御史朱纨，督官俘视，因上便宜四事：“其一，白叶坂、云岭地方，跨龙安二县百余里，山林险阻，实为盗薮。请即其地创建二堡，并立官舍，令漳、泉二卫守之。而白叶坂尤险远孤危，宜移源口渡巡简官兵与之协守。其二，覆鼎白叶坂贼既殄灭，其中山田可籍入官，给军耕种。其三，武平、永定等处，乃守备俞大猷汛地，前为漳州所调，以致覆鼎贼起仓卒，宜行邻省，自后毋轻调遣，俾守土官各尽其职。其四，地方遇警，因损军令严，辄不敢动调一军，而募乡兵御敌，所养非所用。今宜通省领兵官，凡有警俱依北边例，动调官军征剿，其鼓勇行间，虽有杀伤，仍上功幕府，如引避观望，即全军无失，亦治其罪。”事下兵部，复议施行。《福建通志》
　　樊献科　字文叔，缙云人。嘉靖二十六年进士，按闽。往，使者行部，有司具驺从供帐甚都，献科戒罢之，单车行部，从书吏数人而巳。岛夷犯濒海诸郡，汀州盗阻山为潢池。大中丞与诸将拥兵键城门，献科慨然曰：“人臣奉玺书境外，苟利社稷，专之可也。山海方螫毒，任事者键城自守，如元元何？”巡抚闻之，投袂起视师，诸将始决战，岛夷就歼。《福建通志》
　　汪宗元　崇阳人。嘉靖巳丑进士。以忤严嵩，由副都御史谪福建参政，迁右布政。外御倭寇，内察民瘼，复三运八运法，岁省民金万余。厘其赋为正办、杂办，檄汀建诸盐商，使画疆而鬻。又檄南台、洪塘，去其互税盐利以兴商，不告。病转江西左布政，终通政使，致仕。《福建通志》
　　林　烈　字孔承，东莞人。嘉靖甲午举人，以户部郎中外转福建盐运同知。革常例，祛积蠹，严阑出，商至如归，鹾政大举。而尤以移风易俗为已任，毁淫祠以建社学，立射圃，日与诸生讲习其中，申明乡约，使人皆知礼让。抚按取其教条，颁之八闽，俾以为法。巡按陈公疏于朝，曰：“使天下之治，皆如水口，唐、虞三代之盛，可复见矣。”一日梦归章绶，数日而世宗遗诏至，遂病卒，士民奔哭者以万计。所遗私橐，不满十金。子御史培，时为诸生，往迎丧，父老醵金，出境数百里为赆，培力却之。民遂以金建祠于水口。《东莞志》
　　田汝成　字叔禾，钱塘人。嘉靖五年进士，为福建提学副使。汝成博极群书，负海内名，所取皆奇士。岁当大比，汝成先定诸士甲乙，及放榜，一如所言，人服其鉴。万历《府志》
　　朱　衡　字士南，万安人。历知尤溪、婺源，有治声，迁刑部主事，历郎中，出为福建提学副使。待诸生蔼然，士皆乐亲之。极意搜采名隽，故所拔多才誉。官至工部尚书。《明史》参万历《府志》
　　刘　焘　字仁甫，天津卫人。嘉靖三十九年，代王询为巡抚都御史。时倭寇频年焚掠，抚臣耎缩不敢战，贼益肆。三月，复由南台寇福州。焘素有威名，善骑射，下令开城门，往来不禁，亲率死士千余，邀贼于闽安镇。贼众数万，焘发三矢，毙三酋，贼大奔溃，赴水死者无算。凯旋之日，士民欢迎马首。无何，复出军，御倭长乐之北乡，遇贼壶井山下，手射二酋，贼骇溃逃去。以病免，倭复至，闽人益思之。万历《府志》参《闽书》
　　[HT]谭　纶　字子理，宜黄人。嘉靖二十三年进士，有文武才。时闽苦倭，三卫军骄不可用。适纶方居艰，以辅臣徐阶、杨博荐，就家拜都御史，巡抚福建。纶至，以精兵千人自随，召卫卒郭天养，数其罪，斩之。新法令，具糇粮，责诸将为灭贼计。无何，都督戚继光破倭寇，歼之境上。纶复遣偏师击古田诸山寇，悉平之。招抚流移，蠲恤死丧，闽人始有更生之乐。后以地方平定，乞终丧。官至兵部尚书，赠太子太保，谥襄敏。《福建通志》
　　[HT]宗　臣　字子相，兴化人。嘉靖中，福建参议。值倭寇至，臣守西门，乡氓褓负求入者几万人，臣戒门者内之。贼倏至，臣命善火具者百人，置要害，贼不为备，火具发，死者无算，遂溃去。后转督学副使，卒于官，闽人立祠乌石山祀之。同时有胡廷兰者，以督学佥事守东城，亦有开门活人功。《福建通志》
　　汪道昆　字伯玉，歙县人。能古文辞，登嘉靖乙未进士，以闽藩臬进中丞。道昆入闽，汗衣蓐食，五年于外。其画军事首议饷，次议兵，三议责成，四议事，任宿将如俞大猷、戚继光、汤克宽辈，皆专倚而推毂之。辕门士伍，待以殊恩，咸感激争奋，遂破吴平，夷龙头寨，歼杨一、苏阿普余党，倭患以平。后官至兵部左侍郎。《福建通志》
　　姜　宝　字惟善，丹阳人。嘉靖末，督闽学，待士严而有恩。辟崇正书院，拔郡邑高等，课业于中，诸生翕然奋起。有浮屠万灵者，妖言惑众，愚民多纵妻妾入听经。宝闻，下令捕之，杖几死。擢南京太常寺少卿，官至礼部尚书，太子太保。万历《府志》
　　蔡国珍　字汝聘，奉新人。隆庆初，为按察司提学副使，持身介，驭士严，所鉴赏皆知名士。后先得隽，殆无留良。又时时进诸生，谈说义理，造就为多。与部使者不合，称病归。后再起，官至吏部尚书。万历《府志》
　　何思赞　字绍襄，顺德人。隆庆初福建转运使。初下车，禁常例，祛宿蠹，廉洁自持，商人供应，悉去阝不受，衙斋泊如也。思赞性质直，耻事脂韦，故不近名，而人亦弗知。三载辞官归。万历《府志》
　　殷从俭　字汝中，临桂人。嘉靖甲辰进士，隆庆间巡抚福建。时倭寇初殄，疮痍未复，从俭廉静简约，节用爱人，一事休息。方倭至时，籍民丁田为戍饷，名曰丁四粮六，每易一抚臣，辄增分数，即岁寝必取盈。从俭悉复原制，蠲无艺之征。所著《八闽政略》，皆其躬行者也。居官不以妻孥自随，衣不文采，食不兼肉。及卒于官，有司人检其橐，月俸十数金而已。士民奔赴聚哭，柩出国门，缟素设祭轵道，不得西。为建祠于西湖以祀。万历《府志》
　　周　浩　字毅夫，钱塘人。隆庆中，为福建转运使，一尘不染。商有常例钱，岁计可千馀缗，辄进而辄却之，曰：“尔无逋课足矣。”卓有清名，时称其操。万历《府志》
　　庞尚鹏　字少南，南海人。嘉靖癸丑进士。万历初，代殷从俭巡抚福建，甫下车，求民利便而张弛之。吏民军帅士卒，皆得自达。复请于朝，蠲八郡五十邑逋征五十余万计。舟航之费，商贾之征，冶铸之利，寺观之科，悉裒以予民，岁亦不下万计。其所行一条鞭法，赋额易知，虽下户里民，皆晓然输纳之数。初，在浙有搏击声，及抚闽，墨吏望风解印绶去，而尚鹏更为宽大，简便不扰。逾年，擢左副都御史。去之日，深山穷谷，扶老挟幼，遮道哭送。其卒也，闽人为之罢市，与殷从俭并祀西湖上，岁时伏腊，尚呼为庞公福云。《福建通志》
　　徐中行　字子与，长兴人。嘉靖进士，授刑部郎，与李攀龙、王世贞，以诗文齐名。万历初，为福建兵备副使，寻转督粮参政，廉得猾胥蠹仓者，悉置之法。进按察使，谳决称平。城西湖滨隙地，没于豪右，水利湮塞，下令复之，捐俸创阁筑堤，闽人为祀于西湖之傍。[HT6SS]《福建通志》
　　商为正　字尚德，会稽人。隆庆五年进士，选刑部主事，改御史。万历初，按福建，行部所至，延问风俗，劳来农桑。小民日入诉事无所阻，因尽知闾阎疾苦，吏贤奸状，持以阴重，不妄发，发辄中窾。会与巡抚庞尚鹏协策，行一条鞭法，罢商税，禁铺行，学校桥梁，百废具兴。民有“庞父商母”之谣。福宁卫军乱，缚指挥，悬旗闭门。总兵某急谒问计，为正令持牒，数指挥罪，逮系之，因开其告诉，然后求首乱者诛之，事即解。总兵从其计，已，果定。舟师戍海，获倭百余，械以献。为正曰：“倭非木人，格斗移时，我卒独无一创者耶？”引至庭，鞫之，具言本闽人，商海所给文引，为逻卒所夺。一囚解行缠，则片纸名籍具焉。移檄验之，果信，皆得释。念缘海兵寡，而戍籍勾补赍送，展转数千里，劳苦逋逃。疏请改戍近郡，朝旨是之。使满，报命，父老祝香，罗拜跪送者千余人，所脱囚擗踊呼曰：“吾小人，不遇公，肉饲犬豕矣。”为正所疏议，皆达大体，文词宏练，执政叹服。《闽书》
　　陶大顺　字景熙，会稽陶谐孙。嘉靖四十四年进士，历官福建右布政使。司帑失银，吏卒五十人皆坐系。大顺言于左使曰：“盗者两三人耳，何尽系之为？请为公治之。”乃纵囚，令迹盗，果得真者。御史将决囚，请大顺条当决者，大顺列十人以进，御史置众囚名筒中，沐浴拜祷，曰：“此民命，某不敢专，惟神告之！”探筒先后，与大顺所列甲乙相符，御史喜谢曰：“公可谓上合天心矣！”终右副都御史、广西巡抚。《明史》参《闽书》
　　舒应龙　字时见，全州人。嘉靖四十一年进士，累福建布政使。诸郡县所上镪，往往解役与吏通，阳入而阴出之，或洗补文书，令无所稽核。应龙一见，辄发其奸，终其官，吏不敢犯。壬午提调秋试，综理详尽，宿弊一厘。官至工部尚书，总理河道。万历《府志》
  </div>
  <div class="pagination">
   <a href="福州府志乾隆本_page316.html">
    上一页
   </a>
   <span>
    ...
   </span>
   <a href="福州府志乾隆本_page312.html">
    312
   </a>
   <a href="福州府志乾隆本_page313.html">
    313
   </a>
   <a href="福州府志乾隆本_page314.html">
    314
   </a>
   <a href="福州府志乾隆本_page315.html">
    315
   </a>
   <a href="福州府志乾隆本_page316.html">
    316
   </a>
   <span class="current-page">
    317
   </span>
   <a href="福州府志乾隆本_page318.html">
    318
   </a>
   <a href="福州府志乾隆本_page319.html">
    319
   </a>
   <a href="福州府志乾隆本_page320.html">
    320
   </a>
   <a href="福州府志乾隆本_page321.html">
    321
   </a>
   <a href="福州府志乾隆本_page322.html">
    322
   </a>
   <span>
    ...
   </span>
   <a href="福州府志乾隆本_page318.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
