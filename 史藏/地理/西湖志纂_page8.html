<!DOCTYPE html>
<html>
<head>
    <meta charset="UTF-8">
    <title>西湖志纂 - 第 8 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖志纂 - 第 8 页/共 32 页</h1>
    <div class="content">

　　玉泉观鱼　玉泉在清涟寺内发源西山伏流数十里至此始见旧传齐建元中僧昙超説法龙君来听为抚掌出泉因建龙祠甃石为池方广三丈许清澈见底中畜五色鱼游泳泼剌鳞鬛可数投以香饵则扬鬐而来吞之辄去有相忘江湖之乐泉上有亭曰洗心旁一小池水色翠緑以白粉投之亦成緑色康熙二十八年
　　圣祖仁皇帝南巡
　　御制过桃源岭至玉泉寺诗
　　度岭穿云路始平停镳聊憩小池清游鱼自有悠然意岂识乾坤造化宏
　　乾隆十六年春
　　御制清涟寺【即玉泉观鱼】诗
　　清涟山里寺泉石胜其余坐近琉璃沼言观翡翠鱼噞喁花涌浪泼剌玉溅裾游客欣初见山僧道不如【僧谓人来观鱼者擕饝以飤叹己不如鱼也】旧曽见王画【内府有王渊画鱼颇得其妙】可以悟庄书无虑投竿者鳞中大隐欤







<史部,地理类,山水之属,西湖志纂,卷一>








　　玉带晴虹　宋咸淳间京尹赵与自北新路第二桥筑隄以达灵竺路名小新隄中有桥又作四面堂及三亭于隄上夹植桃柳以比苏隄人称赵公隄嵗乆湖水侵囓隄与桥皆圯
　　国朝雍正八年作隄于东浦桥之南西接金沙涧名金沙隄隄上构石梁以通里湖舟楫设有三洞状如带环遂以玉带名之与闗帝祠相属回廊绕水朱栏倒影金碧澄鲜桥畔花柳夹映上构红亭飞革高鶱晴光照灼俨如长虹卧波横亘霄汉与苏隄第六桥之跨虹逺近辉映弥觉烂然可观乾隆十六年三月
　　圣驾巡幸
　　御制玉带桥诗
　　垂之则有卧波中衔绶维鱼幻岂虹歌咏湖山此生惯威仪青紫若人工光通潋滟原规月势委飘萧不碍风本是印公留下物而今还复属苏公
















　　宝石鳯亭　石甑山一名巨石山吴越钱氏封为寿星宝石山形若翔鳯上有宝所塔高倚天半塔下有寺曰崇寿院寺僧依山结寮而居石壁巉削下临无地梵呗声出林杪南望平湖水天滉瀁湖南诸山蜿蜒起伏如在掌上北望平畴沟塍连接原隰纵横鸡犬桑麻屋庐人物皆可指数东则烟火万家覩市防之盛西则林峦千疉揽灵竺之奇寺侧旧有天然图画阁燬于火雍正七年建亭其址名曰来鳯值清秋气爽木落天高九日登临履綦交错彷佛龙山高防焉乾隆十六年春
　　圣驾巡幸湖山
　　回銮舟中
　　题董邦达西湖画册
　　御制来鳯亭诗
　　钱塘门外宝石山势如翔鳯辉翩□当年梵宇灿金碧梯岩结构红云间危亭四柱号来鳯顿令阿阁懐轩辕映带田畴及城郭变幻暮霭还朝岚遥思胜赏如宿昔荒基惟照斜阳间





<史部,地理类,山水之属,西湖志纂,卷一>








　　天竺香市　灵隐天竺两山与北高峯相属总为武林山自慧理有天竺国灵鹫飞来之语遂以飞来峯之阴为灵隐飞来峯之阳为天竺而两山各擅其胜由飞来峯转至下竺诸岩洞皆嵌空珑莹粹清润林木悉自岩骨拔起不土而生更进为中竺又进为上竺夹道溪流瑽琤松篁茂密所在多邨市野店春时乡民扶老携幼焚香顶礼大士以祝丰年更有自逺方负担而至者名曰香客骈肩接踵嵗以为常三寺皆极宏丽而上竺尤盛乾隆十六年春
　　圣驾巡幸
　　御制天竺寺诗
　　屈曲泉流绕石林到来竺宇畅幽寻了知説法无多子且喜入山不厌深七佛总空法化报三生曽话去来今未能习静催归辔已听钟流云外音

















　　云栖梵径　云栖坞在五云山之西旧传山上时有五色瑞云飞集坞中遂名云栖前绕大江沿江取路而入行万竹中石径幽仄仰不见日高下屈曲延縁十余里转入转深不辨所出山半有洗心亭为游人憩息之所行乆渐闻钟磬音则云栖寺在焉寺建于吴越时后名栖真院明隆万间释袾宏号莲池者居之复名云栖
　　国朝康熙二十八年
　　圣祖仁皇帝御书扁额
　　御制云栖竹树甚茂幽兰满山诗
　　山径纡徐合溪声到处闻竹深阴戞日木古势干云倚槛听啼鸟攀厓采异芬韶华春已半万物各欣欣
　　乾隆十六年春
　　翠华巡幸
　　御制云栖寺诗
　　一碧万竿翠双流百折澄竹泉行尽处门径得来登磬礼悲心佛畴咨苦行僧钟鱼守本色拳拂谢多能矮屋常妨防明珠不断灯莲池家法在六字括三乘




</div>
    <div class="pagination">
<a href="西湖志纂_page7.html">上一页</a><span>...</span><a href="西湖志纂_page3.html">3</a><a href="西湖志纂_page4.html">4</a><a href="西湖志纂_page5.html">5</a><a href="西湖志纂_page6.html">6</a><a href="西湖志纂_page7.html">7</a><span class="current-page">8</span><a href="西湖志纂_page9.html">9</a><a href="西湖志纂_page10.html">10</a><a href="西湖志纂_page11.html">11</a><a href="西湖志纂_page12.html">12</a><a href="西湖志纂_page13.html">13</a><span>...</span><a href="西湖志纂_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
