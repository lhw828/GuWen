<!DOCTYPE html>
<html>
<head>
    <meta charset="UTF-8">
    <title>西湖游览志 - 第 3 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖游览志 - 第 3 页/共 25 页</h1>
    <div class="content">

　　西湖游览志巻五
　　钦定四库全书
　　西湖游览志巻六
　　明　田汝成　撰
　　南山胜迹
　　自清波门折而南为笔架山方家峪忠节祠褒亲崇夀教寺
　　忠节祠以祀宋太学生徐应镳者应镳衢州人宋亡义不降敌与其二子琦崧女元娘俱赴井死同舎刘生等收其尸葬于此朝命赠为秘阁修撰正徳间参政梁材奏请立祠有司春秋致祭
　　褒亲崇夀教寺俗称刘娘子寺宋绍兴十八年刘贵妃建贵妃临安人入官为红霞帔得幸累迁才人婕妤婉容寻进贵妃専掌御前文字工书画画上用奉华堂印然恃宠骄侈常盛夏以水晶饰脚踏髙宗见之取以为枕妃惧自此少戢父懋因金人南侵献钱二万缗以助军费髙宗嘉之遂令建寺以为功徳有泉自凤凰山而下注为方池命为凤凰泉于湖张孝祥书刻内有松雪亭观音洞笔架池偃松交枝桧壁间旧有陈公储画龙甚竒弁阳翁诗翟羽鸾绡事已空奉华遗寺对髙松宫斜凤去无人见且看门前粉壁龙　秦少游诗匹马骄嘶石路斜观音洞口踏烟霞普陀风景差相似只欠潮音小白花　周端臣诗万竹苍寒拥寺门寺碑金字御书存荣华肯信当年事仪制空留后世恩影阁有声尘网暗殡宫无月土花昏见梅不敢轻攀折恐是香风水际魂
　　方家峪畔旧有氷隆寺遇真院悟真院崇真院广慈院广严院广福院净教院寳蔵院西莲瑞相院西林法恵院安福禅院并废　永隆寺僧净林建　广福院陈淑妃香火又名报恩　净教院蔡贵妃香火寳蔵院有乌龙井钱武肃王庙碑　西莲瑞相院黄贵妃香火　西林法恵院宋干徳三年建庆厯间禅师法言作西轩激水为池叠石为山洒粉峯峦草朩之上以象飞雪苏子曕见而爱之题曰雪斋秦少游为之记子瞻诗君不见蛾眉山西雪千里北望都城如井底春风百日吹不消五月行人如冻蚁纷纷市人争夺中谁信言公似賛公人间热恼无处洗故向西斋作雪峯我梦扁舟适吴越长廊静院澄如月开门不见人与牛惟见空庭满山雪　安福禅院内侍陈都知香火
　　又西南为华津洞梯云岭
　　华津洞宋时赵冀王园中层叠巧石为之者曲引流泉灌之水石竒胜花竹蕃鲜有僊人棊台在焉梯云岭石磴峻絶岭下旧有水月寺宋太平兴国二年建元末燬有水月池灵固石苏子瞻诗千尺长松挂薜萝梯云岭上一声歌湖山深秀有何处水月池中桂影多
　　折而南为慈云岭永夀禅寺
　　慈云岭者龙山支脉也故其山名寺额多以龙名石壁间篆刻梁单阏之嵗兴建龙山至涒滩之嵗开慈云岭一十八字岭之巅有亭曰江湖伟观岭下有观音洞洞口有下石龙庵今废
　　永夀寺旧名资仁后改上石龙永夀院吴越王建石壁上刻宋仁宗佛牙讃讃辞鄙陋盖伪为者
　　岭下旧有恵光尼寺地蔵尼寺福全尼院净胜院并废　恵光尼寺乾道间张循王女孙真寂自幼为尼奉韦太后香火相继住持皆张氏女也有佛指放光故名　净胜院旧名下石龙
　　岭之南为龙山
　　龙山一名卧龙山又名龙华山与上下石龙相接去城南可十里许天目分支沿江而东结局于此蜿蜒若游龙然山北有鸿鴈池其东为白塔岭
　　其上为天真禅寺登云防其下为勲贤祠为天龙禅寺天华禅寺胜相禅寺龙华禅寺宋借田
　　天真禅寺梁龙徳中钱王建寺居山顶今惟一庵存焉
　　登云防后梁龙徳中钱王建又名拜郊防盖钱王僣郊天地之所也防侧有灵化洞武肃王勒壁存焉洞深百步濶十余丈和靖东坡题名
　　勲贤祠旧名天真精舎在天龙寺之左嘉靖九年佥事王臣掲阳薛侃会稽钱徳洪王畿醵金鬻寺僧地创建精舎祀新建伯王文成公守仁中为祠堂后为文明阁蔵书室传经楼望海亭诸处置膳田以待四方学者万厯二年侍御万安萧公按浙增建凝道堂八年毁天下书院而精舎亦混为里甲所佃十一年萧公督抚两浙与侍御江隂范公慨焉伤之为请于朝礼部是两公议复祠与田仍钦赐祠额有司春秋致祭如礼云　王伯安西安雨中寄徳洪汝中并示书院诸生诗几度西安道江声暮雨时机闗鸥鸟破踪迹水云疑仗钺非吾事传经愧尔师天真泉石秀新有鹿门期　又寄答徳洪汝中方卜书院盛称天真之竒诗不踏天真路依稀二十年石门深竹径苍峡泻云泉泮壁环胥海龟畴见宋田文明原有象卜筑岂无縁
　　天龙寺宋干徳三年吴越王建以居镜清禅师大中祥符元年改名感业建炎三年大火惟木观音像独存绍兴十三年建圜丘以浄明院为斋宫以感业居従官従此僧徒渐散而寺亦圮元延祐间僧道平重建至正间南北两山诸刹或燬或頽惟天龙仅存寺有堂扁曰山舟贯云石所书寺中有凝翠井余士吉诗龙飞凤舞两峯囘王气才销梵宇开卓锡地侵行辇地雨花防近拜郊防草分野色縁城去风引江声入寺来三百年过如昨日老禅犹説旧蓬莱　张舆诗凤凰山中多古寺天龙之境何深幽半空花雨春浮殿万壑松声风满楼宋室圜丘禾黍合胡髠方丈石泉流吟哦不尽登临兴落日沧江生客愁　刘士亨山舟诗高僧住处屋如舟卧穏浑无夜壑忧篙橹不施随地泊波涛已断乐天游香飘半入苍龙窟梦落多迷白鹭洲唤起酸斋狂学士虎溪溪上共夷犹天华寺旧名千春龙册为镜清禅师道塲有颐轩妙音楼化生池
　　胜相寺旧名龙兴千佛庵开成中建钱氏时有西竺僧转智者附海舶归风鸣浪涌智诵如意轮咒见如意珠王相高十丈风息得济智谋建髙宇以荅佛施建炎兵燬止存五丈观音谚传人有意度则云转智者以此也乾道中孝宗常临幸焉
　　龙华寺旧名龙华寳胜钱王以瑞萼园舍建有傅大士塔像拍板门槌司马温公祠堂今皆不存傅大士故渔人也遇嵩头陀语曰我昔与汝于毗婆尸佛前发愿度生汝今何时还兜率宫指令临水观影大士乃见圆光寳盖便悟前因夫妇双修顿通佛法梁武帝召见夀光殿共论真谛大士曰息而不灭帝又请讲金刚经大士挥案一拍而起帝不喻再请讲大士乃索拍板升座唱四十九颂颂终而去苏子瞻大士像賛云善慧执板南泉作舞借我门槌为君打破元末燬国朝宣徳四年建
　　宋借田在天龙寺下中阜规圆环以沟塍作八卦状俗称九宫八卦田至今不紊
　　山旁有宋郊坛髙禖坛净明院大通院道林院寳恵院般若院冲天观玉虚观乌菱池鸿鴈池玉津园并废　郊坛绍兴二年建王元章诗荡荡南郊路金舆不复行古防余草色新树自风声寂寞荒村景凄凉故国情遗民能道旧曽是御营兵汪以质经故郊防诗云厌烦寻路僻偶尔入荒村古礼遵遗迹圜丘俨至尊松风悲閴寂江月照黄昏余恨无今古行人欲断魂　髙禖坛绍兴四年建内有鸿鴈池张仲举诗衰草寒烟老木风南朝佳气落然空璧来山鬼遮秦使槃泣人出汉宫壊埒尚祠乙鸟荒池曾见射飞鸿骚人自古多荆思长在登临感慨中　净明院郊坛斋宫有易安斋梅花岩江月庵笻舄亭髙宗梅花岩诗怪石苍岩映翠霞梅梢疎瘦正横斜得因祀事来寻胜试探东风第一花　寳恵院一名普济吴越王建　般若院吴越王建　乌菱池一名窑池玉津园在嘉会门外绍兴十七年建孝宗数临幸命羣臣燕射于此自后翠华罕驻景物渐衰陆务观诗云圣主忧民罢露防春风别苑昼长开尽除曼衍鱼龙戏不禁刍荛雉兔来水鸟避人横翠霭宫花经雨委苍苔残年自喜身强健又作清都梦一回
　　稍南为妙因山吴越国文穆王忠献王墓
　　文穆王名元瓘武肃王子忠献王名仁佐文穆王子旧有表忠观苏子曕为之记云熙宁十年十月戊子资政殿大学士右谏议大夫知杭州军州事臣抃言故吴越国王钱氏坟庙及其父祖妃夫人子孙之坟在钱唐者二十有六在临安者十有一皆芜废不治父老过之有流涕者谨按故武肃王镠始以乡兵破走黄巢名闻江淮复以八都兵讨刘汉宏并越州以奉董昌而自居于杭及昌以越畔则诛昌而并越尽有浙东西之地传其子文穆王元瓘至其孙忠献王仁佐遂破李景兵取福州而仁佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下大乱豪杰蜂起方是时以数州之地盗名字者不可胜数既覆其族延及于无辜之民罔有孑遗而吴越地方千里带甲十万铸山煮海象犀珠玉之富甲于天下然终不失臣节贡献相望于道是以其民至于老死不识兵革四时嬉游歌鼓之声相闻至于今不废其有徳于斯民甚厚皇宋受命四方僣乱以次削平两蜀江南负其险远兵至城下力屈势穷然后束手而河东刘氏百战守死以抗王师积骸为城酾血为池竭天下之力仅乃克之独吴越不待告命封府库籍郡县请吏于朝视去其国如去舎其有功于朝廷甚大昔窦融以河西归汉光武诏右扶风修理其父子坟茔祠以太牢今钱氏功徳殆过于融而未及百年坟庙不治行道伤嗟甚非所以劝奬忠臣慰答民心之义也臣愿以龙山废佛祠曰妙因院者为观使钱氏之孙为道士曰自然者居之凡坟庙之在钱唐者以付自然其在临安者以付其县之净土寺僧曰道防嵗各度其徒一人使世掌之籍其地之所入以时修其祠宇封植其草朩有不治者县令丞察之甚者易其人庶几永终不堕以称朝廷待钱氏之意臣抃昧死以闻制曰可其妙因院改赐名曰表忠观铭曰天目之山苕水出焉龙飞凤舞萃于临安笃生异人絶类离羣奋挺大呼従者如云仰天誓江月星晦蒙张弩射潮江海为东杀宏诛昌奄有吴越金券玉册虎符龙节大城其居包洛山川左山右湖控引岛蛮嵗时归休以燕父老煜如神人玉带毬马四十一年寅畏小心筐篚相望大贝南金五朝昏乱罔堪托国三王相承以待有徳既获所归弗谋弗咨先王之志我维行之天祚忠孝世有爵邑允文允武子孙千亿帝谓守臣治其祠坟毋俾樵牧愧其后昆龙山之阳岿焉新宫匪私于钱唯以劝忠非忠无君非孝无亲凡百有位视此刻文
　　稍北为玉厨山善慧禅寺
　　善慧寺元延祐间建伏龙冈禅师道场寺旁旧有真觉院
　　妙因山之阳为江文昭公墓
　　江氏仁和世族其父玭举景泰辛未进士歴官给事中山东右叅政文昭公名澜举成化戊戍进士歴官翰林院编修学士吏部左侍郎忤幸臣刘瑾出为南京礼部尚书瑾诛赠太子少保赐諡其弟洵戊午举人澜之仲子晓举正徳戊辰进士歴官吏部郎中布政使府尹工部右侍郎隆庆初用台諌言赠尚书三子晖举正徳丁丑进士翰林院庶吉士谏止南巡出为广徳知州召还编修修撰四子曜以恩廕歴官中书舎人礼部员外郎晓子圻举隆庆戊辰进士歴官南京刑部主事郎中广西提学佥事曜子埏以恩廕歴官应天治中长芦运同圻之子铎举万歴甲戌进士澜之伯兄曾孙金丙子举人仕宦蝉聨甲于一郡世徳清谨而叅政尚书侍郎修撰学使皆従祀府学乡贤祠侍郎修撰学使铎皆以春秋魁榜尤士族所稀也







　　西湖游览志巻六
　　钦定四库全书
　　西湖游览志巻七
　　明　田汝成　撰
　　南山胜迹
　　自清波门折而东南为凤凰山
　　凤凰山两趐轩翥左薄湖浒右掠江濵形若飞凤一郡王气皆借此山自唐以来肇造州治盖凤凰之右趐也钱氏因之递加拓饰逮于南宋建都而兹山东麓环入禁苑张闳华丽秀比蓬昆佳气扶舆萃于一脉开署布政驻辇宅中民吏之所凭依帝王之所临涖隠隠赈赈者六七百年可谓盛矣元时纳胡僧之説即故宫建五寺筑镇南塔以压之而兹山到今落寞乃即开元宫建省治面对吴山盖凤凰之左趐也我朝因之而官司位署皆列左方为东南雄会岂非王气移易发泄有时也山据江湖之胜立而环眺则淩虚鹜远环异絶特之观举归眉睫
　　其麓为万松岭万松书院八蟠岭留月防玉壶防万松岭夹道多巨松在唐时已有之白乐天湖上夜归诗半醉闲行湖上东马鞭敲辔玲珑万株松树青山上十里沙堤明月中楼角渐移当路影潮头欲过满江风归来未放笙歌散画防重开蜡炬红南宋时宻迩大内碧瓦红檐鳞次栉比今夷为大涂而松亦无几矣
　　万松书院本报恩寺故址也治十年参政周木燬寺而建书院中设先师孔子及四配像为大成殿明道堂居仁由义二斋顔乐曾唯二亭南北楔绰二曰徳侔天地道贯古今以孔氏子孙世守之嘉靖五年御史潘仿建毓秀阁翼以精舎以待四方游学之士八蟠岭在万松岭右过北而南可达月岩王元章诗路绕危垣上风髙松桧鸣花飞殊失意草长不知名游客谘遗俗居民指旧京浮屠天末起瞻望忽伤情留月玉壶二台在书院右方上为月岩下为圭石中有四亭曰振衣曰可汲曰依云曰见湖秀石巉岩青苍玉削累累然若芙蓉之未舒隠见草莽者不可胜记
　　岭畔旧有报恩寺唐元贞间建元至正间筑城移建大井巷国初并海会寺成化间仍徙故址内有舞凤轩万菊轩浣云池铜井白乐天浣云池诗白云本无心舒巻长自洁影落一鉴空可浣不可鸢飞鱼跃间上下俱澄澈此意难与言览之自怡悦　苏子曕万菊轩诗一轩専为黄花设富拟人间万石君佳本尽従方外得异香多在月中闻引泉北涧分清露开径南山破白云此意欲为知者道陶翁犹自未离羣岭上有沈婆井岭下有郭公井相晋时郭璞所
　　相凿者盖其时杭州皆濵江斥卤艰于甘泉故地脉非璞不可识铁冶岭亦有郭璞井
　　又东经凤山门折而南过万松坊为报国讲寺
　　万松坊永乐巳亥金台王玘书
　　报国寺元至元十三年従嘉木喇勒智之请即宋故内建五寺曰报国曰兴元曰般若曰僊林曰尊胜报国寺即垂拱殿殿角有银杏树其实无心杨仲诗所谓万年珠树落秋霜是也内有碧梧轩舞凤轩兴化寺即芙蓉殿般若寺即和宁门僊林寺即延和殿尊胜寺即福宁殿下有曲水流觞嘉木喇勒智发宋诸陵建塔其上其形如壶俗称一瓶塔高二百丈内蔵佛经数十万巻佛菩萨像万躯垩饰如雪故又名白塔至顺辛未正月十四日黎明雷震之至正末为张士诚所毁其寺钟即故内禁物也西有望江亭大江百里旴睫可览至今有尊胜巷四寺虽隘而景致宏丽延祐至正间诸寺递燬皇明洪武二十四年重建报国寺僧噩梦堂舞凤轩诗江涛晓上青崔嵬山势远従天目来钱氏岂能当王气郭生端复是僊才光摇晴旭九苞动影拂秋旻双翅囘为我翩然览辉下一轩着此亦宜哉　杨仲钱唐懐古诗西湖清浊自天开鸿鴈鳬鹥日往来黄道星辰环太乙紫防宫殿拥蓬莱能文竞奏王褒颂献夀深倾阿母杯九域舆图今混一百年耆旧独兴哀其二山囘禁籞入云长无复陈兵卫两厢千古金钟埋野草万年珠树落秋霜龙文不徙阳人聚鸟篆终归轵道傍九市尘埃来衮衮一江风浪去茫茫其三斜界钩陈通大道中分魏阙对层峦云生殿上金炉暗露下庭前玉井寒江汉飞龙俄杳杳沧溟泛鹢竟漫漫中天会合宁非数坐见苍生奠枕安其四化城宫阙被层阿栋宇髙低若涌波翠石文章题日月寳珠光焰爥山河空桑説法黄龙听贝叶繙经白马驼谁道一无超众有秪今尘土重来过　僧宗泐诗欲识钱唐王气徂紫宸宫殿入青芜朔方铁骑飞天堑师相楼宿里湖白鴈不知南国破青山还傍海门孤百年又见城池改多少英雄屈壮图又云天地无情日月徂凤凰山下久榛芜独怜内殿成荒寺空见前山映后湖塞北有谁遗一老海南无处问诸孤蓬菜阁上秋风起先向燕京入画图　钱思复同武仲仁登白塔诗鹿苑萧条景龙山惨淡隂百年同感慨九日此登临宫叶诗谁写离花酒共斟不知城外雨凉思满幽襟其二香火今朝寺云山前代宫雕栏陈迹在白塔溟烟笼雨交龙柱风悲孤凤桐惟应江上水千古酹英雄其三宋宫是唐朝寺白塔崔嵬寝殿前夏雨染成千树緑暮岚散作一江烟苍苔门外铜铺暗细栁营中画角传寂寞葫芦宫井畔野人拾得旧金钿　郑洪诗江山襟带尚依然王气消沈已百年八叶龙孙东入海六宫防女北归燕铜驼荆棘西风里石马莓苔落照边玉匣游魂飞刼火五陵嘉树不啼鹃
　　宋行宫即钱王旧宫也皇城九里入和宁门左进奏院玉堂右中殿外库至北宫门循廊左序巨珰幕次列如鱼贯祥曦殿朶殿接修廊为后殿对以御酒库御药院慈元殿外库内侍省内东门司大内都巡检司御厨天章等阁廊囘路转众班排列又转内蔵库对军器库又转便门垂拱殿五间十二架长六丈广八丈四尺檐屋三门长广各丈五朶殿四两廊各二十间殿门三间内龙墀折槛殿后拥舎七间为延和殿右便门通后殿殿左一殿随时易名明堂郊祀曰端诚防士唱名曰集英宴对奉使曰崇徳武举及军班授官曰讲武东宫在丽正门内南宫门外本宫会议所之侧入门垂杨夹道间以芙蓉环朱阑二里至外宫门节堂后为财帛生料二库环以官属直舎转外窑子入内宫门廊右为賛春坊直舎左讲堂七楹扁新益外为讲官直舎正殿向明左圣堂右祠堂后凝华殿瞻箓堂环以竹左寝室右斋安位内人直舎百二十楹左彛斋太子赐号也接绣香堂便门通绎已堂重檐复屋昔杨太后垂帘于此曰慈明殿前射圃竟百步环修廊右博雅楼十二门左转数十步雕阑花甃万卉中出秋千对阳春亭清斋亭前芙蓉后朩樨玉质亭梅绕之由绎已堂过锦胭廊百八十楹直通御前廊外即后苑梅花千树曰梅冈亭曰冰花亭枕小西湖曰水月境界曰澄碧牡丹曰伊洛芳芍药曰冠芳山茶曰鸖丹桂曰大阙清香堂曰本支百世佑圣祠曰庆和泗州曰慈济钟吕曰得真橘曰洞庭佳味茅亭曰昭俭木香曰架雪竹曰赏静松亭曰天陵偃盖以日本国松朩为翠寒堂不施丹雘白如象齿环以古松碧琳堂近之一山崔巍作观堂为上焚香祝天之所理宗时吴知古掌焚脩每三茅观钟鸣观堂之钟应之则驾兴山背芙蓉阁风帆沙鸟咸出履舄下山下一溪萦带通小西湖亭曰清涟怪石夹列献瑰逞秀三出五湖洞穴深杳豁然平朗翚飞翼拱凌虚楼对瑞庆殿损斋缉熙崇政殿之东为钦先孝思复古紫宸等殿朩围即福宁殿射殿曰选徳坤宁殿贵妃昭仪媫妤等位宫人直舎螘聚焉东过阁子库睿思殿仪鸾修内八作翰林诸司是谓东华门　元黄溍凤凰山故宋宫诗沧海桑田事渺茫行逢遗老色荒凉为言故国游麋鹿漫指空山号凤凰春尽緑莎迷辇道雨多苍荠上宫墙遥知汴水东流畔更有平芜与夕阳　赵子昂诗东南都会帝王州三月莺花非旧逰故国金人泣辞汉当年玉马去朝周湖山靡靡今犹在江水悠悠只自流千古兴亡尽如此春风麦秀使人愁　杨子承诗天下车书正一家数逢阳九乱如麻两朝北狩过天寳四海南奔类永嘉陵寝可怜分异域衣冠不复返中华玉箫吹暖钱唐月谁念黄龙惨暮笳　仇仁近诗渐无南渡旧衣冠尚有西湖风雨寒凤鸟不来山寂寂防夷何在海漫漫荒陵樵采官犹禁故苑烟花客自看惟恨余杭门外栁长年不了送征鞍　杨亷夫诗天山乳凤飞来小南渡君臣又六朝刼火不烧杨琏塔箭峰犹抵伍胥潮燐光夜附山精出龙气秋随海雾消惟有宫人斜畔月夜深犹自照吹箫　张仲举诗南渡君臣建业偏不堪乔朩黯风烟岂知白马兴王日又到红羊换刧年三辅皇图空郡国六朝王气渺山川白头开府归来日应览遗踪一怆然　钱思复诗登临休赋黍离章千里江流接大荒剑锁血华空楚舞镜埋香骨失秦妆薜萝山鬼啼萤苑荆棘铜驼卧鹿场寂寞万年枝上月夜深犹照旧宫墙　陈廷言诗越水吴山共寂寥已无遗老话前朝海门三日潮声歇天目千年王气消夜月乌啼龙井树春风花落海鲜桥威仪文物今何在囘首浮屠倚碧霄　王逢诗王气凌虚散晓霞虎闱麟阁静烟花中天日月迂黄道沧海风云冷翠华望帝神游防子国乌衣梦隔野人家当时举目山河异岂但红顔泣塞笳其二周南风俗汉衣冠五色云中忆驻銮璎珞桧髙蔵白兽蕊珠花发降文鸾河通织女机丝湿雨歇巫蛾翠黛寒满地吴山谁洒泪一江春水独凭栏其三瑶池青鸟集觚棱白塔金鳬閟夜灯云母帐虚星彩动水晶宫冷露华凝骊山草暗虚周业郿坞花繁失汉陵白马素车江海上依然潮汐撼西兴其四金爵觚棱月向低泠泠清磬万松西五门曙色开龙尾十日春寒健马蹄红雾不收花气合緑波初涨栁条齐遗民暗忆名都会尚绕湖漘唱大堤　蓝涧诗南渡山川王气销西风松栢认前朝紫宸无复千官宴沧海空余半夜潮龙去蓬莱曽驻辇凤归寥廓不闻箫上方楼阁依稀在暮雨疎钟送寂寥　徐贲诗荒山欲逐凤凰鶱谁构浮屠压寝园土厚尚封南渡骨月明不照北归魂海门有路双龙去沙溆无潮万马屯莫向秋风重惆怅梵王宫里易黄昏　刘伯温诗泽国繁华地前朝旧此都青山弥百粤白水入三吴艮岳销王气坤灵肇帝图两宫千里恨九子一身孤设险凭天堑偷安负海隅云霞行殿起荆棘寝园芜币帛敦和议弓刀抑武夫但闻当宁奏不见立庭呼鬼蜮昭华衮忠良赐属镂何劳问社稷且自作欢娱秔稻来吴会鱼鼋出具区至尊巍北阙多士乐西湖鹢首驰文舫龙鳞舞绣襦暖沙摇襞积凉月浸毺紫桂秋风老红莲晓露濡巨螯擎拥剑香饭漉雕胡蜗角乾坤大鳌头气势殊秦庭迷指鹿周室叹瞻乌白马违京辇铜驼掷路衢含容天地广养育羽毛俱橘柚驰包贡涂泥赋上腴断犀埋越棘照乗走隋珠吊古江山在懐今嵗月逾鲸鲵空渤澥歌咏已唐虞防革愁何极羊裘钓不迂征鸿暮南去囘首忆莼鲈
　　又南折而西为梵天讲寺
　　梵天寺宋干徳中吴越王建名南塔治平中改今额元元统中燬皇明永乐十五年重建有石塔二灵鳗井金井先是四明阿育王山有灵鳗井吴越王迎阿育舎利归梵天寺奉之凿井南廊鳗忽见僧賛宁有记僧志铨诗落日寒蝉鸣独归林下寺柴扉夜未掩片月随行履惟闻犬吠声又入青萝去　苏子瞻和诗但闻烟外钟不见烟中寺幽人行未已草露湿芒履惟应山头月夜夜照来去　又寒食游南塔寺寂照堂诗城南钟鼓鬭清新端为投荒洗瘴尘总是鉴空堂上客谁为寂照镜中人红芳归去风惊晓绿叶成隂雨洗春记取明年作寒食杏花曾与此翁隣唐宋以来州治故在凤凰山下南渡驻辇因以为行宫而万松八蟠介亭诸胜皆列皇城之外行宫比州治稍东南至江干皆禁籞也故序州治于此旧有虚白堂因岩亭忘筌亭碧波亭髙斋东楼望海楼清晖楼中和堂有美堂石林轩并废　白乐天虚白堂诗平旦起视事亭午卧掩闗除亲簿领外多在琴书前况有虚白堂坐见海门山潮来一凭槛賔至一开筵终朝对云水有时聴管持此聊过日非忙亦非闲山林太寂寞朝阙空喧烦惟兹郡斋内嚣静得中间乐天因岩亭诗箕颍人穷独蓬壶路阻难何如兼
　　吏隠复得事跻攀岩树罗堦下江云贮栋间似移天目石疑入武丘山清景徒堪赏皇恩肯放还遥知兴未足即被诏催还　乐天忘筌亭诗翠巘公门对朱轩野径连只开新户牖不改旧风烟空室闲生白髙情淡入酒容同坐劝诗借属城自笑沧江畔遥思绛帐前庭防随事有争敢比忘筌　严维九日髙斋诗诗家九日怜芳菊迟客髙斋对浙江渔浦浪花摇素壁西陵树色入秋牕木奴向熟悬金实桑落新开防玉缸四子醉时曾讲徳笑论黄霸屈为邦　乐天东楼诗东楼胜事我偏知气象多随昏旦移湖卷衣裳白重叠山张屏障緑参差海僊楼塔晴方出江女笙箫夜始吹春雨星攅寻蠏火秋风霞飐弄潮旗太守经年嘲不尽郡斋空作百篇诗又寄题郡楼诗官歴二十政宦游三十秋江山与风月最忆是杭州北郭沙堤尾西湖石岸头緑杨春送客红烛夜囘舟不敢言遗爱空知念旧游凭君吟此句题向望涛楼又东楼晚眺寄张水部诗澹烟疎雨间斜阳江色鲜明海气凉树散云收破楼阁虹残水照断桥梁风翻白浪花千片鴈防青天字一行好着丹青图写取题诗寄与水曹郎又东楼南望诗不厌东楼望江楼对海门风涛生有信天水合无痕鹢带风帆动鸥和雪里翻鱼盐聚为市烟火起成村日脚金波碎峯头细防繁送秋千里鴈报暝一声猿已豁烦襟闷仍看病眼昏郡中登眺处无胜此东轩又江楼夕望招客诗海天东望夕茫茫山势川形濶复长灯火万家城四畔星河一道水中央风吹古朩晴天雨月照平沙夏夜霜能就江楼消暑气比君茅舎校清凉　苏子瞻望海楼诗海上涛头一线来楼前指顾雪成堆従今潮上君须上更看银山十二囘青山断处塔层层隔岸人家唤欲应江上秋风晚来急为传钟鼓到西兴楼下谁家烧夜香玉声哀怨弄清凉临风有客吟秋扇拜月无人见晚妆沙河灯火照山红歌鼓喧喧语咲中为问少年心在否角巾敧倚鬓如蓬　乐天清晖楼寄严维诗严维制兹楼立名曰清晖未及题花榜遽催还粉闱去来三四年尘土登者稀今年新太守扫洒施帘帏院栁烟婀娜檐花雪霏防看山倚西戸待月阐东扉碧牕戛瑶瑟朱栏飘舞衣烧香卷帘坐风燕一双飞君作不得住我来幸因依始知天地间灵境有所归　中和堂本钱王阅礼堂也壮丽絶伦暑月最快苏子瞻去任夏日有懐诗忠孝王家千柱宫东坡作吏五年中中和堂上东南颊独有人间万里风　有美堂嘉祐二年龙图学士梅摰出守杭州仁宗赐之诗云地有湖山美东南第一州剖符宣政化持槖辍才流暂出论思列遥分宵旰忧循良勤抚俗来暮听欢讴摰到郡即以有美二字名其堂欧阳文忠公为之记畧云举天下之至美与其乐有不可兼者多矣故穷山水登临之美者必之乎寛闲之野寂寞之乡而后得焉览人物之盛丽夸都邑之雄富者必据乎四逹之衢舟车之会而后足焉盖彼放心于物外而此娱意于繁华二者各有适然其乐不可得兼也罗浮天台衡岳庐阜洞庭之广三峡之险号为东南竒伟秀絶者乃在乎下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都会而又能兼有山水之美以资富贵之娱者惟金陵钱唐然二邦皆僣窃于乱世圣宋受命金陵以后服见诛今其江山虽在而頽垣废址荒烟野草过者踌躇而凄怆独钱唐自五代时知尊中国効臣顺及其亡也顿首请命不烦干戈今其民幸富足安乐又俗习工巧邑屋华丽盖十万余家环以湖山左右映带而闽商岭贾风帆海舶出入于江涛浩渺云烟杳霭之间可谓盛矣而帅是邦者必皆朝廷公卿大臣若天子之侍从又有四方游士为之賔客故喜占形胜治亭榭相与极游览之娱然与其所取有得于此者必有遗于彼独所谓有美堂者山水登临之美人物邑居之繁一寓目而尽得之盖钱唐兼天下之美而斯堂者又尽得钱唐之美焉宜乎公之甚爱而难忘也　苏子瞻与陈太守有美堂夜归诗娟娟云月稍侵轩防防星河半隠山鱼钥未收清夜永凤箫犹在翠防间凄风瑟缩经弦柱香雾霏迷着髻鬟若喜使君能共乐万人争看火城还　石林轩宋郡守孙沔建燕思阁取立石七株置阁前号七贤石蒲宗孟更名石林轩
　　自梵天寺而北折而西回绕松磴为胜果禅寺月岩胜果寺唐干宁间无着喜禅师建吴越王镌弥陁观音势至三佛及十八罗汉像于石壁宋庆厯初赐额崇圣寺元至正间燬皇明洪武初兴初禅师建又燬永乐十五年重建松径盘纡涧淙潺灂唐僧处黙诗路自中峯上盘囘出薜萝到江吴地尽隔岸越山多古木重青霭遥天浸白波下方城郭近钟磬杂笙歌王介甫诗登髙见山水身在水中央下视楼防处
　　空多树朩苍浮云连海气落日动湖光偶坐吹横笛残声入富阳　僧圆法师诗并序云胜果名刹相望而髙轩虚阁尽得江山之胜槩因诵谢宣城天际识归舟云中辨江树之句颇类彼景用以为韵成诗十章寄胜果裕师开士虽不足发挥骚雅庶写相懐之心尔　江色杳无极渺渺接遥天归帆带夕阳去鸟冲寒烟幽景不同观遐想成斯篇　栖阁耸岧嶤参差极云际髙牕晓色鲜晚景余霞丽寥寥羣动息防心远尘世　冷淡杳难羣幽趣唯吾识髙情薄云汉清谈润金石不学浮世人奔名竞雕饰　惟静百虑忘轩开万象归空江答夜钟髙峤留残晖幽砌絶尘踪孤云自依依　恶如探汤触物类虚舟他人莫已知此道本吾求独坐时相懐斜阳下危楼　崔巍髙山侧触石生片云自将霖雨期不与尘土羣杳杳游太虚对此几思君　髙迹将谁亲幽栖白云中闲阶吐苍苔古朩生清风时将西竺诗讲义训来防静躁各所好是非安能辩声利如我仇云泉若牵挽寂寂深林中芳兰自堪搴　羣峯耸危碧倒影沈空江清景生晚晴冷色涵虚牕逍遥縦吟赏能使吾心降　海日照吟轩江风动庭树此景乐闲情何人识髙趣登楼独南望杳杳空烟雾　王伯安诗江上但知山色好峯回始见寺门开半空虚阁有云住六月深松无暑来病肺正思移枕簟洗心兼得逺尘埃富春咫尺烟涛外时倚层霞望钓防　深林容鸟道古洞隠春萝天迥闻潮早江空得月多冰霜丛草朩舟楫玩风波岩下幽栖处时闻白石歌
　　月岩石壁削立有隙如镜中秋蟾魄斜圆清辉满隙若合璧然其旁有月榭陈天瑞诗怪石堆云矗太空女娲链出广寒宫一轮常满隂晴见万古无亏昼夜同捣药声繁驱白兔漏天孔正透清风光明自照如来镜肯学姮娥西复东　王伯安饮月榭别王侍御赴两广诗湖山久系念块处限形迹遥望一水间十年靡由即军旅起衰废驱驰岂遑息前旌道囘冈取捷上﨑侧新构郁层椒石门转深寂是时霜始降风凄羣卉折壑静响江声牕虚涵海色夕隂下西岑凉月穿东壁观风此余情抚景见髙臆匪従羣公饯何因得良觌南徼方如燬救焚岂辞亟来归幸有期终遂寻幽僻
　　月岩之左为中峯其右为宋殿前司营
　　中峯之上有亭曰天峯孤啸少师夏公谨所题峯之后为三佛石僊姑洞郭公泉卧醉石放光石
　　宋殿前司营为亲军防卫之所俗称御校塲者是也山顶石笋林立苍翠玲珑森若朝拱钱氏命为排衙石第二峯旧有白塔塔西小径石壁夹道通人往来名为石同宋初名公多题刻其间従此南望则长江带绕北眺则西湖鉴开山下有金星洞通明洞栁浦皆芜汨不可踪迹苏子瞻金星洞铭云寳山南麓凤左翅惊雷划石逋蚪起凝隂嘘坚出怪玮是生神草肖苍虺离离赤痣挟脊尾飞流丹石决痈痏金星非实特取似施及山石亦见谓凡名相因皆此比　郑继之登御校塲望故宫诗万峯云朩郁苍苍古垒仍存阅武塲南渡闗河双眼尽中原风物百忧旁尚草莽开黄屋想见龙蛇绕御床往事只今俱洒泪两阶干羽意何长
　　峯畔旧有冲天观望海亭介亭崇圣塔并废　冲天观在介亭后　介亭宋祖无择建苏子瞻登介亭饯杨杰次公诗篮舆西出登山门喜与我友寻僊村丹青明灭风篁岭环佩空响桃花源前坡欲上已腊屐黑云白雨如倾盆今晨积雾巻千里岂畏触热生病根在家头陀无为子多与青山为弟昆孤峯尽处亦何有西湖镜天江抹坤临髙麾手谢好住清风万壑传其言风囘响答君听取我亦到处随君轩　次刘景文诗泽国梅雨余衰年困蒸溽髙堂磨新砖颇觉利腰足松根百尺井两绠飞净緑流觞聚儿童一笑为捧腹清风信可驭刚气在岩麓始知共此世物外无三伏长歌入云烟不待管逐西湖真西子烟树防眉目涛江少醖借髙浪翻云屋俛仰抚四海百世飞鸟速逺追钱氏余近吊祖侯躅吾生如寄耳寸晷轻尺玉谁似刘将军逸韵谢边幅千言一挥手五车不再读春岩彩鸡舞月峡哀猿哭朝先啼鴂起暮与寒螀续我老毁吟哦赖君时击触従今事逺览发轫此幽谷清游得三昧至乐谢五欲莫作狂道士气压刘师服再次袁公济诗昬昬堕醉梦禁此六月溽君诗如清风吹我朝睡足登临得佳句江白照湖緑袖手犹不言黙藁已在腹是时风雨逼霭霭云归麓疎星带防雨金火争见伏惜哉此清景变灭不可逐归来读君诗耿耿犹在目却思少年日声价争塲屋文如翻水成赋作叉手速秋风起鸿鴈我亦继华躅那知君蹭蹬独泣荆山玉相见南新道青山垂破幅早知事大谬恨不十年读莫嗟冯唐老终胜贾谊哭今年复为僚旧好许重续升沈何足道等是蛮与触共为湖山主出入穷涧谷众驰君不争人弃我所欲何时神武门相约挂冠服　陈述古召饮介亭诗西风初作十分凉喜见新橙透甲香迟暮赏心惊节物登临病眼怯秋光惯眠处士云庵里倦醉佳人锦瑟旁犹有梦囘清兴在卧闻归路乐声长　崇圣塔髙七级二十余丈宋景祐初建庆厯中郡守郑戬请加崇圣之号南渡毁入行宫
　　又西为栖云庵
　　栖云庵小云石海涯别业也其父楚国公贯只哥云石遂以贯为氏号曰酸斋年十二三膂力絶人使健儿驱三恶马疾驰持槊立而待马至越二而跨三运槊生风观者辟易或挽强射生逐猛兽上下峻阪如飞稍长折节读书目五行下庵其蔵修之所也由门径而西可逹龙华寺
　　又南为包家山山川坛
　　包家山多桃花宋时有闗扁曰蒸霞二月游人最盛号小桃源董嗣杲诗绮霞蒸日透林梢一簇南山尚姓包冷水峪边苔色老冲云楼下树隂髙园隣古道传耕借防倚青城想拜郊欲趂桃花寻隠去闗门无锁不须敲　钱思复诗平生鹿门趣有意此诛茅地控江分越山因人姓包海鸥飞落日野马牧荒郊流水花千树重期载酒肴　张仲举清明游包家山诗二首远近红千树繁开夺艳霞月明寒食雨春老上阳花辇路迷游躅宫词入梦华东风葵麦恨回首野人家　太液曾来鹄髙防旧影娥美人黄土尽故国白云多野草荒神借宫莲怨棹歌羌儿洗马虎斜日满寒波
　　山畔旧有上善庵福泉庵并废　上善庵淳祐七年建俗名白衣五圣庙　福泉庵淳祐四年建有龙王井方丈余虽旱不竭又名冷泉峪
　　山川坛洪武元年先拟建山川坛于城西北风师坛于城东北雨雷师坛于城西南二年诏风云雷雨合一坛寻又诏并山川共为一坛八年又诏并城隍合祭
　　坛之左为正宗庵右为三一庵
　　正宗庵元至大间僧大方建
　　三一庵白玉蟾炼丹之所有像存焉白玉蟾南海琼州人当宋乾道间于黎母山中遇神人授洞雷法遨游江湖修真访道嘉定中召赴行都对御称防命主太乙宫更结小庵于此一日去不知所往庵中有得月楼前有石池白玉蟾诗风吹玉露洗银濠爽气平分桂影髙把笛倚楼人不寐此时直拟数秋毫千崕爽气已平分万里青天辗玉轮起向钱唐江上望相逢都是广寒人　贯酸斋诗茅栋萧萧水石间放懐终日对林峦梦囘不觉舟临砌吟罢始知身倚栏药碓夜舂云母急石瓶秋迸井花寒羣鱼亦得逍遥乐何用机心把钓竿
　　又南为大慈禅寺
　　大慈寺俗称包山寺宋乾道九年僧徳殊建淳熙间赐额














　　西湖游览志巻七
<史部,地理类,山水之属,西湖游览志>
　　钦定四库全书
　　西湖游览志卷八
　　明　田汝成　撰
　　北山胜迹
　　出涌金门而北为丰乐楼
　　丰乐楼宋初为众乐亭寻改耸翠楼政和中改今名淳祐九年安抚赵与重构之瑰丽峥嵘掩映图画俯瞰平湖千峰连环一碧万顷栁汀花坞歴歴栏槛间亭榭翚飞逺近映带游桡冶骑菱歌渔唱徃徃防合于楼前元末乃燬嘉靖二十年郡守陈公仕贤毁栁洲寺而重建之为宾使舘所题曰栁洲别舘舘后有楼题曰丰乐存旧迹也编修金璐为之记宋赵忠定公咏丰乐楼栁梢青词水月光中烟霞影里涌出歌台空外笙箫云间笑语人在蓬莱天香暗逐风回正十里荷花尽开买个小舟山南游遍山北归来元杨仲诗峥嵘飞构压名邦西望平湖东望江气合重防沆瀣标存九域奠洪厐朝来散雾萦朱栱夜后流星透碧牕倚遍栏干愁目飞鸢旋转故双双
　　栁洲寺宋开宝间钱王建本名资福院院旁有通元庵防灵庙即五龙王祠开禧元年赵师睾并为栁洲寺洲旁有黒亭子湾吕洞宾祠集贤亭上船亭养鱼荘环碧园迎光楼刘氏园并废　上船亭贾似道建养鱼荘环碧园皆杨和王别业轩亭皆髙宗御书迎光楼张循王别业　刘氏园内侍刘玉外宅
</div>
    <div class="pagination">
<a href="西湖游览志_page2.html">上一页</a><a href="西湖游览志.html">1</a><a href="西湖游览志_page2.html">2</a><span class="current-page">3</span><a href="西湖游览志_page4.html">4</a><a href="西湖游览志_page5.html">5</a><a href="西湖游览志_page6.html">6</a><a href="西湖游览志_page7.html">7</a><a href="西湖游览志_page8.html">8</a><span>...</span><a href="西湖游览志_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
