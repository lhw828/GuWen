<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 43 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 43 页/共 60 页
  </h1>
  <div class="content">
   后土祠居大门内之左
　　中门屋三间广四丈深二丈五尺掲御书明道书院四字于楣左为幕次右为吏舍
　　大门屋三间广四丈四尺深一丈八尺左右设枑缭以垣墙
　　具廪稍帅府累政拨到田产四千九百八畆三角三十步【上元县徐提举等三户佃田七十三畆又三十八畆地三十一畆一角江宁县邵仁等一十户佃田七十七畆三十八步句容县戴日徳等四十一户佃田三百八十六畆二角四十三步地一十二畆一角二十五步杂产二十六畆二角二十步溧水县平登仕等一十四户佃田三千五百四十二畆四十七步溧阳县杨省四等一十八户佃田产四百九十二畆三十八步】嵗入米一千二百六十九石有竒稻三千六百六十二斤菽麦一百一十余石折租钱一百一十贯七百文又有白地房廊钱【常州宜兴县管下房赁嵗收见钱八十一贯九百文月王监场献到白地房廊三项右上元丫头巷北街白地赁钱官减外日收一贯一百四十文足崇道桥南马司寨前白地赁钱官减外日收四百二十五文省系七十陌鸡行街鱼市街箩行口房廊屋赁钱官减外日收二百六十文省】本府每月拨下赡士支遣钱五千贯十七界官防并芦柴四十束【淳祐十二年二月初二日府牒每年于张庄变粜二麦价钱内拨十七界一十万贯发下书院充赡士支遣王尚书埜到任每月只支五千贯】钱粮官掌其出纳所支供俸有差嵗终有防【月俸山长一百贯钱粮官二十贯堂长一百贯米三石堂録六十贯米一石五斗讲书五十贯米一石五斗堂賔二十六贯米一石二斗直学二十四贯米一石二斗讲賔一十七贯米一石二斗司计一十五贯米一石二斗掌书一十五贯米一石二斗堂祠一十四贯米一石二斗斋长一十贯米一石正供生员每名五贯医谕米七斗日供职事生员米二升五合造食钱三百文山堂长贴食钱七百文堂録讲书贴食钱五百文堂賔至斋长贴食钱二百文各照亲书食簿支送不行供者不支宿斋职事生员每夜支油钱二百文堂长堂録讲书每夜支油二两各照亲书宿斋簿支送不宿斋者不支寒月送炭山长入堂日支五斤堂长日五斤堂録讲书日各三斤众职事生员日各二斤自十月初一日为始至正月终任支行食宿斋者全支不宿斋者半支凡支钱并用十八界官防凡支米并用文思斛斗】立规程一春秋释菜朔望谒祠礼仪皆仿白鹿书院一士之有志于学者不拘逺近诣山长入状帘引疑义一篇文理通明者请入书院以杜其泛一每旬山长入堂防集职事生员授讲籖讲覆讲如规三八讲经一六讲史并书于讲簿一每月三课上旬经疑中旬史疑下旬举业【以孟仲季月分本经论防三场】文理优者传斋书徳业簿一诸生徳业修否置簿书之掌于直学三考黜陟一职事生员出入并用深衣一请假有簿出不书簿者罚一应书院士友不许出外请谒投献违者议罚有讼在官者给假事毕日参一请假逾三月者职事差替生员不复再参一凡谒祠听讲供课若无故而不至者书于簿及三罢职住供一凡职事生员犯规矩而出者不许再参记序黙斋游公记天下学者同尊夫子同习六经语孟其援引而借以为説又多同也然自孟子殁皆谓防言坠地不得圣人之心若赵有荀卿氏汉有扬雄氏唐有韩愈氏咸自著书将脗合圣人而后世以为未尽明乎大道之要自是而下大人先生阔希不作学者无所矜式各是其私务济所欲则倡言宗孔孟足矣何必他求呜呼由汉以来诸儒继起曷尝不宗孔孟而功业卑陋终莫能复帝王之盛烈甚则讳谈释老而心实慕信耻从管商而事实施行流于术数借于憸回无世无之儒者岂容尽逭其责哉圣人之道虽曰极深研几防天地之蕴奥穷事物之精防乃近不离乎人心之所同然而亲切乎忠信孝悌日用之间流风益衰师道既已弗立学者察于日用而求诸同然者皆废是以伥伥莫知所归论説徒多践履益薄终日谈六经未必不疑六经也宋兴钜儒辈出若明道先生程氏早闻道于濂溪周先生日益光大自吾心验之必见夫天之所受本体昭然无纎毫之妄然后尽性至命穷神知化亦无纎毫之疑由之独善其身则立乎斯世行天下之大道不愧怍于俯仰之间以之措于天下则尧舜三王至仁之政绥来动和之效粲然明备其本实起于此六经具存莫究厥旨有能识孔孟之心犂然当于人心者吾斯从之嗟乎亿兆之众虽不人人闻道而此心至神弗可厚诬百世之下其有知先生之风者矣上元县主簿赵君师秀谓九言曰师秀实践先生昔日所居之官也今建康府既有祠以风励士子顾所临旧地尚为阙典敢即听事西偏绘粹容俎豆之赵君蚤由进士登甲科不汲汲乎近功速效而尊信在此知所务矣求记于九言窃惟先生抱职佐贰施虽不遐然风行一邑已非小补见诸当时记述者数家兹不复载敢存其大者以着赵君建祠之意学者傥能即先生绪言而验诸吾心则其所以诚身择善而逹于孔孟之道者当自知之庆元丙辰季冬建安游九言记　西山真公记圣人之道布在方册昭然示人至矣尧之授舜曰中而已舜之授禹加三言焉其曰人心者人欲之谓也其曰道心者天理之谓也择之精守之一而后中可执中也者天理当然之则而一毫人欲之私无所与乎其间者也大学论语孟子指言义利之分皆同此意未尝以天理言独见于乐记曰不能反躬天理灭矣又曰物至而人化物也人化物也者灭天理而穷人欲者也世谓礼记之书类出于汉儒之言传者多矣有及于是者乎自时厥后道日晦冥更千余年以及我朝治教休明风气醲厚于是始有濂溪周子出焉独得不传之妙明道先生程公见而知之阐幽发防益明益章今观遗书所载论学必以逹天徳为本论治必以行王道为宗有天徳而后可语王道天人内外一以贯之无殊辙也故先生尝语学者曰吾学虽有所受然天理二字自吾体验而表出之呜呼至哉此所以上继尧舜孔孟之统绪而下开万世学者之准的也欤夫维天之命于穆不已品物流形而理亦赋焉仁义礼智之性恻隠羞恶辞让是非之情耳目鼻口四肢百骸之为用君臣父子兄弟夫妇之为伦何莫而非天也人知人之人而不知人之天物欲肆行义理汩丧于禽兽奚择焉知人之天而后知性善知性善然后能穷理能穷理然后能诚意正心以修其身推之治国平天下无非顺帝之则也先生之生钟乎元气之防学之所至纯乎天理故其生色也盎然若阳春之温其吐辞也泛然若醴酒之酣同设教于家而士之愿从者众同争新法于朝而天子亮其忠用事者感其忱一时忤意者皆贬而先生独畀宪节力辞不就去之久而犹见思及其殁也士大夫知与不知皆为流涕以为使时见用必将有绥斯来动斯和之效而重哀生人之不遇不得与于先生佑兴王道之泽也非夫先生之心学纯乎天理其孰能与于斯乎先生之仕也尝主江宁之上元簿攷其设施若均田赋兴水利息邪説正人心等事皆天理之流行着见者也中更变故乡之人士罕有能言之者乾道中资政殿大学士刘公栱知府事始祠先生于学宫而侍讲文公先生实为之记则既较然昭著而足以风励学者矣其后主簿赵君师秀复即廨舍之前为屋数楹以寓尊事之意而庳隘弗称嘉定甲戌临川危君和嗣居其职始请于帅守莆田刘公榘增而大之徳秀时将漕焉捐金三十万粟二千斛以助之未几豫章李公珏继至咸相其役为堂三间中严像设而扁之曰春风其上为楼髙明洁清内为斋二东曰主敬西曰行恕后为小屋焉曰读易外为斋一曰近思斋之侧为亭曰静观又为两庑翼之而刻表墓与河南雅言于其壁危君之于斯役勤矣而刘公之经始也尝属徳秀为之记危君又重以为请再三返而不置徳秀以固陋力辞而不可得也顾自惟念少知诵习先生之书初盖茫然不知所向而粗若有见者窃谓自有载籍而天理之云仅见于乐记先生首发挥之其説大明学者得以用其力焉所以开千古之秘觉万世之迷其有功于斯道可谓盛矣而其所以进乎此则又有二言焉毋不敬以操存于未发之先思无邪以戒谨于将发之际涵养省察动静交饬知天事天二者兼尽及其至也中一外融显防无间则虽人也而实浩浩其天矣若是者其于先生之道有合乎否也过不自料次第其説以授之危君幸以为然则刻置堂上以示来游于斯者使知先生之道虽髙而用力有要万有一可为兴起之助云尔嘉定丙子正月吉日真徳秀记　裕斋马公跋盈宇宙间一天理而已明道先生体验而表出以传孔孟之传先生天人也书堂乃遗教之地西山真先生记之首述精一之传直以道心为天理之谓教学者知天事天而天其人西山之旨即先生之教以先生之传望学者传之也其以人心为人欲之谓或者疑之盍知夫心之未发本无理与欲之分则无道与人之别其发于理而为道心固无不善矣其发于欲而为人心虽不能皆善亦曷尝皆不善哉精之则理制欲而不相杂一之则欲从理而不相离动静语黙无适不善则无适非天地帝王之心传也学者果能操存于未发之先戒谨于将发之际而于此心之天有自得之趣则可以洞然无疑矣寳祐戊午仲春上澣日门人通奉大夫守刑部尚书沿江制置使知建康军府事兼管内劝农使江南东路安抚使马步军都总管兼节制和州无为军安庆府三郡屯田使兼行宫留守兼提领江淮茶盐所武义县开国子食邑六百户马光祖谨跋　替斋王公记御书臣埜恭惟皇帝陛下躬践圣域心探道原式崇先民以厉后学乃睠建业实惟儒臣程颢簿正之邦道徳流风迄未澌泯有严祠宇日就堙芜前制臣呉渊访旧图新用昭文明之化拜手稽首请宸翰掲巨扁而宠绥之星汉昭回鸾鳯飞舞猗欤盛哉臣埜承乏分阃猥被末光于是谂四方之士而诲之曰河南之学粹矣如坐春风如防元气运行亭毒见者盎然曰鄠曰洛曰澶曰汝皆歴仕之邦也繄此陪都遗辙独存赫赫斯文孰主张是盖尝仰窥圣朝以仁立国言仁之盛莫如昭陵龙潜旧藩肇启兹土至仁一脉山培川衍厥有儒宗来噬来游出其绪余载之行事昔臣朱熹尝曰均田塞隄及民之政为多脯龙折竿教民之意亦备其此仁之发逹乎夫以黄旗紫盖之区叶云龙风虎之应气类感召千载一时延洪之休有自来矣厥今圣主抚世仁之运明行仁之政及是时新美多士景行先哲俾山立典型复见于今日是岂但敷文教而已奕奕钟阜由昔镐京丰芑之仁万世永赖臣埜敬为明时诵之寳祐元年正月旦日寳章阁直学士通议大夫沿江制置使兼知建康军府事兼管内劝农使充江南东路安抚使马步军都总管兼营田使兼行宫留守节制和州无为军安庆府兼三郡屯田使金华县开国子食邑五百户臣王埜拜手稽首谨言裕斋马公作程子序孔孟之道至程子而大明程子之道至淳祐表章而益尊大哉王言比之顔曽所以示学者求道之标的也明道书院之在金陵实因仁国而烝尝之程子之徒位之以师友而讲学其间以为尊闻行知之地然登程子之堂则必读程子之书读其书然后能明其道而存于心履于身推之国家天下则天地万物皆于我乎赖然斯堂为程子设而未有程子之书非阙欤余每有志于斯防易阃未果已未重来尝以语客周君应合乃萃二程先生之言之行辑为一书以大学八条定其篇目表以程子无何文君及翁来相与防订而书遂成虽然昔二程子之学于师也尝令寻仲尼顔子所乐何事程子十五六时脱然欲学圣人今之读其书者当寻程子所以学圣人者何事则此书不徒辑矣先儒论明道之学皆谓孟子之后一人而已今程子之书非续孟子者乎韩退之尝曰观圣道自孟子始余亦曰孟子之后观圣道自程子始开庆已未秋八月中澣后学金华马光祖序　程子书成山长周应合以不受月俸五千贯充刻梓费首尾百六十七版藏于书阁司书掌之
　　置提举官开庆元年从山长之请仿东湖书院例置提举官以制干文及翁兼充寻省
　　重修明道书院景定四年姚公希得任内重修门楼防廊墙壁粲然一新总费一万一千一百二十余缗米三十硕
　　橘洲姚公再为明道先生立后先是往嵗朝廷曽劄池州选择伊川五世孙曰偃孙者为之后前政马观文以是邦明道书堂在焉迎就教育并其母曾馆之官宇月给有差未及两载而偃孙亡曾母无依先贤弗嗣委为可念景定三年据学官申遂再行下池州访问别无本宗嫡可以昭穆遂牒郡庠及书院择同姓而可教者保明申续据申选到程掌仪必贵兄程子材男庆老年方十嵗生质厚重家世诗书可为明道之后于是择日行释菜之礼告于纯公之祠立为偃孙之子命名幼学俾职掌祠就学于其叔父程掌仪旬有课程讲学不废其祖母曾就同奉养使不失祖孙相依之义倘天祐斯文教养至于成立先贤无或废祀庶有补于世教云一行礼币费用及每月教养廪给具于下方
　　祖母曾氏送五百贯十七界为衣被之用
　　掌祠程幼学送五百贯十七界置衣服
　　生父程子材送一千贯土绢四疋
　　建康府月支三百贯十七界米二石一半付程掌仪取支为曾母逐日供给之用一半桩之书堂为曾母衣服等用
　　明道书堂每日行供折钱月支四十五贯十七界米七斗五升拨过程掌仪家为幼学日食之用
　　程掌仪必贵任教之责书院月餽束脯五十贯十七界米五斗
　　开堂讲大学【大学之道在明明徳在亲民在止于至善学何如其为大也易之乾坤天地之性情也干之象曰天行健君子以自强不息所以效天也坤之象曰地势坤君子以厚徳载物所以法地也学聚问辨曷言于干敬内直外曷言于坤人学天地也百川学海而至于海人学天地而至于与天地相似然后为学之大尧舜禹汤文武汲汲仲尼皇皇者此学也曾顔思孟切切偲偲者此学也天子之元子众子公侯卿大夫士之适子与国之俊选孜孜讲习者此学也学始于效法天地之象终至于天地由此而位始于穷尽万物之理终至于万物由此而育始于格物致知诚意正心修身终至于家由此而齐国由此而治天下由此而平学之大信乎其为大也大学正经目有八纲有三纲者目之大焉者也在明明徳在新民在止于至善三在者大学之大纲也何谓明明徳心之本体惟虚故灵惟灵故明朱子谓虚灵不昧者指心而言也具众理者指性而言也应万事者指情而言也合而言之心统性情也心得于天故曰徳属于火故极明试一猛省圆明方寸照耀八纮太阳正中魑魅潜伏其或黯无晶光者物欲渍之也刮磨澡雪还其本然之明常使清明在躬志气如神嗜欲将至有开必先至诚之道可以前知见乎蓍动乎四体不愧屋漏不欺暗室尘去而鉴空波停而水止浮云敛而日月明此之谓明明徳何谓新民我明矣不可听他人之昏旧染汗俗咸与维新后觉后知资我知觉必使康衢顺则比屋可封黎民于变时雍百姓徧为尔徳中林武夫皆可干城汉上游女无思犯礼民乐其有灵徳人皆有士君子之行此之谓新民何谓止至善非明徳新民之外别有至善已徳无一毫之不明即是明明徳之至善民俗无一处之不新即是新民之至善明徳新民彻头彻尾到十分尽善处是谓止至善此大学之大纲也论其目则修身以上四条即明明徳之事修身以下三条即新民之事纲举而目自张也经言古之明明徳于天下于以见明徳必推而新民传言作新民而先以盘铭日新于以见新民必本于明徳彼有扬眉瞬目而直指此心葆光袭明而务私诸已此释老之所谓明徳而不能推之于新民者也其有舞智数而涂世之耳目假仁义而鼔民之驩虞此管晏之所谓新民而不知本于明徳者也兹其所以为异端为曲学卒不可与入大学之道金陵重镇名世者多江左六朝姑置勿论我朝大儒程纯公仕于此邦者也熙寕宰相王荆公寓于此邦者也诸君来游来歌过上元县之甘棠望镇山寺之雪栢亦尝知程氏之学与王氏之学同乎异乎愚也窃闻程夫子教人先之以大学遗言往训布在方防可举而行贯百王而不易歴万世而无王氏之学恃强明而出新意作聪明而乱旧章以新经蛊壊士心以新法刼制天下以新进少年播弃元老不务自明其徳一切取办于新政欲图新民之功学术一差天地分裂昔人谓神州陆沉百年丘墟王夷甫诸人不得不任其责愚亦谓中原板荡今百余年兽蹄鸟迹麦秀黍离王介甫诸人不得不执其咎使介甫而早用程子顺人心之言作顺人心之事不畜聚敛之臣不殖悖入之货不専任长国家而务财用之小人以首犯大学之明戒又安有异日不可胜言之祸学者知王氏之学为非然后知程子之学为是入春风坐千载如生出半山亭万古遗恨学者亦审其是而已矣知乎此则庶几不畔程子之教而可与入大学之道】又讲中庸【天命之谓性率性之谓道修道之谓教中庸何为其名篇也子思子明尧舜禹汤文武周公仲尼之道总不外乎中庸也中者何不偏不倚无过不及之谓也太极此中也皇极此中也天地此中也圣贤此中也事物此中也尧舜禹三圣相授允执其中汤建中文王顺帝之则武王惟皇作极周公制礼之中仲尼时中之中皆中也庸常也惟中故常惟常故中自常情观之尧舜不传子而传贤禹不传贤而传子汤放桀文事殷武伐纣周公诛管蔡仲尼欲从中牟佛肸之召而又不从媚奥媚灶之説不取晨门荷篠之徒而又有取乎饭蔬饮水之乐疑若不常也然不知此正所以为中正所以为常何以言之使尧舜之子丹朱商均而克肖则尧舜亦必传之子使禹之子启而不肖则禹亦必传之贤使夏桀商纣天命未改人心未离则汤武亦必如文王之遵养时晦使管蔡不流言不挟武庚禄父以叛则斧不必破斨不必缺鸱鸮之诗不必作而常棣之燕乐自如也使仲尼果用则有时乎不俟驾而往如不用则有时乎不税冕而行可仕可止可久可速毋意毋必毋固毋我兹中也乃所以为常也此尧舜禹汤文武周公仲尼之中庸也此子思子中庸名篇之大旨也天命之谓性何也自然而然者天也犹今之令者命也与生俱生者性也自天之赋予而言曰命自人之禀受而言曰性天命即性性即天命故曰天命之谓性率性之谓道何也性即理也理即仁义礼智也率即循也率性之仁则父子有亲矣率性之义则君臣有敬矣率性之礼则长幼有序矣率性之智则是非有别矣故曰率性之谓道修道之谓教何也以天之赋予而言曰命曰性曰道固人之所同以人之气禀而言或厚或薄或清或浊不能无不异惟圣人能全天地不全之功尽君师当尽之职即是道而品节之为法于天下可传于后世是之谓教然其为教亦不出乎三纲五常而已因其所有而不强其所无故曰修道之谓教然则性也道也教也名虽三而实则一以其同出于天也尝因是而防考圣经贤传立言之要如出一口帝典曰人心惟危道心惟微惟精惟一允执厥中道心即天命之性精一即率性之道执中即修道之教汤诰曰惟皇上帝降衷于下民若有恒性克绥厥猷惟后帝降之衷即天命之性若有恒性即率性之道克绥厥猷即修道之教泰誓曰惟天地万物父母惟人万物之灵亶聪明作元后元后作民父母天地万物父母即天命之性人为万物之灵即率性之道元后作民父母即修道之教周诗曰天生蒸民有物有则即天命之性民之秉彞好是懿徳即率性之道修道之教刘子曰人受天地之中以生即天命之性是以有礼义威仪之则以定命即率性之道修道之教孟子之道性善得于子思之中庸者也荀子之所谓性恶扬子之所谓善恶混韩子之所谓性三品昧乎子思之中庸者也善乎程子之言曰论性不论气不备论气不论性不明二之则不是自孟子以后发明性理有功于人心有补于世教者程子一人而已其论中庸曰此篇乃孔门传授心法又曰善读中庸者得此一巻书终身用不尽惟诸友精思而力践之以入乎中庸之道】
　　置山长一员教养之事皆焉自建书院以来阃府于诸幕官中选请兼充景定元年以后从吏部注差呉坚【淳祐十二年二月以江东抚干兼充】
　　开堂讲义【子曰吾十有五而志于学三十而立四十而不惑五十而知天命六十而耳顺七十而从心所欲不逾矩此圣人自谦之词而教人以为学之工程也学之大要无他在不失其本心而已志学所以求其本心此学之始事从心不逾矩则本心在我矣此学之极功明道先生曰圣贤千言万语不过欲人将已放之心约之使反复入身来自能寻向上去大哉斯言其深得此章之要旨者乎约之使反即志学之事寻向上去则自立而不惑以至于从心不逾矩皆在其中矣尝试推之天之生民莫不予之以是道之全体而所谓道之全体者实浑然具于一心惟外物攻之者众此心或与之迁则不得为之主此所以必志于学者将明善以复其初焉耳夫子圣人也知则生知行则安行若无待乎学其自称以志学云者盖为学者立法使之知所趋向先立其在我者盈科而后进成章而后逹者也且夫子之所谓学者果何学哉朱子曰此所谓学指大学而言其纲则明明徳而新民而止于至善其目则格物致知诚意正心修身而逹于国家天下体全而用大非学不足以充之志者何心之所之之谓也精神凝定念虑専一其于大学之道如射者之求中如行者之赴家声色货利不足移其守富贵利逹不足以易其操必如是而后可谓志学由志学而立则知已明而行之进也由立而不惑知天命则行已力而知之进也耳顺则知之极致不思而得者也从心不逾矩则行之极致不勉而中者也志学即从心不逾矩之始条理从心不逾矩即志学之终条理始终条理一以贯之亦惟不失其本心而已古者八嵗入小学而教之以洒扫应对进退之事礼乐射御书数之文已足以收其放心养其徳性而为大学之根本十五入大学而教之以穷理正心修身治人之道又所以使之开发聪明进徳修业以收小学之成功是以圣人设为工程使学者及时而学循序而进即其积累之功致其体验之实率以十年之期课夫日新又新之效必志学而后能立必立而后能不惑以至于耳顺不逾矩具有次第不可躐等而升也茍志于学矣由是而往节节省察不至于极不止又岂有中道而画者哉人之一身有血气之累少而不学则血气未定而本心易蔽壮而不学则血气方刚而本心易汩老而不学则血气既衰而本心易泯学问与血气相为消长惟不志学故血气用事少未定壮而刚老而衰皆足为本心之害能志学则志气为之主而血气听命焉自学而立自立而不惑以至于知天命耳顺不逾矩皆志气之不衰者为之学至于不逾矩则寂然不动感而遂通本心莹然与道为一随其所欲莫非至理盖心即道之体从心所欲即道之用声为律身为度天下之矩皆自我出尚何逾矩之有明道先生自十五六嵗时即有志学为圣人此固是其天资之髙然即其约放心一语而观之则知其为学有程而圣学之始终条理所以修已教人者举不外是明道学夫子者也今诸朋友登明道之堂岂可不以明道学夫子之心为心学者玩此志学一章一则要知圣人不自圣其圣二则要知圣人体道不息如此三则要知圣人年愈髙而道愈盛而体验之实行着习察自有不容掩者今之学者视圣人逺甚岂可玩愒嵗时而不知所以自勉盖縁进学工夫全在立志立得志定则自三十以至七十一节紧一节自立以至从心所欲一步峻一步知行并进愈进愈极此圣人之所以为圣也开堂之初讲学发端正在今日诸君盍先立厥志】
　　胡崇【淳祐十一年六月以江东抚干兼充】
　　开堂讲义【大学之道在明明徳在亲民在止于至善大学者圣道之门庭此三者大学之纲领至善一语又明徳新民之标的程子曰大学孔氏之遗书而初学入徳之门也又曰初学入徳之门无如大学其次莫如语孟此所以为圣道之门庭也朱子曰大学一篇之旨摠而言之不出于八事而八事之要摠而言之不出乎此三者此所为大学之纲领也程子谓义理精微之极故以至善目之凡欲尽夫明徳新民之实者必求止于是而不容少有过不及之差焉此所以为明徳新民之标的也盖古之学者方其幼也则入小学及其长也则入大学小学则明夫洒扫应对进退之节习夫礼乐射御书数之文大学则穷夫格物致知诚意正心之本逹夫修身齐家治国平天下之用学之小大虽殊其为道则一而已粤自无极之真二五之精妙合而凝化生万物而人之与物同囿形于天地之间得其气之偏且塞者为物得其气之正且通者为人所谓天地之性人为贵所谓人受天地之中以生所谓人者天地之心所谓惟人万物之灵所谓惟人也得其秀而最灵所谓得五行之秀者为人所谓天地之塞吾其体天地之帅吾其性徳者得也谓之懿徳谓之峻徳谓之逹徳谓之天徳皆原于禀赋之初方寸之中虚灵洞彻物物具足在在呈露不虑而知不学而能则知人之所以异于物而可以育乎物囿于天地而可以参乎天地者以其有是明徳也然明徳禀于天而明之则存乎人明徳根于性而明之则由乎学明徳虽夫人之所同得而明之则圣贤之所先得是徳也纯乎天理者能明而杂以人欲者不能明道以问学者能明而蔽于气质者不能明觉者约其情养其性则能明愚者纵其性牿其情则不能明明徳不明则我之所以异于物而可以育乎物囿于天地而可以参乎天地者亦既迷而不能觉矣昬昬而不能昭昭矣然人者虽炽而天者终不冺光明之学虽未加而本明之性有不可得而昧者故大学之教先之以格物致知所以发其明之之端继之以诚意正心修身所以尽其明之之实明徳我所自有体认必真而洞然有见于性分之内所以因其本明之徳而明之也明徳我所素具操存必笃而显然着见于躬行之间所以修其本明之徳而明之也此成已之学也学而谓之大则不特成已而已又有所谓成物者焉是徳之明我有之人亦有之迷者皆可使之觉也圣贤有之愚不肖亦有之昬昬者皆可使之昭昭也尽已之性以尽人之性明已之徳以明人之徳杂以人欲者吾开之蔽于气质者吾启发之纵其情汩其性者吾防闲而保养之使晦斯光窒斯通如醉之醒如梦之觉如迷涂之见日月始于齐家中于治国终于平天下谓之新者澡雪其精神发扬其风采出之阴浊而登之阳明投之否塞而跻之泰通释之卑陋蹇浅之域而处之髙明光大之地人皆禀是明徳自吾新之而明徳始明非昔无而今有也人皆具是明徳自吾新之而明徳复明非前亏而后益也此成物之学也明徳所以成已新民所以成物皆不可以私意小智行乎其间天下之理莫不有定则存焉况明徳非自外来而明之新之又非一毫人力所可增损岂无所谓当然之则哉则者何至善是已至善者明徳新民之则也君止于仁臣止于敬子止于孝父止于慈与人交止于信此之谓至善此之谓知止凡夫明已之徳新民之徳必止于是而后天理可纯不杂于人欲矣问学可道不蔽于气质矣性其情而不情其性矣不然未足言成已成物之道也大学之道惟此一章而道之门庭学之纲领与夫用力之标的具见于四语之中学者舍至善之外其何以为精切用力之地虽然学者修已治人之方固莫切于此书国家化民成俗之要亦莫急于此书斯道也太极之所以判二气之所以分五行之所以播两仪之所以立四时之所以行一息不停万世无先天地而始后天地而终孰主张是孰纲维是则必有任其责者伏羲神农黄帝尧舜氏开宇宙而肇人极运神化而使民宜时则大学之道泽融于斯世禹汤文武周公继之叙伦而建皇极设庠序以申孝弟时则大学之道公行于天下世衰道微吾夫子以大学之序见之言曾子以大学之传发其意孟子之后寖以微灭天开我宋濂溪夫子二程夫子出焉晦庵先生又从而发明之大学之道如天地久郁忽开而清日月久翳忽开而明信可传于万世吾党之士何幸得生于今读大学之书涣然冰释怡然理顺优游而自求餍饫而自得于以真履实践求大学之道晦庵先生又虑读是书者昧所从入且曰敬之一字理学所以成始成终又引程夫子所谓主一无适言之所谓整齐严肃言之然则大学之道凡其自格物致知以至于治国平天下在明徳新民惟止于至善者皆不可一日忘乎敬其所以吃紧为后学言之者不甚深切着明矣乎抑又闻之学者之为学求诸书不若求诸已求诸言不若求诸心圣贤著书千言万语不过欲开吾心之明启吾心之新始终为善不为不善而已不求诸已而求诸书不求诸心而求诸言则书自书言自言书言在明徳而吾心之不明者自如书言在新民而吾心之不新者自若书言在止善而吾心之不善者犹故则书言何益于我或明而不能常明新而不能常新皆非厎于至善游明道之堂读明道之书诵明道之言盍亦反求诸已反求诸心开其明图其新而归于至善之地也哉虽然要在主之以敬】
　　朱貔孙【寳祐二年阙月以江东抚干充】
　　开堂讲义【大司徒以乡三物教万民而賔兴之一曰六徳知仁圣义忠和二曰六行孝友睦婣任恤三曰六艺礼乐射御书数古人选举之法大率教之于前而取之于后此人才之所以盛也如不教而取是犹不耕而期获不菑而望畬无是理也故尧舜时契教人伦防典乐教胄子及其格则承之庸之翕受敷施无非九徳之人以此教亦以此取歴夏而商如出一辙盖至于周而其法遂大备焉大司徒曰以乡三物教万民而賔兴之所谓三物徳行艺是也明而不惑谓之知公而不私谓之仁大而化之谓之圣行而合宜谓之义不欺谓之忠中节谓之和是六者为天下之全徳自孝而友自友而睦自睦而婣以至任于朋友恤于乡闾是曰六行自五礼六乐五射五御以至六书九数是曰六艺虽三物之殊而合则一道也子曰道以之子思子曰修道之谓教吾夫子曰志于道据于徳依于仁游于艺无非物也而亦无非道也六徳以知仁为首此教法之所先知所以明道仁所以防道教莫先于开夫人之心知而融防夫人之心徳由知而仁则圣义忠和四者备矣六徳茍全则行艺在其中矣盖六行仁之事六艺又知之事也人必能备六徳之全则随其仁之所充可以为孝友为睦婣为任恤而为六行人也随其知之所及可以为礼乐为射御为书数而为六艺人也其教法之详如此而取之法又加详焉始而闾胥则书其敬敏任恤者继而族师则书其孝弟睦婣有学者上而党正则书其徳行道艺以嵗时莅校比又上而州长则考其徳行道艺而兴贤者能者教之之法既详取之之法又详其规模宏大其条目纎悉士生斯时服习其教屡经品题则他日使之出长入治无一事之不尽其职者矣是故以六徳举者为至圣大贤周公召公之徒是也以六行举者为善人君子康叔君陈之俦是也以六艺举者则所谓占小善者率以録名一艺者无弗庸如三百六十属之各専一职之类也至于下而胥徒府史舆台皁侍御仆从亦无往而非正人则亦耳濡目染声应气求有不期然而为徳行道艺之归先王之教其效岂可量哉先汉举孝防举茂异虽有得于行艺賔兴之意而三物之教则不复见矣故三代而上人才皆出于道化之所成三代而下人才将随其天资之所就儒术益人之国者也无周之教则西都适以儒术壊名节重人之国者也无周之教而东汉适以名节衰晋无周之教而人才溺于清谈之相高唐无周之教而人才止于词章之相尚非人才之不古盖教法之不古耳呜呼成周虽逺所谓三物之教岂以古今为存亡哉士君子入而家庭出而乡党游而学校皆所以服习其教之地也正当以古人自期以先王之教自律奈之何安于卑陋者不能习是教恃其頴异者不复习是教工于进取者不暇习是教三嵗大比率以斯人而应斯举其有愧于贤能两字多矣明道先生曰一以道徳仁义教养之又専以行实材学升进去其一切无义理之不数年间学者靡然丕变矣伊川先生曰人皆谓其不教人习举业然举业可以取科第足矣如十日以两日习举业则余日尽可为学明道先生所谓丕变伊川先生所谓为学夫岂外夫六徳六行六艺者耶必有取于成周之教必克遵乎明道伊川二先生之训则可以为贤能矣圣天子又将賔兴师帅又能以道化私淑学者谨毋曰操数寸之管书盈尺之纸茍可中有司程度则可以媒利禄必求无愧于吾心求无戾于先王之教求无畔于明道伊川二先生之诲以求自附于徳行道艺之人而后可也愿与同志勉之】
　　赵汝詶【寳祐三年阙月以建康节推充】
　　开堂讲义【大学经一章共一百六十五字大学之首章也全书之纲领尽在是矣余章皆广义也此书未经先儒考正縁其间先后失序或文脱不全或分裂不合或隔絶太多所以竟未尽其善也今合以首章为纲余章为目首章有三在二知六先之文余章有广三在二知六先之义如在明明徳在新民在止于至善与夫知至知本及先诚意先正心先修身先齐家先治国皆有广义散在余章尚可攷也如格物致知广义则阙岂非世逺而亡逸耶或先圣留待后人心领而意防耶尝攷之诸儒之书晦庵朱先生则谓格者至也想其意谓至者事事物物之理皆要见得到极至处平广赵先生则又谓格者以物为对而穷其理犹格敌之谓想其意谓吾身之理与万物之理相对万物之理即吾身之理知吾身之理则知万物之理况天地万物与我同出于一原吾能探索其原则物斯格矣物一格则知至矣知极其至则致其知于不用之地而无知矣无知者非释氏死灰槁木之谓乃文王不识不知孔子无知之谓也致者致其为臣而去之义茍所知未极其至则物理未格物理未格则知杂其中知杂其中则意不诚意不诚则心不正心不正则身不修身不修则家不齐家不齐则国不治新民事业吾未见其能修举也请试以吾心观之方其冥心静黙之时其意未尝不诚也一或吉凶悔吝总纷沓于目前则其患得患失便胶扰于胸中何也见物未透故为物所动也动则有知知则意杂杂则不诚意大矣哉格物致知之学也敢以是説补广二章之义】
　　潘骥【寳祐四年阙月以江东帅防充】
　　开堂讲义【复亨出入无疾朋来无咎反复其道七日来复利有攸往彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎一阳始生于卦为复观其彖辞足以防一卦之义矣而必賛之曰复其见天地之心何心也天地以生物为心而人之生也又得天地之心以为心盖自太极肇判分阴分阳而閤辟动静之端循环而不息剥极必复阳无终尽之理亦无顿长之理也故先儒以动之端为天地之心动之端其眇绵之间兆朕之始欤于月为子于律为黄钟生意之妙有不可名状者雷在地中圣人特取象而言耳先王观复之象则以至日闭闗商旅不行所以养阳气也君子斋戒处必掩身亦以是欤即天地之心以验人之心人心之善初无朕迹而此心之发则有所谓恻隐羞恶辞让是非四者之端焉四端之仁即四徳之元是心也天地生物之心也六爻之中则又以圣贤孳孳为善之意见天地生生不穷之心初九乃顔子庶几之事不违仁者也以阳刚君子之徳为复之最先故曰不逺复二能比初之仁而下之亦顔子克已复礼之谓复莫美于斯矣故曰休复吉三之频复虽厉而无咎过在失而不在复故许其频复以求仁不以其频复而为咎也四之中行独复而不言吉凶五之敦复而止于无悔盖四以柔居羣阴之间弱而无援乃欲独复以求济未能复于仁也故不得无咎五以阴居尊贤人在下而无助仅以中顺成其身而已未能普其仁也故不克致亨圣人垂戒之意深矣上六居复之终迷而不复本心既失则何虚灵知觉之有哉此正孟子所谓自暴自弃不仁之甚者也彖以天地之至仁言之故一言而有余爻以君子之求仁言之故于得失之际一美一戒屡致意而不足也自汉以来易学不传而天地之心不可得而见盖千有余载矣明道先生元气之防浑然天成其启发学者必使观天地生物气象且曰满腔子是恻隐之心是不假训诂而复之义已森然于胸中矣上元乃先生旧游自昔有祠诸君肄业于其间亦已久矣嵗在丙辰以十一月癸丑日南至越五日而为嘉平之朔潜阳微动生意始回裕斋先生以当世大儒承道学正统特于是日屈审是先生领袖于斯堂之上命后学潘骥讲复之一卦以观天地之心骥衰頺汩没何足以发明夫易之奥旨然窃有闻焉复有二义复者天之道也复之者人之道也一气在天屈伸往来而不已者复也一理在人万古常存而不能无消息盈虚者复之也复者天之所以行健复之者君子所以自强不息然天道未始外于人也诸君当阳复之时益尽人道而求所以复之义则善端日生而徳之本在是矣若狃于旧习而无作新之机移于外诱而无务内之实则日复一日嵗复一嵗终于迷而止耳非生生之义也敢并以晦庵先生賛复之説系于后万物职职其生不穷孰其尸之造化为工阴阖阳开一静一动于穆无疆全体妙用奚独于斯潜阳壮阴而曰昭哉此天地心盖翕无余斯辟之始生意蓊然具此全美其在于人曰性之仁敛藏方寸包括无垠有茁其萌有恻其隐于以充之四海其准曰惟兹今眇绵之间是用斋戒掩身闭闗仰止羲图稽经协传敢賛一辞以诏无倦】
　　周应合【开庆元年四月以江东抚干充】
　　开堂讲义【子曰学而时习之不亦説乎有朋自逺方来不亦乐乎人不知而不愠不亦君子乎圣贤之书要旨每寓于篇首大学之首掲明徳新民止至善之要领孟子之首辨仁义与利之界限中庸之首明性道教之一原皆要旨也至若论语一书孔门弟子记诸善言隐然自有次序先儒谓首篇乃入道之门积徳之基学者之先务也因其所已言悟其所未言窃以为首篇之要又在首章首章之要又在首句首句之要又在首字论语字字言仁为仁自为学始故学为论语之第一字人之第一事也先认得学字分晓方可与读论语然学之一字固有童能言之而老未知其要者何也学之为言效也效所当效者学之正效非所当效者学之误效虚无寂灭以相高者为异端之学效记问辞章以相夸者为世俗之学彼皆有所效而自谓之学非吾圣门之所谓学也圣门之学唯在于明善而复其初耳人之初生同得天地之塞以为体同得天地之帅以为性性即理也理无有不善也无圣愚贤不肖之殊也祗縁所禀之气清浊粹驳或有不同故于本然之善或明或蔽明者全其初则上而为圣次而为贤蔽者失其初则流而为愚为不肖是岂其初之固然哉所贵乎学者明其固有之善而复其已失之初省察克治变化气质必以圣贤为标的如曰顔何人哉希之则是如曰志伊尹之志学顔子之学如曰我所愿则学孔子如曰文王我师也如曰舜何人哉有为者亦若是此皆卓然有见而所效之不差也此善未明而其初未复视圣贤殆若霄壌此善既明而其初既复则贤可至而圣亦可至盖天予之初本无不同特人不善学弃其皆可圣贤之初而安于不可圣贤之陋此圣人之所深悯而望之以学也既曰学矣必继之以时习何哉盖学固在于知其理尤在于能其事不知而能固无是理知而不能所学何事故未知未能而求知求能之谓学已知已能而用功不已之谓时习且如知得孝弟之理则必习为孝弟之事无一时而不孝弟则可以学古者孝弟之人知得忠信之理则必习为忠信之事无一时而不忠信则可以学古者忠信之人效之而不习非学也习之而不时不足以成其学也此学而时习之所以为论语之第一句夫未知其理切于求知所知既通乌得不喜未能其事切于求能所能既熟乌得不喜所知日深一日所能日熟一日黙识心通知能并进涣然氷释怡然理顺自得之趣盖有悦怿于中而不可以语人者集注于此载程子之言有二先言时复思绎浃治于中故説此言説生于所知也又言学者将以行之时习之则所学在我故説此言説生于所能也不亦説乎所以继于时习之后此首章之第一节也又申以下文之两节圣人岂无深意哉古之学者为已此圣人意也程子所谓浃洽于中而所学在我者即为已之意也为已者务内也为人者务外也然毫芒疑似之间正须明辨盖为已与为我不同为人与及人亦不同为已者以已之所当为而为之非有所诱于外为我者牾于有我之私见我而不见物也及人者推已之善以及人视人无间于已为人者但务求知于人而已之所存皆不实也但知为已而不知及人其将流于为我则防于异端之学而非圣人之所谓学乐于及人而不乐于人之不知其又流于为人则溺于世俗之学亦非圣门之所谓学故圣人之训左澜右截必欲学者为已而无为我之及人而无为人之此下文两节之意所以互相发明欤首言时习之説而必继之以朋来之乐此欲学者为已而不流于为我也盖性者万物之一原非有我之得私其初同则其善同其善同则其学同独学之喜孰若与人共学之尤喜自为君子之为幸孰若天下皆君子之为大幸学而有朋吾学不孤朋而逺来共学益众时习之説与众共之则昔者在心之説今发为在外之乐説生于吾心之所自得乐生于众心之所同得盖人已同此一源而已时习而説工夫精宻朋来而乐气象广大此即大学所谓自新新民之事莫非已分之所当为者徒知时习之为説而不知朋来之为乐则是知明明徳为已分事而不知新民亦已分事视人与已截然为二其不流于为我者几希矣既言朋来之乐而必继之以人不知而不愠此又恐学者狃于及人之乐遂流于为人之私也盖逺来之朋善之所已孚者不知之人善之所未孚者以朋来为乐者非急于人知也乐其善之足以及人而人之善无以异于已也人不知而不愠者非以已而忘人也盖所学在我本无与于人之知不知也愠与乐正相对人不知与朋来正相反乐朋来者公也愠不知者私也此及人与为人之所以不同也茍以朋之逺来为乐又以人不知为愠则向之所学皆为求知于人计而所谓自得者实未尝自得矣学有为己为人之异乃君子小人之所由分为已之学至不愠不知而后验亦君子之徳至不愠不知而后成集注于此载程子之言曰虽乐于及人不见是而无闷乃所谓君子两节之意岂非互相发明欤孔门弟子记诸善言而掲此章于首篇之首者盖示人以入道之要也然此章虽有三节其实紧要祗在第一节盖朋来而乐所以充时习之説不知不愠所以验时习之説也第一节两句要只在学字习者学之工时者学之常説者学之味也若不先认得学字分晓不知所学之为何事则所习者差所説者亦差乐与愠俱无往而不差皆由所效之未能审也集注中明善复其初一句乃示人所以为学之准的可不审诸其所谓善者何也即仁义礼智之理也分言则四専言则仁实包之故程子曰仁者天下之公善之本也天之所以命于人而人之所以为人者也不失其所以为人者则可以为贤为圣者在此可以参天地賛化育者亦在此世之学者或未识仁之全体大用往往専指爱以为仁不知爱固仁之用而不足以尽仁之体先儒谓仁只是当理而无私心此言实发三代而下儒者之所未识也圣门传道仅许顔曾克已复礼为仁顔子之所以学也仁以为已任曾子之所以学也故论语第一章説一学字第二第三章便説出仁字仁之外无学也其所谓学学此而已其所谓习习此而巳其所谓説説此而已朋来而乐此即已欲立而立人已欲逹而逹人与天地万物为一体之意人不知而不愠此即见无一毫私心为仁由已而由人乎哉之意合而观之皆仁也字字言仁于此益信知圣门之所谓仁则知圣门之所谓学愿与共学之士勉而进之以求无负天之予我者　有子曰其为人也孝弟而好犯上者鲜矣不好犯上而好作乱者未之有也君子务本本立而道生孝弟也者其为仁之本与子曰巧言令色鲜矣仁孔门之教何先曰学为先故论语首章先言学为学何要曰仁为要故第二三章便言仁为仁何所始曰自孝弟始故言仁而必先于孝弟也仁者心之徳爱之理孝弟者仁之事也言学而不及仁则学无所据依言仁而不及孝弟则仁无所从入爱固不足以尽仁而爱者仁之用也爱莫大于爱亲故善事父母为孝善事兄长为弟此即是习为仁之始事也自一家言之则父兄为在上之人由父兄之外而观之凡尊于我长于我者皆我在上之人也善事父兄无所干犯孝弟之行于内者也凡在上之人皆无所犯即孝弟之推于外者也不能爱其亲敬其长者固无望其能爱敬于他人安有内能爱亲敬长而外好犯上者乎安有小事不犯上而大事好作乱者乎不好犯上比事父事兄地步又濶多少不好作乱比不好犯上地步又濶多少以其善事父兄之心可以信其不犯上以其不好犯上之心可以信其不好作乱矣孟子首章所谓未有仁而遗其亲未有义而后其君与此一段辞不同而意相似学仁而不先孝弟便是不能习孝弟于内而不能孝弟于外便是能习而不能推若事事习于孝弟则事事无犯上作乱之失人人习于孝弟则人人无犯上作乱之失通天下都是孝弟之人都无犯上作乱者则天下所由平也故曰尧舜之道孝弟而已矣论性则仁为孝弟之本论其事则孝弟乃行仁之本人知得以仁为学又知得习孝弟之事以为仁则事君事长爱民爱物之道都从这上靣生出来仁犹谷种也孝弟即初发之禾苗也仁民爱物即是苗上生出许多谷来也有子于此説一为字説一本字又説一生字字字精切学者能味其言当知入道之序矣此章记有子之言方及为仁之本后章记夫子之言便及鲜仁之戒何也此正是孔门弟子记言不茍教人有序两章所以相比正虑人有毫厘之差程子谓孝弟顺徳也顺之一字最善名状孝弟者也然顺得其正为孝为弟顺失其正为謟为佞巧言令色盖謟佞之为也以孝弟为顺则不失其本心以謟佞为顺则皆出于私心本心仁也私心非仁也仁与不仁只就真伪上便见如孝弟之人愉色婉容怡声下气此是孝弟之真自然形见处若巧好其言辞令善其顔色致饰于外务以悦人出于有心而为之皆声音笑貌之伪耳若不如此别辨则巧令之伪顺与孝弟之真顺若无以异仁与不仁何从而见之哉故巧令鲜仁之戒所以比记于孝弟为仁之后盖有深意不可草草看过去仁者心之徳爱之理所谓心之徳即专言之仁仁之体也所谓爱之理即偏言之仁仁之用也孝弟为仁之仁此是言仁之用主爱之理而言也巧令鲜仁之仁此是言仁之体主心之徳而言也此二章皆言仁必防而观之槩可以识仁之体用矣其言外之意引而不发学者须是反覆玩味仔细体认自然有得如此为学决然不差或者谓孝弟就事上言固言其为仁之用矣信其为爱之理矣言色皆发于外者何闗于仁之体乎何与于心之徳乎殊不思言色固非心之徳而足以验其心之徳非指言色便为心之徳也言色固非仁之体而巧令足以害仁之体非指言色便为仁之体也朱子曰致餙于外务以説人人欲肆而本心之徳亡矣愚故谓此仁字主心之徳而言程子曰知巧言令色之非仁则知仁矣愚故谓此仁字主仁之体而言心之徳常存则爱之理常充仁之体能全则仁之用必大行仁之事固不止于孝弟而孝弟乃其易为者能为其所易则能行其所难自此充矣害仁之事固不止于巧令而巧令乃其易戒者能戒其所易则能禁其所难自此始矣是説也岂惟有得于程朱之发明盖亦有得于孔顔之授受者顔子问仁子曰克已复礼为仁顔子请问其目子曰非礼勿视非礼勿听非礼勿言非礼勿动夫视听言动皆外也四者禁于非礼仁便在此矣论语言仁莫妙于孔顔之授受无非礼之言动即所以为仁肆巧令于言色则知其鲜仁自巧言令色而戒之则可进于四勿进于四勿即可学顔子之学学顔子之学即是得孔门之仁得孔门之仁则不枉读论语矣学者入道之初若只知有孝弟为仁之训不知有巧令鲜仁之戒则识仁之用而不识仁之体所学易得差了愚故以首章之言学此两章相继而言仁乃孔门弟子善于记言提其要以教人隐然有序不可草草看过若谓论语之言只是杂然记述非有次序殆未深玩耳程子曰学者先读论语如尺度权衡相似以此去量度事物自然见得长短轻重直须句句讨分晓字字讨分晓切已省察要下细宻工夫裕斋先生重莅江阃偕部使者帅诸僚佐惠临书堂命讲论语敬取篇首章句敷绎其旨就正于宗工求益于诸友云】
　　张显【开庆元年闰十二月以添差江州教授权充景定二年正月荐除史馆检阅】
　　开堂讲义【博学之审问之慎思之明辨之笃行之中庸之书其首章乃一篇之体要也始言命性道教之原中言存养省察之要终言圣神功化之极其下三十有二章更互演绎莫非此意可谓至矣妙矣不可以有加矣然泰华之髙必由跬步而登沧海之深必由舟航而泛中庸之徳岂无所自而入哉愚尝虚心涵泳切已省察而得之其第二十章内曰博学之审问之慎思之明辨之笃行之五者兹所以为圣贤教人之定本学者入徳之先务欤必由是而入焉则真积力久心与理融知命性道教之原而尽存养省察之要以致圣神功化之极此学问之极功圣人之能事毕矣世之人往往于首章则髙而畏之于五者则卑而忽之畏之谓非可以躐至忽之又不能以勉至道之所以不明而不行者盖为此也且五者之旨字字精切五者之序节节贯通学而曰博问而曰审思而曰慎辨而曰明行而曰笃乃精切之旨至博学而后审问审问而后慎思慎思而后明辨明辨而后笃行乃贯通之序也夫人不可以不学人而学学有博焉有约焉自其博而反诸约可也否则寡陋固滞不足以周事物之理何以学为学则必有所疑疑而问问有审焉有畧焉于其审不于其畧可也否则茍简粗踈不足以得是非之实何以问为既能反覆问难由师友以发其端又当研穷探讨谨心思以究其极不思固不可或泛思而无益或苦思而有伤皆非思之慎也如之何而弗思之慎既能研穷探讨谨心思以究其极又当别白精确明辨论以审其是不辨固不可或辨而差之毫厘或辨而失之近似皆非辨之明也如之何而弗辨之明大抵晓得所以防説得説得可以验晓得有明白无晦昧有洞逹无窒碍而后笃以行之表里之如一始终之不二则夫博学审问慎思明辨具见于真履实践之中而非狥于空言虚文之末盖此五者前之四者正如行程目録后之一着乃着脚行去道逺果何难至之有是宜五者备矣自然可以造中庸之阃奥賛化育参天地举不越乎是焉圣贤之言深切着明如此亦可已矣而复申之以学之弗能弗措问之弗知弗措思之弗得弗措辨之弗明弗措行之弗笃弗措之言极而至于人一已百人十已千虽愚必明虽柔必强之语凡学知利行之仁困知勉行之勇坦然在方防间圣人可学而至意愈详而辞愈切辞有尽而意无穷所谓圣贤没千数百年其心至今犹在视耳提靣命之训有以异乎无以异也学者其可不书绅之乎其可不服膺之乎虽然学问思辨即致知也行即力行也知行可以相有不可相无也学问得人之得也思辨得自得之得也人已所以相资而能相成也横看竪看各有条理愈有精神皆不可以不之考也仰惟河南二程子命世大贤实始尊信此书而表章之得有所考以续千载不传之绪尝有曰博学之审问之慎思之明辨之笃行之五者废其一非学也旨哉言乎朱子白鹿洞规亦必掲此五者以为为学之序至哉规乎夫子子思程子朱子之言先后一揆千万世学者入道之津梁也抑又闻之中庸章句中谓第二十章内语诚始详所谓诚者此篇之枢纽也盖诚者实而已矣此五者亦不越乎实而已矣大制使资相裕斋先生平日践履惟靠一实身居奎画忠实不欺之堂心传西山中庸实学之印比奉诏旨肃清上流荣还陪京士民胥庆下车之始政教一新俾显滥长明道书堂自揆迂拙何以当之辞避再三不得所请拜祠开讲輙以中庸为学之序五条为诸友演説而归于实之一字焉因思丙辰之夏显尝以实之一説为开讲第一义今复于讲尾申言之者何哉窃窥诸友之进修而不能无所见所以极言之而不容巳实也者不可须臾离也可离非实也以实谓信固此实也朋友有信亦此实也其体之所该者虽甚大其用之所繋者则甚切学之博而实即存于博学之中问之审而实即寓于审问之内以至思之慎辨之明行之笃而实莫不行于慎思明辨笃行之际即此是实不必外求若夫学而不博非实也问而不审非实也思而不慎非实也辨而不明非实也行而不笃非实也初不在于谈高説妙而只在于日用常行必也师友切磋以此实心讲此实学务此实徳然后无负圣天子表励儒学之实意贤师帅作成人材之实功傥不相勉以实而或相与为欺非惟不敢亦不暇】
　　胡立本【景定元年准吏部差正任廸功郎充建康府明道书院山长四月初十日到任】开堂讲义【大学之道在明明徳在亲民在止于至善学以大名大人之学也盖对小子之学而言三代之隆人生八嵗皆入小学及其十有五年则入大学所谓大学者教之以修已治人之道不但洒扫应对进退礼乐射御书数而已也然则大学之书首之曰明明徳者非为修已发欤继之曰新民者非为治人发欤天道流行付予万物其所以为造化者阴阳五行而已其所谓阴阳五行者又必有是理而后有是气及其生物则因是气之聚而后有是形故人物之生得是理然后有以为健顺仁义礼智之性得是气然后有以为魂魄五臓百体之身气即人心也理即道心也道心本无时而不明然有资秉之气在焉则明者不常明而明有时乎晦学乎学乎岂有他哉在明其本明之徳而已抑已之徳固明而人之徳未明岂天生圣贤之本心哉以其昭昭使人昭昭以我先觉觉彼后觉则新民之效着矣是知在此则为学不在此则溺志卑汚流情物欲非吾之所谓学在此则为学之道不在此则驰心高虚用意放荡非吾之所谓道在之一字断断乎在此而不在彼欤人而知在明明徳也则反而观之吾心之徳本自灵明本自莹彻然或未免为资秉之气所昏于是修已而上不可不笃加此学力焉庶几学力一到则徳之本明者至是而益明涣然而释豁然而悟冏然而觉如纎尘既去而古鉴自莹防沙既澄而渊水自洁明之之功其伟矣乎是明也非外求其明也不过明其本明者而已此康诰之明徳大甲之明命帝典之克明先儒直以为传之首章释明明徳欤此先儒所以谓明明徳者非有所作为于性分之外欤人而知在新民也则泛而观之人物此徳不相假借不相陵夺初无终不可变之气质于是治人而上不可不推行此学力焉庶几学力一到则彼之未明者自是而可新同此一振刷同此一涤濯同此一轩豁如黄钟鼓动而万彚皆森霁月行空而千林俱洁新之之功其溥矣乎是新也非外求其新也不过新其未明者而已此盘铭之日新康诰之作新诗之维新先儒又以为传之二章释新民欤此先儒所以谓新民者非有所付畀増益之欤然明明徳可矣明明徳而不止于善善而不止于至非明明徳之极功也新民而不止于善善而不止于至非新民之极功也此无他至善者极至而无有不善者也先儒谓其为事理当然之极止于至善者厎止而无有不足者也先儒谓其至于是而不迁之意是乃至精至当尽善尽美之域昭昭然为千万世之凖的者夫不徒曰善而必曰至善不徒曰至善而必曰止于至善斯其所以为大学欤学之为大尚孰有加于此然自后世大学之道不明乃有不务明其明徳而徒以政教法度为足以新民者此则不知有修已之工夫者也又有爱身独善自谓足以明其明徳而不屑于新民者此则不知有治人之功用者也又有畧知二者之当务顾乃安于小成狃于近利而不求止于至善之所在者此又修已之工夫不竟而治人之功用终于无成也先儒谓君子不得闻大道之要小人不得防致治之泽其于后之学大学者不无遗憾欤虽然此讲明之学也吃紧工夫全在体认所以体认者当于何而用力哉曰只在第一句明明徳上盖我之明徳具在方寸善恶是非纎悉不昧出一言而不善矣忽焉自觉其非作一事而悖理矣忽焉自悟其过是心何从而生哉皆明徳之具于心者发露尔人能自其所发而充广之涵养之致知格物以开其明诚意正心修身以遂其明以至无一日而不明无一息而不明则我之本明者常明由是而推行之则民可新由是而究极之则至善可止而大学之能事毕矣书堂之设将以为学也学岂有他哉学为修已治人之学耳昔先儒有言曰读书之序且着力去看大学妄意賛之曰读大学之序且着力去看篇首之三言读篇首之三言且着力去看明明徳之一语】
　　翁泳【以上元县尉暂权】
　　开堂讲义【大学之道在明明徳在新民在止于至善大学经一章传十章传之十章千五百四十六字固以经一章为一书之体要经之一章二百五字则以此四句十六字为纲领也此言大学之道何所在曰在明明徳也在新民也在止于至善也明徳者人之所得于天至明之徳朱子以虚灵不昧言之虚灵不昧指心而言虚灵言其气不昧言其理也泳在昔从先师受学尝以明珠譬之此珠光辉赫奕若质之宇宙之间自是昭昭灵灵虽寘之泥涂之中一旦涤去其汚染仍旧光辉赫奕然人心之明徳极其至也如帝尧之明徳能光被四表格于上下又岂明珠之所能拟焉独惜夫人汩于气质溺于物欲自不能明之耳明徳即是天之明命但明命以天所赋为命言明徳以人所受为性言耳明徳新民虽曰明徳者其体新民者其用然亦只是以已昭昭使人昭昭盖圣贤既有以明其明徳又不忍天下之人自昧本原故教天下之人皆明其明徳以天生烝民同有此明徳故我能明之不欲独善其身必欲兼善天下也此两句只是一个道理在止于至善者明徳须要明到十分新民亦要新到十分不但八分九分未为至善便九分九厘九毫亦未为止于至善也如尧之仁舜之孝方是至善其他四端万行皆仿此推之须要到十分方为至善也大学一书只在此四句四句只是明徳新民止于至善而亡者又只是明徳新民造其极处若论新民又只是使天下之人皆明其明徳而已实只一事而已自昔天佑下民作之君作之师只为此明徳新民止于至善而已盖天能以此明徳赋之于人而不能使之自明其明徳必生一神圣聪明睿智者出为亿兆生人之主所谓作之君又以我之明徳教斯民皆明其明徳所谓作之师我之自明与民作新都要到十分处方是极至此尧之克明峻徳必至于黎民于变时雍是天下后世君师之模范否则虽曰能明其明徳又能新民只有一毫未止于至善亦非大学之极功也学者当思天之所与我明徳赫然罔有内外与羲农尧舜禹汤文武初无少异自生知安行之次必当视听言动常见此理了然于心目之间如夫子所谓立则见其参于前在舆则见其倚于衡如舜之见尧于墙见尧于羮则自终食不违三月不违以至于纯亦不已而后可谓明徳止于至善及其新民亦到十分极处而后谓之新民止于至善此大学之极功圣神之能事亦非出于吾性分之外也上焉者合下完具谓之仁且智在中庸则谓之曰性其次当自敬以致其知又力行以终之谓之由智而仁在中庸则谓之教及其成功一也若其节目条理则先师之训又有发于朱子所未言者他日又当与诸君子共讲焉程子所谓天下之公理不有益于彼必有益于此者也诸君子玩味此四句要见天人之付受又要见体用之一原又要见神圣之极功真知力行无一息之间断】



　　景定建康志巻二十九
&lt;史部,地理类,都会郡县之属,景定建康志&gt;
　　钦定四库全书
　　景定建康志巻三十　　　宋　周应合　撰
　　儒学志三
　　置县学
　　上元县学在县治西景定二年钟知县蜚英建
　　建学前记上元自程夫子主县簿士廸于训至今恂恂如也邑故未有学裁置弟子员四附于郡学官而廪于县春秋释奠先圣令服其服荐献七十子两庑下外是一无所与之东阳陈侯寅至则慨然曰吾为邑长于斯使为士者无以藏脩息游必郡之之焉不大恧欤顾邑赋输皆上于郡微铢寸入盖偃蹇睥睨者三年防负郭有民田入于官为畆凡若干廼请于大尹观文赵公其诺如响计使户部倪公又欣然以废圃衡从各三百尺有畸俾规以为宫于是上元县学一日权舆矣侯方薙芜斩翳木石苴鈇百工咸作亡何当代去恨后未及竟惧来者之弗缉也属椅志所始椅窃惟三代之学莫备于周周公所以经世变立人极六典具矣而建学飬士之费独未之闻及攷其制则巷有塾里有师朝夕出入有敎自二十五家之闾等而升之党庠术序以达于国莫不有条约焉然后知井田与学校并行真千万世良法也阡陌开士什九无常产学亦往往无定处长民者将聚而敎则必饮食之宫室之而官无公田又必委曲于经常之外故其事视古人为难独慨今之学者月有试旬有课大抵不过务记覧工词章钓取声利而学规云者又特出于一时有位之人类非圣贤防意夫自洒扫应对进退以至穷理正心脩已治人所谓学也今使长民者孶孶焉以就所难而其学乃缪于古岂不甚可惜哉且侯之经兹役也必曰食焉而敎基焉而庐盖有为之本者夫学亦若此而已邑之士其尚思侯经始之难视侯所以先立其本之意而程夫子之遗规绪训益致力焉则为无负于侯之所望若夫栋宇器服未溃于成则新令且至必能以陈侯之心为心椅敬执简以俟续书寳祐戊午日南至宣敎郎添差通判建康军府兼管内劝农营田事梁椅撰后记观文相裕斋马公再尹建业之三年江涛不惊阃书慗暇命客周应合笔受条敎补职方乗之阙文谓皇居留钥不可羣于丽谯以尊君也乃为留都录以冠之又谓敎宫礼殿不宜旅于邑屋以隆师也复为儒学志以别之自郡而县有学皆志上元首诸县学未建而石有记应合乃即钟令蜚英而质焉令曰前令陈君有志于斯防去不果刻石以望于后许君继陈又不果蜚英承乏始至承命府公立学第一事也我仪圗之数月将溃于成时闻其语未见其事一日登上元之勤清堂从容覩奥则画宫于堵为殿为学为堂为序为门为庖井如也鸠之于庑锯者左斧者右梁栋榱桷森如也谂令曰咄嗟集事何其才役具民不知何其仁甫阅月令来言曰学成矣堂一斋四未名敢请应合曰明徳新民大学之道堂扁明新可乎子以四敎文行忠信以学文脩行存忠主信名斋可乎令曰诺又作而曰昔未建学而有记今既建矣可无记敢并请应合固辞请益力则问之曰上元名县肇于唐五百年矣建学昉此何也令曰升为州江寕建康为府皆治上元郡有学矣县复立学则惧其赘而不敢为县以赋狱为急县附郭又先急所急在彼视学为迂而不暇为其自厉者知立学不可以巳材与费又或制于府而不克为今府公以立学命我以寛条裕我于是免于不敢不暇不能为之诮蜚英之幸府公之徳也应合喟然叹曰县有学寔三代党庠术序之规武城歌岂以鲁有頖宫而弗之务浮圗老子之居遍郡县素王之宫顾疑其赘乎贾生慨簿书期防为大故俗流失世败坏恬不之怪移风易俗使天下囘心乡道类非俗吏之所能学固先务也奚其迂所患者学立而敎不立谓迂且赘亦宜哉因攷之六朝县未名上元时龙阜鸡山北郊西邸数学并立皆今县境也立学虽多而世道日卑岂学之无益于世盖未知所以敎耳大经大法之不究谈理以为髙掞辞以靡为上自以为学非吾圣人所谓学也盖自孟子没圣人之学不明至于我宋克生真儒若程纯公发天理之秘张宣公精义利之辨真足以掲希圣希贤之正鹄而遗后学之指南车也此邦寔二先生过化之地立学于此其可不皇皇汲汲偲偲切切着明二先生之敎以还三代之俗而洗六朝之陋哉令居袁盍思李泰伯之言乎武夫卖降由诗书道废人惟见利而不闻义为臣死忠为子死孝则推本于敎道结人心之故夫敎道之要在于明天理辨义利而已义心根于天理之正利欲生于形气之私不能以两立也此长则彼消彼轻则此重其为孝为忠为贤为圣至于位天地植人极亘万古而不冺者义心之积也其便已媒身遗亲卖交以至于欺君误国舍义取生沦胥于禽兽者利欲之积也其初毫厘之差其极天壤之判姑即是邦言之自古皆有死何独忠贞卞公忠襄杨公庙食百世虽死犹生何杜充李棁之徒万世切齿犬彘不若无他义与利之分耳易曰天险不可升也地险山川丘陵也王公设险以守其国上元之濵长江滔滔地险可设人皆知之天理固于人心而利害不能移患难不能怵威武盗贼不能夺此天险也敎道结人心真设险守国之最大者欤夫如是然后知明天理辨义利之敎不可以不明立学以明此敎不可以不广忱知所先务矣不是之务学虽多亦奚以为令曰是吾志也府公之所以命也请事斯语寿诸石以诏吾士土木之费末也故不书景定辛酉秋八月承直郎宜差充江南东路安抚使司干办公事周应合记承议郎改添差充江南东路安抚使司叅议官兼防江制置大使司叅议官程其垕书观文殿学士光禄大夫防江制置大使知建康军府事兼管内劝农营田使江南东路安抚使马歩军都縂管行宫留守节制和州无为军安庆府三郡屯田使暂兼淮西总领金华郡开国公食邑三千户食寔封六百户马光袓篆盖奉议郎特差知建康府上元县主管劝农营田公事兼弓手寨兵军正兼防江制置大使司干办公事钟蜚英立石
　　江寜县学在县治北景定四年王知县镗创建
　　建学记君子如欲化民成俗其必由学乎三代之学莫备于周周之制自比闾族党以逹州乡国都莫不有学学莫不有师凡属民读法乡饮乡射以至于六徳六行五礼六乐无非敎以人伦使有亲有义有序有别有信各得以尽其分焉民化俗成人人有士君子之行者此也世降而秦壊田制燔诗书周家法度厯汉唐不能复天开我宋仪式刑三代之典建国君民以敎学为先建隆三年诏修学干兴元年兖州立学皇祐四年藩镇立学庆厯四年州县皆立学县有学寔成周党庠术序之遗意江寜金陵附邑也为江左望黉宇尚缺典正朔欵谒春秋奠祀令佐率邑子附拜于郡庠自庆厯抵于今二百年矣假宫就师熟视焉而莫之问番阳王君镗来长是邑簿书期防之外慨然以兴学自任莅官以来凡可以撙节者铢积寸累是经是营及值主学置官有师无学非所以称上防遂度地于县廨之北鸠工市材夙夜展力士以此感奋不劝而相留守文昌姚公闻而壮之出金谷以溃于成门臯如也殿防如也明伦堂旷如也廊翼为二斋列为四宿直有庐前庑有位像设礼器靡不备严士于是可以藏脩游息矣然则羣居而敎不可无飬也官无公田不可经乆也又得田若干畆归于学以继廪粟王君崇化善俗恳恳焉为学校计者不以代去而少衰继自今防于斯者岂直弄笔以为名位计哉子职当共也臣道当尽也友当取端也夫妇之道当知仪刑也禹汤文武成王周公由此其选也明之斯尽之行之斯至之果能此道尚庶防国家建学立师之意若夫务记览工词章而曰吾之学止于是非王君所望于二三子景定四年月日奉议郎宜差充防江制置使司主管机宜文字杨巽记承议郎特添差防江制置使司主管机宜文字杨同祖书朝散郎差充防江制置使司参议官赵时橐篆盖宣敎郎知建康府江寜县主管劝农营田公事王镗立
　　句容县学始建于唐开元十一年在县衙之东本朝开寳中修皇祐二年七月太常博士方君峻再建元丰二年叶君表以县南馆驿改造绍兴壬申淳熙巳亥重修寳庆丙戌王君通易民地添筑墙垣左右疏池嘉定戊寅祠明道伊川于正礼堂左寳庆丁亥始建濓溪明道伊川三先生祠宇与石刻亭对
　　重建学记奉议郎古梧吴君淇来宰句容当军事方殷军须旁午之时内事拊摩以不失圣天子爱飬元元之心外谨供亿以不违贤方伯绥靖邉方之畧既内外两尽上下交孚田里晏然弦歌有裕深惟观民设敎王政所先化民成俗令长之事而是邑也厥田惟下厥赋中以下田供中赋故其民勤其用俭惟勤惟俭不见异物而迁焉故其俗最近古易以入徳而望是邑者三茅之山峦回环竹树深宻有泉石之胜而无岩崖谿谷之险隐君子之所宜居相传以为秦之乱茅氏兄弟寔居之若武陵源然其居之安遂往而不反而诞者乗之以为于此升僊焉使闻者遐想至者企慕庶乎辽东之去有时而归缑山之会有时而复幸旦莫遇之则九醖之觞可得而饮五百嵗之桃可得而食驾鹤骖鸾可腾跃而上也而理卒无是则始愧其诞忧其穷窃取屈平九歌司命名篇之意以名其山之隐君子以为僊驾虽不可望而死生祸福之在人容有可得而转移者盖惟是山之君子在天之灵寔司之使世之贪生而畏死惧祸而徼福者争趋之以庶乎乆生而无祸而理复无是则又窘于説之穷愧其诞之觉并缘传记所载吾夫子问礼老耼之事肖土木像二名其倨傲鲜腆者为老耼而以其谦以自牧者为夫子曰老耼吾师孔子吾师之弟子也庶防夫知敬吾夫子者必知敬其师知敬其师者必知信其徒之説不知老耼以清净冲黙为道岂诞者所能师夫子既圣不居不耻下问傥以所尝问为师则问官名于郯子问每事于太庙彼小邦之长骏奔走执豆笾之人皆师乎故为前之二説则自诬其山之隐君子为后之説则不惟厚诬吾夫子并与其所自以为师之老耼诬之其诞可胜诛乎虽然为是説者东西南北之人非吾邑之人也彼其以诞承诞以愚诈愚而吾邑之俗近古而易以入徳者自若也然则兴学以道之以正人心息邪説闲先圣之道非贤令长事乎君于是撙县费之浮计学廪之羡益之以邑人之愿助市材之羙诹工之良防日之吉撤旧宇一新之殿陛防严俨王者之制堂庑广修放侯泮之规宸章有殿先哲有祠而士知所尊校丈有防肄业有斋而士知所勉下至庖澼积贮之所防之舍各称其宜縂之为屋六十而墙之袤丈者百经始于绍定庚寅季秋之朔阅十有六月乃成计米以石厥费凡四百有五十钱以缗凡三千八百有四十二以日凡万有一千二百而公不告匮盖以均节有道私不告劳盖以劳来有方既成属宰记其事宰惟君之此举所闗者大不但为子衿城阙而巳方绪次颠末君复以书来言古之学者必至大学而后成大学之道在明明徳余故以明徳名堂而手书以掲之子盍为我申言其义宰惟明徳天所均赋惟先明巳之有是徳而后能明人之徳故明徳必自致知始夫茍致其知矣则是非明辨而异端可得惑乎知至而后意诚心正则无妄念无邪思而凭虚御风等説可得入乎由是而身修则视聼言动罔不由礼安有自放于礼法之外由是而家齐则家人妇子各尽其道安有自絶于伦类之间又由是而推之以治国平天下则尭舜禹汤文武所以为克明其徳反是则周穆秦皇汉武所以为耄荒而不可救药也君曰然此固吾党之士不待告而知者虽然是道也岂吾党所得私哉当刻之石以正诞者之罪为愚者砭云嵗壬辰阳复日丹阳刘宰记并书敷原王遂题额
　　溧水县学唐武徳元年建至圣文宣王庙在县东三十歩本朝熙寕二年知县闗杞迁于通济桥之东南建为学绍兴八年知县李朝正重修大成殿并建堂斋舍郑公刚中为之记三十年知县唐锡重修隆兴二年知县李衡増员飬士淳熙十三年冬知县房仲忽重建堂十四年夏知县李泳重修两庑绍定二年知县史弥巩増建尊道堂于命敎堂之后嘉熙四年知县王俦建小学于防门之右王公遂为之记淳祐五年知县赵崇乗重修大成殿六年又创钓鼇亭于尊道堂之后临淮水吴丞相潜书其榜七年三月重建防门及櫺星门东西两庑十二年知县赵希岗建斋舍一十二间寳祐元年重修命敎尊道二堂创学廪于西庑县尉胡俙改命敎堂榜曰明伦四年知县乔进孙重建櫺星门加饬垣墙景定元年制干赵介如权知县事重修大成殿及东西两庑作亭于櫺星门外取易临卦象传辞榜曰敎思前后县大夫皆以兴学为务故溧水文风最盛贡举为多固山川竒秀之所钟亦守令作成之所致云
　　重建学记九州之俗非大陋鄙未有不乐敎化崇学校者漂水县学建于熙寜巳酉邑宰闗杞为政之年至绍兴丁巳邑宰李侯谒庙之日顾所存者仅惟门殿梗莾頽翳萧然煨烬之余侯延长老问之曰邑万户俊秀可儒雅者宜众其不相与出力饬新兹废者岂薄子弟乎长老愀然进曰披猖而来邑政之废甚于学田桑不植赋取不均缾间糠豆不能饱文书至门征取无则忧苦无聊劳吏为无计今独防得良令求生全他未皇也侯闻之夜不能寝旦起治政事谓隐租匿役邑之大弊置立程度若将防治者欺吏悍民咸归诚自出邑赋大平于是富者安贫者乐婆娑从容皆于暇日问孝弟忠信争先为之长老又进而言曰公向谓废而不饬者今兹敢请侯即日为率僚佐诣荒宫经营四顾黙有区处则退而市材鸠匠以防墨授梓人俾次第旁屋皆以旧殿为制为堂为庑为栖士之舍寓宾之次器用之库庖湢之所外至小学为屋一百八十楹自经始距绍兴庚申二月丙午凡五十有八日而落成皆防用积余植仆补壊而为之者士既鼓箧上下释奠升降拜起皆知在儒雅敎化中而轮奂鼎新之自初弗知也呜呼家有塾党有庠遂有序古之制也而夫子答问之言则曰既富矣又何加焉曰敎之故知学校之兴必在富庶安乐之后茍斯民终嵗勤动不得飬其父母虽有庠序其得逰之此邑长老之意也虽然韦布之士羣居于诗书礼乐之府渐染以仁义忠和之泽他日得时行道与夫朝廷取以备公卿百执事之选者靡不由此以出侯既称长老之意则所以待邑士者今无不至矣邑之士所以自待所以报侯者犹未能知也侯名朝正字治表登建炎二年进士第绍兴十年冬十月丙戌左奉议郎权尚书礼部侍兼详定一司勅令荣阳县开国男食邑三百户赐紫金鱼袋郑刚中记建小学记古者家有塾党有庠术有序国有学盖自五家以上必立之塾迎仕之巳者为之师匪直郡邑有飬也士能言莫不有敎十嵗就外傅学书计幼仪诵诗舞象勺十五入大学而敎以穷理尽心巳治人之道秩然而不乱灿然而有文匪直成人有徳也自秦罢学贱士汉唐之君岂无有志者更我仁祖而郡有学官中兴以后县令亦稍増置然四民杂处非复家习人诵安能比屋而有士君子之行哉幸而学设敎修入不知奉亲敬长之道出不闻従师取友之训洒扫必无加帚拘袂之仪应对必无负劔辟咡之容进退必无徐行后长之序居无礼行无乐动无五射五御之文静无六书九数之法父诏其子兄语其弟不过声病得失之习利禄进取之计不但失其学而废其敎不但学者无人而师资亦阙气习日陋志虑转薄犹之筑室而无其基濬井而无其功宜乎子夏区别之言子游以为末管氏弟子之职内政而外莫之能行卓然自立特其生质之良而巳溧水居升宣间当王敎衰男子不背死于朋友女子不爽信于君臣则天伦之羙宜无不尽千载之间风流笃厚人物表表夫岂无之而时王立制以科举取士千室无能应令者岂生材薄于古欤寳玉不琢拱把无飬故也史公提刑弥巩为令注意敎飬乆渐废壊今令王公下车兴崇惟谨首辟西庑建为小学旋即学西辟地为宫合于虞庠在西郊之制成童而下聚而敎者二十人为率赋诗属对随力所进课试有程敎导有师表劝有式诵相属先是公廪五百斛不足以赡生徒至是嵗辍诸仓月取诸税犹惧不蔇防永寜乡新筑之圩租入七十石可以毕小学之供天造地设若有为而然士风兴行人材軰出前之成者后继之今之进者来未巳小则蒸蒸而出大则亹亹而升还成周而陋汉唐自兹始矣大书课册俾记其成遂曰小学之于大学为序不同其道则一而巳大学者因理以明天下之事小学者即事以观天下之理诚使幼学者用力乎孝悌忠信之行以及乎射御书数之艺及其长也由格物致知以至于诚意而理无不明由正心修身推而至于治国平天下而事无不格自塾庠至于序学而敎无不成人无不化今顾求工于言语对偶之间其去圣贤涂辙益逺然赋有物混成而知志不在温饱歌愿秉清忠节而庙堂称贺对鹦鹉能言争似凤而称精神满腹骥堕地而动千里之想木脱頴而有耸壑之标王朝以此得人名贤所不废也茍惟士无学师无敎佻逹而有在城之讥色笑而无匪怒之敎互乡之不保其往阙里之欲得速成童子而有成人之风嬉戏而有襟裾之咏岂惟小子之学根于孩提抑髦期称道其为大人也能知进退存亡而不失其正者鲜矣安保其不欺君卖国以为乡里之羞哉小学成始成终之敎一言蔽之曰敬此心既立无往而非明徳新民之功岂惟士子所当尽力抑长吏所当尽心也公讳俦北海人寺丞田子为国正中后国正以正学粹行承学赵丞相汝愚寺丞以清节懿行受知黄尚书度则其政也岂簿书期会而巳哉遂少与寺丞同师事黄公今幸矣躬耕句曲山下犹及见徳化之成故不辞而为之记嘉熙庚子清明日金坛王遂记并书丹阳洪陈哲题额
　　敎思亭记溧水壮哉县治难其人开庆巳未冬番昜赵君防道繇间幕被选摄邑事羽书正殷民恃无恐明年春武偃文修释奠先圣先师廼作亭宫墙之外以萃冠帯以观示众庶盖地之最胜处也泽上有地在易为临故取象传之辞名以敎思方求扁于府公裕斋先生而檄召随幕未遂也又明年邑人思之公命复往大书敎思二字授防道刻而掲诸楣正宾兴时也府统县五登名大府者合十有三是嵗溧水居其八六经皆推首选士登斯亭动色而胥庆曰赵君之政之以寜我赵君之敎之以淑我马公任之足以福我去而复来是以怿我吾邑贡士素多未有盛于此时是敎思之作足以兴我坡老尝言君子为无穷之教以保无疆之民愿记其事以为无穷防道乃以其士之意移书属笔于余余于防道有幕府交承之好辞弗获命乃为之记曰临之为象干上兑下厚徳载物坤之顺也朋友讲习兑之説也容保无疆盖取诸坤敎思无穷盖取诸兑不有所保奚其临不有所敎奚其保故山杨氏曰君子之临人非以力制之也亦敎之而巳防道其有得于斯乎何哉所谓敎者周官乡大夫之职受教法于司徒以三物教其所治知仁圣义中和谓之六徳孝友睦婣任恤谓之六行礼乐射御书数谓之六艺而道在其中本末相须阙一不可敎于平日攷于三年之大比而兴贤者能者帅其众寡以礼礼賔之贾公彦释之曰帅其众寡集于庠序之前皆来观礼之人也知所观则知所敎矣斯亭也殆为观礼者设欤敎不在亭而有敎之思焉此防道名亭之意乎临不以力而以敎教不以迹而以心涵濡游泳意思深长贤能之兴于斯为盛可以騐防道之教而府公巨扁为不辱矣或曰六五临之主知临大君之宜吉大君临天下者也今以临之敎思施于子男之国宜乎否乎曰临天下者之所以敎正有望于临一国者之推其敎也国无大小皆务其教则天下之敎成矣今府公临大江之东思以广大君之敎防道临子男之国思以广府公之敎贤能之兴出长入治即异日之临民者又当思所以广邑侯之教所以为无穷也所以为无疆也程子传曰教导之思至忱无斁容保之心广大无限防道盍与其士勉之哉景定辛酉嵗十月既望承直郎江南东路安抚使司干办公事周应合记
　　溧阳县学后汉光和中溧阳长潘干尝立校官其碑铭尚班班可读绍兴中喻仲逺尉溧水得此碑于固城湖之傍【湖在今溧水县界详见于后】其地在当时必县治也唐有县令林均兴学校飬生徒其事见于断碑【碑在今之旧县】国初县学未设淳化五年县令夏侯戬建宣圣庙于县西门外【其地即今西门内广惠行祠】皇祐四年知县查宗闵移学于县城东南隅崇寕中知县李亘増广斋舍于学前即髙为堂曰挹秀大观三年邑士又于学前建阁曰折桂建炎末溃兵撤屋为营唯余大成殿绍兴十八年知县施祐因旧基兴剏时有寓公尚书阎彦昭率里豪醵金助经费粗成而未备二十年知县周淙重加葺治殿后建堂曰徳化嵗久頽毁庆元三年知县李卞修整嘉泰中知县赵赞夫重脩仍建待聘轩于徳化堂之后嘉定初知县李大原王棠皆尝整葺王又建濂溪明道伊川山四先生祠堂及櫺星门有兴能观光尚志丽泽四斋学长学谕直学敎谕等位及直舍防食所十三年知县陆子遹重修斋庑甃砌堦庭制三献官礼服立杨忠襄公祠堂増置祭器所书籍所及学厫改造庖湢学前临溪剏辟射圃飬士之计时有増益【赡学秋料米一千三百五十五石二斗三升六合八勺夏秋租钱四百五十六千三百一十七文】
　　新修文宣王庙记善乎董仲舒之称人受命于天生五谷以食之桑麻以衣之服牛乗马圈豹槛虎是其得天之灵贵于物也知自贵于物然后知仁义知仁义然后重礼节重礼节然后安处善安处善然后乐循理乐循理然后谓之君子夫能使人为君子者惟吾夫子之道焉今天下郡邑皆得立夫子庙而不能尊修之其何以示敎化哉溧阳县夫子庙旧处其县西偏既隘且敝今县宰太子中舍查侯甞议欲迁之邑东南隅重役民而未果居一日邑民相与为请愿献其地合材而迁之查侯曰汝曹无乃劳乎邑民皆曰向者明府当荐饥劝分粟以饷贫者曰俾筑隄捍水垦陂之田众赖以活且有欲富斯民之意此何以报之今又议迁夫子庙将敎以善道如是重赐敢不子来于此乎于是翕然兴功倐焉毕事殿庑之制圣哲之像咸得其宜足以使邑之人圜冠方领逰乎其内奉县大夫之祭豆侍乡先生之经席知父子兄弟之道君臣上下之节而安处孝悌乐循中和以兴贤能以受爵禄入其境则将见男女之行路者由乎左右少壮之负荷者并其重轻至其乡则将见讼田者闲渔泉者逊然后溧阳之民知查侯之徳不可忘也夫查侯所以当饥嵗役民而民忘其劳者由诚心之所及尔使长人者皆能如是则何事之不立何政之不行乎申公所云为治者不在多言顾力行何如者斯之谓矣庙既立查侯以文见托士龙谓兹事可举以劝遂欣然书之皇祐四年九月七日沈士龙记绍兴重修学记溧阳县学其权舆不可得而知考诸夫子庙记盖皇祐四年自西城迁今处阅时既久废葺不常最后建炎末有溃兵至撤庠屋为营垒唯余大成殿厥基自是为墟矣绍兴癸亥秋天子大兴学校建阳施祐为邑之明年始合大家富室建今学又明年且成寔绍兴十八年也具兴周侯淙眎施侯为隔政既谒先圣先师徧观黉舍惜其成而未备二十年春遂因其室庐之颠仆者垣壁之颓圯者户牖之踈腐者瓦甃之缺折者黝垩丹朱之未设者悉易葺而彰施之轮奂新羙文采烂然屹当邑之东南如涌鼇背上物防是嵗诏举多士令先期赴乡饮酒乃得应侯奉行惟力礼意有加于是邑居自达官而下毕来韦布云集比异时为特盛邑之人获观进退揖逊登降之节莫不称叹以为侯既能具严殿庭以展释菜礼又能饰堂庑斋序以容士夫周旋乎其间真盛举也既事休工侯廼命其僚三衢陈闻逺为之记闻逺窃惟国家中兴旣脩邻好置威武于虚空不用之地首辟贤士闗开敎化原又诏郡邑恢庠序飬士类所以尊名敎作人才者徳至渥矣故虽偏方僻壤诵之声如沸繄守令宣化之力也矧是金陵疆井广袤民物伙繁云峰秀水平逺可爱其淑灵之气当不在川陆异必萃之于人是宜才士軰出取科第如摘髭而登法从者接武并进它日三事之任尚庶防见其人决非偶然矣抑知庠序之不可以不修也固邑人之愿也亦侯之职也譬之居室始焉而合不若少焉而全全必臻于羙然后为至计侯之功信羙矣推是心以往知其能粉饰治具黼藻王猷必矣是用纪其寔云绍兴二十年十一月初十日陈闻逺记庆元重修学记古者诸侯之礼天子命之敎然后为学夫以国君之尊欲以化民成俗非有王命则不得専焉鲁为周公后承命有素至僖公能修泮宫则诗人颂之抑亦以是为务者或寡欤国朝恢宏圣道崇尚儒雅凡郡县皆立庠序置生员以阐人文可谓盛矣其于敎也宜若易然建康为今大府溧阳为府名邑而校官兴废不常岂不系诸人乎中兴嵗逾二纪矣具兴周侯淙宰邑始克有成自是复四纪矣歴日弥长理葺滋怠渐致颓毁瓦砾草莽防为荒墟今姑苏李侯来莅邑事乃复慗备人士胥悦庀职其间者俨然相率来告曰吾乡是役成之惟艰幸而得人以能及此不可以不记自隳圯以来前后非不经营而莫得其要财耗于并縁事弛于因循而巳今令君乃择士之公勤者刘康国乐黄中董其事材羙工良吏胥唯谨不旋踵而増屋三十余楹轮奂毕备有加于昔向也诸生弦诵无所每礼谒释菜值雨雪淖泞则凛然颠仆是惧其曷能恭肃今廊庑显敞斋舍有序执礼肄业足伸严敬进道之诚将有擢巍科登显仕踵前烈者顾不媺欤天下之事唯心之公者足以成务若曰寛猛从所设施令君之心主于恵爱视民如子唯恐伤之而无私意焉不知者病其柔也校官之不修岂累政皆无是心哉困于财计之督责安有余力兴滞补弊今令君为政三年无催科之虐而期防不亏又推常额之余显设黉舍焉匪特是也社稷之坛郡邑重事也正义之庙风化所系也皆废不葺挹秀清晖二水门所以固一邑之襟抱亦置不问今皆剏立一新矣孰谓柔寛不足为政防臯陶叙九徳首曰寛而栗柔而立成王告君陈曰寛而有制周官曰以公灭私民其允懐今君之心其公也其栗其立其有制者也其为我记之焴衰迟屏居且文笔非所娴习老病益芜塞奚足任此然身为邑民目其荒废闵焉愿其复起者有年矣今既乐李侯之能厎于成又喜诸人之言为有理也故直为具述其意以谂来者俾时葺之勿使复壤焉侯名卞字茂卿已丑郑侨榜进士也庆元丁已夏四月辛亥记
　　景定建康志巻三十
　　钦定四库全书
　　景定建康志巻三十一　　宋　周应合　撰
　　儒学志四
　　祀先贤
　　祠堂四所在府学与祀者二十六人
　　濂溪先生周元公　　　明道先生程纯公
　　伊川先生程正公　　　晦庵先生朱文公
　　右四先生在大成殿东
　　丞相范忠宣公　　　　丞相吕文穆公
　　一拂先生郑介公　　　通判杨忠襄公
　　丞相周文忠公　　　　南轩先生张宣公
　　勉斋先生黄文肃公　　壹是先生吴正肃公
　　西山先生真文忠公
　　右九位在大成殿西
　　太师鲁国顔公　　　　丞相李文定公
　　中书傅献简公　　　　少保马忠肃公
　　枢宻包孝肃公　　　　尚书张忠定公
　　右六位在明徳堂东
　　丞相赵忠简公　　　　丞相张忠献公
　　丞相吕忠穆公　　　　丞相陈正献公
　　尚书黄公　　　　　　枢宻忠肃刘公
　　枢宻丘公
　　右七位在明徳堂西
　　府学祠堂初惟二所东祠明道先生盖为道学之宗而尝主上元簿也西祠忠襄杨公盖尝为建康倅而死节建炎者也淳祐中増立诸祠若濂溪则明道之师伊川则明道之弟晦庵南轩勉斋一是西山皆学宗程子而泽在斯民者也若丞相忠宣公以下皆尝官于此而政敎徳泽有不可忘者也今学校月朔参礼春秋中丁释菜皆为彜典惟明道忠襄二祠有记明道先生祠记资政殿大学士建安刘公珙居守建康之明年夏四月始立明道先生之祠于学而以书走新安之婺源抵熹曰吾少读程氏书则巳知先生之道学徳行寔继孔孟不传之统愿学之虽不能至而心乡往之及来此邦属邑有上元者先生少日宦逰处也考之书记均田塞隄及民之政为多脯龙折竿教民之意亦备然问诸故老以稽其寔则兵革变故之余风声气俗盖巳无复有传者矣始至慨然即欲奉祠以致吾敬使此邦之为士者有以兴于其学为吏者有以法于其治为民者有以不忘于其徳不幸嵗适大祲救饥之事方急于今廼克遂其志以吾子之尝诵其诗而读其书也故愿请文以记之旣而府学敎授孙君鼒沈君宗説亦以书来申致公意且具道公始之所以焦劳而未及与今之所以暇豫而得为者其语详焉熹发书喟然仰而叹曰尊贤尚徳公之志则羙矣既富而敎公之政则得矣属笔于我公之意则勤矣虽然先生之学自其大者而言之则其所谓考诸前圣而不谬百世以俟后圣而不惑者盖不待言而喻自其小者而言之则上元之政于先生之逺者大者又惧其未足以称扬也吾何言哉于是伏而思之先生之学固髙且逺矣然其敎人之法循循有序而尝病世之学者舍近求逺处下窥髙所以轻自大而卒无得焉则世之徒悦其大者有所不察也上元之政诚若狭而近矣然其言有曰一命之士茍存心于爱物于人必有所济则其中之所存者又乌得以大小而议之哉区区不敏窃愿以是承公之命庶防于公之志先生之学两有补焉又惟公之忠言大虑既巳效于朝廷今虽在外而其所以救灾而弭患者又如此其汲汲也则于先生之所存必有深感而黙契于中者矣其祠之也岂独以致其尊贤尚徳之意使民不忘而巳哉若夫推公之志而以先生之所以教者敎其人使之从事于为巳爱人之寔而无空言躐等之弊是则孙沈二君之任也与二君勉旃熹于是其有望焉耳矣淳熙三年夏四月丙申新安朱熹记嵩山黄铢书
　　忠襄杨公祠记予自督师召还凡六上乞骸之请寓建康待命府学敎授陶君过余言曰昔者明道先生程纯公以正学为诸儒倡郡国祠事之惟谨是邦先生之常簿正于上元也学故有祠炽也不佞尝闻忠襄杨公通守是州日防金人大入杜充以宰相縂诸道兵望风迎降自余或辱或遯惟公自矢一死累与敌抗唾骂不絶口卒遭剖心之酷公朝义之易名忠襄赐庙褒忠今百余年记于丽牲之碑书于下塴之石赫赫乎其与日星明也炽也生长大江之东习闻其事今又稽诸志乗则公又尝兴校官宰溧阳有徳于民士而学未有祠也不谓阙典欤于是即纯公之祠之右绘杨公以致敬焉子为我识其事或以谂予曰二子匪其伦乎予曰儗人者以其道相似也禹稷顔回曾子子思穷逹不相侔也去就不相似也而孟子同之此岂世俗所儗伦者乎夫学何为者也所以志乎仁者也乾道变化各正性命根于理者为仁义礼智之性禀于气者为血肉口体之躯而心焉者理之防而气之帅贯通古今错综人物莫不由之学焉则求以不失其本心使进退在我而富贵不可滛也使死生在我而威武不可屈也自夫学之不讲非囿乎气质之偏则夺于利害之私口欲味目欲色耳欲声鼻欲臭此性也而不知命之有制居则求安矣食则求饱矣是心之体肫肫其仁充寔流贯可以参天地可以为尭舜而安与饱之是求则小人之事未足为丈夫也以之为学则志于苟得安于小成矣以之居官则见得忘义见危幸免矣彼庸夫贱不足责也往往犹以一时之勇蹈仁义如康荘学士大夫学为何事顾以口耳之读绐取利禄为足所谓成巳成物则无与吾事焉斯不甚可耻乎迹二公之所遇虽异而其志于学归于仁能不失其本心则后先一揆此尚可优劣乎俗流世壊边祸方殷余嘉陶君之为是举也足以兴衰立懦不失圣贤为巳之意为识嵗月公讳邦乂字希稷吉州吉水人以政和上舎生赐第云公之曾孙天麟今为提领建康户部酒库所主管文字执奉常事惟谨公之泽深长矣端平三年十二月癸已资政殿学士通议大夫提举临安府洞霄宫临卭郡开国侯食邑一千五百户食寔封三百户魏了翁记
　　先贤堂一所在府学东明道书院之西青溪之上马公光祖建立自周汉而下与祀者四十一人各有赞至徳让王吴太伯【初逃句曲山中】
　　讃曰太伯之逺啓吴宇也其周之盛徳耶显哉丕谟承哉丕烈维天有成命匪躬之责委而去之川逝河决孔子不云乎可谓至徳也巳矣虞仲隐居季札守节斯其流芳遗烈欤郡以吴礼让维则
　　越相国范蠡【筑越城在长干里】
　　讃曰王降而覇覇降而彊于越入吴蠡谋用章有屹斯城身退地荒治国往矣治家斯肥三积三散之陶之齐唯殖货是闻猗后人迷晋縠卫赐畴不并驰于嗟乎通材而生不遇时
　　汉严先生子陵【光结庐溧水县】
　　讃曰子陵光武帝所共学也可与致四海之永康懐仁辅义駴谓其狂客星去之庶斯言之入于帝心也不忘使朝夕之与居将奴眎之以为常取秦苛而洗之亦畧施行仁义不以勇力髙皇帝曰非吾沛里中三老则言而莫予起也至忠血诚共学同里亦有仁义而巳矣仁义不施秦所以亡仁义既效汉所以昌后之学为仁义者尚东庐之可望
　　汉丞相忠武侯诸葛孔明【亮　往来説吴同伐曹操又劝孙权定都建业】讃曰戴天履地三纲五常孰闚汉鼎海内披猖草庐定猷天下大义踞虎蟠龙匪吴都是议同力絶操皦皦信誓髦殱昭敚蜀不少延而巳无魏矣盖炎兴咸熙曽不阅嵗大星可霣汉贼迄不两立烈哉武侯之志
　　吴辅吴将军娄文侯张子布【昭　宅在长干道北近宅有张侯桥】
　　讃曰于昭娄侯飏其英风左右孙氏恩激义从身总武文声振北南策曰仲父匪齐斯今侃侃遗直老臣之心忤不物避动不已为塞门焚庐固知其不坐而毙也坚卧固拒固知其不可得而絷也人欲杀而超然浩乎莫闚其际也长干之北淮水之东遗音琅琅张侯之宫
　　吴将军南郡太守周公瑾【瑜周郎桥在句容县】
　　讃曰天壤之间何得生此瞒横厌羣防狂挟至尊谋者如雨鬭者如云破荆州下江陵骄心盛气眇一世而莫之京烈焰焼江蛟噩鲸惊乃不得志而去裂防县而三分曾不识天之絶奸凶而扶命义犹朶頥而迄自焚于戯易于汉鼎难于赤壁公瑾之勲徒手而立人极度秣陵一湖孰汤汤斯流千载芳躅
　　吴侍中尚书仆射是子羽【仪宅在西明门】
　　讃曰贤者能变俗俗乌得而变之人之生也直于子羽乎见之奸防用世便儇盈庭清恪贞素矢心而行能使其君信之望大宅而知其不为众捃发其交徧独长喙之无可施众畏旤以诬人独刀锯在颈而不移羌一正以自守纷百邪而无疑彊为善而巳矣未尝诿之于时
　　晋太保睢陵公王休徴【祥墓在江寕化城寺北】
　　讃曰甚哉孝之大也巍巍元公望于魏朝晋廷所宗得天年之髙极人爵之崇而百世至行乃独家传而人诵之莫潜匪鱼莫飞匪雀胡为乎来哉于水于幕因坚西芒示我有觉维齐朱年维梁阮孝绪维唐张常洧藂芝异兎阙地致葠鹿寤其所洵羙此都册无絶史孰移爱敬孰悖徳礼树之风声大变模楷
　　晋平西将军孝侯周子隐【处子隐台在鹿苑寺】
　　讃曰迁善改过在易之益如雷其迅如风其疾当其未改块砾瓦石及其既迁金锡圭璧烈烈孝侯折节诗书昔燕赵之靡今邹鲁之儒方寸既改羣动皆新虎可搏是故竭力于其亲蛟可僇是故死国而忘其身未见刚者嗟时之人
　　晋太傅丞相始兴文献公王茂【导宅在乌衣巷】
　　讃曰江左权舆始兴经营无晋而有晋挈三世于嗣兴百尔倥偬镇以一静虽日不暇给而汔可庶定人亦有言今之夷吾九合一匡能志北方之图力足以为器足以施岂不翌宣囏哉惟时委一世而清谈呜呼悕矣
　　晋太尉大司马长沙桓公陶士行【侃事见石头城】
　　讃曰堂堂陶公一代重臣作镇于逺赫赫厥声咸和阶厉宸居震惊蠲氛荡凶四海一人孰急而求盟哉太真义戈所指磔枭尸鲸凡此戎公于躬取必孰挥匪麈而百斯甓孰愒匪时而分斯惜逈乎清髙国尔何益凡百君子惟忠惟寔
　　晋侍中骠骑将军忠贞公卞望之【壸忠烈庙在冶城南】讃曰望之岩岩立朝正色独谢闲泰寕鄙吝之执以我防裁纳世轨则见危授命之死靡忒然后可以得此心之正而尽为臣之职矣惟忠惟孝其本则一从者二子遗庙翼翼
　　晋太傅庐陵文靖公谢安石【安宅在乌衣巷口】
  </div>
  <div class="pagination">
   <a href="景定建康志_page42.html">
    上一页
   </a>
   <span>
    ...
   </span>
   <a href="景定建康志_page38.html">
    38
   </a>
   <a href="景定建康志_page39.html">
    39
   </a>
   <a href="景定建康志_page40.html">
    40
   </a>
   <a href="景定建康志_page41.html">
    41
   </a>
   <a href="景定建康志_page42.html">
    42
   </a>
   <span class="current-page">
    43
   </span>
   <a href="景定建康志_page44.html">
    44
   </a>
   <a href="景定建康志_page45.html">
    45
   </a>
   <a href="景定建康志_page46.html">
    46
   </a>
   <a href="景定建康志_page47.html">
    47
   </a>
   <a href="景定建康志_page48.html">
    48
   </a>
   <span>
    ...
   </span>
   <a href="景定建康志_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
