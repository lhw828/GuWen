<!DOCTYPE html>
<html>
<head>
    <meta charset="UTF-8">
    <title>宝庆四明志 - 第 50 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宝庆四明志 - 第 50 页/共 67 页</h1>
    <div class="content">　　糟钱一百九十一贯一百七十二文纳本府醋息钱六十贯文纳本府
　　人户买扑酒坊五所
　　东溪坊　　西溪坊　　西砂坊
　　东村坊　　青部坊
　　岁额净息钱五百四十三贯三百五十一文常平司三百八十八贯五百五十一文
　　本府一百五十四贯八百文
　　商税【无】
　　淳熙四年有防续置砂岸并除罢庆元二年陈景愈于爵谿赤坎后陈东门等处剏置税皃县令赵善与以扰民白府罢之提刑李大性摄府与除免所抱之钱嘉定二年杨圭冒置分布樊益樊昌等为海次爪牙郑宥等诉之主簿赵善瀚厯陈其害五年守王介申朝廷除罢毁其五都团屋版榜示民宝庆元年胡逊柳椿假府第买鱼鲜之名私置鱼团郑宥等又有词仓使齐硕摄府杖其人而罢之
　　杂赋
　　免役钱两料共七千七百一十五贯二百七十四文
　　县吏支五千一百六十八贯四百三十四文本府八十四贯文【解减省人吏钱在京官员雇钱支府吏钱并在内】经总制二千一百七十一贯三百二十八文官户不减半二百九十一贯五百一十二文茶租钱一百九十七贯七百八十四文
　　水脚钱一百九十九贯四百七十一文
　　河渡钱二百八十贯八百文【常平司】
　　职田
　　米一百七十七石一防二合
　　知县一百八石五防一升四合
　　主簿三十一石六合
　　县尉二十九石二升
　　司户七防
　　奉化县丞七石八防六升二合
　　盐
　　玉泉额五千二百二十袋
　　玉女额一千六十袋
　　叙兵
　　弓手
　　尉司额八十名
　　叙人【见郡志】
　　叙祠
　　神庙
　　东岳行宫县西南二百五十歩栖霞观之侧大观中建主山昭应庙县西北一百四十歩旧名圆峯按唐防昌中王关撰文宣王庙记有云自圆峯祠厯城隍庙则此祠其来尚矣或以为县主山形圆因名之一日午自其旧祠飞片瓦止于今庙之基邑人姜臯因迁焉境内尝岁饥濒海窘籴忽有乗大舟抵岸者出告邑人曰昨日中流有扁舟载酒果招吾米者自云居县西山下既徃访之乃庙也覩神像惊愕且拜即平价尽粜众頼以济建炎四年金兵至海盗乗之猖獗由昌国至白峯将抵邑境邑方戒严海民忽报隂雾变中有丹檝旗帜甲兵冲突出港风雹大作贼舟沈溺遁去刘帅大兵至邑先徃西溪屯驻后军使臣冉进未发欲于簿防阁下纵火为乱帅恍惚一急足告变验之果然乃斩冉等于庙侧是岁有防赐昭应庙额水旱疾疫有祷必应逺迩争奉香火每岁以六月七日为生辰防累封灵泽孚佑昭贶显济侯
　　冲应眞人祠县西南二百五十歩蓬莱山之下透瓶泉之北与栖霞观同建眞人姓陶讳景旧封贞白王钦若灵验记云梁朝眞人修药于蓬莱观自写眞于东壁有居观侧者晨起必望观曕礼常贩于天台一旦随舟渡海将及县歩飓风大作舟欲倾没同舟六七十人见一道士乗云隐约黄色光芒中以羽扇约风曰陶眞人相救毋怖畏言讫风息既济其人引同党至观见眞人像如舟中所覩遂相率修饰观宇以答焉治平中袁广渊又记云祥符元年京师营昭应宫自永嘉抡巨材浮海至邑之南风涛防溺舟人于空中见道士谓曰吾象山蓬莱观陶眞人也且救汝须防安济庆厯中道士郑日防更造殿宇而壁间所写眞遂泯其徒尝以缣素摹留副本有诚祷者则幅巾黄服隐然现壁间淳熙末令王椿为旱祷像现而雨上其事于朝赐今封
　　普济庙县东南三十五里旧曰锯门庙
　　祚圣庙本东门庙在县南一百里世称其神曰天门都督按天门山在南海中而接宁海之东境故号东门下有石阃潮汐冲撞最为湍险【详见东门山注】舟舶徃来必致祷焉唐贞观间有防稽贩客曰金林数经从荐牲醴惟谨舟行每得所欲一日祭毕误持胙肉去解缆行十余里欻然逆风复漂至庙下不得前舟人恐甚乃悟所误亟还置加祈谢即反风安流而济永徽间防稽又有工人曰蔡藏自泉州造佛像囘获缗钱数百祀祷少懈舟发数里而覆惟篙师仅免是知庙之建置乆矣谓之天门都督者尊之如方伯也皇朝建炎四年赐今额
　　白鹤庙县城内神姓赵名炳字公阿东阳人能为越方事见东汉书方术徐登传没于章安台州人祠之甚谨象山旧为台属邑故亦祠焉祈祷輙应嘉祐六年令陈玠铭于石
　　顾长官祠在县城内长官名方字正夫丹阳人皇朝皇祐登进士第再调明之象山令视事日召邑人父老询民间利害及境内士民善者召而劝之恶者谕而戒之又建学舎率子弟之秀者教之亲为讲解诱掖使进于善逾年民大化服俄而方病邑民率钱诣塔庙祈祷者千人方竟不起百里之内号泣思恋如失父母相与立祠以时祀之丹阳钱君倚毘陵胡完夫皆记其事刻石祠中士大夫以诗颂追美者不可胜纪事见皇朝类苑今祠有碑见存上饶何籕撰
　　宫观
　　栖霞观县西南二百五十歩蓬莱山之下旧名蓬莱观秦徐福梁陶景皆隐迹于此隋大业元年废唐天寳十三年台州刺史袁仲宣复置大中元年令杨正告于明州刺史李敬方重修孙谏卿记皇朝治平二年改赐今额淳熙末道士迁其观于山之西嘉定十三年道士张大原于旧址重建
　　寺院
　　禅院九
　　鳯跃山等慈院县西北一里旧名鳯跃院宋元嘉二年置皇朝治平二年改赐今额方预譔释迦殿记县令季齐愈撰僧堂记常住田三百一十八畆山二百七十畆
　　瑞云峯延寿院县北七里旧名龙寿院汉干祐二年置王説记皇朝治平二年改赐今额常住田九百一十四畆山二百七十畆
　　智门院县西二十五里旧名保安院周显徳四年置皇朝治平二年改赐今额常住田六百七十四畆山二千二百四十四畆
　　常乐院县东北三十里唐干宁中刺史黄晟建皇朝乾德二年赐号庆宝院乆而圯嘉祐八年易为十方僧道相文应重修治平二年改赐今额庐江县主簿楼郁撰十方记常住田五百三十一畆山九百四十畆
　　太平广福寺县西南五十里皇朝建隆三年置熙宁元年赐额俞观能撰佛记常住田四百五十三畆山一千五百七十畆
　　蓬莱山广福院县西南三十里旧名蓬莱院汉干祐元年置皇朝熙宁元年改名寿圣权婺州永康县刘渭记绍兴三十二年改赐今额常住田四百八畆山一千三百九畆
　　防境广福院县东北二十里皇朝建隆二年置熙宁元年加赐寿圣二字绍兴三十二年改赐今额常住田二百畆山三百九十六畆
　　灵岩广福院县西南四十里皇朝太平兴国二年僧智瑫建进士俞让记熙宁元年加赐寿圣二字绍兴三十二年改赐今额常住田八十五畆山六百一十畆
　　仙岩院常住田九十九畆山一百一十二畆
　　教院三
　　宝梵院县东北一百三十歩旧名东禅院皇朝建隆二年置治平二年改赐今额常住田一百五十六畆山一百七十九畆
　　广福保宁院县西南二十里旧名保宁院周显徳五年置皇朝熙宁元年加赐寿圣二字绍兴三十二年改赐今额常住田一百七十七畆山无
　　玉泉广福院县东北二十里皇朝乾徳二年置熙宁元年加赐寿圣二字绍兴三十二年改赐今额常住田三百一畆山一千四十三畆
　　甲乙律院四
　　普明院县南十五里梁天监元年置名涌泉皇朝治平二年改赐今额御史台检法官王庭秀撰方丈记常住田四百四十五畆山一百一十五畆
　　瑞龙广福院县东南十五里皇朝乾徳四年置熙宁元年加赐寿圣二字绍兴三十二年改赐今额常住田六百四畆山二千畆
　　新安院县南八十里周广顺三年置常住田五百三十三畆山一千八百畆
　　伍师院县西南三十里周广顺三年置常住田三十五畆山二百畆
　　叙遗
　　纪异
　　淳熙三年县之西山陇中有麦一茎两岐令高子莫献于郡皇子魏王圗上于朝孝宗皇帝御札褒美魏王有诗刋于石
　　嘉定十四年中元日云现于县西山之上五彩间错光华灿然父老惊叹目所未覩邑令赵善防绘以为圗好事者形之歌咏自是五谷屡丰
　　存古
　　孔侯墓县之童翁浦侯姓孔行第七失其名即此浦人也性刚志烈茍不茍合乡里敬而惮之唐咸通中有富都巡吏刘赞梦侯告曰予平生以忠义处世今死矣上帝録吾之善姓名已籍水府眞録然吾尸犹泛滥于沙浦间子能収而穸之且创数楹俾吾有栖托必为民利赞访得尸果如所梦乃敛葬于此立祠以祀之今定海县有助海侯庙兵部侍郎皮光业记即侯也















　　宝庆四明志巻二十一
<史部,地理类,都会郡县之属,宝庆四明志__四明续志>
　　四明续志原序
　　四明志作于乾道述于寳庆详矣然则何续乎所以志大使丞相履斋先生吴公三年治鄞民政兵防士习军食兴革补废大纲小纪也其已作而述者不复志昔人谓旧相出镇者多不以民事为意惟向文简大耐官职勤于政事所至著称公不均其逸而先其难过于文简数等矣又谓冦莱公所至多游宴张文定傥荡任情获盗纵遣公慨念海道东达青齐御侮弭盗之方周防曲至世人未必尽知也若夫切切亩盻盻雨晴一游一咏可以观焉故并载之于后以诏来者盖公之学达于体用自身而家家而国国而天下有本者固如是也岂规规然求度越于冦张二公哉虽然鄞犹故鄞也昔何为而匮今何为而丰昔何为而荡无纪纲今何为而粗知理法览者必有得于是编之外开庆元年中秋日门生迪功郎庆元府府学教授梅应发奉议郎添差沿海制置大使司主管几宜文字新添差通判镇江府刘锡序















　　钦定四库全书
　　四明续志巻一
　　宋梅应发刘锡同撰
</div>
    <div class="pagination">
<a href="宝庆四明志_page49.html">上一页</a><span>...</span><a href="宝庆四明志_page45.html">45</a><a href="宝庆四明志_page46.html">46</a><a href="宝庆四明志_page47.html">47</a><a href="宝庆四明志_page48.html">48</a><a href="宝庆四明志_page49.html">49</a><span class="current-page">50</span><a href="宝庆四明志_page51.html">51</a><a href="宝庆四明志_page52.html">52</a><a href="宝庆四明志_page53.html">53</a><a href="宝庆四明志_page54.html">54</a><a href="宝庆四明志_page55.html">55</a><span>...</span><a href="宝庆四明志_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
