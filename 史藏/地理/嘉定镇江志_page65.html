<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 65 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 65 页/共 124 页</h1>
    <div class="content">　　坊场河渡 【坊场河渡○ (钞本接上写不提行)　案下文分列三县数目与上文总言镇江府者不同自当另为一目】 
叙(缺)
丹徒县见管三十四坊每年管催六千五百七十五贯
丹阳县见管五十五坊每年管催七千二百七十八贯
金坛县见管二十坊河渡二处每年管催三千九百八贯
嘉定镇江志卷六
　地理〔三〕
　　山川
叙(缺)
　　　山 【山○(钞本无此一字) 案此卷以地理为总目山川为子目(说见卷一地理条下)山水河湖至井泉为小子目卷八广福院条下云余见井泉此井泉为小子目之证(井泉既共为一目则丹徒县之中泠泉与丹阳县之葛洪炼丹井当在一处至于塘之一类当与溪港为伍乃钞本列中泠泉于港之后溪之前而列塘于井后皆属传写之误今悉改正)井泉既为小子目则山水以下亦必为小子目可知今皆一一补入以清眉目】 
　　　丹徒县
 京岘山
在府治东五里
润州类集云州谓之京镇京口者因此山
寰宇记梁武帝望京岘山盘纡似龙掘其左右为龙目二湖
按类集龙目湖秦时所掘与寰宇记小异蠹斋周孚诗平湖认龙目断岭记蜂腰注南徐州记有龙目湖今失其所鹤林寺前山有名胡蜂腰者
唐顾云为隋司徒庙碑地控金瓯城临铁瓮山分荆岘水接蓬瀛曾旼于鲍照阳春登京山行注京一作荆非
李德裕创甘露寺于北固山而祭言禅师文以为北固乃京岘之一枝
王庄定公存与刁经臣诗有二载京岘居过从不获屡之句注云京岘润之二山世但以京岘为一山
　　　　北固山
即今府治与甘露寺是
世说荀令则尝登北固望海云虽未覩三山便使人有凌云之意若秦汉之君必当褰裳濡足
唐元和郡县图志山在县北一里下临长江其势险固因以为名蔡谟谢安作镇并于山上作府库储军实
刘桢京口记 【刘桢京口记○(钞本刘桢作刘损之)　案戴氏守梧云之字衍损字当作桢记忆太平御览所引如此今考御览四十六卷北固山内引京口记正作刘桢戴氏之说是也(隋书经籍志云京口记二卷宋太常卿刘损撰舆地纪胜亦作刘损之然太平寰宇记等书所引皆作刘桢则损字必桢字之误也)宋元二志引京口记亦多作刘桢此处作刘损之者盖传写之讹耳】 回岭入江垂水崚壁
舆地志天景清明登之望见广陵如在青云中相去鸟道五十余里
文选谢灵运有从游京口北固应诏诗
寰宇记旧北顾作固字梁高祖云作镇作固诚有其语然北望海口实为壮观以理而推宜改为顾望之顾
梁纪大同十年春三月己酉幸京口城北固楼改名北顾
静惠王宏子正义传字公威初以王子封平乐侯位太常卿南徐州刺史属武帝幸朱方正义修廨宇以待舆驾初京城之西有别岭入江高数十丈三面临水号曰北固蔡谟起楼其上置军实是后颓坏山顶犹有小亭登降甚狭及上升之下辇步进正义乃广其路傍施栏楯翼日上幸遂通小舆上悦登望久之敕曰此岭不足须固守然京口实乃壮观乃改曰北顾赐正义束帛
　　　　寿邱山
在城中宋武帝潜龙旧宅基也后封今名
　　　　唐颓山
在城中今号塘塠山
　　　　东山
在城东二里亦号花山
唐皇甫冉同樊润州游东山诗北固多陈迹东山复旧游
苏子美花山诗寺里山因花得名花今不见草纵横
　　　　蒜山
在西北三里
寰宇记晋安帝时海贼孙恩战士十万至蒜山宋武帝众无一旅横击大破之山生泽蒜因以为名
京口记蒜山无峰岭北临江
润州类集一说蒜当为筹算之算周瑜诸葛亮尝会此山议拒曹操后有赤壁之胜时人谓其多算以为山名故龟蒙算山诗周郎计策清宵定曹氏楼船白昼灰
颜延年谢庄鲍照许浑诗皆曰蒜山
蒜山松林中可卜居苏轼诗蒜山幸有闲田地招此无家一房客松林今不存矣
二翁亭即蒜山亭无为集云浮玉僧建亭蒜山之顶丹阳新旧太守林子中希杨次公杰首登之因名二翁亭诗云来陪杖履蹑孤峰故老旁观叹二翁海上波平千里白江东兵壮万旗红云开云合山头月潮落潮生渡口风须约蒙庄老仙客凭阑直下看龙宫
　　　　黄鹤山
在城西南三里
建康实录宋高祖微时尝游京口竹林寺独卧讲堂中上有五色龙章众僧见之
按黄鹤山本名黄鹄山宋衡阳王义季刺南徐长史张邵与隐士戴颙姻通迎颙来止山北有竹林精舍林涧甚美颙尝憩于此涧太祖每欲见之谓黄门侍郎张敷曰吾东巡之日当燕戴公山也按竹林精舍即宋武帝微时所游京口竹林寺今鹤林寺是元丰间曾旼辨图经之非语见类集而旧志犹兼引寰宇记以为宋高祖潜龙时游息竹林寺黄鹤飞舞其上因名黄鹤山却不考宋戴颙传衡阳王刺京口时在宋文帝元嘉九年去宋武游息之时已久犹谓之黄鹄山是旧志因图经寰宇记而差矣
鹤林寺杜鹃花续仙传云贞元中外国僧自天台钵盂中以药养其根来植此寺周宝镇浙西一日谓殷七七曰鹤林之花天下奇绝尝闻能开顷刻花能副重九乎曰可也乃前二日往鹤林寺宿中夜有女子来谓七七曰妾为上苍所命下司此花 【俗传花神】 非久即归阆苑今为道者开之来日寺僧讶花渐拆至九日烂熳如春后经兵火其花遂亡信归阆苑矣苏轼观菩提寺南漪堂杜鹃花云南漪杜鹃天下无披香殿上红氍毹鹤林兵火真一梦不归阆苑归西湖又和陈述古冬日牡丹云当时只道鹤林仙能遣秋花发杜鹃谁信诗能回造化直教霜枿放春妍又安得道人殷七七不论时节遣花开又鹤林神女无消息为问何由返帝乡
　　　　招隐山
在城西南七里元和郡县图志兽窟山一名招隐山即隐士戴颙所居也
寰宇记梁昭明曾游此山读书因名招隐山今石案古迹犹存
戴颙碑在招隐米芾崇宁甲申文
唐兵部员外郎李约曾佐李庶人锜浙西幕约初至金陵于锜坐上屡赞招隐寺标致一日庶人宴于寺中明日谓约曰常闻夸招隐寺昨游宴细看何殊州中李笑曰其所赏者疏野耳若远山将翠幕遮古松用彩物裹腥膻涴鹿跑泉音乐乱山鸟声此则实不如在叔父大厅也庶人大笑
虎跑泉在山之东南高五丈许深广纔数尺旱雨常二尺木相去鹿跑泉二十余丈按赵次公注苏轼虎跑泉诗丹徒招隐山有此泉又润州类集鹿跑泉唐学士蒋防为之铭
真珠泉在寺之西北山下去寺一里源发于西南山圆溅若贯珠苏轼游鹤林招隐诗岩头疋练兼天净泉底真珠溅客忙
玉蘂亭唐李卫公观玉蘂花戏书即事寄沈大夫注云此花吴人不识因予赏玩乃得此名内苑沈大夫合前有此花每花落空中回旋久之方集庭砌大夫草诏之暇常邀予同玩故李寄沈诗曰玉蘂天中植金闺昔共窥沈酬李诗曰曾对金銮直同依玉蘂阴京口集有宋王琪题招隐玉蘂花诗
玉蘂花前辈评之详矣蔡宽夫诗话云李卫公玉蘂花诗此为润州招隐山作也碑今裂为四段在通判厅中而招隐无复此花矣访之土人皆莫知为何物或云即今扬州后土庙琼花乃自王元之始易其名晏元献尝以李善文选注质之云琼乃赤玉与花不类也周文忠公必大玉蘂辨证跋语云唐人甚重玉蘂故唐昌观有之集贤院有之翰林院亦有之皆非凡境也予往因亲旧自镇江招隐来远致一本条蔓如荼蘼种之轩槛冬凋春茂柘叶紫茎再岁始着花久当成木 【今荼蘼久则根株合抱玉蘂亦然】 花苞初甚微经月渐大暮春方八出须如冰丝上缀金粟花心复有碧筩状类胆瓶其中别抽一英出众须上散为十余蘂犹列玉然花名玉蘂乃在于此羣芳所未有也宋子京祁刘原父敞宋次道敏求博洽无比不知何故疑为琼花 【宋祁笔记维扬后土庙有花色正白曰玉蘂王元之爱赏更称曰琼花按许慎说文琼赤色也王不领其义非白花名也　刘敞移琼花诗淮南无双玉蘂花异时来自八仙家序云自淮南迁东平移后土庙琼花植于濯缨亭此花土人别号八仙花或谓李卫公所赋玉蘂即此　宋敏求春明退朝录后土庙琼花或云自唐所植即卫公所谓玉蘂】 王元之知扬州但言未详何木俗呼为琼花子京何故以诬元之蔡君又引晏同叔之言以为证甚无谓也刘梦得雪蘂琼丝之句最为中的何必拘李善赤玉琼之注耶 【梦得玉蘂诗雪蘂琼丝满院春羽衣轻步不生尘之句】 
按周益公玉蘂花辩证跋语引南史刘杳传云 【按周益公玉蘂花辩证跋语引南史刘杳传云○(钞本作（木右）音阵南史刘杳传所谓（木右）酒者)　案至顺志卷四土产门山矾注亦引周益公文当即本于此志今据以改正盖（木右）音阵三字列于葛洪字苑作木旁右之后则上下始相联贯若置之于前则语气未免横亘至于引南史刘杳传云改作南史刘杳传所谓（木右）酒者亦觉文义不安况脱去周益公玉蘂花辩证跋语十字则此一段竟不知为何人之语是尤不可不补者也】 杳在任昉坐有人饷昉（木右）酒而作榐字昉问杳此字是否答曰葛洪字苑作木旁右（木右）音阵予尝得酝法芳烈异常山谷似不以杳传为据狥俗讹（木右）作郑而江南乡音又呼郑为玚 【杖梗切】 复疑未安于是创山矾之名然二诗并序初未尝及玉蘂 【山谷题高节亭诗是也】 止因好事者伪作唐人帖故曾端伯洪景卢皆信之 【曾慥端伯高斋诗话唐人题唐昌观玉蘂花诗云一树珑松玉刻成飘廊点地色轻轻女冠夜觅香来处唯见阶前碎月明今玚花即玉蘂花庐陵段谦叔有杨汝士与白二十二帖云唐昌玉蘂以少故见贵耳自来江南山山有之土人取以染事不甚惜也则知玚花之为玉蘂断无疑矣傅子容见此帖作绝句云比玚更矾总未佳要须博物似张华因观异代前贤帖知是唐昌玉蘂花　洪迈容斋随笔玉蘂今玚花又名米囊黄鲁直易为山矾者江东弥山亘野殆与榛莽相似而唐昌所产至于神女下游折花而去以践玉峰之期是不特土俗罕见虽神仙亦不识也】 其实诸公偶未见此花所谓信耳而不信目也
　　　　金山
在江中去城七里 【金山在江中去城七里○ 【钞本自此以下二叶余在元志卷七内】 　案张氏鉴云紫金山正当寺心一条后紫金泉条子注引作嘉定志今嘉定志无此文又此处体例颇近嘉定志疑传写误混之也今考下文云高宗皇帝幸建康孝宗以元子扈从又云陈岩肖侍郎庚溪诗话赞圣制诗又云雄跨堂干道初淮东总领洪适取圣制诗中词揭之皆系宋人语气元人断不应作此言也且元志卷九龙游寺注载宋孝宗诗与此处所载前二句正同而无狂敌每临须破胆何劳平地起戈矛二句盖彼乃元志故删之此则宋志故不删也雄跨堂注载洪适事亦与此同惟易圣制诗为孝宗诗而增宋字于干道初之上盖彼乃元志故但称宋此则宋志故特称圣也且元志之例详于寺观与宋志之例详于山川者不同故炼丹台宝莲阁及朝宗吸江等亭宋志详于焦山条下元志则载于普济寺条下而焦山条下则不复见是其明证若此条果是元志则妙高台浮金堂化城阁留云亭玉鉴堂烟雨奇观亭吞海亭无边阁金鳌阁等地既详述于龙游寺条下何得重出于此乎 【此条引周必大二老堂杂记及毛友玉清神霄万寿宫记而元志龙游寺条下亦引之若是一人之书断不如此重复】 况此条引头陀岩记云贞元二十二年钞本贞作正元人不应为宋朝避讳其为宋志无疑今从张氏说移入此卷 【石排山条下云在金山之西故补列金山于石排山之前】 至元志内亦当有金山 【石排山条下云在金山西水中焦山条下云见金山注是其明证】 盖为传写者佚去今不可考矣】 
道藏经山始名浮玉言自玉京诸峰浮而至者
九域志金山志记云唐时有头陀挂锡于此因名头陀岩后断手以建伽蓝忽一日于江际获金数镒寻以表闻因赐名金山
润州类集南唐僧应之头陀岩记云贞元二十一年因李锜奏易名金山
按唐史韩滉尝出兵金山滉在锜前已名金山矣而唐以前诗记无言浮玉山者山海经有浮玉山苕水出于其阴北流于具区乃在今太湖之南是可疑也元和郡县图志蒜山在丹徒县西九里互父山在县西北十里晋破符坚获互贼置此山下因名土俗谓之金山南徐州记蒜山北江中有伏牛山唐志润州贡伏牛山铜器今金山正在蒜山北江中山后孤峰以鹘栖其上曰鹘山米芾金山诗有揭榜讹浮玉庄严是化城之句又芾临金山赋注浮玉焦山之名岂焦山谓之浮玉邪赋曰余登黄鹤之高台临紫金之奇岫下风轮以盘根中百川而露秀抱羣山之胜势俨化城之宝构二塔立而角具五洲落而珠鬬幽怪集而洪钟举梵侣萃而香积奏泛海涛以出像过龙宫而一嗅水府明威以护法神龙降光于秘呪航冥阳之津迷会四海之奔走其或浮玉 【焦山之名】 掩雾石牌落潮倒洪流而夜响援淡墨其难描灵鼍屹乎波起天花雨而仙邀有时江练夜白秋清月高冰壶无底下彻秋毫吾尝中霝弭檝寒露泫袍追夸父以逐日呼龙伯以连鳌得长鲸而可跨或拔剑以逐蛟吾方老丹徒此戏卒未艾也耆旧云紫金山正当巿心四旁民居旧来犹隐隐见山脚今不复存而紫金泉犹在即严氏家井形制甚古后人误指紫金山为金山
周文忠公必大二老堂杂志金山在京口江心号龙游寺登妙高峰望焦山海门皆历历此山大江环绕每风涛四起势欲飞动故南朝谓之浮玉山别有小岛相传为郭璞墓大水不能没下元水府亦在此承平时极盛楼观几万楹兵乱后十无一二绍兴末复遭回禄以金使年例登赏官亟营葺之复不逮于前惟自歙州门过经藏楼经兵火岿然独存当时歙人造此因名
政和四年七月乙未诏天下悉立神霄玉清万寿宫镇江府以金山龙游寺改建漕臣詹度总视工事徽宗亲书殿阁十名赐之为天下神霄第一毛友领府事有记其略曰父老相传先唐时尝以为龙游观已而为浮屠氏所有者几三百年故金华杨氏洞天记曰中国洞天不载于名籍者尚多有之金山其一也盖其前临沧海却倚大江独立无朋以天为际风涛朝夕赴其吞吐日月晦冥环其左右搀数州之秀于俛仰之间而下盘鱼龙之宫神灵之府葢宇宙区奥古今胜处也则高真所庭逸士所庐天閟地藏千有余年一朝岿然海内为琳宫之冠者夫岂无待
高宗皇帝幸建康孝宗以元子扈从道由京城赋二十八字萃然天立镇中流雄跨东南二百州狂敌每临须破胆何劳平地战貔貅陈岩肖侍郎庚溪诗话赞圣制诗云辞壮而旨深已包不战屈人兵之意矣 【诗在龙游寺之奎文阁阁记守臣方滋文又刊石于阁下守臣直龙图阁朱夏卿跋】 
妙高台元佑初主僧了元所立翰林学士苏轼有诗浮金堂徐元用邀轼同游有诗
化城阁王安石有诗
留云亭 【浮金堂以下皆不存】 
雄跨堂干道初淮东总领洪适取圣制诗中词揭之玉鉴堂取翰林学士苏绅金山诗僧依玉鉴光中住人踏金鳌背上行
烟雨奇观亭 【郡人陈从古书】 
吞海亭
无边阁
金鳌阁
　　　　石排山
在金山之西
蔡佑竹窗杂记扬子江中流最急若无石排金山亦不能立世传上有郭璞墓余尝亲至其上无碑碣可考山无土言有墓非也盛夏有大蛇莫知其数盘结于木阴间其北谓之北霝江最深处问之钓者深三十余丈
　　　　焦山
在江中去城九里旁有海门二山金焦相望凡十五里
寰宇记谯山戍即海口戍
润州类集旧经言焦光所隐故名
按皇甫谧逸士传曰世莫知焦光所出或言生汉末无父母兄弟见汉衰乃不言常结草为庐冬夏袒露垢污如泥后野火烧其庐光因露寝遭大雪至袒卧不移人以为死就视如故陆龟蒙雪诗焦光正渥丹然旧记古诗无言光隐京口者杜佑通典言京口有谯山戍宋之问诗戍入海中山疑即此山而江淹焦山诗一本亦作谯山今京口无谯山是可疑也焦光按魏书一作焦先管宁传后汉时隐者焦先河东人也魏略亦曰名先字孝然建安末关中乱先独窜河渚间自作一瓜牛庐 【瓜读曰蜗】 处其中佥谓之隐者或问皇甫谧曰焦先何人曰吾不足以知之先旷然以天地为栋宇闇然合至道之前出羣形之表入元寂之幽犯寒暑不以伤其性居旷野不以苦其形遭惊急不以迫其虑离荣忧不以累其心损视听不以污其耳自羲皇以来一人而已光先字畧相似
焦山普济院碑有蔡邕赞米芾铭 【具祠庙明应公祠】 山有朝宗亭飞仙亭宝莲阁江山伟观葢其胜概与金山敌故金山面东为亭曰吞海焦山面西为亭曰吸江
瘗鹤铭华阳真逸撰上皇山谯 【阙】 鹤寿不知其纪也壬辰岁得于华 【阙一字当为亭】 甲午岁化于朱方天其未遂吾翔 【阙一字当为寥】 耶奚夺 【阙四字】 遽也乃裹以元黄之币藏乎兹山之下仙无家 【阙四字】 我 【此字不全】 【(此字不全○钞本作竹)　案下文云右故资政邵亢就山下断石考次其文而阙其不可知者是所载瘗鹤铭乃邵亢之本也汪氏士鋐瘗鹤铭考引邵氏本此处亦作注亦云此字不全则不当作竹字明矣)元志卷二十一焦山瘗鹤注竹字今亦改为)下文厂字下注云不全钞本厂误作入今亦据瘗鹤铭考所引改正至于害□□□□□□六字不全与瘗鹤铭考所引正同)元志卷二十一所载亦与此同)今悉仍其旧以存拓本之真焉(原书内有空处作□者有注明缺几字者盖疑以传疑之意今皆存之)】 故立石旌事篆铭不朽词曰相此胎禽浮丘 【阙一字】 余欲无言尔 【阙五字当有雷门二字】 去鼓 【阙一字当为华】 表留 【阙二字当为形义】 唯髣髴事亦微冥尔将何之解化 【阙五字】 厂 【不全又阙二字】 惟宁后荡洪流前固重扃右害□□□□□□□□【六字不全又阙八字】 华亭爰集真侣瘗尔 【阙两字或文但止于此未可知也】 丹阳真宰 【此四字不知其次】 
右故资政邵亢就山下断石考次其文而阙其不可知者故此差可读
欧阳修集古录右瘗鹤铭题云华阳真逸撰刻于焦山之足常为江水所没好事者伺水落时摸而传之往往祇得其数字云鹤寿不知其几而已世以其难得尤以为奇惟余所得六百余字独为多也按润州图经以为王羲之书字亦奇特然不类羲之笔法而类颜鲁公不知何人书也华阳真逸是顾况道号今不敢遂以为况者碑无年月不知何时疑前后有人同斯号者也
东观余论云邵公亢考次铭文首尾似粗可读虽文全亦止此百余字尔而集古录谓好事者往往只得数字惟余所得六百余字独为多盖印书者传讹误以十为百当时所得盖六十余字此铭相传为王右军书苏子美诗山阴不见换鹅经京口新传瘗鹤铭文忠以为不类王法而类颜鲁公又疑是顾况道号又疑王瓒仆今审定文格字法殊类陶宏景宏景自称华阳隐居今曰真逸者岂其别号与又其着真诰但云己卯岁而不着年名其它书亦尔今此铭壬辰岁甲午岁亦不书年名此又可证云壬辰者梁天监十一年也甲午者十三年也案隐居天监七年东游海岳权驻会稽永嘉十一年始迁茅山十四年乙未岁 【十四年乙未岁○ 【钞本四作一】 　案上文云壬辰者梁天监十一年也甲午者十三年也则乙未岁为十四年无疑瘗鹤铭考所引之东观余论正作十四年今据以改正 【元志卷二十一所引亦作十一年与宋志同误】 下文引苕溪渔隐云得杨许颜三真真迹颜最多而学之钞本脱二颜字今亦据瘗鹤铭考所引补入】 其弟子周子良仙去为之作传即十一年十三年正在华阳矣此铭后有题丹阳尉山阴宰数字及唐王瓒诗字画亦颇似瘗鹤但笔势差弱当是效陶书故题于石侧也或以铭即瓒书误矣
苕溪渔隐曰东观余论黄伯思所作也其跋陶华阳书云隐居书故自入流在华阳得杨许颜三真真迹颜最多而学之故萧远澹雅若其为人伯思此跋称赞宏景书如此故以瘗鹤铭为类之第余初不曾见宏景书未敢遽以为然
金石录云集古录华阳真逸是顾况道号余徧检唐史及况文集皆无此号惟况撰湖州刺史厅记自称华阳山人尔不知欧阳公何所据也
苕溪渔隐曰集古录疑前后有人同斯号者西清诗话云余读道藏陶隐居外传号华阳真人晚号华阳真逸此葢同斯号矣集古录又以字不类羲之笔法而类颜鲁公不知何人书也第苏子美黄鲁直皆以此铭为右军书得非本润州图经而言之故鲁直云顷见京口断崖中瘗鹤铭大字右军书其胜处不可名貌以此观之遗教经良非右军笔画也若瘗鹤铭断为右军书使人不疑如欧薛颜柳数公书最为端劲然纔得瘗鹤铭髣髴尔鲁公宋开府碑瘦健清拔在四五间又尝有诗云小字莫作痴冻蝇乐毅论胜遗教经大字无过瘗鹤铭东观余论云晋成帝咸和九年甲午岁逸少年三十二不应已自称真逸此铭决非右军审矣又与刘无言论书云焦山瘗鹤铭俗传王逸少书非也一小书中载云陶隐居书此或近之然此山有唐王瓒一诗刻字画全类此铭不知即瓒书抑瓒学铭中字而书此诗也刘曰尝亲至彼观疑即瓒书也下有云皇山樵人逸少书非王逸少也葢唐有此人亦号逸少耳东观余论又有此二说姑俟识者折衷之
蔡佑杂记焦山瘗鹤铭不着姓氏但称华阳真逸世因谓羲之书虽前辈名贤皆无异论独章子厚丞相不以为然缘石刻在崖下水滨非穷冬水落不能至其处其侧复有司兵参军王瓒题名小字数十与瘗鹤铭字画一同虽无岁月可考官称乃唐人则章丞相可谓明鉴也
曾旼以瘗鹤铭王瓒诗蔡邕焦光赞江淹焦山集诗共为山中四绝
　　　　釜鼎山
在城东南青阳门外一里
　　　　石公山
在城东北八里濒江与焦山对
干道己丑守臣待制陈天麟建送江亭于其上取苏轼诗宦游直送江入海蠹斋周孚有诗序云是山意其尝有石姓居之
</div>
    <div class="pagination">
<a href="嘉定镇江志_page64.html">上一页</a><span>...</span><a href="嘉定镇江志_page60.html">60</a><a href="嘉定镇江志_page61.html">61</a><a href="嘉定镇江志_page62.html">62</a><a href="嘉定镇江志_page63.html">63</a><a href="嘉定镇江志_page64.html">64</a><span class="current-page">65</span><a href="嘉定镇江志_page66.html">66</a><a href="嘉定镇江志_page67.html">67</a><a href="嘉定镇江志_page68.html">68</a><a href="嘉定镇江志_page69.html">69</a><a href="嘉定镇江志_page70.html">70</a><span>...</span><a href="嘉定镇江志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
