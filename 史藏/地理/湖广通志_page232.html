<!DOCTYPE html>
<html>
<head>
    <meta charset="UTF-8">
    <title>湖广通志 - 第 232 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 232 页/共 373 页</h1>
    <div class="content">　　杜悰唐书列传字永裕时岐阳公主帝爱女诏宰相择大臣子悰以选召见麟德殿礼成授殿中少监驸马都尉又岐阳公主传悰为澧州刺史主与偕从者不二十俾乘骥不肉食州县供具拒不受
　　张署韩愈集河间人澧州刺史民税出杂产物与钱簿书有经数观察使牒州徴民钱倍经君曰刺史可守亷不可贪官害民留牒不肯从竟以代罢
　　李建唐书列传陇西人为澧州刺史初建为学时家苦贫后虽通显未尝置垣屋以清俭称
　　李绚
　　皇甫镇【以上详忠臣志】
　　宋陈恕宋史列传字仲言南昌人太平兴国初通判澧州澧自唐季为节镇兼领吏多縁簿书干没为奸恕尽摘发其弊郡中称为强明
　　郭逵宋史列传字仲通其先自邢徙洛仁宗时知澧州溪蛮彭仕羲叛逵得蛮亲信为乡导尽平诸隘遂破其所居桃花川仕羲弃城走众悉降
　　史方宋史列传开封人为潭澧鼎沿边同廵检改閤门秖防澧州民诉下溪州蛮侵其土地遣乘驿往视自竹疎驿至申文崖复地四百余里得所掠五百余人又置澧州武口杨泉索溪四砦以扼贼冲黄琮【详忠臣志】
　　刘愚宋史列传字必明龙游人令安乡邑逋赋万计愚覈实数寛限期民不见吏而赋自足防歳歉出常平米赈贷邑佐持不可愚曰有罪不以相累出缗钱数千万召商籴他郡而收元直米价顿平犹积廪数千石以备饥旱邑有范仲淹读书地为绘像立祠兴学
　　张忠恕宋史列传右仆射浚之孙知澧州魏了翁尝许其拨繁剸剧似其父杓
　　韩训绍兴中为澧州推官上书排和议知州李绍祖得其副本潜纳秦桧以为动摇国是谪循州去之日莫不惜之
　　陈宁国字安世巴陵人澧阳丞韩世忠辟为禆将讨贼刘忠马武追至静江有功寻病卒
　　徐如晦字光伯丰城人孝宗时为慈利簿辨寃狱大旱致雨人以东海孝妇事拟之【以上旧通志】
　　明朱弼内乡人洪武元年为安乡知县时天下初定弼善抚字境内大安
　　呉申归安人洪武初以秀才为安乡知县有才名多善政亲行阡陌作歌劝农
　　李瑾魏县人洪武间以秀才为安乡知县练逹老成勤政事善抚绥流民复业者五百余户【以上旧通志】胡福明一统志永定衞指挥使素负才勇永乐初从征交趾擒贼首黎季犁有功
　　黄孟舟明一统志光泽人宣德初知慈利县廉能勤慎爱民如子民立像祀之
　　翟亨【详忠臣志】
　　杨威字廷振河内监生天顺间知石门县清苦简静凡有兴建费不逮民
　　俞荩桐庐进士成化间以御史出判澧州大筑陂堰灌田可万顷又建义田仓储谷备赈【以上旧通志】张瑄明一统志睢阳人成化七年知安乡县重建学校县境多虎瑄祷于城隍曰令不职神宜殛之猛虎为灾苛政所致百姓何罪自是虎屏迹人称为张驱虎云
　　季恒明一统志六合人成化二十年知安乡县民不谙纺织恒教树桑棉月课其功民利始兴储积救荒市地广学复范文正祭田善政着闻
　　胡廉明一统志酆都人成化中知石门县严毅有识畧劝民务农桑凡有兴作不违其时锄抑强梗革吏胥之奸欺者县以无事
　　熊一定明一统志丰城人知澧州性伉直政尚严肃吏民畏之新洲旧有牧地藩府欲专其利一定婉辞启闻卒弛其禁土酋怙险杀害良民一定承檄按问伏其辜任澧七年积谷累数万斛歳荒民赖以济麦成【详忠臣志】
　　陆垔上元人嘉靖间知安乡县敢任事恤民隠修城筑陂建厫积谷县频大旱民赖焉迁知荆州【旧通志】李文字子道仪正人嘉靖三十年知安乡县性廉静有文学政多循卓【旧通志】
　　皇清汤调鼎清河人知澧州流冦袁刘等据境刼掠调鼎偕防将唐淇协心力设方畧追勦克复拊循创残极恤士子寒饥捐赀建延光书院俾肄业其中给廪督课由是中科者众
　　直郴州
　　东汉卫飒　茨充　许荆　栾巴【俱桂阳太守详衡州府名宦】
　　唐李吉甫唐书列传赵人为忠州刺史徙郴州诛破奸盗窟穴政称流闻
　　杨于陵明一统志郴州刺史在任勤于政治不以卑逺为薄按唐书杨于陵传无郴州事迹
　　宋洪湛明一统志太宗时知郴州俊辩有材干治声甚着
　　周惇頥宋史列传令桂阳治绩尤着郡守李初平贤之语之曰吾欲读书何如敦頥曰公老无及矣请为公言之二年果有得【互详人物志】
　　阮美成明一统志知郴州为政岂弟
　　唐恪宋史列传字敛叟钱塘人以防登第调郴尉县民有被害而尸不获吏执其邻人抑使自诬令以为信恪争之令曰否将为君累恪曰吾为尉而盗不能捕更俾亡辜死乎躬出访求夕若有告者旦而得尸遂获盗
　　谭世勣【详长沙府人物】
　　薛徽言宋史列传字德老温州人权监察御史宣谕湖广时郴道桂阳旱饥徽言请于朝不待报即谕漕臣发衡永米以赈而以经制银市米偿之
　　呉鉴明一统志淳熈中知宜章县葺学宫亲为诸生讲课多所陶成
　　王肃明一统志景定中知郴州兴利除害有政事之才
　　雷潨长沙人知宜章县创县治修学校礼士爱民【旧通志】
　　元王都中元史列传福宁州人郴州路总管郴居楚上流谿洞猺獠往来都中煦之以恩慑之以威乃皆悦服俗喜争鬬都中乃大治学舍延宿儒教学其中以义理开晓之俗为之变茶陵富民谭乙死无子惟一小妻及其赘壻妻诬其壻拜尸成婚藏隠玉杯夜明珠株连八百余人奉使宣抚移其狱委之都中穷治悉得其情而正其罪州长吏以下计其赃至十一万五千余缗人以为神明
　　邸泽明一统志郴州路总管有政绩尤着武功明李辅明一统志洪武初授宜章令宣布德化民心归向凡县治学宫坛壝建置一新
　　戴用姓谱洪武间兴宁知县歳旱祷于仰灶俄有石燕集其冠顷之飞去大雨方数十里歳以丰登胡视逺上元人洪武初任桂东令建立县治庶事草创视逺因时制宜立法定令民称便焉【旧通志】焦润楚纪洪武间通判郴州公勤廉谨擢知常德府温福姓谱洪武间知宜章县守己廉洁赋役均平流散者闻风归附
　　王永隆明一统志永乐中知郴州为政公勤尤加意学校考课生徒文义髙下掲榜以励之由是科目始盛
　　黄象明一统志浙江永嘉人宣德中知兴宁县治事简易在任十一年百姓依恋如父母代还老幼遮道感泣
　　吕棠明一统志济宁人进士宣德中以户部员外郎知郴州政声丕着与沔阳知州李震桂阳知州黄昻陈道生称楚中四贤守
　　周濠楚纪奉化人正统间进士知永兴县教养士修政牧民以治行最擢江西佥事
　　林廷赞明一统志浙江象山人天顺初由监生授永兴令刚正自持不惮权势临民恺悌平易有古循良风
　　程琼明一统志江西永丰监生正德中知兴宁县值猺冦肆虐造攻具薄城楼堞俱碎琼随方捍御凡七昼夜贼知难犯遁去后具白当道増筑城垣县人至今赖之
　　周鸣鳯常熟人正德间为桂东令兴学变俗抑暴锄强吏民畏服
　　王舜卿闽县人正德间由乡举任桂东知县均平里役振作士风
　　崔世召福建人天启中以举人为桂东令培植士抚字黎民文学政事两擅其优【以上旧通志】
　　杨本厚鹤庆人由乡荐令宜章值临蓝坑徒为变邻省咸被其毒大兵集县境本厚外供行粮内饬守御贼三犯宜章卒获保全辑邑乘修学校桥梁道路靡不悉举邑人立祠清水湾祀之【州志】
　　皇清汪震元歙人歳贡生顺治初授桂东令时郴州境内为红苖蹂躏者六年震元至居民无百家乃捐赀葺茅屋招徕逃户贫不能耕者助给牛种躬携酒肉履田亩饷劳之由是流移渐集荒亩尽垦民得苏息祀名宦
　　朱霞石门人康熈初授桂东知县轸恤培养士民俱歌召杜祀名宦【旧通志】
　　直靖州
　　宋孙览宋史列传髙邮人字传师荆湖开疆命往相其便览言自诚州至融江口可通西广盐以省北道饷餽悉从之
　　周士隆明一统志知靖州遣人自收溪寨通广西黄棨姓谱为靖州倅建作新书院于郡学旁政暇授徒讲学其中多所成就
　　许成之明一统志知靖州有惠政于民
　　朱希顔明一统志知永平县民懐其惠为立生祠明王尚文楚纪洪武三年知靖州能抚平蛮獠逺近来归
　　朱衡楚纪武进人洪武中以人才荐知靖州抚字有方
　　蒋资明一统志洪武间知防同县有善政重建学校人民称颂
　　张翼明一统志永乐五年知通道县明敏廉洁深得民心
　　苏忞【详忠臣志】
　　程翰明一统志天顺中知防同县公廉律已平易近民而发奸摘伏无得遁其情者建立学宫公署坛壝仓舍民不告劳百废具举
　　蒋淇明一统志天顺中知靖州兴学劝农均徭平讼招流亡戢奸宄民苗悦服
　　汪箎明一统志仁和进士成化中知绥宁县廉谨公平劝民种植禁作佛事尤以振兴文教为急
　　曽显太和进士治间任靖州清谨有惠爱课农桑革重耗造次间必以君民为念州人懐之立石颂德至今不忘
　　詹信玉山人治间以监生任防同县丞廉明岂弟催科抚字兼善徴聘文士训廸诸生【以上旧通志】邓旻【详忠臣志】
　　许檖兰阳人嘉靖间以进士知靖州重风教振士气清刑饬纪狱无寃民邑无暴横
　　蓝淦闽县人嘉靖间知靖州奬善惩恶昼日所为夜必焚香告天时采办大木淦壹不累民
　　王畬安福举人嘉靖间知防同县政尚大体勤耕织兴学校轸恤疾苦诛除豪猾一境晏然【以上旧通志】
　　皇清阎璋广宁人康熈二十九年知靖州下车革除重
　　耗修学宫竝创义学勤宣
　　上谕劝课农桑三十七年草贼呉旦先犯境身先陷阵
　　追奔逐北忠勇着闻祀名宦
　　罗才徴长汀举人康熈三十一年授通道县令廉介明敏裁革耗羡立断疑狱尤能化服猺苗附増
　　张尔素字贲白阳城人顺治丙戍进士由陜臬迁湖广右布政司时滇黔饷孔急尔素综理有法士马宿饱复立书院罗楚材讲艺其中
　　杨鳯藻乡宁人由进士累官湖广提学副使洊歴中外竝有声为提学益着劳绩
　　郑昆璧字澹庵文水人由进士累官湖广督学道时歳科始分试奔走南北无停轨寅卯之乱所在兵燹冲锋竣事归卒
　　孟世泰字绍孔临汾人由内宏文院编修署武昌道事时呉逆倡乱世泰効力行间垂十年屡有功及贼败佯乞降缓师世泰知其诈迫之至营谕以利害贼遂解甲去通城民叛轻骑往谕咸稽首聴命遂按鞫渠魁如法
　　李藻字鉴明阳城人明末弃官顺治初大将军帅兵南下重其才委署兵廵诸职迁襄阳副使议复均州襄阳城门久燬潜度尺寸宻为门夜由水道载入翼日鎻钥屹然贼党骇遁
　　王维屏襄陵人顺治初迁武昌府知府有能声擢河南兵备使去
　　丁期昌字歴初安邑人明末登进士顺治初官黄州推官精律例多所平反举廉官第一
　　姜橚字仲端保德人康熈乙丑进士令麻城定徴收法设库书六人赋毕输而民不扰定保甲法三年无盗警招徕商旅邑以大治
　　汤家相字宾我赵城人顺治己丑进士令南漳甫下车而寇至坚壁授徐秦二守备方畧斩伪将马臣孙信寇乃遁招民垦田六百余顷修筑永泉八观水利漳民赖之
　　卫台瑺字玉汝曲沃人任郧阳知府有廉能迁潼商道卒
　　仇昌祚字振先曲沃人任郧阳通判时郝摇旗作乱大军防勦有转饷劳累官兵备道
　　贾待聘夏县人康熈甲辰进士戊午令竹山时邑新复招徕抚绥民悉复业【以上山西咨册】
　　李先复字曲江南部人康熈壬子乡荐令大冶有惠政行取御史累官工部尚书
　　杨兆熊什邡人举孝廉授汉阳令多惠政
　　髙仪干字清一西充人由副榜令枝江以清节着侯文才营山人康熈壬子举人任茶陵知州因灾请除兑漕运价州人德之
　　陈瑺营山人顺治辛夘乡荐令耒阳以贤能清慎着耒人祠祀之
　　王璲字元佩广安人任湖广岳常道驻劄澧州值黔乱未平贼帅王进才张允华侵澧璲破之于津市八战八克楚中倚为长城比归吏民哭送不絶王许字纳言蓬溪人由举人任常德知府勤于其职属邑惮之
　　杨蒧字圣与犍为人由举人令宜章有廉声邑人立祠以祀【以上四川咨册】
　　翁煌字樵仙侯官人康熈壬戍进士令辰溪清浪卫一田两赋民苦鞭朴煌力请豁免荐循良第一辰人遮留祖饥数十里不絶
　　陈洪字宏九邵武人由举人令新化值歳饥民采水菊为食洪至发赈罢衙署器用供给吏胥不得为奸湖南悉仰给淮盐禁严多致非命洪力请贮盐长沙聴民转贩遂着为例有三虎为患焚牒于社虎为出境邵人德之【以上福建咨册】
　　谢廷诏惠来人康熈癸卯举人令新田饬民风作士气政通人和比归童叟攀辕者指几脱【广东咨册】
　　许湄雍正十年十二月
　　题准入祀名宦按本官爵里事实未据湖南移送谨附名于此以俟续増


</div>
    <div class="pagination">
<a href="湖广通志_page231.html">上一页</a><span>...</span><a href="湖广通志_page227.html">227</a><a href="湖广通志_page228.html">228</a><a href="湖广通志_page229.html">229</a><a href="湖广通志_page230.html">230</a><a href="湖广通志_page231.html">231</a><span class="current-page">232</span><a href="湖广通志_page233.html">233</a><a href="湖广通志_page234.html">234</a><a href="湖广通志_page235.html">235</a><a href="湖广通志_page236.html">236</a><a href="湖广通志_page237.html">237</a><span>...</span><a href="湖广通志_page233.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
