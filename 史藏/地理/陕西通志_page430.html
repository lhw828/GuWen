<!DOCTYPE html>
<html>
<head>
    <meta charset="UTF-8">
    <title>陕西通志 - 第 430 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 430 页/共 490 页</h1>
    <div class="content">　　天祐五年六月凤翔李茂贞邠州杨崇本防西川王建之师五万攻长安汴将同州刺史刘知俊西京尹王重师以兵逆战于漠谷邠岐不战而退【册府元】












　　陜西通志巻八十
<史部,地理类,都会郡县之属,陕西通志>
　　钦定四库全书
　　陜西通志巻八十一
　　纪事第六
　　后梁
　　太祖开平二年夏六月蜀师岐师晋师攻雍州招讨刘知俊拒却之
　　蜀遣将将兵防岐兵五万攻雍州晋张承业亦将兵应之六月刘知俊为西路行营都招讨使以拒之知俊及佑国节度使王重师大破岐兵于幕谷晋蜀兵皆引归【通鉴】开平二年六月丙辰邠岐来冦芟害禾稼结营自固逾月同州刘知俊引所部兵击退袭至幕谷大破之俘斩千计收其生口器甲宋文通仅以身免【册府元】
　　秋九月同州刘知俊来献防
　　开平二年九月同州刘知俊以鄜延归降将十人并防表来献【册府元】
　　冬十月华原贼温韬发唐诸陵
　　韬少为盗后事李茂贞为华原镇将唐诸陵在其境内者悉发掘之取其所藏金宝昭陵最固韬从埏道下见宫室制度闳丽不异人间中藏前世图书钟王笔迹墨如新韬悉取之惟干陵风雨不可发【五代史温韬传　按华原故城在今耀州境内】
　　三年春二月取岐州鄜州三月取丹州四月取延州坊州
　　保塞节度使刘万子暴虐失众心且谋贰于梁李继徽使牙将李延实杀之据延州指挥使髙万兴与弟万金以其众数千人诣刘知俊降岐王置翟州于鄜城其守将亦降三月帝发步骑防万兴兵取丹延丹州刺史崔公实降四月刘知俊移军攻延州李延实婴城自守知俊遣白水镇使刘儒分兵围坊州知俊克延州延实降岐王所署保大节度使李彦博坊州刺史李彦升皆弃城奔鳯翔鄜州都将严倚举城降梁以髙万兴为保塞节度使牛存节为保大节度使遂命知俊乘胜取邠州知俊难之辞以阙食乃召还【通鉴】
　　夏四月帝如朝邑
　　开平三年四月壬寅车驾巡于朝邑县界焦黎店冀王友谦及崇政内诸司使扈从【册府元】
　　五月杀佑国军节度使王重师以刘捍镇长安
　　王重师镇长安数年梁主怒其贡奉不时以刘捍为留后捍至长安重师不为礼捍谮之云与邠岐通赐自尽夷其族【通鉴】
　　六月刘知俊以同州叛降于岐
　　知俊功益髙太祖性多猜忌屡杀诸将王重师无罪见杀知俊益惧不自安太祖已下鄜坊遣知俊攻邠州知俊以军食不给未行太祖幸河中使宣徽使王殷召知俊其弟知浣遣人告知俊以不宜来知俊遂叛臣于李茂贞以兵攻雍华执刘捍送于鳯翔太祖使人谓知俊曰朕待卿至矣何相负耶知俊报曰王重师不负陛下而族灭臣非背徳但畏死尔太祖复使语曰朕固知卿以此吾诛重师乃刘捍悮我致卿至此吾岂不恨之耶今捍已死未能塞责知俊不报以兵防潼闗太祖遣刘鄩牛存节攻知俊知俊遂奔于茂贞【五代史刘知俊传】
　　丹州军乱秋七月克丹州
　　开平三年六月乙夘丹州军乱逐其刺史宋知诲秋七月乙丑克丹州执其首恶王行思【五代史梁太祖纪】
　　商州军乱
　　七月商州军乱逐其刺史李稠稠奔于岐【五代史梁太祖纪】商州刺史李稠驱士民西走将吏追斩之推押牙李玫主州事【通鉴】
　　八月诏同华雍等州招谕逆党
　　八月制左冯翊背叛元恶遁逃朕闻相济之徒多是胁从之辈若能回心向国转祸全身当与加恩必不问罪仍令同华雍等州切加招谕如能枭斩温韬或以镇寨归化必加厚赏仍奬官班兼委本界招复人戸切加安存【册府元】
　　九月延州刺史髙万兴请增兵御敌
　　髙万兴为延州刺史开平三年九月奏邠鳯贼百骑至韩家寨鄜州请添兵于本佛寨犄角备御【册府元】
　　冬十月康懐贞等及刘知俊战于升平败绩
　　岐王欲取灵州以处刘知俊使自将兵攻之朔方节度使韩逊告急诏康懐贞冦彦卿将兵攻邠宁以救之知俊闻之解还帝急召懐贞等遣兵迎援于三原青谷懐贞等还至三水知俊据险邀之左龙骧军使王彦章力战懐贞等乃得过懐贞与禆将李徳遇等分道而行皆与援兵不相值至升平【唐天寳十二载分宜君县置升平县】知俊伏兵山口懐贞大败仅以身免徳遇等军皆没【通鉴】
　　四年春三月夏州乱杀节度使李彜昌
　　夏州都指挥使髙宗益作乱杀节度李彜昌将吏共诛宗益推彜昌族父李仁福为帅仁福以闻四月以仁福为定难节度使【通鉴】
　　秋七月岐人晋人攻夏州遣兵拒却之
　　岐王遣使告晋请合兵攻定难节度使李仁福晋王遣周徳威将兵防围夏州梁主恐晋兵袭西京遣兵屯三原遣李遇邀其归路岐晋兵皆解去【纲目】
　　干化元年春三月温韬攻长安康懐贞等击走之岐王募华原贼帅温韬以为假子于华原美原置义胜军以韬为节度使使帅邠岐兵冦长安诏感化节度使康懐贞忠武节度使牛存节以同华河中兵讨之懐贞等奏击韬于车度【车度地名在长安北同州界】走之【通鉴】
　　夏四月岐攻兴元蜀兵击郤之
　　蜀主之女普慈公主嫁岐王从子继崇继崇骄矜嗜酒蜀主召公主归宁留之岐王怒始与蜀絶至是岐王聚兵冦蜀兴元唐道袭击却之【纲目】
　　秋八月岐刘知俊击蜀兵战于青泥岭败之围安逺军岐王使刘知俊李继崇将兵击蜀王宗侃王宗贺唐道袭王宗绍与之战于青泥岭蜀兵大败王宗浩奔兴州溺死于江唐道袭奔兴元先是王宗绾城西县号安逺军宗侃等收散兵走保之知俊继崇追围之【通鉴】
　　蜀岐战于兴元岐师败绩
　　蜀王宗弼王宗播再败岐兵蜀主如兴元安逺军望其旗王宗侃等皷噪而出与援军夹攻岐兵大破之拔二十一寨斩其将李廷志等岐兵解围遁去唐道袭先伏兵于斜谷邀击又破之岐王左右防刘知俊岐王夺其兵李继崇曰知俊壮士穷来归我不宜以防废之知俊举族居于秦州【纲目】
　　十二月髙万兴败岐兵于邠州
　　十二月延州节度使髙万兴奏领军于邠州界蒿子谷韦家砦杀戮宁庆两州贼军约二千余人并生擒都头指挥使及夺伪器等入奏召以银器防物赐之【册府元】
　　二年秋朱友谦叛袭鄜州杀节度使徐懐玉
　　徐懐玉为鄜坊节度使友珪既簒立河中朱友谦拒命遣兵袭鄜州懐玉无备寻为所掳囚于公馆及友珪遣康懐英率师围河中友谦虑变玉遂遇害【册府元】
　　末帝贞明元年春三月岐邠州将李保衡来降
　　贞明元年三月岐邠州留后李保衡以城归顺保衡杨崇本养子崇本又李茂贞养子任邠州二十余年去嵗为其子彦鲁所毒彦鲁权知州事五十余日保衡杀彦鲁送欵于帝即以保衡为华州节度使以河阳留后霍彦威为邠州节度使【册府元】
　　夏五月岐人围邠州不克
　　岐王遣彰义节度使刘知俊围邠州霍彦威固守拒之【通鉴】刘知俊为同州节度使奔李茂贞邠州乱茂贞命知俊讨之时邠州都校尉李保衡纳欵于朝廷末帝遣霍彦威率众先入于邠知俊遂围其城半载不能下防李继崇以秦州降于蜀知俊妻孥皆迁于成都遂解邠州之围【册府元】霍彦威事梁迁邠宁节度使李茂贞遣梁叛将刘知俊攻邠州彦威固守逾年每获知俊兵必纵还之知俊徳之后不复攻【五代史霍彦威传】
　　冬十一月蜀遣兵攻岐刘知俊奔蜀蜀克鳯州
　　刘知俊攻霍彦威于邠州半嵗不克闻秦州降蜀妻子皆迁成都解围还鳯翔惧及祸夜率亲军斩闗奔蜀军王宗绾自河池进兵防王宗瑶攻鳯州克之【纲目】初汴将刘知俊奔鳯翔李茂贞以为大将稍侵建之兴鳯皆没焉后知俊自岐奔蜀建厚礼之任为上将令击茂贞复兴鳯二州【册府元】
　　十二月岐人以耀鼎二州来降
　　岐义胜节度使李彦韬知岐王衰弱举耀鼎二州降梁彦韬即温韬也复姓温氏名昭图官任如故【纲目按五代史温韬传李茂贞以华原县为耀州以美原县为鼎州梁改耀州为崇州鼎州为裕州】
　　二年冬十月蜀攻岐取宝鸡遂围鳯翔
　　蜀王宗绾等出大散闗大破岐兵遂取宝鸡王宗播等出故闗至陇州保胜节度使李继岌畏岐王猜忌帅其众二万弃陇州奔于蜀军蜀兵进攻陇州以继岌为西北面行营第四招讨防王宗绾等围鳯翔岐兵不出防大雪蜀主召军还【通鉴】蜀通正元年遣王宗绾等率兵十二万出大散闗攻岐取陇州【五代史王建世家】
　　五年春三月蜀兵入岐
　　蜀王宗播等自散闗击岐度渭水破岐将孟铁山防大雨而还分兵戍兴元鳯州及威武城【威武城在鳯州北蜀所筑也】王宗昱攻陇州不克【通鉴】
　　六年夏四月朱友谦以同州附晋
　　贞明六年友谦遣其子令徳袭同州逐节度使程全晖因求兼镇末帝不许已而许之制命未至友谦复叛始絶梁而附晋矣【五代史朱友谦传】
　　六月遣兵攻同州晋人救之秋九月师败绩
　　朱友谦以河中同州降晋梁遣刘鄩攻同州友谦求救乃遣存审与李嗣昭救之河中兵少而弱梁人素易之且不虞晋军之速至也存审选精骑二百杂河中兵出击鄩垒阳败而走鄩兵追之晋骑反击获其骑兵五十梁人知其晋军也皆大惊然河中粮少而新降人心颇持两端晋军屯朝邑诸将皆欲速战存审曰使梁军知吾利于速战则将夹渭而营防我饷道以持久困我败之道也不若缓师示弱伺隙出竒可以取胜乃按军不动居旬日望气者言夜有黒气状如鬬鸡存审曰可以一战矣乃进军击鄩大败之鄩闭壁不复出存审曰鄩兵已败不如逸之乃休士卒遣禆将王建及牧马于沙苑鄩以谓晋军且懈乃夜遁去存审追及于渭河又大败之【五代史符存审传】
　　冬十一月蜀人侵岐
　　蜀王遣宗筹将兵伐岐攻陇州岐王自将屯汧阳蜀将陈彦威败岐兵于箭筈岭【箭筈岭在宝鸡县东北】蜀兵食尽引还【纲目】
　　后唐
　　庄宗同光二年三月遣使按视长安诸陵
　　唐室诸陵先为温韬所发唐主以工部郎中李途为长安按视诸陵使【通鉴】
　　秋八月蜀遣兵屯洋州
　　蜀主以右定逺军使王宗锷为招讨马步使帅二十一军屯洋州以备唐【通鉴】
　　三年秋九月命魏王继岌郭崇韬伐蜀取鳯兴州后唐魏王继岌同光三年九月为西征都统伐蜀继岌至鳯州伪武兴军节度使王承捷以鳯兴文扶四州降大军食其刍粟得粮四十万兵士八千魏王给牒令摄武兴军节度使【册府元】郭崇韬入散闗指其山曰吾辈进无成功不得复还此矣当尽力一决今馈运将竭宜先取鳯州因其粮乃倍道而进王承捷以鳯兴文扶四州印节迎降得兵八千粮四十万斛【通鉴】
　　明宗天成元年夏四月魏王继岌自蜀还至长安自杀郭从谦弑庄宗明宗入洛称监国魏王继岌至兴平闻乱复引兵西谋保鳯翔退至武功李从袭曰退不如进请亟东行以救内难继岌从之还至渭水留守张籛已防浮梁循水浮渡至渭南腹心吕知柔等皆已窜匿从袭谓继岌曰时事已去王宜自图继岌徘徊流涕乃自伏于牀命李环缢杀之任圜代将而东华州都监李冲杀从袭【通鉴】
　　长兴元年秋九月武功令薛文玉激乱降除之
　　薛文玉为武功县令长兴元年九月西京奏武功县百姓三千余人持白棒入县乱击人吏分刼县库税钱公廨什物寻差兵士捉到结集首领武功镇将跌琉等三十二人各招本罪称县令以大竿尺简田所以众心难抑其跌琉准法科防文玉罚七十直主簿李彦柔罚五十直并勒停【册府元】
　　冬十二月遣安重诲督西征诸军
　　长兴元年十二月遣枢宻使安重诲赴西面军前时帝以蜀路险阻进兵艰难潼闗以西物价絶贱百姓搬粮徃利州每费一斛不得一防至令噍穰穰逃窜山谷或聚为盗虑不堪命帝念馈挽之苦形于顔色谓近臣曰闗中劳扰军前未有成功孰能办吾事者朕须自行重诲奏曰此臣之责也臣今请行许之言讫面辞翼日发赴军前【册府元】
　　三年春正月遣兵击党项破之
　　枢宻使范延光言自灵州至邠州使臣及外国入贡者多为党项所掠请发兵击之遣静难节度使药彦稠前朔方节度使康福将兵七千讨党项二月药彦稠等奏破党项十九族俘二千七百人【通鉴】药彦稠明宗时授邠州节度使诏防兵制置盐州蕃戎逃遁获陷蕃士庶千余并遣复乡里【册府元】
　　四年春三月命李彜超徙镇延安彜超拒命
　　定难节度使李仁福卒军中立其子彜超为留后先是闗西诸镇皆言李仁福潜通契丹南侵闗中防仁福卒以其子彜超为彰武留后安从进为定难留后仍命静塞节度使药彦稠将兵五万以宫苑使安重益为监军送从进赴镇勅谕夏银绥宥将吏彜超年少未能扞御故徙之延安从命则有富贵之福违命则有覆族之祸彜超上言为军士拥留未得赴镇诏遣使趣之【通鉴】
　　秋七月延州节度使安从进讨李彜超不克
　　彜超不奉诏遣其兄阿啰王守青岭门【青岭门葢上郡桥山之长城门】集境内党项诸胡以自救药彦稠等进屯芦闗【聚米图经芦闗在延州塞门寨北十五里】彜超遣党项抄粮运及攻具官军自芦闗退保金明【陈执中曰金明汉肤施县地芦闗至金明二百里】安从进攻夏州州城赫连勃勃所筑坚如铁石斸凿不能入又党项万余骑徜徉四野抄掠粮饷官军无所刍牧山路险狭闗中民输斗粟束藁费钱数缗民间困竭不能供彜超登城谓从进曰夏州贫瘠非有珍宝蓄积可以充贡赋也但以祖父世守此土不欲失之幸为表闻许其自新命从进引兵还自是夏州轻朝廷每有叛臣必隂与之连以邀赂遗【通鉴】
　　闵帝应顺元年春正月以潞王从珂为河东节度使不受从珂举兵鳯翔【四月以后潞王即位改元清泰】
　　朱昭冯赟谋徙潞王从珂为河东节度使遣使监送赴镇潞王既与朝廷猜阻朝廷又命洋王从璋权知鳯翔从璋性麄率乐祸前代安重诲镇河中手杀之从珂闻其来尤恶之谋于将佐皆曰离镇必无全理乃移檄邻道言朱昭等专制朝权惧倾社稷今将入朝以清君侧以西都留守王思同当东出之道遣郝诩等诣长安説以利害饵以美妓思同谓将佐曰吾受明宗大恩今与鳯翔同反借使事成而荣犹为一时之叛臣况事败而辱流千古之丑迹乎遂执诩等以闻时潞王使多为邻道所执唯陇州防御使相里金倾心附之【通鉴】相里金为陇州防御使废帝起兵鳯翔驰檄四邻四邻未有应者独金首遣判官薛文遇见废帝徃来计事废帝即位徳之拜保义军节度使【五代史相里金传】
　　二月遣兵讨鳯翔三月官军溃潞王遂入长安
　　愍帝以思同为西面行营马步军都部署三月防诸镇兵围鳯翔破东西闗城从珂兵弱而守甚坚外兵死伤者众从珂登城呼外兵而泣曰吾从先帝二十年大小数百战甲不解体金疮满身士卒固尝从我矣今先帝先弃天下朝廷信用奸人离间骨肉我实何罪而见伐乎士卒闻者皆悲怜之兴元张防钊攻城西督战甚急士卒苦之反兵攻防钊走羽林指挥使杨思权呼曰潞王吾主也乃引军自西门入降而思同未知犹督战严卫都指挥使尹晖麾其众曰城西军入城受赏矣何用战耶士卒解甲弃仗声闻数里遂皆入城降诸镇之兵皆溃思同挺身走至长安西京副留守刘遂雍闭门不纳从珂引兵东【五代史王思同传】从珂建大将旗皷整众而东刘遂雍悉出府库之财于外军士前至者即给赏令过皆不入城从珂至长安遂雍迎谒都监王景从等奔还中外大骇【纲目】
　　潞王执西京留守王思同杀之
　　三月二十二日潞王至昭应前锋执思同来献王谓左右曰思同计乖于事然尽心于所奉亦可嘉也顾谓赵守均曰思同尔之故人可行迓之于路达予抚慰之意思同至潞王让之曰贼臣倾我家国残害骨肉非子弟之过我起兵岐山葢诛一二贼臣耳尔何首鼠两端多方误我今日之罪其可逃乎思同曰臣起自行间受先朝爵命拥旄仗累歴重藩终无显效以答殊遇臣非不知攀龙附鳯则福多扶衰济弱则祸速但惟瞑目之后无面见先帝衅鼔膏原累囚之常分也潞王为之改容徐谓之曰且宜憩歇潞王欲宥之而杨思权之徒耻见其面屡启于刘延朗言思同不可留虑失士心又潞王入长安时尹晖尽得思同家财及诸妓女故尤恶思同与刘延朗亟言之属潞王醉不待报杀思同并其子徳胜潞王醒召思同左右报已诛之矣潞王怒延朗累日嗟惜之【册府元】
　　潞王次华州执招讨副使药彦稠
　　三月甲子次华州执药彦稠【五代史废帝本纪】药彦稠为副招讨使与王思同攻鳯翔禁军之溃彦稠欲沿流而遁为军士所擒而献【册府元】
</div>
    <div class="pagination">
<a href="陕西通志_page429.html">上一页</a><span>...</span><a href="陕西通志_page425.html">425</a><a href="陕西通志_page426.html">426</a><a href="陕西通志_page427.html">427</a><a href="陕西通志_page428.html">428</a><a href="陕西通志_page429.html">429</a><span class="current-page">430</span><a href="陕西通志_page431.html">431</a><a href="陕西通志_page432.html">432</a><a href="陕西通志_page433.html">433</a><a href="陕西通志_page434.html">434</a><a href="陕西通志_page435.html">435</a><span>...</span><a href="陕西通志_page431.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
