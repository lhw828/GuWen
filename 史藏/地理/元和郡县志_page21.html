<!DOCTYPE html>
<html>
<head>
    <meta charset="UTF-8">
    <title>元和郡县志 - 第 21 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 21 页/共 85 页</h1>
    <div class="content">　　本汉平陵县地宋于此置卫国县属顿丘郡隋开皇六年改为亭山县属齐州县东南有亭山因以为名长白山在县东北六十里
　　百脉水出县东北平地水源方百余步百泉俱出合流故名之
　　临邑县【上南至州六十里】
　　本汉旧县属东郡至晋属济北国宋孝武帝孝建二年立东魏郡理台城以临邑县属焉隋开皇三年罢郡临邑县属齐州武徳二年属谭州贞观元年废谭州属齐州
　　黄河在县北七十里
　　济水西去县四十里
　　漯水北去县七里
　　鹿角闗在县西北七十里隋大业三年废
　　临济县【上西南至州一百二十里】
　　本汉菅县属济南郡隋开皇六年移朝阳县理于此属济州十六年改为临济县
　　黄河在县北八十里
　　济水在县南二十里
　　长清县【上东北至州八十里】
　　本汉卢县地隋开皇五年于此置镇十四年废镇置长清县属济州因清水为名贞观十七年废济州属齐州隔马山在县东南三十五里左传曰晋侯伐齐齐师遁夙沙卫斩马于隘以塞道后因为隔马山
　　黄河北去县五十五里
　　济水北去县十里
　　清水西南去县十里
　　淯沟泊在县西南五里东西三十里南北二十五里水族生焉数州取给
　　废四口闗在县西南五十里后魏置武徳九年废石窌故城在县东三十里
　　丰齐县【上东北至州四十里】
　　本汉荏县也取县东北荏山为名属泰山郡隋大业二年省入歴城县武徳元年重置天宝元年改为丰齐岐阳山在县东南五十里
　　济水西去县二十六里
　　祝阿故城在县东北二里礼记曰武王克殷封黄帝之后于祝即此
　　禹城县【上东南至州一百五十里】
　　本汉祝阿县春秋时齐邑汉以为县属平原郡隋开皇十六年改属济州天宝元年改名禹城县以县西南三十里有禹息故城因名在州西北八十五里








　　元和郡县志卷十一
　　钦定四库全书
　　元和郡县志卷十二
　　唐　李吉甫　撰
　　河南道【七】
　　曹州【济隂上】
　　【开元户七万三千一百六十一　乡一百四十九案元和户乡数传写缺】
　　禹贡豫州之域于周又为曹国之地后属于宋左传哀公八年宋景公灭曹按曹国在州东北三十七里济隂县界故定陶城是也七国时属齐宋为楚魏所灭三分其地齐得其济隂东平汉为济隂郡之地在济水之南故以为名汉景帝中六年别为济隂国宣帝甘露二年更名定陶哀帝更为济隂郡属兖州后魏于定陶城置西兖州周武帝改西兖州为曹州取曹国为名也隋大业三年改为济隂郡隋乱陷贼武徳四年平孟海公复为曹州
　　州境【东西二百五十九里南北二百五十九里】
　　八到【西至上都一千五百二十五里西至东都六百六十五里】
　　【东至兖州三百七十里东南至宋州一百五十里】
　　【西南至汴州一百四十五里西北至滑州二百里】
　　【东北至郓州三百三十里】
　　贡赋【开元贡　蛇牀子　葶苈赋　绵　绢】
　　管县六
　　济隂　冤句　乗氏　成武　南华　考城
　　济隂县【紧郭下】
　　本汉定陶县之地属济隂郡隋开皇六年于此置济隂县属曹州皇朝因之
　　曹南山在县东二十里诗所谓荟兮蔚兮南山朝隮是也
　　泛水在县南昔汉髙祖既定天下即位于泛水之阳张晏曰泛水在济隂界取其泛受大而润下按今泛水县东亦有髙祖即位坛据叔孙通传云髙祖为皇帝通于定陶就其仪在济隂是也
　　菏泽在县东北九十里故定陶城东北其地有菏山故名其泽为菏泽禹贡曰导菏泽被孟猪
　　州理中城盖古之陶丘也一名左城帝王世纪舜陶于河滨即禹贡之陶丘今济隂定陶西有陶丘是也尔雅曰再成为陶丘成犹重也
　　古曹国在县东北四十七里故定陶是也定陶故城尧所居也尧先居唐后居陶故曰陶唐氏史记曰曹叔振铎者周武王弟封于曹鲁哀公八年宋灭曹执曹伯阳自曹叔至伯阳凡十八叶又范蠡相越平呉后变姓名为朱公居于陶号陶朱公亦此地也
　　莘仲故城在县东南三十里盖古之莘国也伊尹耕于莘野汤闻其贤聘以为相即此地
　　三鬷亭古国也在县东北四十九里汤伐桀遂伐三鬷俘厥宝玉注曰三鬷国名今定陶是也
　　冤句县【紧东至州四十七里】
　　本汉旧县也汉初属梁国景帝时属济隂郡隋开皇三年罢郡以县属曹州
　　煮枣故城在县西北四十里汉书樊哙攻煮枣屠之是也
　　济阳故城在县西南五十里汉济阳县也光武以建平元年生于济阳县明照一室是嵗有嘉禾生一茎九穗大于凡禾因名秀光武皇考为济阳令
　　袁本初故城在县北七十里袁绍所筑
　　乘氏县【紧南至州五十四里】
　　本汉旧县也属济隂郡隋开皇三年罢郡以县属曹州大业末年废武徳四年重置
　　孟海公南北二城在县东四十五里隋末贼帅孟海公所筑
　　成武县【紧西至州一百里】
　　本汉旧县也属山阳郡后汉改属济隂郡隋于此置戴州成武县属焉大业二年省戴州县移理州城中后属曹州武徳五年于金乡县重置戴州县又属焉贞观十七年废戴州县又属曹州
　　故秺城在县西北二十九里昭帝封金日防为秺侯南华县【上东南至州一百二十里】
　　本汉离狐县也属东郡旧传初置县在濮水南常为神狐所穿穴遂移城濮水北故曰离狐后汉属济隂郡魏志李典从太祖迁离狐太守然则魏时离狐郡也晋属济隂郡隋开皇三年罢郡县属曹州天宝元年改曰南华英公李勣左仆射彭城郡公刘晏皆此县人
　　濮水在县南五里昔殷纣使师延作靡靡之乐武王伐纣师延至投濮水而死谓此水也
　　考城县【紧东北至州九十五里】
　　古戴国也春秋隠公十年宋人蔡人卫人伐戴后属宋楚灭宋改名曰谷汉以为菑县国都城记曰【案国都城记见史记尧本纪注是徐才宗所撰而隋书经籍志但云二卷不着撰人姓名今附识于此】县西南有戴水今名戴陂周回可百余里盖本戴国取此陂水为名也汉之兴也其邑多菑年数不登故邑曰菑章帝柴于岱宗过菑县诏御史曰陈留菑县其称不令故髙祖鄙柏人之名武帝休闻喜而显获嘉其改菑县为考城县至晋属济隂郡髙齐天保七年省考城县移成安县理此隋开皇十六年仍改名考城县属宋州武徳五年改属曹州
　　葵丘在县东南一百五十步左传齐桓公会诸侯于葵丘是也
　　大剂陂即戴陂也在县西南四十五里周回八十七里与宋州襄邑县中分为界
　　濮州【濮阳上】
　　【开元户四万六千九百二十一　乡九百十三案元和户乡数传写缺】
　　禹贡兖州之域春秋时为卫国地左传齐桓公会诸侯于鄄注曰鄄卫地今东郡鄄城县也战国时属齐在汉为济隂郡之鄄城也后汉献帝于此置兖州晋置濮阳郡后改濮阳国封王子允为王后为郡隋开皇十六年于此置濮州大业三年废濮州入东平郡隋末陷于寇贼武徳四年讨平王世充于此重置濮州
　　州境【东西二百三十五里南北一百三十五里】
　　八到【西南至上都一千六百五十五里西南至东都七百九十五里】
　　【西南至滑州二百一十五里南至曹州二百一十里】
　　【北至黄河二十里东北至郓州一百七十里】
　　贡赋【开元贡　绢二十疋赋　绵　绢】
　　管县五
　　鄄城　雷泽　临濮　濮阳　范
　　郓城县【紧郭下】
　　本汉旧县属济隂郡隋开皇十六年于此置濮州鄄城县属焉大业三年废濮州县属东平郡武徳四年重置濮州鄄城县又隶焉
　　黄河北去县二十一里
　　州理城在故鄄城中魏文帝以临淄侯植为鄄城侯雷泽县【上西北至州九十里】
　　本汉郕阳县古郕伯国周武王封弟季戴于郕汉以为县属济隂郡隋开皇六年于此置雷泽县因县北雷夏泽为名也属濮州
　　歴山在县西北十六里史记曰舜耕歴山耕者让畔灉水沮水二源俱出县西北平地去县十四里
　　雷夏泽在县北郭外灉沮二水会同此泽
　　姚墟在县东十三里舜生于姚墟
　　尧母庙在县西南四里
　　尧陵在县西三里自尧即位至永嘉三年凡二千七百二十一年记于碑贞观十一年有诏禁人刍牧春秋奠酹
　　临濮县【上北至州六十里】
　　本汉成阳县地属济隂郡隋开皇十六年分鄄城南界雷泽西界置临濮县属濮州南临濮水故以为名大业二年废武徳四年重置
　　清丘在县西三十五里
　　濮阳县【上东至州八十里】
　　本汉旧县也古昆吾国即帝丘颛顼之墟也昆吾即夏诸侯为五伯之首左传曰狄灭卫迁于帝丘卫侯自楚丘徙濮阳县秦置东郡理此汉仍为东郡及濮阳县也隋开皇十六年改属濮州
</div>
    <div class="pagination">
<a href="元和郡县志_page20.html">上一页</a><span>...</span><a href="元和郡县志_page16.html">16</a><a href="元和郡县志_page17.html">17</a><a href="元和郡县志_page18.html">18</a><a href="元和郡县志_page19.html">19</a><a href="元和郡县志_page20.html">20</a><span class="current-page">21</span><a href="元和郡县志_page22.html">22</a><a href="元和郡县志_page23.html">23</a><a href="元和郡县志_page24.html">24</a><a href="元和郡县志_page25.html">25</a><a href="元和郡县志_page26.html">26</a><span>...</span><a href="元和郡县志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
