<!DOCTYPE html>
<html>
<head>
    <meta charset="UTF-8">
    <title>续纂淮关统志 - 第 85 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续纂淮关统志 - 第 85 页/共 88 页</h1>
    <div class="content">
　　甲午秋八月十九日，老坝口黄水漫溢，板闸被淹，榷署水深丈余，猝不及防，家人妇子仓惶奔避。闾阎老弱，道路徬徨，情形甚为悽恻。念库贮所在，当以身徇，结筏以守，于风雨巨浪中草章入告。越旬日，水退，而署没于淤泥中八九尺矣。署后有山子湖，周围四十余里，水退悉成陆地。爰鸠工庀材，因高筑堵，数月始还旧规，聊志以诗 

　　雨骤风颠鼓浪高，黄河奔迅疾于涛。一声漫溢连天至，万户流离动地号。官舍沧桑宁暇惜，死生气数复何逃。祗缘长府身为系，未敢轻离独夜舠。 

　　幕下仓惶散莫留，亲书奏草达宸旒。初陈未悉闾阎象，清问频殷帷幄筹。鸿雁不堪真目击，槖囊奚忍为家谋。相将结筏聊栖止，却是乘槎海上俦。 

　　闻道沿河扰攘多，又传山左动么麽。妖魔。巡行镇静聊为策，夹路徬徨可奈何？幸喜匪徒旋就网，欣看龙口合平波！相逢尽诉生全事，赈诏初颁亿兆歌。 

　　水到高檐可泛舟，水平积土已成丘。剪除未是标新计，畚插难为作旧谋。千顷明湖堪濯足，一宵精卫已填流。且欣帑贮安无恙，又报从宽纶绋稠。是岁额课报缺，特恩准销。 

　　朝倚晴云暮拥霞，结茅小筑似僧家。漫云广厦千间庇，差胜洪涛八月槎。惊到定时转自畏，心从难后不生奢。还怜黎庶多飘泊，暑雨祈寒仰屋嗟。 

　　草草经营旧地宽，因高筑堵不须删。怜无荷芰千波叠，喜得桑田十亩闲。重集朋侪归聚首，移栽新竹未成斑。而今榷署期完固，时复追思一动颜。 

　　重修榷署落成得楼宇有序附刊 

　　署修于雍正二年，已失旧址，近复连年水溢，地狭材朽，露积堪虞。拟捐廉俸修整，请于天子，得旨。计值雇民夫，众咸乐从，计日而成。诗以落之用纪圣明昭鉴，俾垂永久之至意也。 

　　江天形胜接芳州，建置于今已卅秋。钜敢怀安图逸豫，祗缘典守重咨诹。钦承圣主容经始，且喜斯民乐与谋。真是恩光悬照远，从今风月水明楼。 

　　近水凭山百尺楼，自来岚翠不须谋。江分九派流终古，剑插双峰锷暂收。俸有可捐因集事，名无从市谨持筹。遥看圣世农功溥，秋稼如云满近洲。 

　　和乐斋主人寓园四首元韵 

　　闻道豪情胜瘐楼，眼前风物任遨游。传来佳句清芬远，谱出名园乐事幽。绕屋奇花争吐艳，隔林好鸟镇相求。漫夸扫迳频延客，兴到何须问去留。 

　　棐几湘帘夏簟清，高斋不让俗尘侵。朝看树色消烦署，夜听泉声动好吟。流水弯环通九曲，小山重叠拟千寻。人生最是闲难得，珍重题诗继竹林。 

　　为爱林泉更卜居，天机飞跃信鸢鱼。诗豪到处堪留句，学富于今好著书。风雨对床佳客醉，烟霞满眼逸情舒。自惭未与山阴会，着意追摹境尚虚。 

　　不将荣悴问行藏，消尽尘襟万虑忘。壮志肯随青鬓改，闲心应笑白云忙。樽邀皓月千觞满，曲奏薰风一院凉。如此消遥缘底事，苍生霖雨望偏长。 

　　板闸被水歌 

　　黄河东走扼清吭，处处长堤固平壤。一宵风雨怒鸣号，汛滥高于堤十丈。时当甲午秋八月，老坝口传水漭漭。朝来雨急风转颠，汩汩银涛声震盪。河伯翱翔策马来，阳侯骄舞盘涡上。山子湖周四十里，灌之顷刻满盆盎。摧坚破厚如枯朽，剩壁颓垣犹倔强。板闸万烟乱飞蓬，榷署高楼平如掌。天心降灾欲何之，况是多金储国帑。挥手从人各奔避，余命死职非为枉。结伐甘与波沉浮，孑然宛在水泱泱。库藏四十余万缗，坚持旬日得依仗。环顾群黎最可怜，呼号仓猝莫知往。寻爷觅子乱窜逐，手携白发背负襁。或起升屋熊鸱蹲，或见缘木猿猱象。抱柱岂真待符女，济川哪得棹兰桨？不及接淅虚烟炊，空有终宵勤绩纺。吁嗟生理付鱼鳖，何处随狙拾栗橡。河下惊闻鼠窃多，山左又传潢池党。圣朝功令明且严，尔辈何敢触文纲！业经流离甚颠沛，哪堪仓惶复扰攘。水中草奏不及筹，初达民情未明朗。清问频颁天语来，发赈宽租帝德广。此时补苴赖相臣，飞骑巡行切痛痒。老幼计口沽升斗，还集安定全熙穰。月余始得龙口合，喜看波平愁淤长。明湖千顷成陆地，大厦积土深肮脏。家人相见道余生，只庆生全莫怏怏。荡然所有非一人，千门万户愁殊曩。但幸民生无失业，小臣家倾何足想！ 

　　续纂艺文 

　　赋 

　　淮堤霜月赋以晚秋淮水新月人家为韵汪枚 

　　繄白露之既凝，维丹林其未偃。山容净而烟气浮，云影苍而天光远。洞庭叶脱，舞青女之翩跹；江上风清，降素娥而婉娩。当兹霜月之交浓，更眺淮隄于既晚。观夫长川带薄，一曲清流。广覆绿杨之岸，旁通芦荻之洲。萧萧苇舍，落落渔舟。在水一方，客据垂纶之渚；残星数点，人倚长笛之楼。孤飞汀鹭，闲集沙鸥。地迥而长天不夜，物寂而满目皆秋。尔乃琼英正积，宝镜如揩。无声湿地，有影投怀。一片清光，堪拟贝阙；如许夜色，绝胜天街。楚户砧鸣，瀣沆宵飞于碧落；小山桂茂，金波夜涌于清淮。于是策杖行吟，呼朋莅止。将挟仙以遨游，眺娟娟其未已。赋悲秋于一时，共辉光而万里。抚伯奇之操，而韵发清商；诵窈窕之章，而怀兴彼美。飞盖应骋乎西园，研词直抽乎东鄙。盻雁阵兮冲寒，望楼台兮浸水。当是时也，驰寥廓，历通津，朔云路，接苍旻。朗如行玉，丽若铺银。疏林疑积雪，广陌绝飞尘。野寺寒钟，惊闻午夜；隔篱庞犬，稳卧花茵。岂风景之依稀似旧，觉辋川之图画如新。至若草验荣枯，蟾窥盈缺，叹华发之星星，嗟兔走与乌越。孰若驰情高朗，雾拨云披；览胜清幽，珠光玉孛。羡造物之无尽藏，任取携而用不竭。板桥人迹，地无在而非花；沙岸澄清，霜亦疑而是月。吾因思夫少陵巫峡，白傅江滨，元辉庭牖，张翰鲈莼。或临风而悲悼，或感物以逡巡。以是斗柄宵澄，心同冰洁；秋容易老，调寄阳春。倚啸长干，或听数声之欸乃；狂呼水畔，时烹三寸之游鳞。寻枚皋之故宅，吊漂母于荒堙。伴鱼虾而作侣，结焦木以成邻。羡中央之宛在，惟溯洄于伊人。噫嘻！苍苍兮蒹葭，泠泠兮霜华，皎皎兮月白，历历兮晴沙。悬冰壶以高映，照碧玉以无瑕。时徘徊于斗牛之侧，或浮乘于河汉之槎。干青云以直上，赋白雪于天家。 

　　淮水赋 

　　粤自洪波既奠，淮水流长，控御南北，襟带徐扬。次四渍而弥漫，宗百谷而漭泱。滥觞于桐柏胎簪之下，决出于南阳平氏之乡。初潜流而经大复，绕原鹿而过庐江。西来同醴水之道，东注分渦浦之疆。问义乃齐均乎河济之势，释名则围绕乎江汉之旁。极泓瀚之寥廓，眺瀑滈之渺茫。氵倏氵闯漫淢，浕涓潏湟。碧沙瀢氵陁而来往，雾蒸滃浡以杳洸。诚天之奥府，亦地之灵藏。非夏王之三至，将曷克靖乎怀襄？其在古也，荆山之左，当涂之右，共六水而支分，夹一山而奔骤。冲马邱以迅激，经下邳而放溜。合蕲涧以并驱，会泗沂而不斗。导淮入海，其乂既奏。命庚辰而大智如神，锁支祁而水妖若兽。其在今也，会大河之苍漭，接长湖之惊涛，氵哨氵呥而澎湃，沦而湠氵膠。匒匌兮其浩浩，盘兮其滔滔。商榷涓浍，包络隍壕。津梁要渡，转运通漕。杂遝兮万艘之所经泊，熙攘兮百族之所游遨。尔乃旭日初融，和风乍扇。看滑笏以迴纹，生漪涟而似练。淮阴城下，水涨半篙；洪泽湖边，春流一片。韩侯台畔，芳草萋萋；帝子山前，清泉滟滟。争睹桃浪之留红，坐觉岸苔之可荐。若其恢台歊赩，隆炽氤氲，浪汹涌其豗突，飓鼓怒而纷纭。雨合天浮，烘烟云以泼墨；雷鸣地动，奏鼍鼓于倾盆。发谼山泐兮如蓦坡涧，歕喧水氾兮渐汲隄垠。将乘槎而访淮南王于泽国，抑制币而祀长源王于水滨。至如遥村依渚，远浦栖鸥，迷一泓之水色，静万籁于新秋。漠漠寒烟，隔篱田舍；萧萧疏柳，傍岸渔舟。月照渔梁兮正满，霜生蟹断兮初浮。荻叶斓斒，遍公路之浦；雁声嘹呖，过赵嘏之楼。迨乎水静天寒，崖枯草朽，余波暗咽，狂澜不吼。向中流而釜冰兮，龟坼成衅；步长堤而踏玉兮，雪大于手。舳舻冻而难移，蛟龙蟠而不走。三洲水涸，周王之钟鼓无闻；五夜渡师，蔡城之鹅鸭何有？思浇望溉之鲋鱼，安得如淮之浊酒！若夫异物珍材，无所不育，雀入大水而为蜃兮，化文雉而变微族；橘与枳其竟分兮，昔贡蠙珠于上国。叔鮪王鳝，鸭鶋鴶鵴，振羽扬鬐，飞浪喷瀑。黿之伦，蟹虾蛤之属，鳞甲璀璨兮不一而足。洵材用之渊薮，任虞衡之课录。若乃鼓长枻，驾短艖，率淮浦，寻盘涡。憶仲宣南征之咏，访黄初沉璧之坡。将撷芳而采杜若，还溯洄而荡轻波。对澄清而思揽辔，聊乐饥而啸轴。当斯时也，心怡目旷，意惬神和。于是句吐珠玑，怀抒磊落。文成潮海，笔舞婆娑。续杜台乡长淮之赋，吟徐节孝淮水之歌。歌曰：“潋滟兮淮水青，青于蓝兮波不惊。安澜永奏兮地平天成，淮渎其可封兮与河清。”而并赓未已也，又重为乱。乱曰：“帝德广渊兮百川效灵，循良奏绩兮饮水淮滨。世□雍熙兮荡荡平平，淮无遗珠兮野无遗英，愿化鵾鹏兮将徙南溟”。 

　　河清赋 

　　圣天子大化沦浃，至德湛汪。暨东渐与西被，集山梯而海航。恺泽旁流，如川方至；恩波浩荡，应地无疆。激浊扬清，四海入冰壶之鉴；道河周岳，八紘瞻荣烛之光。兴江汉之讴吟，而惧同蠡测；拟渊云以载笔，而陋说宣房。维时景星出，庆云见，璧合辉凝，珠联彩炫。醴泉甘露，酿氤氲以如醇；九穗两岐，著英华其若绚。鹣鲽驰贡于要荒，凤麟翔游于郊甸。吐上林之宝萼，毓秀苞琼；献沧海之奇珍，腾光掣电。巍巍乎旷世难名，垒垒乎嘉祥已遍。顾且浪静桃花，流平竹箭。寸胶不借，而千层之碧涨如银；九曲澄涛，而万派之长川若练。尔乃道流积石，溯源昆仑，横分钜鹿，直达龙门。阳侯趋而远遁，冯夷静而不喧。天吴息其浩浩，巨灵劈此浑浑。影彻金堤，拥珠光而辉腾夕孛；波澄云液，显扶桑而朗射朝暾。盖其为状也，洋洋活活，淼淼瀰瀰，轻风荡拂，漩锦縠于迴澜；滑笏平莹，似长虹之迤逦。流而不混，依然清济。所通濯者为缨，仿佛沧浪之水，凌万顷于茫然，直渟泓而千里。其为色也，洁比寒潭，光如玉泽，一望晶明，浑同凝碧。纤尘不染，恍金镜以宏开；叔霭初融，俨春冰其未释。诵《伐檀》之咏，而涟漪可风；泝桂棹之光，而空明若积。至若上昭银汉，远接苍冥，可以澄斗柄，列云屏，影飞鸟，渡流星。散余霞以成绮，现蜃市而浮青。又若俯临贝阙，下测珠宫，可以控赤鲤，探游龙。乘槎而远泛，洗耳而达聪。窥鲛人之潜伏，若犀照之能通。他如堤草茂密，岸柳阴浓。影与波光而上下，泽还沾溉而青葱。晴川掩映，极目玲珑。同入照临之内，悉归藻鉴之中。溯自祥符百代，瑞历千秋。或卦呈于龙马，或极锡于龟畴。或腾翠妫之川，而鳞攀王国，或献皇图之兆，而柱砥中流。孰若彩焕青霄，琼沙日丽，辉澄夜气，玉浪烟收。鳌足长撑，鄙龙渊之乍现；地雷不吼，笑马璧之空投。润非仅于九里，光直遍于十洲。是惟一人之广渊齐圣，致四国之震叠怀柔。阅千年而罕见，偕五老以来逰。于是群工庶尹，洁虑洗心，白叟黄童，登高望远。睹星桥与月坡，而游子颜开。荷霜笠与烟蓑，而渔郎梦稳。熙熙乎乐惠泽之舒长，洋洋乎俯清波而缱绻。莫不击壤而颂高深，临渊而思务本。歌曰：“河之水清且涟兮，河之流清且妍兮，愿随孤槎至斗侧兮，澄清千里曾不可极兮，净洗尘埃浇胸臆兮。” 

　　怡园赋并序 李如枚 

　　余家旧圃，列假山，植花木，颜曰“怡园”。数年以前，奉侍慈亲承欢游览，怡怡兄弟聚顺门庭。予号“怡庵”，盖因此也。讵料中年哀乐，百感纷乘，追思曩游，渺不可得，涉而无趣，几于虽设常关矣。昨莅淮干署之右偏，延接宾客，堂后亦有小圃，杂列假山、花木，绿荫週遭，青苔剥蚀。初来数月，未暇流连。偶值公余，空堦徙倚，仿佛石上似有题字。剔藓视之，亦镌“怡园”二字焉。异哉园名，伊公何心，而适与余家园之名之吻合也。不禁爽然若失，而作赋曰： 

　　万物其谁最灵兮，惟至诚其前知。曷二十七年之前兮，早基予之至于斯。区区自怡之小圃兮，亦若隐动于天机。原夫伊公之经始，相传手辟夫荆榛；值黄流之倒注，几无地以延宾。爰鳩匠石，重治庭轩。径虽小而曲折，山虽假而峋嶙。兰吐三春之玉，桂扬八月之芬。红艺累累之天竺，菉栽籊籊之此君。纪游而磨崖有兴，飞白而斧凿无痕。緬典型之具在，更书局以随身。旋咏梅而开东阁，便听履而上星辰。若乃鄙人之承乏，何能进拟于规随。差幸董园之见畀，恍如蒋径之重开。自笑难忘于结习，不禁题上于苍苔。学园艺康成之草，羊裙摹岘首之碑。抚嘉名兮惊心暗合，历百遍兮内念徘徊。俨前定而使从伊后，敢漫视而不遣名垂。爰网罗夫旧典，就缁衣而改为。冀延斯绪于不队，愈步空庭而怆怀。既许我向淮海燕云而合璧，奚不令我逮潘舆谢草以俱来？爰作歌曰：“天道至神兮莫测，二千里迢迢兮南北。憶曩哲而山阳感笛，前一世而名为余锡。”又为乱曰：“斯园属我兮，抑属伊，伊如不与我兮，已为我题。此名岂无所为而为兮，亦焉能付之可知而不可知。” 

　　新建文津书院赋山阳诸生曹根 

　　怡庵夫子新构文津书院，先以记属诸生根，辱承奖励。落成，又自为序与诗属和于某等。根拟五言一章，乃公不厌观于俚词，更给笔札命之以赋。其辞曰： 

　　若夫道无迩源，教有深泽。汪洋洙泗之坛，涎沲伊洛之席，既逮津以通梁，亦障波而疏脉。今者渎宗，乃在文津。幸宗工之驻节，特振起夫斯文。循名责实，以创为因。文津，名于前榷使厚庵阿公，而书院未及专建。缔峨峨之崇构，芘龂龂之诸生。当夫土木载勤，栋宇未启，唐公之学舍就荒，翁公之讲堂欲圮。向者文津会讲，即在翁公旧址。遂乃输运踌躇，倕吁徙倚，背春涉秋，图终经始。瘁公余之财察，授全楼于匠梓。及乎畚锸鳩，斧斤并，径路平，垣墉整。斋舍翼临，堂筵中回。栾栌叠施，枌橑交引。重葩倒披于华莲，悬蒂列疏于藻井。纷题署于公卿，制帅铁公、漕帅吉公、河帅徐公，俱题联额。势低昂而彪炳。耸仰止于尼悦，壮睇瞻于遐景。尔其左则晴湖浩漾，丹台崔嵬，渔歌晨起，樵唱宵回。右则淮流汤汤，虹隄亘梁，估客至而舸辏，漕艘度而帆张。闾阎阛阓带其后，文昌奎阁冠其前。徐孝、陆忠所锺毓，韩侯、步相所流连。傍离明而气爽，值巽秀以形端。信钻研之胜地，槐柳匝以葱芊。于是诹吉三秋，落成八月，荐苹蘩而捧先师，扣钟鼓而陈众说。阐书味于幽遐，励儒修于鼌夕。裒铅椠以衡文，糊蹏而射策。亦有玉轴窗堆，缥贉几列，三坟五典之奇，《七略》、《四部》之核，紫台绿字之珍，青简红蟫之洁。邺架乍蒸云，程门行立雪。山长为石梁程禹山先生。乃与冠者童子，攻经胪史，不厌不倦，仰止行止。辨疏诂之是非，窥圣贤之涯涘。涣冰释于心目，沛泉流于唇齿。解挈瓶之趢趗，传滥觞于尺咫。举异波与同澜，尽穷原而及委。盖惟帝治光乎天宅，能星耀乎海隅。通文章于政事，资砥砺于诗书。是以惠厥生徒，宏兹户牖，事踵乎前，基成于后。翊文教于淮南，绍先型于江右。公自序云：太老夫子中丞公，官江西时，建立友教书院。拭芸臭以怀芬，懋堂阴而积厚。丰碑勒以长垂，里乘书而不朽。时公方修淮关志书。猗欤哉！草堂因伯起而传，石室以文翁而寿。歌曰：“文渊浩荡真难量，几人向若兮惊望洋。邹鲁巨儒兮通沟潢，公诗有“原是鲁诸生”句。宝筏尽渡兮千舟航。溯洄淮阴兮达山阳，担书负笈兮趋门墙。院中肄业为山、清两邑士。通经报国兮储才良，白鹿石鼓兮追翱翔。公之遗爱兮留此乡，钵岭岧峣兮淮水长。” 

　　张贞女传汪枚 

　　贞女张氏，安东监生张君绍载之女，山阳进士朱君涵所聘子妇也。绍载止一女，最锺爱之。以妹夫涵子嘉树夙慧，遂许字焉。朱君涵止一子，其伯叔兄弟皆同居。先是，其从弟庠生演病故，所聘州同知陈君崙之女吊其丧，守贞逾二十余年。朱君悯其志，命嘉树以叔母事之惟谨。乾隆八年，嘉树年十七矣。朱君甫自京师归，将谋为完姻。秋九月嘉树病殁，时贞女年十五。闻讣，促家人治素服如朱氏，至则诣殡而吊，已吊而谒其舅姑，舅姑恸不胜。其叔姑陈氏亦贞女也，尤悲怜之。当是时，戚党见者，无不太息泣下。初，贞女有姑许字于涟水朱氏，闻婿殁，即绝粒不食，家人守视之甚密，已而复食，伺守者稍懈，自经死。事闻于朝，获旌表如典礼。贞女又有从姐，亦许字朱氏。未嫁婿死，竟归于朱，守其义，誓终身焉。当贞女之来吊焉，请于父母，欲不许之，女曰：“儿志已决矣，顾儿岂偷生者，不能效吾姑乎？念吾亲无子，何不俾儿效吾姐耶。”父母知其终不可夺，故卒如其志云。 

　　论曰：闻之《礼》：女嫁有期而婿死，则往吊其丧，既葬而除服，士庶人之丧葬不逾月，葬而遂除。以朱成为妇，故不以妇礼责之。圣人制礼，盖不欲以难能之事率天下，而自来奇节卓行，往往伸其志于常礼之外，又岂圣人所禁哉。余征张贞女事，见其姑姐间以贞烈著者四人，何严气正性之独萃一门欤！故其天性然哉，抑濡染渐积非一朝夕之故矣。 

　　康烈女赞武进程景伊谥文恭 

　　呜呼，欷嘘！锺吾康姑，淑质窈窕，书史探讨，贞烈皎洁，伦常昭揭。未壮而死曰夭，而死非限于大造；已嫁而死曰妇，而死尚在乎未偶。志坚金石，旌褒典录。非妇也，而尽其性天，乃夭也，而胜彼永年。故蔡实不寿非其侣，康则未女称有女。美矣哉，夫何哀。 

　　康烈女輓诗序山阴张煌曾笠城 

　　尝闻锺吾邑乘，女德节烈，指不胜屈。岂其地马陵峙北，灵杰控南，淮黄两河，环绕左右，山川之秀，磅礴郁积，有以钟其灵者耶？虽然妇人以节烈著，往往而有女子以贞烈称者，恒鲜礼未庙见之。妇死归葬，女氏之党谓其不成妇也。诸未成妇之女子，其夫死何以殉为？故邑乘所载，若前代何氏、刘氏及国朝王氏，数百年间贞女一、烈女二，无多见也。女子守节称贞，女子殉节称烈，彼岂若妇人有夫妇之谊、夫妇之情哉？盖难之尤难者也。乾隆十有九年，蔡氏子曰哲，聘妻康女之自经也。考其事，实则有异乎？邑乘所录者，何者？何女？为管逵聘定继室，有孤可抚，过门全贞，无论矣。刘鏊之女闻其夫死，哀毁不食，扶柩葬归而缢；王女知其夫马达死，晨夕号泣，自誓身殉，防范少疏而缢。是二女子者，皆未为夫也。妇而为夫也死者，与康女之烈同。而康女夫死，母兄秘不使知，侍婢语泄，若不介意，俾家人不及防范，其用意与王异，残灯搦管，恳挚绸缪，惟母弟是恋，语不涉私，其用情与刘异；封药分钗，周详婉曲，而后之死，又与二女有似。愤激者异其意，以为义当死而死，不知其他也者。夫人气奋于（创）［仓］猝，而难更发于人之所共知。事虽独知，每易隳於转念。若康女者，其慷慨而复从容，仁至而又义尽，迥越寻常者哉！今死几二十余年矣。 

　　纶恩既锡坊表，矗天荣也，何如奚俟余言？余也旅寓锺吾，其胞弟纯元、胞侄永佩，相与往来。集其当日缙绅大人先生投赠挽诗若干首，行将付梓，以传后世，白余序之。呜呼！人谁不在伦常之中，虽诵诗读书者，昧之人畴，无秉彝恒性之良，乃贪生畏死者丧之，一女子也，不昧其天良，无惭于伦理，皎皎皜皜，如日在天，非造物者之独钟其灵而能之乎？余敬之，慕之。书此，以俟后之君子修志乘者采焉。谨序。时乾隆四十六年。 

　　新建文津书院碑记李如枚 

　　先中丞起家邑宰，至句宣江右，咸携予往。所任之地，无不建设书院，亲事讲求。南昌友教书院，即先中丞捐廉所建，至今生徒林立，称极盛焉，此余之所能记忆者。其时，予即潜以先中丞之志为志。乙未旋都，兼直咸安宫景山，日与诸官生相接。仰见首善之区，艺林毓秀，钦羡弥深。客冬衔命来榷，询得淮之凤里有文津书院，首榷使阿厚庵所立。然始则借宇于翁公家祠，继以来学者众，又假爱莲亭为课士之地。予履视之，窃以文津书院有其名，尚无其实，述而成立，是则予之任也。旋相于里之巽方，得地一亩。清流西来，环绕而东。南望淮阴，气象苍郁。本年二月鸠工庀材，七阅月而成。规模宏敞，讲堂号舍悉备。于讲堂后建正宇三楹，奉至圣之位，使诸生课期得以瞻拜。盖文津书院至是始有其地焉。关务本无斯文之责，然国家培植人才，即海澨遐陬，无远弗届。有官守者，自宜仰体圣世作人之至意。通商之余，继以劝学。书院既建，予用是继往开来，循名责实。诸生自当黜浮华，厉实行，切磋琢磨，以相与有成。异日咸得聘为国桢，羽仪廊庙。则不负予为国储才，绍述先中丞之隐愿也，岂不幸哉！至前榷使唐俊公所设训蒙义学，限年十五出学。孤寒之士不能远就外传，未免中道而弃。今，翁公家祠、爱莲书塾、唐公义学，分文、经、蒙三馆，俾诸童循序渐进，是又予曲培幼学之苦心也。为期迫促，经营未备。后来者，倘是予之意，增广而扩充之，则尤予之所企望者焉。 

　　爱莲亭记 

　　山子湖旧有爱莲亭，前监督党古礼所建。乾隆甲午河溢，后湖淤，亭亦废没。丙申，伊精一来榷，即其址改建为观音庵。后文津书院肄业之士亦借为课地焉。予之莅斯任也，既捐簾另建文津书院，易爱莲亭为里塾，设文、经、蒙三馆，额曰：“爱莲书塾”，存其迹也。夫境地之变迁，世所恒有，后人往往于名胜之地寻其遗迹，俯仰留连。无他，爱古之情勃发于不自已也。况乎“爱莲”旧址即此，犹存曲港蒹葭，轻舠可泊。其名存，其地亦藉以存。必谓亭榭非昔，喟然殊观。是又予之所不知者。 

　　诗 

　　钓台怀古汪枚 

　　秦失其鹿天下争，卖缯屠狗都纷纷。王孙城下独垂钓，淮水依稀似渭滨。无双国士谁能识？辱食晨炊心恻恻。进饭应怜漂母言，感激翻然仗剑出。碌碌楚汉名未彰，辞汉更欲投何方？追亡若无萧相国，定把纶竿归故乡。坛下忽拜谩骂主，生平奇策方尽吐。定秦虏魏破赵齐，虎视耽耽已无楚。鼎足而立利两存，解推忍负汉王恩。垓下进兵功已毕，比肩羞与绛灌伦。自恃功高无与耦，不知兔死应烹狗。此日真成无所归，英雄竟死儿女手。千载空留旧钓矶，功成终不同磻溪。 

　　过韩侯钓台山阳朱于宣 

　　韩侯不得志，甘辱屠沽子。丈夫须真主，两君悬生死。背贵不可言，长揖谢蒯通。胡乃游云梦，鸟尽藏良弓。秋风吹浮云，长陵没夕照。鼓楫钓台下，河声流浩浩。 

　　留别文津书院诸生长白阿克当阿 
</div>
    <div class="pagination">
<a href="续纂淮关统志_page84.html">上一页</a><span>...</span><a href="续纂淮关统志_page80.html">80</a><a href="续纂淮关统志_page81.html">81</a><a href="续纂淮关统志_page82.html">82</a><a href="续纂淮关统志_page83.html">83</a><a href="续纂淮关统志_page84.html">84</a><span class="current-page">85</span><a href="续纂淮关统志_page86.html">86</a><a href="续纂淮关统志_page87.html">87</a><a href="续纂淮关统志_page88.html">88</a><a href="续纂淮关统志_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
