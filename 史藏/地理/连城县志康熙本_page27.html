<!DOCTYPE html>
<html>
 <head>
  <meta charset="utf-8"/>
  <title>
   连城县志康熙本 - 第 27 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   连城县志康熙本 - 第 27 页/共 40 页
  </h1>
  <div class="content">
   比接手笺，似得于心，口能言之。张敞非学人，故口不能言心耳。但学人用功日深，又非语言可形容，只自家觉得，如人饮水，暖冷自知。半是门外粗话，可删。大约要终日静坐，久之浩然，孟夫子非虚语也。世人贾壮馀勇，终是客气③，一静坐则索然矣。我辈可与知者道也。林下水边，胸中踽踽欲动，亦须捉定动者是何物。久之，不认客作主，又何认贼作子耶？至于学道人笔之于书，托之于言，如孟子本领才不落坑。效者漏泄，精者播弄。噫！有口之瓶，子其塞诸！不宣。
　　【注释】
　　①盛价：本作“盛介”，对来使的敬称。介，指传信的人。
　　②端的：实在。
　　③客气：宋儒以心为性的本体，因以发于血气的生理之性为客气。

　　○序　　文
　　连城县逃亡纪序(附哀鸿操)
　　张来凤
　　闽海之民逃亡也，不自连城而止也，而连城为甚；连城之民之逃亡也，亦不自今日始也，而今日为极。则以地不通商，无负贩之业；地亦有微产，而近今多阻故也。即如产纸也，海忽不航；纸售外洋获大利，售于江右仅值耳。产砖、碗一也，器粗，止售境内无利。又产木，粤中多盗，难行。区区耕石田，糊口维艰。戊子一经兵燹火，遂多亡户；连年又复大饥也。故闽海之民之多逃亡也，连城为甚；连城之民之逃亡也，今日为极也。
　　令君杜公岱麓，轸念①民瘼，尤轸亡户，政②欲详请豁免，奉有查豁丁徭之旨，蒙抚院具题，遂详请得之，因有纪纪之。汉宣帝谓：“吾与共此百姓者，其惟良二千石③乎？”言守则令，可知非公其谁家？丹仲分镇漳之龙岩，密迩连城，予因得过连城者再。连士大夫谬来折节予，啧啧令君在口，谓轸念民瘼，尤轸亡户，详请豁免，连利赖无穷也。予曰：“曾以公馀所谱《哀鸿操》示予撰辞，已知令君之大有造于流离琐尾④矣。”因索纪岱麓，岱麓自指笑曰：“邑有流亡愧俸钱。⑤”予曰：“此流民图也，视王成伪增户口，其用心奚啻天渊？且也，王成伪增，名增实减，今君告减，名减实日增无疑。故君之豁免亡户在此，君之户口繁孳亦在此。”岱麓逊谢。予又曰：“‘安得君王心，化作光明烛。不照绮罗筵，偏照逃亡屋。’⑥今君之代普光明烛如此，此真汉宣之所谓‘与共百姓者’也。且为纪以告後之君子，为民请命世世，贾父之歌⑦亦应世世。故予又谓，豁免亡户在此，户口繁孳亦在此，其为长子孙亦在此。盖仁人之言其利溥，亦仁人必有後也。”岱麓又再逊谢。予遂撮其言，书之简端。
　　哀　鸿　操
　　第一段：羽毛肃肃兮一哀鸿，山隈水湄渺渺兮焉穷？飞鸣踯躅，向天哽咽而伤恫。伤恫，伤恫！凄风苦雨恨悠悠，片月疑霜，痛折那中心也，身似飘蓬。海云漳水难通，脉脉难通！
　　二段：父母妻子皆同，奈何使我各自西东。
　　三段：普天之下孰非王士与王民，泽中独我沉沦。对此扶携襁褓，凄凉孤零谁亲？劬劳万状艰辛。虽则劬劳，不知究竟、尚有那百堵栖身，栖身！
　　四段：少陵诗里，空称广厦千间，风雨飘摇何日还？比那行吟泽畔更憔颜。涕泪潸潸离愁黯，梦魂绕乡关。可怜断送沟中瘠⑧，夜听水潺湲。潺湲，潺湲！
　　五段：写我衷曲，涤我烦冤。千山子规，三峡啼猿，说不尽肠断与销魂。纵有衷情欲诉，遥遥万里君门；谁肯绘图飞递，上彻宸阍？宸阍，宸阍！
　　六段：追思古昔宣王，宣王施德泽，听彼嗷嗷哀鸣声最迫。劳来还定安集也，伊谁责？载歌复载咏，舒肝膈。安敢逸豫宣骄，被愚人笑劳役。
　　七段：惊魂乍定，困苦将苏。觅妻孥，见颓垣的狡兔，荒冢的啼乌。指点残阳并衰草，墟烟寂甚，日复桑隅。桑隅，桑隅！
　　八段：仁哉贤长吏，恤民情，敷布那朝廷意，苏此馀生。馀生，馀生！见太平，室家和乐，日永天清。
　　重修圣殿启圣祠两庑戟门序
　　杜士晋(邑令)
　　夫为一邑之政，贵乎重士而宜民。何谓重士？士固異乎民也。何谓宜民？民固不能尽如士也。宜民之政，刑名钱谷是问。善不善系乎有司之功罪，不系乎民之善恶。其重士之政，断自学宫始。《诗》云：“菁菁者莪，在彼中阿。”⑨斯其中阿之地欤！莪之茂植，端由乎是。连城僻于山隅，土瘠民贫，好侠用武，急则走险。而士独不然，惇诗书，悦礼义，无锺石之田(注10)，并日易衣，恒执经以终老，恶乎无地以育之？戊子变(注11)，而泮宫鞠为茂草。议者曰：“连士之才虽美，如薪(注12)，莫为之前，而後将无以兴也；莫为之後，而前将无以继也；莫为之左，而右将无以兴也；莫为之右，左将无以兴也。兴之责在有司，亦在师儒。有司恒苦俗，师儒恒苦贫，二者中沮(注13)。夫县令田公(注14)，关东之贤者也，建圣殿以妥灵；师儒李公(注15)，晋江之贤者也，建启圣祠两庑戟门。以祥发，以景从，以观美者，□□□□□□□□□□□(注16)而李公後也；田公右其左，而李公右也。令不俗而师不贫。匪不俗尔，与多士气合则不俗；匪不贫尔，与多士气合则不贫。不俗不贫，可以二公立学之四极。四极立，而莪勃勃乎其中。辛卯(注17)之役，李君烶荐于乡；丁酉(注18)之役，沈君恩举荐于乡；癸卯(注19)之役，沈君元霁、赖君超彦荐于乡。议者曰：“连城多才乎哉？微二公为之前後左右，吾谁与归？”不佞忝宰于邑，五年矣，春秋释菜(注20)，指其圣殿则曰“田公，田公”；指其启圣祠两庑及门则曰“李公，李公”。二公之前之左，吾能为其後且右哉？士固有能有不能，若此者非吾之所能，吾能不愧于心乎哉？是为序。
　　【注释】
　　①轸念：深切怀念。
　　②政：通“正”，恰好。
　　③二千石：俸禄等级是二千石，指称郎将、郡守和知府。
　　④流离琐尾：喻处境由顺利转为艰难。《诗·邶风·旄丘》：“琐兮尾兮，流离之子。”《传》：“琐尾，少好之貌。流离；鸟也。少好长醜，始而愉乐，终以微弱。”《笺》：“云卫之诸臣，初有小善，终无成功，似流离也。”
　　⑤邑有流亡愧俸钱：引自唐韦应物《寄李儋元锡》诗句。
　　⑥此引唐聂夷中《伤田家》诗。
　　⑦贾父之歌：贾父，指汉定陵人贾彪，桓帝时为新息长。时民间穷困，多不养子，彪严其制，数年，养子千数，皆曰：“贾父所长。”生男名为贾子，生女名为贾女。
　　⑧沟中瘠：沟壑中的死尸。瘠，zì，通“胔”，未腐烂的尸体。
　　⑨这是《诗·小雅·菁菁者莪》中的诗句。菁菁，茂盛的样子。莪，草名，喻人才。中阿，喻学校、学宫。
　　⑩无锺石之田：没有能收获一锺一石的田地。锺、石，皆古容量单位。锺，受六斛四斗；石dàn，一百二十斤。
　　(注11)戊子：指顺治五年。
　　(注12)：yǒu，聚积。
　　(注13)沮：jǔ，终止。
　　(注14)田公：即县令田生玉，顺治九年至十五年任连城令。
　　(注15)李公：指教谕李振缨，康熙二年任。
　　(注16)此十一字模糊，无法辨认。
　　(注17)辛卯：指顺治八年。
　　(注18)丁酉：指顺治十四年。
　　(注19)癸卯：指康熙二年。
　　(注20)释菜：谓以芹藻之属礼先师。古始入学，行释菜礼。

　　○记
　　重建儒学记
　　林华(邑人，郎中)
　　连城县，隶于汀州府。县设学，昔在县治之东南隅，建于宋绍兴四年。淳化间，县令常訚迁今地。历宋元季世，屡遭兵燹。吏是土者，虽或更新之，率皆因陋就简。前则逼于逵①，後则限于池，堂斋之外无馀也。士习业者，宿于外舍。是虽有学之名，而造士之实几乎废矣。正德癸酉秋，佥宪胡公琏，奉天子命来总饬闽兵备，巡历兹县，莅学谛视，慨然叹曰：“学校为政之首务，颓圮若斯，所不忍也。今学宫北凿污池，山川之气泄矣！”于是，计费于县之富民，各出其私赢，鸠工诹日，又更新之。督课则耆民沈长权、义民童世昌、黄玉奎也，县令郑君倌、县簿来君锦则提调之，汀州府同知陈君袞来会计。又自捐金买学西隅民居地为名贤祠，且以正方面②。继而，府推宋君炫皆左右其事。由是式廓弘邃，坎土舀堙塞，屹然一形胜也。凡殿庑之弗称，堂斋之圮坏者，皆撤而新之。堂之北，立祠以报公之功德。左介名贤，亦彰潜德之光；右介会馔，以为观颐之所。东西号舍，为子弟修藏之处也。堂前两斋。斋之左，循大道及黉门，阶序屏摄，仓库庖厨，瓴壁塗垩，莫不秩秩呼，绳绳乎③。自经始至于落成，仅逾三时④。县令王君理，县丞王君锺岳，县簿黎君琇，县幕俞君仕辉，後先提调，而规制焕然矣。
　　正德八年，漳南道胡公琏改学以後，日久霪潦泛溢，旋复秃贵圮。嘉靖四年，生员具呈提学副使邵公锐，命修治。于时知县方进，将本处尉司庙、定光寺、福仙观、东岳庙诸礼祠拆毁，官卖得银若干两，命工从新改造儒学。大门新建三间棂星，门外增置大牌坊一座，额曰“泮宫”。东西添修二小坊，额曰“兴贤”、“育才”。泮宫坊外凿池一区，榜曰“洙泗渊源”。圣殿後，旧有明伦堂两斋洎⑤教官公廨，中建门楼三间，额曰“进德修业”。门内甬路，中为桂香亭。亭之两傍，各凿池一区。亭之後为尊经阁。阁之东有乡贤名宦祠，阁之西有师生会馔堂。祠之东有神厨，神厨之西有馔厨。阁之後地高丈许，因为聚奎楼。楼之东西建号舍二十六间，楼之南建号舍十四间。周围缭以墙垣。选择以义民童岳锡、耆民李元礼督工。
　　学　田　记
　　陈云章(进贤人)
　　嘉靖癸未冬，予承乏⑥连城教诸生，日侍讲席，质美而嗜学者，斐然在列。因怪夫科第久乏，而咨其故焉。诸生避席曰：“自学宫改建不利。前此非乏也，今正郎林公华、邦伯童公玺，皆昔时奋迹。”予曰：“若子之云，请诸当道一复其旧，何为不可？”乡士大夫之贤者至，辄与议之。寻乐童先生⑦慨然曰：“兹美事，为学虑及此，连士之幸，愿分囊以为好义者倡。”既而先生之阳明讲道。甲申冬，文宗端峰邵公按郡试士，诸生以其事闻公，诸卖淫祠⑧充其费。乙酉夏，先生自阳明书院归，而学宫已焕然新矣，拜瞻之馀，叹曰：“连文运将其复昌也！然首其事者陈子⑨也，赞其决者世坚也，此心已许而不得施，则亦伤其初矣！”于是买田四亩，凡二十八坵，计租贰两，送入本学永充学田，为有志者少助灯火之需。诸衿士义其举，闻其事于端峰文宗，乃以文命云章书丹，同寅沈君元贞立石学宫，而大尹方公进乐成其美。嗟夫！世坚买学田以求不负初心，世坚其贤矣哉！曩岁孝友之行，已闻于文宗，奖劝而表其门矣，兹学益进，行益修，故深嘉之也如此。夫学宫之修，学田之入，自世坚始。
　　後学田记
　　林尚义(举人，教谕)
　　自井田废而人私其亩，士之业受一经者，能无凿壁萤囊借光于一照者乎？尝按庠序之设在助法，後则学田亦不可缺也。今年李生稳捐田叁亩于学，询所自，则述其父学默时督修学宫，见学缺田，临终有遗命，其子遂成之。愚谓人情之最真者，莫逾于临终之言；而子之不忍忘其父者，莫甚于没後之语。昔屈到嗜芰，其子荐之⑩，苏子讥其为陋；文正麦舟之惠，其子输之(注11)，君子嘉其为仁。虽生前没後，父子一心乎，要以为其身谋则讥之，为其人谋则褒之，而公私之别、天理人欲之用異也。吾知李生之不为陋也审矣，其有慕于麦舟之惠也亦明矣。愚忝皋比，适程公以礼乐教连城，而予与二三僚友，并力一心，不惮以身提铃，冀无愧于古之君子。乃谛视连学，贫者十之七八，而学田并未有设，即设亦仅存，而李生适契愚衷。嘉其父之义，其平日之施贫济族亦已惬矣；嘉其子之孝，勇于从而顺令也。士以礼义为田，深耕溉种，俾有秋成之望，则为“见龙在田，利见大人”矣。斯田正为有志者助。要之，士所自奋者，岂斤斤于此哉？记之为施田者倡。
　　文　峰　记
　　裴应章(尚书，清流人)
　　今寰寓用堪舆家言，按位辨方，往往创建浮屠(注12)以代文峰，而七闽尤盛。顾汀为闽属，宁化、上杭有之；宁塔最古，杭则肇自弘治间。连城县治，建置于宋绍兴三年，距府治东南二百里，故未有塔然。弘、正(注13)以前，科犹或间出，嘉、隆(注14)以後则寥寥矣，士大夫咸扼腕叹嗟。会郡丞春阳陈公视篆，于是诸青衿进而请曰：“连故无塔，而城南一里许曰李坊庵，当邑之巽方，有塔之故址存焉。夫无搭而有址，毋以曩时相卜兹地宜塔，而塔适肇基，而或以他故棄前功乎？今诚因其故，而便利修筑之，实天人之会适，而诸生之厚幸也。”陈公唯唯首肯，顾独帑藏诎乏事遂寝。岁辛卯(注15)，文埜牛大夫来宰兹邑，甫下车，首询邑之文献，而诸青衿复以前言进。大夫跃然曰：“人事气运常相关，安有地灵而人不杰者？不榖(注16)即无能俄顷速诸生化，顾复不藉山川之灵为诸生竖赤帜，以作其气而贾其勇，安所称师牧之责？矧有故址可循，天实启之，奈何逡巡？”于是遂诹日经始，捐俸助工。财不费官帑，而富者输金；役不及五丁，而贫者效力。木石助之近郊，匠石募之西浙。肇工于壬辰之冬，越甲午秋而落成。翼然、屹然、峋嶙然，煌煌伟观，如笋如笔，摩碧汉而插青霄，真汀南之巨观，文献之休祥也。基广一百尺，高一百三十丈(注17)，费金二千有奇。塔下建文昌祠，後立祠，世世俎豆大夫，以志不忘。大夫讳大纬，字章甫，为广东琼山人，中乙卯乡试第六。督工则耆民李周臣等一十三人，例得并书。吾闻大夫之宰连也，治行为八闽第一。其大者，如书省过，减子粒，置义仓，绝馈遗，善政种种，皆贤者所难。至于兴起斯文，督课诸生，尤倍勤劬，虽文翁、常袞之治闽、蜀，何以加焉！豪杰无待而兴，即无浮图，自当比翼翩翩。大夫岂漫为此哉？竖诸生之赤帜，以作其气而贾其勇，大夫前言确矣。馀且不敢远引宁塔之修也，杭塔之徙也，而今岁登贤书者邑凡二人，此非其左券欤？
　　建学前垣池记
　　李待问(邑令)
　　连之初，黉宫式廓，今之秩秩鼎新，即其祖武也。面局为池，限前为屏，广袤间如跂斯翼，流气者聚，匪以廉观视大而已。先事者重置，可否不一。更建之，盖至入而迁出，出而迁入，池屏抔土已没于豪而不归，按籍可考也。去会稽徐翁(注18)谪守是邦，增光俎豆，取次轮奂，凡两改朞(注19)而学宫就。独遗离离犹在子来戒事中，而公召矣，代事在予。予释褐领是邑，嘉惠後学之志，矢不负前人。下车之三日，仰观俯视。载色载笑，志未须臾忘权舆(注20)也。仲冬八日，偕博士杨君朝选、游君於东、洪君云龙，率诸弟子员，督原会首，鸠工庀材，指画疆址，就日而发。池广二百四十尺，深八尺。墙横亘五十尺有六，高仅三分之一。取以文峰拱竖，不欲背远之也。屏东西环墙为丽(注21)，高如之。屏外为周道。屏南及肩之屏，以界河渠。自桥门及池畔，计可四十六尺，环以朱杆，凡十四楹，限民无媟越焉。盖至是乃复其旧云。是役也，典幕陈君汝志实董之，司训洪君其仁、典簿吴君道东，咸遹观其成焉。费取诸各助学之未竣者，合以馀所捐拾金，计縻七十两有奇。而纠首等咸助银叁两，以速勿亟之成。凡五阅月而工毕。因请书之以志永。
　　鼎新县堂衙舍碑记
　　童三纲(邑人)
　　连城县治，开创自宋，距今五百馀载。顺治四年冬，县治衙舍悉遭兵燹，署事传舍置之(注22)。安得大有为者鼎建，以崇体统而壮一邑之观哉？逮九年春，田父师莅连(注23)，甫下车，见县堂衙舍在荆榛瓦砾中，议鼎新之。势弗获而赀弗给，乃先以篷厂而治，躬甘淡素，力清从前溢额，民乐供输而课报完。朔望宣圣谕，彰善阐恶而民革心。釐积奸，殄大憝(注24)，尚德化，宽刑罚，而骇鹿复宁，哀鸿渐集。猗欤(注25)！公之政教善哉！殆不下堂而化驰若神矣！于时父老进曰：“堂盍新诸？”公曰：“无庸，将自筑。”今十岁春季，鸠工庀材，易篷厂而新之。未浃夏而横梁虹亘，山节峰峙。曩所为湮没于荆榛瓦砾中者，焕然改观矣。登斯堂也，不且快轮奂之美，而瞻依肃如也哉！于时父老乐观厥成，胥欲纪之。馀窃惟有覆庇天下之量者，不在以一身为堂宇，而在以四境为堂宇。公此举，上无动支，下无科歛，寸木片瓦，悉出俸薪，则请转一语曰：“公不在四境为堂宇，第以一身为堂宇。”公盖一体万物，我闼八荒(注26)，所为造福于斯世、斯人者甚大，宁仅覆庇一连已耶？纲素沐帡幪(注27)，欣兹盛举，知公之大有为，超出寻常万万者。乃重父老之请，谨以次第数语而寿诸石(注28)。
　　考政堂记
　　黄景烣(邑人，通判)
　　邑父母，子(注29)乎一邑之民者也，而子凋残之民为艰。《书》曰“思其艰以图其易，民乃宁”，乃政之所图。有外堂焉，临民而施之发之；有内堂焉，察民而详之绎之(注30)。连城自戊子遭兵燹，堂俱毁。癸已，田父母始建正堂，额曰“亲民”。而内堂缺有间(注31)，署者传舍置之。迨杜父母(注32)莅连二载，乃鼎新内堂，额曰“考政”。考政者，考乎子斯民之政也。古者，考绩三载而定黜陟(注33)。清朝始，亦定诸三载，而今欲准诸六年。虽然弗自考其政于平昔，而惟谋诸考绩，将漫云图政弗艰欤？惟杜父母自考，则清、慎、勤、仁矣。由其额斯堂之意推之，若曰：居斯堂，宜周度之：圣训敷欤、催征善欤、人才育欤、兵民奠欤、建置咸备欤考之；考之于古循吏之政，其克胜欤？抑若曰：居斯堂，尤宜远稽之：大利兴欤、大患除欤、颠连拯欤、疆理清欤、文治丕振欤考之；考之于古卓吏之政，其克举欤？景烣等从帡幪之下，熟知之：杜父母于六谕则勤宣，赋课则悉完，才士则赠，无告则济贴，防扰则请撤，寅宾以内，则皆修置--循吏之政，克胜之矣！尤于文庙则工成，于绅衿则名全，贼首则申戮，派累则请罢，流亡丁口则请蠲，值大饥则屡捐赈，察情伪则惩图赖，清丈则先报明，水口则请建魁楼。连志三纪未修，今则精校刻成全书--卓吏之政，克举之矣！夫政优于循吏、卓吏之为，而民日食其上，考之休而若忘之，何也？则以为其所最艰故也，乃若忘之而终不能忘之。而今颂声载道矣。尸祝之至于三矣，前考成居最矣，今抚院许荐章第一矣。然则，天部考勋，嘉乃歪绩，御屏必首纪姓氏矣！而杜父母犹兢兢日思其艰，出而考诸明庭，入而考诸清夜，以求尽乎子斯民之心。《书》曰：“臣克艰。”厥臣其于古大臣子郡国之民之道，思过半矣！谨纪之以志永。
　　乡约亭记
　　童玺(邑人)
　　乡约亭，士夫经历黄万里、叔达、知县斌、都事珏、序班玉玉常、经历玉琰、生员裳体、克守、允中，先世割其家左畔一区、田陆亩，与乡民祠五显以利祈祷。吾连令方侯，初以其祠易为是亭，旁建社学。劳无俟朴斲(注34)，费不出于公私，且政寓于亭，教寓于社，实善举也者。上古人心之善，不约而同；後世人心不古，必约而後善。此吕氏乡约见取于朱子者，以行之庶可以移易靡俗，而元气复也。第有牧民者，或不善绳以法，峻其鞭朴，溃肌流血无所爱；既不教以善，又不使之约而为善。世道职此，去古益远。彼受若直怠若事，而忍心若是耶？嘉靖丙戌，圣天子嗣位之四年，慎简天下之才且贤者，俾令诸邑，而吾连得广琼台方侯进焉。侯持己以庄，莅民以恕，礼贤士，饮人以和。时前久缺令，凡百皆颓驰未振，乃旁议纷萃于侯。人以侯当日夜治文书，督催征，均徭役，谳(注35)狱讼，除寇患不能他有所图。侯则闲雅乐易，随事施为，而日见其就绪也。尤以复古治为首务，乃举蓝田故事(注37)，访延约中诸执事，分布于亭。其善善恶恶之典，次第举之。人渐知古道之美，迁善去恶，而师师之风将遍闾巷。闻侯向举进士于乡，尝自倡以约其堂里。是以仁侯今令连，即有是图。备知仓公(注38)之笥，参黄芩术，蓄之既久，一旦遇人疾而启瘳之。仁者之用心也。昔宓贱宰单父，古寰宰仙居(注39)，本之德义，感之人心，而待斯民以直道，故不劳而治。公当于古人中求之，而吾连被泽不浅。玉琰辈鼓舞治化，喜成其美，以其事嘱予记。约亭之立，协谋者，丞鲍君裕、簿黎君兆、尉李君重球、邑博谭君琮、沈君元真、陈君云章、生员罗世惠，宜以次永贞于珉(注40)。
　　安东楼记
　　李旦(邑人)
　　连城为汀州属邑，西赣东延，南极漳、潮之交，咸与汀接壤。山有大帽(注41)者，跨赣、潮、汀、漳之域，绵亘数百里。其通延者，亦林箐岭山亢(注42)，剑锋指攒，连络不绝。昔秋冬，往往剽掠村落(注43)，甚至市镇近城之地，间有乘虚而入者，盖其负固恃险，乍出乍没，驰之则猖獗，捕之则逃匿，终莫得而歼灭者，其势则然也。连故无城，城设于正德末年，内郛(注44)赖之，其村落受害如故，城外居民且将惴惴不能安枕。今年乙酉(注45)秋，寇薄城下，以有备遁去，民用是免于难。每至秋冬，则移旄倪(注46)寄食于城中，一岁之内而恐惧过半。丙申，馀侯至(注47)，乃奋然曰：“寇有不弭，民有不安，是责在我。”以事白之僚长祝侯(注48)，周虑博访，为经久计。谋既协，咸曰：“城设矣，而水灌者将陷，坝危者将圮，楼薄门宇，风雨颓损者将倾。倾则城以内未可恃也。而近城之民，沿河以居，河以南故敌楼几毁，河以东又缺，何恃以斥堠？洵非重门待暴之义。”侯因闻于巡按李公、分巡沈公、郡伯马公，佥谓不可後者。爰为之创造，因址而加广焉。卜其地河之东，肇建敌楼，名曰“安东”，盖取设备以安民之义云尔。若计工若干缗，咸馀侯捐之，而居民乐助成之，无损公帑，无竭民力。鸠工于己亥，及庚子春，楼成。连之耆旧言于侯曰：“是卫我者，是脱我子孙于锋刃者，是使我子孙处万山中诗书弦诵若中州者。”且祝侯曰：“千秋之後，是在馀侯。”咸拜手曰：“匪侯命，不获此楼成，勒诸石垂为宪。”余侯，浙江余姚人，讳德敷，字惠卿，号澹然，宋余襄公十六代孙。
　　定安桥记
　　胡维新
　　定安桥，去邑东一里而近。其路通东南诸乡，而又东达延、建，南引漳、岩，以故往来者接踵络绎也。旧有桥，圮，行者惄然以嗷(注49)，患其莫或举之。耆民桑景陆、姚龙，集义者黄长发、吴世珍、黄长旺、姚得宽、黄玉湖、姚文浩等，以义动众，得赀若干，鸠工饬材，洒沉澹灾(注50)，礕础累堆，离立于溪上，亘以木瓿之屋若干楹。经始于丙辰(注51)之冬，越戊午春而桥成。乃形之谣曰：“溪水泱泱兮，偃之苍龙。利攸往兮，殊途归同。尔牧来思兮，饮于长虹。以薪以蒸兮，可南可东(注52)。左右逢源兮，用何穷。济不通兮，福履攸崇(注53)。”已而，士夫咸与观厥成而彰其美。夫桥梁，王政所有事也。道除雨毕，梁成水涸(注54)，周礼重之。故桥梁之废，剌史之愆，而乘舆致讥，孟氏有训也。以长民者当亟以拯溺为心，惟思民之溺，若已推之沟中，利涉之政，是以如是其急也。语曰“从桥安”，谓膺腾撇岐(注55)而济水，不若遵途之便也。曰“小人溺于水”，恐于深厉浅揭(注56)之宜，未之定耳。兹过涉之所以凶也，宁容坐视其患而莫为之所耶？桑、姚龙等亦连民耳，乃能率作兴事，定谋一时，以贻无疆惟休，则暂劳久安，上济令政之所未逮，而下为众济焉。其利溥矣！惠岂小乎哉？是可以知连之人能明于善，而动于义者也。因镌之石，俾往者、憩者，聚且观者，知定安之所自。凡为子若孙者，绎其创始之勤，以不替修葺之力，则斯桥诚所谓业一定而世世常安者矣。
　　黄氏三建彭坊桥记
　　许尚静(邑令)
　　按彭坊之溪，水急湍，民病涉，前未有捐赀以为济者，惟黄表特捐重赀，历八年而桥成。石筑五墩，屋构三十三架，其间环栏周砌，檐宇翚革(注57)，複道凌空，攸往之利，民未有病涉者焉。由成化迄弘治间，遭回禄之变(注58)，忧阳侯之患(注59)，及厥子守约重建而长桥成。七十年之後，桥圮于水，及厥孙髦士玑、玕、琮鸠众协襄，不惮捐产，复重建而长桥复完。馀承乏兹土(注60)，适阖邑士民请记于余。余重念黄氏之慕义不衰，恶能已于言乎？汉之石建，父子继美；黄氏之美，庶几近之。有是父有是子，有是祖有是孙，可不为难乎？故记之以风来者，志不朽也。凡人之藏厚赀者，宝珠玉，丰田宅，殃子孙，没身命，皆褊心之剌(注61)，而载齿之焚(注62)。若夫峻宇雕墙，台榭歌舞，则又侈心之萌，伊于何底(注63)，而祸随之。而黄氏不偏不移(注64)，为仁义道德之所归。其尸而祝之，食报于乡贤，非幸也，宜也。彭坊桥之修也，全行之一端云尔。安可以无记以为孙孙子子勖也？
　　兵宪胡公崇报祠记
　　陈沂(侍讲，□(注65)县人)
　　昔孔子与赐论政：一曰食，二曰兵，三曰信。生之有养，故惟食；非食则生绝矣。养之以聚，聚之有争，故惟兵；非兵则民戕矣。卫之以安，安之有教，故惟信；非信则民不任矣。于斯三，去其所可已，存其所不可已，惟曰信。故天下设兵备于要冲之区，以卫民也。宪臣典是兵而已，孰曰有教哉？是故不信上，夫何以亲？不信长，夫何以死？亲之者仁，孚于上也；死之者义，孚于长也。此君子之政不遗教也。南津胡公琏，尝以按察兵备于汀、漳，吾知公不忘其备也。连城人生祠公于邑，其言曰：“不能忘公之教。”予曰：“将弛其兵耶？”曰：“何可驰也？公来谕众曰：‘不教而战，谓之殃民；不教而守，谓之废民。喻义则不殃，战斯善矣；喻仁则不废，守斯固矣。’民且不可失其教，而况于士乎？乃兴其庠。为之宫以隆道，庑以尊贤，门以广敬，堂以明伦，斋以修业。四教举矣，五典兴矣，始谋为城之役。廓旧域以广之者，六百馀丈。工费万计，无损于公私。民有沈长权、李鉴、谢复昌、黄玉奎、黄守素辈，皆起而应之，自为版筑百馀丈，曰：‘愿为公之干城(注66)也’。公之教民能忘乎？连人不可一日无俎豆(注67)也。”君子谓公善学孔子之为政者矣。邑人郡守童玺，先尝以筑城疏上，并以建学图诸公。兹告成事，令其婿临川学训导陈文遂持状求于予，谓为公祠记，且言今之学宫复有阁曰“尊经”，有楼曰“聚奎”，有泮池，有名宦、乡贤祠，有牺牲、廪馔之所，皆邵公锐继为之；城有楼橹，有警舍，周公期雍继为之--莫非广公之志也。连人可一日无俎豆于公哉？考之连城学宫，建于宋，而代无兴者，苦无城守。元有罗天麟、李速歹之患，明有邓茂七、温文俊之寇，民遭鱼肉，而今奠安于衽，且驱之礼乐教化之区，民安得而忘乎？谨述邑人祠公之由，以为祠祀(注68)。
　　汀郡节推刘侯生祠记
　　马森(尚书，福州人)
　　临汀郡，古为七闽，崇山复岭，控连延邵，南通交广，北达江右。连城为郡外邑，居闽、广之界。其地多荒林野径，榛聚茀草，为游寇渊薮。山谷不逞之徒，亦时纵剽夺。以故民虽以时耕桑，亦习于战守，不忘备也。沙寇(注69)荡平之後，炮鼓久宁，邑无大警。近以倭乱，远迩戒严。嘉靖庚申以来，广寇张琏、萧晚等，蜂屯蚁聚，四出劫掠，所经连城之界无虚月，掳人民，烧储积，侵扰无孑遗。辛酉之岁，民以大饥死者，相枕于道。其穷横者，往往相聚行劫，而三隘为盛。良民束手无策。先是，汀郡节推刘侯(注70)莅政期年，谳断平允，大有惠声。于是连父老有识者相谓曰：“事亟矣，吾闻刘侯有惠政于民，非刘侯莫能生我。”遂相与走数百里，赴军门叩请，愿以刘侯镇邑事。军门急檄侯行。侯既至，附郭张坊及隔川之众，方谋乘饥作乱。侯闻之，即逞身往谕之曰：“我刘郡推也，以父老之请、军门之命而来，以安尔辈，尔辈勿复为非。”于是众即解散。後乃开仓大赈，设法煮粥，俾民以远近就食，所存活者甚众。未几，忽广寇数千突逼城南。时官、民之粟告竭，城中嗷然，危在旦夕。侯悉心经画，檄请郡主石帆杨公，捐俸金求籴于瑞金以资粮饣寺，调于三隘以为牵制。贼造冲车云梯以攻城，侯设奇以应之；贼买奸细为内应，侯复缉获之；贼又欲焚文川桥以延南楼，侯募壮士撤桥之近城者三座，贼计大阻。如是者旬日。时稻黄遍野，贼以馀粮棲亩，持必攻之势，而城内之粮仅数日。侯虑难持久，乃与乡宦谢魁等画计，密令壮士乘夜入贼营，因风纵火，火猛风烈，官军乘之，数千剌获过半，馀悉宵遁。侯慰抚兵民，亟虑三隘之众为贼煽动，反侧为变，复逞身亲往招安。自是三隘悉归顺，为编兵良民。侯乃周览城郭，增高城垣数百丈，增制窝铺数十所。又以城中缺井，乃疏要地以通水泉。平定安集，民以大宁。侯于时值当有省会之行，曾未两月，市民罗三妹、隔川陈文章、上琴马东山、徐姑塘罗七、分水铺大和尚等，相继作乱，邑中大震。幸侯回车，悉平之。继此则新尹许君尚静知县事，侯以会剿之役纪功上杭。而张琏之党罗袍、杨舜、赖赐等，复由上杭突入连界。侯乃遣人谕以祸福，许尹复行间以离其腹心，赖赐卒降，而袍、舜亦俱就擒。侯又虑清流有罗村之寇，永安岭後有土楼之贼，皆大为连患。因调三隘之兵，以靖罗村，袭破土楼，以荡平东界。又复出赃罚修葺所撤文川桥，以通往来。乃元戎会剿，张琏亦于时凯旋，当道题请奏功，奉旨优赏，赏千金，加俸一级，时壬戌之九月也。侯三载考绩，将上天曹，连之民戴侯之功，思无报，乃相与鸠工治材，立生祠于县治之左，塑像以祀侯。二三父老，复不远千里，来请记于予。予惟古之临大事、济大难者，一曰德望，二曰才智，必其心之切乎时艰，始终于事任之图，而非苟且幸一时之功，以粗毕吾事者。方侯之弭变张坊、招安三隘也，非平日之有惠政德望在民，安足以悦服其心？而城守之策，单刂除之略，非侯之才智素裕，其畴(注71)能辨之？观侯之在连也，盖将以其身与连之城相为存亡；其去连也，又将以其心与连之邑相为安危；即侯之他日显陟崇阶，而其精神亦必常往来于莲峰苍谷之间，期于奠其四封，庇其人民，以永谧而无事。此皆侯以真实之学为真实之事业，非苟且幸一时之功以粗毕吾事者。连人戴侯之恩，生祀侯也宜矣。侯名宗寅，字子肃，别号萝岩，江右之万安人，嘉靖癸卯乡荐，筮仕于汀。其先世尚书公广衡、侍郎公玉景、州牧嘉兴守悫、尊君祈阳令荣，咸有功德在民，所在民当祠之。予久宦江表，知侯之先烈为详，而侯之茂绩在连又彰彰如是，故因父老之请而悉记之。
　　牛公崇德碑记
　　沈孟化(参政，永定人)
　　文野牛先生，以全广名魁，膺天子简命，往谕西安，今宰连城(注72)。政通民洽，方冀久借庇庥，而圣朝嘉乃最绩，宁州之命至焉。连士夫不获留，构祠以悠厥爱，属予文之。且曰：“公自下车，冰玉纯洁，扬金赵水，始终皎然。兴利祛疣，日夕劬恳。连均丈之後，升科备用(注73)六百馀两，民疾呼疡臆(注74)，虑为子孙忧。顾涉经费，省司艰为曲劈；佥数吁天恳护，府县靡敢明言，即言之无能回挽。公力为申请，当道直(注75)焉，遂获蠲三百三十馀两。首捐俸金，以倡建塔，文峰嵘然，士竟奋兴。岁荐饥，公积仓和粜(注76)，全活万众。步行赛雨，随祷随霖，邑屡祲(注77)而不为疚。他若社间仓塾之置，城桥铺路之修，弭盗纠奸，崇良瘅恶，皆可为循吏法。今公虽去，何日忘之？寿祠之创，固甘棠之思(注78)欤！”予喟然叹曰：先生遗爱深矣！古称先生(注79)能禦大灾、捍大患，则祀之。灾患孰大于苛赋烦徭，捍禦孰急于苛烦之去哉？备武修文，救荒除暴之属，福以岁月；子粒蠹虐之蠲，福及万年。倘涓不塞而江河，水滴而石穿，胡可胜极？公一举大半涤之，即众善未丛，犹宜食报，况他美彰彰如是乎？执此蒸禴(注80)连封，与朱桐乡、文蜀郡(注81)辈并歆寓内。大丈夫封侯庙食，足慰平生。豪杰勋誉，决自清廉。考亭(注82)为寡欲清心，为武侯精明之助，传翙(注82)操洁，而宪纲自行。先生却馈(注83)贞修，人争称颂，则祈神神应，请上上从，推之振驰，无不底绩(注84)所由来矣。予故揭之为循良规。朱邑有言：“子孙奉我，不如桐乡民，千岁後灵犹在邑。”今观连士夫耆英崇构祠宇，买租五百馀秤，以奉蒸尝，将报德永世无穷焉。连固先生之桐乡也，先生岂朱老人之念乎哉？
　　徐侯德政去思碑(注85)记
　　陈经邦(侍郎)
　　陈子(注86)方养疴山中，连邑三生，俨然逢掖(注87)而造之。且持邑博士林君书暨阖邑士民之意，驰千馀里来请曰：“吾邑徐侯，实师保我民，民德侯甚备。兹欲勒石纪德，以永其思，而垂不朽，敢以是累先生。”陈子唯唯，乃坐三生而问政焉。李生仕宾起而对曰：“侯始至，适当岁祲，旱疫相仍，虎妖并恐，侯为民请命，靡神不禋，药病夫，粥饿者，道殍给槥(注88)，猎客设置(注89)。于是甘澍(注90)再降，民起岁登；丘林之间，虎亦屏迹。御灾捍患，非侯而谁赐之？”陈子曰：“美哉乎！闵以惠矣！”馀生道对曰：“夫教衰俗失，世吏所忽，而侯独孳孳(注91)以易俗为务。申之以五禁：焚骼者法，溺女者法，捆阈(注92)而习佛事者法，群饮于丧家者法，舆尸而掠财者法。训辞恳恻，听者咸悚，而吾邑之陋俗始一变矣。”陈子曰：“美哉乎！严以忠矣！”李生燫对曰：“往吏吾土者，率安敝而惮更。侯则不然，乃新黉校以育才，复垒砦以捍寇。建闸潴流(注93)，垦山兴利，往往躬自督劝之，士民竞作而役不告劳。”陈子曰：“美哉乎！勤以断矣！”三生复同辞称曰：“非直(注94)如是而已。侯鉴于前政，喟然以邑小民贫，惟正赋之不供是惧，奈何复以苛取困之？业已用赋长之力，代吾征输矣。乃又践更(注95)有贽，岁时有馈，客戾止(注96)令行役有饩(注97)，是重病吾民也！其一切除之。已又廉(注98)赋长横征之害，著为禁令，岁所省无虑数百缗，而编甿(注99)始安。曩岁核田平赋，吾邑觊胶东之赏(注100)，独增税额以千计。邑人苦之，屡控而仅蠲其半。至是侯力陈于台司，牍三四上，必悉豁乃已，所省又无虑数百缗，阖邑欢然若更生。乌乎！微侯之力，其何能得此？”陈子乃喟然叹曰：“美哉乎！徐君之德，博且远矣！”予不佞，尝叨以薄劣，谬教庶常，而徐君文明与焉。既而擢官西台(注101)，出守江郡，绣斧金章，骎骎乎尊显矣。去今十馀年而犹淹于左官(注102)，屈铜墨之班(注103)，居嵔垒之邑，此在恒情所侘傺(注104)，抑郁无聊而不平者。君处之独不鄙其职，而益勤其官，诸所注厝(注105)更张，除疾开利，又事事可述，此其度不越人远甚哉！且以予所览记，如武城化俗，晋阳损赋，邺令之引水，赢长之开仓，刘平以渡荒见神，贾彪以全婴称父，皆载之往册，号为循良。矧君兼而有之，是宜论述咏歌，流千载之声，以风百城之长，盖虽美而非诬矣。则予于连人士之请，又何让耶？遂为之记。徐君，会稽人，讳大化，文明其字，以癸未名进士，选读中秘云。
　　李公生祠碑记
　　陈鸣春(员外，长汀人)
　　皇上疆宇天下，建竖群牧，凡有功德于民者，许专祠祀之，以昭激劝，著在令甲(注106)。李令君以乙巳岁(注107)六月莅连，旋以次年八月迁沙。令启行，诸父老子弟相与攀卧不得去，令君亦为慰劳泪下。复追慕不已，就县置祠，肖君像而春秋祀之，走币属予文，以昭令君之德于不朽。馀以邻封密迩，稔闻治声，及征诸缙绅风什、里巷歌谣，窃愿附知我之列。夫令乌能重令君？令以令君重也。令，近民者也，近民莫若廉，廉务与才合，廉而才则得民。乃令君全备也。令君起粤世家，甫弱冠，掇巍科，承命宰连，冰清雷励，鳃鳃然(注108)以爱民好士为务。而理繁剧，遇盘错，牛刀风斤(注109)，练若素习。导滞务疏其湮，釐弊务塞其窦。诸簿书一经耳目者，胸中犁然(注110)。万夫之伙，才一向，前後能辨其形貌，列其姓名，人咸惊以为神，相戒无犯。且生平好骚雅，娴词赋，折节章缝。勤考课，奖名士，无纤毫骄矜气，而请托暮投绝不敢干。其率诸寮(注111)属也，严丰采，存大体，遇上事，降心筹询，故僚属兢兢奉职，有寅恭(注112)风。适岁旱，令君曰：“无雨则无岁，无岁则无民。”乃遍叩四郊龙湫，屏驺却盖(注113)，三武(注114)一拜，掌膝为肿，甘澍随降，岁以有获。民苦虎，出入孔(注115)艰，令君檄于神曰：“一物损折，上干天和，忍坐视赤子以充虎腹哉？”遂捐赎募捕，随而就檄者八。值祝融(注116)煽虐，令君长跪吁天，遂得反风灭火。邑最苦浮粮，每岁计貱镪钱(注117)五百缗，民切剥肤之惨。去任徐君，怜其苦而上其事，当道匀派诸邑。徐公去，属邑父老哄然，亦各为其子弟诉。令君愤然曰：“有是哉？七邑分之犹称苦，连独奚堪？”再四请上，乃尽蠲之。所谓廉而运以才者也。期年间，种种治状，皆实心实政。连之人士，愿得毕世镇抚焉，固其心也。未几，当道推毂，报以迁沙。诸父老茫然自失曰：“天胡不终我连，而俾我令君去也？玺书久下，计无复之。吾侪其卜地尸祝，以志永思。”余喜令君之能其官，都人士诸父老不倍德(注117)也，为之记。令君讳待问，号葵孺，粤之南海人，甲辰进士，登杨守勤榜。
　　杜侯冠廌生词(注118)记
　　谢家宝(邑人，通判)
　　古之名山大川，在境内者，必以封，归其所有，不私耳。有之而不私，所以公。吏有侯之名，所以公其私；吏有侯之实，所以私其公。公之以尊朝廷，私之以从百姓。彼冠廌，名山也，杜公之所私乎？杜公之所公乎？冠廌属治辖，杜公不得私；祠杜公于廌山，百姓亦不得不私其公。公莅连六载，凡筑黉宫，创衙署，止派米，清丈量，筹削免，修邑乘，此其政之大者，徽猷(注119)种种，备载宦绩卷，毋烦再赘。士民业于邑治坛宇而尸祝之，兹复崇祀于廌山者何居(注120)？夫亦就山与公举似之而自不能已已。山之峨冠屹立，恍公之尊严整肃也；山之林麓蓊郁，恍公之庇荫苍生也；山之壁立千仞，恍公之卓识宏才也。睹双璧名贤，而思公之礼贤敬士也；睹一线青天，而思公之听讼无冤也；睹灵芝瑶草，而思公之惠政祥刑也；睹金泉活水，而思公之膏泽下民也。语曰：“惟其有之，是以似之。”如是地以人重，得公而山含辉；人以地灵，得山而公惟肖。祀公于兹，犹颂申伯于嵩岳，洵所宜矣。祠成而士民歌曰：“陟彼高冈，爰登侯堂；献以兕觥，戴侯弗忘。陟彼崔嵬，棠茇(注121)荣哉；酌以金罍，惟侯永怀。”连之德公如此，则斯祠之建也，将与廌山并峙不朽哉！太平康阜，以大以丰；乱离兵火，弗薙弗芟(注122)。馀老矣，犹能为公记而书其事也。公顺天大兴人，讳士晋，字允弼，岱麓其别号也，登顺治辛卯乡魁。
　　愍忠祠记
　　沈日表(邑人，贡士)
  </div>
  <div class="pagination">
   <a href="连城县志康熙本_page26.html">
    上一页
   </a>
   <span>
    ...
   </span>
   <a href="连城县志康熙本_page22.html">
    22
   </a>
   <a href="连城县志康熙本_page23.html">
    23
   </a>
   <a href="连城县志康熙本_page24.html">
    24
   </a>
   <a href="连城县志康熙本_page25.html">
    25
   </a>
   <a href="连城县志康熙本_page26.html">
    26
   </a>
   <span class="current-page">
    27
   </span>
   <a href="连城县志康熙本_page28.html">
    28
   </a>
   <a href="连城县志康熙本_page29.html">
    29
   </a>
   <a href="连城县志康熙本_page30.html">
    30
   </a>
   <a href="连城县志康熙本_page31.html">
    31
   </a>
   <a href="连城县志康熙本_page32.html">
    32
   </a>
   <span>
    ...
   </span>
   <a href="连城县志康熙本_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
