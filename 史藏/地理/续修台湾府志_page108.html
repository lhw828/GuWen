<!DOCTYPE html>
<html>
<head>
    <meta charset="UTF-8">
    <title>续修台湾府志 - 第 108 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾府志 - 第 108 页/共 133 页</h1>
    <div class="content">
　　春间，以澳标把总黄喜军前病故员缺，特将蔡奕、陈祥申送考验，拔一顶补，以领澳兵之征台者；于三月内，远涉重洋，奔驰至省，则提军以某咨文为不可用，驳令千里回澳，另恳署镇文书。遂使二人流离落魄，空劳往返，跋涉数千里，匍匐而之南澳，延今已五越月矣。澳中游、守拘牵陋例，弗肯备文申镇；不知镇文何时到厦？又不知厦咨何时到宪？陈、蔡功名，终属子虚。所以灰军前将士之心、坠豪杰立功之志，非浅鲜也。

　　夫以南澳征台目兵补南澳征台把总，已无可议。况以军前病故之缺补军前用命之人，有何不合条例之处？且征兵系某总统，二千协防之兵又复付某钤辖；有犯军纪，则操三尺以绳其后。今以送考弁目细故，尚薄其文书为不足凭，则某既不得预爵人、赏人之举，有何面目欲以刑人、杀人，弹压地方？是军前事事俱必受权于内地〔原营〕，自今以后，凡有干犯军纪应移内地惩究，某不得过而问矣！

　　提军儒雅名帅，素晓将兵，未必胶固至此；大抵书吏不遂愿欲所为。某一人薄面无足重轻，但呼应不灵，有误地方大事；不得不缕述于执事之前。惟望稍为主持以鼓舞而作兴之，使军士有所观感，奋励立功；则高厚深仁边陲共戴，不独身受者铭勒心腑也。

　　今西藏用兵，军前拔补弁目，果有遥听内地原营作主，务必匍匐数千里来换文书，则某其何说之辞！

　　与朱参戎书（代）蓝鼎元

　　迩者，北路地方，窃劫之盗盛行。足下亦曾知之乎？大坵田、朱晓庄方遭其毒，今笨港、社尾又见告矣。仆远隔百余里，某夜疏失某家，亦已访知甚悉；褊衷急性，不能袖手旁观。足下身在地方，乃故作宽弘大度，若为不见不闻也者。谅匪类俱必深感厚恩，怨鄙人之苛刻也！

　　开春未及匝月，行劫已十数处；大盗未闻获一，不知防是汛者所司何事？居汛防之上者所司更何事也？足下试一振刷，使贵属备弁以开场放赌之智，为搜缉奸匪之谋，地方何患不宁谧乎！仆暂留弹压，班师有期；五日京兆，越俎徒嗤。诸君亦以其为过客也，而言者唇焦、听者耳聩。不思荧荧之火，或致炎昆；涓涓细流，将蓄巨浸。况兹叛乱甫平，野心未泯，尤当防微杜渐，遏蘖初萌。既可聚党数十人操械行劫，晏然莫敢过问；则由此扩而充之，夫亦何事不可为？恐我行之后，诸君将悔而噬脐无及耳。

　　恢复此邦，谈何容易！若复掩耳闭目坐观其敝，谅有人心者断不出此。敢祈足下略饬备弁，将十数处行劫之贼稍缉一、二，以塞我愿。地方之福，诸君躬坐而享之，于仆无所预焉。不然，仆亦无如诸君何。惟有备叙历次，详悉咨呈制军；应否用恩、用威，听其裁酌而已。

　　恃在至爱，特此相闻；颙望回音，曷胜翘切！

　　再与总督满公书礼部尚书蔡世远（漳浦人）

　　闻大兵由澎湖齐发，载圣天子之威灵、禀制阃之节度，长驱入鹿耳门，遂据安平镇，乘胜由七鲲身转战皆捷。北路兵由西港登岸，进克台湾府。贼穷蹙溃散，台地悉定；闽人抵掌相庆。世远前书所谓「贼不足平」者，今果然矣。又闻阁下先期谕饬将士，凡村庄城郭有挂「大清」旗号者，即为顺民；诸邑人等但有写「大清」二字帖缝衣帽者，即免诛戮。此自离其党之要计也。且所全活，无虑数万人。世远前书所谓「曹武惠复见」者，又不爽矣。

　　是役也，不患台寇之未平，而患山寇之窃发。自阁下镇厦门以来，威灵所播，事事咸服人心；故能内安外宁，迅速至此。何也？承平日久，大兵所至，动多需扰，民未苦贼而先苦兵。阁下调发三省会讨台湾，在道人不知兵，既至市不改肆；此其大服人心者也。兵众既多，米柴、菜蔬之用动以万计，若科及民间，好乱之民藉以为名。阁下调发有方，州、县奉行惟谨；此又其大服民心者也。又闻诸路兵之下船也，天气炎蒸，人人抚摩而噢咻之，纤物必周；既至澎湖，又令贸易者多载菜蔬、鱼肉，供其买用。兵机神密，七日而果大捷。今沿海郡县，不论黄童白叟，皆曰此番非总督不能成此功，总督非急至厦门不能成此功。未事而券之，有由然矣。

　　世远更有陈者：夫平台匪易而安台实难。台湾五方杂处，骄兵悍民靡室靡家，日相哄聚，风俗侈靡。官斯土者，不免有传舍之意、隔膜之视；所以致乱之由，阁下其亦闻之熟矣。今兹一大更革，文武之官必须慎选洁介严能者，保之如赤子、理之如家事，兴教化以美风俗、和兵民以固地方。内地遗亲之民，不许有司擅给过台执照，恐长其助乱之心；新垦散耕之地，不必按籍编粮，恐扰其乐生之计。三县县治，不萃一处，则教养更周；南北宽阔，酌添将领，则控驭愈密。为圣天子固海外之苞桑、为我闽造无疆之厚福，惟此时可行，亦惟阁下能行之！安集之后，常怀念乱之心；是区区之嫠恤也。不宣。  
　 
卷二十二

　　艺文（三）

　　序记祭文

　　序

　　记

　　祭文

　　序

　　靖海纪序大学士李光地（安溪人）

　　韩淮阴指画东征形势及料楚、汉成败，如指诸掌；诸葛公校计孙、曹强弱，图荆、益之利，定鼎足之规，皆先握算于前而操券于后。司马仲达不足道也，然其平公孙渊量敌计期，不差时日。岳忠武对魏公定擒杨么，八日而捷书果至。盖古之重臣宿将，其于天下大势、一隅要害，未尝不熟筹深晓，制其短长之策；故一旦应机，迎刃而解。此固非冒利趋险，迄无成谋，苟焉以国家民命为试者也。

　　东南之苦海患六十余年，圣朝受命，恃其险远，踞岛屿、乘风潮，出没为梗。自戊子以来，攻围破陷郡邑者三，跨有粤、闽边地旷日而后平者一。己亥之役，浮长江、犯金陵，则中原腹心为之震动。议者割弃沿海田庐延袤数千里，而又岁资邻省军糈动百万计。盖毒生灵、糜国藏，不可胜数。此岂鳞介之伦，不以衣裳易者比哉？靖海侯施公，自其先任楼船，则以疏言贼可灭状；乘传陛陈，言之弥切。天未厌乱，留公宿卫十有余年，而后出竟其志。时异势殊，而公前二疏所陈者，无一不酬于后。自奉命专征至于受降献俘，筹划措置，连篇累幅，又无一不符于前。吾以是知公计之熟、料之明，知己知彼，算定而后战，故能役不逾时而成不世之功。所谓上兵伐谋者，于公见之矣。

　　国家之难在用兵，用兵之事莫难乎沧波巨浪之中与远夷争舟楫之利。珠崖、南交，汉明所以屡征而不服；辽左、日东，唐元所以倾师而不再。彼数君者，皆以远异穷兵，绩用弗底。今郑氏境内逸寇托足孤岛，为滨海无穷之忧；皇上悯恻残黎，赫然诛讨。天佑皇仁，风波助顺。而公以国贼家难、忠孝交逼于中，愤不顾身，义形颜色；仰仗皇上委托之专，无复疑贰掣肘，遂克受事报成，宣威绝徼。航海之勋，稽古莫及焉。然则公之智勇，盖公之诚为之；而非皇上救民伐罪，内断于心，任公勿二，如议者举棋不定之口，其不溃成者几希耳。

　　闽之人取公前后章疏，汇萃编刻，而请序于余。余惟公之功，天子褒之、史氏纪之，其所以为百世戎臣师者，吾无缀乎尔；故复称道古今，以见远图之不可事、耀兵之非得已，以及主之仁明、臣之忠孝，着厥成功之自。览是编者，考闽事之终始，尚将有以论其世也。

　　平台湾记序检讨毛奇龄（萧山人）

　　从来不世之功，必藉大文以传之；虎之诗、长舅之铭、韩吏部之碑，皆是也。独是循蜚以还，不臣海邦，幅员虽长，渐被有限。而本朝于四征之余，凡衣■〈麛，耳代弓〉餐兕雕膺画颡之族，无不臣伏；祗此海中孤岛，从古未经奉耕犁者，而戈船所届，即驱除而版籍之。然且逋逃四世，由明季迄今，僭妄自大，举前代孙、卢、陈、彭朝兴暮蔑者，且偷安因循，至七、八十年之间。乃一旦破澎湖、捣台湾，由铜山、花屿抵将军大噢，乘潮而入，斩将夺栅，燔其井而潴其穴。海外一方，重申吊伐，自辰至戌，挥数世积逋之■〈寇，女代攴〉而平于七日之内，何其捷也。然则庙算之神与师武臣之力，其所宜铺张而诵扬者，岂顾问哉？

　　惟是壬戌春，奏凯京师，天子亲御端门，受俘献馘。其时侍班诸臣，徒橐笔立左右，不能歌咏其事以嬗于将来，但记诸起居为圣朝实录采择。而倪君殿侯亲历行间，目睹旌竿之所及，辟易潮汐；且身当炮石，复能摩盾吮矢，以志其始末。今读其文，不啻陈琳之草檄而韦皋之纪功也。则是庙谟虽大，有载事而德益彰；版宇虽宽，得颂言而积弥显。斯文果传，其有裨于圣世者，岂浅鲜也？殿侯既以其文上之将军，将勒石海滨，而复录其兼本以示世，因次其篇帙，而属予为序。谨序。

　　东吟社序前太常寺少卿沈光文（鄞县人）

　　昔孟嘉落帽龙山，因作「解嘲」；文词超卓，四座叹服。恨今世不见此文，苏长公戏为补之，嘲答并臻绝妙。若夫「金榖」一序，人亦惜其不传；至明时，杨升庵云得宋人旧石刻，有「金榖序」在焉，实为「兰亭」之所祖，录以示人，刊于集内。虽莫办真赝，而文亦典雅古茂。乃知古人当胜会雅集，必着之词章，以垂不朽；志其地、记其人、录其诗文、载其年月，不使埋没当时、失传后世。王右军之茂林修竹、石季伦之流水长堤，良有以也；而「春夜宴桃李园序」，尤盛称于千古。

　　闽之海外有台湾，即「名山藏」中舆地图之东港也。自开辟来，不通中国。初为颜思齐问津，继为荷兰人窃据。岁在辛丑，郑延平视同田岛，志效扶余；传嗣及孙，归于圣代，入版图而输赋税。向所云八闽者，今九闽矣。名公奉命来莅止者多，内地高贤亦渡海来观异境。余自壬寅，将应李部台之召，舟至围头洋遇飓，飘流至斯。海山阻隔，虑长为异域之人，今二十有四年矣。虽浏览怡情、咏歌寄意，而同志乏俦、才人罕遇，徒寂处于荒埜穷乡之中，混迹于雕题黑齿之社！

　　何期癸、甲之年，顿通声气；至止者人尽萧骚，落纸者文皆佳妙。使余四十余年拂抑未舒之气、郁结欲发之胸，勃勃焉不能自已。爰订同心，联为诗社。人喜多而不嫌少长，月有会而不辞风雨；分题拈韵，择胜寻幽。金陵赵苍直乃欲地以人传，名之曰「福台闲咏」，合省郡而为言也。初会，余以此间东山为首题。盖台湾之山在东，极高峻；不特人迹罕到，且从古至今绝无有题咏之者。今愿与诸社翁，共创始之。次，陈云卿即以「赋得春夜宴桃李园」命题。余尝惜李青莲当年仅留序而众诗不传，虽不若金榖园并序失之，似独幸「兰亭序」与诗迄今传诵也。鸿溪季蓉洲任诸罗令，公余亦取社题相率倡和，扶掖后进；乃更名曰「东吟社」。曩谢太傅山以东重，兹社宁不以东着乎？会中并无丝竹，亦省仪文，饮不卜夜。诗成次晨，各摅性灵，不拘体格。今已阅第四会矣，人俱如数，诗亦无缺。虽已遍传展阅，尚当汇付杀青，使传闻之。隔江荐绅先生，亦必羡此蛮方得此诗社，几几乎渐振风雅矣。

　　夫龙山「解嘲一可补，金榖失序又传；兹社友当前，诗篇盈箧，使无一序以记之，大为不韵。华苍崖以余马齿长，强属操觚；因不揣才竭，乃僭拟焉。颓然白发混入于名贤英畏中，而且妄为举笔，亦多不知量已。爰列社中诸公姓名、籍贯，而不纪其官号、庚甲云。

　　季蓉洲（名麒光），无锡；华苍崖（名衮），无锡；韩震西（名又琦），宛陵；陈易佩（名元图），会稽；赵苍直（名龙旋），金陵；林贞一（名起元），金陵；陈克瑄（名鸿猷），福州；屠仲美（名士彦），上虞；郑紫山（名廷桂），无锡；何明卿（名士凤），福州；韦念南（名渡），武林；陈云卿（名雄略），泉州；翁辅生（名德昌），福州；沈斯庵（名光文），宁波。

　　康熙二十四年乙丑岁梅月，甬上流寓台湾野老沈光文斯庵氏题。时年七十有四。

　　安海诗序蔡世远

　　皇帝诞敷文德、敉宁武功，历数绵长，版图式廓；敷天之下，覆帱涵煦，罔不率俾。其有阻疆自雄、傲虐不共，则赫然奋雷霆之师，捣其区域；畏威输成，争为臣仆。

　　台，故红毛地也，郑氏窃据三世。皇灵远播，命姚公启圣、施公琅削平奏绩，置一府、三县。四十年来，休养生息，衍沃富饶。顾土著鲜少，火耨草辟，多闽、粤无赖子弟；地广则易以丛奸，民杂则易以召乱。加以重洋浩淼，官吏有传舍之思；兵役更番，不尽驯性，制抚控驭，阻于鞭长。康熙辛丑夏四月二十三日，群不逞之徒叫号啸聚，蹂我民人、贼我总帅；安平副将许君云、游击游君崇功、北路参将罗君万仓各率偏裨血战，死之。贼遂据有全台；服优衣冠，相称以名号。文臣逃遁澎岛，贼势益张。五月五日，制府觉罗满公闻变，投袂而起，别母夫人曰：『儿不剪灭此，见无日矣』！晨夜疾驰，军于鹭岛，大治楼橹；调八郡之兵，克期进取。提帅施公，先已提师驻港。满公素知南澳镇总兵官蓝公忠勇，檄以副之。将校卒伍，分路责成。抚军吕公调饷佐军，不科井里，应时而具。部署既定，合大小战舰六百余艘、兵万六千余人；满公酾酒临江，天气霁朗，义声昭布，将一其心、士百其竞。觇知贼将内讧，颁发文告，设帜悬赏；贼弃逆效顺，自相攻击。六月十三日癸卯，自澎湖齐发。丙午，施公遣其裨将林亮、董芳乘潮入鹿耳门，诸军衔尾继进。兵已过险，人怀必死之心，乘胜克安平镇，转战七鲲身，贼众尚数十万；蓝公率精锐由西港登岸，绕出贼背，红炮鍧裂，贼遂大奔。薄至官寮，悉众相拒，复大败之；走涂墼埕，又连败之。癸丑，长驱直入，府治悉定。

　　先是，满公未至厦门时，边郡汹汹，城市山村惶惑转徙，米价沸腾，讹言流布。既至，汛舟之米四集，平粜辑奸，市不改肆、人不知兵；群策毕张，纪律大肃，众于是知贼不足平也。向使满公不早镇厦门，则内地山莽四伏，鹭门尽逃，澎湖将溃。施公虽激厉三军，而兵少饷凉，其能浃旬奏绩乎？即满公驻厦门，不檄蓝公同征，亦未能成功若是速也。三旬治兵，七日奏绩；宣天子诏，縳其渠魁、抚其胁从，不杀而威、不令而行。此皆由皇上知人善任、皇天眷佑笃生良杰，同德一心，式遏乱略；岂偶也哉！

　　吾漳处最滨海，回思郑氏之乱，海孽山妖同时并作，酷饷焚巢，言有余痛。今兹之喜，不啻口出；作为诗歌，用志永久。名曰「安海」者，谓是役非徒平台，边海郡县皆安之也。既安于台警方炽之秋，必能安之于台地克定之后。溯厥乱源，选用廉能，布昭德教，芟其莠民，渐次更始；我闽人实世世食德，孕育蕃息，歌咏于靡穷也。世远忝在史氏，有采风之责；因与陈君元麟、张君福昶、郭君元龙汇摭篇什，以付之梓焉。

　　陈少林游台诗序蔡世远

　　吾友陈少林，年未及壮，随其族兄总戎公从戎闽、粤间。既又涉江湖、历吴楚，寄寓黔中；黔中举茂才第一。旋游国学，归漳浦；漳浦，旧乡也，时年三十余矣。从令君陈莘学先生，为讲经之会；又应中丞张清恪公之招，讲学修书于鳌峰书院。少林通书史，娴经济。至是，又泽以宋儒之书，七试于乡不遇。

　　康熙辛丑五月，台湾告警，镇帅歼焉；副将以下或死、或窜，文臣逃归澎湖。制府满公躬驻厦门，访求熟悉台湾事宜、娴猷略者，以币聘少林于庐。少林慷慨赴幕，曰：『贼草窃无远略，相吞并，不难平也』。满公曰：『子能为我涉波涛、冒矢石，亲从事于行间乎』？少林遂行。当是时，满公居中调度，提帅施公、总戎蓝公分将一万六千人，少林以制府军师周旋二将间。六月，师克鹿耳门，遂复安平镇，大战七鲲身，连破数十万众，长驱定府治。少林与施、蓝二公商善后之策，而后告归；满公官其一子把总，曰：『吾固知子淡于宦情也』。众咸为少林称屈；少林曰：『吾何功哉？控制调遣，满公功也；遣将先入鹿耳门，施公绩也；大战七鲲身，遂定府治，蓝公力也。且吾以一书生，提一笔管、掉三寸舌，往来行间，亲睹天子威灵、将士用命，七日而歼寇；上纾朝廷南顾之忧、下定乡井扬波之警，吾荣多矣。吾何功哉』？先是，少林曾修「诸罗县志」；凡所忧虞规度，先事而中，故满公知而聘之。

　　岁甲辰，少林重游台湾，感旧兴怀，作「忆昔」长篇一首、七律八首，录寄京师示余。余时与总宪钱塘沈公同读而赞之曰：『「忆昔」，即杜子美之「北征」也；七律，即子美「诸将」之什也。虽所遇不同，然其忠爱恺恻之心，未雨绸缪；深情雅调，孰谓古今人不相衣哉』？余是以序而传之，并其前后游台诸作着于篇。

　　送黄侍御巡按台湾序蔡世远

　　台湾居海外，在南纪之曲。东倚层峦、西界漳州、南邻粤、北之鸡笼城；与福州对峙，地近河沙矶、小琉球。周袤三千余里，孤屿环瀛。土壤沃衍，禾稻不粪而长；物产蕃滋，果■〈木巽〉蠃蛤、硫磺、水藤、糖蔗无所不有。固东南一大聚落也。自鹭门、金门迤逦以达澎湖，可六百余里；又东至台之鹿耳门，旁夹以七鲲身、北线尾，水浅沙胶，纡折难入。明嘉靖末，海寇林道干据之。道干后，颜思齐勾倭人屯聚，郑芝龙附之。未久，荷兰诱倭夺之。郑氏破荷兰为巢穴，传三世。今天子声教四讫，郑氏擒灭；设官置吏，休养孕育垂四十年。

　　去岁，群不逞之徒煽惑莠民，撞搪啸号。赖天子威灵、将帅用命，舟师直入，七日奏克。天子特注意台湾，简监察御史中有敦实廉能、娴猷略、知治体、可任以股胘耳目者二人，往按其地；黄君偕吴君，膺新命以行。余与黄君，同门友也；夙知君家学素履。君兄弟五人，皆有声绩：长公、次公，以督学清正，晋秩为卿；君年最少，由吏部陟台中，能直己行道，不矫激沽名，为圣主所倚信。以夏四月至闽；余一见，即为台湾庆得人。君自童子试至登进士第，未尝出都门。兹将出波涛、航大海，奉天子命以绥辑群黎。神志肃定，忠慎恢廓；古所谓大丈夫者，君其人矣。

　　夫台湾鲜土著之民，耕凿流落多闽、粤无赖子弟；土广而民杂，至难治也。为司牧者，不知所以教之，甚或不爱之而因以为利。夫杂而不教，则日至于侈靡荡逸而不自禁；不爱而利之，则下与上无相维系之情。为将校者，所属之兵，平居不能训练，而又骄之。夫不能训练，则万一有事不能以备御；骄之，则恣睢侵轶于百姓。夫聚数十万无父母妻子之人，使之侈靡荡逸、无相维系之情，又视彼不能备御之兵而有恣睢侵轶之举，欲其帖然无事也，难矣！今海氛已靖，台地乂安。监司、守令皆慎简之员，则所以教而爱之者必周；总戎蓝君又平台着绩人也，所以练而辑之者必至。君与吴君从容经理其间，慎简乃僚，罔不同心。台湾之人，行将数百世赖之；岂徒南粤之奉伏波、岘山之传叔子已哉！

　　余浅人也，乌知事宜；然地近梓桑，不能不关心于胜算。君之至，自能不扰而核、不肃而威也。

　　海天玉尺编初集序巡台御史夏之芳（高邮人）
</div>
    <div class="pagination">
<a href="续修台湾府志_page107.html">上一页</a><span>...</span><a href="续修台湾府志_page103.html">103</a><a href="续修台湾府志_page104.html">104</a><a href="续修台湾府志_page105.html">105</a><a href="续修台湾府志_page106.html">106</a><a href="续修台湾府志_page107.html">107</a><span class="current-page">108</span><a href="续修台湾府志_page109.html">109</a><a href="续修台湾府志_page110.html">110</a><a href="续修台湾府志_page111.html">111</a><a href="续修台湾府志_page112.html">112</a><a href="续修台湾府志_page113.html">113</a><span>...</span><a href="续修台湾府志_page109.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
