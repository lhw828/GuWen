<!DOCTYPE html>
<html>
<head>
    <meta charset="UTF-8">
    <title>徐霞客游记 - 第 1 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐霞客游记 - 第 1 页/共 13 页</h1>
    <div class="content">　　钦定四库全书　　　　　史部十一
　　徐霞客游记　　　　　　地理类九【游记之属】提要
　　【臣】等谨案徐霞客游记十二卷明徐宏祖撰宏祖江隂人霞客其字也少负竒气年三十即出游擕一襆被遍厯东南佳山水自吴越之闽之楚北至齐鲁燕冀嵩雒登华山而归旋复由闽之粤又由终南背走峩眉访恒山又南过大渡河至黎雅寻金沙江从澜沧北寻盘江复出石门闗数千里逺涉絶徼而还所至辄为文以志游迹没后手稿散逸其友季梦良求得之而中多阙失宜兴史氏亦有抄本而譌异尤甚此则杨名时所重加编订者凡十二卷卷各分上下第一卷自天台鴈荡以及五台恒华各为一篇第二卷以下皆西南游记凡二十五篇首浙江江西一篇次湖广一篇次广西六篇次贵州一篇次云南十有六篇其所缺者一篇而已自古名山大泽秩祀所先但以表望封圻未闻品题名胜逮典午而后游迹始盛六朝文士无不托兴烟峦于是范水模山攴笻蜡屐人称泉石之癖家有吟赏之章史所载若谢灵运居名山志游名山志戴祚西征记郭缘生述征记姚最述行记之类虽权舆有自而简无多尚未有累牍连篇都为一集者宏祖耽竒嗜僻刻意逺游足迹既鋭于搜寻毫素尤勤于摹写游记之伙遂莫过于斯编虽足迹所经排日纪载未尝有意于为文然以耳目所亲见闻较确且黔滇荒逺舆志多疎此书于山川脉络剖晰详明尤为有资证据洵山经之别乘而地记之外篇存兹一体固亦有足备考校者焉乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　徐霞客游记序
　　己丑仲夏将赴淮浦舟中无事展卷外舅刘南开先生所抄徐霞客游记抵寓后既终卷念其平生胼胝竭蹶歴数万里冲风雨触寒暑者垂三十年其所自记游迹计日按程凿凿可稽文词繁委为道所亲歴不失质实详宻之体而形容物态摹绘清景时复雅丽自赏足移人情既可自怡恱复堪供持赠者也因手録而存之凡两阅月而毕曰是殆负迈俗不羁之志狂而不知取裁者欤观其意趣所寄徃徃出于释老仙佛亦性质之近使然而其为人之竒倔豪宕于斯概见未没也古之殚心于天地文理之学以成名者冥搜閟奥旷览幽遐每出于踪迹瑰异之士自非有好竒之癖亦孰蹈絶险赴穷荒疲敝精力以为之哉若其足以禆助闻见正于学者不无补也今观国风二雅所陈禹贡职方所记以及地理河渠诸志皆详山川风土以为农田水利施政立敎因时制宜之具其间虫鱼草木之产兼资多识圣敎不废兹非其足相发明证佐者欤切而言之深山大泽流峙终古皆天地法象示人之至敎本人生所应穷歴特以手足之力有限百年之期若瞬势弗能亲至而目见得斯书也茍力所可至境所适逢固可展卷披对按所已经者以为程而所未能至者亦可以心知其概如渉其境焉夫子亟称原泉曾氏风雩咏归葢造物与防所以涵泳天机陶冩胸次案头置此如朝夕晤名山水于几席间讵非仁知养心之善物耶抑尤有足以警心者霞客之游也升降于危崖絶壑搜探于蛇龙窟宅亘古人迹未到之区不惜捐躯命多方竭虑以赴之期于必造其域必穷其奥而后止学者之于道也若覃思鼔勇亦如霞客之于山水则亦何深之不穷何逺之不届且入焉而安曾无犯难倾生之虞味焉而腴非有饥渴疲之困其为高深富美奚啻于洞壑泉石之竒岱华江河之大哉有志者可以观此而兴矣予既喜其书之不为无益且以其足为入道喻也爰为之序以自朂焉康熙己丑秋仲江隂凝斋杨名时识














　　徐霞客游记序
　　钦定四库全书
　　徐霞客游记卷一上
　　明　徐宏祖　撰
　　游天台山日记
　　癸丑之三月晦自寕海出西门云散日朗人意山光并有喜态三十里至梁隍山闻是地于菟夹道月伤数十人遂止宿焉
　　四月初一日早雨行十五里路有岐马首西向台山天色渐霁又十里抵松门岭山峻路滑舍骑歩行自奉化来虽越岭数重皆循山麓至此迂回临陟俱在山脊而雨后新晴泉声山色徃复创变翠丛中山鹃映发令人扳歴忘苦又十五里饭筯竹庵山顶随处种麦从筯竹岭南行则向国清大路适有国清僧云峯同饭言此抵石梁山险路长行李不便不若以轻装徃而重担向国清相待余然之令担夫随云峯徃国清余与莲舟上人就石梁道行五里过筯竹岭岭旁多短松老干屈曲根叶苍秀俱吾阊门盆中物也又三十余里抵弥陀庵上下高岭深山荒寂【恐藏虎故草木俱焚去】泉轰风动路絶旅人庵在万山凹中路荒且长适当其半可饭可宿
　　初二日饭后始止越潦扳岭溪石渐幽二十里暮抵天封寺卧念晨上峯顶以朗霁为縁连日晩霁并无暁晴及五更梦中闻明星满天喜不成寐
　　初三日晨起果日光决防上顶数里至华顶庵又三里为太白堂俱无可观闻堂左下有黄经洞乃从小径二里俯见一突石颇觉秀蔚至则一髪僧结庵于前恐风自洞来以石甃塞之矣大为叹惋复上太白循路登絶顶荒草靡靡山高风烈草上结霜高寸许而四山廻映琪花玉树玲珑弥望岭角山花盛开顶上反不吐色葢为高寒所勒耳仍下华顶庵过池边小桥越三岭溪回山合木石森丽一转一竒殊慊所望二十里过上方广至石梁礼佛昙花亭不暇细观飞瀑下至下方广仰视石梁飞瀑忽在天际闻断桥珠帘尤胜僧言饭后行犹及徃返遂由仙筏桥向山后越一岭沿涧入八九里水瀑从石门防下旋转三曲上层为断桥两石斜合水碎迸石间滙转入潭中层两石对峙如门水为门束势甚怒下层潭口颇濶防处如阈水从凹中斜下三级俱高数丈各极神竒但循级而下为曲所不能望尽又里许为珠帘水水倾下处甚平濶其势散缓滔滔汩汩予赤足跳草莽中猱木縁崖莲舟不能从暝色四下始返停足仙筏桥观石梁卧虹飞瀑喷雪几不欲卧初四日天山一碧如黛不暇晨飡即循仙筏上昙花亭石梁即在亭外梁濶尺余长三丈架两山凹间两飞瀑从亭左来至桥乃合流下坠雷轰河隤百丈不止予从梁上行下瞰深潭毛骨俱悚梁尽即为大石所隔不能达前山乃反过昙花入上方广寺循寺前溪复至隔山大石上坐观石梁为下寺僧促饭乃去饭后十五里抵万年寺登藏阁阁两重贮南北经两藏寺前后多古杉悉三人围鹤巢于上声嘹呖传山谷间是日予欲向桐栢宫觅琼台双阙路多迷津遂谋向国清国清去万年四十里中过龙王堂每下一岭予谓已在平地及下数重势犹未止始悟华顶之高去天非逺日暮入国清与云峯相见如遇故知与商探竒次第云峯言名胜无如两岩虽逺可以骑行先两岩而后桃源抵桐栢则翠壁赤城可一览收矣
　　初五日有雨色不顾取寒明两岩道由寺向西门觅骑骑至雨亦至五十里至歩头雨止骑去二里入山峯萦水映木秀石竒意甚乐之一溪从东阳来势甚急大若曹娥四顾无筏负奴背而渉深过于膝移渡一涧几一时三里至明岩明岩为寒山拾得隐身地两山回曲志所谓八寸关也入关则四围峭壁如城最后洞深数丈广容数百人洞外左有两岩皆在半壁右有石笋突耸上齐石壁相去一线青松紫蕋蓊苁于上恰与左岩对可称竒絶出八寸关复上一岩亦左向来时仰望如一隙及登其上明敞容数百人岩中一井曰仙人井浅而不可竭岩外一特石高数丈上跂立如两人僧指为寒山拾得云入寺饭后云隂溃散新月在天人在回崖顶上对之清光溢壁
　　初六日凌晨出岩六七里至寒岩石壁直上如劈仰视空中洞穴甚多岩半亦有一洞濶八十歩深百余歩平展明朗循岩右行从石隘仰登岩防有两石对耸下分上连为鹊桥亦可与方广石梁争竒但少飞瀑直下耳还饭僧舍觅筏渡溪循溪行山下一帯峭壁巉崖草木盘垂其上多海棠紫荆映防溪色香风来处玉兰芳草随地不絶已至一山砦石壁直揷涧底涧深流驶旁临无地壁上凿孔以行孔中仅容半趾偪身而过神魄为动自寒岩十五里至歩头从小路向桃源桃源在防国寺旁寺已废土人茫无知者随云峯莽中曲路行日已堕无投宿处乃复问至坪头潭潭去歩头仅二十里今从小路反迂回三十余里宿信桃源误人也
　　初七日自坪头潭行曲路中三十余里渡溪入山又四五里山口渐狭有馆曰桃花坞循深潭而行潭水澄碧飞泉自上来注为鸣玉涧涧随山转人随涧行两旁山皆石骨攅峦夹翠渉目成赏大抵胜在寒明两岩间涧穷路絶一瀑从山凹防下势甚纵横出饭馆中循坞东南行越两岭寻所谓琼台双阙竟无知者去数十里访知在山顶与云峯循路扳援始达其巅下视峭削环转一如桃源而翠壁万丈过之峯头中断即为双阙双阙所夹而环者即为琼台台三面絶壁后转即连双阙予在对阙日暮不及复登然胜已一日兼收遂下山从赤城后还国清已三十里矣
　　初八日离国清从山后五里登赤城赤城山顶圆壁特起望之如城而石色防赤岩穴为僧舍凌杂尽掩天趣所谓玉京洞金钱池洗肠井俱无甚竒
　　游雁宕日记
　　自初九日别台山初十日抵黄岩日已西出南门歩行三十里宿八岙
　　十一日二十里登盘山岭望雁山诸峯芙蓉揷天片片扑人眉宇又二十里饭大荆驿南渉一溪见西峯上缀圆石奴軰指为两头陀余疑即老僧岩但不甚肖五里过章家楼始见老僧真面目袈衣秃顶宛然兀立高可百丈侧又一小童伛偻于后自章家楼二里山半得石梁洞洞门东向门口一梁自顶斜揷于地如飞虹下垂由梁侧隙中层级而上高敞空豁坐顷之下山由右麓逾谢公岭渡一涧循涧西行即灵峯道也转入山腋两壁峭立亘天危峯乱叠如削如攅如骈芝如怒笋如笔之卓如幞之欹洞有口如卷幙者潭有碧如澄靛者双鸾五老之形聮肩接翼者里许抵灵峯寺循寺侧登灵峯洞峯中空特立寺后侧有隙可入由隙歴磴数十级直至窝顶则窅然平台圆敞中有罗汉诸像坐玩至暝返寺
　　十二日饭后从灵峯右址觅碧霄洞返旧路抵谢公岭下南过响岩五里至净明寺路口入觅水帘谷乃两崖相夹水从崖顶飘下也出谷五里至灵岩寺絶壁四合摩天劈地曲折而入如另辟一世界寺居其中南向背为屏霞嶂嶂顶齐而色紫高数百丈濶亦称之嶂之最南左为展旗峯右为天柱峯嶂之右腋介于天柱者先为龙鼻水龙鼻之穴从石罅直上畧似灵峯洞而小穴内石色俱黄紫独罅口石纹一缕青绀润泽颇有鳞爪状自顶贯入洞底垂下一端如鼻鼻端孔可容指水自内滴下注石盆此嶂右第一竒也西南为独秀峯小于天柱高锐不相下独秀之下为卓笔高半独秀锐亦如之两峯南凹轰然下防者小龙湫也隔龙湫与独秀相对者玉女峯也顶有春花宛然揷髻自此过双鸾即极于天柱双鸾止两峯并起峯际有僧拜石袈裟伛偻肖矣由嶂之左腋介于展旗者先为安禅谷谷即屏霞之下岩东南为石屏风形如屏霞高濶各得其半正揷屏霞尽处屏风顶有蟾蜍石与嶂侧玉相向屏风南去展旗侧褶中有径直上磴级尽处石阈限之俯阈而窥下临无地上嵌崆峒外有圆穴二侧有长穴一光自穴中射入别有一境是为天聪洞则嶂左第一竒也锐峯叠嶂左右环向巧变百出真天下竒观而小龙湫下流经天柱展旗桥跨其上山门临之桥外含珠岩在天柱之麓顶珠峯在展旗之上此又为灵岩之外观也十三日出山门循麓而右一路崖壁参差流霞映采高而展者板嶂岩岩下危立而尖夹者为小剪刀峯更前重岩之上一峯亭亭揷天为观音岩岩侧则马鞍岭横亘于前鸟道盘折逾凹右转溪流汤汤涧底石平如砥沿涧深入约去灵岩十余里过常云峯则大剪刀峯介立涧旁剪刀之北重岩陡起名连云峯从此环绕回合岩穷矣龙湫之瀑轰然下捣潭中岩势开张峭削水无所着腾空飘荡顿令心目怖潭上有堂相传为诺讵那观泉之所堂后层级直上有亭翼然面瀑踞坐久之下饭庵中亷纎不止然余已神飞雁湖山顶遂冒雨至常云峯由峯半道松洞外扳絶磴三里趋白云庵人空庵圯一道人在草莽中见客至望望去再入一里有云静庵乃投宿焉道人清隐卧牀间数十年尚能与客谈笑余见四山云雨凄凄不能不为明晨忧也
　　十四日尺忽晴朗乃强清隐徒为清隐谓湖中草满已成芜田徒复有他行但可送至峯顶予意至顶湖可坐得于是人捉一杖跻攀深草中一歩一喘数里始歴高巅四望白云迷漫一色平铺峯下诸峯朶朶仅露一顶日光映之如氷壶瑶畍不辨海陆然海中玉环一抹若可俯而拾也北瞰山凹壁立内石笋森森参差不一三面翠崖环绕更胜灵岩但谷幽境絶惟闻水声潺潺莫辨何地望四面峯峦累累下伏如丘垤惟东峯昻然直上最东之常云犹堪比肩道者告退指湖在西腋一峯尚湏越三尖余从之及越一尖路已絶再越一尖而所登顶已在天半自念志云荡在山顶龙湫之水即自荡来今山势渐下而上湫之涧却自东高峯发脉去此已隔二谷遂返而东望东峯之高者趋之莲舟疲不能从由旧路下余与二奴东越二岭人迹絶矣已而山愈高脊愈狭如行刀背又石片棱棱怒越每过一脊即一峭峯皆从刀剑隙中攀援而上如是者三但见境不容足安能容湖既而高峯尽处一石如劈向惧石锋撩人至是且无锋置足矣踌躇崖上不敢复向故道俯瞰南石壁下有一级遂脱奴足行縢四悬崖垂空先下一奴余次从意可得扳援之路及下仅容足无余地望岩下斗深百丈欲谋复上而上岩亦嵌空三丈余不能飞陟持布上试布为突石所勒忽中断复续悬之竭力腾挽得复登山岩出险还云静庵日渐西主仆衣履俱敝寻湖之兴衰矣别清隐复至龙湫则积雨之后怒涛倾注变幻极势轰雷喷雪大倍于昨坐至山暝始出南行四里宿能仁寺
　　十五日寺后觅方竹数握细如枝林中新篠大可径寸柔不堪杖老柯斩伐殆尽矣遂从岐渡四十九盘遵海而南逾窰岙岭徃乐清
　　逰白岳日记【徽州府休宁县】
　　丙寅歳余同浔阳叔翁于正月二十六日至徽之休宁出西门其溪自祁门县来经白岳循县而南至梅口防郡溪入浙循溪而上二十里至南渡过桥依山麓十里至岩下已暮登山五里借庙中灯冒雪蹑氷二里过天门里许入榔梅庵路经天门珠帘之胜俱不暇辨但闻树间氷响铮铮入庵后大霰作浔阳与奴子俱后予独卧山房夜听水声如屋溜竟不成寐
　　二十七日起视满山氷花玉树迷漫一色坐楼中适浔阳并奴至乃登太素宫宫北向元帝像乃百鸟衔泥所成色黧黑像成于宋殿新于嘉靖三十七年庭中碑文世庙御制也左右为王赵二神将殿俱雄丽背倚玉屏前临香炉峯峯突起数十丈如覆钟未防台宕者或竒之出庙左至舍身崖转而上为紫玉屏再西为紫霄崖俱危耸杰起再西为三姑峯五老峯文昌阁据其前五老比肩不甚峭削颇似笔架返榔梅循夜来路下天梯则石崖三面为围上覆下嵌絶似行廊循岭而行泉飞落其外为珠帘水嵌之深处为罗汉洞外开内伏深且十五里东南通南渡崖尽处为天门崖石中空飞突正如阊阖人出入其间门外乔楠中峙蟠青丛翠门内石崖一帯珠帘飞洒竒为第一返宿庵中访五井桥岩之胜羽士汪伯化约明晨同行
　　二十八日梦中闻人言大雪促奴起视弥山漫谷矣余强卧巳刻同伯化蹑屐二里复抵文昌阁揽地天一色虽阻逰五井更益竒观
　　二十九日奴子报云开日色浮林端矣急披衣起青天一色半月所未覩然寒威殊甚方促伯化共饭饭已大雪复至飞积盈尺偶歩楼侧则香炉峯正峙其前楼后出一羽士曰程振华者为予谈九井桥岩傅岩诸胜三十日雪甚兼雾浓咫尺不辨伯化携酒至舍身崖饮睇元阁在崖侧氷柱垂垂大者竟丈峯峦灭影近若香炉峯亦不能见
　　二月初一日东方一缕云开已而大朗浔阳以足裂留庵中予急同伯化蹑西天门而下十里过双溪街山势已开五里山复渐合溪环石映佳趣盎溢三里由溪口循小路入越一山二里至石桥岩桥侧外岩高亘如紫霄岩下俱因岩为殿山石皆紫独有一青石龙蜿蜒于内头垂空尺余水下滴曰龙涎泉颇如雁宕龙鼻水岩之右一山横跨而中空即石桥也飞虹垂蝀下下空恰如半月坐其下隔山一岫特起拱对其上众峯环峙较胜齐云天门即天台石梁止一石架两山间此以一山高架而中空其半更灵幻矣穿桥而入里许为内岩上有飞泉飘洒中有僧斋颇胜还饭于外岩觅循崖左下灌莽中两山夹涧路棘雪迷行甚艰者劝予趋傅岩不必向观音岩予恐不能兼碁盘龙井之胜不许行二里得涧一深碧无底亦龙井也又三里崖絶涧穷悬瀑忽自山凹挂下数丈亦此中竒境转而上跻行山脊二里则棋盘石高峙山巅形如擎菌大且数围登之积雪如玉回望傅岩岌嶪云际由彼抵棋盘亦近悔不从者石旁有文殊庵竹石清映转东而南二里越岭二重山半得观音岩禅院清整然无竒境尤悔觌面失傅岩也仍越岭东下深坑石涧四合时有深潭大为渊小如臼皆云龙井不能别其孰为五孰为九凡三里石岩中石脉隐隐者指其一为青龙一为白龙予笑颔之又乱崖间望见一石嵌空有水下注外有横石跨之颇似天台石梁伯化以天且晩请速循涧觅大龙井忽遇僧自黄山来云出此即大溪行将何观遂返里余从别径向漆树园行巉石乱流间返照映深水一徃幽丽三里跻其巅予以为高埓齐云及望之则文昌阁犹巍然也五老峯正对阁而起五老之东为独耸寨循其凹而出曰西天门五老之西为展旗峯由其下而度曰芙蓉桥予向出西天门今自芙蓉桥入也望三姑之旁犹殢日色遂先登则落照正在五老间归庵已晩餐矣相与追述所歴始知大龙井正在大溪口足趾已及而为僧所阻亦数也
　　游黄山日记
　　初二日自白岳下山十里循麓而西抵南溪桥渡大溪循别溪依山北行十里两山峭逼如门溪为之东越而下平畴颇广二十里猪坑由小路登虎岭路甚峻十里至巅五里越其麓北望黄山诸峯片片可掇又三里为古楼坳溪甚濶水涨无梁木片弥布一溪渉之甚难二里高桥
　　初三日随樵者行越岭二重下而复上又越一重两岭俱峻曰双岭共十五里过江村二十里抵汤口香溪温泉诸水所由出者折而入山沿溪渐上雪且没趾五里抵祥符寺汤泉在隔溪遂赴池浴池前临溪后倚壁三面石甃上环石如桥汤深三尺时凝寒未解汤气鬰然水泡池底汩汩起气本香冽黄贞父谓其不及盘山以汤口焦村孔道浴者太杂遝也浴毕返寺偕僧挥印登莲花峰蹑雪循涧以上涧水三转下注而深者曰白龙潭再上而停涵石间者曰丹井井旁有石突起曰药臼曰药铫宛转随溪羣峯环耸木石掩映如是一里得庵僧印我他出不能登其堂堂中香炉及钟鼓架俱天然古木根予返寺宿
　　初四日兀坐听雪溜竟日
　　初五日云气甚恶余强卧至午起挥印言慈光寺颇近令其徒引过汤池仰见一崖中悬鸟道两旁泉防如练予即从此扳跻上泉光云气缭绕衣裾已转而右则茅庵上下磬韵香烟穿石而出即慈光寺也寺旧名硃砂庵比丘为予言山顶诸净室径为雪封两月今早遣人送粮山半雪没腰而返余兴大阻由大路二十里下山遂引被卧
　　初六日天气甚朗覔各携笻上山过慈光寺从左上石峯环夹其中石级为积雪所平一望如玉棘木茸茸中仰羣峯盘结天都独巍然上挺数里级愈峻雪愈深其隂处冻雪成氷坚滑不受趾予独前持杖凿氷得一孔置前趾再凿一孔以移后趾从行者俱循此法得度上至平岗则莲花云门诸峯争竒竞秀若为天都拥卫者由此而入絶巘危崖尽皆怪松悬结高者不盈丈低仅数寸平顶短鬛盘根虬干愈短愈老愈小愈竒不意竒山中又有此竒品也松石交映间冉冉僧一羣从天而下俱合掌言阻雪中三月今以覔粮勉到此公等何由得上也且言我等前海诸庵俱已下山后海僧路尚未通惟莲花洞可行耳已而从天都峯侧攀而上透峯隙而下东转即莲花洞路也予急于光明顶石笋矼之胜遂循莲花峯而北上下数次至天门两壁夹立肩摩高数十丈仰面而度隂森悚骨其内积雪更深凿级上跻过此得平顶即所谓前海也由此更上一峯至天平矼矼之兀突独耸者为光明顶由矼而下即所谓后海也葢天平矼阳为前海隂为后海乃极高处四靣皆峻坞此独若平地前海之前天都莲花二峯最峻其阳属徽之歙其隂属宁之太平予至天平矼欲望光明顶而上路已三十里腹甚枵遂入矼后一庵庵僧俱踞石向阳主僧曰智空见客色饥先以粥饷且曰新日太皎恐非老晴因指一僧谓予曰公有余力可先登光明顶而后中食则今日犹可抵石笋矼宿是僧处矣余如言登顶则天都莲花并肩其前翠防三海环绕于后下瞰絶壁峭岫罗列坞中即丞相原也顶前一石伏而复起势若中断独悬坞中上有怪松盘葢余侧身扳据其上而浔阳踞大顶相对各跨胜絶下入庵黄粱已熟饭后北向过一岭踯躅菁莽中入一庵曰狮子林即智空所指宿处主僧霞光已待我庵前矣遂指庵北二峯曰公可先了此胜从之俯窥其隂则乱峯列岫争竒并起循之西崖忽中断架木连之上有松一株可扳引而度所谓接引崖也度崖穿石罅而上乱石危缀间构木为室其中亦可置足然不如踞石下窥更雄胜耳下崖循而东里许为石笋矼矼脊斜亘两夹悬坞中乱峯森罗其西一面即接引崖所窥者矼侧一峯突起多竒石怪松登之俯瞰壑中正与接引崖对峯廻岫转顿改前观下峯则落照拥树谓明晴可卜踊跃归庵霞光设茶引登前楼西望碧痕一缕余疑山影僧谓山影夜望甚近此当是云气余黙然知为雨兆也
　　初七日四山雾合少顷庵之东北已开西南腻甚若以庵为界即狮子峯亦在时出时没间晨飡后由接引崖践雪下坞半一峯突起上有一松裂石而出巨干高不及二尺而斜拖曲结蟠翠三丈余其根穿石上下几与峯等所谓扰龙松是也扳玩移时望狮子峯已出遂杖而西是峯在庵西南为案山二里蹑其巅则三面防立坞中其下森峯列岫自石笋接引两坞迤至此环结又成一胜登眺间沉雾渐爽急由石笋矼北转而下正昨日峯头所望隂森径也羣峯或上或下或巨或纎或直或欹与身穿绕而过俯窥辗顾歩歩生竒但壑深雪厚一歩一悚行五里左峯腋一窦透明曰天窻又前峯旁一石突起作面壁状则僧坐石也下五里径稍夷循涧而行忽前涧乱石纵横路为之塞越石久之一阙新崩片片欲堕始得路仰视峯顶黄痕一方中间緑字宛然可辨是谓天牌亦谓仙人榜又前鲤鱼石又前白龙池共十里一茅庵出涧边为松谷庵旧址再五里循谿东西行又过五水则松谷庵矣再循溪下溪边香气袭人则一梅亭梅正发山寒积雪至是始芳抵青龙潭一深碧更防两溪比白龙池势既雄壮而大石磊落奔流乱注逺近羣峯环拱亦佳境也还飡松谷徃宿旧庵予初至松谷疑已平地及是询之须下岭二重二十里方得平地至太平县共三十五里云
　　初八日拟寻石笋奥境竟为天夺浓雾迷漫抵狮子林风愈大雾亦愈厚余欲急趋炼丹台遂转西南三里为雾所迷偶得一庵入焉雨大至遂宿此
　　初九日逾午少霁庵僧慈明甚夸西南一帯峯岫不减石笋矼有秃颅朝天达摩面壁诸名余拉浔阳蹈乱流至壑中北向即翠防诸峦南向即丹台诸坞大抵可与狮峯竞驾未得比肩石笋也雨踵至急返庵
　　初十日晨雨如注午少止防杖二里过飞来峯此天平矼之西北岭也其阳坞中峯壁森峭正与丹台环绕二里抵台一峯西垂顶颇平伏三面壁翠合防前一小峯起中坞其外则翠防峯三海门蹄股拱峙登眺久之东南一里绕出天平矼下雨复大至急下天门两崖隘肩崖额飞泉俱从人顶泼下出天门危崖悬叠路縁崖半比后海森峯峭壁又转一境海螺石即在崖旁宛转酷肖来时忽而不察今行雨中颇稔其异询之始知已趋大悲庵宿悟空上人处
　　十一日上百歩云梯梯磴揷天足趾及腮而磴石倾侧防岈兀兀欲下前时以雪掩其险至此骨意俱悚上云梯即登莲花峯道又下转由峯侧而入即文殊院莲花洞道也以雨色不止乃下山入汤院复浴由汤口出二十里抵芳村十五里抵东潭溪涨不能渡而止黄山之流如松谷焦村俱北出太平即南流如汤口亦北转太平入江惟汤口西有流至芳村而巨南趋岩镇至府西北与绩溪防
　　游武夷山日记【建寜府崇安县】
　　二月二十一日出崇安南门觅舟西北一溪自分水关东北一溪自温岭关合注县南通郡省入海顺流三十里见溪边一峯横欹一峯独耸余诧而瞩目则欹者幔亭峯耸者大王峯也峯南一溪东向而入大溪者即武夷溪也冲祐宫傍峯临溪予欲光抵九曲然后顺流探歴遂舍宫不登逆流而进流甚驶舟子跣行溪间以挽舟第一曲右为幔亭峯大王峯左为狮子峯观音岩而溪右之濒水者曰水光石石上题刻殆徧二曲之右为铁板嶂翰墨岩左为兠鍪峯而板嶂之旁崖壁峭立间有三孔作品字状三曲右为防仙岩左为小藏峯大藏峯大藏壁立千仞崖端穴数孔乱揷木板如杌一小舟斜架穴口木末号曰架壑舟四曲右为钓鱼台希真岩左为鸡栖岩晏仙岩鸡栖岩半有洞外隘中宏横揷木板天柱峯者五曲也文公书院正在大隐屏下抵六曲右为仙掌岩天防峯左为晩对峯响声岩廻望隐屏天防之间危梯飞阁悬其上不胜神徃而舟以溜急不得进还泊曹家石登陆入云穿石俱从乱崖中宛转得路窝后即接笋峯峯骈附于大隐屏其腰横两截痕故曰接笋循其侧石隘跻磴数层四山环翠中留隙地如掌者为茶洞洞口由西入口南为接笋峯口北为仙掌岩仙掌之东为天防天防之南为大隐屏诸峯上皆峭絶而下复攅凑外无磴道独西峯一罅比天台之明岩为竒矫也从其中扳跻登隐屏至絶壁处悬大木为梯贴壁直竪云间梯凡三接级共八十一级尽有铁索横系山腰下凿坎受足扳索转峯而西夹壁中有冈介其间若埀尾凿磴以登即隐屏顶也有亭有竹四面悬崖凭空下眺真仙凡夐隔仍下悬梯至茶洞仰视所登之处崭崭在云汉隘口北崖即仙掌岩岩壁屹立雄展中有斑痕如人掌长盈丈者数十行循崖北上至巅落照侵松山光水曲交加入览南转行夹谷中谷尽忽透出峯头三面壁立有亭踞其首即天防峯矣是峯处九曲之中不临溪而九曲之溪三面环之东望为大王峯而一曲至三曲之溪环之南望为更衣台南之近者则大隐屏诸峯也四曲至六曲之溪环之西望为三教峯西之近者则天壶诸峯也七曲至九曲之溪环之惟北向无溪而山从水帘诸山层叠而来至此中悬其前之俯而瞰者即茶洞也自茶洞仰眺但见絶壁干霄泉从侧间防下初不知其上有峯可憇其不临溪而能尽九溪之胜此峯固应第一也立台上望落日半规逺近峯峦青紫万状台后为天防观亟辞去抵舟已昏黑矣
　　二十二日登涯辞掌而西余所循者乃溪之右涯其隔溪则左涯也第七曲右为三仰峯天壶峯左为城高岩三仰之下为小桃源崩崖堆错外成石门由门伛偻而入有一匝四山环绕中有平畦曲涧围以苍松翠竹鸡声人语俱在翠防中出门而西即为北廊岩岩顶即为天壶峯其对岸之城高岩矗然独上四旁峭削如城岩顶有庵亦悬梯可登以隔溪不及也第八曲右为鼓楼岩鼓子岩左为大廪石海蚱石予过鼓楼岩之西折而北行坞中扳陟峯顶两石兀立如鼓鼓子岩也岩高亘亦如城岩下深凹一帯如廊架屋横拦其内曰鼓子庵仰望岩上乱穴中多木板横揷转岩后壁间一洞更深敞曰吴公洞梯毁不能登望三教峯而趋縁山越磴深木蓊苁其上抵峯有亭缀其旁可东眺鼔子诸胜山头三峯石骨挺然并矗从石罅间蹑磴而升傍崖得一亭穿亭入石门两崖夹峙壁立参天中通一线上下尺余人行其间毛骨隂悚盖三峯攅立此其两峯之罅其侧尚有两罅无此整削下山转至山后一峯与猫儿石对峙盘亘亦如鼓子为灵峯之白云洞至峯头从石罅中累级而上两壁夹立颇似黄山之天门级穷迤至岩下因岩架屋亦如鼔子登楼南望九曲上防一洲中峙溪自西来分而环之至曲复合为一洲外两山渐开九曲已尽是岩在九曲尽处重岩廻叠地甚幽爽岩北尽处更有一岩尤竒上下皆絶壁壁间横凹仅一线须伏身蛇行盘壁而度乃可入余即从壁凹行已而凹渐低壁渐危则伛偻就之愈低愈狭则膝行蛇伏至凹转处上下仅悬七寸濶止尺五凹外壁深万仞余匍匐以进胸背相摩盘旋久之得度其险岩果轩敞层叠有斧凿置于中欲开道而未就也半晌返前岩更至后岩方搆新室亦幽敞可爱出向九曲溪则狮子岩在焉循溪而返隔溪观八曲之人面石七曲之城高岩蔚然竒丽为之神飞复泊舟由云窝入茶洞穹窿窕窈再至矣再不能去已由云窝左转入伏羲洞洞颇隂森左出大隐屛之阳即紫阳书院谒先生庙像顺流鼓棹两崖苍翠如飞翻恨舟行之速已过天柱峯更衣台泊舟四曲之南涯自御茶园登岸欲绕出金鸡岩之上迷荆萦棘不得路乃从岩后大道东行兾有旁路可登大藏小藏诸峯复不得透出溪旁已在玉女峯下欲从此寻一线天傍徨无可问而舟泊金鸡洞下逈不相闻乃沿溪觅路迤逦大藏小藏诸峯之麓一帯峭削高搴砂碛崩壅土人多植茶其上从茗柯中行下瞰深溪上仰危崖所谓仙学堂藏仙窟俱不暇辨已至架壑舟仰见虚舟宛然较前溪中所见更悉大藏之西其路渐穷向荆棘中扪壁而上还瞰大藏西岩亦架一舟但两崖对峙不能至其地也忽一舟自二曲逆流而至急下山招之其人以舟来受亦逰客初至者约余返更衣台同览一线天虎啸岩诸胜过余泊舟处并棹顺流而下欲上幔亭问大王峯抵一曲之水光石约舟待溪口余复登涯歩入至止止庵望庵后有径可上趋之得一岩僧呗诵其中乃禅岩也登峯之路尚在止止庵西仍下庵前由转登山二里许抵峯下从乱箐中寻登仙石石旁峯突起作仰企状鹤模石在峯壁罅间霜翎朱顶裂纹如绘旁路穷有梯悬絶壁间蹑而上摇摇欲堕梯穷得一岩则张仙遗蜕也岩在峯半觅徐仙岩皆石壁不可通下梯寻别道又不可得蹑石则峭削无阶投莽则深宻莫辨佣夫在前得断磴大呼得路余裂衣不顾趋就之复不能前日已西薄遂以手悬棘乱坠而下得道已在万年宫右趋入宫甚森敞羽士迎言大王峯顶久不能到惟张岩梯在峯顶六梯及徐岩梯俱已朽壊徐仙蜕已移入防真庙矣出宫右转过防真庙庙前大枫扶踈防数亩围数十抱别羽士归舟
　　二十三日登陆觅换骨岩水帘洞诸胜命移舟十里于赤石街予乃入防真观谒武彛君及徐仙遗蜕出庙循幔亭东麓北行二里见幔亭峯后三峯骈立异而问之三姑峯也换骨岩即在其旁望之趋登山里许飞流汩然下防俯瞰其下亦有危壁泉从壁半突出踈竹掩映殊有清韵然业已上登不及返顾遂从三姑又上半里抵换骨岩岩即幔亭峯后崖也岩前有庵从岩后悬梯两层更登一岩岩不甚深而环绕山巅如叠嶂土人新以木板循岩为室曲直高下随岩宛转循岩隙扳升几至幔亭之顶以路塞而止返至三姑峯麓绕出其后复从旧路下至前所瞰突泉处从此越岭即水帘洞路从此而下即突泉壁也予前从上瞰未尽其妙至是复造其下仰望突泉又在半壁之上傍引水为碓有梯架之凿为沟以引泉予循梯扳壁至突泉下其凹仅二丈上下俱危壁泉从上壁堕凹中复从凹中溢而下堕凹之上下四旁无处非水而中有一石突起可坐坐久之下壁循竹间路越岭三重从山腰约行七里乃下坞穿石门而上半里即水帘洞危崖千仞上突下嵌泉从岩顶堕下岩既雄扩泉亦高散千条万缕悬空倾防亦大观也其岩高矗上突故岩下搆室数重而飞泉犹落槛外先在途闻睹阁寨颇竒道流指余仍旧路越山可至予出石门爱坞溪之胜误走赤石街道途人指从此度小桥而南亦可徃从之登山入一隘两山夹之内有岩有室题额乃杜辖岩土人讹为睹阁耳再入又得一岩有曲槛悬楼望赤石街甚近遂从旧道三里渡一溪又一里则赤石街大溪也下舟挂帆二十里返崇安
　　游庐山日记
　　予同兄雷门白夫八月十八日至九江易小舟沿江南入龙开河二十里泊李堰登陆五里过西林寺至东林寺寺当庐山之隂南面庐山北倚东林山山不甚高为庐外郭中有大溪自东而西驿路畍其间为九江之建昌孔道寺前临溪入门为虎溪桥规模甚濶正殿夷燬右为三笑堂
　　十九日出寺循山麓西南行五里越广济桥始舍官道沿溪东向行又二里溪回山合雾色霏霏如雨一人立溪口问之由此东上为天池大道南转登石门为天池寺之侧径予稔知石门之竒路险莫能上遂倩其人为令二兄径至天池相待遂南渡小溪二重过报国寺从碧篠香霭中扳陟五里仰见浓雾中防石屹立即石门也一路由石隙而入复有二石峯对峙路宛转峯罅下瞰絶涧诸峯在铁船峯旁俱从涧底矗耸直上离立咫尺争雄竞秀而层烟叠翠澄映四外其下喷雪奔雷耳目为之狂喜门内对峯倚壁都结层楼危阙徽人邹昌明毕贯之新建精庐僧容成焚脩其间从庵后小径复出石门一重俱从石崖上上攀下蹑磴穷则挽藤藤絶置木梯以上如是二里至狮子岩岩下有静室越岭路颇平再上里许得大道即自郡城南来者歴级而登殿已当前以雾故犹不辨逼之而朱楹防栋则天池寺也葢燬而新建者由右庑侧登聚仙亭亭前一崖突出下临无地曰文殊台出寺由大道左登披霞亭亭侧岐路东上山脊行三里由此再东二里为大林寺由此北折而西曰白鹿升仙台北折而东曰佛手岩升仙台三面壁立四旁多乔松高帝御制周颠仙庙碑在其顶石亭覆之制甚古佛手岩穹然轩峙深可五六丈岩端石岐横出故名佛手循岩侧庵右行崖石两层突出深坞上平下仄访仙台遗址也台后石上书竹林寺三字竹林为匡庐幻境可望而不可即台前风雨中时时闻钟梵声故以此当之时方云雾迷漫即坞中景亦如海上三山何论竹林还出佛手岩由大路东抵大林寺寺四面峯环前抱一溪溪树大三人围非桧非杉枝头着子累累传为寳树来自西域向有二株为风雨防去其一矣
　　二十日晨雾收出天池趋文殊台四壁万仞俯视铁船峯正可飞舄山北诸山伏如聚螘匡湖洋洋山麓长江帯之逺及天际因再为石门防三里度昨所过险处至则容成方持贝叶出迎喜甚予歴览诸峯上至神龙宫右折而下入神龙宫奔涧鸣雷松竹森防山峡中奥寂境也循旧路抵天池下从岐径东南行十里升降于层峯幽涧无径不竹无隂不松则金竹坪也诸峯隐防幽倍天池旷则逊之复南三里登莲花峯侧雾复大作是峯为天池案山在金竹坪则左翼也峯顶丛石嶙峋雾隙中时作窥人态以雾不及登越岭东向二里至仰天坪因谋尽汉阳之胜汉阳为庐山最高顶此坪则为僧庐之最高者坪之隂水俱北流从九江其阳俱南流属南康余疑坪去汉阳当不逺僧言中隔桃花峯尚有十里遥出寺雾渐解从山坞西南行循桃花峯东转过晒谷越岭南下复上则汉阳峯也先是遇一僧谓峯顶无可托宿宜投慧灯僧舍因指以路未至峯顶二里落照盈山遂如僧言东向越岭转而西南即汉阳峯之阳也一径循山重嶂幽寂里许蓊然竹丛中得一龛有僧短髪覆额破衲赤足者即慧灯也方挑水磨腐竹内僧三四人衣履揖客皆慕灯逺来者复有赤脚短髪僧从崖间下问之乃云南鸡足山僧灯有徒结茅于内其僧歴悬崖访之方返耳予即拉一僧为扳援半里至其所石壁峭削悬梯以度一茒庵如慧灯龛僧夲山下民家亦以慕灯居此至是而上仰汉阳下俯絶壁与世夐隔矣暝色已合归宿灯龛灯煑腐相饷指路之僧亦至灯半月一腐必自已出徧及其徒徒亦自至来僧其一也
　　二十一日别灯从龛后小径直跻汉阳峯扳茅拉棘二里至峯顶南瞰鄱湖水天浩荡东瞻湖口西盼建昌诸山歴歴无不俯首失恃惟北面之桃花峰峥峥比肩然昂霄逼汉逊此一筹下山二里寻旧路向五老峯汉阳五老俱匡庐南面之山如两角相向而犁头尖界其中退于后故两峯相望甚近而路必仍至金竹坪绕犁头尖后出其左胁北转始达五老峯自汉阳计之且三十里余始至岭角望峯顶坦夷莫详五老面目及至峯顶风高水絶寂无居者因遍歴五老峯始是山之隂一冈连属阳则山从絶顶平剖列为五枝凭空下坠者万仞外无重冈叠嶂之蔽际目甚寛然彼此相望则五峯排列自掩一览不能兼收登一峯则两旁无底峯峯竒不少让真雄旷之极观也仍下二里至岭角北行山坞中里许入方广寺为五老新刹僧知觉甚稔三叠之胜言道路极艰促余速行北去一里路穷渡涧随涧东西行鸣流下注乱石两山夹之丛竹脩枝鬰葱上下时时仰见飞石突缀其间转入转佳既而涧旁路亦穷从涧中乱石行圆者滑足尖者刺履如是三里得緑水潭一深碧怒流倾防于上流者喷雪停者毓黛又里许为大緑水潭水势至此将堕大倍之怒亦益甚潭前峭壁乱耸回互逼立下瞰无底但闻轰雷倒峡之声心怖目泉不知从何坠去也于是涧中路亦穷乃西向登峯峯前石台鹊起四瞰层壁隂森偪侧泉为所蔽不得窥见必至对崖方能全收其胜爰循山冈从北东转二里出对崖下瞰则一级二级三级之泉始依次悉见其坞中一壁有洞如门者二僧谬指为竹林寺门云顷之北风自湖口吹上寒生栗起急返旧路至緑水潭谛观之上洞翕然下坠僧引入其中曰此亦竹林寺三门之一然洞本石罅夹起内横通如十字南北通明西入似无底止出溯溪而行抵方广已昏黑
　　二十三日出寺南渡溪抵犁头尖之阳东转下山十里至楞伽院侧遥望山左胁一瀑从空飞坠环映青紫夭矫滉漾亦一雄观五里过栖贤寺山势至此始就平以急于三峡涧未之入里许至三峡涧涧石夹立成峡怒流冲激而来为峡所束回奔倒涌轰振山谷桥悬两崖石上俯瞰深峡中迸珠戞玉过桥从岐路东向越岭趋白鹿洞路皆出五老峯之阳山田高下防错民居横歴若坡陀仰望排嶂者三里直入峯下为白鹤观又东北行三里抵白鹿洞亦五老峯前一山坞也环山帯溪乔松错落出洞由大道行为开先道葢庐山形势犁头尖居中而少逊栖贤寺实中处焉五老左突下即白鹿洞右峙者则鹤鸣峯也开先寺当其前于是西向循山横过白鹤栖贤之大道十五里经万松寺陟一岭而下山寺巍然南向者则开先寺也从殿后登楼眺瀑一缕埀埀尚在五里外半为山树所翳倾防之势不及楞伽道中所见惟双劔崭崭众峯间有芙蓉揷天之态香炉一峯直山头圆阜耳从楼侧西下壑涧流铿然防出峡口即瀑布下流也瀑布至此反隐不复见而峡水滙为龙潭澄映心目坐石久之四山暝色返宿殿西之鹤峯堂二十三日由寺后侧径登山越涧盘岭宛转山半隔峯复见一瀑并挂瀑布之东即马尾泉也五里扳一尖峯絶顶为文殊台孤峯防起四望无倚顶有文殊塔对崖削立万仞瀑布银河飞落与台仅隔一涧自巅至底光响俱彻不登此台不悉此瀑之胜下台循山冈西北溯溪即瀑布上流也一径忽入山回谷抱则黄岩寺据双劔峯下越涧再上得黄石岩岩石飞突平覆如砥岩侧茅阁方丈幽雅出尘阁外脩竹数竿拂羣峯而上与山花霜叶缀映峯隙鄱湖一防正当窻牖纵歩溪石间观断崖夹壁之胜仍饭开先别去
　　后游黄山日记
　　九月初三日出白岳榔梅庵至桃源桥从小桥右下陡甚即旧向黄山路也七十里宿江村
　　初四日十五里至汤口五里至汤寺浴于汤池扶杖望硃砂庵而登十里上黄泥冈向时云里诸峯渐渐透出亦渐渐落吾杖底转入石门越天都之脇而下则天都莲花二顶俱秀出天半路旁一岐东上乃昔所未至者趋而直上几达天都侧复北上行石罅中石峯片片夹起路宛转石间塞者凿之陡者级之断者架木通之悬者植梯接之下瞰峭壑隂森枫松相间五色纷披粲若图綉因念黄山当生平竒览而有竒若此前未一探兹防快且愧矣时仆夫俱阻险行后余亦少止乃一路景竒不觉引余独徃既登峯头一庵翼然为文殊院亦余昔年欲登未登者左天都右莲花背倚玉屏风两峯秀色俱可手掔四顾竒峯错列众壑纵横真黄山絶胜处非再至焉知其竒若此遇防僧澄源至兴甚涌时已过午奴軰适至立庵前指防两峯庵僧谓天都虽近而无路莲花可登而路遥祗宜分盼天都明日登莲顶予不从决意防天都挟澄源奴子仍下峡路至天都侧从流石蛇行而上牵草扳棘石块丛起则歴块石崖悬削则扰崖每至手足无可着处澄源必先登埀接每念上既如此下何以堪终亦不顾歴险数次遂达峯顶惟一石顶壁起犹数十丈澄源寻视其侧得级挟余以登万峯无不下伏犹莲花与抗耳时浓雾半作半止每一阵至则对面不见眺莲花诸峯多在雾中上天都至其前则雾徙后越右则雾出其左松犹有曲挺纵横者栢虽大干如臂无不平贴石上如苔藓然山高风钜雾气去来无定下盼羣峯时出为碧峤时没为银海再眺山下则日光晶晶别一区宇也日渐暮遂前其足手向后据地坐而下脱至絶险处澄源并肩手相接度险下至山凹暝色已合复从峡度栈以上止文殊院
　　初五日平明下天都峯凹中北下二里石壁岈然其下莲花洞正与前坑石笋对峙一坞幽然别澄源下山至前岐路侧向莲花峯而趋一路沿危壁西行凡再降升将下百歩云梯有路可直跻莲花峯既陟而磴絶疑而复下隔峯一僧高呼曰此正莲花道也乃从石陂侧度石隙径小而峻峯顶皆巨石鼎峙中空如室从其中叠级直上级穷洞转屈曲竒诡如上下楼阁中忘其峻出天表也一里得茒庐倚石罅中方徘徊欲升则前呼道之僧至矣僧号凌虚结茅于此者遂与把臂陟顶顶上一石悬隔二丈僧取梯以度其巅廓然四望空碧即天都俯首矣葢是峯居黄山之中独出诸峯上四面岩壁环耸遇朝阳霁色鲜映层发令人狂呌欲舞久之返茅庵凌虚出粥相饷啜一盂乃下至岐路侧过大悲顶上天门三里至炼丹台循台防而下观玉屏风三海门诸峯悉从深坞中壁立起其丹台一冈中埀颇无竒峻惟瞰翠防之背坞中峯峦错耸上下周映非此不尽瞻眺之竒还过天平矼下后海入智空庵别坞三里下狮子林趋石笋矼至向年所登尖峯上倚松而坐瞰坞中峯石回攅藻缋满眼始觉匡庐石门或具一体或缺一面不若此之闳博富丽也久之上接引崖下眺坞中隂隂觉有异复至冈上尖峯侧践流石援棘草随坑而下愈下愈深诸峯自相掩蔽不能一目竟也日暮返狮子林初六日别霞光从山坑向丞相原下七里至白沙岭霞光复至因予欲观牌楼石恐白沙庵无指者追来为遂同上岭指岭右隔坡有石丛立下分上并即牌楼石也余欲逾坑溯涧直造其下僧谓棘迷絶必不能行若从坑直下丞相原不必复上此岭若欲从仙灯而徃不若即由此岭东向予从之循岭脊行岭横亘天都莲花之北狭甚旁不容足南北皆崇峯夹映岭尽北下仰瞻右峯罗汉石圆头秃顶俨然二僧也下至坑中逾涧以上共四里登仙灯洞洞南面正对天都之隂僧架阁连板于外而内犹穹然天趣未尽刋也复南下三里过丞相原山间一空地耳其庵颇整四顾无竒竟不入复南向循山腰行五里渐下涧中泉声沸然从石间九级下防每级一下有潭渊碧所谓九龙潭也黄山无悬流飞瀑惟此耳又下五里过苦竹滩转循太平县路向东北行
　　徐霞客游记卷一上
　　钦定四库全书
　　徐霞客游记卷一下
　　明　徐宏祖　撰
　　游九鲤湖日记【兴化府仙游县】
　　浙闽之游旧矣予志在蜀之峩眉粤之桂林及太华恒岳诸山若罗浮衡岳次也至越之五泄闽之九漈又次也然蜀广闗中母老道逺未能卒游衡湘可以假道不必专游计其近者莫若由江郎三石抵九漈遂以午节后一日期芳若叔启行正枫亭荔枝新熟时也
　　二十三日始过江山之青湖山渐合东支多危峯峭嶂西伏不起悬望东支尽处其南一峯特耸摩云揷天势欲鶱腾问之即江郎山也望而趋二十里过石门街渐趋渐近忽裂而为二转而为三已复半岐其首根直剖下廹之则又上锐下敛若断而复连者移歩换形与云同幻矣夫雁宕灵峯黄山石笋森立峭防已为诡观然俱在深谷中诸峯互相掩映反失其竒即缙云鼎湖穹然独起势更伟峻但歩虚山即峙于旁各不相降逺望若与为一不若此峯特出众山之上自为变幻而各尽其竒也
　　六月初七日抵兴化府
　　初八日出莆郡西门西北行五里登岭四十里至莒溪降陟不啻数岭矣莒溪即九漈下流过莒溪公馆二里由石上歩过溪又二里一侧径西向山坳北复有一磴可转上山时山深日酷絶人行迷不知所徃予意鲤湖之水歴九漈而下上跻必有竒境遂趋石磴道芳叔与奴軰惮高陟皆以为误顷之径渐塞彼益以为误而予行益励既而愈上愈高杳无所极烈日薰铄予亦自苦倦矣数里跻岭头以为絶顶也转而西山之上高峯复有倍此者循山屈曲行三里平畴荡荡正似武陵误入不复知在万峯顶上也中道有亭西来为仙游道东即余所行南过通仙桥越小岭而下为公馆为钟鼓楼之蓬莱石则雷轰漈在焉涧在蓬莱石旁其底石平如砺水漫流石面云如铺縠少下而平者多洼其间圆穴为灶为臼为樽为井皆以丹名九仙之遗也平流至此忽下堕湖中如万马初发诚有雷霆之势此第一漈之竒也九仙祠即峙其西前临鲤湖湖不甚浩荡而澄碧一于万山之上围青翠造物之醖灵亦异矣祠后有石鼓元珠古梅洞诸胜梅洞在祠侧架大石而成者有罅成门透而上旧有九仙阁祠前后有九仙宫今俱圯当祠而隔湖下坠则二漈至九漈之水也予循湖右行已至第三漈急与芳叔返曰今夕当淡神休力静晤九仙劳心目以竒胜俟明日也返祠徃蓬莱石跣足歩涧中石瀬平旷清流轻浅十洲三岛竟褰裳而渉也晩坐祠前新月正悬峯顶俯挹平湖神情俱朗静中沨沨时触雷漈声是夜了祈梦例
　　初九日辞九仙下穷九漈九漈去鲤湖且数里三漈而下久已道絶数月前莆田祭酒尧俞令陆善开复鸟道直通九漈出莒溪悔昨不由侧径溯漈而上乃迂从大道坐失此竒遂束装改途竟出九漈瀑布为第二漈在湖之南正与九仙祠相对湖穷而水由此飞堕深峡峡石如劈两崖壁立万仞水初出湖为石所扼势不得出怒从空坠飞喷冲激水石各极雄竒之致再下为第三漈之珠帘泉景与瀑布同右崖有亭曰观澜一石曰天然坐亦有亭覆之从此上下岭涧盘折峡中峡壁上覆下寛珠帘之水从正面坠下玉筯之水从旁霭沸溢两泉并悬峡壁下铁障四围上与天并玉龙双舞下极潭际潭水深沉碧虽小于鲤湖而峻壁环鎻瀑流交映集竒撮胜惟此为最所谓第四漈也初至涧底芳叔急于出峡坐待峡口不复入予独縁涧石而进踞潭边石上仰视双瀑从空夭矫崖石上覆如瓮口旭日正在崖端与頽波突浪掩晕流辉俯仰应接不能舍去循涧复下忽两峡削起一水斜回涧右路穷左望有木板飞驾危矶断磴间乱流而渡可以攀跻遂渉涧从左则五漈之石门矣两崖至此壁凑欲合不合欲开不开下涌奔泉上碍云影人縁陟其间如猿猱然隂风吹之凛凛欲堕葢自四漈来山深路絶幽峭已极惟闻泉声鸟语耳出五漈山势渐开涧右危嶂屏列左则飞鳯峯回翔对之乱流绕其下或为澄潭或为倒峡若六漈之五星七漈之飞鳯八漈之棋盘石九漈之将军岩皆次第得名矣然一帯云蒸霞蔚得趣故在山水中岂必刻迹而求乎水乘峡展既得目恣其旁崩崖頽石斜揷为岩横架为室层叠成楼屈曲成洞悬则瀑环则流潴则泉皆可坐可卧可倚可濯防竹木弄云烟数里之间目不能移足不能前者竟日每歴一处见有别穴必穿岩通隙而入曲达旁防不可一境穷也若水之或悬或渟或翼飞叠注即匡庐三叠雁宕龙湫各以一长擅胜未若此山防体皆具也出九漈沿涧依山转东向五里始有耕云樵石之家然见余軰至未有不惊讶者又五里至莒溪之石歩出旧道
　　初十日过蒜岭驿至榆溪闻横路驿西十里有石所山岩石最胜亦为九仙祈梦所闽有春游石所秋逰鲤湖语虽未合其时然不可失之交臂也乘兴遂行以横路去此尚十五里乃宿榆溪
　　十一日至波黎铺即从小路为石所逰西向十五里越一小岭又五里渡溪即石所南麓循麓西转仰见峯顶丛崖如攅如劈西北行久之有楼傍山西向乃登山道也石蹬颇峻短衣歴级而上磴路曲折木石隂翳虬枝老藤盘结危石欹崖之上啼猿上下应答不絶忽有亭踞危石防逈凌虚无与为对亭当山之半再折石级巍然直上级穷则飞岩檐覆埀半空再上两折入石洞侧门出即九仙阁轩敞雅洁左为僧庐俱倚山凌空可徙倚凴眺阁后五六峭峯离立高皆数十丈每峯各去二三尺峯罅石壁如削成路屈曲罅中可透漏各峯之顶松偃藤蜒纵目成胜僧供茗芳逸山所产也侧径下至埀岩路左更有一径予曰此必有异从之果一石洞嵌空立穿洞而下即至半山亭下山出横路而返是逰也为日六十有三歴省二经县十九府十一逰名山者三
　　游嵩山日记【河南府登封县】
　　余髫年蓄五岳志而岳出五岳上慕尤切久拟歴襄郧扪太华由劔阁连云栈为峩先而母老志移不得不先事太和犹属有方之逰苐沿江旷日不若陆行舟返为时较速乃陆行汝邓间路与陜汴畧相当可以兼尽嵩华朝宗太岳遂以癸亥仲春朔决防取嵩岳道凡十九日抵河南郑州之黄宗店由店由登石坡防圣僧池清泉一涵渟碧山半山下深涧交叠涸无滴水下坡行涧底随香炉山曲折南行山形三尖攅立如覆鼎众山环之秀色娟娟媚人涧底乱石一壑作紫玉色两崖石壁宛转色较缜润想清流汪注时喷珠泄黛当更何如也十里登石佛岭又五里入宻县界望嵩山尚在六十里外从岐路东南二十五里过宻县抵天仙院院祀天仙云黄帝之三女也白松在祠后中庭相传三女蜕骨其下松大四人抱一本三干鼎耸霄汉肤如凝脂洁逾傅粉蟠枝虬曲緑鬛舞风昂然玉立半空洵竒观也周以石栏一轩临北轩中题咏絶盛徘徊久之下观滴水涧至此忽下跌一崖上覆水滴沥其下还宻仍抵西门三十五里入登封界曰耿店南向为石淙道乃税驾焉
　　二十日从小径南行二十五里皆土冈乱垄久之得一溪渡溪南行冈脊中下瞰则石淙在望矣予入自大梁平衍广漠古称陆海地以得泉为难泉以得石尤难近嵩始睹众峯蜿蜒于是北流有京须诸溪南流有颍水然皆盘伏土碛中独登封东南三十里为石淙乃嵩山东谷之流将下入于颍一路坡陀屈曲水皆行地中至此忽逢怒石石立崇冈山峡间有当闗扼险之势水沁入脇下从此水石融和绮变万端绕水之两崖则为鹄立为雁行踞中央者则为饮兕为卧虎低则屿高则台愈高则石之去水也愈逺乃又空其中而为窟为洞揆崖之隔以寻尺计竟水之过以数丈计水行其中石峙于上为态为色为肤为骨偹极妍丽不意黄茅白苇中顿令人一洗尘目也登陇西行十里为告成镇古告成县地测景台在其北西北行二十五里为岳庙入东华门时日已下舂予心艶卢岩即从庙东北循山行越坡陀数重十里转而入山得卢岩寺寺外数武即有流铿然下坠石峡中两旁峡色氤氲成霞溯流造寺后峡底矗崖环如半规上覆下削飞泉堕空而下舞绡曵练霏防散满一谷可当武夷之水帘益此中以得水为竒而水复得石石复能助水不尼水又能令水飞行则比武夷为尤胜也徘徊其下僧梵音以茶防饷急返岳庙已入夜
</div>
    <div class="pagination">
<span class="current-page">1</span><a href="徐霞客游记_page2.html">2</a><a href="徐霞客游记_page3.html">3</a><a href="徐霞客游记_page4.html">4</a><a href="徐霞客游记_page5.html">5</a><a href="徐霞客游记_page6.html">6</a><span>...</span><a href="徐霞客游记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
