<!DOCTYPE html>
<html>
<head>
    <meta charset="UTF-8">
    <title>河南通志 - 第 260 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 260 页/共 276 页</h1>
    <div class="content">　　张希兰妻陈氏渑池人夫卒有遗腹忍死以待既生一女遂坠井死事见邑进士上官捷科传杜正夫妻陆氏洛阳人夫卒守节终身天启间上其事诏旌之
　　郭永祚妻左氏洛阳人闯贼入城姑媳俱投井死温廷柽妻于氏洛阳人贼入城投缳自尽其子妇金氏亦抱儿投井事闻适冉驸马抵洛以金帛致祭
　　张彦珩妻贾氏洛阳人宼破洛贾氏扶姑逃骂贼被害
　　董景行妻郭氏洛阳人贼入城避于方家堂贼驱之行抱柱不从贼断其手死犹抱柱不脱
　　杜敦孝妻乔氏洛阳人闯贼破城不屈死
　　董维贞妻李氏洛阳人贼破城投井死
　　李永悦妻宋氏偃师人贼防城投井死
　　乔作霖妻李氏巩县人霖被贼害李闻变即抱霖尸而死
　　李麟正妻马氏孟津人崇祯壬午避宼河干宼近投河死
　　孙养翼妻李氏孟津人宼防城氏同夫之母姨孙氏投河死
　　马云锦妻鎻氏永宁人贼破城投井死
　　张赞妻郭氏永宁人城防骂贼而死侧室赵氏子妇程氏侄妇史氏及妾卢氏女二人俱死
　　李国臣女永宁人未嫁突遭宼至爱其姿不忍杀擕之马上女骂不絶口自坠马数四贼怒刳其一目然犹怜其姿复拥上马女骂愈厉仍自坠马贼益怒双目并刳而死
　　傅之恕妻孙氏嵩县人城防坠井死
　　徐毓淳妻董氏洛阳人崇祯十四年宼防洛投井死
　　魏伯昌妻宋氏洛阳人宼破城氏随昌走城北匿井旁草中贼搜得氏氏举手北指绐贼转视遂投井死
　　董维藩妻刘氏洛阳人夫殁氏年二十二遗三子俱防矢志坚贞苦节四十余年
　　李鸿贞妻王氏孟津人年二十二夫殁矢志守节四十余年崇祯间旌表
　　张德玉妻张氏登封人夫死于宼守节三十年教子尔储成进士
　　李氏女洛阳人旌德知县李兴然女闯贼陷城女年十四拜别父母自缢死
　　张世延妻史氏永宁人崇祯十二年流宼防永王范寨世延被贼杀氏抱夫尸哭亦遇害
　　吕维禧妻郭氏新安人宼防城同弟妇张氏投井死
　　程福亮母康氏永宁人少寡守节宼至临以白刃骂不屈投崖死逾两月顔色不变
　　魏氏巩县人宼乱被掠绐以有金埋井旁乃复向贼借刀掘金遂力毙贼投井死
　　范声国妻燕氏陈明廷女刘中桂女雷跃龙女陈善女樊从俭女仝爱国女仝希曽女俱新安人皆遭宼乱守志自尽
　　张东阳妻田氏嵩县人夫殁事姑孝姑疾割股以进遂愈
　　王五妻朱氏嵩县人夫出邻恶少挑之氏骂而自缢
　　刘廷臣妻张氏妾陈氏宜阳人夫殁张氏自缢殉夫陈氏抚孤四十余年事闻旌表
　　庠生焦复亨妻杨氏庠生焦谦亨妻牛氏登封人二氏为妯娌崇祯十六年间流贼破城掳掠虑贼至受汚同投井死于
　　国朝雍正十一年　旌表
　　郜濯妻武氏登封人举人武大宁女夫殁氏年二十一时姑与母欲夺其志氏剪髪断指以誓训子有成守节七十七年夀九十七嵗于
　　国朝雍正十一年请　旌
　　皇清刘可大妻魏氏洛阳人夫殁氏年二十五守节终
　　身
　　李宗沆妻王氏孟津人夫殁氏方懐娠矢志从夫分娩后即自缢死
　　傅作舟妻郝氏登封人夫殁异乡氏扶榇归葬茹蘗守节教九龄子而师年十七举于乡
　　刘诚妻杨氏登封人适诚半载诚卒氏引练自决靳尔顺妻田氏登封人嫁二年而夫殁氏引刀自刎时年十九
　　王熙妻杜氏渑池人夫殁七日不食自缢柩前刘含章妻王氏渑池人夫殁时氏甫生女抚养三年葬夫后自缢墓前
　　李某妻任氏卢氏人夫殁苦志守节夀一百六嵗庐鳯道张璿妻郭氏永宁人年十四归于璿明崇祯末流贼逼城语璿曰妾得侍君子不幸遭贼变万难自全请先毕命君前遂投城下池水而死璿后中顺治丙戍进士授庶吉士歴任江南庐鳯道顺治二年　旌表
　　御史张论妾石氏永宁人性明决知大体明崇祯末值流宼围城泣语侍婢曰吾忝大臣巾栉谊不可辱手宻纫其衣城破遂投井死于顺治二年旌表
　　吕维禔妻楚氏新安人崇祯末夫死于流贼氏自缢顺治十年　旌表
　　孙得盛妻张氏巩县人得盛被诬防毙于狱氏申白其寃昭雪后投井死于顺治十年　旌表王国柄妻郭氏洛阳人夫殁氏年二十二抚孤成立守节至七十嵗顺治十七年　旌表
　　裴耀宗妻张氏登封人夫殁氏年二十八守节三十余年顺治十一年　旌表
　　张煜妻史氏偃师人夫殁氏年二十二时舅姑垂老氏竭力奉养丧葬如礼苦节终身康熙十年旌表
　　郑慈妻李氏巩县人强暴李懐明王之珂二人求奸氏不从被钐刀砍死于康熙十九年　旌表杜二妻温氏新安人强暴裴进义求奸氏怒骂不从裴以斧劈之立死于康熙三十六年　旌表杜振国妻王氏宜阳人夫卒氏年二十一日勤纺绩奉亲养子后翁姑相继殁竭力营葬人称尽礼延师训子两世列胶庠守节五十三年康熙四十三年　旌表
　　商元印妻董氏洛阳人夫殁氏年十八守节五十一年康熙四十八年　旌表
　　杨骙声妻王氏嵩县人夫殁年二十八守节四十年康熙五十年　旌表
　　范九玉妻康氏洛阳人因馌其夫狭邪张五要于路求奸氏坚拒不从五用镰刀砍之越日毙命于康熙五十七年　旌表
　　张体仁妻崔氏巩县人夫殁氏年十九守节四十五年雍正三年　旌表
　　牛维义妻杨氏偃师人夫殁氏年二十九守节四十五年雍正三年　旌表
　　庠生裴瑄妻王氏偃师人夫殁氏年二十四守节五十九年雍正三年　旌表
　　韦履礼妻亷氏永宁人夫殁氏年二十八守节二十余年雍正四年　旌表
　　张香姐渑池人许字髙金甲未婚而金甲殁香姐年十七自缢死于雍正六年　旌表
　　袁珣妻孟氏偃师人夫殁氏年二十八守节五十三年雍正七年　旌表
　　庠生傅钦妻刘氏登封人夫殁氏年二十妾李氏遗子甫三嵗氏爱养教诲无异己出氏卒之日子孙四世俱列胶庠守节五十三年雍正八年　旌表
　　孟弼妻王氏新安人夫殁氏年十七勤俭治家耕读教子守节三十八年雍正八年　旌表
　　监生孟文观妻陈氏新安人夫殁氏年二十五孝养继姑以义方教子孙守节四十七年雍正八年旌表
　　张景龄妻韩氏洛阳人性纯孝十四嵗祖母患疽危甚氏亲为吮之于归二日姑患病即出侍奉弗敢寝翁得疫症发狂医言须蚯蚓调药时隆冬蛰伏氏哀祷竟于瓮底得之服后即安景龄殁氏年十八有遗腹生子逾年母家欲令改适氏絶粒七日而死于雍正八年　旌表
　　赵毛儿妻刘氏登封人毛儿继母毛氏系再醮有前夫子谢二妮窥氏少艾强奸不从二妮同母将氏勒死于雍正九年　旌表
　　阎珣妻赵氏巩县人夫殁氏年二十二生子甫八月孝事姑嫜训子入庠守节四十七年雍正十年旌表
　　贡生张尔谷妻髙氏妾杨氏登封人夫殁髙氏年二十誓以身殉时杨氏方姙遂忍活及生子铸因共抚育成立入庠嵗荐髙氏守节四十二年杨氏守节四十五年雍正十一年　旌表
　　王建妻李氏新安人夫殁氏年十九养公姑抚孤子守节七十五年雍正十一年　旌表
　　节妇杨氏明尚书新安吕维祺妾维祺殉难时氏年二十三孝敬慈和抚嫡出诸子孙曲尽鞠育之恩守节四十八年雍正十一年　旌表
　　殷长祚妻裴氏洛阳人夫殁氏年十九善事舅姑抚育弱子守节五十二年雍正十二年　旌表傅养贤妻刘氏洛阳人夫殁氏年二十二奉姑训子善处娣姒守节四十年雍正十二年　旌表庄景辉妻董氏洛阳人夫殁氏年十八截髪自誓事舅姑尽孝藐孤不育复抚嗣孙苦节四十年雍正十二年　旌表
　　庠生阎一善妻王氏孟津人夫殁氏年二十九事舅姑以孝称训二子俱有声学校守节三十年雍正十二年　旌表
　　谢振邦妻李氏登封人崇祯末流宼破城振邦骂贼不屈被贼剖腹死氏年二十七抱土掩尸贼欲脇之去氏以头触柱血流溅衣贼知不可夺乃舍去氏截髪涂面擕二子逃窜卒成完节课诸孙皆成名登贤书者二人苦节六十二年雍正十二年旌表
　　耿□妻孙氏登封人夫殁氏年二十五事翁姑孝谨训弱子成立守节三十二年雍正十二年　旌表
　　韦履禧妻王氏永宁人夫殁氏年二十五奉姑尽孝训子有方苦节四十年雍正十二年　旌表庠生赵润芳妻张氏巩县人夫殁氏年二十二矢志抚孤子亡复抚继孙苦节六十二年雍正十二年请　旌
　　李振德妻牛氏巩县人夫殁氏年二十五顺事舅姑抚子成立守节四十年雍正十二年请　旌庠生刘斌妻王氏巩县人夫殁氏年二十八事舅姑以孝抚继子成立入庠守节三十四年雍正十二年请　旌
　　济南道王无党侧室汪氏孟津人无党殁无子氏时年二十一矢志守节遗腹生子之鳯辛勤抚教登康熙丁巳科乡荐之鳯殁复抚两孙成立长醇谷仕云南布政司经歴次遥谷登康熙乙酉科乡荐仕江南天长令守节六十五年雍正十二年请旌
　　梅果实妻焦氏孟津人夫殁氏年十八孝事孀姑训子成立入庠苦节五十五年雍正十二年请旌
　　监生王玮妻陈氏孟津人夫殁氏年二十二矢志靡他抚育藐孤后复殀亡苦节三十五年雍正十二年请　旌
　　庠生刘跃如妻茹氏渑池人夫殁氏年二十二奉姑尽孝抚弱子成立入庠守节五十年雍正十二年请　旌
　　举人吕循曽妻萧氏新安人夫殁无子氏年二十九誓以死从家人防防甚谨及夫有葬期氏决意同窆絶粒五日遂死于雍正十二年请　旌廪生鎻瑜妻任氏永宁人夫殁氏年二十一孝事舅姑抚育弱子子亡复抚孤孙苦节五十年雍正十二年请　旌
　　贡生鎻去矜妻张氏永宁人夫殁氏年十七事孀姑尽孝抚藐孤读书以嵗贡成名守节三十六年雍正十二年请　旌
　　杨烈女偃师人农家女幼丧母父役于外朝夕唯嫂氏是依比隣屠户萧谅窥女姿色乘雪夜潜入女室持刃求奸女抵死拒之遂断头截指而去邑令验视巳获萧将抵法萧自缢死
　　南阳府
　　汉新野长公主名元光武皇帝之姊也适新野邓晨光武兵败于小长安单骑走与公主遇趣令上马主曰行矣不能相救无两殁也追兵至主及三女皆遇害光武即位追封諡为节义长公主立庙南阳县西封晨长子泛为吴房侯以奉公主祀隂瑜妻荀氏新野人名采司空爽之女聪明有才艺年十九瑜卒无子时同郡郭奕丧偶爽以采许之采懐刄自誓爽夺其刃逼令登车不得己乃至郭氏多建炬灯正容竟夕奕不敢近令左右办浴既入室氏即掩户以粉书扉曰尸还隂隂字未成而缢死
　　晋朱序母韩氏淅川人宁康初序拜南中郎将梁州刺史持节镇襄阳苻坚遣子苻丕等来攻序母登城履行谓西北角当先受敌遂领百余婢及城中女丁斜筑二十余丈贼攻西北角果溃众固守新城贼退城得全襄阳人称为夫人城
　　唐陆家姑邓州人张廵姊也适陆氏后为廵补缝行间军中皆号曰陆家姑先廵被害见廵传
　　张建封妾闗盼盼建封南阳人出镇徐州盼盼从于徐建封殁盼盼守节独居燕子楼尝作燕子楼诗白居易爱其诗和之云今春有客洛阳囬曽到尚书塜上来见説白杨堪作柱怎教红粉不成灰末复缀一絶云黄金不惜买蛾眉防得如花四五枝歌舞教成心力尽一朝身去不相随盼盼得诗泣云自公见背妾非不死但恐后世以公有从死之妾是玷我公清范也今公殁已久可以相从于地下矣遂不食七日而死
　　元李青妻张春儿叶县人年二十青疾革顾春儿曰吾将殆矣汝善事后人春儿断髪示信誓弗再醮寻青卒春儿恸防絶嘱其梓匠曰造棺宜极寛大将以尽纳死者衣服弓剑之属匠如其言既殓乃自缢死邻里即用此棺同葬之
　　国朝雍正八年　旌表其墓
　　富珠哩逺妻雷氏顺阳人逺为襄阳令拒贼被害雷为贼所执欲妻之乃诋贼曰吾鲁叅政冡妇肯从汝狗彘生乎遂见杀
　　明髙通妻邢氏舞阳人夫卒氏年二十三躬织絍育遗孤节操凛然年八十余而终正綂中旌表罗斌妻李氏邓州人夫卒守节景泰中旌表杨显妻马氏邓州人夫卒守节成化中旌表郭氏女名妙才南阳卫人许邑人李泽未及婚而泽卒妙才闻之自缢死成化中旌表
　　李晓妻王氏内乡人夫卒自缢成化中旌表郑清妻徐氏内乡人夫卒守节事闻旌表
　　范英妻马氏裕州人夫卒守节成化末旌表赵文表妻张氏新野人文表卒张一恸而絶及既苏乃入寝自缢死
　　苏榘妻王氏南阳人年二十七而榘卒子文才一嵗无何榘之弟亦死遗二子一女王俱抚之俾各成立治间诏表其门尚书王鸿儒尝传其事文凯妻髙氏南阳人夫卒守节事闻旌表
　　张睿妻杨氏唐县人睿卒无子杨立侄为后守节终身事闻旌表
　　张宗性妻赵氏唐县人夫卒自缢
　　马廷鋭妻范氏新野人夫卒自缢
　　刘赐妻赵氏裕州人赐遘疾自度弗起谓赵曰万一我死汝将何归赵掩泣取出袖中麻索以示赐卒赵即入室自缢死时年十八祀七贞祠
　　邢继宗妻赵氏裕州人夫卒赵仰药死有司立祠祀之
　　李乐妻杨氏权信妻胡氏余光妻刘氏田萃妻余氏侯璋妻余氏俱裕州人正德六年贼刘六等防城五人被执不从俱遇害诏旌其家祀于七贞祠崔世禄妻郑氏吴燧妻梁氏俱裕州人正德六年间贼至并死节
　　张鸑妻杨氏佥事宣之女杨彪女名三姐焦佐女名那儿戴海女名僧姑郭瑞女名翠玉俱舞阳人正德六年贼至皆死节事闻诏并旌之嘉靖间分守刘叅政立祠祀焉
　　张伟妻傅氏舞阳人伟卒傅置一棺列于夫柩之侧衣服簮珥之属悉火之及葬前一夕沐浴更衣入室自缢死诘旦乡人为合葬焉事闻诏旌其门张荣妻董氏叶县人夫卒守节正德间诏旌其门宣仲名妻张氏叶县人夫卒守节正德年旌表郑荣女叶县人正德六年遇贼投壕水死事闻旌表
　　许氏女叶县人名婉妹幼许字李琼子未嫁流宼防城琼父子遇害父母欲改适遂自缢事闻建坊旌表仍命其弟评以生员奉祀
　　李氏张氏苖氏张氏许氏俱叶县人正德六年贼防城五人被执欲驱之去五人执节不从贼怒杀之事闻诏并旌其门
　　李氏女唐县人父潮正德七年遇贼死节事闻旌表
　　沈銮妻赵氏唐县人正德七年贼防城被执不从见害
</div>
    <div class="pagination">
<a href="河南通志_page259.html">上一页</a><span>...</span><a href="河南通志_page255.html">255</a><a href="河南通志_page256.html">256</a><a href="河南通志_page257.html">257</a><a href="河南通志_page258.html">258</a><a href="河南通志_page259.html">259</a><span class="current-page">260</span><a href="河南通志_page261.html">261</a><a href="河南通志_page262.html">262</a><a href="河南通志_page263.html">263</a><a href="河南通志_page264.html">264</a><a href="河南通志_page265.html">265</a><span>...</span><a href="河南通志_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
