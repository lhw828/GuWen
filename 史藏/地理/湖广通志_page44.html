<!DOCTYPE html>
<html>
<head>
    <meta charset="UTF-8">
    <title>湖广通志 - 第 44 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 44 页/共 373 页</h1>
    <div class="content">　　澕洲在洋洲上
　　百里洲县东北六十里周百余里梁史陆法和有异术隠此相传县有九十九洲满百出王者桓有闚鼎之心乃漕一洲以充百数僭号未久洲寻没宋文帝在藩邸忽生一洲未几嗣位明嘉靖间水冲为二今名上百里洲下百里洲
　　董滩口县东六十里即董市
　　堆乌滩县东对江岸响如雷入蜀第一滩
　　礶子滩百里洲南岸
　　莲花池县治前昔传周茂叔于此观莲莲皆红产白莲则兆年丰
　　饮马池县南三里相传汉昭烈关张饮马于此石笋泉县东南六十里其石如笋旁有井泉
　　大通井大通寺内水可疗疫
　　儒井县学内
　　铁索井城西隅昔有女晓汲见铁索盘绕井栏惧而归家人求之弗得
　　夷陵州
　　东山州东五里山势昻藏为一州之镇
　　郭道山州东昔郭景纯结庐于此其基尚存有一井一钟又名葛道山相传葛穉川修炼处
　　髙筐山州南四十里荆南图志故老相传尧时洪水此山不没如筐篚然俗名鸡笼山
　　五龙山州西十五里五峯连峙蜿蜒如龙
　　黄牛山州西八十里水经江水又东迳黄牛山郦道元注曰下有滩名黄牛滩南岸重岭髙崖间有石如人负刀牵牛人黒牛黄行者谣云朝发黄牛暮宿黄牛三朝三暮黄牛如故言水路幽深回望如一矣名山志山上有庙曰黄陵庙相传山神佐禹治水有功故立祠祀之诸葛亮有记
　　石鼻山州西北三十里髙五百余仞下临江流巨石横六七十丈如簰筏故一名石簰后周常移州治于此西陵山州北十五里蜀江之险始此方舆胜览载呉陆逊守峡备蜀处
　　马鞍山州北九十里三国志汉昭烈为陆逊所败升马鞍山陈兵自绕即此
　　明月峡州西二十里悬崖间白石如月庾信诗客行明月峡猿声不可闻
　　西陵峡州西北二十里三峡之一宜都记自黄牛滩东入西陵界百里许山水纡曲林木髙茂哀猿发声岩谷响应行者闻之莫不懐土
　　三游洞州西北二十里明一统志唐白居易与弟行简及元稹三人游此作记刻石因名宋苏轼与弟辙及黄庭坚亦游焉轼诗云冻雨霏霏半成霜游人屐冷苍苔滑不辞携被岩底眠洞口云深夜无月白起洞州西百十五里秦白起驻兵于此
　　虾蟆碚州西五十里明一统志江之右有石大数丈虾蟆其上出泉陆羽品其水味居第四宋黄庭坚云从舟中望之颐瑱口吻宛然陆游诗巴东峡里最初峡天下泉中第四泉
　　浣纱河州西秋冬间水色净丽若浣纱然按艺文志以伍员浣纱女事载入似非
　　赤矶州西北五里步阐筑城之所东会大江
　　青草滩州南十五里呉俞彦诗青草滩长云满渡红花套远水含烟
　　查波滩州西八十里宋冦准赴巴东见水中有人裸体挽舟诘之曰我滩神公异日当大用故来拥防耳以锦袱授之被体而去
　　虎头滩　鹿角滩　狼尾滩俱州西三峡中唯此数峡最险
　　使君滩水经注江水东流经羊肠虎臂滩杨亮为益州刺史过此覆舟人惩其波澜故名
　　洗墨池州治东晋郭璞注尔雅尝于池洗砚宋苏轼亦尝学书于此
　　姜诗井州旧无井相传姜诗寓此事母至孝母好饮江水舍旁忽涌泉味如江水甚甘一名甘泉
　　神泉井州小南门内明正徳中参政钟文俊平蜀盗至州以城中无井凿此
　　宜都县
　　虎牙山县东大江北岸状如虎牙昔公孙述遣将依此作浮桥拒汉下有虎牙滩又名武牙宋欧阳修诗醉里人归青草渡梦中船下虎牙关
　　石羊山县东三十里髙一百八十余丈山畔白石伏地如羊
　　龙巩山县南十五里
　　三台山县西十五里
　　大梁山县西五十里峯凌霄汉可以逺瞩
　　宋山县西北二十里嵂崒悬崖常有云气
　　荆门山县西北五十里大江南与虎牙山相对唐陶雍诗两崖开尽水回环一叶才通石罅间
　　丹山袁崧记郡西北陆行四十里有丹山山间时有赤气笼葢林岭
　　走马岭县东四里呉陆逊窥蜀曽习马于此
　　明星岭县南三里传有明星陨此
　　界岭县北六十里山势绵亘为夷陵当阳交界仙女洞有二一在石羊山一在马鬃岭下
　　石门洞县西四十里洞门深邃潭深莫测旱祷则应桃子洞县西四十余里石窍出水洞口曽有桃数株故名
　　汉洋河县西十里发源天正山经渔洋关至夷水下防清江入大江
　　云池大江中水涸则见
　　五眼泉县西二十五里水深清澈味甚甘美无尽井县东五里
　　僊井县北二十里宋山下旱祷辄应
　　逺安县
　　云梦山县西南六十里崔巍髙拔上有演武峡召将台诸古迹
　　鸣鳯山县西十五里峯峦髙峻秀丽甲诸山上有石泉清冽可爱相传邑令侯鸣鳯避乱于此因名鹿溪山县西北十五里梁居士陆法和云着脚名山多矣未有如鹿溪幽邃者遂栖隠焉
　　百井山县西北百里山髙广多井迤西有深壑茂林亭子山县北五里
　　鳯凰山县北十五里九域志唐韦臯为令时鳯集于此
　　白马山县北三十里唐书县有神马山本白马山天寳元年更名山阿有汉髙帝庙
　　招僊岩县北十五里鹿苑寺傍多仙迹
　　仙女洞县东十里有泉出九子溪
　　老龙洞县东十五里山髙洞深有石崖石门石牀之异
　　鬼谷洞青溪寺迤西十里洞门髙濶内有石龛相传鬼谷子讲易之所
　　观音洞县西十五里石壁峭峙竒拔可爱
　　甘霖洞县西二十里有泉东流过新城北又东为石洋河入沮水
　　洪岩洞县西五十里洪岩寺后有泉灌田千亩呼儿洞县东北三十里甚髙峻深不可测
　　官湖旧县一里水极深
　　香桥湖县西六十里源出百井山
　　枧水口县北八十里源出鸡头山石穴中土人作枧引水灌田南入于沮
　　大汉口　小汉口俱县北三十五里髙岩絶壁下有小径通荆州相传关圣于此拒曹
　　将军滩县西十里
　　圣泉井　涤心井俱县学内
　　圣水井在太平山俗名石井















　　湖广通志巻九
　　钦定四库全书
　　湖广通志巻十
　　山川志
　　襄阳府
　　襄阳县
　　鳯凰山县东五里梁武帝立寺其上今废
　　白马山县东十里下有白马泉晋习凿齿居焉因名习家池后山简日饮其上更名髙阳池南雍州记每年三月三日刺史褉饮于此
　　谷隠山县东十三里习凿齿隠此一作谷隠
　　玉山县东三十里
　　鹿门山县东三十里汉光武梦苏岭山神命习郁立神祠刻二石鹿夹道口故名汉厐徳公唐厐蕴孟浩然皮日休俱隠于此
　　阳桥山县东五十里近桥故名春秋传楚为阳桥之役
　　虎头山县南三里山上有汉昭烈濯笔池金史乌珠驻马此山筑鹿门新城等堡
　　鳯山县南五里唐书孟浩然传樊泽曽为刻碑鳯林山南即此
　　岘山县南七里襄阳耆旧传晋羊祜每登此山置酒尝谓从事邹湛曰自有宇宙便有此山由来贤哲登此山者多矣皆湮灭无闻对曰公徳冠四海闻望当与此山俱传祜殁襄阳人感其徳立祠刻碑于其上唐孟浩然有诗
　　山在县南十里下有习家池上有望海亭
　　匾山在县南十里
</div>
    <div class="pagination">
<a href="湖广通志_page43.html">上一页</a><span>...</span><a href="湖广通志_page39.html">39</a><a href="湖广通志_page40.html">40</a><a href="湖广通志_page41.html">41</a><a href="湖广通志_page42.html">42</a><a href="湖广通志_page43.html">43</a><span class="current-page">44</span><a href="湖广通志_page45.html">45</a><a href="湖广通志_page46.html">46</a><a href="湖广通志_page47.html">47</a><a href="湖广通志_page48.html">48</a><a href="湖广通志_page49.html">49</a><span>...</span><a href="湖广通志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
