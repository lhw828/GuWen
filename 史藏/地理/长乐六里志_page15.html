<!DOCTYPE html>
<html>
<head>
    <meta charset="UTF-8">
    <title>长乐六里志 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>长乐六里志 - 第 15 页/共 25 页</h1>
    <div class="content">　　李贵铎　沙京人。
　　刘义之　潭头人。
　　林泰灿　厚福人。
　　郑义煋　吴航镇人。
　　潘　伟　三溪人。
　　吴佑民　吴航镇人。
　　郑成章　吴航镇人。
　　林善荫　金峰镇人。
　　黄文忱　赤屿人。
　　欧阳超　桃坑人。
　　刘德根　文石人。
　　刘德文　潭头人。
　　吴　毅　梅花人。
　　陈　忠　岭南人。
　　郑学烜　吴航镇人。
　　迨三十五年一月一日，参议会正式成立时，乡镇已缩为十三单位，每一单位产生一参议员，合农会、工会、教育会、商会、渔会五参议员共十八人。
　　林庆垒　议长。营前区域。
　　黄笋班　副议长。罗钦区域。
　　陈调农　吴航区域。
　　韩干苍　古槐区域。
　　林英杰　东湖区域。
　　李贵铎　沙壶区域。
　　李永选　康隆区域。
　　邱登钱　工会。
　　李银华　农会。
　　林其光　商会。
　　王任翔　旒峰区域。
　　陈光金　鹤云区域。
　　刘德暖　潭头区域。
　　董世源　梅花区域。
　　陈祥英　松江区域。
　　林华璇　金华区域。
　　郑成章　教育会。
　　吴　毅　渔会。
　　间因董世源、陈祥英、李贵铎、郑成章、陈调农、韩干苍、吴毅、李银华、刘德暖先后辞职，继任者董世茂梅花区域、陈育光松江区域、刘义之潭头区域、陈肇礼吴航区域、张善勋商会、林治渭沙壶区域、潘伟古槐区域、王心湖农会、刘德根渔会。又林治渭、陈育光辞职，选出继任者，李尊书沙壶区域，未选者一人，正副议长俱由议员中选之。

　　○选举　下三　国民代表

　　县国民代表，林庆垒，湖里人。按三十六年十一月二十一日至二十三日选举结果，林庆垒得二万零三百伍十二票，李世甲(中央提名)得一万九千一百九十票，郑在莪(社会贤达)得一万二千四百十六票，陈万堪(青年党提名)得一万二千零三十三票，潘其武得一百九十票，林鼎华(民社党提名，指定国民代表)得一百三十九票，陈玠得一百零四票。
　　长乐六里志卷六终。

　　●卷七

　　岱峰李永选撰辑　西山张善贵校刊

　　○人物　上一　名臣

　　郑丙　字少融，江左里人。宋绍兴十五年第进士，充建州教授，累转国子监主簿。孝宗即位，诏求直言，丙上从谏、远佞、勤政、用人、裕民练兵六事。隆兴元年，迁监察御史。明年，出提点荆湖北路刑狱，改提举湖南常平茶盐。乾道元年，宜章峒贼李金陷郴州，焚桂阳军。郴州与衡州密迩，提刑及常平俱置司在衡州，而提刑托行部以避贼锋，丙独督州将治城训兵，召世忠峒首领李昂霄率丁壮御贼，请发鄂诸军协讨，逐平之。寻引疾丐祠，主管台州崇道观。三年，起为成都府总运判官。宣抚使虞允文集四路僚属议事，器丙特甚，既还朝，力荐丙可用。六年五月，召除礼部员外郎，时陈俊卿与允文为左右相，高选诸王邸讲读官，丙直讲庆王府，与芮煜、李彦颖、刘焞并命，士论荣之。未几，复提点广东刑狱，移广西路。归正官沙世坚，素武勇，坐赃决配静江，部有剧贼未获，丙谕世坚立功赎过，世坚馘渠魁以献，丙奏复其官。其后，世坚遂平李接，破蒙光渐，世以丙为知人善任也。徙福建转运副使。谆熙中，擢秘书少监，驾幸秘书省，面赐紫金服。明日，进秘书监，未逾旬兼擢中书舍人。六年轮对，奏请置四川襄汉、江淮三大帅，择曾任二府有文武威望者各当一面。复列上五弊：一曰取士之弊，代笔传义公行，富人以贿得科第；二曰养兵之弊；冒名寄籍，阙额不补，懦弱不汰，一有草窃，辄动御前之军；三曰理财之弊，以横敛、豫借、重折，苛政为能；四曰刑狱之弊，故纵大辟，淹留奏案；五曰荐举之弊，非权要请托，则谬举亲旧。孝宗览奏嘉纳，榜选德殿御屏之上，拜中书舍人。七年，除吏部侍郎，仍兼外制。八年，转中大夫，兼给事中。丙感知遇，益亹亹论事。巨室裴良显诉其兄弟珣死有冤状，事下临安府。良珣，东宫春坊林龟年婿也，语连龟年，临安尹不敢治，诏送大理。朝士有为龟年地者，令运使先审，责良显不实，反坐，乃施行。丙驳奏，语曰：“愿少存国法，为子孙万世计。”竟送大理。前户部韩彦古以曾觌援，有起废意，丙极口诋之，曰：“是人仰累圣德。”大臣憾丙激切，摭二事指为卖直，欲出之。孝宗不听。他日丙入谢。孝宗谕曰：“联自喜给舍得人。”数月，进权吏部尚书，同修国史，寻兼侍读。丙取陆贽奏议切时者，反复开陈。进司马光《五规》、范祖禹《帝学》，以资乙览。转大中大夫，正除吏部尚书。丙谓所亲曰：“范镇六十三致仕，吾己迟一年矣。”上章请去。十年二月，除龙图阁学士，建宁府，移知绍兴府兼浙东安抚使。以臧否郡守后时，降中大夫。孝宗锐意更治，手批访丙，欲通差官民户。丙奏：“通差害多，旧时着令里正专掌盗贼，烟火，比来邑官责以应办，至于破产，若以免役钱募耆长供他役，则善矣。”从之。臣僚言两浙东西四路和买不均之弊，送户部给舍等官译议。丙与转运副使邱密议立亩头均科法。诏下两浙施行，民以为便。未几请祠，提举江州太平兴国宫。皇城逻卒诬丙载官米万斛而去，转运使遣其属核实，无之。孝宗语宰执曰：“使郑丙有是，则今日无人可信矣。”秩满，再提举隆兴府玉隆万寿宫，转通奉大夫，起知泉州。丙治泉如治越，或劝从宽，丙曰：“惟有德者能以宽服民，吾固非用猛者；然嫉恶有素，岂以晚节丧所守哉？”光宗登极，进端明殿学士。丙应诏上封事数千言，以谨始为戒。绍熙四年致仕，明年卒，年七十有四。赠金紫光禄大夫，后赠特进，谥简肃。丙和易近人，及立朝论事，气节凛然。在铨部，抑侥倖，惩奸欺，无敢干以私者。生平留意人才，所荐萧燧、胡晋臣、罗点后俱至二府。余如季焘之博洽，刘国瑞之清正，唐仲友之学问，林栗、林雅、郑湜之刚方，丙皆援引不少置。惟与朱熹不合，尝奏近世士大夫有所谓道学者，欺世盗名，不宜信用，意实指熹而言。盖丙雅厚仲友，而仲友知台州，为熹所劾故也。子颐孙，奉议郎通判辰州；龄孙，承奉郎监潭州南岳庙。《宋史》丙本传云：“监察御史陈贾，奏道学之徒假名以济其伪，乞摈斥勿用。道学之目，丙倡贾和。其后为庆元学禁，善类被厄，丙罪为多。”案丙立朝事迹，伟然可传。熹作《石塾墓志》云：‘诏举才堪刺举者，吏部尚书郑丙以君对。’又作《张右司墓志》云：“刑狱使者郑君丙，阅其决事故牍，叹曰：‘此判不可移，答如南山矣。’其为名流所推服如此。”据此，熹固推丙为名流，而《石塾墓志》作于淳祐九年十二月，在丙劾熹之后，尤为不没人善之公。《宋史》仍以门户之见，尽没其实，非公论也。邑志丙立传《名臣》，作仙山人，今据猴屿屏山寺石刻及猴屿《郑氏族谱》，作江左里猴屿人也。
　　郑昭先　字景绍，江左里洋屿人。宋淳熙十四年进士，授浦城县主簿，叹曰：“侥悻一茅，问学未悉。”乃往受业于朱熹。及至官，因获贼不受赏，为丞相葛邲所知，擢知归安县，欲行太湖保伍法，为豪强挠而止。嘉定七年，除端明殿学士，签书枢密院事，兼太子宾客。疏恳辞。宁宗谕曰：“联方求当世之彦，相与建当世之功。有大臣之才，不如有大臣之度，心平量博，无如卿者。”昭先遂拜命。明年，除参知政事。十二年，除枢密院事，兼参知政事。久之，以资求释位，拜资政殿学士，江南西路安抚使。又辞，升秩一等，提举杭州洞霄宫。卒谥文靖。昭先立朝切直，居政府，全护人才，振拨淹滞。常言：“人臣能以文王事纣之心为心，则未有不可事之君；人子能以七子事母之心为心，则未有不可事之亲。”景献太子薨，建储未定，昭先请以仁宗为法，庙谟始决。所著有《日湖遣稿》五十卷。子逢辰。见《福建通志》、《闽候县志》、洋屿《郑氏族谱》。
　　郑逢辰　子伯昌。以父荫补官。端平初，除将作监主簿，历司农寺丞、大宗正司丞、金部郎中。一日、国子监祭酒蒋岘与同官会食，谓孔子诛少正卯非是。逢辰退而议笑之。既而岘除殿侍御史，会逢辰登对，言稍讦，遂劾逢辰去。谆祐初，起知衢州，修学校，宽征敛。时史嵩之当国，其皂隶包输楮皮为五邑害，逢辰数其罪，面鲸之，一郡称快。嵩之去位，范钟、杜范并相，除逢辰提举江西常平，首劾戚里吉州守王克谦罪。盱眙寇发，郡守王侑告急，逢辰以便宜从事，调发抚军剿捕，提刑宋慈又调将王舜截寇入南路，与逢辰前后夹击。寇密约宁都隅总谢元为内应，元不敢隐，逢辰令阳许之，约舜设伏以待，大破之。寻为台臣所论，改任湖南，遂以逢辰代慈。其后郴州寇迫江西界，朝旨复委逢辰讨剿，尽瘁区划，声威不减为提举时。入为吏部郎官，改浙东提刑，寻致仕归。见《福建通志》附其父《昭先传》。
　　许天锡　字启衷，洞江人。明弘治癸丑进士，改庶吉士。为李东阳所推许。以思亲成疾乞假，孝宗赐传以行。还朝，授吏部给事中，謇谔有气节，时言官何天衢、倪天明并负时望，都人有“台省三天”之目。十三年，建安书林火，天锡云：“去岁阙里孔宙灾，今兹建安书林又火，阙里道所从，书林文章所萃聚也。《春秋》书宣榭火，说者曰：‘榭所以藏乐器也。天意若曰不能行政令，何以礼乐为？礼乐不行，天故火其藏以戒也。’今书林之火，得毋类是？顷师儒失职，正教不修，上之所尚者浮华，下之所习者枝叶。今兹灾变，似欲为儒士一扫积垢，宜因此遣官临视，刊定经史有益之书，其余悉行禁刻，于培养人才，实非浅鲜。”所司议从其言，令提学官勘校大同失事，天锡往核，具得其状。巡抚洪汉、中官刘云、总兵官王玺以下，咸获罪。十七年五月，天变求言。天锡上言：“天视听在民，民殃祸在政，而政之盅弊在人。自古灾变未有若今者，天鸣，地震，水火之患，昆虫草木之妖，风霾星雹之异，甚至昼晦八日，赤地千里，而盗贼纵横。陛下敕中外寻求弊政，考察官吏，至振刷矣。外官三年考察，又有抚、按监临，科道纠劾，其法已无可知；惟两京四品以上，例不考核，而五品以下，虽有十年考察之条，居官率限九载，或年劳转迁，或除服改补，不能及期。今请以六年为期，通行考察。其大僚曾经弹劾者，悉令自陈而简去之，用儆有位。古者灾异，策免三公，阴霖辄避位，今大臣不任咎，陛下又不行策免，宜革公孤衔，俟天心既回，徐还厥职。祖宗御内官，恩不泛施，法不轻贷。内府二十四监局，及在外管事者，并有常员。近年诸监局掌印签事多至三四人，他管事无算，留都亦然，凭凌奢暴，蠹蚀民膏。乞饬司礼监会内阁严行考察，以定去留。此后或三年、五年一行，永为定制。”帝善之。于是会两京四品以上官并自陈听命，五品以下，六年考察，著为令。惟大臣削公孤及内官考察事，格不行。寻与御史何深核牛马房条，上便利十四事，岁省刍豆费五十余万。天锡倜傥不羁，存心忠孝，以古贤哲自期，立朝前后三十余年，疏多见采纳。武宗即位之七月，因灾异上疏，请痛加修省，广求直言。帝报闻，迁工科左给事中。正德改元，奉使封安南，在道进给事中。至安南，正朝礼，却餽赆，交人为建却金亭。三年春，还朝，见朝事大变，敢言者皆贬斥，而刘瑾肆虐加甚，天锡大愤。六月朔，清核内库，得瑾侵匿数十事，乃夜具状将以尸冻，令家人于身后上之。遂自经。时妻子无从者，一童侍侧，匿其状而遁。或曰，天锡朝罢，见御史张彧荷伽长安门左，天锡伏枷哭，归不胜愤，遂自缢。或曰，瑾惧天锡发其罪，夜令人缢杀之。莫能明也。瑾诛，复官赐祭，且恤其家。嘉靖中，天锡子春讼冤，复赐祭葬。史称正德三年六月丁卯，许天锡清核内库，得刘瑾侵匿数十事，知奏上必罹祸，乃夜具登闻鼓状，将以尸谏，令家人于身后上之，遂自经。时妻子无从者，一童侍侧，匿其状而遁。或曰，瑾惧天锡发其罪，夜令人缢杀之。锦衣卫点阅六科给事中，劾天锡三日不至，讯之，死矣。又言，刑部员外郎宿进疏陈六事，言忤逆瑾死者，内臣如王岳，范亨，言官如许天锡、周钥，并且恤赠云云。执进至午门，杖五十，削籍归。案天锡出使时，安南王以金为赆、辞以诗曰：“菁茅又喜重苞贡，薏苡何顷满载归？”天锡死，郑善夫哭之以诗，曰：“风流不见许黄门，文字丹青阁上存。最怜佳句车盘驿，黄犊青山何处村？”《惕园初稿》云：“黄门家洞江，《木假山诗》亦自称洞江先生，葬洞江狮子峰下，许其为洞江人也。今洞江尚有许姓者。其《车盘驿诗》句云：‘青山当面似无路，黄犊出林还有村。’传为佳句，人争诵之。传见《名臣》。”
　　陈谨　字德言，号环江，光俗里营田人。嘉靖壬子中式，癸丑殿试第一甲第一名，授修撰。为文温润醇雅。指言时事，不激不阿。徐阶为考官，深器之。察其所为，自朝谒外，闭户读书，不轻交接，妄取与，益重之。被命册封藩府，以拜命后期，出为惠州推官，改南京太仆丞，寻改尚宝丞，转南京国子司业，迁中允。丁父艰归，家人与营卒相殴，出解之，衰绖在身，无威仪，为乱梃所伤，卧病月余卒。给事中岑用宾劾闽抚汪道昆威令不行于士卒，白昼大都，贼害近臣，宜罢道昆，治骄卒，以正法纪。疏入，有旨罢道昆，令巡抚陈万言捕首恶把总曹一麟等。一麟乘间亡去，事遂寝。子一愚，字守明，应万历三十一年贡，廷试中式，授漳州府学训导。谨著有《内制集》、《国子讲章》及诗文稿。徐阶为墓志铭。《福州府志》、《闽侯县志》参《陈氏族谱》。
　　林材　字谨任，号楚石，唐屿人。万历十一年进士，授舒城知县，擢工科给事中。时光宗甫九龄，材率六垣疏请皇太子出阁，不省。寻乞归。起户部给事中，争三王并封之谬，转吏科。吏部推郑洛戎政尚书，起张九一贵州巡抚，材极言两人不当用，九一遂罢。王锡爵赴召，材疏论，并及赵志皋、张位。再请建储豫教，劾罢南京尚书郝杰、徐元泰。经略宋应昌惑沈惟敬，力请封贡，材乞斩应昌、惟敬，不报。志皋、位拟旨失当，材抗疏驳之。二十二年夏六月，西华门灾，材偕同官上言，切指时政缺失。帝愠甚，以方省修，不罪。吏部推顾养谨总理河道，材论止之。兵部将大叙平壤功，材力诋石星罔上，星乃不敢滥叙。其冬复率同官上言，成宪不当为祭酒，冯梦祯不当为詹事，刘元震不当为吏部侍郎。帝积前怒，言材屡借言事诬谤大臣，今复暗伤善类，乃贬三官，余停俸一岁。会御史崔景荣等论救，再贬程乡典史。材遂归里不出。光宗即位，始起尚宝丞，再迁太仆少卿，还朝。未几，即乞归。天启中，起南京通政使，卒。崇祯初，赠右御吏。子宏衍以荫官浙江副使，备兵温台，政称平恕。孙之蕃。见《福建通志》、《闽侯县志》、《林氏族谱》。

　　○人物　上二　循绩

　　王益祥　字谦叔，筹岐人。宋淳熙十一年进士，历桂阳、建康教授。兴学校，增生徒，士风丕变。后以陈傅良、张杓荐，历监、簿、编修、说书，出知宁国，改处州。时严伪学之禁，丐祠去。迁江东提刑，以里人陈自强为相，弃官归。案邑志有传，言：“王益祥后徙居闽县。”《闽都记》云：“王益祥卜居筹岐。”《福建名胜志》云：“王益祥宅在闽县光俗里筹歧。”又云：“在城西南衣锦坊。”《八闽志》云：“旧居闽县江左里之筹岐，后致仕居此，改坊名衣锦。明洪武二十一年，宅为镇守帅臣所夺，创中卫营，寻毁于火。天顺元年，八世孙参政佐疏于朝复之。”
　　李宗达　字时望，高洋里下洋人。景泰丙子举于乡，天顺甲申登进士，拜户部主事，督军储于通州，著绩。复奉命赍内帑金帛赴三广，还朝，值畿内岁凶民瘠，朝廷发廪，又命宗达理赈务。宗达殚心施济，缓急适宜，全活者众。未几漕河干旱，宗达设方略趱运，而舟无后期。朝廷嘉奖，进秩员外郎，旋被命温州知府。奉檄，适丁母艰，竟以哀毁服阕而卒。尚书林瀚为撰墓志铭。见《华阳李氏族谱》家传。
　　郑日新　子台石，钦仁里玉田人。嘉靖乙卯举人。金华教谕，授严州寿昌知县，松江府通判，象州、宾州知府。历官所至，皆以廉直勤慎称。居乡日，仅与兄弟同营一室，为起居之所。宦泽所遗，可想见之矣。本传有作柳州、宾州知府，按《玉田郑氏族谱》云：“《八闽通志》有传，《闽贤书》作署宾州知府，实署象、宾二州。”案象、宾二州俱隶广西，从家传。又案玉田郑氏祠堂厅事有句云：“伟绩遍象、宾，三十载经纶，西粤仰清勤大尹；雄才冠曹、谢，数百篇著作，南闽推风雅名宗。”此出句指郑日新，对句指郑邦祥而言也。
　　林国相　字廷赞，号燮轩，光俗里人。万历癸未登进士第，逾年，授户部主事。榷税崇文门，一钱不入私囊。督储江南，属大沴，请改折，民赖以苏。故事，列邑敛金钱为使者费，多者至百余缗，国相悉裁罢之。在曹五年，甚有声。出守惠州，属典郡久阙，狱滞奸滋，国相下车，次第次遣，旬日间逋牍悉清。惠俗婚姻无媒妁，以槟榔为信，轻相背负，无日不讼。国相取六礼条布之，不率者刑。又严禁妇女之为市者，俗乃大更。郡故多盗，国相捕其渠魁，论如法，广设方略，控制之，境内遂安。道纪聂日升亡其印，诉于国相。国相笑曰：“尔无恐也，其归索之神座下。”己果得印如言，人惊以为神。居恒好奖进诸生，贫不能婚丧者，皆有助。学宫弊坏，蠲资饰之。下及桥梁、道路、陂塘、渠堰皆加葺治。惠人戴之，呼以青天。当入计藏，吏请以赎锾百三十缗为道里费，却不受，留供郡志、湖堤二大役。计毕，迁河东运使。河东盐产池中，与煮海异，每苦旱潦捐课。国相在事，有天幸，课倍往时。中使垂诞侵利权，疏请得报，为御史所持，纷拿不解，乃为之画分课盐、余盐，以余者辅内帑，争乃息。其年池盐不生，上闻之，召中使归。十月，盐复生，往盐生必于春麦，十月非其时也，民因号曰“瑞盐”，而以为国相所感致。谢不居。盐政之暇，葺学宫，立育才馆，兴社学，孜孜教士。又创士仓，以赡其乏。修圮桥，建丽谯。凡所兴作，多割已资，至日用供亿，亦分毫不为民扰。居河东六年，中丞台使者交章荐卓异，仍请徙晋藩，从晋人望。章三上，乃报可。以左参政分守河东，晋人大喜。河南凶，国相檄所部宽催科，问疾苦，发仓煮粥，所全活甚多。尝兼摄分巡事，裁决沛然，案无停牍。未几，以入贺行，主吏请括赎锾，郡县循故事有所献遗，皆谢罢之。既竣事，则疾驱归省。行至桐庐，病亟，乃作书慰父母，且云：“必得一见。”抵家之日，口不能言，以目视父母而瞑。年五十四。国相居官常不以家从，与二弟联床共被，自相师友将二十年。既宦游各方，问讯无虚月。常慕司马温公之为人，取其“可对天知，可对人言”二语，颜其轩曰“二可”。所著诗文，如《游吴草》、《燕粤吟》、《河汾草》等若干卷，叶向高为之立传。叶文忠公《苍霞草》。
　　郑善述　字孚世，钦仁里玉田人。居蕉溪，因以为号。后徙建安。清康熙庚午举于乡。下第归，授徒讲学。时居溪上，对岸放生池有高僧晓霖，闻讲必来听，数月，语善述曰：“居士自谈性理，老衲已透禅宗矣。”丁亥授直隶固安令，在京南百二十里，滨河，旗丁、河兵杂处，凌其居民，善述一切绳以法。岁修永定河，椿苇工科，取给宛平、良乡、永清、东安、霸州及固安六处，而五邑稍远，河员平日既不储材，一遇急工，辄责之固。秫稽麻柳岁供至数十万，固民不堪，多逃散，而责者如故。善述陈其状于上官，未即罢除，而追呼稍缓矣。既以失出，镌级归。筑木石居，广不过一亩，药草盈栏，图书满架。初以家敝，与伯兄分散，糊口四方，官固安，迎养聚首，性命以之。姐适陈，早寡，妹适叶，贫不聊生，皆置之安全。子方城、方坤，俱登第。善述著有《木石居集》。妻黄昙生，著有《萧然居集》。《福建通志》、《闽侯县志》参《玉田郑氏族谱》。
　　郑方城　字则望，号石幢，善述长子。善述令固安，方城久随侍左右，不得归试，援例贡国学，授泰宁训导。雍正癸卯，举于乡。时季弟方坤先登第，令邯郸，迁景州知州，方城皆在署佐理，暇则拈韵赋诗，今所传《却扫斋唱和集》是也。癸丑始成进士，知四川新繁县。县近省会，秦、陇、楚、粤、滇、黔之民屯聚纷扰，方城以慈惠忠信治之，民多因以化。罗村李长荣无嗣，养子景鲜，无何俱死，遗二幼孙，长荣妇郑氏，年八十余，佣者李云利其田，轻氏老耄，冒族侄，以异姓乱宗控逐二孙。方城细鞫得情，重惩云，为郑氏别置后。云诉郡守，勾通守幕，约得田酬以半，流言四布。郡守王素廉明，不能无动，媲谕方城，勿执成见，方城持益坚。既而事败，幕逃，郡守谢曰：“微君守正，几坠术中。”邑故有牌头，执薪水、粪除之役，展转雇募以为苦，方城毅然除之。时巡抚下垦田令，四川地衍沃，生聚繁，耕居无隙，奸民乘机夷古墓，塞堰沟，谬称新垦。方城力陈其弊，阡陌得无恙。乾隆六年秋，大水，以灾闻，藩司使某令助实，某令匿灾，虑邻邑相形，讽以非上官意。方城曰：“吾不能隐灾希旨。”卒除其赋。九年夏，再水，锦水河直突城西门，大雨挟流，势孔急，方城立水中，亲荷锤，民皆感动，争负土堵门，城赖以不没。乡人避水来，渡以舟楫，缒而入，安置寺观，蠲资设赈。顾水不减，乃历四村，相地形疏凿，随时而涸。是秋大熟，文庙、二忠墓、城楼、申明亭、坛壝、仓狱、舟梁、道路之属，靡不修举。暇则行所部，读法，劳农，请保甲，采风谣、利兴弊革。久之，信浃于民，令行禁止。集诸生订期课文，授以笔札，留餐，点定甲乙，指陈经义，士蒸蒸蔚起。乾隆十一年计吏，举治行尤异，部议以甲子蜀闱磨勘事镌二秩。上官深为不平，延主锦江书院，蜀士闻名景附，院内填溢。逾年病卒。著有《燥吻集》、《绿痕书屋诗稿》。子天锦。城茅荔乡《清朝诗抄小传》云：“伯兄石幢先生，讳方城，字则望，先大夫蕉溪公冢子。幼不好弄，端重如成人。稍长，从蕉溪公学，入则禀母训，不从他师。蕉溪公教子严，以长子属望尤切，日授经书尺许，背诵偶讹，则笞詈不少贷。年二十，为诸生。先是，病疟半载，尝自言：‘幼读书困于程限，若有物横梗胸中，格格不快，至是忽开豁，心地空明。’病起，复按前所习书，皆有新解，殆禅家所谓顿悟者机耶？顾久困场屋，年四十六始举雍正癸卯科乡试，又十年成进士，筮仕，得蜀之新繁。邑固弹丸，然密迩省会，号称殷繁，而关，陇、楚、粤、滇、黔之民，蜂屯蚁聚，纷扰无己。先生以慈惠忠信临之，调剂得宜，民胥悦服。乾隆十年计吏，举治行尤异。旋以蜀闱磨勘事镌一秩。先生怡然，而上官深扼腕，不令俶装，延主锦江书院。蜀士闻名景附，负笈者踵相接、书舍至滇溢不可容。逾年竞以疾卒。”(下略)见《全闽诗话》。
　　郑方坤　字则厚，一字荔乡，善述季子。少讲求河漕利弊、边防要领。雍正癸卯，成进士，授邯郸知县。邯郸为入京孔道，前官衰病，吏因缘为奸，侵帑金千余。方坤按抵吏罪，宿逋以清。望诸君①祠在其境，捐俸修之。以卓异迁景州知州。景州豪右多凭官长以齮龁小民，方坤屏弗与通，决狱一断以法。会河决，奉旨赈恤，方坤按户查勘，马不可行，乘栲栳以渡，不假手胥吏，民被实惠。复以卓异迁河间同知，擢登州知府。登州与辽东对峙，仅隔海，而土瘠，民无恒业，多航海种地为生。时严禁出海，其己渡而未入籍者，俱令回籍。方坤言于大府曰：“登州民贫土瘠，辽阳土广人稀，山东之民倚辽阳觅食者，邑以千计。若一概禁止，弱者束手待毙，强者铤而走险，转滋事端。”大府然之，遂奏请弛禁。调沂州，复调武定。武定以岁饥发粟赈济，仓廪皆空，饥民数百万，无所仰食。方坤欲以登、莱之有余，济武定之不足，请移登莱谷八万石，以四万石进利津之牡蛎口，接济迤南州县，四万石进海丰之沽河，接济迤北州县。又虑民饥难待，请截留济南、武定等县漕米五万石备赈。大吏据以入告，从之。又请缓征未被灾地亩以舒民，力修城工以补赈恤所不及，一郡赖焉。未几，兖州又饥，檄方坤往赈。至兖，率属设粥厂以分赈，释贫民夺富室谷而诬为盗者数十人。乾隆十六年，车驾南巡，留拜塘阿，马驼万计，就牧兖州，刍豆所需，责办旦夕。方坤计每日所支于附近邮驿及各营经年积储，筹划供应，先后以远近为差，大役不误而民不扰。修少陵书院，以兴文教。权兖沂曹济道，河决徐州，协办扫工石料。以病乞休。初，方坤师其兄方城，弱冠有文名，在都门与一时名流往来赓唱，每一篇出，远近传抄。服官三十年，著述不辍，成《全闽诗话》、《清朝诗钞》、《蔗尾集》、《却扫斋唱和集》等各若干卷。子天箓，工诗。见省、县志。
　　郑天锦　字有章，一字芥舟，方城子。学使周学健以博学鸿词荐，辞不就，遂于乾隆壬甲成进士。知广东连山县，摄理瑶同知，民夷爰之，连山有银穴，曰海筒(一作梅筒)，与广西贺县焦水厂接，广西布政某惑厂人言，欲逾界采银于穴。或劝天锦招商取利，天锦曰：“聚众起事，此异日大患也。”上言制府，极陈穴不可开状。大府悟，遂檄两省巡道会定地界，禁采穴者。巡道某叹曰：“真廉吏也。”举卓异，迁琼州同知。未抵任卒。子沂若，字子咏，少肄业于建溪书院，寒夜辄为父温足，数日必假归省母。工诗，见赏于永福黄任。见省、县志。
　　林昆琼　字长实，号醇叔，又号心醰，黄石人。幼岐嶷，读书过目成诵。工文，诗亦雅健。精篆隶，善别书画。逾冠，补博学。与叶毅庵、孟瓶庵、梁九山、龚海峰辈二十八人结为读书社。与从兄开琼同游京师，先后主大兴朱文正、河间纪文达二公家，名噪都下，时称为大、小林。乾隆乙酉经魁。历湖南宜昌知县，茶陵州、道州知州，以军功加直隶州衔。橐笔从戎，驰名幕府。居官遗爱在民，著有政声。所著有《学圃诗存》二卷、《石林画系》二十四卷、初编一卷、续编一卷。见《林氏族谱》、《闽侯县志》。
　　郭建勋　字策臣，洋屿人。同治壬戍举人。法夷之乱，司记室，以军功授石埭县知县。服官十余年，清修自励。丁丙艰后不再出。居乡力行古道，为闾里所推崇。《琴江志》。

　　○人物　上三　儒林

　　卢孝孙　字玉溪，宋江左里人。奉亲孝养，笃志好学，研究伊洛之书，深契其旨，著书立说多所发明。有《性理大全发蒙》十卷。学者宗之，称玉溪先生。浮歧有祠。卒葬藤山。《闽侯县志》。
　　郑文遹　邑《选举志》有作“遹”。字成叔，江左里象屿人。宋嘉泰甲子贡士。闻勉斋得朱子之学，往师之，既与俱登朱子之门，命编次《丧礼》。尝观周子《太极图》，悟性善之旨，著有《易学启蒙或问》、《春秋集解》、《丧礼长编》、《庸斋集》等书。《郑氏族谱》参旧邑志。
　　郑子尚　至德里马头人，迁邑东隅翰林坊。明洪武十六年，以明经荐授长乐教谕。入祀乡贤祠。按邑志误为宋人，兹据《马头郑氏族谱》更正之。
　　陈景著　名湜，以字行。明永乐十三年进士第三人及第。预修《<四书>、<五经>性理大全》。以母老乞便禄养，改福州教授。卒葬螺峰山。祀乡贤祠。案陈景著，绍惠里七星墩人，墩己墟矣。

　　○人物　上四　文苑

　　倪曙　字孟曦，光俗里后塘人，又作下江人。塘乾符四年，举进士，试于京兆，以“火中寒暑退，残月如新月”诗，曙名列第五。为五年县尉。至中和时，乃再举及第，除太学博士，文学雅为唐僖宗所知，当时制词，有“萤雪服勤，属词清妙”之语。黄巢之乱，避归故乡，会闽王从子延彬刺泉州，雅好宾客，曙与徐寅、陈郯等赋诗饮酒为乐。未几出游岭表，南平王刘隐招礼之，辟置幕中。隐弟即位，擢为工部侍郎，进尚书左丞。乾亨五年，诏同平章事，无何以疾卒。所著赋一卷行世。《南汉书》、《十国春秋》、《福建文苑传》参光俗里《后塘倪氏世谱》。又案，曙作下江人，即今闽江下游。
　　陈弦　字元甫，光俗里人。元至正中居方山，以学行荐补勉斋书院山长，改浔溪场司丞，辟行中书省职官掾。西域那兀纳等据泉州行省，辟为护军参谋军事。那兀纳就缚，槛送行省，调晋江县尹，兼分督盐课。升广东盐课提举，兼参潮，惠、循、梅诸州军事。既而归田，道泉州，父老固挽之，遂家焉。著有《方山堂诗文稿》行世。《闽诗传》。
　　郑邦祥　字太巫，钦仁里玉田人。博极群书，旁通方外，参入玄粤。时作书画篆刻，有逸致。谢在杭早达，才名洋溢海内，树坛晋安风雅，与济南、竞陵旗鼓张帜，偕曹石仓执牛耳主盟，太巫以年少诸生，与谢为雁行内兄弟，每出登坛，辄屈一座。惜万历、天启间三中副车。足迹满天下。著有《玉蝉庵诗集》，诗入《御纂群芳谱》、《十二代诗选》。卒于明天启四年甲子，年仅三十八。前一年癸亥，客粤韶溪，除夕有诗云：“七千归路才过半，四十行年尚待三。”当时以为诗谶云。病革，忽于易箦刻呼取纸笔，留偈三四语而逝。语云：“来既无踪，去住何宅？性地圆明一彻。”娶江田谢氏，布政肇淛胞妹。子祯，孙善述。《闽侯县志》参《玉田郑氏族谱》。案邦祥一名缓，字孟麟，荔乡曾祖父也。荔乡《全闽诗话》录《剑虹(榜眼吴文焕，字剑虹)续稿》云：“郑邦祥，一名缓，字孟麟。著述甚富。今其家所藏《玉蝉庵散编》不过千百中之什一也。先生遇不酬才，年不符志，早岁即以诗名见推。闽俗，最重及马婿。娶妇后，择吉日双返外家，治具甚设，卜所以延宾其人者，余兄弟子姓，环而观新婿所为。先生娶于谢，谢本著姓，妻兄在杭先生，早贵显矣，是日主其事，预使传言曰：‘吾辈文人，不可学世俗新亲窠臼，请联名句，以光嘉礼。’先生时年甫十八，概应曰：‘诺。’于是豆登既行，觞酌既设，一人呼韵，则一人操笔墨，就主宾前伸纸请书，书讫既去。循环迭进，不逾晷刻。是日所成至八十韵，执事者奔走颇以为烦，而主宾之意常若有余。满堂观者，传为盛事。于是先生遂与在杭谢公、能始曹公、惟和兴公二徐公主持斯文，为骚坛弁冕，口诛笔击，与世之号为眉目者，不能无龃龉。谢、曹既早达，二徐又早谢诸生，独先生尚淹沉黉序。竟陵督学闽南，昌言于众，曰：‘吾往南中，他无可喜者，惟必将郑孟麟抑置劣等，且痛扶之，亦足以豪矣。’语流闻至闽，先生念弟子员自不宜与学使者抗，在杭先生时方伯粤西，遂往依之。凡所游历，无不于诗焉发之。天启癸亥除日，韶阳溪上忽得句云：“七千归路才逾半，四十行身尚待三。”语亦无大沉痛，而不知其为谶也。先生早年著述，为曹能始先生采入《十二代诗选》，兵燹后，此书罕觏。即所哗为盛事若八十韵事，亦久已声希响绝。传其轶事如左。一声一欬，正可于冠裳剑佩外求之耳。”
　　黄应恩　字九龙，又字伯宠，赤屿人。明天启五年，选举贡元，崇祯间，补中书舍人。因皇太后病笃，取象胆疗病，廷臣不知，应恩博览群书，独知象胆四季寄于四蹄，召见时，面试对答如流。赐翰林院东宫侍讲，兼内阁诰敕撰文中书，授礼部仪制，清吏司员外郎。见《明史》并参《黄氏族谙》。
　　陈宪周　字时夏，号鹤溪，洋屿人。清康熙乙未进士。选满城(有作海城)县知县，不枉一民，不名一钱。卒于官，邑人赙之，乃得归葬。宪周喜为诗，词清句丽，闽中诗派自曹能始、谢在杭后，宪周为得其宗。《福州府志》、《闽侯县志》、《陈氏族谱》。
　　周琦　字朝勋，文石人，居江左厚安。康熙丙午武举人，联捷进士。历官北直、山东、江西、福建。性好吟咏，著有《清远堂诗集》传世。见《福建艺文志》，参《周氏族谱》。
　　周元　字春台，厚安人。雍正元年癸卯拨贡，甲辰入国子监肄业。初见重于吏部许雪村，延为西宾。十三年，选授松溪县教谕，旋调台湾凤山县教谕，补陕西汉中府沔县知县。所至慕其才名，钦其懿行。著有诗文集。见《周氏族谱》。
　　卢遂　字易良，号霁渔，浮岐人。乾隆乙未进士，官翰林院编修。幼聪颖异常童，年十三，即能诗。甫冠，登馆选，兴登高烈，年成一集。未三十，有诗三万余首。惜不永年。行世者有《四留堂集》、《全闽诗传》。
　　林开琼　字达孙、又字长川；晓楼，西痴，亦其号也。高洋里黄石人。乾隆庚寅举人，授大田训导。明末，有严氏女殉亲赴水死，乡为造桥立碑，久毁，重修之。值岁饥，劝富户诚价平粜。迁永安，与知县协力采买仓谷，士民乐输。以长年榜谒选，当得县尹，吏持文状责纳赀，遂拂衣归。有《晓田诗钞》十卷。案开琼与从弟昆琼同游京师，主大兴朱文正、河间纪文达家，名盛都下，时称为闽中大、小林云。见《福建通志》、《闽侯县志》。
　　郑颖慎　字亦幽，原名少图，马头人，廪贡生。生平好学，为文有卓识，奇气勃然不可遏抑。浑浩流转，不以摹拟损才，不以议论伤格，士大夫重之，谓为韩、苏之流亚。卒于光绪戊午②。见《郑氏族谱》。
　　李礼臣　洋屿人。聪敏绝人，词赋婉丽，为前辈宿学所称赏。年未弱冠，即举于乡，惜不永年。有遗著俱散佚。《琴江志》。
　　卢聿炳　字耀西，浮岐人。于书无所不读，为文波澜壮阔，人皆称之。光绪九年，登进士第，官工部。于时不偶，归而闭门著述，不与世周旋，竟卒于家。见《蛰庐诗集》。
　　高焕新　字复斋，绍惠里阡中人。赅宗经史。由附生入全闽师范学堂，品学为监督陈宝琛所赏识。初级师范第一班毕业后，即留校充当学监兼教习，又以熟习日语，并为东方教习翻译。在校一贯任职，历数十年，言行一轨于礼，听夕惟以规正诸生为务。自监督校长以降，无不尊敬之者。生平缄默，终身不妄言笑，为文蕴蓄如其人。雅善诗赋，挥毫立就，著作甚富，虽居城市，不为物役所溷。晚年远荤茹素，恬然以老、庄、释氏之学为学。焕新九男一女，皆教育成材，识者重其庭训之美。闽海两度沦陷，焕新告老退居故里，息心禅定，不一问户外，惟以蔬食自甘。迫抗战胜利，赋《回忆往事》诗云：“春光去不留，转瞬又新辰。回忆往年春，倭兵方税驾。我身无所长，遇险幸夷化。倭侵入门内，以善言遣去。仗此忠信存，蛮貊亦何怕？臣壮不如人，而今况衰谢。竭诚相告语，幸复得宽假。(倭以我粗通日语，劝出任事，以衰病力辞却)。杜门何所事？旧书且枕藉，偶尔发微吟，消消长日暇。欃枪今已扫，曙光照残夜，干戈化玉帛，和平遍欧亚。喜见九州同，此乐真无价。”行世有《历史讲义》、诗文集。子光远、光佑、光启、光昕、光世、光暄、光垣、光衢、光凯。《藏楼诗文稿》。

　　○人物　上五　武功

　　邹思鲁　光俗里人。宋嘉定间北京燕山前卫经历司经历。《邹氏宗谱》。
　　李德实　高祥里下洋人。元至正间官提领，累有功绩。《华阳李氏族谱》。
　　黄九虎　字德成，明至德里人。以武功授南京大兴卫丞，校尉。娶李长孙女，殿撰骐姐为室。《黄李族谱》。
　　黄参　字求我，至德里黄李人。明永乐七年，太监郑和驻长乐，造舰下西洋，参从征有功，授忠武尉，累迁游击定远将军及和总管府中军。见《黄李族谱》。
　　林其琮　字尚阶，号从乾，营前人。明隆武称国，授总兵之职，迨事不可为，遂弃职游江西，后不知其所终。见《营前林氏族谱》。
　　郑建　洋屿人。左卫指挥使经历。《郑氏族谱》。
　　林从时　高洋里黄石人。清康熙己卯武举人，授把总。于五县寨响鼓山擒山冠薛彦文有功。又随军帅平台湾南路，缉获余孽杜君英，招抚力力等社生番，议叙军功，擢守备，累迁至襄阳镇总兵。《闽侯县志》参《林氏族谱》。
　　黄思隆　洋屿人。授延平右翼守备，题升都司。《琴江志》。
</div>
    <div class="pagination">
<a href="长乐六里志_page14.html">上一页</a><span>...</span><a href="长乐六里志_page10.html">10</a><a href="长乐六里志_page11.html">11</a><a href="长乐六里志_page12.html">12</a><a href="长乐六里志_page13.html">13</a><a href="长乐六里志_page14.html">14</a><span class="current-page">15</span><a href="长乐六里志_page16.html">16</a><a href="长乐六里志_page17.html">17</a><a href="长乐六里志_page18.html">18</a><a href="长乐六里志_page19.html">19</a><a href="长乐六里志_page20.html">20</a><span>...</span><a href="长乐六里志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
