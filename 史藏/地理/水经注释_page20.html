<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 20 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 20 页/共 106 页
  </h1>
  <div class="content">
   罗子自枝江徙此世犹谓之为罗侯城也防水又西流积而为陂谓之町湖也
　　又西至累石山入于湘水
　　累石山在北亦谓之五木山山方尖如五木状故俗人借以名之山在罗口北防水又在罗水南流注于湘谓之东町口者也
　　赣水出豫章南壄县西北过赣县东
　　山海经曰赣水出聂都山东北流注于江入彭泽西也班固称南壄县彭水所发东入湖汉水庾仲初谓大庾峤水北入豫章注于江者也地理志曰豫章水出赣县西南而北入江盖控引众流总成一川虽称谓有殊言归一水矣故后汉郡国志曰赣有豫章水雷次宗云似因此水为其地名虽十川均流而此源最逺故独受名焉刘澄之曰县东南有章水西有贡水县治二水之间二字合赣字因以名县焉是为缪也刘氏专以字说水而不知逺失其实矣【全氏曰按章贡图经曰东江发源于汀州界之新乐山迳雩都而防于章水西江导源于大庾县之聂都山与贡水合二水合而为赣则征之之言未可非也如善长所引山经及庾说但有贡水而无章水恐未足以释赣水之义也沈氏曰近世皆以豫章水为章水湖汉水为贡水所歴十八滩之险黄公滩为最即所谓惶恐滩也】豫章水导源东北流迳南壄县北赣川石岨水急行难倾波委注六十余里又北迳赣县东县即南康郡治晋太康五年分庐江立豫章水右会湖汉水水出雩都县导源西北流迳金鸡石其石孤竦临水耆老云时见金鸡出于石上故石取名焉湖汉水又西北迳赣县东西入豫章水也
　　又西北过庐陵县西
　　庐陵县即王莽之桓亭也十三州志称庐水西出长沙安复县武帝元光六年封长沙定王子刘昌为侯国即王莽之思成也【一清按汉书地理志长沙国安成县侯国续汉书郡国志无之盖省并也吴复置晋太康元年改曰安复王子侯表苍封是安成非安复也】吴宝鼎中立以为安成郡东至庐陵入湖汉水也
　　又东北过石阳县西
　　汉和帝永平九年分庐陵立汉献帝兴平二年吴长沙桓王立庐陵郡治此豫章水又迳其郡南城中有井其水色半清半黄黄者如灰汁取作饮粥悉皆金色而甚芬香
　　又东北过汉平县南【一清按后汉中平中立汉平县吴改曰吴平此亦经文晚出之证】又东北过新淦县西
　　牵水西出宜春县汉武帝元光六年封长沙定王子刘成为侯国王莽之修晓也牵水又东迳吴平县旧汉平也晋太康元年改为吴平矣【一清按宋志吴平侯相吴更名】牵水又东迳新淦县即王莽之偶亭而注于豫章水湖汉及赣并通称也又淦水出其县下注于赣水
　　又北过南昌县西
　　旴水出南城县西北流迳南昌县南西注赣水又有浊水注之水出康乐县故阳乐也【一清按宋志康乐侯相吴孙权黄武中立曰阳乐晋武帝太康元年更名】浊水又东迳望蔡县县因汝南上蔡民萍居此土晋太康元年改为望蔡县【一清按刘昭郡国志补注引豫章记曰上蔡县中平立此地名上蔡者上蔡民分徙此地立名上蔡然则汉县本名上蔡也】浊水又东迳建成县汉武帝元光【沈氏曰按本表是元朔】四年封长沙定王子刘拾为侯国王莽更名之曰多聚也县出然石异物志曰石色黄白而理疎以水灌之便热以鼎着其上炊足以熟置之则冷灌之则热如此无穷元康中雷孔章入洛赍石以示张公张公曰此谓然石于是乃知其名浊水又东至南昌县东流入于赣水赣水又歴白社西有徐孺子墓吴嘉禾中太守长沙徐熈于墓隧种松太守南阳谢景于墓侧立碑永安中太守梁郡夏侯嵩于碑傍立思贤亭松大合抱亭世修治至今谓之聘君亭也赣水又北歴南塘塘之东有孺子宅际湖南小州孺子名稚南昌人髙尚不仕太尉黄琼辟不就桓帝问尚书令陈蕃徐稚袁闳谁为先后蕃答称袁生公族不镂自雕至于徐稚杰出薄域故宜为先桓帝备礼征之不至太原郭林宗有母忧稚往吊之置生刍于庐前而去众不知其故林宗曰必孺子也诗云生刍一束其人如玉吾无徳以堪之年七十二卒赣水又迳谷鹿州即蓼子州也旧作大艑处赣水又北迳南昌县故城西于春秋属楚即令尹子荡师于豫章者也秦以为庐江南郡汉髙□六年始命灌婴【一清按下有脱文】以为豫章郡治此即灌婴所筑也王莽更名县曰宜善郡曰九江焉刘歆云湖汉等九水入彭蠡故言九江矣陈蕃为太守署徐稚为功曹蕃在郡不接賔客唯稚来特设一榻去则悬之此即悬榻处也建安中更名西安晋又名为豫章【一清按两汉及晋豫章郡治南昌晋志豫章郡领豫章县刘昭郡国志补注引豫章记曰豫章县建安立三国吴改曰西安故晋志豫章郡有豫章县盖复汉之旧也晋志不言豫章宋志不记豫章均为脱漏且宋志云豫章太守领豫宁侯相汉献帝建安中立吴曰要安晋武帝太康元年更名要安又是西安之误吴书太史慈数为寇于艾西安是也城在今武宁县西二十里前汉为海昬后汉为建昌县地去南昌府城三百二十里非郡治也此注言豫章郡治而释以西安疑庸妄人所填改观下彭泽注却甚分明】城之南门曰松阳门门内有樟树髙七丈五尺大二十五围枝叶扶疎垂防数畆应劭汉官仪曰豫章樟树生庭中故以名郡矣此树尝中枯逮晋永嘉中一旦更茂丰蔚如初咸以为中宗之祥也礼斗威仪曰君政讼平豫樟常为生太兴中元皇果兴大业于南故郭景纯南郊赋云弊樟擢秀于祖邑是也以宣王祖为豫章故也赣水北出际西北歴度支步是晋度支校尉立府处步即水渚也赣水又迳郡北为津步步有故守贾萌庙萌与安成侯张普争地为普所害即日灵见津渚故民为立庙焉【全氏曰贾萌事太平御览引谢承后汉书谓是讨莽而死又引安成记谓争地而死然攷之汉书王莽则是为莽九江太守拒汉而死其亦异矣岂同时先后之间有二贾萌又皆为南州牧守耶一清按寰宇记洪州南昌县龙沙庙即西汉末太守贾萌也萌与安成侯张普共谋诛王莽普反告莽收萌而杀之时人咸叹故为立庙祭之事更详核尤可与班书参异同也】水之西岸有磐石谓之石头津步之处也西行二十里曰厌原山叠嶂四周杳防有趣晋隆安末沙门竺昙显建精舍于山南僧徒自逺而至者相继焉西北五六里有洪井飞流悬注其深无底旧说洪厓先生之井也北五六里有风雨池髙山髙濑激激着树木霏散逺洒若雨西有鸾冈洪厓先生乗鸾所憩泊也冈西有鹄岭云王子乔控鹄所迳过也有二崖号曰大箫小箫言箫史所游萃处也雷次宗云此繋风捕影之论据实本所未辩聊记竒闻以广井鱼之听矣又按谢庄诗庄尝游豫章观井赋诗言鸾冈四周有水谓之鸾陂似非虚论矣东大湖十里二百二十六步北与城齐【周氏必大泛舟游山录云徐孺子亭在东湖徐宅名见水经又乾道庚寅奏事录云东湖徐孺子亭洪刍职乗云湖在郡东南周广五里郦道元云十里一百二十步寰宇记引雷次宗豫章记曰州城东有大湖北与城齐一清按今文似有脱误】南缘回折至南塘水通章江增减与江水同汉永元中太守张躬筑塘以通南路兼遏北水冬夏不増减水至清深鱼甚肥美每于夏月江水溢塘而过居民多被水害至宋景平元年太守蔡君西起隄开塘为水门水甚旱则闭之内多则泄之自是居民少患矣赣水又东北迳王步步侧有城云是孙奋为齐王镇此城之渚今谓之王步盖齐王之渚步也郡东南二十余里又有一城号曰齐王城筑道相通盖其离宫也赣水又北迳南昌左尉廨西汉成帝时九江梅福为南昌尉居此后福一旦舍妻子去九江云得僊【一清按六字注中注】赣水又北迳龙沙西沙甚洁白髙峻而陁有龙形连亘五里中旧俗九月九日升髙处也昔有人于此沙得故冢刻砖题云西去江七里半筮言其吉卜言其凶而今此冢垂没于水所谓筮短龟长也赣水又迳椒邱城下建安四年孙防所筑也【朱氏谋玮笺曰雷次宗豫章记云建安四年孙防破刘勲于浔阳欲谋取豫章太守华歆于郡下流一百四十里临江筑椒邱城以备之一清按然则椒邱城非防所筑其后防驻军于此以胁华歆遂以名之】赣水又歴钓圻邸阁下度攴校尉治太尉陶侃移置此也校尉豫章【全氏曰按校尉失其姓名】因运出【全氏曰出疑作朱】之力于渚次聚石为州长六十余丈州里可容数十舫赣水又北迳鄡阳县王莽之豫章县也余水注之水东出余汗县王莽名之曰治干也余水北至鄡阳县注赣水赣水又与鄱水合水出鄱阳县东西迳其县南武阳乡也地有黄金可采【一清按汉志鄱阳县下云武阳乡右十余里有黄金采师古曰采者谓采取金之处可字是道元率笔误加】王莽改曰乡亭孙权以建安十五年分为鄱阳郡鄱水又西流注于赣又有缭水入焉其水导源建昌县汉元帝永光二年分海昬立缭水东迳新吴县汉中平中立缭水又迳海昏县王莽更名宜生谓之上缭水又谓之海昏江分为二水县东津上有亭为济渡之要其水东北迳昌邑城而东出豫章大江谓之慨口昔汉昌邑王之封海昏也每乘流东望辄愤慨而还世因名焉其一水枝分别注入于脩水也
　　又北过彭泽县西
　　脩水出艾县南东北迳豫宁县故西安也晋太康元年更从今名脩水又东北迳永脩县汉灵帝中平二年立脩水又东北注赣水其水总纳十川同溱一渎俱注于彭蠡也【一清按汉志豫章郡彭蠡县禹贡彭蠡泽在西庐江郡寻阳县禹贡九江在南皆东合为大江九江郡下应劭曰江自庐江寻阳分为九全祖望曰郡国志云赣有豫章水雷次宗云十川均流此源最逺善长亦云赣水总纳十川按汉志豫章郡赣县下云豫章水出西南北入大江雩都县下云湖汉水东至彭泽入江行千九百八十里即注所谓豫章水右会湖汉水者也其十川汉志南壄县下云彭水东入湖汉长沙国安成县下云庐水东至庐陵入湖汉宜春县下云南水东至新淦入湖汉新淦县下应劭曰淦水所出西入湖汉南城县下云旴水西北至南昌入湖汉建成县下云蜀水东至南昌入湖汉余汗县下云余水在北至鄡阳入湖汉鄱阳县下云鄱水西入湖汉艾县下云脩水东北至彭泽入湖汉行六百六十里盖十川者合湖汉水之经流而为十也湖汉水源流最长次之则脩水今校之水经鄙水下多缭水则除湖汉水得十川一清按此是汉代之九江而非禹贡之九江禹贡之九江自当以洞庭为据犹之三江班固地理志所云乃汉时现行之水道而于禹贡亦无与也】
　　北入于江
　　大江南赣水总纳洪流东西四十里而清潭逺涨绿波凝浄而会注于江川
　　庐江水出三天子都北过彭泽县西北入于江
　　山海经三天子都一曰天子鄣王彪之庐山赋叙曰庐山彭泽之山也虽非五岳之数穹窿嵯峨实峻极之名山也孙放庐山赋曰寻阳郡南有庐山九江之镇也临彭蠡之泽接平厰之原开山图曰山四方周四百余里叠鄣之岩万仞懐灵抱异苞诸僊迹豫章旧志曰庐俗字君孝本姓匡父东野王共鄱阳令吴芮佐汉定天下而亡汉封俗于鄡阳曰越庐江俗兄弟七人皆好道术遂寓精爽于宫庭之山故世谓之庐山汉武帝南巡覩山以为神灵封俗大明公逺法师庐山记曰殷周之际匡俗先生受道仙人共游此山【一清按慧逵庐山记曰匡俗先生受道于仙人则受道仙人本非道号注云共游此山又实有其人矣所未喻也】时人谓其所止为神僊之庐因以名山矣又按周景氏曰庐山匡俗字子孝本东里子出周武王时生而神灵屡逃徴聘庐于此山时人敬事之俗后仙化空庐犹存弟子覩室悲哀哭之旦暮事同乌号世称庐君故山取号焉斯耳之谈非实证也故豫章记以庐为姓因庐以氏周氏逺师或记庐墓为辞假慿虚以托称二证既违三情互爽按山海经创志大禹记录逺矣故海内东经曰庐江出三天子都入江彭泽西是曰庐江之名山水相依互举殊称明不因匡俗始正是好事君子强引此类用成章句耳又按张华博物志曹着其神自云姓徐受封庐山后吴猛经过山神迎猛猛语曰君王此山近六百年符命已尽不宜久居非据猛又赠诗云仰瞩列仙馆俯察王神宅旷载畅幽懐倾盖付三益此乃神道之事亦有换转理难详矣吴猛隠山得道者也寻阳记曰庐山上有三石梁长数十丈广不盈尺杳然无底吴猛将弟子登山过此梁见一翁坐桂树下以玉杯承甘露浆与猛又至一处见数人为猛设玉膏猛弟子窃一宝欲以来示世人梁即化如指猛使送宝还手牵弟子令闭眼相引而过其山川明浄风泽清旷气爽节和土沃民逸嘉遯之士继响窟岩龙潜鳯采之贤往者忘归矣秦始皇汉武帝及太史公司马迁咸升其岩望九江而眺钟彭焉【一清按钟彭谓石钟山及彭蠡泽也今注无石钟山之文而唐时李渤作记尚引水经并郦注其为缺失无疑也寰宇记云南康军都昌县本汉彭蠡县也石钟山在县北二百一十里西枕彭蠡连峯叠嶂壁立峭峻西南北面皆水四时如一白波撼山其声若钟因名之按辨石钟山记云水经云彭蠡之口有石钟山郦道元以为下临深潭防风鼔浪水石相搏响若洪钟因受其称予幽栖者因寻绎东湖沿澜穷此遂跻崖穿洞访其遗踪次于南隅忽遇双石欹枕潭际影沦波中询诸水濵乃曰石钟也有铜铁之异焉扣而聆之南音函胡北音清越枹止响腾余韵徐歇若非泽滋其山山含其英聮气凝质发为至灵不然则安能产兹竒石乎乃知山仍石名旧矣如善长之论则濒流庶峯皆可以斯名贯之聊刋前缪留遗将来贞元戊寅嵗七月八日白鹿先生记白鹿先生姓李名渤字濬之时隠庐山因所居洞为号后任江州刺史谏议大夫给事中桂管观察使太和元年八月七日故吏湖口镇将吴文干刻石苏文忠公又反濬之之说而广善长之意作石钟山记曰水经云彭蠡之口有石钟山焉郦道元以为下临深潭防风鼔浪水石相搏声如洪钟是说也人常疑之今以钟罄置水中虽大风浪不能鸣也而况石乎至唐李渤始访其遗踪得双石于潭上扣而聆之南声函胡北声清越枹止响腾余韵徐歇自以为得之矣然是说也余尤疑之石之铿然有声者所在皆是也而此独以钟名何哉元丰七年六月丁丑余自齐安舟行适临汝而长子迈将赴饶之徳兴尉送之湖口因得观所谓石钟者寺僧使小童持斧于乱石间择其一二扣之椌椌焉余固笑而不信也至莫夜月明独与迈乗小舟至絶壁下大石侧立千仞如猛兽竒森然欲搏人而山上栖鹘闻人声亦惊起磔磔云宵间又有若老人欬且笑于山谷者或曰此鹳鹤也余方心动欲还而大声发于水上噌吰如钟鼓不絶舟人大恐徐而察之则山下皆石穴罅不知其深浅防波入焉涵澹澎湃而为此也舟回至两山间将入港口有大石当中流可坐百人空中而多窍与风水相吞吐有窍坎镗之声与向之噌吰者相应如乐作焉因笑谓迈曰汝识之乎噌吰者周景王之无射也窍坎镗者魏献子之歌钟也古之人不余欺也事不目见耳闻而臆断其有无可乎郦元之所见殆与余同而言之不详士大夫终不肯以小舟夜泊絶壁之下故莫能知而渔工水师虽知而不能言此世所以不也而陋者乃以斧斤考击而求之自以为得其实余是以记之盖叹郦元之简而笑李渤之陋也刘氏献廷广阳杂记曰郦道元所谓石钟山东坡泊舟于此作记者乃上石钟也盖石钟山有二曰上石钟下石钟意善长每遇山水之灵竒可喜者刻画若图画使人恍置身其间乃石钟之佳趣仅数语不得坡公之记世人固无有能言之者矣】庐山之北有石门水水出岭端有双石髙竦其状若门因有石门之目焉水导双石之中悬流飞澍近三百许步下散漫千步步上望之连天若曳飞练于霄中矣下有磐石可坐数十人冠军将军刘敬宣每登陟焉其水歴涧迳龙泉精舍南太元中沙门释慧逺所建也其水下入江南岭即彭蠡泽西天子鄣也峯磴险峻人迹罕及岭南有大道顺山而下有若画焉传云匡先生所通至江道岩上有宫殿故基者三以次而上最上者极于山峯山下又有神庙号曰宫亭庙故彭湖亦有宫亭之称焉余按尔雅云大山曰宫【何氏焯曰尔雅以大山宫小山为句道元盖误一清按尔雅大山宫小山霍疏云宫犹围绕也谓小山在中大山在外围绕之山形若此者名霍非谓大山名宫小山名霍也然卷末禹贡山水泽地所在霍山为南岳注引尔雅大山曰宫小山曰霍则彼文仍是莫谓善长真误读经也】宫之为名盖起于此不必一由三宫也山庙甚神能分风劈流注舟遣使行旅之人过必敬祀而后得去故曹毗咏云分风为二劈流为两昔吴郡太守张公直自守征还【一清按搜神记云张璞字公直不知何许人也为吴郡太守】道由庐山子女观祠婢指女戏妃像人其妻夜梦致聘怖而遽发明引中流而不行合惊惧曰爱一女而合门受祸也公直不忍遂令妻下女于江其妻布席水上以其亡兄女代之而船得进公直方知兄女怒妻曰吾何面目于当世也复下已女于水中将渡遥见二女于岸侧傍有一吏立曰吾庐君主簿敬君之义悉还二女故干宝书之于感应焉山东有石镜照水之所出有一圆石悬崖明浄照见人影晨光初散则延曜入石豪细必察故名石镜焉又有二泉常悬注若白云带山庐山记曰白水在黄龙南即瀑布也水出山腹挂流三四百丈飞湍林表望若悬素注处悉成巨井其深不测其水下入江渊庐山之南有上霄石髙壁缅然与霄汉连接秦始皇三十六年叹斯岳逺遂记为上霄焉上霄之南大禹刻石志其丈尺里数今犹得刻石之号焉湖中有落星石周回百余步髙五丈上生竹木传曰有星坠此因以名焉又有孤石介立大湖中周回一里竦立百丈矗然髙峻特为环异上生林木而飞禽罕集言其上有玉膏可采所未详也耆旧云昔禹治洪水至此刻石纪功或言秦始皇所勒然嵗月已久莫能辨之也

　　水经注释卷三十九
　　钦定四库全书
　　水经注释卷四十
　　仁和赵一清撰
　　渐江水　斤江水　日南水　【补】弱水
　　【补】黒水　禹贡山水泽地所在
　　渐江水【一清按宋祁曰武陵有渐水东入沅疑此无渐水当作浙不知浙江渐江并见说文武陵有渐水固也而未可以渐江水当之】出三天子都【全氏曰顾祖禹曰大鄣山在绩溪县东六十里髙五百五十仞周一百五十里一名三王山祥符图经云即三天子鄣山海经浙江出三天子都水经因之盖讹鄣为都秦置鄣郡以此山名也郭璞曰三天子鄣山在新安歙县东谓之玉山浙水出其傍寰宇记曰大鄣山吴吴越于此分界叶梦得避署录话曰水经谓渐江出三天子都取山海经为证三天子都在彭泽西安得至此今钱塘江乃北江下流虽自彭泽来盖众江所会不应独取此一水予意渐字即浙字水经误分为二名注引汉志浙江者是已今自分水县出桐庐号歙港者与衢婺之溪合而过富阳以入大江大江自西来此江自东来皆会于钱唐按山海经三天子鄣有三一曰在闽西海北即浙江之源也郭景纯云今在新安歙县东谓之三王山浙江出其傍者也一曰在衡山即庐江之源也汉人以震山为衡山所谓在彭泽者也一曰在海中则不知其处说者曰匡庐是西鄣防是东北大鄣婺之永阳亦有三天子鄣是南鄣其说当存而不论若林林谓但在彭泽则谬矣又谓钱唐乃北江下流来自彭泽是仍水经沔水篇以立文者然三天子鄣虽有三而大鄣则推浙江之源秦汉间人以是取郡名为鄣郡是非彭泽所能争也】
　　山海经谓之浙江也【一清按史记索隠曰韦昭云浙江在今钱唐浙音折晋灼音逝非也盖其流曲折庄子所谓制河即其水也制折声相近】地理志云水出丹阳黟县南蛮夷中【一清按顔师古注汉书引地理志作渐与道元所见之本作浙江者异见髙惠髙后文功臣表全祖望曰按王应麟云唐卢潘引地理志作浙江出黟县南率山东今观是注所引则唐本为误也而新安人作志乗以为山经之文因有率山率水之目不知山经亦无此说山海经曰浙江出三天子都在其东郭景纯曰出新安黟县南蛮中此与汉志水经合当东汉时新安一带山越居之故班志谓之蛮夷今误以蛮为率则诬甚矣率山率水不见他书太平御览云率即歙耳亦混语也其名寰宇记姓收其目而九域志仍不及焉以罗存斋程篁墩职志事尚不能辨正何也】北迳其县南有博山山上有石特起十丈上峰若剑杪时有灵鼔发正长临县以山鼔为一鸣官长一年若长雷发声则官长不反浙江又北歴黟县山县居山之阳故县氏之汉成帝鸿嘉二年以为广徳国封中山宪王孙云客王于此晋太康中以为广徳县分隶宣城郡防稽陈业洁身清行遯迹此山浙江又北迳歙县东与一小谿合水出县东北翁山西迳故城南又西南入浙江又东迳遂安县南谿广二百二上立杭以相通水甚清深潭不掩鳞故名新定分歙县立之晋太康中又改从今名浙江又左合絶谿谿水出始新县西东迳县故城南为东西长谿谿有四十七濑濬流惊急奔波聒天孙权使贺齐讨黟歙山贼贼固黟之林歴山山甚峻絶又上禁五兵齐以防杙椓山升出不意人以白棓击之气禁不行遂用竒功平贼于是立始新之府于歙之华乡令齐守之后移出新亭晋太康元年改曰新安郡谿水东注浙江浙江又东北迳建徳县南县北有乌山山下有庙庙在县东七里庙渚有大石髙十丈围五尺水濑濬急而能致云雨浙江又东迳夀昌县南自建徳至此八十里中有十二濑濑皆峻崄行旅所难县南有孝子夏先墓先少丧二亲负土成墓数年不胜哀卒浙江又北迳新城县桐谿水注之水出吴兴郡于潜县北天目山山极髙峻崖岭竦叠西临浚涧山上有霜木皆是数百年树谓之翔鳯林东面有瀑布下注数畆深沼名曰浣龙池池水南流迳县西谿谿水又东南与紫谿合水出县西百丈山即潜山也山水东南流名为紫谿中道夹水有紫色磐石石长百余丈望之如朝霞又名此水为赤濑盖以倒影在水故也紫谿又东南流迳白石山之隂【一清按吴越春秋曰南逾赤岸徐天祐注曰水经曰新安县南白石山名广阳山水曰赤岸水今本无之】山甚峻极北临紫谿又东南连山夹水两峯交峙反项对石往往相捍十余里中积石磊砢相挟而上涧下白沙细石状若霜雪水木相映泉石争晖名曰楼林紫谿又东南流迳桐庐县东为桐谿孙权借谿之名以为县目割富春之地立桐庐县自县至于凡十有六濑第二是严陵濑濑带山山下有石室汉光武帝时严子陵之所居也故山及濑皆即人姓名之山下有磐石周回十数丈交枕潭际盖陵所游也桐谿又东北迳新城县入浙江县故富春地孙权置后省并桐庐咸和九年复立为县浙江又东北入富阳县故富春也晋后名春改曰富阳也东分为湖浦浙江又东北迳富春县南县故王莽之诛嵗也江南有山孙武皇之先所也汉末墓上有光如云气属天黄武四年孙权以富春为东安郡分置诸郡以讨山越命全琮【一清按三国志吴书孙权事在黄武五年秋七月】浙江又东北迳亭山西山上有孙权父冢【一清按吴书孙防云坚薨还曲阿孙权云吴髙陵松栢斯拔髙陵坚冢名吴地记云坚墓在盘门内何焯曰参以谢询请置守冢之文则文台定吴也许彦周诗话云杨舜韶名友防在姑苏时盗发孙坚冢杨作诗云云今注所云得无因孙钟墓而误耶钟因种得墓地事备幽明录又按刘昭郡国志补注吴本国下引皇览曰县东门外孙武冢盖春秋时人后人或指此讹为坚墓则陈夀志还曲阿之说未可非也道元指富春所为孙权父墓尤误当是孙坚父钟孙亮立庙称曰太祖者而幽明录沈约宋书谓以钟为坚之祖恐不如刘敬叔异苑以钟是坚父之确当也】
　　北过余杭东入于海
　　浙江迳县左合余杭大谿江北即临安县界水北对郭文宅宅傍山面谿宅东有郭文墓晋建武元年骠骑王导迎文置之西园文逃此而终临安令改之建安十六年县民郎稚作乱贺齐讨之孙权分余杭立临水县晋改曰临安县因冈为城南门尤髙谢安涖郡游县迳此门以为难为亭长浙江又东迳余杭故县南新县北秦始皇南游会稽途出是地因立为县王莽之淮睦也汉末陈浑移筑南城县后谿南大塘即浑立以防水也县南有三碑是顾飏范等碑县南有大壁山郭文自陆浑迁居也浙江又东迳乌伤县北王莽改曰乌孝郡国志谓之乌伤异苑曰东阳顔乌以淳孝着闻后有羣乌衔土集顔乌所居之邨乌口皆伤一境以为顔乌至孝故致慈乌欲令孝闻声逺闻又名其县曰乌伤矣浙江又东北流至钱塘县谷水入焉水源西出太末县县是越之西部姑蔑之地也【全氏曰汉时方有分部而西部亦不在姑蔑东京分郡西部始在姑蔑耳春秋战国时不当以西部目之西部或是西鄙之误】秦以为县王莽之末治也【一清按黄本作未理犹仍唐人写本之旧】吴宝鼎中分会稽立隶东阳郡谷水东迳独松故冢下冢为水毁其塼文筮言吉龟言凶百年堕水中今则同龟繇矣谷水又东迳长山县南与永康谿水合县即东阳郡治也县汉献帝分乌伤立郡吴宝鼎中分会稽置城居山之阳或谓之长仙县也言赤松采药此山因而居之故以为名后传呼乖谬字亦因改谿水南出永康县县赤乌中分乌伤上浦立刘敬叔异苑曰孙权时永康县有人入山遇一大龟即束之以归龟便言曰游不量时为君所得担者怪之载出欲上吴王夜宿越里缆于大桑树宵中树忽呼龟曰元绪奚事尔也龟曰行不择日今方见烹虽尽南山之樵不能溃我树曰诸葛元逊识性渊长必致相困令求如我之徒计将安泊龟曰子明无多辞既至建业权将煮之烧柴万车龟犹如故诸葛恪曰然以老桑乃熟献人仍说龟言权使伐桑取煮之即烂故野人呼龟曰元绪其水飞湍北注至县南门入谷水谷水又东定阳谿水注之水上承信安县之苏姥布县本新安县晋武帝太康三年改曰信安水悬百余丈濑势飞注状如瀑布濑边有石如牀牀上有石牒长三尺许有似杂采帖也东阳记云信安县有县室坂晋中朝时有民王质伐木至石室中见童子四人弹琴而歌质因留倚柯听之童子以一物如枣核与质质含之便不复饥俄顷童子曰其归承声而去斧柯漼然烂尽既归质去家已数十年亲情雕落无复向时比矣其水分纳众流混波东逝迳定阳县夹岸缘谿悉生支竹及芳枳木连杂以霜菊金橙白沙细石状如凝雪石溜湍波浮响无辍山水之趣尤深人情县汉献帝分信安立谿亦取名焉谿水又东迳长山县北北对髙山山下水际是赤松羽化之处也炎帝少女追之亦俱仙矣后人立庙于山下【一清按太平御览引水经注曰赤松涧在东阳赤松子游金华山以火自烧而化故山上有赤松子之祠涧自山出故曰赤松涧今本无之】谿水又东入于谷水谷水又东迳乌伤县之云黄山山下临谿水水际石壁杰立髙一百许丈又与吴宁谿水合水出吴宁县下迳乌伤县入谷谓之乌伤谿水闽中有徐登者女子化为丈夫与东阳赵昞并善越方时遭兵乱相遇于谿各示所能登先禁谿水为不流昞次禁枯栁栁为生荑二人相视而笑登年长昞师事之后登身故昞东入章安百姓未知昞乃升茅屋梧鼎而爨主人惊怪昞笑而不应屋亦不损又尝临水求渡人不许昞乃张盖坐中长啸呼风乱流而济于是百姓神服从者如归章安令恶而杀之民立祠于永宁而蚊蚋不能入昞秉道懐术而不能全身逺害事同苌宏宋元之龟厄运之来故难救矣谷水又东入钱唐县而左入浙江故地理志曰谷水自太末东北至钱唐入浙江是也浙江又东迳灵隠山山在四山之中有髙崖洞穴左右有石室三所又有孤石壁立大三十围其上开散状似莲花昔有道士长往不归或因以稽留为山号山下有钱唐故县浙江迳其南王莽更名之曰泉亭地理志曰会稽西部都尉治钱唐记曰防海大塘在县东一里许郡议曹华信家议立此塘以防海水始开募有能致一斛土者即与钱一千旬月之间来者云集塘未成而不复取于是载土石者皆弃而去塘以之成故改名钱塘焉【一清按武林水因武林山泉潴而为湖旧湖水通江后人筑塘以隔江湖泉与钱通用王莽改钱唐为泉亭阚骃曰山出钱水可证也故湖曰钱湖江曰钱江皆以一塘分限得名华信筑塘与钱之事盖出于记之悠谬耳】县南江侧有明圣湖父老传言湖有金牛古见之神化不测湖取名焉县有武林山武林水所出也阚骃云山出钱水东入海【全氏曰汉志会稽郡钱唐县武林山武林水所出东入海行八百三十里武林山即灵隠山在今钱唐县治西五里武林水东入海则是截钱唐江而东趣龛赭以逹于海不然不得云东入也计其里数不及二百何云八百三十里耶一清按说文有渐江又有浙江云江水东至山隂为浙江则黟县之渐江至钱唐乃有浙名班志有浙江无渐江浙江下但云东入海不计道里之数至钱唐武林水亦云东入海行八百三十里补此一句以见浙江之即渐江也武林水既入于江则是合江流而东入于海推本源流所行恰有此数亦非孟坚误记也】吴地记言县唯浙江今无此水【一清按武林水即钱水今杭人所谓西湖者是陆氏之记殆不识眉目之言也】县东有定包诸山皆西临浙江水流于两山之间江川急濬兼涛水昼夜再来来应时刻常以月晦及望尤大至二月八月最髙峨峨二丈有余吴越春秋以为子胥文种之神也昔子胥亮于吴而浮尸于江吴人怜之立祠于江上名曰胥山吴录曰胥山在太湖边去江不百里故曰江上文种诚于越而伏剑于山隂越人哀之于种山文种既一年子胥从海上负种俱去游夫江海故潮水之前扬波者伍子胥后重水者大夫种是以枚乗曰涛无记焉秦始皇三十七年将游会稽至钱唐临浙江所不能渡故道余杭之西津也浙江北合诏息湖湖本名阼湖因秦始皇帝巡狩所憩故有诏息之名也浙江又东合临平湖异苑曰晋武时吴郡临平岸崩出一石鼔打之无声以问张华华曰可取蜀中桐材刻作鱼形扣之则鸣矣于是如言声闻数十里刘道民诗曰事有逺而合蜀桐鸣吴石传言此湖草嵗壅塞天下乱是湖开天下平孙皓天玺元年吴郡上言临平湖自汉末嵗塞今更开通又于湖边得石函函中有小石青白色长四寸广二寸余刻作皇帝字于是改天册为天玺元年孙盛以为元皇中兴之符征五湖之石瑞也钱塘记曰桓元之难湖水色赤荧荧如丹湖水上通浦阳江下注浙江【全氏曰临平湖在浙江之西不得越浙江而通浦阳江若云上通南江则善矣一清按此文不误与沔水篇注正同即此一句乃知南江与浙江合之证】名曰东江行旅所从以出浙江也浙江又东迳御儿乡万善厯曰吴黄武六年正月获彭绮是嵗由拳西乡有产儿堕地便能语云天方明河欲清鼎脚折金乃生因是诏为语儿乡非也御儿之名逺矣盖无智之徒因借地名生情穿凿耳国语曰勾践之地北至御儿是也安得引黄武证地哉韦昭曰越北鄙在嘉兴浙江又东迳柴辟南旧吴楚之战地矣备于此故谓之辟塞是以越絶称吴故从由拳辟塞渡会夷凑山隂是也浙江又迳固陵城北昔范蠡筑城于浙江之濵言可以固守谓之固陵今之西陵也浙江又东迳柤塘谓之柤渎昔太守王朗拒孙防数战不利孙静果说防曰朗负阻城守难可卒拔柤渎去此数十里是要道也若从此出攻其无备破之必矣防从之破朗于固陵有西陵湖亦谓之西城湖湖西有湖城山东有夏架山【毛竒龄萧山县志刋误曰当作东有湖城山西有夏架山夏架山去海只数里焉得复有湖在西】湖水上承妖皋谿而下注浙江又迳会稽山隂县有苦竹里里有旧城言勾践封范蠡子之邑也浙江又东与兰谿合湖南有天柱山湖口有亭号曰兰亭亦曰兰上里太守王羲之谢安兄弟数往造焉吴郡太守谢朂封兰亭侯盖取此亭以为封号也太守王廙之移亭在水中晋司空何无忌之临郡也起亭于山椒极髙尽眺矣亭宇虽壊基陛尚存浙江又迳越王允常冢北冢在木客村耆彦云勾践使工人伐荣楯欲以献吴久不得归工人忧思作木客吟后人因以名地勾践都琅琊欲移允常冢冢中生分风飞沙射人人不得近勾践谓不欲遂止浙江又东北得长湖口湖广五里东西百三十里沿湖开水门六十九所下溉田万顷北泻长江湖南有覆防山周五百里北连鼔吹山山西枕长谿谿水下注长湖山之西岭有贺台越入吴还而成之故号曰贺台矣又有秦望山在州城正南为众峯之杰陟境便见史记云秦始皇登之以望南海自平地以取山顶七里悬磴孤危径路险絶记云扳萝扪葛然后能升山无甚髙木当由地迥多风所致山南有嶕岘岘里有大城越王无余之旧都也故吴越春秋云勾践语范蠡曰先君无余国在南山之阳社稷宗庙在湖之南又有会稽之山古防山也亦谓之为茅山又曰栋山越絶云栋犹镇也盖周礼所谓扬州之镇矣山形四方上多金玉下多趺石山海经曰勺水出焉南流注于□吴越春秋称覆釜山之中有金简玉字之书黄帝之遗谶也山下有禹庙庙有圣姑像礼乐纬云禹治水毕天赐神女圣姑即其像也山上有禹冢昔大禹即位十年东巡狩崩于会稽因而之有鸟来为之耘春拔草根秋啄其秽是以县官禁民不得妄害此鸟犯则刑无赦山东有湮井去庙七里深不见底谓之禹井云东游者多探其穴也秦始皇发稽山刻石纪功尚存山侧孙畅之述书云丞相李斯所篆也又有石匮山石形似匮上有金简玉字之书言夏禹发之得百川之理也又有射的山逺望山的状若射侯故谓射的射的之西有石室名之为射堂年登否常占射的以为贵贱之准的明则米贱的闇则米贵故谚云射的白斛米百射的元斛米千北则石帆山山东北有孤石髙二十余丈广八丈望之如帆因以为名北临大湖水深不测传与海通何次道作郡常于此水中得乌贼鱼南对精庐上防修木下瞰寒泉西连稽山皆一山也东带若邪溪吴越春秋所谓欧冶涸以成五剑【一清按越絶外记寳剑曰当此造剑之时赤堇之山破而出锡若邪之溪涸而出铜赤堇山在今宁波府奉化县东五十里汉取山名以氏县曰鄞县汉志会稽郡鄞县下云有镇亭有鲒埼亭东南有天门水入海有越天门山镇亭山名在奉化县西南百里势极髙天门山在县南六十里一名蜃楼门濵里港海两峯对峙势若防天天门水即县之广平湖及大溪是也而水经注无闻焉又按天门水在海口有龙居之明都督万丈巡海夜射眇其目今犹谓之鐻门老龙也】谿水上承嶕岘麻谿谿之下孤潭周数畆甚清深有孤石临潭垂崖俯视猨狖惊心寒木被潭森沈骇观上有一栎树谢灵运与从弟惠连常游之作连句题刻树侧麻谿下注若邪谿水至清照众山倒影窥之如画汉世刘宠作郡有政绩将解任去治此谿父老人持百钱出送宠各受一文然山栖遯逸之士谷隠不羁之民有道则见物以感逺为贵荷泉致意故受者以一钱为荣岂借费也义重故耳谿水下注大湖邪溪之东又有寒谿谿之北有郑公泉泉方数丈冬温夏凉汉太尉郑宏宿居潭侧因以名泉宏少以苦节自居恒躬采伐用贸粮膳每出入谿津常感神风送之虽慿舟自运无杖檝之劳邨人贪借风势常依随往还有淹留者徒辈相谓汝不欲及郑风耶其感致如此湖水自东亦注江通海水侧有白鹿山山北湖塘上旧有亭黄门郎杨哀明居于宏训里太守张景数往造焉使开渎作埭埭之西作亭亭埭皆以杨为名孙恩作贼从海来杨亭被烧后复修立厥名犹在东有铜牛山山有铜穴三十许丈穴中有大树神庙山上有冶官山北湖下有链塘里吴越春秋云勾践錬冶铜锡之处采炭于南山故其间有炭渎勾践臣吴吴王封勾践于越百里之地东至炭渎是也县南九里有侯山山孤立长湖中晋车骑将军孔敬康少时遯世栖迹此山【全氏曰孔愉弃官居山隂不得言是少时】湖北有三小山谓之鹿野山在县南六里按吴越春秋越之麋苑也山有石室言越王所游息处矣县南湖北有陈音山楚之善射者曰陈音越王问以射道又善其说乃使简士习射北郊之外按吴越春秋音死于国西山上今陈音山乃在国南五里湖北有射堂及诸邸舍连衍相属又于湖中筑塘直指南山北即大越之国秦改为山隂县会稽郡治也太史公曰禹会诸侯计于此命曰会稽者会计也始以山名因为地号夏后少康封少子杼以奉禹祠为越【全氏曰按夏人报杼乃夏后之贤者岂以支子分封奉祠哉史记越世家亦不云是后杼也】世歴殷周至于允常列于春秋允常卒勾践称王都于会稽吴越春秋所谓越王都埤中在诸暨北界山隂康乐里有地名邑中者是越事吴故北其门以东为右西为左故双阙在北门外阙北百步有雷门门楼两层勾践所造时有越之旧木矣州郡馆宇屋之大瓦亦多是越时故物【全氏曰按此即王十朋赋所云双杉防是越故物者也】勾践霸世徙都琅琊后为楚伐始还浙东城东郭外有灵汜下水甚深旧传下有地道通于震泽又有勾践所立宗庙在城东明里中甘滂南又有玉笥竹林云门天柱精舍并疏山创基架林裁宇割涧延流尽泉石之好水流迳通浙江又北迳山隂县西西门外百余步有怪山本琅琊郡之东武县山也飞来徙此压杀数百家吴越春秋称怪山者东武海中山也一名自来山百姓怪之号曰怪山亦云越王无疆为楚所伐去琅琊山东武人随居山下逺望此山其形似龟故亦有龟山之称也越起灵台于山上又作三层楼以望云物川土明秀亦为胜地故王逸少云从山隂道上犹如镜中行也浙江之上又有大吴王小吴王邨并是阖闾夫差伐越所舍处也今悉民居然犹存故目昔越王为吴所败以五千余众栖于稽山卑身待士施必及下吕氏春秋曰越王之栖于会稽也有酒投江民饮其流而战气自倍所投即浙江也许慎晋灼并言江水至山隂为浙江江之西岸有朱室坞勾践百里之封西至朱室谓此也浙江又东北迳种山西大夫文种之所也山上有白楼亭亭本在山下县令殷朗移置今处沛国桓俨避地会稽闻陈业履行髙洁往不见俨后浮海南入交州临去移书与业不因行李系白楼亭柱而去升陟逺望山湖满目也永建中阳羡周嘉上书以县逺赴会至难求得分置遂以浙江西为吴以东为会稽汉髙帝十二年亦吴也【全氏曰按髙帝六年会稽郡属荆王贾国中十二年属吴王濞国中故曰亦吴也景帝四年始以郡属天子】后分为三世号三吴吴郡吴兴郡会稽其一焉又迳永兴县南县在会稽东北一百二十里也阖闾弟夫槩之故邑也【一清按此是应劭说而顔师古非之然吴伐越封勾践以百里之地则或取其余地以封夫防未可知也】王莽之余衍也汉末童謡云天子当兴东南三余之间【一清按永兴故汉之余暨与余姚余杭而为三故曰三余也】故孙权改曰永兴县濵浙江又东合浦阳江江水导源乌伤县又东迳诸暨县与泄谿合谿广数丈中道有两髙山夹谿造云壁立凡有五泄下泄悬三十余丈广十丈中三泄不可得至登他山逺望乃得见之悬百余丈水势髙急声震水外上泄悬二百余丈望若云垂此是瀑布土人号为泄也江水又东迳诸暨县南县临对江流江南有射堂县北对乌山故越地也夫槩王之故邑【一清按汉志之余暨吴更名永兴应劭云夫槩之所邑即今之萧山县也又诸暨莽曰疏虏不云是夫槩邑注上文于永兴县下已引应说此文复出岂误诸暨为余暨乎】先名上诸暨亦曰勾无矣故国语曰勾践之地南至勾无王莽之疎虏也夹水多浦浦中有大湖春夏多水秋冬涸浅江水又东南迳剡县与白石山水会山上有瀑布悬水三十丈下注浦阳江浦阳江水又东流南屈又东回北转迳剡县东王莽之尽忠也县开东门向江江广二百余步自昔耆旧传县不得开南门开南门则有贼盗江水翼县转注故有东渡西渡焉东南二渡通临海并泛单为浮航西渡通东阳并二十五船为桥航江边有查浦浦东行二百余里与勾章接界浦里有六里有五百家并夹浦居列门向水甚有良田有青谿余洪谿大发谿小发谿江上有六谿六谿裂溉入江【一清按汉志防稽郡勾章县渠水东入海全氏曰即六谿之水也凡言渠水必皆以人力为之勾章之渠水亦是居民苦江潮之斤卤而引山谿之水为渠以利田溉是即谓之渠水者矣盖六谿皆簟谿之支流簟谿入浦阳而此六谿者潴而为渠遂独擅勾章之望虽于前记无明文然舍此六谿更无水以当之矣】夹谿上下崩崖若倾东有簟山南有黄山与白石三山为县之秀峯山下众流泉导湍石激波浮崄四注浦阳江又东迳石桥广八丈髙四丈下有石井口径七尺桥上有方石长七尺广一丈二尺桥头有磐石可容二十人坐谿水两傍悉髙山山有石壁二十许丈谿中相攻赑响外发未至桥数里便闻其声江水北迳嵊山山下有亭亭带山临江松岭森蔚沙渚平浄浦阳江又东北迳始宁县山之成功峤峤壁立临江欹路峻狭不得并行行者牵木稍进不敢俯视峤西有山孤峯特上飞禽罕至尝有采药者沿山见通谿寻上于山顶树下有十二方石地甚光洁还复更寻遂迷前路言都仙之所憩防故以坛防名山峤北有浦浦口有庙庙甚灵验行人及樵伐者皆先敬焉若相侵窃必为蛇虎所伤此则山与嵊山接二山虽曰异县而峯岭相连其间倾涧懐烟泉谿引雾吹畦风馨触岫延赏是以王元琳谓之神明境事备谢康乐山居记浦阳江自山东北迳太康湖车骑将军谢元田居所在右濵长江左傍连山平林脩通澄湖逺镜于江曲起楼楼侧悉是桐梓森耸可爱居民号为桐亭楼楼两面临江尽升眺之趣芦人渔子泛滥满焉湖中筑路东出趣山路甚平直山中有三精舍髙甍凌虚垂檐带空俯眺平林烟杳在下水陆宁晏足为避地之乡矣江有琵琶圻圻有古冢堕水甓有隠起字云筮吉龟凶八百年落江中谢灵运取甓诣京咸传观焉乃如龟县故知冢已八百年矣浦阳江又东北迳始宁县西本上虞之南乡也汉顺帝永建四年阳羡周嘉上书始分之旧治水西常有波潮之患晋中兴之初治今处县下有小江源出□山谓之□浦迳县下西流注于浦阳茠山下注此浦浦西通山隂浦而达于江江广百丈狭处二百步髙山带江重防被水江阅渔商川交樵隠故桂棹兰栧望景争途江南有故城太尉刘牢之讨孙恩所筑也【全氏曰按刘牢之终于镇北将军其讨孙恩时为会稽五部都督非太尉】江水东迳上虞县南王莽之会稽也本司盐都尉治也地名虞賔晋太康地记曰舜避丹朱于此故以名县百官从之故县北有百官桥亦云禹与诸侯会事讫因相虞乐故曰上虞二说不同未详孰是【一清按释名曰吴虞也封太伯于此以虞其志即虞乐之义古娱虞通用也】县南有兰风山山少木多石驿路带山傍江路边皆作栏干山有三岭枕带长江苕苕孤危望之若倾缘山之路下临大川皆作飞阁栏干乘之而渡谓此三岭为三石头丹阳葛洪遯世居之基井存焉琅琊王方平性好山水又爰宅兰风垂钓于此以永终朝行者过之不识问曰卖鱼师得鱼卖否方平答曰钓亦不得得复不卖亦谓是水为上虞江县之东郭外有渔浦湖中有大独小独二山又有覆舟山覆舟山下有渔浦王庙庙今移入里山北三山孤立水中湖外有青山黄山泽兰山重岫叠岭参差入云泽兰山头有深潭山影临水水色青绿山中有诸坞有石楗一所右临白马潭潭之深无底云创湖之始边塘屡崩百姓以白马祭之因以名水湖之南即江津也江南有上塘阳中二里隔在湖南常有水患太守孔灵符遏蜂山前湖以为埭埭下开渎直指南津又作水楗二所以舍此江得无淹溃之害县东有龙头山崖之间有石井冬夏常冽清泉南带长江东连上陂江之道南有曹娥碑娥父旴迎涛溺死娥时年十四哀父尸不得乃号踊江介因解衣投水祝曰若值父尸衣当沈若不值衣当浮裁落便沈娥遂于沈处赴水而死县令度尚使外甥邯郸子礼为碑文以彰孝烈江濵有马目山洪涛一上波隠是山势沦嵊亭间歴数县行者难之县东北亦有孝子杨威母基威少失父事母至孝常与母入山采薪为虎所逼自计不能御于是抱母且号且行虎见其形遂弭耳而去自非诚贯精防孰能理感于英兽矣又有吴渎破山导源注于胥江上虞江东迳周市而注永兴地理志曰县有仇亭柯水东入海仇亭在县之东北一十里江北柯水疑即江也又东北迳永兴县东与浙江合谓之浦阳江地理志又云县有萧山潘水所出东入海【一清按刘昭郡国志补注引魏都赋注作水刘良注作瀵水皆潘字之误】又疑是浦阳江之别名也自外无水以应之【全氏曰浦阳江水发源义乌分于诸暨是为曹娥钱清二口其自义乌山南出者道由蒿坝所谓东小江也下流斯为曹娥其自山北出者道由义桥所谓西小江也下流斯为钱清考浦阳之名汉时所未有故班志不录然志于浦阳东道之水则曰柯水而系之上虞即曹娥也西道之水则曰潘水而系之余暨即钱清也续志有潘水而失柯水至韦昭始以浦阳为三江之一六朝时合曹娥钱清二江总曰浦阳故谢康乐山居赋所云皆指曹娥而南史争战之地则皆在钱清歴唐五代作志乗者尚无曹娥钱清之名故九域志以曹娥镇属会稽钱清镇属山隂可证也道元注水经以上虞江称曹娥而钱清则否是知曹娥为浦阳江经流无疑矣观南史浦阳江南北各有埭司以稽察行旅胡梅磵曰浦阳江南津埭即今之梁湖堰北津埭即今之曹娥堰与西陵埭栁浦埭称四埭六朝官制班班足与水道相证明盖浦阳之水东行者当堤堰未兴之日直自余姚达于勾章之境非犹夫今之曹娥也道元言之不明遂啓后人之疑】浙江又东注于海故山海经曰浙江在其东在闽西北入海韦昭以松江浙江浦阳江为三江
　　斤江水出交趾龙编县东北至郁林领方县东注于郁地理志云迳临尘县至领方县注于郁
　　容容夜□湛乗牛渚须无无濡营进皇无地零侵黎侵黎水出广州晋兴郡郡以太康中分郁林置行至临尘入郁【一清按汉志鬰林郡临尘县下云又有侵离水行七百里亦见温水注云迳临尘入领方注鬰】
　　无会重濑夫省无变【一清按无变见温水注】由蒲王都融勇外此皆出日南郡西东入于海
　　容容水在南垂名之以次转北也右三十水从江已南至日南郡也【一清按自容容以下文义难晓今以双字数之得十七水耳而注云三十水岂有脱文耶汉志日南郡下云有小水十六并行三千一百八十里属交州稍为近之全氏曰汉志日南郡西卷县下云水入海则西卷亦水名西卷水见温水注】
　　【补】弱水
　　禹贡锥指曰弱水经不言所出桑钦以为出张掖删丹县郑康成曰众水东流此独西流而水经注无之其所经入不可得而详也一清按史记索隠曰水经曰弱水出张掖删丹县西北至酒泉会水县入合黎山腹汉志张掖郡删丹县桑钦以为导弱水自此西至酒泉合黎即是小司马所引之文是唐时尚有弱水篇今本尽失之耳张守节正义亦云合黎水出临松县东而北流迳张掖故城下又北流至县北二十三里合弱水弱水自合黎山折而北流迳沙碛之西入居延泽行千五百里又汉志金城郡临羌县下云有弱水说文曰弱水自张掖删丹西至酒泉合黎余波入于流沙观此则弱水之源委约畧可得矣又曰防山也或曰弱水之所出十六国春秋乞伏札子击吐谷浑觅地于弱水西元和志弱水在删丹县南山下括地志兰门山一名穷石在删丹县西南七十里离骚夕次于穷石淮南子弱水出穷石山是也隋书地理志删丹县有祀山弱水胡渭曰疑即防字之误寰宇记曰合黎水一名羌谷鲜水一名覆袁水亦名张掖河南自吐谷浑界流入禹贡导弱水至于合黎孔安国云合黎水名在流沙东即谓此也详河水篇第二卷注中
　　【补】黒水
　　禹贡锥指曰传云黒水自北而南经三危过梁州入南海正义云地理志益州郡计在蜀郡西南三千余里故滇王国也武帝元封二年始开为郡郡内有滇池县县有黒水池止言有池不知水之所在郑云今中国无也传之此言顺经文耳按郦元水经黒水出张掖鸡山南流至炖煌过三危山南流入于南海然张掖炖煌并在河北所以黒水得越河入南海者自积石以西皆多伏流故黒水得越而南也今按滇池所祠之黒水即金沙江与雍州无涉山海经曰灌湘之山又东五百里曰鸡山黒水出焉而南流注于海鸡山不知在何郡郭璞无注而孔疏引水经以为出张掖之鸡山检今本无此文盖其书有散逸耳太平御览引张掖记曰黒水出县界鸡山亦名元圃昔有娥氏女简狄浴于元止之水即黒水也据此则鸡山当在甘州张掖县界汉为觻得县地今陜西甘州卫西有张掖河即古羌谷水出羌中北流至卫西为张掖河合弱水东北入居延海俗谓之黒河此水并不经三危入南海安得以此为禹贡之黒水耶山海经明言南流注于海必非东北入居延之张掖河其鸡山恐亦不在县界也又曰夏殷之衰雍州西北境皆为戎翟所据及周室东迁旧都八百里之地悉弃以予秦秦染夷俗诸侯摈之不与中国会盟輶轩之使岂有过而问焉况三危西裔之区乎故屈原天问曰黒水元趾三危安在盖自战国时此地之山川已与昆仑弱水同其茫仅得之传闻而无从目验矣秦火之后载籍沦亡汉兴治尚书者不能言黒水三危之所在武帝通西域玉门阳关之外使者往来数十辈不闻涉大川而西可以当古之黒水者故班志张掖酒泉炖煌郡下并无其文司马彪亦无可言至郦道元始云黒水出张掖鸡山而其所谓南流至炖煌过三危入南海亦不过顺经为义与他水歴叙所过之郡县者详畧相去逺矣故杜佑云道元注水经锐意寻讨亦不能知黒水所经之处唐初魏王泰括地志云黒水出伊吾县北此与张掖鸡山未知孰是然其所谓南流絶三危者竟亦不可复寻禹治黒水不若治河之详自屈原已不能知而况伏生辈乎自古文尚书家已不能知而况班固司马彪郦道元魏王泰诸人乎至若樊绰程大昌金履祥李元阳等纷纷辨论系风捕影了无所得徒献笑于后人而已
　　嵩髙为中岳在颍川阳城县西北
　　春秋说题辞曰隂含阳故石凝为山国语曰禹封九山山土之聚也尔雅曰山大而髙曰崧合而言之为崧髙分而名之为二室西南为少室东北为太室嵩髙山记曰山下岩中有一石室云有自然经书自然饮食又云山有玉女台言汉武帝尝见之因以名台
　　泰山为东岳在泰山博县西北
　　岱宗也王者封禅于其山示増髙也有金防玉检之事焉
　　霍山为南岳在庐江县西南
　　天柱山也尔雅云大山宫小山曰霍开山图曰其山上侵神气下固穷泉【全氏曰按禹贡不志霍山盖以五岳而类及之一清按下又出衡山则禹贡荆州之山为南岳也此因汉武帝改祀而特记之】
　　华山为西岳在宏农华隂县西南
　　古文之惇物山也【一清按汉志右扶风武功县下云垂山古文以为惇物非华山也道元误引朱谋防曰岂垂华字相乱耶】
　　雷首山在河东蒲坂县东南砥柱在河东大阳县东河中王屋山在河东垣县东北也
　　昔黄帝受丹诀于是山也
　　太行山在河内野王县西北
　　王烈得石髓处也
　　恒山为北岳在中山上曲阳县西北碣石山在辽西临渝县南水中也【禹贡锥指曰汉志右北平骊成县下云大碣山在县西南莽曰掲石辽西郡絫县下云有掲石水南入官不言有山也及文颍注武纪曰碣石在辽西絫县絫县今罢入临渝此石着海旁頴字舛良南阳人为荆州从事谓此山临渝之孤石与班固异自頴始水经有魏晋间人所附益故亦云碣石在临渝后汉志无骊成刘昭补注遂于临渝言碣石】
　　大禹凿其石夹右而纳河秦始皇汉武帝皆尝登之海水西侵嵗月逾甚而苞其山故言水中矣
　　析城山在河东濩泽县西南太岳山在河东永安县壶口山在河东北屈县东南龙门山在河东皮氏县西梁山在冯翊夏阳县西北河上荆山在冯翊懐徳县南岐山在扶风美阳县西北汧山在扶风汧县之西也禹贡北条山也【一清按道元既防用马融王肃之说以西顷为中条嶓冢为南条则宜以汧山为北条地理志右扶风汧县下云吴山在西古文以为汧山雍州山又总叙云雍州山曰岳师古曰即吴岳也此本周礼郑康成说而渭水篇注则又引班志在冯翊懐徳禹贡北条荆山之文】陇山【全氏曰此篇专释禹贡而陇山非禹贡所及汉志陇西郡下应劭曰有陇坻在其西也师古曰陇坻谓陇坂即今之陇山汧陇相接道元或因汧及陇本注中賸字其后脱落谬置误作经文未可知也今改正】
　　终南山惇物山在扶风武功县西南也顷山在陇西县西南【一清按汉志陇西郡临洮县禹贡西顷山在县西南部都尉治县西句此云西南盖误截】禹贡中条山也
　　嶓冢山在陇西氐道县之南
　　南条山也
　　鸟鼠同穴山在陇西首阳县西南
　　郑元曰鸟鼠之山有鸟焉与鼠飞行而处之又有止而同穴之山焉是二山也鸟名为鵌似鵽而黄黒色鼠如家鼠而短尾穿地而共处鼠内而鸟外孔安国曰共为雌雄杜彦达曰同穴止宿养子互相哺食长大乃止张晏言不相为牝牡故因以名山
　　积石在陇西河关县西南
　　山海经云山在邓林东河所入也
　　都野泽在武威县东北
　　县在姑臧城北三百里东北即休屠泽也古文以为猪野也其水上承姑臧武始泽泽水二源东北流为一水迳姑臧县故城西东北流水侧有灵渊池王隠晋书曰汉末博士敦煌侯瑾善内学语弟子曰凉州城西泉水当竭有防阙起其上至魏嘉平中武威太守条茂起学舍筑阙于此泉太守填水造起门楼与学阙相望泉源陡发重导之斯故有灵渊之名也泽水又东北流迳马城东城即休屠县之故城也本匈奴休屠王都谓之马城河又东北与横水合水出姑臧城下武威郡凉州治地理风俗记曰汉武帝元朔三年改雍州曰凉州以其金行土地寒凉故也迁于冀【全氏曰按续志凉州刺史治汉阳之陇县其再迁冀则中叶以后事】晋徙治此王隠晋书曰凉州有龙形故曰卧龙城南北七里东西三里本匈奴所筑也及张氏之世居也又増筑四城箱各千步东城植园果命曰讲武塲北城植园果命曰元武圃皆有宫殿中城内作四时宫随节游幸并旧城为五街衢相通二十二门大缮宫殿观阁采绮妆饰拟中夏也其水侧城北流注马城河河水又东北清涧水入焉俗亦谓之为五涧水也水出姑臧城东而西北流注马城河河水又与长泉水合水出姑臧东搰次县王莽之播徳也西北歴黄沙阜而东北流注马城河又东北迳宣威县故城南又东北迳平泽晏然二亭东又东北迳武威县故城东汉武帝太初四年匈奴浑邪王杀休屠王以其众置武威县武威郡治【齐氏召南曰本纪元狩二年置武威酒泉郡志云武威郡太初四年开则不同时矣疑当以纪为是一清按功臣表昆邪以元狩二年封则志误也善长又误仍之】王莽更名张掖地理志曰谷水出姑臧南山北至武威入海届此水流两分一水北入休屠泽俗谓之为西海一水又东迳一百五十里入猪野世谓之为东海通谓之都野矣【全氏曰汉志武威郡姑臧县南山谷水所出北至武威入海行七百九十里道元以为通谓之都野是也攷苍柗县南山柗陜水所出北至捐次入海休屠野都尉治熊水鄣谷水柗陜水熊水皆泽之所入也柗帅古曰古松字也陜音下陜反两山之间也柗陜陜名】
　　合离山在酒泉会水县东北
　　合黎山也【一清按元和志合黎山俗名要涂山在张掖县西北二百里括地志云兰门山一名合黎误行都司志合黎山在甘州卫北四十里迤逦至镇夷所出石硖口三百里一作合离禹贡锥指汉防水县故城在今肃州卫东北十六国春秋吕光遣吕纂讨段业战于合离羌谷水北至张掖县合黎山下与弱水合故因山为名曰合黎水是合黎水即弱水也】
　　流沙地在张掖居延县东北
　　居延泽在其县故城东北尚书所谓流沙者也形如月生五日也弱水入流沙流沙与水流行也亦言出钟山西行极崦嵫之山在西海郡北【全氏曰此汉献帝时曹氏所置之西海郡非新莽置于金城者也】山有石赤白色以两石相打则水润打之不已润尽则火出山石皆然炎起数丈经日不灭有大黒风自流沙出奄之乃灭其石如初言动火之事发疾经年故不敢轻近耳流沙又迳浮屠歴壑市之国又迳于鸟山之东朝云国西歴昆山西南出于过瀛之山【一清按以上所引本之大荒经而有脱失据本文歴壑市又有国曰汜叶曰鸟山曰淮山曰朝云之国注中过瀛之山四字不知所出盖道元旁撮以成文】大荒西经云西南海之外流沙出焉迳夏后开开上三嫔于天得九辩与九歌焉【一清按郭璞解上三嫔于天谓献美女于天帝朱子以为当是啓梦賔天吴任臣曰夏啓三梦上賔于天谓献美女之乐如秦穆听钧天之奏唐王效霓裳之舞也楚辞启棘賔商九辩九歌正作賔字开即启避汉景帝讳然大荒西经之文曰西南海之外赤水之南流沙之西有人珥两青蛇乗两龙名夏后开开上三嫔于天得九辩与九歌焉则非夏啓也道元盖抄变其词】又歴员邱不死山之西入于南海【一清按此句员邱二字出郭璞注非山海经文全氏曰汉志张掖酒泉敦煌多有水道道元不知详而泛滥于山海经甚矣其蔽也】
　　三危山在敦煌县南
　　山海经曰三危之山三青鸟居之是山也广圆百里在鸟鼠山西即尚书所谓窜三苗于三危也【禹贡锥指曰正义云三危山必是西裔未知山之所在郑元引地说曰三危之山在鸟鼠之西南当岷山则在积石之西南地说乃妄书其言未必可信要之三危山必在河之南也按水经两引山海经以证尚书之三危与地说畧同鸟鼠之西南当岷山则在今临洮府南岷州卫北矣又云在积石之西南殊不可晓山南带黒水盖以扶州之黒水出素岭山入白水者当之也妄言无疑三危山自当以在沙州者为是肃州旧志云白龙堆沙东倚三危北望蒲是是为西极要路推其地望可以得三危之形势矣地理今释云梁州黒水即今云南之金沙江其源发于西蕃诺莫浑五巴什山分支之东曰阿克达母必拉南至塔城关入云南丽江府境亦曰丽水东南流至姚安府大姚县之左顿乡北打冲河自盐井卫来会之又东入四川境迳会川卫南又东至东川府西折而东北流迳乌防府西北马湖府南又东迳叙州府南入岷江雍州黒水出陜西甘肃塞外南流至河州入积石河今俗名大通河是也导川黒水即今云南之防沧江其源发于西蕃诺莫浑五巴什山分支之西曰阿克必拉南流至你那山入云南界东岐一支为漾备江东南流分注大理府之西洱海经流入顺宁府境其正支南行絶云龙江而东南至云州北之分水岭仍与漾备合又南流至阿瓦国入南海案金沙澜沧一为梁州之黒水一为导川之黒水然皆非四大水之黒水也昔人谓蕃名山川皆以形色西南夷地水色多黒故悉黒名如打冲金沙澜沧俱得称黒水也而真黒水之源去澜沧之西三百余里蕃名哈拉乌苏色禽经防蕃怒彛□□界由缅甸入南海即佛书所谓黒水出阿耨达山东是也禹迹之所不至盖中国在阿耨之之东故名震旦所入大水唯黄河一支可见黒水出阿耨达之东实在中国之西南未尝流入内地故从古无人知其源委也又云案黒水之辨诸家纷如今考地圗禹贡之黒水有三正不必强合水经注所谓黒水出张掖鸡山至于炖煌此雍州之黒水也汉书地理志犍为郡南广县注云纷关山符黒水所出北至僰道入江唐樊绰亦以丽江为古黒水云罗些地北有三危山其水从山南行上流出吐蕃界薛季宣谓泸水为黒水引郦道元说黒水亦曰泸水即若水出姚州徼外吐蕃界中山海经黒水之间有若水是也以丽江之说为非不知打冲河至大姚县即合金沙江防流入岷江薛氏之说原与汉志相合此梁州之黒水也宋程大昌以澜沧江为黒水李元阳黒水辨亦云陇蜀无入南海之水唯滇之澜沧足以当之而元史载劝农官张立道使交趾并黒水以至其国吴任臣山海经注亦以澜沧为古黒水此导川之黒水也盖雍州之黒水其源在黄河之北梁州及导川之黒水其源皆在黄河之南有截然不相紊者第以张掖炖煌尚在内地可以寻源而求而推其委而不得遂托为越河伏流之说夫昆仑为地轴其山根连延起顿包河南按秦陇直达长安为南山黒水自炖煌而南纵可越大河之伏流其不能越河以南之南山也明矣若狃于雍州三危既宅之说此是言雍州分域以内今终南鸟鼠皆在河之南而三危更无鸟鼠之南其与雍州之黒水又何涉邪然主泸水丽江澜沧之说者亦皆以意度未能确指水之分合不知泸水丽江源异而流同丽江澜沧源近而流别分合言之梁州之黒水有两支而与导川之黒水实出一地也而古未有及之者盖以二水僻在蕃界隔蔽南山阻奥从古未通中国即魏之法显唐之元奘元世祖之南征邱处机之西游皆绕出昆仑以外歴西域诸国至于滇南总未尝经其地但从入中国之支流以古今分域配之料约为某水某水而已今海内一统西南徼外域入版图是遣使臣徧歴其地究源讨委写图以志支经络了如指掌诸家浮说有所折衷矣】春秋传曰允姓之奸居于州州地名也杜林曰敦煌古州也州之贡物地出好民因氏之州之戎并于月氏者也汉武帝后元年分酒泉置【齐氏召南曰本纪分武威酒泉为张掖敦煌在元鼎六年置郡久矣曰后元年者志之误也】南七里有鸣沙山故亦曰沙州也
　　朱圉山在天水北冀城南
　　即冀县山有石鼔开山图谓之天鼔山九州害起则鸣有常应又云石鼔山有石鼔于星为河鼔星动则石鼔鸣石鼔鸣则秦土有殃鸣浅殃万物鸣深则殃君王矣
　　岷山在蜀郡湔氐道西
　　汉书以为渎山者也
　　嶓冢山【全氏曰三字误说见下】在宏农卢氏县南
　　是山也谷水出其北林也【全氏曰按嶓冢山当作墦冢林见山海经且谷水出宏农黾池与卢氏无涉桑经郦注于谷水篇悉本山经之旧至此宁遂忘之此篇专释禹贡山水泽地所在墦冢林非禹贡之所有篇中独失去熊耳山则嶓冢二字即熊耳二字简防零断行间失次后人率意填写又假作注文以附会之未可知也汉志宏农郡卢氏县下云熊耳山在东东近于南不知相悬说地理者当以班志为据】
　　荆山在南郡临沮县东北
　　东条山也【朱氏谋玮笺曰东条未详一清按禹贡锥指曰漳水注亦引地理志曰禹贡东条荆山在临沮县之东北是六朝汉书误本道元袭用之耳然既以临沮之荆山为东条矣顾于嶓冢下云南条山也曽不思禹贡导嶓冢至于荆山本相连属乎从导汧至敷浅原旧说有三条之目地理志云禹贡北条荆山在懐徳南条荆山在临沮而临洮之西顷不云是中条既不袭用马融王肃之说郦氏前遵马王又杂采班氏然以荆山为东条则大缪矣三条郑元又分为四列导汧为正隂列西顷为次隂列嶓冢为次阳列岷山为正阳列胡渭曰四列长于三条或嫌其隂阳之名近怪曰隂阳只作南北字用朱子据导字分南北实本康成而又参以一行山河两戒之谓然则究无东条也】卞和得玉璞于是山楚王不理懐璧哭于其下后玉人理之所谓和氏之玉焉
　　内方山在江夏竟陵县东北
　　禹贡注章山也【顾氏祖禹曰章山在安陆府东四十里古文以为内方山左传定四年蔡侯吴子唐侯伐楚舍舟于淮汭自豫章与楚夹汉图经云豫章即章山也一名障山晋太安二年华宏讨义阳贼张昌于江夏败于障山即此】
　　大别山在庐江安丰县西南【一清按大别是鲁山即古翼际山不在安丰也】外方山崧髙是也【一清按汉志云古文以崈髙为外方山此条与首条防互】桐柏山在南阳平氏县东南陪尾山在江夏安陆县东北【一清按胡渭曰禹道陪尾实为泗水泗出陪尾见博物志然则不在江夏安陆也】衡山在长沙湘南县南
　　禹治洪水用白马祭衡山于是得金简玉字之书按省玉字得通水理也
　　九江地在长沙下隽县西北【全氏曰据汉志九江在庐江寻阳县南王伯厚谓以九江为洞庭本于水经胡晁曽因之指此条也予观经之所据当是楚地记所云巴陵潇湘之渊在九江之间者也善长注曽不及之宁有遗忘其疏九江专主刘歆湖汉九水之说一见于江水篇再见于赣水篇至湘水篇絶不以九江与之将无谓善长于经有异同耶则宜纠正之矣今不谕列一言何也夫九江与东陵相首尾以九江为湖汉则东陵当在庐江以九江为洞庭则东陵当在巴陵无两可也今水经云九江在长沙下隽而又云东陵在庐江金兰自相矛盾有是理乎殆不学之人见行间脱烂从而妄补之而不能掩其败阙也至于九江之不当为洞庭则夏柯山已疑之而胡梅磵尤疑之北宋以来大儒数十辈考正审定而终不得其是抑九江固不可以言地若九江地果是经文则如大伾地善长亦必指其失也一清按全氏之说甚辨但此条决非后人添补道元专附班固故不以洞庭为九江而又不敢显斥水经存而不论未可知也】云梦泽在南郡华容县之东东陵地在庐江金兰县西北【一清按汉志庐江郡下云金兰西北有东陵乡顾祖禹曰金兰县亦见汉志苏林注检今本汉书注非苏林也又曰或以为三国魏所置县晋废盖在大苏山东胡渭曰金兰汉初有是县中废故志不书晋宋间复置故郦注据以为言当在固始西南南直黄梅之北矣今考善长注所说金兰县见决水篇而晋宋志则又无之宛溪东樵所言均未的也】敷浅原地在豫章歴陵县南【一清按汉志豫章郡歴陵傅阳山阳川在南古文以为傅浅原而水经不载此川】彭蠡泽在豫章彭蠡县西北尚书所谓彭蠡既猪阳鸟攸居也
　　中江在丹阳芜湖县西南东至会稽阳羡县入于海震泽在吴县南五十里北江在毗陵北界东入于海【一清按水经此条是本汉志以成书非禹贡之三江也班志会稽郡吴县下云具区泽在西古文以为震泽南江在南东入海扬州川以震泽为南江殆是误读班书耳郦道元沔水注亦以具区为南江且合石城分江水为一条盖承其缪孔安国导江传云有北中有南可知导漾云自彭蠡江分为三入震泽夫彭蠡未尝分为三也且亦未尝入震泽也夫江流只一川耳禹贡漾水下之北江即江水下之中江所谓江汉朝宗于海者也故师古于北江曰自彭蠡江分为三遂为北江而入海又于中江下云亦自彭蠡出班志之所谓中江出芜湖西南至阳羡入海者的是后来人力为之断非禹迹也禹贡锥指曰苏氏曰豫章江入彭蠡而东至海为南江岷江江之经流防彭蠡以入海为中江汉自北入江会彭蠡为北江苏氏之说人或疑之及阅徐坚初学记引郑康成书注以证三江曰左合汉为北江右会彭蠡为南江岷江居其中则为中江故书称东为中江者明岷江至彭蠡与南北合始得称中也始知苏氏所说东汉时固已有之又曰越语子胥曰吴之与越也三江环之民无所移韦昭注云三江松江钱塘浦阳江也又范蠡曰与我争三江五湖之利者非吴邪三江亦当从韦解然此但可以解国语耳水经沔水下篇注引郭景纯曰三江者岷江松江浙江也愚谓以此当国语之三江更长于韦何也汉志毗陵县季札所居北江在北是岷江正环吴之境而韦独遗之郦元云浙江于余暨东合浦阳江是浦钱塘浑涛入海而韦强分为二故以岷易浦阳较长也然终不可以释禹贡盖松江乃震泽之下流以松江为中江浙江为南与导水之文相背戾矣又曰职方氏荆州曰其川江汉州曰其川三江与禹贡同盖荆州未会彭蠡故但称江汉及至州则江汉与彭蠡参会故有三江之目二经若合符节】峄阳山在下邳县之西羽山在东海祝其县南也
　　县即王莽之犹亭也【一清按此文与淮水篇复出】尚书殛鲧于羽山谓是山也山西有羽渊禹父之所化其神为黄能以入渊矣故山海经曰洪水滔天鲧窃帝之息壤以堙水不待帝命帝令祝融杀鲧羽郊者也
　　陶邱在济隂定陶县之西南
　　陶邱邱再成也
　　菏泽在定陶县东雷泽在济隂成阳县西北菏水在山阳湖陆县南【全氏曰菏泽在定陶班志语也菏水在湖陆孔及许氏说文语也二河有上下之分故水经兼引之而胡渭哓哓于此抑昩矣】防山在太山隂县西南大野泽在山阳钜野县东北大邳地在河南成皋县北尔雅曰山一成谓之邳然则大邳山名非地之名也
　　明都泽在梁郡睢阳县东北【一清按汉志梁国睢阳县禹贡盟诸泽在东北】益州沱水在蜀郡汶江县西南其一在郫县西南皆还入江荆州沱水在南郡枝江县【全氏曰汶江县之沱为开明所凿埤县之沱是湔塴江李氷所堰皆非禹迹也顾祖禹尝疑之而不能指沱之所在岂益州无沱水乎予谓江水篇都安县下注云江水出焉武阳一下注云江水入焉江出江入江与沱义合禹贡锥指亦曰江原县江水近世谓之火皁江者岷江之正流而班氏以为首受江故郑康成云沱之类以此当禹贡梁州之沱或庶几焉荆州之沱惟枝江足以当之一清按全氏此言亦未的梁荆二州之沱当主夷水故皆有沱既道之文而导江云东别为沱又东至于澧直以江沱与澧水相接连而导漾下不别出沱水是具明证也详见夷水篇】三澨池在南郡邔县之北【禹贡锥指曰水经三澨池今本作地字为是然自郦元时已譌观注云池流可见传寅集解引此亦作池明地字乃近世所改一清按水经自明正嘉以来屡经各家校刋改池为地池虽误文实古本也故不从俗改作地字耳】
　　尚书曰导汉水过三澨地说曰沔水东行过三澨合流触大别山阪故马融郑元王肃孔安国等咸以为三澨水名也许慎言澨者埤増水边土人所止也按春秋左传曰文公十有六年楚军次于勾澨以伐诸庸宣公四年楚令尹子越师于漳澨定公四年左司马戍败吴师于雍澨昭公二十三年司马防越缢于蓬澨服防或谓之邑又谓之地京相璠曰杜预亦云水际及边地名也【一清按春秋成十五年则决睢澨杜预注曰澨水涯】今南阳淯阳二县之间淯水之濵有南澨北澨矣而诸儒之论水陆相半又无山源出处之所津途关路唯郑元及刘澄之言在竟陵县界经云邔县北池然池流多矣而论者疑焉亦不能辨其所在【一清按此篇惟释禹贡山水泽地所在不及其他而忽出池字所以后人改三澨池为三澨地也索隠引水经亦云三澨地名今竟陵有三防水俗云是三澨水参音去声方舆纪要亦曰三汊水在景陵南三十里汊读曰义即禹贡三澨故地也最为低洼然道元又明明注为池字则非传写之误可知而不能正其缪殆强弩之末博学好竒或未致思耳】
　　右禹贡山水泽地所在凡六十【全氏曰按六十之目芟去陇山之误文改正墦冢山之讹字厘定三澨池之标目斯为脗合前人读水经注者至此大氐以将毕业神疲力索不复细讨于是陇山窜入熊耳丧职而三澨池且为寄公矣可发一笑也】







　　水经注释卷四十
&lt;史部,地理类,河渠之属,水经注释&gt;
　　钦定四库全书
　　水经注释附録卷上
  </div>
  <div class="pagination">
   <a href="水经注释_page19.html">
    上一页
   </a>
   <span>
    ...
   </span>
   <a href="水经注释_page15.html">
    15
   </a>
   <a href="水经注释_page16.html">
    16
   </a>
   <a href="水经注释_page17.html">
    17
   </a>
   <a href="水经注释_page18.html">
    18
   </a>
   <a href="水经注释_page19.html">
    19
   </a>
   <span class="current-page">
    20
   </span>
   <a href="水经注释_page21.html">
    21
   </a>
   <a href="水经注释_page22.html">
    22
   </a>
   <a href="水经注释_page23.html">
    23
   </a>
   <a href="水经注释_page24.html">
    24
   </a>
   <a href="水经注释_page25.html">
    25
   </a>
   <span>
    ...
   </span>
   <a href="水经注释_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
