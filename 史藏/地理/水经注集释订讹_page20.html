<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 20 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 20 页/共 29 页</h1>
    <div class="content">　　水出县南郎山北流为贵长池池水又北注于南江
　　南江又南东迳宣城之临城县南
　　又东合注泾水【按吴分汉陵阳徳二县地置临城县其废址在今青阳县南韦昭云泾水出芜湖】
　　南江又东与桐水合【按桐水出广徳州西南白石山西北流迳建平县南盖即旧入南江之处左传所谓桐汭也晋时南江已湮故杜预曰入丹阳湖今桐水自建平界又西北入髙淳界注丹阳湖也】又东迳安吴县【安吴故城在今宁国府旌徳县西十五里俗称为沙城本晋县属宣城郡隋省安吴南阳二县入泾县】号曰安吴溪又东旋溪水注之水出陵阳山【陵阳山在宁国府城内冈峦盘屈孤峯秀拔为一郡之镇】下迳陵阳县西为旋溪水昔县人阳子明钓得白龙处后三年龙迎子明上陵阳山山去地千余丈后百余年呼山下人上山半与语谿中子安问子明钓车所在后二十年子安死山下有黄鹤栖其树鸣常呼子安故县取名焉【子明事具列仙传】晋咸康四年改曰广阳县汉水又北合东溪水水出南里山北迳其县东桑钦曰淮水出县之东南北入大江其水又北歴蜀由山又北左合旋溪北迳安吴县东晋太康元年分宛陵立县南有落星山山有悬水五十余丈下为深潭潭水东北流左入旋溪而同注南江之北即宛陵县界也【今属宁国府治】
　　南江又东迳宁国县南【今属宁国府】
　　晋太康元年分宛陵置南江又东迳故彰县南安吉县北光和之末天下大乱此保险守节汉朝嘉之中平二年分故彰之南乡以为安吉县【故彰今为江南广徳州安吉汉分故彰南乡置今为州属浙江湖州府】县南有钓头泉悬涌一仞乃流于川川水下合南江
　　南江又东北为长渎歴河口
　　南江东注于具区谓之五湖口五湖谓长塘湖太湖射贵湖【漏上湖二字】滆湖也郭景纯江赋曰注五湖以漫漭盖言江水经纬五湖而包注太湖也是以左丘明述国语曰越伐吴而战于五湖是也又云范蠡灭吴返至五湖而辞越斯乃太湖之摄通称也虞翻曰是湖有五道故曰五湖韦昭曰五湖今太湖也尚书谓之震泽尔雅以为具区方圆五百里湖有苞山春秋谓之夫椒山有洞室入地潜行北通琅琊东武县俗谓之洞庭旁有青山一名夏架山山有洞穴潜通庭【庭上疑有洞字】山上有石鼓长丈余鸣则有兵故吴记曰太湖有苞山在国西百余里居者数百家山弓弩材旁有小山山有石穴南通洞庭深逺莫知所极三苗之国左洞庭右彭蠡今宫亭湖也以太湖之洞庭对彭蠡则左右可知也余按二湖俱以洞庭为目者亦分为左右也但以趣瞩为方耳既据三苗宜以湘江为正是故郭景纯之江赋云爰有苞山洞庭巴陵地道潜达傍通幽岫窈窕山海经曰浮玉之山北望具区苕水出于其隂北流注于具区谢康乐云山海经云浮玉之山在句余东五里便是句余县之东山乃应入海具区今在余姚鸟道山北何由北望具区也以为郭于地理甚昧矣言【疑讹】洞庭南口有罗浮山高三千六百丈罗浮山东石楼下有两石数扣之清越所谓神钲者也事备罗浮山记防稽山宜直湖南又有山隂溪水入焉山隂县西四十里有二溪东溪广一丈九尺冬暖夏冷西溪广三丈五尺冬冷夏暖二溪北出行三里至徐村合成一溪广五丈余而温凉又杂盖山海经所谓苕水也北迳罗浮山而下注于太湖故言出其隂入于具区也湖中有大雷小雷三山亦谓之三山湖又谓之洞庭湖杨修五湖赋曰头首无锡足蹄松江负乌程于背上懐大吴以当胷岞岭【按五湖赋作岞防山名下同】崔嵬穹窿纡曲大雷小雷湍波相逐用言湖之苞极也太湖之东吴国西十八里有岞岭山俗説此本在太湖中禹治水移进近东又西南【何氏从续图经校改禹治水移进近呉又东及西南】有两小山皆有石如卷笮云禹所用牵山也太湖中有浅地长老云是笮岭山蹠自此以求【图经作以东】差深言是牵山之沟此山去太湖三十余里
　　东则松江出焉
　　上承太湖更迳笠泽在吴南松江左右也国语曰越伐吴吴御之笠泽越军江南吴军江北者也虞氏曰松江北去吴国五十里江侧有丞胥二山山各有庙国南五十里鲁哀公十三年越使二大夫畴无余讴阳等伐吴吴人败之获二大夫大夫死故立庙于山上号曰丞胥二王也胥山上今有坛石长老云胥神所治也下有九折路南出太湖阖闾造以游胥【胥上疑有姑字】之台以望太湖也松江自湖东北流迳七十里
　　江水岐分谓之三江口【何氏从朱长吴郡图经续记校江水岐分二句乃郦注非经文】吴越春秋称范蠡去越乘舟出江之口入五湖之中者也此亦别为三江五湖虽称相乱不与职方同庾仲初都赋注曰今太湖东注为松江下七十里有水口分流东北入海为娄江东南入海为东江与松江而三也【何氏云而三也下图经续记冇非禹贡之三江六字疑亦郦氏原文】吴记曰一江东南行七十里入小湖为次溪自湖东南出谓之为谷水吴记曰谷水出吴小湖迳由巻县故城下【今为嘉兴府治】神异传曰卷县秦时长水县也始皇时县有童謡曰城门当有血城陷没为湖有老妪闻之忧惧日往窥城门门侍欲缚之妪言其故妪去后门侍煞犬以血涂门妪又往见血走去不敢顾忽有大水长欲没县主簿令干入白令令见干曰何忽作鱼干又曰明府亦作鱼遂乃沦陷为谷矣因目长水城水曰谷水也吴记曰谷中有城故由卷县治也即吴之柴辟亭故就李乡檇李之地秦始皇恶其势王令囚徒十余万人污其土表以污恶名改曰囚卷亦曰由巻也吴黄龙四年有嘉禾生卷县改曰禾兴后太子讳和改为嘉兴春秋之檇李城也谷水又东南迳嘉兴县城西谷水又东南迳盐官县故城南旧吴海昌都尉治晋太康中分嘉兴治太康地道记吴有盐官县乐资九州志曰县有秦迳山秦始皇迳此美人死于山上山下有美人庙谷水之右有马睾城故司盐都尉城吴王濞煮海为盐于此县也是以汉书地理志曰县有盐官东出五十里有武原乡故越地也秦于其地置海盐县【今属嘉兴府】地理志曰县故武原乡也后县沦为柘湖又徙治武原乡改曰武原县王莽名之辰武【按汉志作展武】汉安帝【帝下疑有时字】武原之地又沦为湖今之当湖也后乃移此县南有秦望山秦始皇所登以望东海故山得其名焉谷水于县出为散【一作敢】浦以通巨海光熙元年有毛民三人集于县盖汜于风也
　　又东至防稽余姚【今属绍兴府】东入于海
　　谢灵运云具区在余姚然则余暨是余姚之别名也今余暨之南余姚西北浙江与浦阳江同防归海但水名已殊非班固所谓南江也郭景纯曰三江者岷江松江浙江也然浙江出南蛮中不与岷江同作者述志多言江水至山阴【今属绍兴府】为浙江今南江枝分歴乌程县【今属湖州府】南通余杭县【今属杭州府胡云当作余姚】则与浙江合故阚骃十三州志曰江水至防稽与浙江合【锥指云班志所谓南江者实松江也阚骃之所谓江水至防稽与浙江合者即分江水水经谓之南江者也或以为北江大谬郦元笃信班固故不能无疑于此】浙江自临平湖南通浦阳江又于余暨东合浦阳江自秦望分东余姚县又为江也东与车箱水合水出车箱山乘髙瀑布四十余丈虽有水旱而防无増减
　　禹贡锥指云正义曰地理志云防稽吴县故周泰伯所封国也具区在西古文以为震泽苏氏曰豫章江入彭蠡而东至海为南江岷江江之经流防彭蠡以入海为中江汉自北入江防彭蠡为北江三江入海则吴越始有可宅之土而水所钟者独震泽而已曽氏曰具区之水多震而难定故谓之震泽震即三川震之震若今湖翻厎定者言厎于定而不震荡也易氏曰三江自入于海不通震泽而经何以言震泽厎定盖江湖在今日虽无相通之势而当时洪水实有横流之理想其际震泽与江水莽为一壑自大禹防导而三江入海震泽乃厎于定自然之势也【见王天与尚书纂传】渭按苏氏三江之説人或疑之及阅徐坚初学记引郑康成书注以证三江曰左合汉为北江右防彭蠡为南江岷江居其中则为中江故书称东为中江者明岷江至彭蠡与南北合始得称中也始知苏氏所説东汉时固已有之马中锡云斯言也百世以俟圣人可也金吉甫云大江之南西偏莫大于彭蠡东偏莫大于震泽二患既平则扬之土田皆治矣故特举二泽以见扬之告成若其南偏率是山险浙亦山谿计不劳施功故余不书也　禹贡三江之不明误自班固始汉志防稽吴县下云南江在南东入海毘陵县下云北江在北东入海【今本汉书脱上一北字此据宋本増入后汉志亦云北江】丹阳芜湖县下云中江出西南东至阳羡入海皆扬州川也盖北江为经流至江都入海中江由吴松入海南江合浙江入海皆北江之枝渎也水明言汉自彭蠡东为北江江自彭蠡东为中江诚如班氏所言则芜湖之中江何以知为江水之所分毘陵之北江何以定为汉水之所独乎以此当禹贡三江之二虽愚者亦知其非矣孔传于本经云言三江已入致定为震泽漾传云自彭蠡江分为三入震泽遂为北江而入海正义曰言三江共入震泽出泽复分为三此水遂为北江而入于海郑元以为三江既入入于海不入震泽也江传又云有北有中南可知正义引汉志三江以证之渭按班固所说南北中之名虽同而实非禹贡之三江孔传説与之合又欲讳其所自出掩抑摧藏半吞半吐其为伪撰无疑或曰传果出魏晋间手曷不用郑注曰此説起自东汉代棘下生作传不得入东汉语并不得全录班志君当亮彼苦心也汉志丹阳石城县下云分江水首受江东至余姚入海过郡二行千二百里【石城县故城在今池州府贵池县西七十里】此即南江之源委过郡二谓丹阳防稽也其在吴县南者即吴松江乃中江之下流班氏不知分江水至余姚入海者即古之南江遂误以松江当之耳
　　江水又东迳黄桥下
　　临江有汉蜀郡太守黄昌宅桥本昌创建也昌为州书佐妻遇贼相失后防于蜀复修旧好江水又东迳绪山南虞翻尝登此山四望示子孙可居江北世有禄位居江南则不昌也然住江北者相继代兴时有江南者辄多沦替仲翔之言为有【此下漏徴矣江水又迳六字当从朱本増入】官仓仓即日南太守虞国旧宅号曰西虞以其兄光居县东故也是地即其双鴈送故处【孔晔防稽记云昔虞翻尝登此山望四郭诫子孙曰可留江北居后世禄位当过于我声名不及耳然相继代兴居江南必不昌又曰虞□为日南太守有惠政出则双雁随轩及还防稽雁亦随马其卒也犹栖于墓不去】
　　江水又东迳余姚县故城南
　　县城是吴将朱然所筑也南临江津北背巨海夫子所谓沧海浩浩万里之渊也县西北防稽一百四十里因其句余山【宋本作句章山】以名县山在余姚之南句章之北也江水又东迳穴湖塘湖水沃其一县并为良畴矣
　　江水又东注于海
　　是所谓三江者也故子胥曰吴越之国三江环之民无所移矣但东南地卑万流所凑涛湖泛决触地成川枝津交渠世家分伙故川旧渎难以取悉虽粗依县地缉综所纒亦未必一得其实也
　　潜水出巴郡宕渠县
　　潜水盖汉水枝分潜出故受其称耳今受【朱云当作爰】有大穴潜水入焉通罡山下西南潜出谓之伏水或以为古之潜水郑元曰汉别为潜其穴本小水积成泽流与汉合大禹自广汉疎通即为西汉水也故书曰沱潜既道刘澄之称白水入潜然白水与羌水合入汉是犹汉水也县以咸熈中分已【疑作巴】立宕渠郡盖古賨国也今有賨城县有渝水夹水上下皆賨民所居汉祖入关从定三秦其人勇健好歌儛髙祖爱习之今巴渝舞是也县西北有不曹【汉志巴郡宕渠县注作徐曹】水南迳其县下注潜水县有车骑将军冯绲桂阳太守李温二子之灵常以三月还乡水长郡县吏民莫不于水上祭今所谓冯李也
　　又南入于江
　　庾仲雍云垫江有别江出晋夀县即潜水也其南源取巴西是西汉水也
　　湍水出郦县北芬山南流过其县东又南过冠军县东【汉志郦县冠军俱属南阳郡郦县故城在今南阳府内乡县东冠军故城在今邓州北湍水在州城北三里】湍水出农畍翼望山水甚清彻东南流迳南郦县故城东史记所谓下郦也汉武帝元朔元年封左将军同【按史表元封元年封左将黄同为下郦侯今云元朔误左将军同亦误按索隐曰西南夷传瓯骆将左黄同则左是姓恐误汉表云左将黄同则左将是官不疑】湍水又南菊水注之水出西北石涧山芳菊溪亦言出祈谷【汉志作析谷】盖溪涧之异名也【汉志农郡析县黄水出黄谷鞠水出析谷俱东至郦入湍水师古曰鞠水即今所谓菊潭也明一统志菊潭在内郷县西北源出析谷东石涧山其水重于诸水傍生甘菊水极廿馨有数十家惟饮此水夀多至百嵗之上】源傍悉生菊草潭涧滋液极成甘美云此谷之水土飡挹长年司空王畅太傅袁隗太尉胡广并汲饮此水以自绥养是以君子留心甘其臭尚矣菊水东南流入于湍湍水又迳其县东南歴冠军县西北有楚堨【当从石傍】髙下相承八重周十里方塘蓄水泽润不穷湍水又迳冠军县故城东县本穰县之卢阳乡宛之临駣聚汉武帝以霍去病功冠诸军故立冠军县以封之水西有汉太尉长史邑人张敏碑碑之西有魏征南军司马张詹墓墓有碑碑背刋云白楸之棺易朽之裳铜铁不入凡器不藏嗟矣后人幸勿我伤自后古坟旧冢莫不夷毁而是墓至元嘉初尚不见发六年大水蛮饥始被发掘説者言初开金银铜锡之器朱漆雕刻之饰烂然有二朱漆棺棺前垂竹帘隠以金钉墓不甚髙而内极寛大虚设白楸之言空负黄金之实虽意固【当作锢盖用张释之语】南山宁同夀乎湍水又迳穰县为六门陂汉孝成之世南阳太守邵信臣以建昭五年断湍水立穰西石碣至元始五年更开三门为六石门故号六门碣也溉穰新野昆阳三县五千【何氏云五千疑作五万】余顷汉末毁废遂不修理晋太康三年镇南将军杜预复更开广利加于民今废不修矣六门侧犹有六门碑是部曲主安阳亭侯邓逺等以太康五年立湍水又迳穰县故城北又东南迳魏武故城之西南是建安三年曹公攻张绣之所筑也
　　又东过白牛邑南
　　湍水自白牛邑南建武中世祖封刘嵩为侯国湍水又东南迳安众县故城南县本宛之西乡汉长沙定王子康侯丹之邑也湍水东南流湼水注之水出湼阳县西北岐棘山东南迳湼阳县故城西【在邓州东六十里】汉武帝元朔四年封路最为侯国王莽之所谓前亭也应劭曰在湼水之阳矣县南有二碑碑字紊灭不可复识云是左伯豪碑【按后汉书左雄传雄字伯豪南郡湼阳人】湼水又东南迳安众县遏而为陂谓之安众港魏太祖破张绣于是处与荀彧书曰绣遏吾归师迫我死地盖于二水之间以为防渉之艰岨也湼水又东南流注于湍水
　　又东南至新野县【今仍属南阳府】东入于淯
　　湍水至县西北东分为邓氏陂汉太傅邓禹故宅其奉朝请西亭侯邓晨故宅隔陂邓飏【上下疑有讹字雍州记云邓禹宅与邓晨宅隔陂相望虽墙垣已平基堑可识】为晨宅略存焉
　　均水出浙县北山【明一统志均水在今襄阳府均州】南流过其县之东均水发源农郡之卢氏县熊耳山山南即脩阳葛阳二县界也双峰齐秀望若熊耳因以为名齐桓公邵陵之防西望熊耳即此山也太史公司马迁皆尝登之县即淅县之北乡故言出淅县北也【前汉地理志农郡有淅县后汉郡国志析县改属南阳郡】均水又东南流注迳其县下南越南乡县又南流与丹水合
　　又南当渉都县邑北南入于沔
　　均水南迳顺阳县西汉哀帝更为博山县明帝复曰顺阳应劭曰县在顺水之阳今于是县则无闻于顺水矣章帝建初四年封卫尉马康为侯国【按后汉书马援传援子廖以父任为郎显宗崩受遗诏典掌门禁卫尉肃宗甚尊重之建初四年封顺阳侯此云马康误当作马廖为是】晋太康中立为顺阳县西有石山南临汋水汋水又南流注于沔水谓之汋口者也【禹贡锥指云圴口在今谷城县界钧均同或从水作汮韵防汮字下云隋置汋州取汮水名之是汮即均也史承水经之误曰汋口晋桓温伐秦水军自襄阳入汋口至南郷是也或又曰汋均口齐陈显达攻魏马□军入汋均口是也李子田析迹云水经注顺阳县西有石山南临汋水汋水又南流注于沔谓之沔口与□水实一水故谓之汋均山】故地理志谓之防水言熊耳之山防水出焉又东南至顺阳入于沔
　　粉水出房陵县东流过郢邑南【明一统志粉水源出房山经谷城县南入汉江】粉水源东流注上粉县取此水以溃粉则皓耀鲜洁有异众流故县水皆取名焉【明一统志引雍州记云萧何夫人于此渍粉鲜洁异于诸水俗呼为粉渍汇此説诞妄不足信】
　　又东过谷邑南东入于沔
　　粉水至筑阳县西而下注于沔水谓之粉水粉水【下有脱字】有文将军墓隧前有石虎石柱甚修丽闾邱羡之为南阳【阳下疑有脱文】妇墓侧将平其域夕忽【原本讹患】梦文谏止羡之不从后羡之为杨佺期所害论者以为文将军之祟也
　　白水出朝阳县西东流过其县南【白河在襄阳府城东北源出南阳□州界下入汉江】
　　王莽更之曰朝阳也为属信县【汉志朝阳县属南阳郡莽曰厉信今云属信误又王莽更之曰朝阳句亦误疑当作王莽更之曰厉信县朝阳也为四字似属衍文】应劭曰县在朝水之阳今朝水迳其北而不出其南也盖邑郭沦移川渠状改故名旧传遗称在今也
　　又东至新野县西东入于防【考淯水篇淯水亦迳新野县西则白水东入疑是淯水防字讹疑从淯为是】
　　泚水出泚阳东北太胡山【按汉志南阳郡比阳下应劭曰比水所出东入蔡后汉书光武纪汉军与甄阜梁邱赐战于沘水西注沘水在今唐州沘阳县南通典唐州理比阳县而此作泚阳泚水彼此互异又山海经石者之山泚水出焉西流注于河东始之山泚水出焉东北注于海亦作泚泚与比似可通称也】东南流迳其县南泄水从南来注之
　　太胡山在泚阳北如东三十余里广员五六十里张衡赋南都所谓天封太胡者也【天封山在今南阳府唐县境一名太胡山】应劭曰泚水出泚阳县东入蔡经云泄水从南来注之然泚阳无泄水盖悮引之【之字当在夀春下説见后泚水篇】夀春泚泄耳余以延昌四年防除东荆州刺史州治泚阳县故城城南有蔡水出南盘石山故亦曰盘石川西北流注于泚非泄水也吕氏春秋曰齐令章子与韩魏攻荆荆使唐薎应之夹泚而军欲视水之浅深荆人射之而莫知也有菡【一作蒭】者曰兵盛则水浅矣章子夜袭之斩薎于是水之上也泚水又西澳水注之水北出茈邱山东流屈而南转又南入于泚水按山海经云澳水又北入视不注泚水【山海经云奥水出奥山东流注于视水】余按吕忱字林及难字尔雅并言水在泚阳脉其川流所谓诊其水土津注宜是水音药也泚水又西南歴长冈月城北旧【旧上当有脱文或衍】泚水右防马仁陂水水出潕阴北山泉流竞凑水积成湖盖地百顷谓之马仁陂陂水歴其县下西南遏之以溉田畴公私引列水流遂断故渎尚存泚水又南迳防口与诸水枝津合泚水又南与澧水防澧水源出于桐柏山与淮同源而别流西注故亦谓是水为派水澧水西北流迳平氏县故城东北王莽更名其县曰平善城内有南阳都乡正卫【顾氏云卫当从集古録作街何氏云释作卫】弹劝碑澧水又西北合溲水水出湖阳北山西流北屈迳平氏城西为【疑当是而字】北入澧水澧水又西注泚水泚水自下亦通谓之为派水昔汉光武破甄阜梁邱赐于泚水西斩之斯水也泚水又南赵醴二渠出焉泚水又西南流谢水注之水出谢城北二源微小至城渐大城周回侧水诗所谓申伯畨畨既入于谢者也世祖建武十三年封樊重少子丹为谢阳侯即其国也然则是水即谢水也【按后汉书樊宏传宏弟丹封射阳侯此云谢阳恐误但既引毛诗为证又似无误岂古木汉书作谢而今本讹作射耶】岸下深浚流【流上疑有脱文】徐平时人目之为渟瀯水城成【一作戍】又以渟瀯为目非也其西城之旧棘阳县治故亦谓之棘阳城也谢水又东南迳新都县左注泚水泚水又西南流迳新都县故城西王莽更之曰新林郡国志曰以为新野之东乡故新都者也
　　又西至新野县【今属南阳府】南入于淯
　　泚水于冈南西南流戍在冈上泚水又西南与南长坂门二水合其水东北出湖阳东隆出【疑衍当是山字】山之西侧有汉日南太守胡着碑子珎骑都尉尚湖阳长公主即光武之伯姊也庙堂皆以青石为阶陛庙北有石堂珎之孙桂阳太守玚以延熹四年遭母忧于墓次立石祠勒铭于梁石宇倾頽而梁字无毁盛之以为樊重之母畏雷室盖传疑之谬也隆山南有一小山山圾【一作坂】有两石虎相对夹隧道虽处蛮荒全无破毁作制甚工信为妙矣世人因谓之为石虎山其水西南流迳湖阳县故城南【今在南阳府唐县南】地理志曰故蓼国也竹书纪年曰楚王防宋平于湖阳者矣东城中有二碑似是樊重碑悉载故吏人名司马彪曰仲山甫封于樊因氏国焉爰自宅阳徙居湖阳【朱云汉志南阳郡有比阳县湖阳县此宅阳乃比阳之误按樊宏传樊氏仲山甫之后南阳湖阳人也】能治田殖至三百顷起庐舎髙楼连阁波陂灌注竹木成林六畜放牧鱼羸棃菓檀棘桑麻闭门成市兵弩器械赀至百万其兴工造作为无穷之巧不可言【言上疑有脱文】富拟封君世祖之少数归外氏及之长安受业赍送甚至世祖即位追爵敬侯诏湖阳为重立庙置吏奉祠巡祠章陵常幸重墓其水四周城溉城之东南有若令樊萌中常侍樊安碑城南有数碑无字又有石庙数间依于墓侧栋宇崩毁惟石壁而已亦不知谁之胄族矣其水南入大湖湖阳之名县借兹而纳称也湖水西南流又与湖阳诸陂散水合谓之板桥水又西南与醴渠合又有赵渠注之二水上承派水南迳新都县故城东两渎双引南合板桥水板桥水又西南与长水防水上承唐子襄乡诸陂散流也唐子陂在唐子山西南有唐子亭汉光武自新野屠唐子乡杀湖阳尉于是地陂水清深光武后以为神渊西南流入新野县与板桥水合西南注于泚水又西南流注于淯水也







　　水经注集释订讹卷二十九
<史部,地理类,河渠之属,水经注集释订讹>
　　钦定四库全书
　　水经注集释订讹卷三十
　　归安沈炳巽撰
　　淮水
　　淮水出南阳平氏县胎簮山东北过桐柏山【禹贡曰导淮自桐柏传曰桐柏山在南阳之东地理志曰桐柏山在南阳平氏县东南淮水所出水经云出胎簮山东北过桐柏山胎簮葢桐柏之旁小山也傅氏曰胎簮即桐柏也后世又别名之耳禹贡淮自桐柏不应桐柏非淮所出今其山在唐州桐柏县胡渭曰桐柏见山今河南南阳府桐柏县西北四十里有平氏故城汉县也胎簮山寰宇记云在桐柏西北三十里】
　　山海经曰淮出余山在朝阳东义乡西尚书淮自桐柏地理志曰南阳平氏县王莽之平善也风俗通曰南阳平氏县桐柏大复山在东南淮水所出也淮均也春秋说题辞曰淮者均其势也释名曰淮韦也韦绕扬州北界东至于海也尔雅曰淮为浒然淮水与醴水同源俱西流为醴东流为淮自潜流地下三十许里东出桐柏之大复山南谓之阳口水南即复阳县也阚骃言复阳县胡阳之乐乡也
　　元帝元延二年置在桐柏大复山之阳故
　　曰复阳也【禹贡锥指云今河南南阳府新野县西有朝阳故城桐柏县东有复】
　　【阳故城汉并属南阳郡醴水西流迳平氏故城东北又西至唐县界而入沘水以今舆地】
　　【言之淮水出桐柏县西北桐柏山东南流迳其县南禹贡所谓导淮自桐柏者也】东
　　观汉记曰朱祜少孤归外家复阳刘氏山南有淮源庙前有碑是南阳郭苞立又二碑并是汉延熹中守令所造文辞鄙拙殆不可观故经云东北过桐柏也
　　淮水又东迳义阳县【今为河南汝寜府信阳州】
　　县南对固成山山有水注流数丈洪涛灌山遂成巨井谓之石泉水北流注于淮
　　淮水又迳义阳县故城南
　　义阳郡治也世谓白茅城其城圎而不方阚骃言【此下原本讹以东迳安阳县故城南注江国也起至北迳青山止接此今从朱本改正】晋太始中割南阳东鄙之安昌平林平氏义阳四县置义阳郡于安昌城【在今信阳州西北七十里】又太康记晋书地道记并有义阳郡以南阳属县为名汉武帝元光四年【按史记表当作元狩四年】封北地都尉卫山为侯国也有九渡水注之水出鸡翅山【明一统志鸡翅山在汝宁府信阳县南九十里一名鸡头山山有九渡水】磎涧瀯委防遡九渡矣其犹零阳之九渡水故亦谓之为九渡焉于溪之东山有一水发自山椒下数丈素湍直注頽波委壑可数百丈望之若霏幅练矣下注九渡水九渡水又北流注于淮
　　东过江夏平春县北【今信阳州东南有平阳故城本后汉平春县】
　　淮水又东油水注之
　　水出县西南油溪东北流迳平春县故城南汉和帝建初四年封子全为王国淮水又东曲防北有一土穴径尺泉流下注防流波三丈入于油水乱流南屈又东北注于淮淮水又东北迳城阳县故城南汉髙帝十二年封定侯奚竟为侯国【史表髙帝十二年封奚意为成阳侯今云奚竟误】王莽之利新也魏城阳郡治【按汉志汝南郡有成阳县】
　　淮水又东北与大木水合
　　水西出大木山山即晋车骑将军祖逖自陈留将家避难所居也其水东迳城阳县北而东入于淮
　　淮水又东北流左防湖水
　　傍川西南出穷溪得其源也
　　淮水又东迳安阳县故城南
　　江国也【此注原本讹在前今从朱本改正】嬴姓矣今其地有江亭春秋文公四年楚人灭江秦伯降服出次曰同盟灭虽不能救敢不矜乎地理志曰汉乃县之吕后八年封淮南厉王子刘勃为侯国【按史汉表是文帝八年今云吕后误】王莽之均夏也
　　淮水又东得浉口水【浉水在信阳县治南源自随州界流入大江】
　　源南出大溃山东北流翼带三川乱流北注浉水又北迳贤首山西又北出东南屈迳仁顺城南故义阳郡治分南阳置也晋太始初以封安平献王孚长子望【晋书宗室传司马望魏封顺城侯武帝受禅进封义阳王】本治在石城山上因粱希侵逼徙治此城齐司州刺史马鲜卑【何氏云马鲜卑南史作仙琕为司州在梁时】不守魏置郢州也昔帝【宋本帝作常常珍竒本宋司州刺史降魏为豫州刺史复叛魏谋南奔为魏将元石所破事具魏书】珍奇自悬瓠遣三千骑援义阳行事厐定光屯于浉水者也浉水东南流厯金山北山无树木峻峭层峙浉水又东迳义阳故城北城在山上因倚陵岭周回三里是郡昔所旧治城城南一十五步对门有天井周一百余步深一丈东迳钟武故城南本江夏之属县也王莽之当利县矣又东迳石城山北山甚髙峻史记曰魏攻防阨音义曰防阨或言在鄳县葙山也按吕氏春秋九塞其一也浉水迳鄳县故城南【鄳县故城在今汝寜府罗山县西南百二十里黄岘闗外】建武中世祖封邓邯【后汉书邓彪传邓邯禹之宗彪之父】为鄳县侯按蘓林曰音育【按汉志江夏郡鄳县蘓林音肓师古曰音萌又音莫耿反今云音育误】浉水又东迳七井冈南又东北注于淮淮水又东至谷口谷水南出鲜金山北流至【疑讹】至瑟水注之水出西南具山东北迳光淹城东而北迳青山东罗山西东北流注于谷水谷水东北入于淮
　　又东迳新息县南【今属汝寜府】
　　淮水东迳故息城【在今新息县北三十里】南春秋左传隐公十一年郑息有违言息侯伐郑郑伯败之者也
　　淮水又东迳浮光山北【在今汝寜府光山县北八十里】
　　亦曰扶光山即弋山也迳新息县故城南应劭曰息后徙东故加新也王莽之新德也光武十九年封马援为侯国外城北门内有新息长贾彪庙庙前有碑面南又有魏汝南太守程尧碑魏太和中蛮田益宗効域立东豫州以益宗为刺史淮水又东合慎县水水出慎阳县西而东迳慎阳县故城南县取名焉【慎阳故城在今汝寜府真阳县北四十里汉志慎阳下应劭曰慎水出东北入海师古曰慎字本作滇音真后误为慎耳今犹有真邱真阳县字并从单作真知此音不改也阚骃云永平五年失印更刻遂误以水为心】汉帝【当作髙帝】十一年封栾説为侯国颍隂刘陶为县长政化大行道不拾遗以病去官童谣歌曰悒然不乐思我刘君何时复来安此下民见思如此应劭曰慎水所出东北入淮慎水又东流积为燋陂陂水又东南流为上慎陂又东为中慎陂又东南为下慎陂皆与鸿郗【胡引作郤】陂水散流【鸿却陂又名鸿池陂宋秦观曰鸿池陂非特灌溉之利菱芡蒲鱼之饶实一郡潴水处也陂既废水无归宿汝水所以散漫为害矣】其陂首受淮川左结鸿陂汉成帝时翟方进奏毁之建武中汝南太守邓晨欲修复之知许伟君晓知水脉召与议之伟君言成帝用方进言毁之寻而梦上天天帝怒曰何故败我濯子渊是后民失其利时有童謡曰败我陂翟子威及子覆陂当复明府兴复废业童謡之言将有徴矣【后汉书邓晨传晨为汝南太守兴鸿郤陂数千顷田汝土以殷鱼稲之饶流衍他郡注曰鸿却陂今豫州汝阳县东成帝时关东水波溢为害翟方进为丞相奏罢之又汉书翟方进传汝南旧有鸿隙大陂郡以为饶成帝时闗东数水陂溢为害方进为相与御史大夫孔光共遣掾行视以为决去陂水其地肥美省隄防费而无水忧遂奏罢之及翟氏灭乡里归恶言方进请陂下良田不得遂奏罢陂云王莽时常枯旱郡中追怨方进童謡曰坏陂谁翟子威饭我豆食羮芋魁反乎覆陂当复谁云者両黄鹄】遂署都水掾起塘四百余里百姓得其利陂水散流下合慎水而东南迳息城北又东迳南入淮谓之慎口淮水又东与申陂水合水上承申陂于新息县北东南流分为二水一水迳深丘西又屈迳其南南派为莲湖水南流注于淮淮水又左迤流结両湖谓之东西莲湖矣
　　淮水又东右合壑水
　　水出白沙山东北迳柴亭西俗谓之柴水又东北流与潭溪水合水发潭谷东北流右防柴水柴水又东迳黄城【在今光州西十二里】西故弋阳县也城内有二城西即黄城也柴水又东北入于淮谓之柴口也
　　淮水又东北申陂枝水注之
　　水首受陂水于深丘北东迳钓防南防在水曲之中防北有琴防又东迳阳亭南东南合淮
　　淮水又东迳淮隂亭北又东迳白城南【在今息县东】
　　楚白公胜之邑也又东北去白亭一十里
　　淮水又东迳长陵戍南又东青陂水注之【今息县东北八十里有长陵城疑即长陵戍也新蔡县西南有青陂】
　　分青陂东渎东南迳白亭西又南于长陂戍东东南入于淮
　　淮水又东北合黄水
　　水出黄武山东北流木【胡引作穆】陵闗水注之【木陵闗今在光山县】水导木陵山西北流注于黄水黄水又东迳晋西阳城南又东迳南光城南光郡治又东北迳髙城南故髙国也又东北迳弋阳郡【弋阳郡今为光州】东有虞丘郭南有子相庙黄水又东北入于淮谓之黄口淮水又东北迳襃信县故城南【襃信故城在今息县东北本汉郾县地】而东注流之者也
　　又东过期思县北【今固始县北七十里有期思故城】
　　县故蒋国周公之后也春秋文公十年楚王田于孟诸期思公复遂为右司马楚灭之以为县汉髙帝十二年以封贲赫为侯国城之西北隅有楚相孙叔敖庙庙前有碑
　　淮水又东北渒【胡引作淠】水注之【一作　固始县南五十里有淠水】
　　水出弋阳县南垂山西北流厯隂山闗迳二城间旧有贼难军所谓【疑衍】顿防西北出山又东北流迳新城戍东又东北得诏虞水口西北去弋阳虞丘郭二十五里水出南山东北流迳诏虞亭东而北入渒水又东北注淮俗曰白鹭水
　　东过原鹿县南【原鹿县故城在今江南颍州南汝水篇云汝水出鲁阳县之大盂山东南流迳原鹿县故城西而南入于淮所谓汝口】汝水从西北来注之
　　县即春秋之鹿上也左传僖公二十一年宋人为鹿上之盟以求诸侯于楚建武十五年世祖更封侍中执金吾阴乡侯阴识为侯国者也
　　又东过庐江安丰县东北决水从北来注之【按今江南鳯阳府霍丘县西南有安丰故城决水在县西八十里与河南固始县分界】
　　庐江故淮南也汉文帝十六年别以为国应劭曰故庐子国也决水自舒蓼北注不于北来也安丰东北注淮者穷水矣又非决水皆误耳
　　淮水又东谷水入焉
</div>
    <div class="pagination">
<a href="水经注集释订讹_page19.html">上一页</a><span>...</span><a href="水经注集释订讹_page15.html">15</a><a href="水经注集释订讹_page16.html">16</a><a href="水经注集释订讹_page17.html">17</a><a href="水经注集释订讹_page18.html">18</a><a href="水经注集释订讹_page19.html">19</a><span class="current-page">20</span><a href="水经注集释订讹_page21.html">21</a><a href="水经注集释订讹_page22.html">22</a><a href="水经注集释订讹_page23.html">23</a><a href="水经注集释订讹_page24.html">24</a><a href="水经注集释订讹_page25.html">25</a><span>...</span><a href="水经注集释订讹_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
