<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 327 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 327 页/共 388 页</h1>
    <div class="content">　　陈　晔　字日华，长乐人。庆元初，知汀州。捐帑钱官田助养学校，减户口食盐价以纾细民。作义冢千数，掩遗骼亡归者，俗尚鬼信巫，至是亡敢犯禁。弟映继之，一守兄之法，尤锐意振举，瓦五营屋千余间，甃清流路百四十里。晔尝创桥南山，映为竣工焉。其先，同郡陈粹知州事，劝农养士，亦多所兴革，奏最为天下第三，赐书褒宠之。民称“晋安三贤”云。万历《府志》
　　卓　洵　字士直，长乐人。庆元间，知泰和县。留心水利，创置沿溪六闸，灌田万亩，民至今食其泽。《福建通志》
　　林伯成　长乐人。开禧中，知真州。筑城五百余丈，凿河深广之。翼城之筑，自伯成始。[HT6SS]《江南通志》
　　林　岊　字仲岊，长乐人。淳熙丁未进士，知汀州。创书院二所，与六邑士讲订诗书。县邑学皆有祠。历太常少卿。《闽书》
　　赵以夫　字用甫，宋宗室，居长乐。嘉定间进士，历知漳州。始下车，邻寇猝至，诸道兵咸会，调度甚繁，以夫应之裕如，生擒其渠魁，槛车以献。时赏劳吏士，费千万，民不加敛。漳民苦丁钱，以夫奏以废寺租代民输。真德秀深嘉叹赏，上其事于朝，谓可为守土者法。诏从之，知邵武军。平下瞿贼，扫清溪洞。嘉熙初，为枢密院副使承旨，会历官言“是岁日当食季冬之朔”。以夫预奏修德以应之，言甚切。拜同知枢密院事。时上未立太子，以夫编类《仁宗、高宗定储本末》，具载诸臣谏疏及举行，次第上之，上曰：“此事实不可缓。”官终吏部尚书，兼侍读。万历《府志》
　　陈伯霖　字震之，襄八世孙，由侯官徙居长乐。知泰州，累官广东经略使，龙图阁学士。嘉定中，奉命使金，以数言折服强敌，人称不辱。《闽书》
　　陈有声　字广宗，长乐人。嘉定进士，尉上高。时岁丰讼简，吏民安之。邑士罕寻声律，有声选诗赋百余篇，教以体裁，遂甲他邑。《闽书》
　　张　翀　字蜚卿，长乐人。官左司郎中，以文学廉能称。《闽书》
　　陈逢寅　长乐人。举进士，有文名。授浦城簿，孳孳职守，且垂代矣，朝夕自立，若始至然。浦城簿厅，自南渡后无题名，逢寅始为之，而请真德秀为记。《闽书》
　　李　角　字定国，长乐人。宝庆进士，累官潮州通判。刚明果断，决狱多所平反，有遗爱于民。万历《府志》
　　陈　春　长乐人。官监察御史，右正言，以端直严重称于时。《闽书》
　　陈　容　字公储，号所翁，长乐人。端平二年进士，官至朝散大夫。初令平阳，从容简易，政务修举。时集诸生敷衍经义，士风大鬯。暇则与佳士论文赋诗，凡山川胜迹，多留题咏。嘉熙间，通判临江军州，以才名受知理宗，入为国子监主簿。去后，人常思之。贾似道欲招置宾幕，容酒酣辄卑侮之，似道亦敬而不怒。出知兴化军。诗文豪壮，尤善画龙。子梦发，龙兴府判。万历《府志》参《江西通志》
　　陈公荣　字子华，长乐人，龟图十三世孙。初游太学，景炎元年，同子宗传、族子老成募兵勤王。蒲寿庚作乱泉州，幼帝舟自泉趋潮。逾年，张世杰会师讨寿庚，公荣兵赴之，老成战没。诏赠御史台简法，公荣授福清县尹，宗传授提刑司简法。《闽书》
　　　　明
　　陈　祖　字富文，长乐人。洪武初，以明经荐，任新繁县丞。莅县值疫大作，祖省躬修政而疫息。有老媪孙甫十岁，为蛇所吞，哭于道。祖令具状移城隍，限日引蛇至公庭。至日，果有群蛇集庭下，祖谕曰：“无罪者退，伤人者留偿。”中有一大蛇，独伏不去，以剑仰刃置地，蛇乃就陨其首。民以为异，立祠祀之。后擢光山知县，一日，飞叶屡集案上，取视旁若有窍，密令吏随叶迹之，果有尸，公曰：“此必有叶孔所为也。”捕得叶孔，果伏辜。尚书来济荐祖自代，未及用而卒。《长乐县志》
　　王　坚　字子正，长乐人。洪武初，应辟至京。试文章优等，授湖广按察司佥事。后以事左迁，知忠州，改泽州。莅政勤慎，兴学教民，颂声大著。以荐入待诏翰林，寻除刑部郎中，以直言忤尚书开济，复左迁嘉兴府同知。至则问民疾苦，分忧革弊，出女囚六十二人。未三月，放归田里。晚号介轩，有《三山樵稿》。《长乐县志》
　　陈　艮　字从时，长乐人。洪武中，以明经荐，授吏部主事。永乐初，与同僚萧仪因天变陈言，忤旨，下诏狱。仪死，艮谪交趾。寻复官，遣阅辽东兵，陈军中弊政四事，当轴忌之。出判严州，舟行，有大蛇随之，艮曰：“蛇阴类，必有妇人冤。比到官虑囚，果释囚妇非其罪者，人以为神。《长乐县志》
　　陈仲完　名完，以字行，长乐人。洪武乙丑进士，授延平训导，改宁国。永乐初，擢编修，寻升左春坊左赞善，侍皇孙讲读。仲完持身恭慎，平居言如不出，至讨论古今，据理是非，确不可夺。仁宗在东宫，尝问其所长，对曰：“职所当为，不敢苟有畏避。”仁宗甚重之，尝谓侍臣：“春坊中淳实如陈仲完者，盖鲜及焉。”及即位，仲完已先一年卒。仲完居赞善二十年不徙官，杨士奇为传惜之。旧《福建通志》
　　陈仲进　字伯康，长乐人。洪武中，授宜阳丞，历知江山县，入觐，以勘灾伤忤旨，被逮。仲进曰：“吾以一身活万命，含笑地下矣。”既而释之，而仲进已卒。归榇经江山，父老泣留衣冠以葬，子孙遂家江山。旧《福建通志》
　　林　源　字士仁，长乐人。洪武二十年，中应天乡试。永乐初，知余杭县。首兴学校，劝课生徒，科目得人为盛。均赋役，缓催科，凡部使行县，询林令，莫不以公勤廉敏称云。[HT6SS]《杭州府志》
　　林　赐　字伯予，长乐人。洪武癸酉乡试第一。永乐间，教谕乐平，问学该博，持守端严，巍然一时之望。《饶州府志》
　　吴　实　字仲美，本姓林，长乐人。永乐辛卯进士，授监察御史。立朝敢言，不避权贵，时谓之吴铁面。处州民因坑冶事，挟仇讦告，蔓狱多人。实奉命往按，微服行，察出无辜者百五十人。奉天殿灾，应诏陈六事“惜民力，节财用，重爵赏，慎刑罚，择贤才，严考课”，皆切时弊。迁广西按察司佥事，致仕卒，年九十有三。有《朴斋集》。《长乐县志》
　　陈　灏　字继周，长乐人。永乐丁酉乡荐，授松阳训导，改封川。擢监察御史，疏劾左右奸贪，置于法。以佥事督学山西，转陕西按察使，致仕。初，灏为教官时，同郡严火亘荐其才于朝，及灏为监察御史，克举其职，故世以火亘为知人。《广东通志》
　　高　淮　字秦仲，长乐人。永乐丁酉举人，贯通《三礼》，尝代邑令作《谕俗文》，为时所称，以乡举入都。时同里姻旧，多居要地，淮自守严正，不往谒。居国学数岁，以祖母、父、母春秋高，乞归养。自称竹所老人。著书三十余卷，解缙、马铎为之序。《长乐县志》
　　黄文政　字子正，长乐人。永乐甲辰进士，选南台御史，官终山西按察司佥事。文政刚果有为，风裁整肃，号一时贤执法。万历《府志》
　　马　铎　字彦声，长乐人。永乐间，进士第一。授翰林修撰。铎先是受于郑宣，旁通《易》、《诗》、《书》，子史百家，靡不淹贯。为文章，援笔立就。成祖一再幸北京，献陵监国，铎与诸臣侍，劳艰不避，独任不辞。仁宗屡顾学士杨士奇曰：“马铎可谓质实无贰。”铎耿介伉直，表里一致，处事平恕，而临义执言。自奉俭约，与人交尽诚。闲暇鼓琴读书，名其书室曰：“梅岩”。《分省人物考》
　　李　骐　字德良，长乐人。永乐丁酉乡试第一。戊戌廷对首唱，授翰林院修撰。耿直有气节，在内纂修，在外典试，俱以公慎著。性孝，事继母尤谨。与人交，和而直。人有过，必面告之。为文若不经意，每出人意表。甲辰，忽遘疾，少瘳，闻成祖升遐，力疾出哭临。或劝以疾宜稍护，骐曰：“吾受主上厚恩，不能他有裨益。今龙颜天语，不可复瞻听矣？如又不获涕拜几筵，臣子之情，将抱恨无极，何暇为身恤哉？”疾复作，又奔继母丧，卒于家。[HT6SS]《分省人物考》
　　郑　序　字志礼，长乐人。正统壬戌进士，历刑部主事，兵部郎中，湖广参议。时列郡岁祲，荆襄盗起，都御史督赋，趣办朝夕。序宽简如平时，曰：“宁我得罪，不忍吾民颠沛也。”都御史以序非理剧才，牒吏部更任，序遂乞休。居家三十余年，年九十卒。万历《府志》
　　谢士元　字仲仁，长乐人。景泰甲戌进士。授户部主事，督通州仓，陈四弊，屡与监仓宦官忤。天顺中，擢守建昌。地多盗，为军将所庇。士元以他事持军将，盗发辄得。民有怀券讼田宅者，士元叱曰：“伪也，券今式，而所讼乃二十年事。”民惊服。作《敦化》、《劝学》、《表忠》三图，系之以诗，令民习诵。有兄弟讼田者，士元取图诗，晓譬敦切，遂感泣相让。考满，吏民诣阙奏留，有诏增俸一级，以忧去。服阕，起知广信，属邑永丰，地邻处州，处无赖千百为群，越境盗矿，将士惮其骁彍，不敢剿。士元勒兵驱之，贼伏枪中左股，裹创复战，获其魁，塞矿穴而还。守广信四载，擢四川参政，进右布政。弘治元年，擢右副都御史，巡抚其地。土番大小娃者将煽乱，士元托行边，驰诣其城，贼恐，罗拜道左，徐慰遣之。岁大祲，流民趋就食。士元振恤有方，全活者数万。弘治初致政。士元天性孝友，勇于为义，既得谢，以余俸市田宅，与兄弟共之，一门同爨，食指千余。兄弟子女婚嫁，费皆已出，不异所生。阃内肃雍，士大夫尚其家法，卒赐祭葬。著《约庵稿》及《咏古诗》四卷。子廷柱。《明史》参《福建通志》
　　廷柱　字邦用。弘治己未进士，授评事，历官至湖广按察司佥事。卒年九十六。廷柱为人谦恭朴素，善属文，有典则，诗亦庄重，能继其家声。万历《府志》
　　陈惟裕　字饶初，长乐人。天顺庚辰进士，官监察御史。屡纠大臣，风裁凛然。时曹、石恃功横行，惟裕特疏劾之，几为所危。其文行尤著。丁内艰，卒，以孝闻。《分省人物考》
　　黄　熙　字汝明，长乐人。初领乡荐，以父老不上春官，登天顺进士，复以母老乞归养。前后居丧，哀毁骨立。官南吏部郎中。《长乐县志》
　　陈景隆　字如初，长乐人。成化乙未进士，授武康令，改德清。中官奉使，倚势横索，景龙正色拒之，曰：“吾官可去，剥民媚人，不可为也。”擢御史，弹劾无所避，人目为真御史。升山东佥事。《分省人物考》
　　王有恬　字德安，长乐人。成化乙未进士，历南户部郎中，出为江西督粮参议。先时，民逋税，皆由豪宗多揽代输，有恬至，即下令厘革，税以无逋。淮王就封国，路经九江，舟费钜万，有恬酌省其半。后自免归，杜门三十余年，穷约终身。《长乐县志》
　　陈日光　长乐人。成化中，为海丰丞，邑僻而习玩，前政率因循一切，条纲斁坏，奸豪不戢。日光始振刷之，抑强举废，绰有能声，邑人勒石以纪绩。《福建通志》
　　陈崇德　字季广，长乐人。成化辛丑进士，授清江令，擢南监察御史。同官杨茂元以直谏忤旨，祸且不测，崇德抗疏救之。升广西兵备副使，会柳庆獞寇内侵，督师讨平。擢参政，转江西布政，以逆瑾乱政，贿赂公行，引年归。子用贤，阳门知县。《福建通志》
　　黄公甫　长乐人。成化间，为监利教谕，善陶铸士类，讲论不废寒暑。同舍训导卒，公甫为贮诸生赙金，适寇至，尽掠其赀，独所赙金故在也，悉持以归，同舍子士咸服其义行。[HT6SS]《湖广通志》
　　林廷选　字舜举，长乐人，先姓樊。成化辛丑进士，授苏州推官，擢监察御史，按广西。平寇有功，迁浙江佥事，历副使，广东按察使，左右布政，入为大理卿。以右都御史镇两广。不数岁，迁南京工部尚书。表乞骸，赐玺书，驰传归，有司月给廪，岁给役，卒赐祭葬。廷选为人内明外宽，议论依于忠厚。始理苏州，断疑狱，即有能名。在浙最久，凡官舍所需，必遣人于他省市之。后观风使者密廉，有司多强市民间物，独林无有，使者表之，由是名益彰。南台交荐，洊陟大府。两广盗起，廷选专意招抚，不得已始用征讨。家居杜门自守，奉身甚约，时过其亲故，粗粝食之则食，人以此多焉。《福建通志》
　　郑锡文　字禹范，长乐人。弘治癸丑进士，授义乌令。邑有秀湖，潴水灌民田，久为豪宗所据。锡文至，复之，民像祠湖侧。秩满，擢南监察御史，以病请告。逆瑾夺其官。瑾诛，起云南佥事。土官治兵相攻，锡文单车谕之，咸服罪。历官三十余年，苦节不渝，终广西布政。子源涣，字与聚，正德丁丑进士，授刑部主事。偕邑人林公黼、陈谈，谏武宗南巡，廷杖几毙。公黼死，源涣匍匐为治其丧，士论韪之。后官至建昌郡守。《长乐县志》
　　陈　让　字允恭，长乐人。父德隆，以乡荐历浦江曹，县上海，新建教谕三十年。清修饬已，以师道自任。让，弘治乙卯举人，授石城令，以廉明称。三载报政，值逆瑾窃柄，遂弃官归。弟赞，字允扬。嘉靖癸未进士。为兵部郎中，迁湖州守，廉洁自持，擢贵州兵备。致仕归，足迹不入城市。弟谈，字允默，正德戊辰进士。历任刑部郎中，奉命虑囚，湔雪惟允。权贵人以私请，且胁之，谈曰：“国宪可斁耶？”请者恧诎。己卯，武宗将南巡，谈偕同官谏被杖濒死。出为兖州知府，至则赈饥惩武虎，士民安之。旋以病疏归，卒于途。子豪，嘉靖壬辰进士，为新昌令，以卓异召拜御史，谏复河套，廷杖。出备兵外藩，以病归。岁饥，为饘粥以济民。所著诗文，人多传诵。《福建通志》
　　陈文试　字道衡，长乐人。弘治丙辰进士。授临川令，首除豪猾，政声大著。擢监察御史，时孝宗励精，乐闻谠言，文试上敬天修学十二事，多见采行。。他所弹劾，咸允时论。[HT6SS]《分省人物考》
　　谢廷瑞　字邦应，长乐人。弘治壬戌进士，知琼州府。守郡数载，有经略，而心事炯然，威摄峒黎，民藉贴席。琼之父老称为百世牧模。万历《府志》
　　李时仪　字瑞夫，长乐人。弘治间，以贡知颖上，省刑薄敛，不阿贵势，编户增为一十九里，民至今颂其善政。万历《府志》
　　郑　宪　字有度，长乐人。正德丁丑进士。宪性颖悟绝人，有雅量，人敬之。初授刑部主事，司寇刘玉深器焉。丁内艰归不入私室者六年。服阕，仍请告在家十四年，其恬退如此。宪与学士方献夫俱为郎，相善也。宪赴阙，献夫以议礼骤贵，佐吏部，宪见之，一揖而出。献夫以为薄已也，遂移核稽违，待报逾年，意在阻宪。宪终不为屈，人重其风概。后迁光禄丞，卒于官。万历《府志》
　　陈文沛　字维德，长乐人，先姓林，正德丁丑进士。授工部主事，历员外郎中。奉使三吴，开白茅港，筑海盐塘，又督边储，皆有功，诏增俸。出为抚州守，调苏州，擢霸州兵备副使，以陕西行太仆寺卿罢归。世宗初，杨一清、胡世宁、李承勋，皆荐文沛才略可大任，而太宰汪钅宏以私忌挤之。家居二十余年，不入城市。子时范，字敷畴，嘉靖辛丑进士。历刑部郎中，出守夔州，蜀民困于三殿采木，时范为之蠲豁，存活千余家。官至云南布政，清约有父风。《福建通志》
　　林公黼　字质夫，长乐人。父母丧，三年蔬粥，不入内。正德丁丑举进士，授大理评事。时诸曹谏南巡者，皆罚跪阙前，诸奸又日以危言恫喝，闻者惴惴，以故户曹不敢出疏，工曹谏者止三人，独大理阁署谏，故帝怒加甚。公黼夜草疏，时闻暗中泣叹声，不顾。比入狱，黄巩与语，叹曰：“吾取友遍天下，乃近遗质夫。古人谓入险不惊，殆斯人乎？”公黼体赢，竟不胜杖而卒。世宗立，赠公黼太常丞，赐祭，录一子入国学。子逢春，历推官，通判，荣府长史，所至有廉能声，以母老疏归。《明史》参《福建通志》
　　陈毓贤　字则英，长乐人。正德丁丑进士，历工部郎。以浚漕渠劳绩，擢陕西参议，分守平凉、巩昌。值岁饥，多方赈贷，转兵备，山西、冀北流民多啸聚山谷，为边境向导，毓贤晓畅军事，至则招抚之，悉解散，近塞之地以宁。代王左右欲以冀北凿河溉庄田，毓贤不可，赂以黄金数十斤，毓贤危言拒之。转广西参政，左右猺獞结思田土兵倡乱，诸道会剿，兵屡偾。毓贤按兵不动，怀以恩信，寇平。督抚方荐用之，寻卒。《福建通志》
　　李　性　字仲复，长乐人。嘉靖癸未进士。知东莞县，不以家累自随。政尚平易，而公庭肃清，吏胥望而畏之。时势豪夺海利，性追而归之疍民，徭役悉均，里甲不扰。官至辰州知府。《广东通志》
　　陈文禹　字佩昌，长乐人。嘉靖六年，以贡为龙游训导。性刚介，虽暗室言笑不苟。与诸生以道义相勉励，取与一介必慎。诸生有贫无资者，召至门下饩之。纂《衢州府志》
　　高廷忠　字允卿，长乐人。嘉靖乙酉举人，知奉化县。首刬法之不便于民者十余条，每日戴星出入，不务钓名，惟顺人情，宜土俗，期于政行事集而已。尤能节用，不滥费，不苟取，有馈海错而潜置金其中者，即默返之，不扬于众，其贞以律已，而容人之过如此。值夏旱步祷，五日雨如注，民赖不饥，为立祠以祀。《宁波府志》
　　林　山　字士仁，长乐人。嘉靖己丑进士，授万载令，擢户部郎。部长李某不习钱谷事，又交通诸贵人，屡有所请。山持不可，李怒欲挤之，山曹事办，不能加也。李罢，金陵梁材代之，乃独贤山，荐知徽州。徽民贾四方，富而喜讼，牍刺干请，山一切谢绝。断狱明察，民神明之。期年，讼减，郡称大治。擢广东副使，以亲老归养，年甫四十余。山强毅有节，当官而行，必伸其志。徽人立祠以祀焉。《分省人物考》
　　林　恕　字道近，长乐人。嘉靖己丑进士，授江西知县，历都察院经历，擢守雷州，有惠政，浚湖渠海堤，为民利，锄强扶弱，不避权贵，郡人镌石纪其绩。官终云南按察使。[HT6SS]《广东通志》
　　郑世威　字中孚，长乐人。嘉靖己丑进士。时台臣缺，诏选进士充之，众争奔走，世威屹然不动。授户部主事，改刑部，历两广、江西佥事、浙江参议、江西副使、四川参政。再起通政司，擢迁都御史，刑部郎。所至有惠政，而节操甚励。在浙，罢临海盐税数千石，民德之。在江西时，夏言应召，诸藩臬皆旁趋而谒，世威独不肯，从掖门行。抚、按、司、道祝厘于上清宫，世威前视祝词，乃祈相公嗣者，遂不拜而出。及言再相，过武陵，诸大夫方郊迎，而世威弗往，言憾之。会言构祸获罪，严嵩柄国，世威适官江西，嵩姻党占寺田千亩，世威鬻以赈饥，嵩手书求解，不报，其家人往来用邮传者悉革，嵩衔之。迁四川参政，自投劾还。嵩败，始起，列九卿。会诏采珠及珍石，世威疏请崇节俭，不报，遂乞归。卒年八十有二，予祭葬，赐谥恭介。《分省人物考》参万历《府志》
　　李丕显　字宪文，长乐人。嘉靖乙未进士。丕显初以举人署休宁教谕，操行廉正，日集诸生谈经较艺，士悦服之。既登第，知永嘉，治剧理烦，爱民养士，贤声大著。擢南京御史，官终赣州知府。《徽州、温州二府志》合纂。
　　石　磐　字民渐，长乐人。嘉靖丙午举人。初令临淮，审编里田，招流亡，复业甚众。有吏部子过临淮，家奴索夫役，破仪门，磐笞之，系于狱。留守太监令伏谒，磐绝不与通，遣人来诃责，磐复笞之。沛以西河决，力主筑白马堤，功成，人呼为石公堤。擢职方主事，条边事甚悉，尚书霍冀奇之。两广倭乱，磐为岭南佥事，至肇庆，倭陷双鱼所，雷、廉大震。磐躬督将士出战，复双鱼，斩首一千五百，生擒四百人，追余贼于牛牯墩富林铁场，悉平之。擢参议，督府欲多叙功，磐不可。忤督府意，罢归。著有《菊径漫谈》十四卷。《福建通志》参万历《府志》
　　陈懋观　字孔质，长乐人。嘉靖癸丑进士，知会稽县。甫数月，政声流浃，以忧归。服除，适山阴令缺，邑人愿得懋观，遂补山阴。懋观为人廉静宽和，顺民好恶，缓征简讼，恬淡若寒土。邑当前令暴虐之后，民喜若更生。拜给事中，以言事谪推官，调南京吏部郎中。出为庐州知府，遇士以礼，断狱不轻入人罪，士民爱慕，不啻会稽、山阴也。戊辰觐还，渡淮，舟覆不死，人谓天实庇之。寻卒于官，越民祠于卧龙山麓。《绍兴、庐州二府志》合纂。
　　陈　安　字勉夫，长乐人。嘉靖乙卯乡荐，为衡阳令。质直刚方，不能阿媚。衡山黄御史按浙，还过其邑，苞苴甚盛，以属吏礼凌视之。安不能平，发其箧，黄金充牣，遂以状闻。即弃官去，御史亦落职。万历《府志》
　　陈联芳　字以成，长乐人。嘉靖丙辰进士，司理金华。擢御史，出按东粤，睹会城与岛渚为邻，下令筑外城，既而寇至，民免于难，立祠报功。穆宗即位，请停刑，起废言官，罢建凤翔殿，皆见采纳。张居正生辰，百僚趋贺恐后，联芳出游梵寺，若弗闻者。致仕无愠色，居乡无片楮至公庭。廉洁自持，风裁凛凛。卒后子孙有不能举火者。《福建通志》
　　谢汝韶　字其盛，长乐人。嘉靖戊午举人。初授钱塘谕，弟子翕然称得师。历令武义、安仁，以廉明著。迁承天同知，有大贾以赀结张居正，怙势不法，汝韶得其罪状，置重辟。德安守藏吏猎取民间金，汝韶按治无所贷。以持正与时忤，左迁吉府长史。时居正以葬父归，诸藩捆载为馈，汝韶导王以常礼修唁，居正大怒。故事，王傅以客礼见。有赵观察者，故居正党，希其意，欲抑之如属吏。汝韶笑曰“王傅之膝，可易屈耶？”遂挂冠归，年方四十余。杜门著书，有《碎金集》、《天池存稿》，子肇淛。《福建通志》参《钱塘、武义二县志》
　　肇淛　字在杭。万历壬辰进士。初为杭州司理，历职方郎，以艰归。补北屯司，管库无私，值大旱，疏陈冗费诸弊数千言，略云：“不忍以闾阎有限之膏脂，付诸阉竖狙狯之手。”语甚剀切，神宗优之，出督北河。福藩之国，青雀黄龙之舸，千二百有奇，肇淛操小艇前驱，缮浚多方，水道无阻，众以不哗。历官至粤西布政。安氏乱，邻警告急，肇淛置官、增戍、缮备、益兵、散遣募卒，不为粤扰，粤人德之。增盐引、急宗禄、抑土司、服猺獞、铸钱征商，抵派加饷，皆硕画也。肇淛于学无所不窥，为文丰蔚轩霁，古文诗歌，早年传布江左。所著有《小草斋诗》二十卷，文三十卷，《杂著》、《杂录》数十万言。《福建通志》
　　陈　省　字孔震，长乐人。嘉靖巳未进士，司理金华，擢待御，按楚。世宗潜邸在楚，先是尝一幸，劳费困敝不可言。会睿陵垣倾，决意南行，命少司空张直、大珰袁亨往督工，手画宫殿廊庑，规划、一仿京师，费且万万计。时世宗春秋高，储宫未定，驾欲远出，中外皇皇。首辅徐阶讽诤百端，莫能得，日夜祈死而已。省乃上疏，备陈楚中水患，民死亡困苦状，不宜困于大役。又言“伊洛之墟，淇水衡注，陵谷变迁，道路阻梗。齐、鲁、吴、会、矿徒、白莲教窜伏窥伺隙庭。蕲、黄、郧、漳盗贼，随在布散，辰、沆、苗夷、猺、獞，耽耽伺隙，边庭搔扰。”述诸可虞状，凡数千言，走京师上之，遂罢。徐阶语诸臣曰：“一言回天，陈公之谓也。”先是张直至楚，即欲尽撤承天殿宇，省争之力，张忿曰：“上诘违命，谁任其咎？”省曰：“某甘斧锧，不累公也。”至是，张亦感服。万历初，累迁右副都御史。一日，神宗问辅臣：“往闻毛伯温贤，信乎？”张居正对曰：“有陈省者，今之伯温也。”出抚陕西，以艰归，再起抚楚。楚中利病，悉力兴除。大豪胡国瑞诱苗夷为乱，省疏请讨平之。晋少司马。居正殁，朝论以省尝受知居正，纠省归家，居三十年卒。大学士叶向高志其墓。子所立，举人，仕至宪副。《福建通志》
　　陈应春　字汝和，长乐人。嘉靖壬戌进士，初令东阳，多惠政。擢户部主事，扈从穆宗谒园陵，视刍粟，部署立办。榷关浔阳，创立规制，大驵不得赢缩其手。出为云南佥事，历广东西副使，参政，山东左布政使，卒。应春官粤西，有平寇功。其在云南也，儒生杨霁讼其室人凭于妖，应春檄城隍神驱之，三日，妖遂绝，火其祠。《福建通志》
　　林世章　字尚誾，长乐人。嘉靖乙丑进士。上书乞就广文，得吉安教授。敦行谊，葺白鹭书院居弟子。迁国子监博士，又乞南曹，转南工部主事，历郎中。以水衡督课真州，平价惩猾，立短载法，收滨江浮尸瘗之，置义冢，买园供祀，真之商民德焉。代日，行李萧然。寻请告归。平生语绝缘饰，于世味一无嗜好，身不衣帛，分产义让其兄，暇则课耕灌园，以义方迪子弟。卒，郑世威铭其墓。万历《府志》
　　陈　洙　字伯训，长乐人。祖时宪，弘治癸丑进士，佥宪湖广，抗珰死。洙登嘉靖壬戌进士，以部郎出守襄阳。筑堤疗饥。活民甚众。寻督学滇中，遴选公明，赈恤寒士。改摄臬篆，滇抚以滇多乱犯者，议概行重典，坐死五百人，洙察其冤，不肯署。旦日且决，洙夜叩辕门，以官力争，乃得释。与时不合，罢归。旋起，仕至光禄卿。《分省人物考》参《云南通志》。
　　郑　岳　字永翰，长乐人。隆庆戊辰进士，授华亭令。擢谏垣，论列侃侃。大阉张进廷辱言官，岳疏纠之，夺一岁俸。补东粤兵备，时山寇猝入程乡，劫其令，岳划策诱戮其魁，余丑悉散。河源城圯，岳为徙故城，发庾赈之。以谗归。后起滇南参政，坚卧不起。《福建通志》
　　谢　杰　字汉甫，长乐人。万历二年进士。除行人，册封琉球，却其馈，其使入谢，仍以金馈，言于朝而返之。历两京太常少卿，南京岁祀懿文太子，以祠祭司官代，杰言祝版署御名，而遣贱者将事，于礼为亵、请如哀冲，庄敬二太子例，遣列侯代，帝是之。乃用南京五府佥书，迁顺天府尹，以右副都御史巡抚南赣。属吏被荐者多贿，谢杰曰：“贿而后荐，干戈之盗，荐而后贿，衣冠之盗。”人以为名言。进南京刑部右侍郎。二十五年春，杰以帝荒于政事，疏陈十规，言“此前两宫，色养惟一，今则定省久旷，庆贺亦疏，孝安太后发引，并不亲送。前此太庙时享皆躬亲，今则皆遣代。前此经筵临御，圣学日勤，今则讲官徒设，讲席久虚。前此披星视朝，今则高拱深居，累年不出。前此岁旱，步祷郊坛，今则圜邱大报，久缺斋居，宸宫告灾，亦忘修省。前此四方旱涝，多发帑金，今则采矿榷税。前此用财有节，今则岁进月输，而江左之磁，江南之纻，西蜀之扇，闽中之绒，率取之逾额。前此乐闻谠言，今则封事甫陈，严纶随降，但经废弃，永不赐环。前此抚恤宗室，恩义有加，今则楚藩见诬，中珰旋出，以市井奸宄，间骨肉懿亲。前此官盛，任使无旷官，今则大僚屡虚，庶官不补。是陛下孝亲尊祖，好学勤政，敬天爱民，节用听言，亲亲贤贤，皆不克如初矣。”不报。召为刑部左侍郎，擢户部尚书，督仓场，四方遇灾，率请改折。杰请岁运必三百万以上，方许议折，从之。三十二年，卒。初，杰父教谕廷衮，家居老矣，族人假其名逋赋，县令刘禹龙言于御史，逮之，杰代讯几毙。后抚赣，禹龙家居，未尝修郄，人服其量。《明史》
　　叶时敏　字志卿，长乐举人。万历中，两任乌程、归安教谕，清修自励。时有一二受饩者，文不如律，学使督过，时敏以身争之，竟得白。邑令怜其清苦。遗以罚锾，力却之。束修之入，量给贫生，或捐之以葺学墙，整遗书乐器。迁知程乡县去，士子为立去思碑。仕终山东运同。《湖州府志》
　　陈长祚　字以介，长乐人。万历辛未进士。知泌阳县，擢兵部郎中。管武库，清核积羡十五万有奇。立岁差之法，备兵榆林，操纵得宜，边塞晏然。官至工部尚书。时熹庙两皇子继薨，长祚请合葬，省帑金数万。郎中葛璟弹魏忠贤，廷杖，长祚抚之，群珰侧目，因请归。生平无崖岸，捐筑斗门，以溉南亩，里人称其盛德。弟长进，举人，同知；长勉，户部郎中。孙翔，进士，中书。闯贼陷京，恸哭南旋。宗田岁贡，不仕。《长乐县志》
　　林继衡　长乐人。万历丙戌进士，知温州府。设策平伏莽之奸，措饷安脱巾之伍。葺理学宫，修筑塘埭。汰库头以便佥收，调折色以绝侵渔。惠政传于一时。《温州府志》
　　江　墉　字思登，长乐人。万历壬辰拔贡，授湖广应山令，迁江西临江通判，历升云南石屏、广西新宁二州，所至有政迹。在应山勤教养，临江平税务，石屏遏土官之虐，新宁恤荒歉之灾，至今口碑不衰。林下数年，足迹不至公庭。时与乡里族戚讲明礼让，前后守令咸服其品焉。《福建通志》
　　陈讠于谟　字以弼，长乐人。万历辛丑进士，历刑、户二部，出守苏州，力抗大珰，与均礼。开浒墅小港以便舟楫。有豪猾逞淫，歼贞妇于江，陷其夫以盗。狱成，讠于谟鞫而白之，抵豪于辟。无赖少年赝称彻侯胄子；拥传而行，所至具供帐，讠于谟缚置之理，人以为神。擢粤西副使，卒。孙达，有逸才，隐白云山不仕。旧《福建通志》
　　刘沂春　字泗哲，长乐人。崇祯甲戌进士，令乌程。前令马思理以循良报最，沂春继之，方正清廉，有“刘胜马”之谣。擢刑部主事，会行人熊开元上书言事，忤时宰系狱，敕沂春谳，沂春秉正不苛。时宰胁以利害，不少动，有旨以徇纵复谳，沂春仍执前议不变，疏曰：“公道在人心，臣读何书，守何法，而敢欺君父？”寻获罪，罢职，遂屏居出云岩中。当事稀得识其面，以拂郁丧明，卒于候官之凤冈。著有《珑王同集》二十卷，《出云岩集》十卷。同邑有诸生石魁者，字名海，亦以节终。旧《福建通志》
　　　　国　朝
　　江　雯　字砥岩，长乐人。康熙辛未进士。性孝友，产业悉分诸兄弟。知镇平县，遇荒岁，发仓煮糜，计口分给，全活甚众。丁外艰，服阕，补镇原。岁不登，雯巡视郊野，询疾苦，赈贫乏，以劳瘁成疾，闻母讣，即日奔归，行李萧然。祀乡贤祠。《福建通志》
　　郑纯礼　字履斋，长乐人。康熙已丑进士，知安邑县。邑称富饶，纯礼廉介自持，每事务宽民力，以此不为上官所悦。巡抚噶礼中以他事解任。寻开复，需次都门者数年。安邑士民馈问不绝，后复典旧县一年，升行人司，乞休归里。


　
卷之五十四
人物六列传连江
　　

　　宋
　　李亚荀　字宗卿，连江人。端拱及第，累官度支员外郎，夔州路转运使。居官严整，所至凛有风采。《闽书》
　　余庆　字昌宗，亚荀从子。起家应天府法曹参军，知湖州归安县，判秀州。为石堤，自平望至吴江，捍除水患。后知常州，卒官，家苏州。子撰。《闽书》参《浙江通志》
　　撰　字子约。熙宁六年进士，历彭泽令。时括民田，转运使务苛扰，欲多得匿户羡田为功。撰持不可，抱牍抗论，且请就劾，并解印绶去。使者度不可屈，从之。时王安礼为部刺史，使者还金陵，言撰所以，期共构撰罪。安礼曰：“县令敢与部使者争衡，必介特有守士也。”亟呼吏就使者草奏荐之。元祐三年，议遣使修复小吴河。撰上《复河赋》二篇，言河不可复。通判莫、保二州，官至朝奉大夫。大观三年卒，年六十七。撰《广孟子说》，著《养气》三篇，有《毛诗训解》二十卷，《孟子讲义》十四卷，《文集》五十卷，《史赞论》五卷。子弥逊。纂《福建通志》。
　　弥逊　字似之。弱冠以上舍登大观二年第，调单州司户，累官起居郎，以封事剀切，贬知庐山县。改奉嵩山祠，废斥八载。宣和末，知冀州。金人犯河朔，郡皆警备。弥逊捐金帛，致勇士，修城堞，决河护堑，邀击其游骑，斩首甚众。兀术北还，戒师毋犯其城。靖康元年，召为卫尉少卿，出知瑞州。二年，建康府牙校周德叛，执帅宇文粹中，杀官吏，婴城自守，势猖獗。弥逊以江东判运领郡事，单骑扣贼闱，降之。时李纲行次建康，共谋诛首恶五十人，抚其余党，一郡贴然。改淮南运副使，后奉兴国宫祠，知饶州。召对，首奏“当坚守规模，排斥奸言。”帝嘉其谠直，辅臣不悦。以直宝文阁知吉州。七年秋，迁起居郎。弥逊自政和末，以上封事得贬，垂二十年。及复居是职，论事鲠切如初。是冬，试中书舍人。户部侍郎秦桧再相，惟弥逊与吏部侍郎晏端复有忧色。八年，弥逊上疏乞外，诏不允。赵鼎罢相，桧专国，赞帝决策通和，金国遣乌陵思谋等入界，索礼甚悖，军民皆不平。桧于御榻前求去，欲要决意，屈已从和。枢密院编修官胡铨上疏，乞斩桧。校书郎范如圭以书责桧曲学背师，忘仇辱国。礼部侍郎曾开抗声引古谊以折桧，相继贬逐。弥逊请对，言“金使之请和，欲行君臣之礼，有大不可。”帝以为然。诏廷臣大议，即日入奏。弥逊手疏力言“陛下受金人空言，未有一毫之得，乃欲轻祖宗之付托，屈身委命，自同下国，谓之和可乎。借使金人假以目前之安，异时有无厌之求。从则害社稷，不从则衅端复开。是今日徒有屈身之辱，而后患未已。”又言“陛下率国人以事仇，将何以责天下忠臣义士之气？”力陈不可者二。桧尝邀弥逊私第，曰：“政府方虚员，苟和好无异议，当以两地相浼。”答曰：“弥逊受国恩深厚，何敢见利忘义？顾今日之事，国人皆不以为然，独有一去，可报相公。”桧默然。次日，弥逊再上疏，言愈切直，桧大怒。弥逊引疾，帝谕大臣留之。时和议已决，赖弥逊廷争，桧虽不从，亦惮公论，再与金使者计，议和不受封册。九年春，再上疏，乞归田。以徽猷阁直学士知端州，改知漳州。十年，归隐连江西山。是岁，兀术分四道入侵。明年，又侵淮西，取寿春，竟如弥逊言。十二年，桧乘金兵既败，收诸道兵，复通和好，追仇向者尽言之臣，嗾言者论弥逊与赵鼎、王庶、曾开四人同沮和议。于是弥逊落职。十余年间，不通时相书，不请磨勘，不乞任子，不序封爵，以终其身。常忧国，无怨怼意。二十三年，卒，朝廷思其忠节，诏复敷文阁待制。有《奏议》三卷，《外制》二卷，《议古》三卷，《诗》十卷。[HT6SS]《宋史》
　　按：弥逊《宋史》作“苏州吴县人”，以祖余庆知常州，卒官，葬横山故。考淳熙《三山志·人物选举》，弥逊，弥大俱注籍连江，且本传有归隐连江西山语。今邑中筠溪钓台尚存，即旧隐处。是其后仍归本郡。《宋史》籍贯似误，今不从。
　　弥大　字似矩，弥逊弟。登崇宁五年进士第。以大臣荐，召对，除校书郎，累迁起居郎，试中书舍人，同修国史。童贯宣抚永兴，走马承受。白锷恃贯，不报师期，弥大论之，锷坐除名。弥大亦出知光州，移知鄂州，召为给事中，拜礼部侍郎。未几，除刑部尚书。初，朝廷许割三镇畀金人，既而遣种师道、师中援河北，姚古援河东。弥大上疏，乞起河东西境邻府诸郡及陕西兵以济古之师，起河东路及京东近郡兵以济师道、师中之师，为腹背攻劫之图。遂除弥大河东宣抚副使，张师正领胜捷军败于河东，溃归，弥大诛之。复遣余卒援真定，余卒叛，宣抚罢，命弥大知陕州。建炎元年，除知淮宁府，寻召为吏部侍郎。帝如杭州，命权绍兴府，试户部尚书兼侍读。吕颐浩视师，以弥大等为参谋官。弥大奏“边圉幸无他，颐浩不宜轻动。”又言“已为天子从官，非宰相可辟。陛下必欲留臣，当别为一司，伺察颐浩过失。”忤旨夺职，归知静江府，入为工部尚书。未几，罢去。绍兴十年卒，年六十一。[HT6SS]《宋史》
　　弥正　字似表，弥大弟。宣和初进士，为秘书省正字，转对，言“大臣进退之易，实害治体。”又言“古者创业中兴之主，必有谋臣任专责重，忧勤逸乐与之终始。今人才虽不及古，愿舍短取长，择忠实者推腹心任之，则功可就绪矣。”上称善，命与修《神宗、哲宗实录》。官终朝奉大夫，吏部郎中。万历《府志》
　　韶　字元善，弥逊曾孙。嘉定四年，与其兄宁同举进士。调南雄州教授，校文广州。时有当国之亲故，私报所业，韶却之。调庆元。丞相史弥远荐士充学职，韶不与。袁燮求学宫射圃益其居，亦不与。燮以此更敬韶，以廉勤荐，迁主管三省架阁文字，迁太学正，改太学博士。上封事，谏济王竑狱，又救太学生宁式，迕学官，丐外添差，通判泉州。改知道州，葺周忄享颐故居，录其子孙于学宫，且周其家。绍定四年，行都灾，应诏言事。提举福建市舶，会星变，又应诏言事。入为国子监丞，改知泉州，兼市舶。端平元年召，明年，转太府寺丞，迁都官郎官，又迁尚左郎官。未几，拜右正言。奏“乞以国事、边防二事，专委丞相郑清之、乔行简，各任其责。”论汰兵节财及襄、蜀边防。又论史嵩之、王遂和战异议，迄无成功，请出遂于要藩，易嵩之于边，使各尽其才。俱不报。乞解言职，拜殿中侍御史，辞不允。时魏了翁罢督予祠，韶讼之，愿亟召还，处以台辅。又劾奏陈洵益刑余弄权。乞予外祠，劾女冠吴知古在宫掖招权纳贿，宜出之。帝怒，韶还笏殿陛，乞归。会祀明堂，雷电，免二相。韶权工部侍郎，正言，迁起居舍人。复疏洵益、知古，不报。辞新命，不许。应诏上封事，几数千言。帝谕左右曰：“李韶真有爱朕忧国之心。”凡三辞不获，以生死祈哀乞去。帝蹙额谓韶曰：“曲为朕留。”退复累疏乞补外，以集英殿修撰知漳州，号称廉平。朝廷分遣部使者诸路，称提官楮，韶疏极言其敝。嘉熙二年召，明年，上疏乞寝召命。四年，诏趣赴阙，辞，迁户部侍郎。五年，改礼部侍郎，皆再辞，不允。令所在州军护遣至阙，嵩之遣人谓韶曰：“毋言济邸、宫媪、国本！”韶不答，上疏，以鲁季氏风嵩之。时杜范亦在列，二人廉直，中外称为“李杜”。迁吏部侍郎兼中书舍人。三辞不许。淳祐二年，疏言用人守法之非，又及济王、国本、官媪。三上疏乞归，以宝章阁直学士知泉州。既归，三辞，仍旧职，提举鸿庆宫。淳祐元年被召，再辞。诏本州通判，劝勉赴阙，迁礼部侍郎，迁权礼部尚书。复三辞，不许。又疏论嫔妃、贵戚、济邸、女冠、储嗣，言甚危切。擢翰林学士兼知制诰，兼侍读，三辞不许。嵩之服除，有向用意。韶同从官抗疏正其罪，诏嵩之勒令致仕。既而嵩之进观文殿大学士，韶上疏争之。七年，韶十上疏丐去，以端明殿学士提举玉隆宫，改提举万寿观兼侍读，即出国门，力辞。道次三衢，诏趣受命，再辞，仍奉祠玉隆。八年，屡被召，辞不许，再辞，仍旧职。卒年七十五。韶忠厚纯实，平粹简澹，不溺于声色货利，默坐一室，门无杂宾云。《宋史》
　　陈　璟　字景玉，连江人。补太学生。绍兴间，故相张浚都督江淮，有重名，汤思退执政，忌之，其党王之望、尹穑，遂诋浚，罢其兵柄。璟独慨然不平，与诸生张观等诣阙上书，乞正思退等误国罪。思退与之望、穑亦寻罢。璟负气磊落，当时名流执弟子礼者百余人。后以覃恩，授贵州文学。万历《府志》
　　郑　鉴　字自明，连江人。乾道间，补太学生，扣阍言鞫球事。淳熙初，两优释褐，除太学正。入对，孝宗韪其真切，召试馆职。对策，论大臣权幸，得行其说，孝宗又嘉之。除校书郎，迁著作郎，权郎官。屡引对，言时政，为时相韩侂胄所恶。遂屡乞外出，知台州。陛辞，劄七上，孝宗为改容。及辞东宫，太子语之曰：“前后讲论，无如侍讲直切。”后卒，朱子祭之，文有云：“伟哉自明，凛乎有古争臣之风，求之近臣，则措之邹、陈之间，而无怍者也。”《闽书》
　　常　挺　字方叔，连江人。嘉熙二年进士，历官校书郎。轮对，乞以李若水配享高宗。改秘书郎，出知衢州，拜监察御史。疏言“边阃宜辟实才，奏实功，招实兵；朝廷宜选良吏，擢正人。”又言“愿立纲陈纪，必为万世之法程，昭德塞违，以示百官之宪度。”迁太常少卿，累迁工部侍郎，以宝章阁直学士知漳州，改知泉州，权礼部尚书，进帝学发题，迁吏部尚书。咸淳三年，封合沙郡公，拜参知政事。四年，致仕。寻卒，赠少保。《宋史》
　　林公玉　字文振，连江人。年十三，善属文，与兄宜高同举淳祐进士。调建武教授，郡初未有登第者，公玉严课试，勤导迪，节浮费，创贡士庄，由是举进士者与内州等。郡人因祠公玉于学。尝校文怀泽，其郡守怙权黩货，私嘱公玉为取士，公玉指誓天日，义不为屈。后终大学博士，自号“双涧”。正德《府志》
　　陈应角　字轩伯，连江人。咸淳三年，知丹阳县。清强刚介，治声翕然。窜豪民，辨诬枉，行乡饮，旌孝义。洎去官，邑民为立生祠。历长洲，改提举司，主管文字。《苏州府志》
　　　　明
　　陈子晟　字仲昭，连江人。幼善属文，洪武壬子举于乡，试礼部，时方弱冠。朝议以其年少，俾入太学。因选伴读荆王府，从宋濂学，文益奇进。濂尝作《师古斋箴》以示勖，久之，随王之国，謇直无所阿，藩僚谀者，辄面斥之。还京，卒，年二十六，方孝孺志其墓。[HT6SS]《连江县志》
　　周　泽　字仲清，连江人。洪武戊辰，以贡授山阳令，擢南京巡城御史。二十九年，命往咸阳，点检官民房舍，有亲藩夺民居数百间为囿，官不敢问，百姓攀辕投控，泽抱牍劾奏，以切直忤旨，为权贵所诬，谪戍天津，卒。《福建通志》
　　阮　嗣　字继之，连江人。洪武初，以贡入太学。宣德二年，授廉州判官。兴利除害，卓有政声。剧寇谭应真聚劫为害，嗣单车诣垒，谕以祸福，寇皆纳款。擢户部主事，历河南参议，官终交趾布政。《分省人物考》
</div>
    <div class="pagination">
<a href="福州府志乾隆本_page326.html">上一页</a><span>...</span><a href="福州府志乾隆本_page322.html">322</a><a href="福州府志乾隆本_page323.html">323</a><a href="福州府志乾隆本_page324.html">324</a><a href="福州府志乾隆本_page325.html">325</a><a href="福州府志乾隆本_page326.html">326</a><span class="current-page">327</span><a href="福州府志乾隆本_page328.html">328</a><a href="福州府志乾隆本_page329.html">329</a><a href="福州府志乾隆本_page330.html">330</a><a href="福州府志乾隆本_page331.html">331</a><a href="福州府志乾隆本_page332.html">332</a><span>...</span><a href="福州府志乾隆本_page328.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
