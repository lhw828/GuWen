<!DOCTYPE html>
<html>
<head>
    <meta charset="UTF-8">
    <title>赤城志 - 第 34 页/共 56 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>赤城志 - 第 34 页/共 56 页</h1>
    <div class="content">　　景徳国清寺在县北一十里旧名天台隋开皇十八年为僧智顗建先是顗修禅于此梦定光告曰寺若成国即清大业中遂改名国清李邕记所谓应运题寺是也唐防昌中废大中五年重建加大中【额乃栁公权所书】国朝景徳二年改今额前后珍赐甚伙合三朝御书几百巻后燬于冦独顗手题莲经与西域贝多叶一巻及隋旃檀佛牙仅存建炎二年重新之寺左右有五峯双涧号四絶之一上有三贤堂【谓豊干寒山拾得也】锡杖泉香积厨有诃罗大神像寺前有新罗园唐新罗僧悟空所基东南有祥云峰拾得岩东有清音亭其最髙处有更好堂寺后岩有瀑布循涧而上尤为竒胜僧徒虑人至植丛棘以障之【刘长卿送李使君寄题云露冕新承明主思山城别是武陵源花间五马时行县户外千峯常在门晴江洲渚带春草古寺松杉深暮猿知到应真飞锡处因君一想已忘言　皮日休题云十里松门国清路饭猿台上菩提树怪来烟雨落晴天元是海风吹瀑布　陆龟防和云峯带楼台天外立明河色近罘罳湿松间石上定僧寒半夜楢溪水声急　杜荀鹤题云一到天台寺髙低景旋生共僧岩上坐见客海边行野色人耕破山根浪打鸣忙时向闲处不觉有闲情　周贺宿诗云一宿五峯杯渡寺虚廊中夜磬声分疎林未落上方月幽涧忽生平地云髙鸟背泉生静景逺人当烛想遗文暂来此地歇劳足望断故园沧海濆毕守士安题云三四百年寺今来国又清若非逢圣祚徒自有嘉名月殿五峯色风松十里声不縁君命束便好脱尘缨　陈尧佐题云南越第一寺偶来心地真却嫌桥下水流去入红尘　章守得象题云松韵萧骚十里清入门毛骨冷如冰题诗已有丹青笔悟法应多黒白僧风雨只疑双涧瀑星辰长认上方灯来逰不是忘机客谁到云峯第一层】
　　防国寺在县西北二十里旧名般若周显徳四年建盖僧徳韶第九道场国朝大中祥符元年改今额后钱太师忱家乞为香灯院加广恩【钱惟演题云峻极压沧溟峯居聚百灵重门深閟邃絶涧逺湛冥客问无生法人逰不死庭何当谢簮组鸟道驾飞軨】
　　太平兴国寺在县东北二十五里白云峯侧旧名云峯梁干化元年建盖智顗第六道场后更名义建前对香炉峯又有宴坐石石鼓石床看经【阙】皆顗经行处也上有雷峯堂国朝太平兴国五年改今额
　　文封寺在县北五十里陈太建七年僧智顗建初顗入山见一老父告云师卜庵遇盘石可止其后果如所告遂结庐焉因自号灵墟盖第五思修地其注涅槃经处号智者岭中有卓锡泉北望一峯摩云即华顶也随开皇五年赐号灵墟道场汉干祐中改智者院国朝大中祥符元年改夀昌寺治平三年改今额旧有瑞阁【陈侍郎公辅诗云晴云漠汉水潺潺危阁春归白日闲若问阿师消息处眼前环列是青山】
　　【阙】在县西九十里芦峯旧名寳慈唐干化【阙阙】瑫建盖天台十大刹之一也旧为【阙】
　　【阙】处及是瑫卓庵已而造寺燃栢【阙】

　　【阙】祥符元年改今额【阙】
　　【阙】在县西北三年五里旧名安国【阙】　　　　元年建盖僧徳韶第二道场国朝大中祥符元年改今额隆兴初并入【阙】　今复兴有双松亭【晁守公为诗云云间龙防千寻榦地底雷奔万仞泉寄语庐山旧逰客个中端不减栖贤】
　　寳相院在县西北二十五里旧有保国华严吴越时僧徳韶建国朝大中祥符元年改今额【天圣中雪窦欢阙师主此有偈颂阙子阙传之】
　　浄明院在县东北二十里按旧经本名髙明唐【阙】　七年建今攷所藏钱氏遗墨乃清泰三年【阙】　者幽溪道场今殿前有石经幢刻云天福【阙】　舍入幽溪禅院可验也国朝大中祥符元年改今额
　　西竺院在县西北五十里旧名国泰唐大中十年建盖僧智顗着止观之地前有溪流或号幽溪道场国朝大中祥符元年改今额
　　禅智院在县北五十里旧名文殊晋天福【阙】　　　国
　　朝治平三年改今额
　　浄明院在县西北五十五里旧名通圆定慧周显徳四年建盖僧徳韶第一道场国朝大中祥符元年改今额
　　福善院在县西北七十里寒石山旧名崇福梁开平元年建盖寒山子栖遁处周显徳中改圣夀昭仪孙氏重新之由明岩北五里而上四山耸秀水流乱山间锵如佩环院宇周阿并置岩下窓扉轩户开阖于烟云紫翠中故南山之标胜者推寒明二岩国朝大中祥符元年改今额宣和中重建云【洪适题云峭壁挿青冥层岩覆化城空中清磬发幽处慧灯明万瓦是云气四檐无雨声丰干不饶舌此地孰知名】
　　明圣院在县南一十里旧名保夀观音周广顺元年建
　　国朝治平三年改今额
　　大明院在县东北九十里旧在墺西名菩提大同周显德五年建后徙今地国朝治平三年改今额
　　教院一十有二
　　崇善寺在县北五里赤城山下晋太元元年建先是兴宁中僧昙猷依岩造寺号中岩后以多赤蚁徙平地国朝大中祥符元年改今额政和八年又改玉京观未几仍旧放生池在焉【旧经作太康初建寺按髙僧传昙猷兴宁中至台岭若以为太康则是猷前已有寺百余年矣　唐许浑题中岩云苍苍松桧隂晓月露西岑素壁秋灯暗红炉夜火深厨开山鼠散钟尽陇猿吟行方如此逄师懒话心　周朴题云浮世师休话晋时灯照岩禽飞穿静户藤结入髙杉存没诗千首废兴经数函谁知将俗耳来此避嚣防夏竦题云丹壁排空峭四浓上真应此驻灵踪烟沈晓日明孤顶云破余霞出半峯岩下法师曽】
　　【伏虎洞中天子屡投龙他年翠辇东巡狩玉牒终须受大封】
　　大慈寺在县北二十九里旧名修禅或名禅林陈时为僧智顗建【旧经云齐中兴二年建】盖顗思修初地及定光授记银地之所【定光所居号金地此号银地皆以土色言之】直寺门巽隅号佛陇顗第二宴坐处隋创国清乃更寺为道场唐防昌中废咸通八年重建国朝大中祥符元年改今额其法堂曰浄名以顗尝讲是经故也又有顗所供普贤及手书陀那尼经隋朝所赐寳冠尚存有漱玉亭又有虞世南所书华严经绍兴中为秦丞相桧取去【叶清臣题云佛陇山沈茂草平材间犹作诵经声一心三观休分别秋静山髙海月明　陆焕题云天下纷纷吹战尘我来佛陇悟修身依然猨鹤如相识知是山中几世人阙】

　　显宁崇报院在县东二百五十步旧有接待【阙】　　　五年内侍陈良弼丐为荐福之地遂赐今额
　　东定慧院在县东北一十五里旧名传教干徳【阙】年建五代时僧希寂演天台教于此大中祥符【阙】年改今额县西有普贤院亦号定慧今呼之为西定慧云
　　天宫院在县西二十里旧名旃檀瑞像吴越时僧徳韶建号第十一道塲国朝祥符元年改今额
　　真觉院在县北二十三里隋开皇十七年建僧【阙】　焉龛前置双石塔号定慧真身塔院【阙】　　与所赐方袍尚存国朝大中祥符元年改今额
　　普庆院在县东北三十里旧名保兴福庆晋天福【阙】年
　　建国朝【阙】　　　改今额
　　【阙】

　　无相院在县西南三十五里旧在瑞龙岩北名献【阙】唐咸通二年建时有僧师简以杖叩卧龙【阙】　故名逺近胜槩凡十【瀑布潭石门径咸水阙　龙天柱香炉紫凝应阙　峯寳陁罗汉二岩】国朝大中祥符元年改今额治平中徙今【阙为之记】
　　镇国院在县西南四十里旧名开岩梁普通三年建盖因天花尊者擘岩得雪故名周显德六年重建改泗洲禅院国朝大中祥符元年改今额
　　金绳院在县东五十里实栖禅支院庆歴中赐额大智院在县东六十里开寳七年建太平兴国初建号
　　大明治平三年改今额
　　律院二
　　西安隠院在县东北四十里旧名臻福建隆三年建大
　　中祥符元年改今额前有双溪五峯
　　【阙】在县西八十里旧名【阙】　　治平【阙】

　　甲乙院四十有三
　　阐法寺在县南五里旧去县治五步名建平晋黎防将军刘元舍宅建【旧傅元因遇雨有金钱之异故建此寺】后有鸽子和尚新之号鸽子道塲侧有灵龟峯又有缀石坡陀迤逦草木防茂左右溪流萦帯民居皆桃花熙春弥望如绮错焉国朝大中祥符元年改今额
　　妙智寺在县西北二十里宋末僧普【孝庙嫌讳】建旧传【孝庙嫌讳】感江白郎之异遂以名岩【详见山门】隋大业中僧纯陀徙平地五十步唐贞观十年赐号白岩寺防昌中废咸通二年重建加咸通国朝大中祥符六年改今额旧有列秀亭及王羲之墨池【陈白诗云八重峯顶望羣山百谷东流去不还惟有右军遗迹在月波时落墨池间】
　　宁国寺在县西四十五里梁普通三年僧智达居焉每诵经则有紫云覆其上故山名紫凝后建寺名栖禅唐防昌中废大中五年重建国朝大中祥符元年改今额
　　大梵寺在县西北七十里明岩五代时僧全宰栖焉入门两石夹峙号石门前对幽石横敞飞阁岩窦嵌空堂宇半居其下大概如寒石山国朝大中祥符元年赐额
　　福应寺在县西南七十里旧名普闻汉干祐三年建盖僧徳韶第六道塲国朝大中祥符元年改今额
　　普慈院在县北一里旧在莲华峯顶名大悲开寳七年建治平三年改今额熈宁三年徙今地
　　清心院在县东一十里旧号螺溪以僧智顗放螺溪中故名今上有螺如巨蛎或出没焉国朝治平三年改今额
　　禅林院在县西南一十五里旧号龙山集云隋僧智顗建唐天寳六年改龙山为始丰国朝乾徳二年号龙山崇修大中祥符元年改今额
　　东广福院在县东一十五里旧名灵水庵寳元二年建治平三年改夀圣绍兴三十一年改今额
　　大觉院在县东南一十五里旧名华严道场干徳三年
　　建治平三年改今额
　　永宁院在县东北一十五里旧名普宁周显徳四年吴
　　越王建国朝治平三年改今额
　　景福院在县西二十五里周显徳七年建俗呼茶院盖僧德韶施茗处国朝开寳三年赐号崇福大中祥符元年改今额
　　兴教院在县南三十里吴赤乌二年建旧有孜禅师庐于此以其众峯萦抱号回峦庵及是始为院国朝大中祥符元年赐今额
　　仁夀院在县东北三十里旧名九明汉干祐二年建葢僧智顗宴坐九折道场国朝治平三年改今额
　　西广院在县西三十里旧名水陆太平兴国四年建熙宁三年改夀圣绍兴三十一年避髙庙尊号改今额
　　秀岩院在县西北三十五里旧名西云晋天福八年建盖僧徳韶第三道塲国朝大中祥符元年改今额
　　浄安院在县西南三十五里唐干符二年建先是吴赤乌中有周禅师居此以山如屏峙名翠屏庵及是始为院国朝治平三年赐今额
　　资福院在县东南四十五里旧名清化吴赤乌二年建国朝治平三年改兴化隆兴初贺参政允中家乞为香灯院遂改今额
　　普光院在县西北四十里旧名长夀后唐清泰元年建
　　国朝大中祥符元年改今额
　　鹫峯院在县西五十里旧名峇岭唐大中三年僧懐玉
　　建国朝咸平三年改今额
　　广严院在县西五十里旧名长陇唐光启三年建凡三
　　徙至今地国朝治平三年改今额
　　寳兴院在县西南五十七里旧名寳夀汉干祐三年建
　　国朝治平三年改今额
　　永福院在县西六十里旧名灵瑞唐咸通四年建国朝
　　大中祥符元年改今额
　　【阙】院在县西北三十五里汉干祐元年建葢徳韶第四道场国朝大中祥符元年赐额
　　善兴院在县东北六十里旧名华顶圎觉道晋天福元年僧徳韶建盖僧智顗尝宴坐于此故有定光招手石古语云定光金地遥招手智者江陵暗防头是也又有降魔塔伏虎坛鬼疉石白云先生室甘泉先生居今耆旧又传葛元茶圃王羲之墨池然无所据国朝治平三年改今额
　　寳华院在县东六十里旧名太平唐干符二年建国朝
　　治平三年改今额
　　实相院在县西南七十里旧名弥陁塔院周显徳中建盖僧德韶第七道场国朝大中祥符元年赐今额
　　东安隠院在县东七十里旧名隠屿汉干祐三年建国
　　朝治平三年改今额
　　浄居院在县西北七十三里旧名华严庵盖僧居月诵
　　此经处治平三年赐今额
　　证教院在县北一百里旧名无量夀佛塔院建隆元年建盖僧徳韶第十道场后于此示灭大中祥符元年改今额
　　澄心院在县北一百三十里旧名澄明治平元年改今
　　额
　　金文藏院在县西北六十里盖万年支院汉干祐三年建国朝咸平二年赐额有金书大藏经五千二百巻实大宗所赐防饰甚伟建中靖国中燬于火
　　瀑布寺在瀑布西一里宋元嘉二年僧法顺建今废隠岳寺在县东一十里凤凰山西梁大同元年西域梵僧建隋大业元年废唐贞观元年重建俗或传为凤凰寺今废
　　白马寺在县西四十里陈时建唐防昌中废
　　佛窟寺在三井西峯上僧遗则卓庵居之唐防昌中废飞霞寺按神邕山图在赤城山腹梁岳阳王妃建其后
　　僧定光居之梁亡寺废
　　慧明院在县东北六十里华顶峯上旧名慧日俗又呼东峯梁干化元年建国朝治平三年改今额近废
　　【阙】十五里晋开运【阙】
　　【阙】庵于此号金地定光后废
　　先照庵在县北五十里建中靖国元年建后燬于兵绍熈四年复新之【详见石桥】中有妙音昙华二亭应真阁旧有先照亭今废【叶清臣诗云一迳凉飚响万松青霞紫雾秘灵踪寒生别洞前溪雨声到诸天午夜钟山顶月髙犹驾鹤潭隂云起旧降龙出尘境界无多逺已上金庭第七重】
　　头陁庵在县西九十里隋开皇十八年建初国清有圣者头陁诣雷马山伐木建殿相距絶逺圣者作法致雨一夕暴涨木蔽流而下后人为卓庵焉【杨杰为施结界文】
　　断桥道场在县北七十里国朝开寳元年建太平兴国
　　五年废




</div>
    <div class="pagination">
<a href="赤城志_page33.html">上一页</a><span>...</span><a href="赤城志_page29.html">29</a><a href="赤城志_page30.html">30</a><a href="赤城志_page31.html">31</a><a href="赤城志_page32.html">32</a><a href="赤城志_page33.html">33</a><span class="current-page">34</span><a href="赤城志_page35.html">35</a><a href="赤城志_page36.html">36</a><a href="赤城志_page37.html">37</a><a href="赤城志_page38.html">38</a><a href="赤城志_page39.html">39</a><span>...</span><a href="赤城志_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
