<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 148 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 148 页/共 479 页</h1>
    <div class="content">
　　○海县南六十里。又县东百八十里，县北八十里，皆滨海。《志》云：县北九十里海中有刘公岛，多林木，四五月间，舟人入岛采取。旧有辛、王二里居民，明初徙入内地。又有海牛岛，亦在县北海中，产海牛皮，堪弓，脂可燃灯。其相近者，为海驴岛，产海驴，其皮可以御雨。又产海狸、海之类，体皆鱼也。又有鸡鸣岛，西南去不夜城五十里，相近者又有镆钅耶、五里、玄真、苏心、双岛、柘岛之属，皆环列县境。又白蓬头港，在县南百二十里，相近者又有旱门滩、双峰诸岛。

　　送驾河县西北五里。出县东北四十里棋山之麓，西南流经此，又南入海。县东诸河多流合焉。又古桥河，在县西南六十里，南入海。又柘埠河，在县东北六十里。《志》云：源出导谷中，东北入于海。

　　○辛汪寨县北七十里。向有巡司。又温泉镇，以县东北九十里，亦设巡司于此。又城东南九十里有赤山寨，亦置巡司。旧皆筑城戍守。万历中，革赤山巡司。《志》云：县东南八十里，旧有竹岛寨。又县南八十里有五叠岛城，又南二十里为玄真岛城，县西南八十里又有远岛寨城，旧皆为戍守处。

　　秦皇宫县东百八十里。《志》云：始皇东游时筑。又县东北百二十里，有望海台，亦始皇筑以望海云。

　　附见：

　　宁海卫在州治西。本莱州卫左千户所。洪武二年，调为备御所，十年，升为卫，领左、中、前、后四千户所。

　　金山备御左千户所州东北四十里，所城砖筑，周二里。成化中置，属宁海卫。

　　威海卫文登县北九十里。洪武三十一年置，领左、右二千户所。卫城周六里有奇。今亦置威海卫。

　　百尺崖备御后千户所文登县东南百四十里。成化中置。所城砖筑，周二里。属威海卫。

　　成山卫文登县东百二十里。洪武三十一年置，领左、前二千户所。卫城砖筑，周六里有奇。今亦置成山卫。

　　寻山备御后千户所文登县东南百二十里。成化中置。所城周三里有奇，属成山卫。

　　靖海卫文登县南百二十里。洪武三十一年置，领左、中、后三千户所。有砖城，周六里有奇。今亦置靖海卫。

　　宁津守御千户所文登县东南百二十五里。成化中置。所砖城，周三里。又海阳守御千户所，在文登县南百四十里，亦成化中置。所城砖筑，周三里。俱属成山卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十七 

卷三十七
　　◎山东八

　　◇辽东旧都司城。东至鸭绿江五百六十里，南至旅顺海口七百三十里，西至山海关一千一十五里，西北至大宁废卫八百六十里，东北至故建州卫七百九十里。自都司至山东布政司二千三百三十里，至江南江宁府三千四百里，至京师一千七百里。

　　古冀、青二州地。舜分冀东北为幽州，即今广宁以西地；青东北为营州，即今广宁以东地。战国属燕。秦置辽东、辽西二郡。汉初因之。武帝拓朝鲜，并割辽东属邑置乐浪、玄菟、真番、临屯四郡。昭帝省临屯、真番郡。后汉因之，后为公孙度所据度自称平州牧，传四世。魏景初二年，司马懿击灭之。三国魏置东夷校尉，治襄平，而分辽东、昌黎《晋志》：昌黎郡，魏置、乐浪、玄菟、带方带方郡，公孙度置五郡置平州。晋改辽东郡为国，仍隶平州《通典》：魏因公孙度之旧，分辽东五郡置平州，后还合幽州。又东夷校尉居襄平，后改为护东夷校尉。晋咸宁二年，仍置平州，治襄平。大兴三年，为慕容所据按《燕录》：慕容于晋太康五年始袭位。东晋大兴二年，始逐平州刺史崔毖，据有辽东。四年，始拜为平州牧。初置即以为刺史，误也。太和五年，属于苻秦。后又属于后燕晋太元十年，高句丽寇辽东，后燕将王佐救之，为高句丽所败。辽东、玄菟遂陷于高丽。是年，慕容农复取之。后为高句丽所据《十六国春秋》：慕容熙光始二年，高句丽陷平州。五年，伐高句丽，不克。魏收《志》有辽东郡，盖侨置也。唐征高丽，初置辽、盖二州《唐书》：贞观十九年，伐高丽，克辽东城，以为辽州。又克盖牟城，以为盖州。后又置都督府九，又置安东都护以统之《通典》：总章元年，李平高丽，得城百七十六，分其地为都督府九，州四十二，县一百，置安东都护于平壤城以统之，用其酋渠为都督、刺史、县令。上元二年，徙都护于辽东故城。仪凤二年，又徙新城。圣历元年，更名安东都督府。神龙元年，复曰都护。开元二年，徙于平州。天宝二年，又徙于辽西故郡城，领羁縻州十四。至德后废。寻为勃海大氏所据。五代时，地入契丹，阿保机葺辽阳故城建东平郡，寻升为南京《辽志》云：城名天福，后又改为东京辽阳府。金因之。元初置东京总管府。至元二十四年，立辽阳等处行中书省。明年，改东京为辽阳路。明洪武四年，置定辽都卫。八年，改为辽东都指挥使司。十年革，所属州县置卫。永乐七年，复置安东、自在二州，领卫二十五、州二。今改置辽阳州、盛京奉天府。

　　州控驭戎貉，限隔海岛。汉刘歆议孝武东伐朝鲜，起玄菟、乐浪，以断匈奴之左臂者也。后汉之季，东陲日渐多事。及晋失其纲，慕容氏并有辽东，遂蚕食幽、蓟，为中原祸。盖其地凭恃险远，盐铁之饶，原隰之广，足以自封；而招徕旁郡，驱率奚、羯，乘间抵隙，不能无倒植之势矣。自晋大兴以后，辽东不被华风者，几数百年慕容燕、高丽相继有之。隋常图之，而不能有。唐虽得之，而不能守也。五代梁贞明五年，契丹据有其地，渐营京邑，以侵扰中华。金人亦启疆于此，用以灭辽弱宋。蒙古先取辽东西，而金人根本拨矣，后亦置省会于此，以弹压东垂。明时都燕，辽东实为肘腋重地，建置雄镇，藩屏攸赖。故司之西北则朵颜、福余、泰宁三卫，东北则建州、毛怜、女直等卫，而广宁、开元居其噤吭，金、复、海、盖并称沃饶，为之根本。边墙西自山海，东抵开元，延袤二千余里，东西阔绝。议者以应援为虞。成化二十年，边将邓钰言：永乐时，筑边墙于辽河，内自广宁，东抵开元，七百余里。若就辽河迤西，径抵广宁，不过四百里。以七百里边堑堡寨移守四百里敌，若入寇，应接甚易。弘治六年，按臣李善亦言：边墙阻辽河为固，滨河之地，延垒八百余里，土脉咸卤，秋修春颓，动费巨万。夏旱水浅，不及马腹；冬寒冰冻，如履平地。所在城堡，畏贼深入，遂将良田数万顷，弃而不佃。况道路低洼，每遇雨水，泥泞不通。倘开元有警，则锦义、广宁之兵，不过遥望浩叹而已。臣询之故老云：有陆行旧路，自广宁抵开元，约三百余里，兼程不二日可到。地形高阜，土脉滋润，有古显州城池遗址即辽滨城，见沈阳卫。计莫若开旧路，展筑边墙，起广宁棋盘山，直抵开元平顶山二山在塞外，移分守八百里之兵，聚守三百里之地，锦义为西路，广宁为中路，辽阳为东路，开元为北路，四路声援相接，如率然之势，庶庙堂可宽东顾之忧矣。议格不行《边防考》：河西一带，随山起筑，多用石砌。广宁以东，地势平衍，惟藉版筑。弘治中，科臣邹文盛尝言：沿边野草繁茂，水土便益，甚利陶冶，若以岁役丁夫，烧砖修砌边墙，除山谷深峻不必修砌者，约千余里，及时督成，可为金汤之固。议格不用。说者曰：司负山面海，水深土衍，草木丰茂，鱼盐饶给正德三年，抚臣刘言：辽东边储，止是屯粮，岁用不给。二十五卫，俱有盐场，每年例该煎盐三百八十五万六千四百三十斤，给军食用。但盐场去卫颇远，运道甚艰，莫若召商开中籴买粮料为便。从之。三岔河南北数百里，木叶、白云之间，大定故城在焉见直隶大宁废卫。乃委以畀敌，俾得进据腹心，限隔东西，宁前、高平诸处一线之险，形援易阻，保边长策，得毋坐失之哉？

　　定辽中卫附郭。在司治东南。汉襄平、辽阳二县地。属辽东郡。后汉仍为襄平县地。晋因之。后为高丽所据。唐平高丽，复曰襄平县，后没于勃海。契丹置辽阳县，为东平郡治，寻为辽阳府治。金仍旧。元为辽阳路治。明洪武四年，改为卫治。八年，改置都司治焉。十年，废县。十七年，置卫。今为辽阳州治，六卫一州俱废入焉。

　　定辽左卫附郭。在司治西南。洪武四年，置千户所。十年，升为卫。

　　定辽右卫附郭。在司治西。建置同上。

　　定辽前卫附郭。在司治东北。建置同上。

　　定辽后卫附郭。在司治西北。洪武四年置，初名辽东卫，治得利嬴城，寻徙治于此。八年，改为定辽后卫。

　　东宁卫附郭。在司治北。洪武十三年，置五千户所，曰东宁、女直、南京、海洋、草河，各领所部夷人。十九年置卫，并五所为左、右、前、后四千户所，寻又增置中所及中左千户所，以谪戍者实之。今与六卫俱废。

　　自在州附郭。永乐七年置，治开元城内，领新附夷人，后徙置于东宁卫西偏。今与六卫俱废。

　　○辽阳城即司治。《辽志》：契丹神册四年，葺辽阳故城，谓之铁凤城，以勃海汉户建东平郡。天显三年，迁东丹国民居之，升为南京，名天福城。幅员三十里，有八门，其宫城在东北隅，南为三门，壮以楼观，四隅有角楼，相去各二里。外城谓之汉城。天显十三年，改曰东京辽阳府，金、元皆因旧城。明洪武五年，改建定辽城，周十八里有奇，门六。南面门二，左曰安定，右曰太和。东面门二，左曰平夷，右曰广顺。西面门一，曰肃靖。北面门一，曰镇远。十二年，展筑东城一里，其北又附筑土城，以处东宁卫内附夷人。永乐十四年，复修筑北城，南北一里，东西四里，合于南城。司城共周二十四里有奇，北城之门三，东永智，西武靖，北无敌，自是每加修饰。万历庚申以后，鞠为茂草矣。○辽阳废县，在司城内，汉县，属辽东郡。后汉安帝初，改属玄菟郡。晋废。《辽志》云：辽阳县，汉氵贝水县也。高丽改为句丽县，勃海为常乐县，辽为辽阳县。按氵贝水县，汉属乐浪郡，《辽志》误也。金、元俱为辽阳县。明初废。

　　襄平城司北七十里。汉县，为辽东郡治。后汉及晋因之。亦谓之辽东城。慕容使其子翰镇辽东，即是城也。隋大业八年，度辽水围辽东城。唐贞观十九年，亲征高丽，拔辽东城，以其城为辽州。上元二年，移安东都护府于辽东故城。仪凤二年，复移新城。贾耽曰：自营州入安东道，经汝罗守捉，度辽水，至安东都护府五百里，府故汉襄平城是也。又司东北有武次城，亦汉县，属辽东郡，东部都尉治此。后汉废。晋咸和中，慕容复置，寻废。

　　鹤野城司西八十里。汉居就县地，属辽东郡。晋因之。后废勃海，置鸡山县于此。辽改为鹤野，属辽阳府。金因之。元废入辽阳县。○宜丰城，在司西南百里，辽置宜丰县，兼置衍州治此，亦曰广安军。金皇统三年，州废，以县属辽阳府。元初县废。又来远城，亦在司西南。《辽志》：本属女真地，统和中，伐高丽，置城于此。金升为来远军，又升为州。元废。

　　石城故城在司东。金置石城县，属辽阳府。元省。《志》云：司东南十二里，有石城山，县盖因以名。又东南有故石城，盖高丽故城也。唐贞观二十一年，遣牛进达等自莱州渡海击高丽，拔其石城，进至积利城，败其兵而还。又横山城，亦在司东。《唐史》：太宗征高丽，拔其横山等城。又显庆四年，薛仁贵破高丽于横山。即此。

　　紫蒙城在司东。《辽志》：汉乐浪郡镂方县地。后佛涅国置东平府，领蒙州紫蒙县。寻徙辽城并入黄岭县，渤海复置紫蒙县。辽因之，属辽阳府。金废。○于河城，在司东北，晋大兴三年，慕容取辽东，平州刺史崔毖奔高句丽，高句丽将如奴子据于河城，遣将张统击擒之。又汤州城在司北。《辽志》云：汉襄平县地，渤海置州，领灵峰、常丰、白石、均谷、嘉利五县。辽废县存州，在东京西北百里。金废。

　　婆速城在司东西百七十里。金初置统军司于此。天德二年，置总管府。贞元初，又置府尹，为婆速府路。元讹速为娑，曰婆娑府。至元十七年，改隶东京总管府，后废为巡检司。

　　兴辽城在司西南。《辽志》：汉辽东郡平郭县地。渤海改为长宁县。辽曰兴辽县，属辽阳府。金废。

　　凤凰城司东南三百五十里。其相近有凤凰山，山上有垒石古城，可屯十万众。相传唐太宗征高丽，驻跸于此。明成化十七年，以朝鲜使臣还国，道经山下，为建州野人所掠，奏乞于旧路南新开一路，以便往还。于是抚臣王宗夷奏言，凤凰山前后，实出没要途，距辽东三百余里，其间土地广漠，旧无烽堠，请自山之东北至阳间，筑墩台二十二座；距山之西北一十五里，旧有古城遗址，于此筑立一堡，名为凤凰城。距城西六十里，曰叙列站，宜筑立一堡，曰镇宁堡。距城西北六十里，曰新通远堡。于堡南增筑一堡，曰宁夷堡。各置军马，为凤凰城声援，则自辽阳直抵朝鲜，烽堠联络，既拒零贼东南窃掠，亦便朝鲜使臣往来。朝议改镇夷堡为镇东，宁夷堡为镇夷，余悉从之。《志》云：凤凰城东南去镇江城凡百余里。○镇江城，在司东南四百六十里，旧为朝鲜贡道，其相近者有安奠堡。明天启元年，毛文龙袭安奠，入镇江城。是也。又有斩木城及火烟沟等处，其西北与凤凰城相近。

　　○首山司西南十五里。山连海州卫界，顶有平石，泉出其中，挹之不竭。曹魏景初二年，司马懿伐公孙渊，潜济辽水，进至首山，大破渊军，遂围襄平。是也。唐贞观十八年，征高丽，车驾度辽水，军于马首山，即此山矣。或谓之驻跸山。《唐史》：驻跸山在安市城外。《志》云：首山一名手山，以山顶石上有文如指掌，故名。

　　平顶山司东百里。山周三十里，其顶平旷，可资耕稼，有泉涌出，中产蒲鱼。又千山在司南六十里，峰峦丛密，以千数计，中有龙泉、温泉、香岩等寺，及仙人台、罗汉洞诸胜。○华表山，在司东六十里，因丁令威化鹤得名，俗呼为横山。又通明山在司南九十里，山多洞穴，俗名窟龙山。又有石门山，在司东南四十里，旧有石门寨，万历中，李如松救朝鲜，道出于此。

　　安平山司东北百里。俗名平矿山，一名天城山。上有铁场，置百户所戍守，属沈阳中卫。又龙凤山，在司东南四百里，大虫江出焉。司东北五百里，又有罗山，大梁水出焉。○老鸦山，在司西百三十里，明初故元平章高家奴聚兵处。

　　凤凰山司东三百六十里，详上凤凰城。其相近者曰青山。○大石岭，在司南十五里。又分水岭，在司东四百里。又有大盘岭，在司东南近大海。《志》云：司北边外百余里有车轮坡，为三卫驻牧处。

　　西弥岛在司东南海中。天启中，毛文龙言，西弥岛相连有三山，周广二百余里，中云从山，前西弥岛，后珍珠岛，与朝鲜国境铁山城相近，陆程则八十里，水程仅三十里。西弥大路至朝鲜之义州，百六十里，铁山水路如之，义州与镇江相对，止三四十里，镇江去辽阳三百六十里。铁山、西弥，与建州相去在五百里内也。

　　○辽水司西百六十里，又西距广宁卫二百里。自塞外流入三万卫西北境，南流经铁岭、沈阳而至此。又南至海州卫，西南入海，行千二百五十里。魏司马懿伐公孙渊，围襄平，会大霖雨，辽水暴涨，运船自辽口竟至城下，平地水数尺。隋大业七年，伐高丽，至辽水，众军俱会，临水为大阵，高丽阻水拒守。隋兵不得济，命宇文恺造浮桥三道于辽水西岸，既成，引桥趋东岸，桥短丈余，士卒赴水接战，高丽乘高击之，为所败，乃引桥复就西岸，命何稠接桥。二日而成，诸军进战于东岸，高丽大败。明年复度辽，攻辽东城，未克。会杨玄感作乱，引还。唐贞观十八年，遣营州都督张俭等讨高丽，值辽水涨，俭等久不得济。既而车驾至辽泽，泥淖三百余里，人马不可通。诏阎立德布土作桥，军不留行。既济，即撤之，以坚士卒之心。及师还，以辽泽泥潦，遣长孙无忌将万人剪草填道，水深处，以车为梁而度。今辽地遇雨则多淖，盖天设之险矣。向来筑边墙于辽河内，东西旷绝，自广宁至辽阳，以辽河为津要，秋冬冰结，人马可以通行，易于应援。冰开时，为贼所据。则两城势孤，虽有渡船，不能猝济。天顺十一年，边臣马文升请复浮桥，以联声援。从之。自是常加修治。《辽志》：辽河出东北山口为大河，西南流为大口入海。

　　太子河在司东北五里。一名东梁河，一名大梁水。源出罗山，西流五百里至此。又折而西南，至浑河，合为小口，会辽河入于海。司马懿斩公孙渊父子于梁水之上，即此。或曰：太子河即故衍水，燕太子丹匿于衍水中，后人因名为太子河。

　　浑河在司西北。一名小辽水。源出塞外，西南流，至沈阳卫合沙河，又西南流至都司城，西北入于太子河。《水经注》：小辽水出玄菟高句丽县之辽山，西南径襄平县为淡渊。晋永嘉中，渊涸，小辽水又径襄平入大梁水。

　　鸭渌江司东五百六十里。《汉志注》：玄菟郡西盖马县，有马訾水，西南至辽东郡西安平县入海，过郡二，行一千一百里。郡二：玄菟、辽东也。《新唐书》：马訾水出长白山，色若鸭头，号鸭渌水。杜佑曰：鸭渌水阔三百步，在平壤西北四百五十里，辽水东南四百八十里。隋大业八年，伐高丽，分道并进，皆会于鸭渌水西。唐贞观十九年，程名振等拔卑沙城，遣将耀兵于鸭渌水。又龙朔元年，契何力讨高丽，高丽守鸭渌水，不得济，何力乘冰坚渡水，大破之。乾封二年，李伐高丽，管记元万顷檄文曰：不知守鸭渌之险。高丽报曰：谨闻命矣。即移兵拒守，唐兵不得渡。乾封三年，李大破高丽兵于鸭渌栅，进围平壤，高丽降。宋大中祥符二年，契丹主隆绪伐高丽，渡鸭渌江，高丽败保铜州。元至正二十年，元主废高丽王伯颜帖木儿，立其昆弟在京师者，曰塔思帖木儿，以兵送之国，高丽国人不服。至鸭渌江，高丽伏兵四起，兵败，仅余十七骑还京师。今鸭渌水源出长白山，下流入海，与高丽分界。万历二十年，大帅李如松等援朝鲜，出石门，至凤凰山，渡鸭渌江而东，是也。○大虫江，在司东四百里，源出龙凤山，南渡入于鸭渌江。

　　海司南七百三十里。《齐都赋》：海之傍出者为勃，辽东延袤二千里，其南面皆临渤海。《辽志》：辽阳府东至北乌鲁虎克四百里，南至海边铁山八百六十里，西至望平海口三百六十里，东西南三面皆抱大海。

　　○连山关司东南百八十里。地有连山，因名。朝鲜入贡之道也，向有官军戍守。《志》云：辽阳城北三里有镇湘关。又有刺榆关，在司南百七十里。○鸦鹘关，在司东南三百三十里。其东有喜昌口，即建州驻牧处。天顺三年，帅臣赵辅等分军由鸦鹘关、喜昌口，又逾凤凰城、黑松林、摩天岭，至泼猪江，斩获而还。万历四十七年，大帅李如松由清河出鸦鹘关，是也。

　　德胜营在司西六十里。旧为军士屯戍之所。又虎皮营，在司北六十里，亦曰虎皮驿。又威宁营，在司东六十里。《志》云：三万卫铁场百户所置于此。

</div>
    <div class="pagination">
<a href="读史方舆纪要_page147.html">上一页</a><span>...</span><a href="读史方舆纪要_page143.html">143</a><a href="读史方舆纪要_page144.html">144</a><a href="读史方舆纪要_page145.html">145</a><a href="读史方舆纪要_page146.html">146</a><a href="读史方舆纪要_page147.html">147</a><span class="current-page">148</span><a href="读史方舆纪要_page149.html">149</a><a href="读史方舆纪要_page150.html">150</a><a href="读史方舆纪要_page151.html">151</a><a href="读史方舆纪要_page152.html">152</a><a href="读史方舆纪要_page153.html">153</a><span>...</span><a href="读史方舆纪要_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
