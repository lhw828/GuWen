<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 335 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 335 页/共 479 页</h1>
    <div class="content">
　　黄家渡府东三十里。明正德中，宸濠作乱，赣抚王守仁讨之，克南昌。伍文定击贼于黄家渡，败之。《舆程记》：自黄家渡东四十里为赵家圩，又东四十里为团鱼洲，又东达饶州府余干县界。

　　○石头驿在章江门外十里。有石头渚，亦曰投书渚，即殷羡投书处。《水经注》赣水经豫章郡北，水之西岸有磐石，谓之石头津渡之处。汪藻曰：自豫章郡绝江而西，有山屹然，并江而出者，石头渚也。沮江负城，十里而近。陈永定初，萧勃起兵广州，讨陈霸先，遣欧阳等出南康，屯豫章之苦竹滩，别将傅泰据口城。余孝顷时为南江州刺史，亦附于勃，遣其弟孝迈守郡城，自出豫章据石头，既又与萧勃从子孜同拒周文育于石头，筑二城，各据其一，多设船舰，夹水而陈。霸先遣侯安都与文育水陆进攻，孜降，孝顷走还新吴。《志》云：陈永定中，尝置南昌县于此。隋废。唐初复置，旋废县，因置石头驿。明初陈友谅围南昌急，张子明以小渔舟夜从水关潜出，越石头口，告急于建康，是也。今为石步镇。○南浦驿，在府城西南广润门外。又府南六十里有市汊驿，在章江滨，南去丰城县之剑江驿凡百里，市汊巡司亦设于此。《舆程记》：自市汊驿而西南七十里至松湖，又西六十里即瑞州府。

　　樵舍驿府西北六十里。近昌邑王城，有巡司。明正德中，宸濠作乱，王守仁克南昌，宸濠攻安庆未下，闻之，遂移兵罂子口。其先锋至樵舍，守仁遣伍文定等击之，败贼兵于黄家渡。贼退保八字脑，既而宸濠败保樵舍，文定等四面合攻，遂擒之。又破余党于吴城，江西遂平。罂子口，在府东北鄱阳湖滨。八字脑，见饶州府。○吴城驿，在府北百二十里，临江有吴城巡司，即伍文定破宸濠处。《志》云：吴城山，在府东百八十里临大江，驿盖以山名。又武阳驿，在府东南六十里，道出抚州府。又府东七十里有赵家圩巡司。《会典》：新建县又有昌邑、乌山二巡司。

　　芊韶镇府南百里。陈永定初，周文育击欧阳等，自豫章伪遁，由间道兼行据芊韶。芊韶上流则苦竹滩诸营，下流则口城、石头诸营。文育据其中，筑城飨士，等大骇，退入泥溪，是也。泥溪，见临江府新淦县。姚思廉云：芊韶，在巴山界。似误。

　　丰城县府南百六十里。西南至临江府百三十里，东南至抚州府百四十里。汉豫章郡南昌县地。三国吴分置富城县。晋太康初，移治丰水西，改曰丰城县，仍属豫章郡。宋以后因之。隋平陈，县废。开皇十二年，复置，改曰广丰，属洪州。仁寿初，复曰丰城。唐因之。乾宁三年，改曰吴皋。淮南因之。南唐复曰丰城。宋因之。元至元二十三年，升曰富州。明初，复为丰城县。今编户三百七十七里。

　　○富城旧县在县南六十里富水西。后汉建安中，孙氏置县于此。一名黄金城，有黄金陂。晋初，移县于今县西南三十里丰水西剑池侧，因曰丰城。梁侯景之乱，南昌民熊昙朗聚众据丰城为栅，是也。唐永徽初，迁于章水东，始为今治。元延初，筑土堤以遏暴涨，周围十里，环郭六门，池濠四绕，中有子城，周不及二里。后皆圮。《志》云：旧县城在县西二十里，唐以前城也。县东南又有广丰城，梁大同二年分丰城县置，寻废。隋因改丰城县为广丰。今有广丰乡。

　　○赤冈山县西北十五里。濒江壁立，土石皆赤。一云富城县旧治此。又始丰山，在县南七十五里，道家以为第三十七福地。○凤凰山，在县东九十里。《晋书》：穆帝升平四年，凤凰将九雏见于丰城山，因名。县东南之苦竹村又有九子池。

　　龙门山县南百里。傍有龙湫，西北与道人山相接。《志》云：道人山在县西南八十里。又罗山，在县南百二十里，晋罗文通学道于此，因名。山顶有池，冬夏不竭，亦名池山，富水所出。其东为尧山，与罗山相接。○杯山，在县南百三十里，高二百丈，周回百里，形如覆杯，丰水所出。

　　○章江县西南三里，有斗门堤。至县东北十里为曲江，形如半月，中分三潭。岸傍居民凡数百家，薄晚波平，江浮金碧，舟航云绝。有矶头山。李梦阳云：赣江北奔，入彭蠡湖千里，犹建瓴然。至丰城触矶头冈，则俯而东，又折数里而北达，故曰曲江。矶头山之滨有金花潭，民居缭绕，榆柳成行，水波潋滟，动摇金碧，渔舟上下，宛然画图。宋隆太后以金花投潭，祈风于此，因名。《志》云：曲江有滩，旧尝出金。

　　蛟湖县西十五里。源发剑池，东北流五里许，汇为此湖，流入长乐港，灌田数百顷，下流入于章江。《志》云：县西南三十一里有剑池，晋雷焕得龙泉、太阿二剑处。池前有石函，长逾六尺，广半之，俗呼其地为石门。

　　丰水县南百八十里。出自杯山，西北流，绕剑池而入赣江，一名剑水。又富水，在县东南百五十里，源出罗山，西北流，合于丰水。县东南百十三里又有云韶水，源出抚州横汊河，东北入县界，合于赣江。

　　苦竹滩在县南。亦曰苦竹洲，洲多竹。陈初，广州刺史萧勃遣其将欧阳军苦竹滩，陈霸先遣周文育擒之。《一统志》：县东南有苦竹村。《名胜志》：苦竹洲在县上游十里许。○杨子洲，在县西二十五里章江中，周广二十里，居民二百余家。《通志》云：洲在府北九十里。又三洲，在县北三里，滨大江。《志》云：县北堤之趾有小港，港外为三洲：上洲曰杨林，中曰牛宿，下曰金鸡。又有龙雾洲，在县东北四十里大江中，上皆橘林。宋时有渔者得金钟于此，因名金钟口。

　　○剑江驿在县治北。又县北有市源巡司，县西南有江浒巡司。

　　进贤县府东百二十里。东南至抚州府九十里，东至饶州府余干县百四十里。汉南昌县之东境。晋太康初，分置钟陵县，寻省入南昌。唐武德五年，复析置钟陵县，属洪州。八年，废为进贤镇。宋崇宁二年，升镇为县。旧无城。明正德五年创筑。十二年，复以石。十六年，增修。城周六里有奇，编户二百四十二里。

　　○港南山县南十里。其山平夷，旁即驿路，南接云桥，北通罗溪。又钟山，在县南五里临水，昔尝破裂为二，得铜钟十二于此，一名上下破山。县西南三十里又有金山，亦曰金峰，地产金，有淘金井，界于临川。○渐山，在县西六十里，山多石壁，俗呼石仓。宋时于此置驿。更十里为武阳渡，乃渐山尽处，入南昌县界。

　　北山县北百里。地滨彭蠡湖，四周皆水，与天无际。其上平夷，利耕作，居民常千余户。县东九十五里又有栖贤山，山幽胜，唐抚州刺史戴叔伦栖隐于此。○罗溪岭，在县西二十五里，其麓有罗溪，通鄱阳湖。又十五里为玉岭，公馆在焉。又县北二十里有双乳峰，双峰如乳，因名。其下即日月湖。

　　○三阳水县北六十里。上源在县西，曰南阳、洞阳、武阳，合流经此，故曰三阳。又东北入鄱阳湖。李曰：进贤县之水，惟以鄱阳为统会，而水之经则曰三阳。今县西北三里有三阳渡，亦曰师过渡。相传吴子胥为吴伐楚师，尝经此。○院泽水，在县东南五里，源发临川县界之槲山下，会于藏溪，湾旋九曲，下流东北出，入鄱阳湖。

　　日月湖县北二十里。水涸则分为二，涨则合为一，中有石人滩。又军山湖，在县北四十里，亦钟水处也。《志》云：县境之水，二湖最大，而总归于鄱阳湖。鄱阳湖盖浸北山之趾。○龙马洲，在军山湖畔，亦曰龙马坪。宋德三年，蒙古兵逼抚州，州将密逆战于进贤坪，进至龙马坪，力战不屈，为敌所执，即此。

　　○邬子寨县东北七十里。有邬子巡司。又邬子驿，亦置于此，为滨湖要地。○润陂巡司，在县东。又县北有龙山巡司。《会典》：县又有花园巡司。

　　奉新县府西百二十里。南至瑞州府九十里，西北至靖安县五十里。汉豫章郡海昏县地。后汉中平中，分置新吴县。三国吴及晋、宋以后因之。陈初，置南江州治此，寻废州而县如故。隋平陈，复省县入建昌。唐武德五年，复置新吴县，属南昌州。八年，仍省入建昌县。永淳二年，复置。南唐升元元年，改今名。今编户一百五十里。

　　○新吴城县西三十里。旧《志》：汉高平定海内，分徙江东大族置之他郡，于是迁涂山氏于此，号曰新吴，以旧隶楚，今新属吴也。后汉灵帝时，置新吴县。陈初，豫章太守余孝顷别立城栅于新吴，与江州刺史侯相拒。遣其从弟ち守豫章，悉众攻孝顷，不能克，梁因授孝顷为南江州刺史。寻废州，隋并废县，唐复置新吴县。神龙初，移县治于冯水南，即今治也。长庆三年，尝筑土城，后圮。明正德六年，以华林盗起，复筑土为城，间以砖石。十六年，以淫潦圮坏。嘉靖初修复，自是以时营葺。今城周五里有奇。又越王城，在县西五十里，相传勾践伐楚时尝屯兵于此。

　　太史城县西二十里。孙权以太史慈为建昌都尉，委以南方之事，督治海昏时，筑此城，周回三里。西南有城角山，东南有盘山，北枕江水，其地险固，基址尚存。《类要》云：隋大业十年，建昌县尝移理于此。又余城，在县西十五里。《梁书》：于庆入洪州，进攻新吴，余孝顷起兵拒之，因筑此城，周围三里一百五十步。孝顷因号新吴洞主云。

　　○登高山县治北。一名龙山。其巅平坦，旧为射圃，下视居民，千甍鳞次，每九日士女登高于此。山北有井，曰冯井。井上有墙，延袤数百尺，俗呼仓城，汉时冯氏仓场故址也。《志》云：汉迁江东冯氏之族于海昏西里，赐之田，曰冯田，故水曰冯水，井曰冯井。

　　华林山县西南五十里。三峰秀拔，崔嵬险峻，周回百里，古浮丘君隐此，一名浮云山。其南峰又名浮丘岭，山有投龙洞，本浮丘公游息之地，号浮丘石室。又有李八百洞及剑池、丹井诸迹。《志》云：李八百洞在县南三十里，高安郡圃亦有八百洞，与此相通。明正德中，群贼陈福一等作乱，结寨山中，攻破瑞州，指挥周宪攻贼于仙女寨，拔之，又克鸡公岭，进薄华林。山谷险峻，宪深入败没。南昌守臣李承勋寻击贼，平之。

　　药王山县西北五十里。其山盘险而升，至顶平阔，可二十里，有湖澄深无底。一作越王山，亦曰越王岭。明正德二年，靖安贼胡雷二等据越王岭、玛瑙寨，南昌守臣李承勋击平之。又九仙山，在县西八十里。山北有温泉池，其汤一温一沸，涌出道旁，往来者皆得浴焉。○百丈山，在县西百四十里，吴源水倒出，飞下千尺，因名。又以其势出群山，名大雄山。其相接者曰驻跸山，相传唐宣宗迎回时，尝驻跸于此。

　　○龙溪水县西二十里。源发药王山，萦回数里，合冯水。又有华林水，发源华林山，至冯田渡，与龙溪水合注于冯水，下流入南康府安义县界，为奉新江，注修水，入于章江。

　　上牢水县东北百里，接南康府建昌县境。陈初，周文育击欧阳等屯豫章，军少船，余孝顷有船在上牢，文育遣将焦僧度袭之，尽取以归上牢，盖上缭之讹也。详见建昌县。

　　○罗坊镇在县西，有巡司。明初，置以防山寇。○藏溪桥，在县东十里，长五丈五尺。又东二十里有阳乌桥，其地连绵五桥，相续横截川原，亦戍守处也。

　　靖安县府西北百六十里。西至宁州百九十里，东北至南康府安义县八十里。隋洪州建昌县地。唐广明中，置靖安镇。杨吴乾贞二年，改为场。南唐升元元年，割建昌、奉新、武宁三县地，升为县，仍属洪州。宋因之。旧有城，后圮。明正德六年，以寇乱，复筑土垣防御。周三里有奇，今编户三十八里。

　　○葛仙山县西北四十里。四面险阻，人迹罕到，中多名胜。相传葛洪尝隐此。其相近者有桃源山，幽胜如武陵桃源，上有仙姑坛及龙须、乐血、车箱等九洞。又有石门山，山有宝莲峰。○绣谷山，在县北五里，一名幽谷山，嵯峨深秀，瀑布飞悬。

　　○双溪在县南。源出宁州之毛竹山，东北流入县界，分二支，复合流而绕县前。又东北出安义县界，汇奉新江诸水，注于修水。《志》云：县西北四十里有名山，长溪出焉，其下流亦入于修水。

　　武宁县府北三百二十里。东至南康府建昌县百四十里，西北至湖广通山县二百八十里。汉海昏县地。后汉为建昌县地。建安中，又分置西安县，皆属豫章郡。晋太康初，改曰豫宁县。宋、齐以后因之。陈立豫宁郡。隋废郡，以豫宁县并入建昌。唐长安四年，复析置武宁县。景云初，仍改曰豫宁。宝应元年，以代宗讳，复曰武宁，隶洪州。宋因之。元至元二十三年，置宁州治此。大德八年，徙州治分宁，县还属龙兴路。明因之。旧有土城，周不及二里，相传唐天宝中筑。洪武三年，因故址修治，寻复圮。正德六年，复营土城。十五年以后，屡经营缮，周七里有奇。今编户五十九里。

　　○西安废县县西二十里。后汉置县于此。晋以后曰豫宁。宋王僧绰封豫宁侯，是也。陈为豫宁郡。《南史》：陈初，周迪统南川八郡。八郡者：南康、宜春、安成、庐陵、临川、巴山、豫章、豫宁，是也。隋郡县俱废。唐改置今县。《志》云：县南甘罗村有豫宁城，唐豫宁县本治此。天宝四载，迁于今治。

　　○玉枕山县北八里，状若枕。其北有四望山，与玉枕山高下相等。又柳山，在县西五十里，峰峦峭拔，甲于群阜，以唐柳浑尝隐此而名。○九宫山，在县西北百八十里，与湖广通山县接界。上有瀑布，下有温泉。又太平山，在县西九十里，亦与湖广兴国州接界。二山俱见湖广。

　　○汾水在县北。源出县东北七十里之梅崖，亦曰分水泉。西流七十里入兴国州界，下流会于长河。《志》云：分水泉西入兴国州界阳新河，下流灌田千余亩。又白石山水，在县南五十里，源出诸山涧，北流经县治南，为腰带河。经县东四十里有羊肠滩，又三十里为三洪滩，乱石横列，俗呼和尚原。下流入南康府建昌县之修水。

　　宁州府西三百六十里。东北至湖广兴国州三百里，南至袁州府四百二十里，西至湖广平江县二百五十里。

　　春秋时楚地。汉属豫章郡。晋以后因之。隋属洪州。大业初，属豫章郡。唐仍属洪州。宋属龙兴府。元至元二十三年，置宁州初治武宁县，后移治此。明初，州废。弘治七年，复建为州编户九十八里，仍属南昌府。

　　州武昌之南屏，豫章之右臂，控引浔阳，旁通湘岳，民殷物阜，称为奥区。

　　○分宁废县今州治。本汉豫章郡艾县地。唐为武宁县地。贞元十六年，析置分宁县，属洪州。宋仍旧。元属宁州。大德八年，移州治此，以县并入。明初，改州为宁县。弘治中，复升为州。旧有土城，周不及二里，今圮。

　　艾城州西百里，地名龙冈坪。《左传》哀二十年，吴公子庆忌出居于艾，即此。汉置艾县，属豫章郡。后汉延熹五年，艾县贼攻长沙郡县，是也。晋仍属豫章郡。宋、齐以后因之。隋省入建昌县。

　　○旌阳山州东一里隔水。山势壁立，烟云回薄，横截水口，上有旌阳观，因名。又南山，在州治南，隔溪跨桥，穿石窦而入，悬崖峭壁，下瞰修水。州治西北又有凤山，多灵草仙药，秀水出焉，出浮桥渡而会修水。○鹿源山，在州西八里，有九峰回环高耸。《志》云：州西五里有鸡鸣峰，青岚峭绝。又二里为瀑布水，从鸡鸣峰西流，出修水北岸石下，飞流直下三十余丈。又里许，即鹿源山也。

　　毛竹山州南百二十里，产毛竹。《图经》云：此山路塞，宋治平间，有金者出家财凿山，径至烂泥坪，通奉新道。山周三百余里，高千仞。○黄龙山，在州西百八十里。山之西南有鸣水洞，水行两石间，高数十丈直下，声如雷，流十余里，始达平田。其相近者又有青龙山。

　　幕阜山州西百九十里。山接湖广通城及平江二县界，周围数百里，修水出焉。后汉建安中，吴太史慈拒刘表从子刘磐，置营幕于此，因名。今详见湖广境内。又柏山，亦在州西，汨水出焉，流入湖广平江县界。○清水岩，在州东北二十里。有南北二岩，黄鲁直以为天下绝胜处。岩前平衍，可坐千人。

　　○修水州西六十里。源出幕阜山，分东西二流，西流入湖广通城县界，合隽水。东流屈曲六百三十八里，出建昌城，又百二十里，入于彭蠡。以其流长而远达章江，故曰修。《水经注》：修水出艾县南。《寰宇记》：修水在分宁县南二百里。似误。

　　鹤源水州东北七十里。源出武宁县九宫山下，南流与修水合，冬夏不涸，田畴藉以灌溉。○双井，在州西二十里。《志》云：南溪心有二井，土人汲以造茶，绝胜他处。宋黄庭坚称为草茶第一。

　　○杉市在州西，有巡司。《闻见录》：州有铜鼓营，近黄龙山，其地险厄，奸豪尝保据于此。《会典》：县有八叠巡司。

　　附见：

　　南昌卫在府治南。《志》云：明洪武八年，置南昌左卫。永乐初，改为护卫，以宁府故也。天顺初，复为左卫。又有南昌前卫，在府治东，明洪武十九年置。正德十四年，宸濠叛，二卫官军多从逆。事平，王守仁奏请并省，于是改为一卫，垂为永制。

　　◇瑞州府东北至南昌府二百里，南至临江府百十里，西南至袁州府万载县二百里，北至南昌府奉新县九十里。自府治至布政司见上，至江南江宁府一千七百里，至京师四千九百六十五里。

　　《禹贡》扬州之域。春秋属吴。战国属楚。秦属九江郡。汉属豫章郡。晋、宋以后因之。隋属洪州。唐武德五年，置靖州。七年，改为米州，又改筠州。八年，省入洪州。南唐保大十年，复置筠州时五代周广顺二年也。宋因之绍兴十三年，赐郡名曰高安。宝庆初，改曰瑞州避理宗讳也。元曰瑞州路。明初洪武二年，改为瑞州府，领县三。今因之。
</div>
    <div class="pagination">
<a href="读史方舆纪要_page334.html">上一页</a><span>...</span><a href="读史方舆纪要_page330.html">330</a><a href="读史方舆纪要_page331.html">331</a><a href="读史方舆纪要_page332.html">332</a><a href="读史方舆纪要_page333.html">333</a><a href="读史方舆纪要_page334.html">334</a><span class="current-page">335</span><a href="读史方舆纪要_page336.html">336</a><a href="读史方舆纪要_page337.html">337</a><a href="读史方舆纪要_page338.html">338</a><a href="读史方舆纪要_page339.html">339</a><a href="读史方舆纪要_page340.html">340</a><span>...</span><a href="读史方舆纪要_page336.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
