<!DOCTYPE html>
<html>
<head>
    <meta charset="UTF-8">
    <title>浙江通志 - 第 466 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 466 页/共 787 页</h1>
    <div class="content">　　谭让【献徴録字汝卿治中通判衢州政尚严厉夜冇书廨壁者曰虎豹在山雷行于天人宜自度不可犯谭让顾而笑曰为政不能使民无犯乃使民不可犯耶更治简缓民愈称之顷之江山民与江西民相侵杀有司莫能决让至未阅月立解摄府事禁嫁娶论财寛租税减土木平徭振学咸有经纪开化江山令缺民请监察皆愿得谭署篆监察委让开化而别遣署江山江山民遮道诉留车不得赴遂兼署两县是时姚源贼为陈圜出没开化境让严部曲谨烽燧招投距士置戏下为御贼计贼语曰此故父母善吏何可忘也迃骑速过竟全其营初让与贼遇以兵少间道驰深山中山中巨室方楠见让而泣让怪问故楠曰吾有五子贼起悉报为兵而公仅留其二令二子虽战没而吾尚有三子且山多猎家皆公故所免勿为军者请为公招之乃持让手笔遍示得七十余人夜直入贼卧所擒杀其首贼惊以为大兵至悉奔散又尝以檄徃城常山议资百万让曰官不私财役不私力何百万之为也城二月而就卒无横费迁云南昆阳州知州】
　　萧显【分省人物考字文明山海衞人成化壬辰进士擢兵科给事中治戊申同知衢州府勾稽戎籍取非法刑具悉焚之得丁甚众他如抚茕嫠修学舎士民赖之擢福建按察司佥事】
　　杨璨【分省人物考字仲玉华亭人治辛未进士筮仕桐乡调开化令去桐之日民辍耕罢市攀援载路开化人好讼重利轻生生女不举皆痛与惩创收马金镇之豪沮饶信桃源之盗寛残破之赋尤为人所怀后陞刑部主事立祠祀之名铁知县祠】
　　谢【万厯龙游县志字伯声松滋人正德八年由进士知龙游县治行练达不事鞭扑而民知畏法出见道路倾圮捐俸修治不以烦民召拜御史】
　　宋毓【衢州府志山东德州人由进士厯陞郎中正德十年任衢州饶寇作乱常开二邑亦为残櫌官军次衢毓综理周密上肃军令下抚居民虽盛暑不惮劳瘁寇平竟以伤暑致疾卒】
　　刘颖【天启衢州府志字时秀临川人正德十二年由进士知开化县政务不扰时民多疾疫延医徧为胗治及已子病勿为意民歌曰我公忧民如忧儿儿今病愈其何如其爱民如子可知】
　　刘佐【衢州府志字时命江西安福人由进士任龙游严毅有为废坠毕举访民瘼劝本业禁豪猾绥善良时俗多溺女严为之禁通媒妁省婚聘民从其化生聚日繁】
　　林有年【衢州府志字以永福建莆田人由举人正德十五年擢守衢州毁淫祠改剏社学选教读训民间子弟修筑号舎诸生肄业于中士习丕振织染局段匹取于荒丝歳入酎金俱却之衢道要冲立节省之法夫役支应视昔减半歳丙戌不雨竭诚而雩雨降民获有秋丁亥大饥捐俸设粥去之日行李萧然】
　　陈釴【天启衢州府志常熟人正德中知龙游县守已廉平为政简易用堪舆术于学左鸡鸣岩筑浮图正当巽位自此科第相继陞刑部主事后祀于学】
　　张润身【衢州府志直隶成安人由进士为西安令咨访民剔奸搜弊防不尽心奉檄清理田粮根求弊端悉行厘革税畆归正得上古均田之意刻石县门杜絶后奸】
　　黄仁山【衢州府志字元静江西新淦人由进士任刑科给事中忤时宰出守严州寻谪西安县丞下车即署县篆芟锄强猾清厘积弊改邑庠号舎开泮池去之日士民为立碑于清献祠北】
　　林钟【衢州府志字太和广东高要人由进士任西安令作粥活饥停徴逋负苞苴请托不行他邑有疑狱积年不断者当道下钟勘悉得白其事】
　　简阅【天启衢州府志高要人嘉靖二年由举人任衢州府通判持身简重行政不苛礼士爱民一时颂之】
　　陈文禹【衢州府志字佩昌长乐人嘉靖六年为龙游训导性刚介虽暗室言笑不茍诸生贽仪悉不受贫无资者召至门下饩之尝见监司以其不跪途呵之即日投劾去巡按及提学御史固留之托疾归】
　　李遂【名山藏字邦良丰城人嘉靖五年进士授祠祭郎中会同官王慎中外谪遂与诸僚饯之郊夏言劾遂无故不防公座谪湖州府同知寻陞衢州知府治衢一以教化为先处州饥流民以采矿为名纠集入境大肆掠刼遂与推官李文进轻骑直逼矿山驻宿贼闻中夜焚寨去时随从不满百人火起皆促遂出遂坚卧曰贼不意吾来将谓大兵合矣此烧寨走也已而果然文进曰盍追之遂曰此皆饥民不为患苦足矣遣兵蹑送出境闭矿而还郡防有冢相传为郭璞墓发之不利于守遂曰郡防也而邱垅在其下耶且景纯不殁于此发之得石笋二乃唐刺史李郈所树者又周王庙多灵应郡民率走祈福遂访之神为孝子易庙额曰周孝子祠表祀宋赵鼎范冲魏矼翁蒙为四贤祠以属民望一日衢山谷民造庭者数辈遂问父老何诉皆曰自使君下车里闬无扰豪横改行民辈已老见守衢未有如使君者民辈特来望顔色考治行第一陞苏松兵备副使以南京刑部尚书卒赠太子少保諡襄敏】
　　林浩【衢州府志福建龙溪人嘉靖七年任衢州府教授性严毅方正劝学兴礼复堂斋号舎之法黎明出公座分斋背诵然后升堂讲说已乃退业于号舎每三日课试于堂校第文艺尤敦崇德行贫者节餽不受且周之于庙祀礼乐制度极为讲明大冢宰霍韬闻其贤特防荐之陞国子监博士】
　　侯祖德【江山县志无锡人嘉靖七年知江山县寛和简易催科不迫词讼平允不拘成案士民悦服陞太仆寺丞】
　　张江【天启衢州府志字宗海庐陵人嘉靖八年由举人知西安县持守廉洁兴学校正士习立小学复义仓设义冢均徭役子视其民民爱之如父母歌咏成帙名稽古化民録】
　　赵可与【衢州府志字令中江西安福人由举人厯兵部郎嘉靖七年知衢州府郡赋沿正德末年增折额以贷湖漕可与以状闻当道为之改正兴学校严课艺士贫者给油米助婚嫁一时人才多赖陶淑垦地赈荒抚善摘奸遇旱祈祷辄雨民为立仁雨亭】
　　杨梓【天启衢州府志江西安义人嘉靖十一年为衢州通判为政刚明人不敢欺尤加意士习】王仲锦【衢州府志字防之吉水人进士由刑部郎知衢州首革积弊廉威并着性简直寡言笑禁絶请托不畏权势节减支应夫马过宾多不悦改知广东惠州府】
　　杨子臣【衢州府志字惟敬四川南充人为衢州知府性寛厚轻刑薄罚爱士急农下车值歳歉请监司赈贷而益以俸资丙午歳大旱竭诚致祷甘雨如注】
　　程达【衢州府志字时望婺源人同知衢州府恬静寡欲礼士爱民视篆龙游储积独广拯开化之溺全活者众】
　　刘起宗【衢州府志字宗之巴县人嘉靖十九年为衢州推官铜山民为盗起宗帅义勇攻之贼据险相拒起宗令卒潜断涧边小桥分兵两翼以善射及能负重者居前执戈矛者次之贼一人右趋欲骚阵官兵一人左徃向之遇而相搏遂斩首以示贼贼惊惧至涧不得渡官兵夹击之俘获甚众自是矿徒屏迹】
　　张泽【献徴録字大被桐城人嘉靖戊戌选贡为衢州别驾逋赋者盈囹圄寛为期而出之感泣争输自奉甚约民称张青天会龙游常山皆乏令监司使摄龙游而常山民要之曰张公奚而薄常山监司乃复从常山请时督府胡宗宪威倾两浙其前驱求索无厌泽缚而杖之白其情欲解绶去宗宪更延以宾礼戒部下曰而不知此郡有廉吏乎供具减十之五督府新募之兵数百拥主粮者而噪泽驰至咸曰张公至矣遂凛然散有矿寇据处州伤官军将及于衢衢守议避之泽曰不可单骑谕以威福给米数石曰为尔归饷母扰一方民寇相戒不入衢陞广安知州佥宪云南寻改巡武定】
　　钱仕【龙游县志知江山有士人为讐陷杀人郡坐抵罪仕勘得其诬立宥之吏白此上官意叱曰杀人以媚人吾不为也民俗轻死动辄自经仕令反坐其家民始知畏县署悉燬咸鼎新之民未尝以为劳】
　　周臣【天启衢州府志字子忠霸州籍吴县人嘉靖二十八年知衢州府莅政严明奸吏无所措手士大夫无由请托去之日耆民扳辕于道】
　　孙继禄【天启衢州府志上海人嘉靖二十二年以举人知开化县恭慎有守豪强知畏而恤民爱士咸得其心】
　　俞大有【衢州府志莆田人嘉靖三十八年以举人知西安县矿盗攻剽乡邑大有集民兵抵巢俘斩乱首余党解散】
　　杨凖【衢州府志字汝宅宜兴人进士嘉靖三十八年任衢州知府修文庙新宾馆建上游之防濬古河之流水绕峯火灾顿熄至今称杨公湖初授计别驾张泽驱勦矿徒次年调度县令俞大有俘矿贼之首三年谕散再聚之矿寇四年逐散流贼既转闽藩大防便道过衢复与后守议置学田捐资以助】
　　祝芹【旧浙江通志山东武城人嘉靖间任衢州府知事矿山盗聚太守命督五邑民兵驱而赴敌兵以素不练习莫能前芹父子善骑射突骑而进射杀贼众数十人贼为披靡卒死于贼别驾张泽愤怒进兵忽一羸卒贾勇奋杀乃芹父子隂助之附祀周宣灵王庙】
　　余一珑【衢州府志号见田婺源人进士任江山令邑旧无城且近山泽寇盗窃发防御为艰一珑创议不日城之俗负气健鬬珑训迪以礼劝谕两造和好更进诸生课以文艺朔朢聚讲示以敦伦睦族境内丕变】
　　陈弥正【旧浙江通志江西南昌人判衢州守已清介歳却粮储例银千两去之日行李萧然】冉崇礼【衢州府志河南中年人由进士知西安县厯仕四年冰蘖自守秋毫不以烦民待羣吏谆谆训饬律令章程井井有条裁冗费节赋役劳心抚字以民食为急凡陂堰溃决必先时修筑旱涝有备】
　　李翔【衢州府志广东揭阳人任衢州推官携一老仆赴任清操自持朝夕止供一干鱼刚正不能媚上而厚于恤下作兴学校诸生进见礼遇若家人父子谳狱案成虽上官少欲轻重不能一易也西安有强贼数辈翔至立杖杀之盗贼屏息后陞主事】
　　张斯轼【衢州府志惠州人嘉靖三十九年由举人任常山令时广西流贼袁鳯率徒党三百人自闽而浙突入广济驿中将刼县库斯轼邀其酋上坐呼为乡里飨以牛酒适开化民兵五百檄召至府道经城下贼虞有备遂不敢动居十日给与口粮使出境后趋王山令不为礼夜纵焚刼常人颂其功】
　　梁问孟【衢州府志新卿人隆庆元年由进士知西安县时称其爱士如师傅之教生徒抚民如父兄之育子弟防惸独如慈母之乳婴儿制吏胥如扁鹊之治脏腑袪豪横如鹰鹯之逐鸟雀众但见其怡然色笑适然晏坐而不知其事机猝办咸以为神】
　　何东序【旧浙江通志山西符氏人隆庆初知衢州综覈精严剖厘果断案牍如山秋毫洞烛每鞫讼令吏役煮汤水听两造持糗饵饮潄而去毋觅居停】
　　汤仰【衢州府志新都人嘉靖进士隆庆二年知衢州同时属令梁问孟上下同心具以抚字为主前此何东序雷霆之中沛以云两仰继之皎日之下嘘以和风一时两守百姓称为二天】
　　张克文【衢州府志字宗质新淦人进士隆庆二年知常山县时初议条鞭克文覈实举行立收柜于堂前令收戸母得过针立一炉于堂右令解户并封倾锭清丈田土履畆躬算汰浮粮八百余石催徴旧例费银八十余两解绢旧例有印硃纸价一百余两盐商开引有例银五百两悉行申革至今为法增常夫八十名杜枉捉乡民之患造差船十二只苏横差民船之苦接引士校艺说书凡经奬拔多登科第】
　　李澜【衢州府志判衢州善行常平之法署四邑篆劳心兴除在信安则调停船夫差役在龙邱则化嚚讼在常山则垦辟荒莱在开化则清理木客至除里甲幇索之例恤织造进输之艰仁心惠政不一而足若其夙猾巨奸严治不少贷】
　　唐九德【衢州府志字伯懋湖广湘潭人丙辰进士隆庆四年知衢州府衢自遭矿寇之乱疮痍未复九德一意拊循民始得宁宇尤振兴文教士习丕变】
　　涂杰【衢州府志字汝高南昌人嘉靖进士隆庆五年知龙游县搜剔吏弊以严为主抚防民瘼以寛为主作兴士以教化为主官署学舎举废更新赎锾有余尽充公用歳旱步祷雨必应士民感悦】
　　薛梦雷【衢州府志号鸣字侯官人隆庆辛未进士六年知江山县才智过人熟谙吏治案牍皆其手裁胥役凛奉法纪后由侍御厯转浙藩】
　　邵仲禄【衢州府志防州府防塘衞人由进士为江山令清操絶俗作兴学校鼓励士风文运大振清丈田畆贫户虚税尽除吏胥飞洒弊絶入计时惟图书一箧襆被一囊转铨曹】
　　韩邦宪【献徴録字子成高淳人已未进士知衢州府初至问民疾苦陈八事曰明大义专责守实节省复成法议赋役讲实政广储蓄严武备皆本经术遵旧制而酌以民情土俗凿凿见诸施行为政务崇大体祀汉龙邱长宋赵清献旌孝子节妇捐已俸以供生徒之诵习佥绢户以消机匠之奸贪覆运米以省军士之赔累清羡金以抵额外之徴需衢之轻折米为隣府所借请还以备灾赈无何以疾卒】
　　陈涧【衢州府志字洪洲湖广零陵人进士万厯五年知衢州府执法公严有犯必惩属吏有潜行苞苴者覈实上之羣吏罔不震悚留心民瘼编查五邑塘堰令有司督民濬筑】
　　李一阳【衢州府志字复吾丹徒人丁未进士万厯六年任西安令摘伏发奸课士取实谊黜浮华时当丈量躬自履畆于田税每畆减九厘地税每畆减三厘三毫水淤地三畆折一畆山荒地二畆折一畆歳省民间税银数千陞南京浙江道御史】
　　傅良言【天启衢州府志临川人万厯九年知常山县覆丈通县田地各减虚耗三厘催徴粮税不行鞭扑听讼立为剖决人称神明】
　　许国诚【衢州府志字孟葵晋江人癸未进士万厯十一年知西安县政崇惇大字民以仁几至刑措事上以正不屑逢迎虽催科甚缓而民无逋赋】
　　李道先【天启衢州府志安溪人万厯十二年由举人任衢州府同知性格沈毅操履峻洁摄符郡邑有声总理戎捕有法】
　　王临亨【西安县志号止庵昆山人万厯十七年由进士知西安县为人刚毅爱民肫切有窝盗者廉得立毙之四境股栗】
　　易仿之【衢州府志号霍冈进士万厯十七年知衢州府熟知五邑差解之苦将各粮米均为十段编签差解酌道里之逺近以定盘费由盘费之多寡以定米粮米多者佥为正户管解钱粮米少者佥为贴户止帮路费正解执票自向贴户取讨法立民免困累】
　　陈端言【天启衢州府志海阳人举人万厯十九年同知衢州居官清介人称其善行有四皆本于清云】
　　郁德据【衢州府志号心我贵州普安人举人万厯十九年知龙游县收粮平兊平收解粮原封领解两造盈庭片言剖决有不到者竟裂其牍每念切士风民俗尝折节拜于贞女之堂五载考最转判东昌府士民泣留遂以别驾仍摄县事】
　　蒋光彦【旧浙江通志晋江人进士万厯二十四年任江山令江民朴直激之则悍光彦驯而拊之坦然归心粮无逋讼无终一变其习】
　　林云【西安县志字从龙福清人万厯二十四年以进士知西安县歳当大造除洒之弊大旱祷雨赈饥全活甚众中珰将开矿悉心调停商民两便捐俸建钟楼置学田】
　　张尧文【衢州府志字复吾新淦人癸未进士万厯二十七年知衢州府擒戮盗窝搜剔豪猾无不当其罪赌博者毁其庐令行禁止歳旱祼膝拜祷数日雨如霔】
　　堵维垣【江山县志字师甫无锡人万厯二十七年以进士知江山县英敏精练判案如山吏胥守法有中贵宣言邑产土青旦暮移檄来取势张甚维垣即对使者厉声让之中贵闻而心折】
　　杨世勲【衢州府志字济美江陵人辛丑进士万厯三十年知西安县劳心抚绥每讼词入辄劝解投息公庭如水】
　　夏其光【旧浙江通志新建人万厯中授夀昌令调常山谳狱不加棰楚以仁义化民数载报最召入谏垣行李萧然】
　　俞琬纶【旧浙江通志长洲人万厯中知西安在任五稔政清事简人称岂弟】
　　叶禄【献徴録字文科天启初知开化县门庑肃然餽谒无所容公退则荷畚莳蔬编竹为器身亲农圃之事每食惟园蔬而已学宫明伦堂灾捐俸重建民有负山为险结族为强者禄廉其不法事痛绳之改任感恩常民思之】
　　林应祥【衢州府志同安人天启二年由进士知衢州府修府志建郡学葺桥梁士论方之覃怀韩公六】
　　姚孙榘【旧浙江通志桐城人天启间知龙游县悉心民瘼剔除奸弊甫及期以艰去后厯浙江水利佥事道】
　　但宗臯【衢州府志号陶村星子人天启五年知开化县莅政精敏勤于课士时议采云雾山木宗臯具七不可以闻事遂止】
　　贺康载【西安县志号青园江西永新人举人天启间知西安县洞悉民兴革悉当复雇役之常夫船有编甲马有更番民忘征徭之累鼎建邑学割俸以倡】
　　张文达【旧浙江通志云南保山人崇祯间知衢州府建乐丰仓以储赈济之需创试士馆以免调考之苦讼简狱平几至刑措】
　　花上苑【西安县志南兖人崇祯四年由进士知西安县政尚和缓务以德化民凡民间搆讼必委曲训导之令退思三日乃就讯多有愧悔和解去者】
　　国朝
　　崔华【名宦留祀册平山人进士康熙六年任开化知县下车即捐建义学衡文校艺士风丕振开邑向有里总陋规横派民不胜苦华至即革除之丙寅闽寇猖獗防弁通贼陷城露刃逼从华赍印间道出至开之十六都号召义勇郑大来夏祚等泣血传谕立聚万余人躬冒矢石五日而恢复其城平定后流民初集积逋难徴华绘图请免总督李之芳代题得】
　　【旨全蠲康熙十六年以前四年钱粮难民子女流离散失者通详遍访捐金赎回小民复得完聚疫气盛行广开药局疗治全活无算其有死于兵死于疫者悉买棺瘗埋野无暴骨陞州知府转陜西凉甘道布政司防政】
　　王仁【旧浙江通志辽阳人恩贡生康熈十三年任湖州守调衢州时当闽叛禁旅云集调剂满汉官兵指陈方畧动中机宜请蠲请赈民赖以苏会内艰去】
　　晋大忠【山西乡贤册字心葵赵城人从军浙江署沿海守备夺战船生擒贼将史良谟耿逆之变转战龙游金华功绩甚着以守备管游击事调赴衢州至缪村与贼战横刀马上斩馘数十人力竭而死事闻】
　　【赐祭一坛厚恤其家】
　　闫有功【表忠册辽东人任衢协右营把总康熈十四年三月御耿逆殉难于西安县之缪村督标营兵金玉从死事闻予防】
　　【谕祭一次廕一子卫千总金玉并加防赏】
　　卢灿【名宦留祀册海州衞人监生康熙十三年任龙游知县时盗贼充斥灿勦抚并施恩威并着事平后教养交修士农胥劝在任八年卒于官】
　　陈鹏年【公举事实字沧洲湖广湘潭人康熙辛未进士三十五年知西安县民户多为虚粮赔累鹏年申请丈量每都设公正二人每图分十区设区长二人区长同花户自文自田每丘揷立牌扞上书弓口若干积步若干现田若干业主某人区长彚其总数交与公正另造清册务使现田科粮豁除絶戸而以丈出余粮补从前缺额又留心水利将承堰水田编为十甲递年轮流择甲内田多而齿壮者佥为堰长督率人夫筑砌堰坝其堰夫工食及需用物料照田出费每畆三厘二毫众皆乐从县西北百里有铜山奸民聚众开矿鹏年申请严檄驱除之有郑荣祖妻徐氏者夫舅俱死于寃诉之前令以事在赦前不省氏愤触石碑而死棺露置城西铁塔下已七年矣鹏年廉得其状为雪其寃造墓立祠题额曰孝烈他若建文昌阁广漏泽园治桥建闸葺学修志平粜缓徴禁止停丧溺女善政不可胜举陞任江南厯官总督河道】
　　熊昭应【名宦留祀册永定人康熙四十三年由举人知常山县性甘澹泊事持大体宣讲】
　　【圣谕修学宫课士劝农耕作钱粮自封投柜行戸现给价值断狱哀矜勘荒请赈奬善良而锄奸蠧民皆
　　德之】














　　浙江通志卷一百五十五
<史部,地理类,都会郡县之属,浙江通志>
　　钦定四库全书
　　浙江通志卷一百五十
　　名宦【十一】
　　严州府
</div>
    <div class="pagination">
<a href="浙江通志_page465.html">上一页</a><span>...</span><a href="浙江通志_page461.html">461</a><a href="浙江通志_page462.html">462</a><a href="浙江通志_page463.html">463</a><a href="浙江通志_page464.html">464</a><a href="浙江通志_page465.html">465</a><span class="current-page">466</span><a href="浙江通志_page467.html">467</a><a href="浙江通志_page468.html">468</a><a href="浙江通志_page469.html">469</a><a href="浙江通志_page470.html">470</a><a href="浙江通志_page471.html">471</a><span>...</span><a href="浙江通志_page467.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
