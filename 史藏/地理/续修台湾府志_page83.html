<!DOCTYPE html>
<html>
<head>
    <meta charset="UTF-8">
    <title>续修台湾府志 - 第 83 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾府志 - 第 83 页/共 133 页</h1>
    <div class="content">
　　黄氏器娘，黄勉女；台邑武定里人。幼许陈越琪；闻琪病，即为减膳祈祷。迨琪死，父母秘不与言；氏密察得实，遂自缢。夫家舁琪柩与氏柩会于路，合葬魁斗山。康熙六十一年旌表，建坊十字街。

　　庄氏珠娘，台湾人；庄连女。少许配陈景昭。年十八，未婚而景昭病故。珠娘闻讣，脱簪珥、更素服。家人虑其殉也，防之密；乃佯谈笑。越旬日，入室自扃；母呼寂然，急破扉视，已投缳矣。因附窆景昭墓右。先是，连有弟宗，聘高氏金娘；年十八，未婚而宗卒。金娘闻讣，即削发为尼。又有妹劝娘，未嫁以母病笃，祷天割股和羹以进，母食而愈；即珠娘胞姑也。人以为节孝贞烈，萃于庄氏一门，诗以挽者累卷帙焉。

　　蒋氏，北路参将罗万仓妾。朱一贵之变，贼犯诸罗城，万仓出与战，为贼所殪。氏见万仓所乘马逸归署带血，曰：『吾夫其死矣』！遂自缢以殉。事闻，旌表，祀节烈祠。

　　袁氏顺娘，台湾人；袁权女。年十六，适鲁定公。甫六月而定公殁，袁哀恸凄惨。越七日，白内外诸亲，自缢以殉；合葬魁斗山西。雍正五年旌表，祀节烈祠。

　　林氏，台湾人；辜纯汤妻。汤卒，林年二十二；无子，抚其媵二子为己子。事姑孝；姑病笃，刲股和药，吁天减算以益姑寿。病果痊，延五年乃卒。里闬称为辜孝妇。雍正五年，祀节烈祠。

　　张氏，台湾人；洪之廷妻。年十八，归洪生一女，之廷殁。舅姑怜其年少，使妪微讽之。氏曰：『吾所以不死者，为舅姑也』。于是勤纺绩以终养，冰操四十年如一日；台人称其节孝焉。雍正五年，祀节烈祠。

　　余氏，台湾人；杨茂仁妻。生子三而茂仁卒，氏年二十二；痛绝复苏。环顾三子，长者甫离襁褓，幼者未满二旬；乃泣曰：『与其舍生以殉，曷若抚孤存祀』！织纴度日，荼苦自甘；守节六十三岁而卒。孙五人，俱为诸生。

　　王氏，诸罗人；陈仲卿妻。卿卒，王年十九。嫡早丧，有遗孤子应选，甫八岁；王抚嫡子如所生，延师课督。应选长，入泮。

　　朱氏，故明鲁王女也。幼聪慧，知书、工针绣。适南安儒士郑哲飞，生一男、三女。哲飞殁，扶姑、挈子女寄养父家。父卒，渡台依宁靖王。康熙癸亥，我师克澎湖，宁靖王将自尽，氏欲从死；宁靖王以姑存、子幼为谕。氏涕泣，奉姑携儿别居。勤女红，忍饥养姑、抚儿十余年。女嫁、姑亡，子继殁；遂持长斋。孀居五十余载，冰操无玷；年八十余终。

　　黄明娘，凤山人。年十七，归金仁。越三年而仁卒无嗣，夫弟尚幼，忍死以养舅姑七载。姑亡，舅老且病，氏奉养备至，久而不懈。舅亡，氏寻病笃，母家欲为延医；氏却之曰：『吾不即从夫死而延此十载残喘者，为舅姑也。舅姑往矣，吾何以生为』！遂不药而卒。

　　陈氏，莆田人；归郑斌升，移家台湾。年十八而寡，遗孤甫周岁。苦节勤女红以资生，抚其子至成立；娶媳生孙，游郡庠。雍正五年，入节烈祠。

　　萧氏爱娘，台湾人；武举凤求女。少许配洪思齐。未娶而思齐殁，爱娘年十九，矢志守节。白其父归洪，养族子为息，十二年未尝归宁。乾隆四年病卒，合葬齐坟武定里。

　　银娘者，黄声集侧室好官婢也。声集将终，予好官百金，令别嫁，不从；以其金养族人子为嗣，同银娘抚之。既所养子殁，好官悲愤欲绝；银娘劝慰，愿服事终身。遂各削发，持长斋念佛四十余年。好官卒，银娘亦寻死。

　　林氏，鹭江人。年十六，归台湾范文质。姑性严急，氏孝，能得其欢。二十五而文质殁，仅遗六岁男学海。已而夫之仲弟夫妇继殁，子女皆幼；氏抚育如己出。课督学海成进士，授山东兖州寿张营守备。后请假终养，七载而氏卒，年六十有四。

　　蔡氏惜娘，台湾人；陈邦栋妻。年十九而邦栋卒，时男甫周月。氏哀恸，誓不独生。舅姑苦劝，谕以抚孤愈于死；遂承命节哀。勤纺绩，养翁姑，抚孤子至成立；闾里称其节孝。

　　刘氏尾娘，台湾人；侯孟富妻，生二男、一女。孟富卒，氏年二十有八；男女俱幼，门无戚属。矢志守孤，勤女红以供衣食。子瑞珍成立，眼见五代孙；年八十有五卒。女罔娘，适林妙；妙早卒，亦能完节。刘苦操，子瑞珍以孝称，女罔娘又以节着；人以为「侯之门，节孝存」云。

　　汪门双节者，彰化县民汪家姑妇也。姑刘氏、妇余氏，素慈孝。雍正九年大甲西番作乱，焚杀居民；姑急告妇曰：『义不可辱，当各为计』。语毕，遂自刎。妇方抱姑尸而泣，逆番猝至，遂触垣死。乾隆三年旌表，勒碑县东门。

　　蔡氏偕娘，台湾人；蔡丁女，许张金生为妻。年二十五岁于归，甫五月而金生即卧病。氏奉侍汤药，朝夕无倦容。迨病危，多方延医调治，愿以身代，目不交睫、食不下咽者两月。乾隆九年三月初六日，金生死；氏泣谓其母曰：『儿上无姑嫜、下无子嗣，义不得独生』。视殓毕，即于是夜从容自缢；死后，颜色如生。

　　番妇大南蛮，诸罗目加溜湾社番大治赋妻。生一男，大治赋死，妇年二十；愿变番俗，不更适人，自耕以抚其男。至五十六岁，知县陆鹤为请旌奖。

　　陈氏，府治宁南坊人；谢仕家妻。年二十九，守节持长斋，以祈姑寿。年五十九卒。

　　陈氏，府治西定坊人，李朝珪妻。年二十二，夫死；哭奠七日毕，中夜整衣投缳。姑救之苏，因忍死，孝以事姑，抚子成立。

　　王氏，台湾人；兵部武选司员外郎凤来胞妹、太学生蔡朝麟妻。年二十四，朝麟卒。遗三男一女，夫弟朝熊方九岁，氏勤苦抚养，迄于成立。姑卧病八载，奉侍罔懈。历节四十余载，足不踰阃、声不出户，邻里奉为女宗。

　　董氏，府治宁南坊人；千总郭张文妻。张文随征朱匪殁于军，室如悬磬，爨火屡空。氏忍饥寒、茹冰蘗，课子读书。人谓其有「书荻」之风焉。

　　林氏，府治西定坊人；郑元妻。年十九归郑，甫二载元殁。遗腹生男，鞠养教训，列于成均。

　　王氏金娘，洪士珍妻。年二十六守节，卒年五十七。

　　颜氏好娘，林生妻；居永宁里濑口。年二十三夫殁，守节四十余年。

　　李氏性娘，府治西定坊人；吴来之妻。归吴逾年，来之殁，抚孤成立。

　　黄氏合娘，许配刘爻生。未婚，爻生殁，合娘守贞，养老母、抚幼弟以老。

　　吴氏，府治东安坊人；许配王晋光。年十八，未婚而晋光死。氏请于父母，赴夫家治丧；复陈于翁，请以晋光兄子为嗣。时尚未育，后果得男绍琅，抚之成立入泮。

　　吕氏谐娘，府治东安坊人。年十八未许嫁，里中恶少年戏之；谐娘羞忿自尽。知县李阊权审拟，遵例旌表。

　　洪氏，台湾西定坊人；庠生洪珪女。年十九，适张光华；生二子，长四岁，次周岁。华殁，氏年二十三，矢志守节；上事翁嫜，下抚孤子。长子元龙，名振黉序。苦节三十八载。知县陶绍景给匾额曰「砺节全孤」。

　　黄氏，凤山学生李时灿妻。年二十有三，生子俊臣；甫四岁，灿殁。氏守节，事姑尽孝，抚养幼子俾成立。凡孀居十五年。乾隆十三年题旌，祀节烈祠。

　　王氏掞娘，凤山竹桥庄人。年十七，归夫黄研。逾年，研卒；无嗣，或劝别适。氏曰：『妇人从一而终；夫亡无子，唯有一死，无愧九原而已』。服三年丧，将大祥，告其姑与母曰：『我生不辰，不能终媳妇之职，报鞠育之恩；忍死至今，为夫服耳。今事毕矣』。于大祥日，哭泣尽哀；夜起梳洗，投缳而绝。

　　吴氏洁娘，凤山竹桥庄人。年十八，归黄尚志。尚志病剧，语氏曰：『予病不起，未有子祠，难以守节，死后汝宜自计』。氏泣曰：『夫之不幸，乃妾之不幸；果若不起，誓不独生』。寻尚志卒，家方治殓，氏更素服潜出村外半里许，投水死。

　　黄氏明娘，凤山人。年十九，归夫金仁。越三年仁卒，无嗣，舅姑老且病；氏奉养备至，久而不懈。寻舅姑相继亡，氏亦病笃；人欲为延医，氏却之曰：『吾不从夫死者，为舅姑也；今舅姑往矣，吾何以生』！不药卒。闻者哀之。

　　董氏，凤山兴隆庄人；儒士李凤妻。年二十，凤卒；遗腹生男。守节四十年，事舅姑尽孝，抚遗孤俾成立。知县邹承垣赠匾「节孝可风」。

　　成氏桂娘，凤山兴隆庄人；儒士黄忠妻。家贫甚，事舅姑以孝闻。时姑病笃，忠外出，氏医药无计，刲股肉以进；姑卒不起，送终尽礼。邻里知其事，咸服其孝。

　　曾氏好娘，凤山兴隆庄人；儒士卢从妻。后卒，遗孤三岁，家贫困，氏勤女红，抚养之俾成立；事舅姑，菽水尽欢。后子奇游郡庠。邻里称其节孝。

　　吴氏，诸罗鹿仔草庄人；陈振扬妻。年十七于归，十八振扬卒；生男甫数月，氏矢志靡他。事姑孝，教子有义方，守节三十六年。知县周芬斗详请题旌，现祀节烈祠。

　　严氏，诸罗大坵田人；赵越妻。越外出，氏抱子独宿，乡里恶少年潜入欲污之；氏严斥之曰：『吾妇人，义不可辱』。遂投缳自尽。署知县嵇璇详请题旌。

　　林氏，彰化人；翁昌龄妻。年十七归翁，生二子。昌龄卒，氏矢志守节，历四十余年。姑殁，送终尽礼。抚二子皆成立。乾隆十三年题旌。

　　流寓

　　前明宁靖王名术桂，字天球，别号一元子；太祖九世孙辽王后，长阳郡王次支也。

　　始授辅国将军。崇祯壬午，流寇破荆州，术桂偕惠王暨藩封宗室避湖中。甲申，京城陷，庄烈帝殉社稷，福王嗣立于建业。术桂与长阳王入朝，晋镇国将军；令同长阳守浙之宁海县。

　　乙酉夏，浙西郡邑尽归国朝；长阳率眷属至闽中，术桂尚留宁海。而郑遵谦从绍兴迎鲁王监国，时传长阳入闽存亡莫测，监国封术桂为长阳王。郑芝龙据闽，又尊唐王为帝，□□□□；术桂奉表称贺，唐王亦如监国所封。后闻其兄尚存、已袭辽王，术桂具疏请以长阳之号让兄次子承之；唐王不允，改封宁靖，仍依监国督方国安军。

　　丙戌五月，大兵渡钱塘；术桂乃涉曹娥江奔避宁海，觅海艇出石浦。监国亦由海门来会，同至舟山。十一月，郑彩率舟师北来，因芝龙与唐王不洽，知越州不守、监国出奔，故遣迎之。术桂与监国乘舟南下，岁杪抵厦门，而芝龙已先归命北行矣。

　　是时，郑鸿达迎淮王于军中，请宁靖监其师；合芝龙子成功兵攻围泉州，经月不下，鸿逵乃载淮王与宁靖同至南澳。值粤东故将李承栋奉桂王之子称帝肇庆，改元永历，宁靖因入揭阳，永历令居鸿达师中，月就所在地方支膳银五十两。戊子春，命督鸿逵、成功师。庚寅冬，粤事又溃；辛卯春，宁靖仍与鸿逵旋闽，取金门。

　　及成功取台湾，宁靖辄东渡，就竹沪垦田数十甲以赡朝晡。既而元妃罗氏卒，遂葬焉。

　　戊午，闻靖海将军调集水军楼船进讨，郑氏诸臣燕雀处堂，晏如也；宁靖独蒿目忧之。常言：『台湾有变，我再无他往，当以身殉』。癸亥六月，大师克澎湖。二十六日，郑兵败回，宁靖谓姬媵曰：『我之死期已至，汝辈听自便』。佥云：『王既能全节，妾等宁甘失身？王生俱生、王死俱死，请先赐尺帛，死随王所』。宁靖曰：『善』！姬袁氏、王氏（或云蔡，误也）、媵妾秀姑、梅姐、荷姐俱冠笄被服，同缢于堂。宁靖乃大书曰：『自壬午流贼陷荆州，携家南下，甲申避乱闽海，总为几茎头发，保全遗体，远潜外国，今四十余年，已六十有六岁；时逢大难，全发冠裳而死，不负高皇、不负父母。生事毕矣，无愧无怍』！次日，校役舁主人柩至。宁靖视之，无他言；但曰：『未时』。即加翼善冠、服四团龙袍，束玉带、佩印绶；将宁靖王麐钮印送交郑克塽，拜辞天地、祖宗。耆士老幼俱入拜，宁靖答拜。又书绝命词曰：『艰辛避海外，总为几茎发；于今事毕矣，祖宗应容纳』！书罢，结帛于梁自经；且曰『我去矣』！遂绝。众扶之下，颜色如生。越十日，藁葬于凤山县长治里竹沪，与元妃合焉；不封、不树。妾媵五棺埋于魁斗山，去其墓三十里；时称为五烈墓。

　　宁靖无嗣，继益王裔宗位之子名俨鉁为后；时年七岁，安置河南开封府杞县。
</div>
    <div class="pagination">
<a href="续修台湾府志_page82.html">上一页</a><span>...</span><a href="续修台湾府志_page78.html">78</a><a href="续修台湾府志_page79.html">79</a><a href="续修台湾府志_page80.html">80</a><a href="续修台湾府志_page81.html">81</a><a href="续修台湾府志_page82.html">82</a><span class="current-page">83</span><a href="续修台湾府志_page84.html">84</a><a href="续修台湾府志_page85.html">85</a><a href="续修台湾府志_page86.html">86</a><a href="续修台湾府志_page87.html">87</a><a href="续修台湾府志_page88.html">88</a><span>...</span><a href="续修台湾府志_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
