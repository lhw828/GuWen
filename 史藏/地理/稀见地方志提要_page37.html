<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 37 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 37 页/共 61 页</h1>
    <div class="content">　　南田志稿不分卷稿本，有叶景葵跋(上海图书馆藏)

　　清冯登府纂。登府字衎石，嘉兴人。南田初为石补巡检司地，在象山县西南，光绪间置县，未久并于象山。此稿未建县前所纂，叙事至道光止。分山川、建置、兵寇、地理、形势、艺文、杂志七门，属稿未成，每门仅寥寥数条。杂志载倭夷通内之事，颇有参考价值也。

　　会稽三赋四卷明吴兴闵氏刊朱墨套印本(上海图书馆藏)

　　宋王十朋纂，明渭南南逢吉注，上虞尹坛补注，会稽陶望龄评。十朋字龟龄，乐清人。绍兴二十七年进士第一，官至龙图阁学士，谥文忠，《宋史》有传。十朋著《梅溪集》，此三赋又于集外别行。三赋者，一曰《会稽风俗赋》，叙会稽之山川、物产、人物、古迹也。一曰《民事堂赋》，民事堂者，绍兴中添差签判厅之公堂也。一曰《蓬莱阁赋》，其阁以唐元稹诗“谪居犹得住蓬莱”句得名也。皆在会稽，故统名曰《会稽三赋》。十朋文章典雅，足以标举会稽之胜。其后郡人史铸病其不详，复增之注，以为后人想像考索者，亦持为详赡也。铸此作，为十朋耳闻目睹，言必有征，故为之注者也。此本为南逢吉重注，尹坛补注，补铸所注之不足。每篇末又有陶望龄评，故原书三卷，而增为四卷。卷前有会稽图附图说，为明盛文明补绘也。文明为之序谓：“龟龄《风俗赋》，乃便流传。髫秀之无不上口，其家传户习，似元和之诵，三赋殆将与会稽山水共天壤。”此三赋寄慨抒怀，宛转流利，修辞典雅精核，骈俪英华，不媿为宋赋之杰作也。

　　会稽志二十卷明正德五年重刊本(上海图书馆藏)

　　宋沈作宾修，施宿纂。作宾字宾王，归安县人，以父荫入仕，中刑法科，历官大理评事。庆元初令平江，五年以朝请大夫守绍兴府，六年转朝议大夫除两浙路转运副使，官至工部尚书，除宝谟阁大学士。宿字武子，长兴县人，庆元初官余姚令，升任绍兴府通判。宿通经博学，尤留心金石之学，尝治《石鼓》。父元之所注《苏诗》未梓，宿推广为年谱，同郡傅穉善(欧书)，为之缮写锓版。此志修成于嘉泰元年，全书凡一百十七目，附目七，采用图经体例。卷前有陆游序略云：“直龙图阁沈公作宾来为守，始慨然任之；而通判府事施君宿发其端，安抚司干办公事李君兼、韩君茂卿为之辅，郡士冯景中、王子虚、王度、朱鼐，永嘉邵持正等，相与搜罗讨论焉，累月乃成。沈公去为转运副使，华文阁侍制赵公不迹，宝文阁学士袁公说友继为守，亦力成之。而始终其事者，施君也。”按陆序叙此志纂修始末甚详。又其序首称“禹会诸侯，而以思陵巡狩，升府配之”。气壮文雅，盖奇作也。会稽夏封无余，秦汉置郡，晋以为王国，宋、梁、陈于郡置东扬州，至隋改曰吴州，大业初改越州，寻复为郡。唐末钱武肃王兼两藩节制时，升为大都督府；宋仍为越州，南渡以后，升为绍兴府。其牧守每以宰执重臣领之，称为大藩，而图志未备。此志为其肇端，其不称绍兴府志，而称《会稽志》者，用长安、河南、成都、相台诸志例也。按此志宋刻原本，今已不可得，王国维《两浙古刻本考》，称此志原刻本，每页十行，行二十字。现存以正德五年重刻本最旧，会稽李慈铭于此志一再研索，尝谓志中有《氏族考》，关系乡里文献甚巨，且以清流品别侨籍隐寓，九品中正之法，此意可师。又谓志引《会稽先贤录》之陈业，与《三国志·虞翻传》注引《会稽典录》、及《水经·渐水篇》注之陈业，并是一人。后来府志，于孝行引先贤传之陈业，于隐逸引《典录》之陈业，以为两人误矣。

　　保越武备志一卷附绍兴考一卷明刊本(上海图书馆藏)

　　明郭钰纂，张培参汇。钰字子式，会稽县人；培字伯凝，山阴县人，事迹均未详。此本为《武备志》一卷，首附《绍兴考》一卷。据《四库提要·存目》著录《保越录》一卷，不具撰人。称该书记元顺帝至正十九年，明师攻绍兴之事；明将胡大海攻之，张士诚守将吕瑞御战有方，久攻不下；此事《明史》缺载也。《武备志》载绍兴府兵事，自汉灵帝熹平元年会稽许昌起于句章，自称阳明皇帝，与其子诏动众数万；未有三年为吴郡司马富春孙坚所平。越由是僭据之事历代不无，与及动乱兵变金虏倭夷诸事，记载至明洪武三十八年止。《保越录》所记吕瑞守绍兴之事，钰已纂入《武备志》中，故名曰《保越武备志》。附《绍兴考》及考绍兴之沿革，故冠书首，汉以后皆翔实可征。按此志记载绍兴兵事，绍郡历修府县志，为最备之书也。

　　绍兴府志六十卷清康熙三十年刊本(上海图书馆藏)

　　清李铎纂修。铎奉天铁岭人，荫生，康熙二十八年任绍兴知府。此志为铎仕绍兴时，继康熙十二年张三异所修府志，及二十二年王之宾续修府志重纂，据其自序云：“予于公余之暇，傍搜博采，集八邑耆旧宿儒，与有司之通达明晓者，细加考订。”按此志为出于李铎手笔，经黄宗羲、姜希辙等校正，颇为典核有法。用万历间萧良干修《绍兴府志》例，每门以图列于篇后，较他志易于循览，体裁甚佳。其志所订门类，卷一疆域志，附图九；卷二城池志，附图三；卷三署廨志，附图十二；卷四至九山川志，附图十九；卷十古迹志，附图一；卷十一物产志无图，卷十二风俗志无图；卷十三灾祥志无图；卷十四至十五四赋志无图；卷十六至十七水利志，附图七；卷十八学校志，附图九；卷十九至二十四祠祀志，附图十七，卷二十五至二十六武备志，附图十二；卷二十七至三十二职官志无图；卷三十三至三十七选举志无图，卷三十八至五十七人物志无图，卷五十八至六十序志后跋。按其书编旨，以物之形像，非文词所能记述者，以图录表达之，用意至善。又其书考沿革以证史事颇详，如沿革篇云：“汉高帝六年以其地封荆王，贾谊死国无后。十二年又封吴王濞，景帝四年濞灭，复为会稽郡。”以证荆王后之六年，及吴王濞灭后，山阴仍属会稽郡也，并无分治，而《越绝书》云：“文帝前九年会稽并故鄣；太守治故鄣，都尉治山阴。前十六年，太守治吴郡，都尉治钱唐。”系误。本志沿革又云：“在汉会稽皆治吴，顺帝永建四年，始用阳羡人周嘉议，分浙东会稽郡，治山阴；而浙西自此别为吴郡。”以证《越绝书》载会稽并故鄣之误。晋武帝太康二年封孙秀于会稽，为会稽国，惠帝永宁元年复为郡，明帝太宁二年，徙琅玡王昱，会稽复为国，宋武帝永初元年国除，复为郡。隋开皇九年为吴州，大业元年改越州，寻复罢州为会稽郡。唐高祖武德四年为越州，天宝元年复为会稽郡，十二载复为越州。此段沿革，皆与《晋书》两《唐书》符合无误。宋高宗建炎五年避金兵，自温、台回，驻跸越州，明年改元绍兴。以唐德宗幸梁州，改元兴元；改梁州为兴元府故事，赐名绍兴。此段记载，较施宿《嘉泰会稽志》所述尤详，《施志》虽时近易征而纪载则略。宋以后一段沿革，增补《施志》后之事，大抵与明修郡志无大异。而绍兴所领山阴、会稽、萧山、诸暨、义乌、余姚、慈溪、上虞、嵊县、新昌十邑之沿革变迁，此志纪载亦颇详核。

　　山阴县志十二卷明嘉靖二十二年刊本(上海图书馆藏)

　　明许东望修，张天复纂。东望字应鲁，安徽安庆府宿松县人，嘉靖十七年进士，十九年任山阴县知县。天复山阴县人，嘉靖二十二年举人，官至太仆。按此志为东望官山阴时，延天复及邑诸生柳文编纂，又聘耆儒傅易参校，书十二卷，文典核，例有法；未付梓，而东望去。江宁杨家相来知县事，再延天复执笔，增入近事甚多。是时傅易已殁，柳方仕于外，天复专其事，成书于嘉靖二十一年，明年梓成。其书体例，列为志九，曰建置、曰疆域、曰山川、曰物产、曰风俗、曰民赋、曰水利、曰祠祀、曰学校。表二，曰选举、曰官师。传四，曰宦迹、曰寓贤、曰人物、曰人物外传。杂志一，凡十六类。按建置，山阴置县始于秦，隶会稽郡。当秦时之山阴，是为绍兴一府之地，今之山阴县，实建于隋开皇中。县志见《文渊阁目》新志类载，已佚，今存以此志最古。

　　会稽县志十六卷明万历三年写刊本(上海图书馆藏)

　　明杨维新修，张元忭纂。维新丹徒县人，万历元年进士，授会稽知县。元忭字子荩，山阴县人，隆庆五年进士，授阳和知县，官至左谕德，事迹具《明史·儒林传》，著有《云门志略》《馆阁漫录》诸书。会稽邑志，据本志元忭序云：“盖闻诸故老言，往华侯舜钦尝谋诸邑人金乐(会堦)、马金溪(尧相)，而书未成。既而张侯鉴又尝谋诸姚之岑山人原道，而又未成。”查本志职官华舜钦嘉靖二十一年任知县，张鉴嘉靖二十四年任知县，二令皆成有县志稿本，未梓。此志为隆庆初知县杨节经纪其事，会以召行，而维新继之，时元忭适家居，以志属之。元忭荐徐渭等使专编摩之役，又访之马金溪所得藏草，加之十七，润色其文辞，皆典雅可观。而户书之徭役诸篇，纪载特详核，为出诸徐渭手笔。人物传皆出元忭手，人亦服其公。其志例，分地书、治书、户书、礼书四类，分书以挈纲领，盖为创格。地书、治书、户书并重，考实勿避俚俗，亦具识见。每书冠以总论凡四篇，每门各有结论，凡十五篇，均能得体要。

　　云门志略五卷明万历二年刊本(上海图书馆藏)

　　明张元忭纂。元汴纂《会稽县志》，已著录。云门在会稽城南，元相里允若作《云门集》；元汴以其未备，增补而成此书也。以山川、古迹、名贤为一卷，余四卷皆艺文也。云门为会稽有名之地，有云门山、云门寺，山一名东山。齐永明中何子季，去官还云门隐居教徒；梁天监四年，选学生往云门从子季学，云门犹是而为有名之地。唐时高僧智永居云门寺三十年，是后云门之名尤著矣。

　　萧山县志六卷明万历刊本(上海图书馆藏，存卷五卷六)

　　明刘会修，戴文明纂。会字望海，福建惠安县人；万历十二年进士，知萧山县事。文明萧山县人，贡生，官南陵县教谕。按此志万历十七年会仕萧山县时修，今仅见存此残本一册，为列传、杂志二门，及刘会后序一篇。卷之第二行至第四行，题知县事温陵刘会修，邑庠生戴文明、张谅、蔡大绩编校。此志见《千顷堂目》《澹生堂目》《内阁书目》著录，《澹生堂目》书名作《萧山县新志》。

　　萧山县志二十一卷清康熙十二年刊本(上海图书馆藏)

　　清邹勷纂修。勷字扶皇，抚宁人；贡生，康熙七年任萧山知县。此志继明天启时教谕张汝醇所修县志重纂，衍为十八门，体裁繁冗。又大变前志体例，如省天文入地理，并曰疆域，又以坊里、市镇、里至附之。城池独立一门，无子目，署廨、祠祀亦各立一门，以宫室附署廨，以陵墓、寺庵、仙释附祠祀，而所谓宫室者，为茶亭、义庄、胥阑；凌杂处置，名实不符，颇乱体例。其后康熙癸丑知县聂世棠重修，康熙癸亥知县刘俨增辑，均率沿讹误，漫无考订。毛奇龄撰《萧山县志刊误》，只举其谬误较著者正之。查此志原本外，又有康熙二十二年补刊本，均极稀见。

　　临山卫志四卷清传抄明嘉靖四十三年修本(嘉兴市图书馆藏)

　　明耿宗道修，张训、谢铁、陈原中纂。宗道直隶太仓卫千户，嘉靖四十二年以贤能升任临山卫镇守总兵。训慈溪县人，学生员。铁与原中，皆绍兴人，学生员。临山卫在余姚县东山三里三都，明洪武二十年，信国公汤和议于余姚、上虞之西北建置卫所巡司，以备日本倭寇。遂徙上虞故嵩城于东山三都，置临山卫；外辖三山、沥海二守御千户所，隶浙江都指挥使司。宗道始修卫志，记自设卫以迄嘉靖四十三年，订述当时卫所之制度甚详；如城濠、军营、水利、器械、船只之制，靡不俱载。其书体例，自建置分野至物产艺文，凡四十九门，所记皆据当时实际，详该可信。志成稿后未经付梓，向以抄本流传，民国三年余姚谢葆濂曾据抄本以木活字排印，今传本亦不多见矣。

　　上虞县志二十卷首一卷明万历三十四年刊本(天津市人民图书馆藏)

　　明徐待聘纂修。待聘字廷珍，号绍虹，常熟县人；万历二十九年进士，授乐清知县，调上虞，任满升刑部主事。考上虞县志创修于元至正八年，知县张叔温延邑人张德润所纂；越多年知县林希元，又延句章陈子翚重纂。明永乐间邑人郭南又重纂，成于正统六年；《郭志》出，张、林二志遂不传。嘉靖初朱三峰(衮裳)又属草，而未及详定；万历初督府徐栻聘陈绛及葛桷重纂，时朱维藩令上虞，汇成县志十二卷(据万历癸未葛桷志序)。此志于万历丙午，待聘官上虞时所重修，据其自序云：“旧志正统初郭南氏所私纂，万历丁丑余从祖凤竹公栻抚淛，始檄部中修郡邑志；于时前令朱公维藩、属葛、陈两先生乘草，又以弹射者众，虽尝具草，竟未成书。访得永乐古志抄本，并葛、陈两先生《志草》二志，于是效请学博当湖马君明瑞、虞征士葛君晓、车君任远总其成，又进文学范延爵等数辈分理焉。凡汉、晋迄胜国时事，强孚叁伍二志，而折衷之，嘉、隆之近者，务采乡评；而编内最条析者，则水利。”按其序言此志系依正统《郭志》及葛桷《志稿》重修。其志例，分舆地、建置、食货、官师、选举、人物、典籍、古迹、丛林、杂记十类；舆地志水利特详，分海、江、河、溪、沟、浦、湖、陂、山塘、堰、坝、闸诸条，又记上虞北乡有三湖，其迹甚古，为夏盖、上妃、白马，在夹门岭、洗马山间，利以灌溉。食货志述及柴炭银价，及军饷重额派银之数，其他方志未有如此之详者。

　　嵊志十卷明弘治十四年刊本(上海图书馆藏，存卷二至卷六)

　　明徐恂修，夏雷纂。恂字信夫，嘉定人，弘治举人；弘治十一年任嵊县知县，所著有《学庸冠冕续编》《清风词集》。雷字时震，嵊县人；弘治己酉科举人，选擢湖广罗田县知县，至任甫十月卒于官。此志为雷与邑人周山同纂，成于弘治十四年，刊本久不易得。同治《嵊县志》凡例云“难以访得全帙”，谓此志焉。按嵊志只传宋嘉定间高似孙《剡录》，而元许汝霖《嵊记》已佚，于明凡四修，刻本仅存此残帙耳。此志见《千顷堂目》著录为十卷，宁波《天一阁》残藏旧抄本五卷。

　　新昌县志十六卷明正德十六年重刊成化本(上海图书馆藏)

　　明李楫修，莫旦纂。楫上杭县人，成化十一年进士，任新昌知县。旦纂《大明一统赋》，已著录。是编为旦仕新昌儒学训导时所纂，成化十三年书成，原刻本久佚。其书体例，列目五十有二，首列图像，以新昌之境域、县城、县治、庙学、义塾、礼器、祠寺、胜迹、人物等，绘成图画，编为一卷，每图有赞，篇前旦著小序有云：“太古之时，苍颉制字，而书法兴焉；史皇制图，而图像立焉；皆圣人之笔也。故此书所以图像，为开卷第一也。”方志以物体形象，著图而表达之，此志独创之格也。此志见《千顷堂目》著录，万历《绍兴府志》引载诸家有关此志评议云：“吕尚书光恂谓其叙述详而乏体要。张子荩曰：尝见其书俚甚，学究笔削也。”吕、张二氏之评议，皆中切要。

　　新昌县志十二卷明万历七年刊本(天一阁藏)

　　明田琯纂修。琯字希玉，福建漳浦县人；隆庆五年进士，万历二年任新昌知县，八年调任户部主事去。按沿革云：“后梁开平二年，吴越王钱缪始析剡县东十三乡地置新昌县，治于石牛镇，直隶东都。宋改东都为越州，新昌仍隶；绍兴中升越州为绍兴府，新昌为属县，至明未更。”此志继莫旦《新昌县志》重修，编纂者，据琯自序谓：“乃用学谕徐君汉司、司训戴君邦玉、邑人吕光洵等，凡三十六人充采访，聘山阴文学张子元益使编靡焉。历之时论弗定，而张子亦告辞，琯亲笔削于案牍之间。”按此志人物志，大抵出于吕光洵手，蔚然成一家言。其先张元益执笔，邑人竞以门第相高，争论纷纭，元益故辞。又此志纪载，失之慎严，如官师、选举二门无年表，无从索考年代。万历《绍兴府志》有云：“新昌人竞以门第相高，语多夸诞；如所谓十进士、六进士云者，考之故籍无有也。”又康熙《新昌县志》序议此志云：“杂载诗文，宅墓不分名人。”综合诸论，以知此志芜滥失实颇甚。

　　赤城志四十卷明弘治十年谢铎重刊本(北京图书馆藏)

　　宋陈耆卿原纂。耆卿字寿老，号筼牕，台州临海人；嘉定进士，官至国子监司业，著有《论孟纪蒙》《筼牕集》等书。此志用梁代郡名，梁始置赤城郡，盖因山为名。赤城即台州，此志统纪台属临海、黄岩、天台、仙居、宁海五县，条分件系，为十五门。按此志为黄守台，请陈耆卿、陈淮等纂，会■〈田〉去，束其稿十年，其后齐硕为台守，延耆卿续成之。宋刻本已佚，此书为弘治问谢铎增续重刊，据陈振孙《书录解题》著录，谓原本尚有图十三，此书无之。明万历二十四年简继芳又增补此本重刊，又有清嘉庆二十三年临海宋氏重刊入《台州丛书》。

　　台州府志十八卷首一卷清康熙二十二年刊本(北京图书馆藏)

　　清鲍复泰修，冯甦纂。复泰字汇亭，山西大同籍，荫生，康熙十七年任台州知府。甦字侍再，号再来，临海县人，顺治十五年进士，官至刑部左侍郎。台州置郡，始于三国孙吴，以会稽郡东地置临海郡，六朝梁时改曰赤城。唐武德四年始名台州，明升为府，清因之。此志修时，台州领县六，临海、黄岩、太平、宁海、天台、仙居。台志自宋嘉定间陈耆卿纂《赤城志》四十卷，明弘治十年谢铎又为《续志》，万历二十四年简继芳再增修，沿《陈志》旧名，仍称《赤城志》。名《台州府志》者，乃自此志始。按陈耆卿之书，所纪自汉至宋嘉定，约一千五百三十年事。谢铎《续志》，自嘉定甲申，止于明弘治丙辰，共二百六十三年事，为二十三卷。简继芳再续志，又补至万历乙未。此志则总括陈、谢二志所载，又详纪弘治丙辰至康熙癸亥，凡一百九十余年，编为十八卷，分四十一门。据冯甦所定凡例云：“奉部行以秦、豫二省通志为式，款目稍更耳。”然其例大抵仍沿旧志，而助编辑诸人，有洪虞邻、叶修卜、何石湖、张天佐、戴庆华等，为出众手，又速以求成，终不免疏误焉。惟以纪载土产水族较详，因地临海，民以鱼盐为业，又因以奉檄修纂，旨以上呈风俗特产为主要。

　　临海县志二十六卷明嘉靖十八年刊本(北京图书馆藏，存卷一至四、卷十五至十八)

　　明刘大直修，余宽纂。大直字养浩，号岷川，四川华阳县人，嘉靖十四年进士，授临海知县。宽字仲栗，号约中，临海县人，正德六年进士，授刑部主事，转吏部考功司员外郎，升文选司郎中。嘉靖三年以哭门之狱连罪，论戍海南，寻赦归。此志宽赦归里居时，与同邑金一所、曾唯等共纂，志取人物独严谨，人物则重人品，首例忠义孝友，而后宦绩。其实颠倒体例，而所谓人品者，指伦常而已；而空疏实学经济，不足为可取之资料焉。书成后，锓梓未半，而大直去；既而武陵陈少采视县事，乃锓成书。

　　黄岩县志七卷明万历七年刊本(天一阁藏)

　　明袁应祺纂修。应祺字文谷，直隶兴化县人，万历元年进士，三年任黄岩知县。此志修成于万历七年，分纂者为牟汝忠、符良木、何良臣、余子直、陈承南、蔡子晟等人。其书编次，卷前列黄岩县境图、县治图，次分舆地志、食货志、职官志、人物志、外志五门，子目六十有三。舆地志沿革篇谓：“唐高宗上元元年，置永宁县；武后天授元年，改永宁为黄岩，因黄岩山而名。元贞元元年以户登五万升为州，明洪武二年仍为县，成化五年析县南三乡分置太平县。”按山川篇载：“黄岩山在县西一百二十里，一名仙石山，俗传仙人王方平居焉；号王公客堂，山顶有黄石故名。”食货志物产篇载：“果之属，橘有柑、橙、柚，有乳柑、花柑、朱柑，金柑金色，大如弹丸，乳甘尤美。橙有香橙、绵橙，柚形似橙。”按黄岩以产橘著名，明时已盛。考黄岩县志，见《直斋书录解题》，有嘉定间蔡范撰《黄岩县志》十六卷。又据光绪《黄岩县志》王棻序谓：“黄岩有志始于宋大中祥符，重修于嘉定甲申；至明永乐后复修，书皆佚不传。”则蔡范县志以前，已有邑志矣。而今存之志，则以万历刻本最古。

　　仙居县志十二卷明万历三十六年刊本(复旦大学图书馆藏。原为吴兴刘氏嘉业堂所藏)

　　明顾震宇纂修。震宇字清曾，昆山县人，万历举人，万历三十三年任仙居知县。按本志应存卓序云：“仙居古称安洲，自宋令古灵陈先生修邑志，仅有涯略。”但建置志谓：“仙居秦、汉为回浦县地，东汉改为章安，晋为始丰，永和三年析始丰置乐安；唐省入临海，后复置。五代钱氏改为永安，宋景祐四年改为仙居。”而未言及安洲焉。又查职官志载宋邑令陈襄古灵人，庆历间任，而未言其修志。而应序所言不知何据也。是编之成据康熙《仙居县志》凡例云：“嘉靖十七年邑令况一经与应良、张俭、林九臯议修志未成，三十三年邑令马濂，委文学张舜臣、蒋少河修之，应大猷讥其简，事遂寝。万历八年邑令金凌汉请吴时来主其事，吴镗凤、张堂赏相与搜集，吴公膺简命复不果。至三十六年邑令顾震宇始竣其役，付之梓。”此志仙居刻本志书之始。又按此志所著录纂修人，题顾震宇编辑，儒学训导王湛同辑。但观各门小序，皆出于震宇一人。其书体例，凡三十七目，卷一建置、疆域、里市、城郭，卷二山川、风俗、户口，卷三田赋，卷四食货，卷五公署，附廨舍、桥梁、津渡、仓廒、铺舍、坛壝，卷六学校，附祠坊，卷七寺观、冢墓，卷八官属，卷九选举，附封赠、恩荫、监生，卷十名宦、名贤，卷十一忠义、孝友、贞节、隐逸、厚德、仙宗、释氏、侨寓，卷十二诗文纪遗。分门尚合体例。按此书曾为吴兴刘氏嘉业堂所藏，见《刘氏藏书纪略》著录：“《仙居县志》十二卷，五册，万历二十七年刻本。”视为世间秘籍。道光十八年仙居王魏胜曾以聚珍版重印，其后仙居李镜渠刊《仙居丛书》，又于江右觅得原本付印，原本存者，当不只刘氏所藏此书耳。


　　宁海县志十二卷明崇桢五年刊本(南京图书馆藏刻本)

　　明宋奎光纂修。奎光字元实，号培岩，常熟县人，万历壬子举人，崇祯初任宁海知县。按宁海置县，始于晋，唐宋以前并无志。至明洪武间方孝儒纂《宁海县志》，因成祖厉禁不得传。厥后有弘治张邦佐之志，正德张辅之志，万历曹学程之志，亦皆佚。此志之修，按奎光序云：“为补万历曹学程之志重辑，凡四十目，各统于大纲。”按此志仍《曹志》之目者十六，新益者十四。于建置则增水利，于食货则增物产，于艺文则增词赋，而于人物，则独详于方孝儒传。宁海旧志皆不敢言方孝儒事，至此志始敢直言方氏为孤忠砥柱，并述十族殉节之事，及纪述孝儒死事，可推为最早最详之纪录。

　　太平县志八卷明嘉靖十九年刊本(天一阁藏)

　　明曹才汉修，叶良佩纂。才汉字明卿；号双溪，泰和县人，嘉靖举人，嘉靖十七年任太平知县。良佩字敬之，号海峰，太平县人；嘉靖二年进士，授新城知县。尝参与纂《赤城志》，所著文有《海峰堂稿》。太平即今温岭县，立县始于明成化五年，析黄岩之南方岩、太平、繁昌三乡置县，十二年又析乐清下山凡六都地以附益之，属台州府。按地舆志水利门，谓县地最洼下，宋元祐、淳熙间提刑罗适、提举朱熹兴修浙东水利，于太平境多筑堰闸；元祐间罗适建永丰闸、黄望闸，淳熙间朱熹建迂浦闸、金清闸、沙埭闸、长浦闸、交龙闸、■〈徙，阝代彳〉门闸结构巨大，水患乃除。太平志书纂修源流，据良佩序云：“前博士君缙常辑《太平草志》。”又据康熙《太平县志》曹文珽序云：“旧志作自谢文肃公有抄本，而无锓本。”考谢文肃为谢铎谥号，字鸣治，太平县人，天顺进士；成化丁亥参修《英庙实录》，正德庚午卒。此志前，太平有谢铎、缙常之稿也。此志为佩良与邑士郑珂、金庆、章沈、吴中孚所编，其志例，分地舆志、食货志、职官志、人物志、外志、杂志六门，凡八卷，邑之故实皆略可举。太平锓本志书，自此志始，今存原本甚少。按《中国地方志综录》著录有明祇园寺承满修锓嘉靖本。但《千顷堂目》《台州经籍志》、雍正《浙江通志》著录，此志于明时只有嘉靖十九年刊本，并无两种版本也。

　　婺书八卷明崇祯十四年刊本(上海图书馆藏)

　　明吴之器纂。之器号皜庵，义乌县人。此书记金华一郡之书，之器序云：“《婺书》者婺州之史也。”考其书凡十二卷，《婺书·列传》八卷，《别录》四卷，此本《别录》四卷缺。婺州为金华之古名，据之器例言：“婺州分野在婺地，名以从星，婺主织絍；吴子赐如生于婺。婺之名盖由来久矣。”按此书编例，有合传分传，不以人或时代分次；卷一至二名臣，卷三节义、儒林、孝友，卷四文苑，卷五逸民、仙释，卷六游寓、循绩，卷七附传，卷八家传；其例以类相比，隶于传末者，标目概不具名。之器序谓为从《史》《汉》法，但其书颇不便以检索也。

　　金华府志三十卷清康熙二十二年刊本(浙江图书馆藏)

　　清张荩纂修。荩字敬庵，三韩人；康熙十五年以内国史院中书，出任金华知府。此志为荩官金华时，延山阴沈麟趾等采辑而成。金华为古东阳郡，一名婺州，见《隋书·经籍志》载：南朝宋郑缉之《东阳记》一卷，《宋史·艺文志》载：宋绍兴间洪遵撰《东阳志》十卷，淳熙间朱之槐撰《东阳志》。元初赵绍又纂《东阳图志》，至正间瞻思继为《续志》，元以前府志，皆曰《东阳志》。至明成化间郡守周宗智纂《金华府志》二十卷，万历六年郡守王懋德修《金华志》三十卷。惟《成化志》《万历志》上海图书馆有藏。又胡宗懋于类书中辑录旧志若干卷，题曰《东阳记拾遗》。清修府志，此本为始创，其志例，分为四十目，为郡人赵忠藻等人议定，卷前有府总图一，府治图一，属县图八，其时所领金华、兰溪、东阳、义乌、永康、武义、浦江、汤溪八县。此志传本，有康熙三十四年增刻本。金华府志以此志采摭最备，体裁最佳，故著录之。

　　婺志粹十卷清道光二十年刊本(上海图书馆藏)

　　清卢标纂。标字菊人，东阳县人，嘉庆间官缑城司谕。是编纪金华一郡人物杂事，而用婺州古名。按此志何豫序云：“隋更东阳郡置婺州，唐天宝初又复名东阳郡，梁改置金华，元为婺州路，明为宁越府，寻为婺州，此志所由名也。”据豫序言婺州之名，已经数易。此志汇录前修志书之精粹，仅增近事；其所搜罗郡之往事，则今详古略，近事则不分巨细，并收之。盖欲备后之修志者檃括芟润，书经三易稿而始定。标殁后，道光己亥其门人李瀛、李国荣、李协韶为之参订付梓，越年刻成，名曰《婺志粹》，附《婺诗补》三卷、《宝婺碎金》一卷、《说陶》一卷、《缑城漫钞》三卷，与《志粹》合订成帙。体例总分先民志、政绩志、承师志、技艺志、列女志、■〈糹留〉流志、仙异志、来宦志、寓贤志、经籍志十门。先民志自秦迄唐纪凡四十四人，政绩志自宋至清纪凡八十一人，承师志以溯考婺学传授渊源。列女、■〈糹留〉流、仙异、来宦、寓贤诸志，亦皆用传纪体例，而传中插以变警祥异琐事。经籍志分金石、艺文二篇。其书所采摭旧闻轶事，大抵为金华旧志所未载，乃搜罗于他书，及采访见闻者多。
</div>
    <div class="pagination">
<a href="稀见地方志提要_page36.html">上一页</a><span>...</span><a href="稀见地方志提要_page32.html">32</a><a href="稀见地方志提要_page33.html">33</a><a href="稀见地方志提要_page34.html">34</a><a href="稀见地方志提要_page35.html">35</a><a href="稀见地方志提要_page36.html">36</a><span class="current-page">37</span><a href="稀见地方志提要_page38.html">38</a><a href="稀见地方志提要_page39.html">39</a><a href="稀见地方志提要_page40.html">40</a><a href="稀见地方志提要_page41.html">41</a><a href="稀见地方志提要_page42.html">42</a><span>...</span><a href="稀见地方志提要_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
