<!DOCTYPE html>
<html>
<head>
    <meta charset="UTF-8">
    <title>陕西通志 - 第 350 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 350 页/共 490 页</h1>
    <div class="content">　　王晖魏时人居华岳熊牢岭常种黄精溪侧虎为之耕豹为之耘出入亦乗虎豹饵黄精苍木后以道术传王法冲尸解而去尝着秘诀人莫能晓【贾志】
　　蓟子训有异术魏正始中有人于长安东霸城见与一老公摩挲铜人相谓曰适见铸此已近五百年矣见者呼曰蓟先生少住并应之视若迟徐而走马不及【水经注】
　　杜契字广平京兆人建安初渡江依孙防后孙权用为立信校尉黄武二年学道师介琰受黄白术乆能隠形遁迹后居茅山之东时与弟子采伐货易山塲市里人不能知后入洞中得仙【洞仙传】
　　晋
　　路光汉顺帝时人歴三国坚心慕道晋武帝太康五年往华山仙掌峰脩炼梦老君赐玉钥匙书符行功治病驱邪后升天去【贾志】
　　梁谌扶风人初事郑法师于楼观晋恵帝永兴二年老君命真人尹轨降于楼观授以炼气隠形之法及水石还丹术谌乃隠于终南山丹成能飞行变化一日谓门人曰有友召我于南峰今往矣輙冠服而出云气缭绕不见其形惟鼓吹之音隠隠从空去【列仙全传】
　　王嘉字子年陇西人清虚服气不与世交石季龙之末至长安隠于终南山苻坚累征不起公侯已下咸躬往防诣随问而答辞如防记事过皆騐坚南征遣使者问之嘉曰金刚火强使者还告坚不悟复遣问世祚云何曰未央明年癸未败于淮南所谓未年有殃也姚苌入长安礼嘉如苻坚故事苌与苻登相持问嘉曰吾得杀苻登定天下否嘉曰略得之苌怒曰得当云得何略之有遂斩之先此释道安谓嘉曰世故方殷可以行矣答曰卿其先行吾负债未果至是戮死所谓负债者也及苌死苌子兴字子略方杀登略得之谓也嘉死日人见之陇上【晋书本传】王嘉隠于东阳谷凿崖穴而居弟子传业者数百人亦皆穴处石季龙兵乱弃其徒众至于长安隠终南山结庵庐而止门人闻而复随之乃迁于倒兽山【十六国春秋按倒兽山一名象山在渭南县东南三十七里】
　　孟钦洛阳人有左慈刘根之术苻坚召诣长安恶其惑众命苻融诛之俄钦至融留之遂大防羣僚酒酣目左右收钦钦化为旋风飞出第外顷之有告在城东者融遣骑追之垂及忽然已逺或有兵众拒战或涧溪骑不得过遂莫知其所在【晋书本传】
　　马俭扶风人博通经史苻秦甘露中从孙彻学道授五符真文断谷服水行气导引遂役使万灵制御羣邪姚苌闻而异之往召不至给以香烛年九十八【冯志】
　　刘少翁曽数入太华山礼拜向山如此二十年忽一旦得见西岳丈人授其仙道【续博物志】
　　南北朝
　　麻衣子姓李名和绀髪美姿入终南山遇道者遗以道刘宋大明初百有一岁坐逝【续文献通考】
　　冦谦之字辅正早好仙道有仙人成公兴谓谦之曰先生有意学道岂能与兴隠遁谦之从之兴乃令谦之洁斋三日共入华山令谦之居一石室自出采药还与谦之食药不复饥【魏书释老志】
　　李顺兴杜陵人年十余乍愚乍智言未来事时有中者家常为斋方食器用不周顺兴言昆明池有大荷叶可取盛饼食所居去池十数里日不移影顺兴负荷叶而归举坐惊异后稍出城市尝冠道士冠号李练好饮酒但不至醉得人所施輙散乞贫人萧宝夤反召问曰朕王可几年对曰天子有百年者百日者及宝夤败裁百日也有侯终徳者宝夤之党顺兴称其必败终徳棒杀顺兴置城隍中顷之起活如初俄至太傅梁览家庭中卧以布衫倒覆身上后览被诛以衣倒覆果如顺兴之形周文至温泉顺兴乞温泉东骊山下二亩地未几至温汤卒于其地初大统十三年顺兴谓周文曰可于沙苑北作一老君象面北作笑状周文曰何为曰令笑破蠕蠕时未解及蠕蠕灭周文忆其语遂作顺兴象于老君侧【北史本传】
　　强练不知何许人先是李顺兴语黙不恒好言未然事当时号李练世人以强类之故亦呼为练焉恒寄住诸佛寺兼歴造王公邸第所至人敬信之晋公防未诛前练手持一瓠到防门外抵破曰瓠破子苦时柱国平髙公侯伏龙恩深被任委练至龙恩宅呼其妻元氏及妾媵婢仆等并令连席而坐诸人苦辞不肯练曰一例人耳何有贵贱遂逼就坐未几防诛诸子皆死龙恩亦伏法仍籍没其家建徳中每夜上街衢树边大哭释伽牟尼佛或至申旦如此者累月声甚哀苦俄而废佛道二教大象末又以一无底囊厯长安市肆告乞市人争以米麦遗之练张囊受之随漏于地或问之练曰但欲使诸人见盛空耳至隋开皇初果移都龙首山城遂空废后莫知其所终【北史本传】
　　韦节杜陵人后魏时弃官谒赵法师入华山因号华阳子饵黄精撰三洞议序老子易论周武帝赐号精思法师有白鹤临坛天和四年忽彩云如盖覆其庐上节曰吾当乗此而去遂化升【续文献通考】
　　焦道广周武帝时道士独居云台峰辟粒餐霞常有三青鸟报未然之事周武帝亲诣山庭临轩问道因于谷口置云台观道广欲构房廊精思所感石上涌出神土用尽复生【雍胜略】
　　王延字子元扶风人师焦真人授三洞秘诀周武帝召至都乆之请还山尝苦乏油乃置一器经夕自满文帝禅位置仙都观诏延主之谓门人曰吾欲归西岳乃委化于观中帝遣使防葬西岳及就圹但空棺而已【贾志】
　　隋
　　王褒字子登范阳人皇中辞亲求道乃入华隂山精思一十八年感太极真人西梁子下降授防饭方并服云芽法复五年太极真人王总正复降以上清经三十一巻付子登并将子登游五岳观名山备受上法【上清经述】
　　唐
　　华隂云台观刘法师于贞观中链气絶粒迨二十年每三元设斋则见一人衣缝掖面黧瘦来居末坐斋毕而去如此者十余年衣服顔色不改法师异而问之对曰余姓张名公弼住莲花峰东隅法师请同往公弼怡然从之遂随行至一石壁下一径濶数寸法师与公弼侧足而立公弼以指扣石壁中遂划然一门门中有人曰何故引外人来公弼曰此灵台刘法师也与余乆故可丰食遣之其人遂取一盂水以肘后青囊中刀圭粉和之以饮法师饮毕而饥渴之想顿除公弼曰余昨云山中甚乐盍为戏令法师观之其人以水噀东谷中俄有苍龙白象各一对舞舞甚妙威凤彩鸾各一对歌歌甚清顷之公弼送法师回法师至观处置事毕却寻公弼则步步险阻杳不可阶法师痛恨遂成腰疾公弼更不复至矣【续怪録】
　　罗通防临晋人少时采薪山中遇阎使君宷谓曰子骨相可学长生遂冠褐五老山学歩虚絶粒贞观中忽一日谓人曰我当归明日大防士庶俄雷震地下青龙跃出遂跨龙飞去【列仙全传】
　　匡智长安人贞观间弃妻子与侄大郎往庐山修炼居七日有老人曰此山隂地仙不可得南有名山阳地可往居之乃至吉州望见义山忽有樵夫引二人登山曰此山安穏勉力精修遂于送龙洞尾立二坛朝夕礼斗既数年中元节上升而去大郎更立第三坛亦朝夕礼斗次年七月七日尸解事闻勅乡人祀焉【胡澹庵碑记】
　　杜懐谦贞观中道士居云台山侧之长春石室断谷不食好吹长笛令人多买笛一吹即投于岩下笛尽更栖息岩中累月不动自号长春先生【贾志】
　　薛尊师者家世荣显则天末为阳翟令精心归道弃官入山邑小胥唐臣愿从之杖防负往嵩山口忽遇一人自云姓陈云知近有仙境当入山求之知所诣即来相报期以五日既而过期十日不至薛遂缘磴入谷行数日俄覩一禅室中有老僧于僧床下见藤蔓缘壁出戸僧指蔓视薛遂视蔓出戸其蔓旁岩壁不絶经两日犹未尽忽至石室中有道士数人其陈山人亦在笑谓薛曰子之志可教也遂指授道要问其所云终南山紫阁峰下去长安城七十里尊师道成后入京居于昊天观风益振元末时已百余岁忽告门人曰天帝召我为八威观主无病坐亡顔色不变遂于本院中造塔弟子唐臣后亦为国师焉【元化记】
　　韦善俊京兆人生十三嵗遇道士韩元最授以秘要尝过坛墟店遇黒犬旋绕不去因畜之呼为乌龙一日谓弟子曰太上召我我去矣其犬忽长数丈化为龙乘之而去【列仙全传】
　　李筌号逹观子居少室山好神仙之道尝至嵩山虎口岩得黄帝隂符经其本糜烂筌抄读数千遍不晓其义因入秦至骊山下逢一老母敝衣扶杖神状甚异路旁见遗火烧树因自言曰火生于木祸发必尅筌惊问之母曰吾受此符已三元六周甲子矣少年从何得之筌再拜具告所得母曰少年颧骨贯于生门命轮齐于日角血脉未减心影不偏性贤而好法神勇而乐智正吾弟子也于是坐于石上与筌説隂符之义乆之母曰日已晡矣吾有麦饭相与为食袖中出一瓠令筌谷中取水及还已失母但留麦饭数升于石上筌后入名山访道不知所终【神仙感遇传】
　　成真人开元末有中使自岭外回谒金天庙奠祝毕戏问巫曰大王在否曰不在闗外三十里迎成真人耳中使遽令人之有一道士敝衣负自闗外来问之姓成以驿骑载之到京密奏焉宗召入馆于蓬莱院诏问道术及所脩之事皆不能对半嵗余恳求归山自内殿挈布囊徐行而去所司扫洒其居改张帏幕见壁上题曰蜀路南行燕师北至本拟白日升天且看黒龙饮渭以事上闻上黙然良乆颇追思之其后禄山起燕圣驾幸蜀皆如其防【仙传拾遗】
　　申宗元中进士张佐尝南次鄠杜郊行见有老父乗青驴背鹿革囊自斜迳合路佐试问所从来叟笑而不答至再三叟曰吾夀永者耳遂促走佐亦扑马趂之至逆旅佐贳白酒将饮试就请叟曰此正所好何子解吾意耶饮讫佐徐请愿先生赐言叟曰吾宇文周时扶风人也姓申名宗慕齐神武因改宗为欢从燕公于谨征梁元帝于江陵军旋梦青衣二人谓余曰吕走天年人向主夀不干吾乃诣占梦者于江陵市占梦者曰吕走回字人向主住字也岂子住乃夀也时留兵屯江陵遂陈情于校尉拓跋烈许之自是周行天下迨兹二百余嵗所见异事甚多并记在鹿革中因啓囊出二轴书佐不能读其夕佐略寝及觉已失叟后数日有人于炭谷湫见之叟曰为我致意张君佐遽寻之不复见【怪録】
　　李元明皇时华山采药以食性复好酒山下人多以酒与之忽一日骑白鹿举手谓山下人曰我今去游天台三老人遮道留之元与药三丸服之皆一百五十岁【贾志】
　　傅仙宗长安人性沉黙好道有神人告以脩真地遂乗青骡赴平冈隠焉元间诏赴阙上问卿何道致此对曰守以恬淡行以简易又问金丹曰恵及民物即长生也乆之还山乾道二年沐浴登榻而逝邑人王念还自成都见其乗青骡于简州道上【四川总志】
　　田真人碑没其名富平人脩炼美原田村晓服食变化术里人碑其处曰田真人拔宅处【贾志】
　　契虚本姑臧李氏子自孩提好佛氏法律年二十七髠髪衣褐居长安佛寺中及禄山破潼闗宗幸蜀契虚遁入太白山采柏叶食之自是絶粒一日有道士乔君来诣谓契虚曰师神骨孤秀当遨游仙都请备食于商山逆旅中遇桻子餽焉或有问所诣者苐言愿游稚川桻子当导师去契虚即往商山舍逆旅中备甘防以俟桻子仅数月遇桻子百余俱食毕而去一桻子年甚少谓契虚曰吾师安所诣乎契虚曰愿游稚川栙子曰稚川甚近师能偕我去乎于是俱至蓝田其夕即登玉山陟危险逾岩巘至一洞二人俱入洞中昏晦不可辨见一门在数十歩外遂望门去既出洞外风日恬煦山水清丽见一髙山道径危峻契虚惑不敢登栙子曰仙都且近何为徬徨即挈手去既至山顶见有城邑官阙栙子指语此稚川也已而至一殿上有具簪笏者慿玉几而坐侍卫环列呵禁甚严栙子命契虚谒拜曰此稚川真君也真君召契虚讯曰尔尝絶三彭之讐乎契虚不能对真君曰慎勿乆留于此桻子引契虚归因庐于太白山絶粒吸气贞元中徙居华山下竟不知所在【宣室志】
　　韦集代宗因昼寝梦一人谓曰西岳太华山中有黄帝坛即日诏遣监察御史韦君驰驿诣山寻访至山下店中韦君闻房中声问何人遣视之乃有一老父韦君访老父何姓答曰姓韦韦君邀与同席老父因访韦父官讳又访髙祖为谁韦君曰髙祖奉道不仕隋朝入此山中不知所在老父喟然叹曰吾即尔髙祖也吾名集有二子尔即吾小子曽孙也韦君涕泣再拜老父问韦君今何之韦君曰奉勅于此山求黄帝坛不审翁能知此处否老父曰莲花中峰西南上有一古坛髣髴余址此当是也但不定耳遂与韦君同宿明日入山至山足随老父行里许到室见三妪老父曰此尔祖母及二祖姑也相见甚喜谓曰年代迁变一朝遂见元孙欣慰久之遂与老父上山直至中峰西南隅果有一坛韦君洒扫拜谒立标记而逥却到老父石室辞出遂下山具以事奏代宗叹异遣韦君赍手诏入山求覔遂失旧路访山下故老皆云不知韦君望山恸哭而返代宗怅恨具以事迹宣付史馆【异闻録　按逸史载唐徳宗建中初有楚州司马杨集至华隂遇越公弟其事与此相同恐一事而传闻异词故不复载】
　　许栖岩岐阳人举进士习业于昊天观时韦皋镇蜀岩将为入蜀之计欲市一马自入西京访之有蕃人牵一马瘦削而价不髙因市归洎登蜀栈栖岩与马俱坠崖下积叶承之幸无所损寻其崖下见一洞穴行而乗之约十余里忽及平川花木秀异池沼澄彻有一道士卧于石上二玉女侍之岩问云是太乙真君岩即以行止白君曰尔好道乎曰读庄老黄庭而已命坐酌小杯以饮之曰此石髓也嵇康不能得尔得之矣居半月思家求还太乙以所乗马送之谓曰此马吾洞中龙也子有仙骨故得值之到人间放之渭曲勿复留之既别逡巡已达虢县问乡人年代已六十年出洞时二玉女托买虢县田婆针乃市之系马鞍上放之化龙而去栖岩幼在乡里已见田婆至此惟田婆容状如旧亦仙人也栖岩大中末年复入太白山去【传奇】
　　陈休复者号陈七子贞元中来居褒城多变化之术褒人好事少年常求学其术勤勤不已休复与出郊外坐大树下语道未竟忽然暴卒须防臭败众皆惊走莫敢回视自此不敢干之尝狂醉市中褒帅李谠怒而系于狱忽不食而死寻还家复在市中谠特加礼焉为筑室于褒城江之南岸遗与甚多略无受者河东栁仲郢相国周墀燕国公髙骈拥旄三川皆深加礼敬书币相属蜀相燕公使人致书至褒城延休复使人经旬方达休复当日已至成都又有一休复与使者偕行未尝相舍燕公诘于使者益奇待之中和三年大驾还京休复亦至阙下田晋公军容问至京国几年安宁曰二十果自问后二十日再幸陈仓后于道中寄诗与田晋公曰夜坐空庭月色防一树寒梅发两枝及驾至梁洋邠帅朱玫立襄王监国寒梅两枝验矣自是卫驾诣都多在西县三泉褒斜以来屯驻嵗余卒于家葬于江南山下数月好事者掘其墓无复有所见休复在长安驾驻华州休复亦至兴徳府矣【仙传拾遗】
　　裴航秀才长庆中因下第游于鄂渚同载有樊夫人乃国色也因赂侍妾袅烟求达诗一章久而无答夫人后使袅烟持诗一章曰一饮琼浆百感生霜捣尽见云英蓝桥便是神仙窟何必﨑岖上玊清航览之愧佩而已后抵襄汉航饬装归辇下经蓝桥驿侧因渴甚见茅屋有老妪航揖之求浆妪咄曰云英擎一瓯浆来俄于苇箔下出双玉手捧瓯航接饮之真玉液也因还瓯遽揭箔覩一女子航惊怛植足而不能去因白妪愿娶妪曰我今老病昨有神仙遗灵丹一刀圭但须玉杵臼捣之百日方可就吞君约娶此女者得玉杵臼吾当与之航谢去至京国访玉杵臼数月余遇一货玉老翁曰近得虢县药铺卞老书云有玉杵臼货之郎君恳求如此吾当为书道达航媿荷珍重果获杵臼遂挈而抵蓝桥妪大笑曰更为吾药百日方议婚好航药日足妪持而吞之遂挈女入山谓航曰但少留此逡巡车马仆迎航而徃别见一大第帐幄屏帷珠翠珍玩莫不臻至航就礼讫引见诸宾多神仙中人也有仙女鬟髻霓衣云是妻姊航拜讫女曰裴郎不忆鄂渚同舟乎航惊谢后问左右曰是小娘子姊云翘夫人刘纲仙君之妻也妪遣航将妻入玉峰洞中居之饵以绛雪琼英之丹体性清虚毛髪绀緑神化自在超为上仙太和中友人卢颢遇于蓝桥驿之西因说得道之事【传奇】
　　严士则建州刺史穆宗朝为尚衣奉御颇好道午日于终南山采药迷路然林岫深僻风景明丽有茅屋数间出于松竹之下窥篱隙内见有一人于石榻偃卧士则推戸直造其前乃摄衣而起士则具陈资粮已絶迫于枵腹请以饮馔救之隠者自起于梁间脱纸囊啓其中有百余颗如扁豆之形俾于药室取铛拾薪汲水以一粒煮之良乆微有香气视之已如掌大曰可食矣渴则取铛中余水饮之复曰汝得至此当由宿分他时位至方伯兼获长生之道士则告归曰去此三二里与采薪者相值可随之而去此至国门不逺既出果有人采薪路侧才经信宿已及樊川既还辇毂不喜更尝滋味日觉气壮神清有骖鸾驭鹤之意卢仆射闻方伯之説因以处士奏官自梓州别驾作牧建溪时年已九十到郡周岁即解印归罗浮及韦宙相公出镇江南使人访之犹在山谷【剧谈録】
　　韦卿材太和中选授江淮县宰出京日离灞浐行一二十里外觉道路渐异林木葱蒨似非人间顷之有谒于马前者如州县吏问韦自何至此俄顷复有一人至谓前谒者曰既至矣则须速报上公却走而去逡巡遽声连呼曰上公出韦下马趋入门侍卫严肃拟于王侯见一人年可四十岁平上帻衣素服命坐慰劳乆之谓韦曰某因世乱百家相糺窜避于此众推为长强谓之上公尔来数百年亦无号令约束但任自然而已公不可乆留命取绢十疋赠之韦出门上马却寻旧路回望亦无所见至明则已有官路逆旅暂歇询之于人无能知者取绢视之光白可鉴韦遂褁却入京诣亲友具述其事因以绢分遗亲爱约其处在骊山蓝田之间盖地仙也【尚书故实】
　　金可记新罗人宾贡进士性沉静好道俄于终南山子午谷葺居手植奇花异果极多常焚香静坐诵道徳及诸仙经不辍后三年思归本国航海去复来却入终南大中时升天而去【续仙传】
　　吕嵒初名绍先蒲州人一云闗右人屡举进士不第后于长安道中遇真阳语绍先曰予所居终南山有洞可从行顷刻到一峰真阳饮绍先以元和之酒坐石谈曰子从予奉道当名嵒字洞宾遂将洞中书朝夕观览真阳授以上真诀道成仙去今洞在楼观説经台左【盩厔县志】
　　杜光庭字宾至杜陵人举制科不中入天台为道士僖宗召见赐紫衣出入禁中上表乞游成都隠青城山白云溪卒于蜀年八十五顔貌如生世以为尸解有文千巻【宋居白幸蜀记】
　　王老坊州宜君县人居于村墅颇好道一旦有蓝缕道士造其门王老延礼之居月余日相欢洽俄患遍身恶疮王老防疗逾年道士谓王老曰此疮但得数斛酒浸之自愈王老为精洁酿酒及熟道士以大瓮盛酒入瓮三日方出须髪俱黒肌若凝脂王老合家视之惊异道士曰此酒可饮王老饮之初瓮酒五斛余及窥存三二升清美异常其时方挞麦王老与妻子并持麦人共饮皆大醉于是祥风忽起緑云如蒸屋舍草树全家人物鸡犬一时飞去空中犹闻挞麦声数村人共观望惊叹风定其佣力持麦人乃遗在别村树下后亦不食皆得长生宜君县西三十里有升仙村在焉【续仙传】
　　杜升字可云杜陵人莫测其年夀顔甚悦泽常游城市间好于水碗及盆中以沙书龙字浮而左右转或叱之则飞起髙丈余隠隠若云雾作龙形呼之复下水中冬则卧雪中三两日人以为毙矣拨之徐起抖擞而行若醉醒也杜孺休为苏州牧闻可云在城市延入郡斋咨以道术可云曰但以政化及人慈爱为意况今多事宜逺兵伤道术讵可问也后军乱孺休果为兵伤而毙可云亦被杀顷之但有旧布衫一领斫破在地后数日人见入江西市中醉吟沙书如故【续仙传】
　　田鸾家居长安闻道者有长生术入华山见黄冠礼谒祈问隠诀黄冠指柏树示之曰此即长生药也鸾取柏叶曝干为末服至六七日未有他益但觉烦至二年余病热头目如裂举身生疮鸾意终不舍七八年后热病益甚诸疮溃烂黄水遍身如胶忽自云体今小可须一沐浴遂命置一斛温水于室中数人舁卧斛中遂于斛中寝三日方寤呼人起之身上诸疮皆已扫去光彩鲜明自云初寝梦黄冠数人持旌节导引谒上清遍礼古来列仙皆谓曰柏叶仙人来此遂授以仙术自此絶谷隠于嵩阳年一百二十三岁无疾而终异香满室【化源记】
　　杜子华信州李员外虞尝与秀才杨棱游华山穷搜岩谷时李公及杨君俱有栖遁之志每遇幽赏吟咏移时俄至一小洞欲穷其迹少穷至洞口川岩草树不似人间亦有耕者更二里余有佛堂李公等因往求宿逡巡见有紫衣乗小马从者四五呵路而至曰得到此何也此处偏陋请至某居处遂同往到一府署因自言曰某姓杜名子华遇仙侣居此已数百年矣因止宿饮馔皆甚精丰留连累日遣使者导之而返【逸史】
　　卖药翁不知其姓名常提一大葫芦卖药人告疾皆与之称效后于长安卖药抖擞葫芦已空内只有一丸出极大有光明安掌中谓人曰百年人间卖药过却亿兆人无一肯把钱买药吃今须自吃却药才入口足下五色云生风起飘飘飞腾而去【续仙传】
　　窦真人字子明少出家学道于汉中斗山后升仙去山巅有奉真观【汉中志】
　　何尚翁略阳人修真于仙人关道成飞升闗以此名【汉中志】
　　谭峭字景升幼而聪明及长好黄老诸子及周穆汉武茅君列仙传靡不精究一旦告父出游终南山父以南山近京都许之自终南太白太华迤逦游歴不复归宁父母以其坚心学道乃聴其所从后丹成服之入青城而去【续仙传】
　　五代
　　刘哲字元英号海蟾子事燕王刘守光为相喜黄老一日有道人自称真阳子来谒海蟾待以宾礼道人为演清静无为之宗金液还丹之要竟索鸡卵十枚金钱十文一文置几上累十卵于金钱若浮图状海蟾惊曰危哉道人曰居荣禄履忧患其危殆甚尽以其钱劈破掷之辞去海蟾大悟遁迹终南山下丹成尸解有白气自顶门出化鹤冲天【贾志】
　　宋
　　丁少微亳州真源人为道士隠华山潼谷密迩陈搏所居与搏齐名志尚清洁善服气多饵药年百余岁康强无恙太平兴国三年召赴阙以金丹巨胜南芝芝为献留数月遣还山七年冬卒【宋史方技传】
　　张梦干孟店镇人老而好道有离俗之志遇刘海蟾授以仙术一日辞村人曰迟十日中午吾将飞去众以为狂及期登槐杪吐沬斗余猫犬防之相随翀举有泾阳商人即于是日午见梦干于云南【泾阳县志】
　　抱一凤州人尝遇一老人箧中取物饵之状如芦菔又与之小瓢中有叶如緑豆戒曰遇有疾者施之自是絶粒真宗召见赐名抱一【汉中志】
　　于元隠莫知所从来遇驼头道者授大洞经十一章后有老人导之与游鸡足山山裂得洞洞昏黒不可入忽日光穿隙见石匣一探匣得书乃玉注大洞三十九章经老人口授秘诀又十余年来凤翔稍与世接逺近奔凑郡守召与语异之延于家元隠求一室置大斛贮水扄戸睡三月守日遣人伺之又三月忽坐水斛中临卭呉伸道以职事如秦遇于途欵语移时至秦以语守守骇曰安有是就视则尚寐也大观元年诏赴阙既而屡辞还山即清平军上清太平宫构别位以居补道蔵真玉注自为回风混合百神图居常以大洞真经五行六字气转相传授伛躄者起行羸瘵者充盛四方言大洞者皆以元隠为师又筑观于耀州三原之脩真乡诏名崇真观未去前五日归旧庵易衣侧卧拳手结印而后逝【宋任谅于真庵碑记】
　　罗道人不知何许人尝游洛交遇异人得秘诀预知休咎刘延庆重之靖康二年忽大哭于市别邻里及汴梁陷二帝北行乃哭之日也【冯志】
　　白云片鹤金明人为道士自称为白云片鹤宣和初游汴见赵鼎遂大呼曰中兴名相人惊异之他日又遇鼎曰吉阳相逢后鼎至绍兴五年果为相有重名晚窜于吉阳忽与白云相见白云曰尚忆昔之言乎公将归矣未几鼎卒【冯志】
　　姬洞明号抱真子居华山文仙谷绍兴丙子中秋前一日谓门人刘裕之曰张翁骊姥待吾乆矣言讫怡然化去【贾志】
　　石泰常州人号杏林又号翠元子遇张紫阳得金丹之道初紫阳得道于刘海蟾海蟾曰异日有为汝脱缰解锁者以道授之后紫阳以所传非人三遭祸患乃作悟真篇行于世复罹凤州太守怒诬以事坐黥窜经邠境酒肆中遇杏林告以故杏林曰邠守泰故人也为之先容获免紫阳感之尽以道法传于杏林道成亦作还元篇行于世夀一百三十七绍兴二十八年中秋日尸解后二年有人复见杏林于罗浮山【列仙全传】泰以医药济人不受谢令植杏一株乆遂成林人因号石杏林云【扶风志】
　　薛道光一名式一名道原陜府鸡足山人字太源尝为僧法号紫贤一号毘陵禅师云游长安雅意金丹导养宋徽宗崇宁五年丙戌冬寓郿遇石杏林传授口诀真要乃注解悟真篇作复命篇及丹髓歌行世夀一百十四嵗尸解作颂云铁马奔入海泥蛇飞上天蓬莱三岛路兀不在西边明年沙道昭复见紫贤于霍童山【贾志】
　　郭尚灶一名郭马儿兴安人卖酒翠花台下有道人吕姓常饮尚灶肆中尚灶不取其値如此数年道人授药一丸投龙窝水中即成酒道人去后数年复来尚灶往香溪炼丹浴于销金池中从翠光台飞去【兴安州志】
　　王嚞号重阳子咸阳人妊二十四月而生体貌雄伟美须髯倜傥尚义不拘小节尝醉于甘河防二人披发被毡其年貌同一师讶之从而恳请其人授修真口诀再遇于醴泉师趋拜之邀师饮问其乡闾年姓答曰濮州人年二十一不告其姓留秘语五篇令嚞读毕焚之且曰速去东海投谭捉马俄失所在乃捐妻子行匄鄠杜终南间举止若狂后别构庵于南时村一夕自焚其庵乡里惊救方跃舞而歌携铁鑵乞食出闗抵宁海郡人马宜甫执弟子礼师名之曰钰防谭玉者以宿疾来见因请为弟子未几领马钰登昆崘山言曰是中有烟霞洞我先世脩道之所命凿之其器具之朽者与玉井池尚在时栖霞丘公投谒师赐名处机又刘公者来谒师一见輙契名以处元师至南京与众别云今可赴师真之期矣奄然而逝马钰嗣其教与谭刘丘相继为宗盟而全真学者称钟吕刘为三祖又以师为祖师元至元六年赐重阳全真元真君【左编】
　　李灵阳京兆人博学好仙遇至人授以抱一符火大丹之诀与玉蟾重阳为友【列仙全传】
　　金
　　赵抱渊道号还元子俗呼曰摩歌延安鸡川人自幼不凡志在方外尝遇有道之士传秘诀后诣刘真人素不读书一日梦真君赐以道徳二篇先生吞之入腹自此天性明朗诗词歌咏若涌泉之流注遂来终南防重阳祖师至晚年还乡于迎祥观住坐泰和五年作如梦令词末句云相别相别来嵗暮春时节次年上遣使者召先生赴阙先生沐浴正衣冠而逝是夜正春分之际【金史本传】
　　然逸期字守约泾阳人至骊山遇了真子黙有所契后游商顔卜筑三阳草庵居十余年西游太白延祥观士庶持纸幅求翰墨甚多或者辞色颇倨即书二诗付之持归披读了无一字翌日诣师白其事师曰再读当有所见展视墨迹俨然惊悔拜谢节度使曳刺金紫在邓病笃梦异人饮以法水寤而即愈闻师歴商过邓使数人邀于路至则骇曰乃梦中所遇之异人也居浙川石门下语之曰比岁吾将行矣其年冬命道侣次第坐髙歌起舞时及四鼓端坐而蜕【金史本传】
　　元
　　丘处机号长春子登州栖霞人金大定丁亥谒重阳王真君嚞于宁海请为弟子戊申召见阙下随还终南山金主召不起宋使来召亦不起太祖遣近侍刘仲禄持手诏致聘至行在所命掌天下道教至燕居太极宫【辍耕録】大定丁亥重阳自陜右来真人师之重阳既逝真人乃逰秦陇戢志磻溪戊申金世宗征赴阙特防住全真堂【云山集】长春子穴居磻溪日乞一食行则一簑人谓之簑衣先生【陈时可长春本行碑○按处机与谭处端刘处元王处一郝大通马钰钰妻孙不二七子皆齐人重阳行化至齐同时入道元史释老志载之甚详并未言其入陜列仙传载重阳化后诸子庐墓终南亦未见显化实迹兹从碑文内摘録长春一传贾志各传俱删又同州志载今西庵里有处端亲书蛇二字笔力道劲大定二十年事也列仙传云今髙唐州有处端手迹大书蛇二字未知孰是并识于此】
　　白道元峪口人貌古质厚肩背嶐然人呼为井毂轳尝遇马丹阳于途次与语若合宿契遂传真诀蹈水如履平地日行千里足下无迹尝歌曰横顺四条椽在世八十年若要跟寻我直至白骨边后八十无疾而卒既而举葬棺空无尸旬日人见在白骨寺边往来方验歌言【泾阳县志】
　　董守志元太祖时人字寛甫号凝阳居汧陇慕神仙感遇真阳纯阳海蟾屡加防化晚筑庵于陇山低村一日祥云覆地疾雷震天谓其徒曰仙师邀防蓬莱矣遂逝【陇州志】
　　刘仙不知何许人脩炼于横山石穴中白日飞升后人因名其穴为古仙洞【韩城志　按贾志富平石垒山巅曰阳石洞洞前有石砌山田数亩相传刘仙种蔬处其何代何名俱未详附志于此】
　　白守一本太山寨窊沟人自幼礼还元赵真人为师号碧然子至元四年五月金明不雨碧然子至即雨当道奏闻勅赐润泽真人后入华峰隠迹一日呼门童嘱之曰吾当去矣遂沐浴整衣冠而逝【延安府志】
　　吉志通郃阳人幼颖悟师乔道及潘清客博学多闻后居武当山十年不火食但饵黄精苍术精神清彻行歩如飞一日召弟子戒以珍重修道言讫曲肱而逝时中统甲子嵗也【续文献通考】
　　李妙成岐山人古澹清净每懐方外之志元时筑静明庵藏脩汧阳服气炼神年逾大耋童顔不衰晨昏有鹤周旋其室人皆异焉莫知所终后人名其结庵处为寤仙庄【岐山志】
　　呉翠岩受道于防搏霄得全真术又得王玉阳秘诀遍访名山至横山以为胜地居石室中不畏寒暑尝闻朱子敬斋箴知脩道真诀闻孟子存心养性事天知防事上帝无过于此其徒郝净元刻碣山中【韩城志】
　　明
　　坐雪道人不言姓名朝邑程济微时墅外有小祠値大雪深无人迹济入取火先有道士峩然危坐因馈之食将去授书一巻曰子忠臣也习此可免祸其书皆符咒秘箓济习之遂成异术周旋于靖难之祸【朝邑志】
　　张君实人目为邋遢张在金时脩炼宝鸡县之金台观洪武初复来宝鸡与西闗道士李白云交契有童子张朝用者君实问知其先世谓曰吾识尔髙祖始生时童子善自爱越月北行朝用与白云送之其后时往来长安土洞【名山蔵方外记】张剌达相传宋时为华州掾尝从州守入华山谒陈搏叙坐讫复设榻于左似有所伺已而一道人至出枣三枚以青者投守守持以与掾掾啖之自后得道国初时往游人间每显异迹【徐桢卿异林】永乐时长安西郭土室中有道人神情朗异须张如防身垢不堪自曰姓张西郭人因号为邋遢张喜与郭民刘寡荡逰尝以身垢为丸治人疾病后他适给事中胡濙奉命访张三丰遇寡荡言状以为即三丰也【长安县志】永乐间三丰遇生员张恪于周公庙朝阳洞敝衣垢面恪不为礼时大雪方炊饭三丰须防自外持菜至如新撷于圃云自成都取来恪出视雪中无迹知为仙将别去乃告恪曰吾元元子张三丰也问所欲曰苦无记性乃吹耳连嘱曰吾令汝聪明自是读书过目輙不忘后举永乐甲午解元【岐山县志】元青富平人住持五龙宫洪武初以荐授监察御史力辞转太常卿使从郊祀上宿斋宫谘以雨旸之事奏对有验【名山蔵　按元青仙迹未着然拜官不受视嘉靖中陶仲文邵元节诸方士有薫莸之别嗣法三丰不虚也】
　　孙碧云冯翊人入华州半截山受张三丰之教【华州志】碧云结茆书堂山成祖召见赐袍笏敕听归山临别赐赞及诗又命访张三丰赐敕四道其徒为建万夀宫贮诸法物【贾志】
　　余喜岩延安人性质古朴住太清宫年逾八十永乐五年三月二十六日更衣焚香盘趺而坐曰来由此门去由此路一脚不失囬头即悟鼻垂双柱而逝旬日顔色不改【四川总志】
　　孙演书字洞鸣甘泉人雅意林壑游华山得希夷先生先天之学豫知休咎修真太和山施药医人童顔鹤髪后趺坐羽化【甘泉志】
　　刘宗道三原人为元通观道士能役使鬼神祈祷雨泽又能以数知人生死名曰癸亥数后庆王大集陜西僧道修追荐事众既集宗道徐至是日天甚晴霁众皆树旛揭榜具金袈裟法衣作乐迎经于道宗道但设雨具端坐而已须防大雨骤至众旛榜俱尽金衣俱湿俄晴霁宗道始行事其日惟宗道一坛在焉庆王以为神以金冠餽之葬时有二鹤翔柩上若送葬然【贾志】
　　陈玉字无壊成化间朝邑栁村人事亲至孝亲殁负土筑坟庐墓三年有仙术能分身知未来事颇以药施人冬时掖布往市有饿莩者黙念得陈师遗布而我拾之可活矣须防遂遗其布夜有穿窬盗即先知置物所穿之处尝推车至旅舍主人晨兴适田至午方忆有宿客急归啓戸扄钥如故人车不知从何而出村东西社各构乐楼同时上梁皆请陈师至各自矜能得陈师后知其皆至也众尽惊平阳梁侍御私访其家答以偈曰我本华山希夷子一转南庵去楚州后入华山今饶益寺塔中其蜕骨也【朝邑志】
　　从安陆人正统八年母梦湘子入室而生骨相奇伟笃好黄老之术辞父游太和山复游嵩华遇异人授大还丹云迹靡定万厯中郡守阮屏麓游太华失路遇指引见道貌轩举问其姓氏年里已百六十岁矣后入华山絶巘不知所终【湖广通志】
　　尹蓬头名从龙华州人囊有宋理宗时度牒正间来金陵寓邸中輙闭闗卧多者逾月少亦五六日后起能分身尝键戸寝有终南黄道人来留青鞋去后数日尹起问弟子曰有黄师来何言弟子献所赠尹曰是知我当逺行也无何当事惧其诡异遣卒押归华州过铁鹤观骑一鹤飞去【江南通志】
　　董仙不知其名往来城市言事多征验夕宿咸宁金花落土洞中冬夏不着衣惟褁牛皮人呼为牛皮董每询其自不答自作词云摧残形体不穿衣只是裹牛皮跣足傲寒饥便悟彻重元上机十年吃饭十年还尽一志更无移行满跨云归并不管人间是非后僵死洞中身首俱另乡人瘗之嗣后又见在王渠蒙溪庵裹牛皮如故正徳间遍辞乡人不知所之【贾志】
　　刘伟朝邑人成化中举人任文水知县文水多豪彊号难治伟独以诚心直道为理乆之众庶倾心向化擢御史持法平允出知兖州卒【贾志】伟生好神仙比疾病命其子曰即死毋埋我及卒乡人有自逺方还者多出道中见之寄问其家因不敢葬其甥韩邦奇为山西佥事方视事伟从中道缓步而前曰汝弟邦靖可速令归僚友相视骇愕令人迹之至一逺寺中止明日求之竟不见邦靖不久养病归卒刘氏闻之发棺视惟一屦在焉【杨仪髙坡异纂】
　　逍遥子嘉靖二十年间自东来榆林科头赤脚隆冬不寒即大雪端坐于地竟夕不移汗犹津津出人餽之食则食虽不餽累日亦无所需人叩之惟颔之不语居榆三月而去日午出城未刻有人在二百里外遇之后竟莫知所终【延绥志】
　　鞋幇子住咸宁凤栖原金滹沱村时村民陈氏馆之甚勤日饮酒醉卧街衢人触之即大詈日与儿童嬉戏为乐以旧鞋幇百衲为衣冬夏服之有与新衣輙给贫乏人问其姓名自云鞋幇子万厯时一日往城乞黄纸钱百余自糊于身遍体咸具是夜卒乡人醵钱为棺瘗焉后陈氏贸易于蜀复遇之谈笑詈骂如故囬乡语人发棺视之惟余鞋幇衲衣纸钱而已【贾志】
　　蓬谷道人由来无考万厯年衣羽衣持杖云游遇大河足不履地飞身而过至中部黄帝庙和三丰诗有万壑烟云连帝塜九天春色映龙城之句【延安府志】
　　一炁字幼朔号海侗子不知何许人貌甚古数更姓名人不能测万厯四十六年春副使陈性学许汝魁镇将杜文焕敦请邀致授以服气炼神存真知命之道云能脩此则可征隆砂八百之数每于指光中见未来事后一旦飘然去【延绥志】幼朔姓彭氏多往来呉楚间后不知所终
　　胡载道河南人万厯丁丑进士厯官四川监军道好丹砂寓于石泉数年丹成尸解去【石泉志】
　　玉风不知何许人万厯乙巳云游至葭州南五里白云山童顔鹤髪隠居避静施药济人神木大防陈性学聘之谈及符録秘诀无不輙应独居一室七日不火隆冬袖出青麦岁旱有祷即应后韩城尚书薛贞奏上勅赐道经一藏封为玉风真人后不知所之【延安府志】
　　刘常泰咸宁人出家丹阳宫后栖大兴山蓬头赤脚采草木食尝于万仞壁间画真武像人皆异之有一鹿尝随坐卧人犯刘者抵触之问以世情一咄而已山中作铁桥毕曰可谢世矣归故宫坐化【咸宁志】
　　玉华子姓俞名道精于易理或日数食或数日不食于罗谷深处广植花木建藏易洞日夕卧其中一日谓其徒曰我将去矣具浴盥潄毕整衣端坐而逝【长武志】
　　王辅榆林人应袭千戸让与其弟经脩炼形气尝游武当山深谷中习静年八十余步履若飞弟经往迎之归榆林年余谓经云我于某日还山乃遍辞亲知至日端坐而化有自米脂来者遇辅道上【延绥志】
　　三无道人姓曹氏咸宁县人少从军冀州见杀死人更衣不僵恻然遂弃家从清虚子游授以道术居终南太乙宫崇祯十一年遇贼被磔死后人自蜀道囘见在武侯庙卖药【咸宁志】
</div>
    <div class="pagination">
<a href="陕西通志_page349.html">上一页</a><span>...</span><a href="陕西通志_page345.html">345</a><a href="陕西通志_page346.html">346</a><a href="陕西通志_page347.html">347</a><a href="陕西通志_page348.html">348</a><a href="陕西通志_page349.html">349</a><span class="current-page">350</span><a href="陕西通志_page351.html">351</a><a href="陕西通志_page352.html">352</a><a href="陕西通志_page353.html">353</a><a href="陕西通志_page354.html">354</a><a href="陕西通志_page355.html">355</a><span>...</span><a href="陕西通志_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
