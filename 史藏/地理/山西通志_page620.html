<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 620 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 620 页/共 700 页
  </h1>
  <div class="content">
   充舎宗族弗授而以异姓为后悖礼溺情以乱大伦昔鄫养外孙莒公子为后春秋书莒人灭鄫圣人岂不知外孙亲邪但以义推之则无父子耳又按诏书自非功如太宰始封后如太宰所取必自己出如太宰不得以为比然则以外孙为后自非元功显德不之得也天子之礼葢可然乎絶父祖之血食开朝廷之祸门諡法昬乱纪度曰荒请諡荒公
　　唐
　　太原寝庙议　　　　　　　　　颜师古
　　伏奉诏防欲太原建高祖寝庙博达卿士详悉以议闻伏惟圣情感切永怀纒慕思广蒸尝事深追逺但究观祭典考騐礼经宗庙皆在京师不欲下土别置至若周之丰镐并为迁都乃是因事更营非云一时俱立其郡国造庙爰起汉初率意而行事不稽古源流渐广大违典制是以贡禹韦元成匡衡等招聚儒学博谋廷议据此陈奏遂从废毁自斯以后弥歴年代辍而弗为迄今永久按礼记曰祭不欲渎渎则不敬书云礼烦则乱事神则难斯并睿哲之格言皇王之通训况复导扬素志实昭懿则俾遵俭约无取丰殷今若增立寝庙别安主祏有乖先古靡率旧章垂裕后昆理谓不可诚以天心不遗至性罔极固宜勉割深衷俯从大礼则刑于四海式光万代列采缙绅佥曰惟允谨议
　　焚舟议
　　秦伯伐晋两用孟明皆败绩用之不怠复伐于晋晋人不出遂封殽尸覇者以武爲功乎昔楚子败晋京观以昭武功楚子不从曰所以称武者以有七德也我无一焉其可称哉今稽秦师忽蹇叔之忠谏纳杞子之狂谋劳师欲以袭国殽及彭衙之败只轮不返渡河焚舟示其致死晋不与敌遂覇西戎亦未为胜也况两败一胜与敌乃亡尺全寸焉足为功哉夫饥虎馁狼一意于吞噬乎吾见晋之悬门不发者君子多矣
　　故左武卫大将军持节陇右节度经畧大使兼鸿胪卿御史中丞赠凉州都督太原郡开国公郭
　　知运諡议　　　　　　　　　独孤及
　　郭知运骁勇有谋善于用兵起行间为唐上将当时唐兴百余载矣天下充富太仓有二十年之蓄祖宗循汉武故事方鋭意拓土知运适与时防遂扶乗天威奋其材力独与冦确故能破黙啜可汗以靖北庭败吐蕃诛康待宾陇底以西烽火为息尉荐麾下吏士任必以材往往超伦绩用茂着王君防以果勇代处分阃之寄牛仙客出将入相以清干信谨称斯又奬防之明也当时议者谓知运与郭防瓘王晙薛纳并为中兴名将至今陇上将士思之或有起祠宇于故城遗垒尸而祝之者上元中肃宗加太公望以武成王之号知运列于配食之位则其勲伐事业宜有以美称易其名者谨按諡法服叛怀逺曰威易曰厥孚威如系辞曰弧矢之利以威天下虞书曰董之用威传曰非威非怀何以示德则威者圣人所以佐仁义以齐天下者也施于名号可以表将帅之德请諡知运曰威谨议
　　驳郭知运议　　　　　　　　　崔　厦
　　郭知运承恩诏葬向五十年今请易名窃恐非礼谨按礼记云礼时为大又曰过时不为礼也昔卫公叔文子卒将葬其子戌请諡于君曰日月有时将葬矣请易其名者葢时不可逾也节度既名不浮行数纪之前门生故吏已合谋諡今乃申请窃将有为而作节度嗣子英乂顷属多故屡制方隅朝廷策勲位表端揆附从者窃不中之礼会无妄之求况节度当开元初赗赠特加碑志并建皆出恩命追悼之遇亦已当矣今乃卤莽外于典章追送往之阙遗啓将来之冒昧况今裂土者接畛专征者百辈若率而行之谁曰无请不唯有司疲于简牍抑恐名器等于草芥虽欲曲全窃将不可又礼经云己孤暴贵不为父作諡若节度合諡而不以其时则嗣子废先君之德若不合諡而茍遂其志则先君因嗣子而见尊以仆射而言恐贻越礼之让以国家而言又殊旌善之体请下太常重议谨议
　　重议郭知运　　　　　　　　　独孤及
　　礼时为大顺次之将葬易名时也有故阙礼追逺请諡顺也假如诸侯五月而葬鲁惠公之薨也有宋师至隐公元年十月而改葬不以逾时而废礼又公叔戍请諡适当葬前谨按礼经曾不言已葬则不可追諡况帝王殊途不相沿袭新礼则死必有諡不云日月有时今请易名者五家无非葬后苗太师一年矣吕諲四年矣卢奕五年矣颜杲卿八年矣并荷褒宠无异同之论独知运以其子不幸遂以过时见抑茍必以已葬未葬为节则八年与五十年其缓一也而与夺殊制无乃不可乎议云己孤暴贵不为父作諡此谓其父无位而子居大官不当以己之贵加荣于父也礼不云乎父为士子为大夫葬以士耳若知运者处方面之寄位列九卿茂勲崇名与卫霍侔饰终之礼宜嘉于他将一等岂待因依嗣子然后作諡今之专征者虽逢风云化为侯王其祖父爵位与知运齿者鲜矣奈何惧名器等于草芥以是杀礼窃谓近诬乾元已来累有诏追赠百官祖父内外文武具寮之先悉恩锡或音徽久沬或墓木已拱受大名贵位于九原者以万数未尝以没代逺近为限夫赠諡一也赠者一时之宠諡者不刋之令今以岁久而废易名是王泽浃于天下而独隔于一人也当开元二年吐蕃以举国之师入五原塞击柝之声闻于秦雍知运与郭防瓘等讨平之以张王室当时微知运则汧陇可忧今朝廷方将命师以征不服讨不庭宜褒宠之以劝握兵者安可以葬久而废大典况夫諡法者葢考其言行事业之邪正必以字褒贬之使生者闻美諡而慕覩恶諡而惧不待赏罚而贤不肖皆劝是一字之諡贤于三千之刑本非为殁者之子孙以为哀荣宠赠之具假令知运无子且未尝立勲茍位至上将则諡不可废岂以其子之存亡为请諡之可否窃稽载籍征诸旧章易名之礼请如前
　　唐丞相故江陵尹御史大夫吕諲諡议
　　吕諲任职从政聪敏肃给能以才智润饰吏道至德中与三司同鞫大狱独引律文附防经义而平反之当时卒用中典諲参其论在台司龊龊虽无匪躬之能然平章法度守而勿失其为荆州一年有成号令明具赋敛均一物有制而事有伦大抵以威信为主戮陈希昂按申太芝之奸而三楚之人悦服厥功茂焉自至德已来荷推毂受脤之寄处方面者数十辈而将不骄卒不堕政通人和如諲者葢鲜矣岂不以人散久矣而兵未戢挹浊流者难俟清整棼丝者难为工諲当此时能以慈惠易其疾苦且训其三军如臂使指阖境无防葵啗枣之盗而楚人到于今犹歌咏之其识畧必有过人者虽勿褒之其可乎按諡法威德克就曰肃禁暴威也爱人德也考礼议名而拟诸其形容请諡曰肃谨议
　　驳议吕諲　　　　　　　　　　严　郢
　　伏以故相国江陵尹兼御史大夫赠吏部尚书吕公諲昔事先朝累当大任至德之初天步艰难公首披荆榛扈跸灵武忘躯进忠一日三接先朝察匪躬之节纳沃心之议爰立作相弼谐神人其嘉谋嘉猷献可替否之迹入则造膝出则诡辞温树不言难可得而知也至有烂焉明白欲葢而彰者请区而载之乾元收复之际两都衣冠多系于三司诏狱御史中丞崔良器议事失入时宰苗太师崔赵公等虽廷诤之然未坚决公有犯无隐引经正辞上是其言刑为之省所全活者葢数百人明主收雷电之威圣朝行寛大之典者繄公之力也古者进贤受上赏书不云乎咎繇曰都在知人公践台衡专以推贤任人为务故相国房公琯故吏部侍郎韦公陟入登右职皆公之由今相国黄门侍郎杜公之莅江陵也公荐在方面之任今相国中书侍郎元公之在度支也公咨以幕府之政曾未数岁而二相接武于上台天地交泰圣贤相得庶绩咸熈五典克从者资公之举善也则子皮之举子产鲍叔之举管仲萧何之举曹参武侯之举蒋琬方之前人我有余地其在荆南也戢兵和众令行禁止理绩为天下最虽古之羊杜无得而逾今太常议荆南之政详矣而曰在台司龊龊无匪躬之能者乃抉瑕掩瑜之论非适中之言也国家故事宰臣之諡皆有二字以彰善旌德焉夫以吕公文能无害武能禁暴贞则干事忠则利人盛烈规不可备举传叙八元之德曰忠肃恭懿若以美諡拟于形容请諡吕公曰忠肃谨议
　　重议吕諲　　　　　　　　　　独孤及
　　吕諲任宰相日浅当时会肃宗躬亲万务庶政羣臣畏威奉职而已虽有谟谋于岩廊之上莫由有知之者其荆门之政为仁由已畧见于事其恩惠被于物风謡存乎人故人得而称之议名之际敢不阙其所疑而录其尤著者有司之职也其阅实讼狱在未执政之前前已议之详矣敢辱再告至若推进名贤使登大任既同温室之树且行状所不载孔子曰君子于其所不知葢阙如也故不书今奉符命必用二字且以忠配肃谨按旧仪凡殁者之故吏得以行状请諡于尚书省而考行定諡则有司存廷辩可否宜在众议今驳议撰諡异同之説并故吏专之伏恐乱庖人尸祝之分违公器不私之诫且非唐虞师锡佥曰之道昔周道衰孔子作春秋以绳当代而乱臣贼子惧諡法亦春秋之微旨也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆諡曰文以冀缺之恪德临事甯俞之忠于其国随会之纳谏不忘其师言身不失其友其文德岂不优乎而并諡曰武固知书法者必称其大而畧其细故言文不言武言武不言文三代已下朴散礼坏乃有二字之諡二字諡非古也其源生于衰周施及战国之君汉兴萧何张良霍去病霍光俱以文武大畧佐汉时致太平其事业不一谓一名不足以纪其善于是乎有文终文成景桓宣成之諡虽凟礼甚矣然犹褒不失人唐兴参用周汉之制谓魏征以王道佐时近文直言极谏爱君而忘身近贞二德并优废一莫可故曰文贞公谓萧瑀端直鲠亮近贞性多猜贰近褊言褊则失其謇正称贞则遗其狭非一言所能名故曰贞褊公其余举凡推类大抵准此皆有为而为之也若迹无殊途事归一贯则直以一字目之故杜如晦諡成封德彛諡明王珪諡懿陈叔达諡忠温彦博諡恭岑文本諡宪韦巨源諡昭唐休璟谥忠魏知古諡忠崔日用谥昭其流不可悉数此并当时赫赫以功名居宰相位者諡不过一字不闻其子孙佐吏有以字少称屈者由此言之二字不必为褒一字不必为贬若褒贬果在字数则是尧舜禹汤文武成康不如周威烈王静慎王也齐桓晋文不如赵武灵魏安厘秦庄襄楚孝烈也杜如晦王珪以下或成或明或懿或宪不如萧瑀之贞褊也历考古训及贞观以来制度似皆不然今奉所议云国家故事宰相必以二字谥未知出何品式请具囘示谨当以为按据若忠者臣事君之常道茍靖共于位谁则非忠非有炳然之义则不以为諡如议狱缓死任贤举善德之美者然肃者威德克就之名足以表之矣月令曰孟秋天地始肃诗曰曷不肃雍又肃肃王命仲山甫将之肃严也敬也忠之属也天地不肃则岁不成宗庙不肃则礼不立军旅不肃则人不服肃之时义大矣哉以諲之从政也威能闲邪德可济众故以肃易名而忠在其中矣亦犹随会甯俞之不称文岂必因而重之然后为美魏晋已来以贾诩之筹算贾逵之忠壮张既之政能程昱之智勇顾雍之宻重王浑之器量刘惔之鉴裁庾翼之志畧彼八君子者方之东平宜无慙徳死之日并諡曰肃当代不以为贬何尝征一字二字为之升降乎谨上稽前典下据令甲参之礼经而究其行事请依前谥曰肃谨议
　　太师苗晋卿諡议
　　太师禀天纯懿为唐股肱两朝当国惟明惟允论道赋政送往事居叶恭秉彞动罔违德惠和以懋其事明哲以保其身昔尝悬衡九流剖竹四郡刀尺之下无滞用襦袴之内无贫人洛阳居守东夏辑睦天宝之季二京为戎皇舆西狩亿兆左衽太师践危机不易心处横溃不忘国奋身防迹于豺狼之口道不污而节不夺忠之大者至德乾元中天下多故皇纲未张肃宗修汉宣故事用刑名绳下而太师以曹参为师持清静守职励翼王度将顺事典人亦宁一厥猷茂焉能知人能官人慎选乃僚言刈其楚至有防羣萃而取公器不五六年比肩衮职者光映册府当代荣之汉吏称胡广与故吏陈蕃并为三司太师有焉夫九德咸事寛为之首百工惟时哲则能惠宜其享天眉寿为国元老古者生以行观其志没以諡易其名字之美恶视行之大小后世或三字以表德贞惠文子是也或二字以彰善酂文终侯畱文成侯是也葢其迹大名盛则礼优諡崇太师德冠缙绅位侔周召将加诔谥之制宜以酂畱为凖谨按大戴礼体和居中曰懿文贤有成曰献稽千载之令典合二名以配德请諡曰懿献谨议
　　晋文公问守原议　　　　　　　柳宗元
　　晋文公既受原于王难其守问寺人勃鞮以畀赵衰余谓守原政之大者也所以承天子树霸功致命诸侯不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君疏而不咨外而不求乃卒定于内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败则获原啓疆适其始政所以观视诸侯也而乃背其所以兴迹其所以败然而能霸诸侯者以土则大以力则强以义则天子之册也诚畏之矣乌能得其心服哉其后景监得以相卫鞅石得以杀望之误之者晋文公也呜呼得贤臣以守大邑则问非过问举非失举也然犹羞当时陷后代若此况于问与举又两失者其何以救之哉余故着晋君之罪以附春秋许世子止赵盾之义
　　左常侍柳浑諡议
　　尚书考功伏以鲁史褒贬虞书黜陟彰善瘅恶王教之端自周公以来諡法未改谨按柳公累歴清贯茂著名节贞亮存诚洁亷中礼纳忠为诤臣之表出守乃牧人之良刺举必闻澄清可纪冒危而大节不夺更名而纯诚克彰遂践鼎司以匡王国奉上尽陪辅之志退迹有推让之高珪璋闻望洽于人听所以耸厉在位关于政教声闻主者其事实繁褒善劝能固将不废宗元既当族属且又通家传信克备其遗芳考行敢征于故事谨具署其懿绩布以慤词定諡之制请如律令谨状下太常博士裴谌諡议曰贞奉勅依
　　元
　　杜思敬諡文定议　　　　　　　失　名
　　培之厚者其根大德之深者其泽逺故求忠臣必于孝子之门论王佐必考正学之自乃若故中书左丞杜思敬由其父奋起行伍显立勲劳遂得给卫世祖皇帝潜邸及游许文正公之门益知讲学原委初任御史台都事转治书侍御史权奸伏辜台臣以失言迸逐世皇独量其忠命莅职如故无几除戸部侍郎歴右司左司郎中出为顺德安西总管就佥陜西行中书省事寻移汴梁总管复入为侍御史议事上前首当帝意拜中书参知政事进四川行省左丞以疾不行及为中书左丞弥纶匡赞洪图大抵以忠诚为格君之本以安靖为出治之基进退适宜始终全德所谓西平之家有子而河汾之内多贤岂不信哉诔行易名所以劝善矧兹丞弼历事累朝可无美諡申示褒旌谨按法敬直慈惠曰文践行不爽曰定请諡曰文定公
　　明
　　三晋名贤议　　　　　　　　　吕　柟
　　承命查定三晋名贤奉祀河东书院按史志在黄帝有若解州风后在唐虞有若稷山后稷在夏有若安邑关龙逄在商有若夏县巫咸平陆说首阳伯夷叔齐在周有若平遥尹吉甫介休介子推晋阳羊舌肸董狐西河卜商在汉有若介休郭泰太原王烈解州关侯在晋有若晋阳郭琦在隋有若龙门王通在唐有若太原狄仁杰闻喜裴度在宋有若平阳孙复夏县司马光介休文彦博闻喜赵鼎在明有若河津薛瑄夫周汉晋唐间兹土名贤亦众然间有斑垢智如士防奔秦而教挠臾骈信如荀息事君而不明嫡庶友如邓攸位高而颇媚权贵忠如霍光溺妻而不正大义王延之孝相刘聪柳宗元之材党叔文至若祁奚宫之奇段干木周续之周党温峤王绩韩通辈虽有懿行不尽纯粹故不与诸君子之列夫士论弗正多崇言卑行奬名抑实故马融训诂虽草杀李固犹祀孔庙尹焞正学虽贤如朱熹亦短其致知以孔颜之学观之后儒失之逺矣故今定祀惟取大道不论言语俾学者知所趋向至若夷齐吉甫卜商虽非斯土之产然食于斯居于斯葬于斯魂魄存于斯安知后来诸贤非四子之遗教也且今首阳西河平遥区区小邦凭此四子与日月争光不朽论三晋名贤讵可遗诸至若君实夏县虽祀再祀书院亦宜葢今书院统晋省而设其志博矣犹天下皆祀孔颜曲阜不可无二氏庙也管窥妄议望吾子广采诸史及土著耆英去取定着实风化之大者也　又议后稷之祀初亦如吾兄之意寻谓配天之祀出于我朝则今甚不敢出于前代则今已罢祀矣罢祀而有谓当时配天之嫌使后世皆不敢祀焉如之何其可也且思文之诗乃周家子孙追逺之意一代之私情也虽配天不为过书院之祀乃晋国乡土仰止之诚万世之公论也虽释菜不为嫌昔洪武初曽以后稷配先农寻虽罢配其初亦不以曾配天而不少变也且今天下乡贤之祀皆不请于朝不列于祀典如所谓天地山川六宗歴代帝王截然而不敢犯者也但皆出于土人私尊之意义起之礼耳如皆取其贤之小者去其贤之大者而以为不敢又何以为名教也又如孔子天下固皆以天子礼乐祀之而曲土陋儒亦得家祭而户祀人不以为僣也故后稷周先也周灭不祀已非后稷晋产也晋之乡人亦禁而不敢祀何哉若是则稷山之庙武公之祠皆可毁矣如义可从当自风后后稷至于伯夷叔齐为正位其余以世代列左右惟吾兄再与晋国礼士议之
　　明光禄大夫柱国太子太保户部尚书赠太傅韩公諡忠定议
　　太傅大司徒质庵先生洪洞韩公之薨也既諡忠定矣其孙户部主事廷伟请议其故以彰圣恩祖徳吕柟曰昔者周公不云乎为人臣者杀其身有益于君则为之况于危其身以全其君乎公始官给事荐起宰曹南李公司马河州王公事涉近幸触宪宗怒几不获免辞色自如及在武庙位晋司徒宦瑾八党肆奸横行缙绅侧足公倡率羣工抗章伏阙罪人未得瑾亦自张矫诏系公与死为隣褫职闲住及瑾既诛得复旧衔至有今恩公以直始亦以直终斯岂非危身奉上之忠乎法曰大虑静民曰定安民大虑曰定安民法古曰定纯行不二曰定公之为湖藩也节费储谷禁贪赈穷平税理寃视民如子其巡抚荆豫参赞南都乃益蠲租救荒发金分济或令官军预支俸粮以低谷价士民全活及其在司徒也孝庙熟知忠亮盐法积弊渐次刋除边饷驯充羽书告急经画丛集义惠滋茂此其一志民瘼致躬弗渝于是安民大虑纯行不二之道其何诡诸斯不足为定乎公家居时柟应召过晋斋沐谒公黄发朱颜吟咏不休后生小子承借奬进言归有物天锡芳名孰不允称我思巴人蹇公亦若兹諡然尚有买田自污之疑有宋濮人张公亦若兹谥然犹有节义或亏之疵岂若公终始无瑕明德一致展与谥称哉于戏公兹永终誉矣
　　请平潞州议　　　　　　　　　张孚敬
　　臣昨承圣谕欲掣囘潞州讨贼之兵更易巡抚官着用心设法抚或待其自定夫更易巡抚官设法抚仰见圣谟之所在矣如掣囘兵马或待其自定非愚虑所能及者臣昨因同官臣一清具疏所见既同已附名囘奏矣及退思省益加悚惧夫自古帝王虽神武不杀未有不诛天下之乱贼者也乱贼不诛未有能安天下之民者也孟子称文王一怒而安天下之民武王亦一怒而安天下之民今我皇上一怒而安天下之民以大振中兴之业此其机也夫朝廷纪纲本不失也而失之有渐祖宗国势本不弱也而弱之有由昔唐吴元济反于淮西宪宗命诸将讨之元济求救于逆党王承宗李师道二人数上表请赦元济不从已而王师无功乃遣中丞裴度诣行营宣慰度还言淮西必可取知制诰韩愈言淮西三小州残弊困剧之余而当天下之全力其破败可立而待然所未可知者在陛下断与不断耳李师道夜遣贼徒击杀度不得或请罢度官以安贼党宪宗怒曰若罢度官是奸谋得成朝廷无复纲纪吾用度一人足破二贼度言淮西腹心之疾不得不除且朝廷议已讨之两河藩镇跋扈者将视此为高下不可中止宪宗以为然悉以用兵事委度讨贼已而高霞寓战败中外骇愕宰相入见争劝罢兵宪宗曰胜败兵家之常岂得以一将失利遽议罢兵于是独用裴度之言言罢兵者亦稍息矣诸军讨淮西四年不克馈运疲敝民至有以驴耕者宪宗亦病之以问宰相李逢吉等竞言师老财竭意欲罢兵裴度独无言宪宗问之对曰臣请自往督战誓不与此贼俱生臣观元济势实窘蹙但诸将心不一不并力迫之故未降耳若臣自诣行营诸将恐臣夺其功必争进破贼矣宪宗悦度将行言于宪宗曰臣若灭贼则朝天有期贼在则归阙无日宪宗为之流涕已而淮西果平李师道忧惧不知所为遣使奉表献沂宻海三州布衣柏耆以策干韩愈曰吴元济既就擒王承宗破胆矣愿得奉丞相书说之可不烦兵而服愈白度为书遣之承宗惧请以二子为质及献德棣二州臣窃惟唐之有吴元济不啻今日之有陈卿也裴度谓淮西腹心之疾不可不除犹今日潞城为京辅近地不可容乱贼所据也其谓两河藩镇跋扈者将视淮西为高下犹今日各处强犷之徒或视潞城为高下也其谓朝廷业已讨之不可中止犹今日朝廷出兵讨贼已有成命不可中止也彼谓师老财竭欲请罢兵犹今日之有欲为罢兵之言而今日廷臣则未闻为此言者柏耆以策说承宗而使之归命犹今日用李克己之説也唐则元恶就擒柏耆借天威以收余党今日乃不仗兵力而欲使一介书生行其説于大憝其不知事势也甚矣臣尝谓李克己之策纵使有济亦非帝王万全之道葢堂堂天朝不兴问罪之师而乃使小夫为鬼蜮以制乱贼岂为谋之善哉书曰事不师古以克永世匪説攸闻臣愚不知古也苐朝廷纲纪不可不惜国威不可不振往者大同之变朝廷姑息竟莫之惩至今强犷不逞者动以借口今潞城之乱又不问罪惟务招抚则小人之不逞者又以借口国典不明盗风滋长臣实忧之切惟今之潞城一隅之地而当三省之全力其破败亦有可立而待者倘防圣断驻兵征平此一方则威行于缘边风闻于天下而无敢有不逞者犹王承宗李师道之归命于宪宗也或以广西可抚而潞城独不可抚何也夫兴师问罪犹用药治病随变而通之也广西夷寇未尝抗拒官兵且元恶已殱其下人可以抚纳潞城中国之冦魁首尚在杀官军三四十员屠戮生灵无筭诚不可不诛此其所以异也夫裴度以独见而成平淮西之谋宪宗以独断而成平淮西之功臣之知能万不逮度而区区愚衷所以为国尽谋者窃愿効焉伏惟皇上允文允武之德迈古帝王又非唐宪宗可比夫岂断有不足者哉必不然矣韩愈为平淮西碑诗曰淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来遂开明堂坐以治之臣敬为皇上颂焉惟圣明俯赐裁察
　　故礼部左侍郎薛瑄从祀议　　　唐顺之
　　窃惟陛下懋建皇极身作君师惠然留意理学之臣博采于庶官之论欲以定祀典而彰前德甚盛心也夫瑄之为人诸臣论之详矣臣无可説也臣请折衷之祀典以答明诏可乎臣闻圣人之道有宗传有羽翼葢孔门身通六艺者七十人其德行称者才四人而夫子独许囘庶几其三人又不与也一贯语之参赐而性与天道赐又自以为不可得闻则其精微之际心授心受毫厘不差者固亦难矣所谓宗传者也然文学政事言语亦得与德行分科而居而皆不失为圣人之一体至于门人之辨之勇之艺圣人亦自让以为贤于己且曰自吾得某也而恶声不入于耳自吾得某也而门人加亲是圣人与人之周也所谓羽翼者也此孔门人物之衡也亦后世论孔门从祀者之衡也如使必其宗传而后可以从于祀也则颜曾思孟而下及于濓洛四三钜儒而足矣虽七十子亦有在所畧者而况于经师之口传与王韩辈之疵而未醇者乎然且羣然而爼豆焉则羽翼之由也故曰与其过而废之宁过而存之至如瑄者以复性为究竟以持敬凝静为工夫非圣人之道不以志而学非濓洛关闽之説不以尊而信虽其所谓精微之际未知其何如而歴其平生其背于圣人之道者亦少矣谓其为圣门之羽翼也复何疑乎此瑄之可附于祀典者一也臣闻众心安定而成俗俗必有尚众志鼓舞而成尚尚必有倡倡之者始之也祭之为言报也以报本而反其始也我朝理学彬彬乎盛矣然自瑄以前儒者犹汨于辞章事功之习而未有能卓然于道德性命之归者也而瑄实倡之矣自瑄以后其有如瑄者继踵而出乎未可知也其有能直接孔氏之心传者出乎未可知也而瑄实倡之矣是则瑄其我朝理学之一辟也比之濓洛倡道于宋虽其所自得或有浅深而功则并之此瑄之可附于祀典者二也臣闻之记曰凡释奠者必有合也有国故则否解之者曰国故云者若虞则防伯夷周则周公鲁则孔子也此代各自释奠于其代之人之证也而国又各自释奠于其国之人之证也又曰春官释奠于其先师解之者曰若汉高堂生制氏毛公伏生也此汉代释奠于汉之人之证也故防伯夷周公孔子虽不能接世而生而高堂生制氏毛公伏生固亦非旷世之所希有然而与于释奠者代有其人则自建学以来皆然未有空一代而絶无其人也明兴且二百年歌之化畅乎逺近竖子皆知诵法孔氏而璧宫之侧至今无一人得俎豆其间者非所以鼓士气而彰圣朝棫朴之盛也元之世且推其臣许衡而从祀焉我明乃无一人之几于衡者其必不然矣由此言之苟无圣人之徒者犹宜援而进之而况如瑄之真可以羽翼圣门者乎如是而曰我国之故也而祀焉以比于汉高堂生制氏毛公伏生元许衡其亦可无愧矣乎况今之所谓祀者乃其偃然于累代羣儒之后而非如记所谓特祀以为先师者也奚不可哉此瑄之可附于祀典者三也臣闻周礼大司乐曰凡有德者有道者使教焉没则以为乐祖祭于瞽宗瞽宗者殷学也此学宫祀其能为师者之证也其衅器舎菜而神之者乃其摄斋鼓箧而师之者也瑄尝督学于齐鲁而诸生翕然尊之曰吾薛夫子也故其时师道之尊而庠序之饬始自齐鲁而风于天下葢在胜国时许衡实为祭酒彼胜国时之能尊师道而作材者莫如衡而我朝之能尊师道而作人材者莫如瑄其亦近乎乐祖瞽宗之义否耶此瑄之可附于祀典者四也然或者谓瑄于六经少所著述宜不得与从祀臣窃以为不然夫圣人所为作经者何也以摹写此心而已儒者求诸心而有得也是真能发挥六经者也且自古儒者説经之多莫如马融其体认本心絶不肯为六经注脚者莫如陆九渊陛下尝进九渊而黜融则圣明照鉴固有取躬行妙悟之实而不徒以闻见讲解为功矣况瑄所着读书录且十余万言固濓洛关闽之緖而六经之旨也其为著述则亦已繁此瑄之无碍于祀典者也然宋儒之贤若尹焞罗从彦李侗黄榦皆不得与今瑄所得未知其与数子何如乃得与或者亦有是説臣又以为不然夫瑄之所得诚未知其与数子何如也然自濓洛倡道之后羣儒连茹而出耳目薰染亲相授受故其兴起为易而瑄独崛起絶学之后故其树立为难其连茹而出也不得不择其尤者而祀之其崛起也不得不援而进之譬如繁星丽空非五纬不能耀芒而晨星相望则维参与昴嘒然而见微显阐幽之义也安得牵彼以例此乎此又瑄之无碍于祀典者也故臣以为宜如御史臣瞻臣得仁所疏臣愚昧死谨言惟圣明裁择
　　定山西摆列议　　　　　　　　杨　博
　　雁门宁武偏头三关均为山西门户雁寜二关外有大同犹称屛障偏头一关西连延绥独当边要先年寜雁一带添筑边墙増兵戍守未为无据然边长八百余里原守官兵民壮不满数万名曰摆边实为故事固未见其倚墙拒守如蓟昌二镇真能遏其归路也葢蓟昌合诸镇之力为守颇易山西止一镇之力为守实难今该给事中张齐议罢摆边得之目击非臆説者但事在阃外遽难遥断合无听总督都御史王之诰督同镇巡等官虚心酌议务求长便具实奏闻如果可罢每岁秋防官军民壮止宜屯驻适中地方遇有边警相机战守以保万全
　　乡贤议　　　　　　　　　　　成　德
　　国家从祀之典最不轻畀以薛敬轩王阳明二先生之贤且着持论者分更析漏久而始定戛戛乎难之矣乡贤虽不能与从祀比崇然列在泮宫是亦贤圣之亚旅而从祀之分茅也德北人于帝乡差近无敢漫举乡贤者而三晋殊不然德非谓三晋名彦如林了无当于乡贤正以如林名彦孤情独迥众喙难调举者欠真真者莫举耳以德所目暏安邑吴公养洵莅任昌平州知州当魏珰只手障天之时府尹下檄各邑为魏珰修祠逼索捐赀助工公抗辞不之许葢三见逼而三行抗也识者高之惟因官属乙榜无人发其幽光为可叹耳乃若闻喜李公俸万厯乙未进士有功国本于张差一案挺议不挠夺职罔悔而是公告陨一子伶仃甚有破其巢而取其赀者若非刘令君发奸作主则李公茫茫坠绪靡有孑遗矣而先此有王公宗舜与猗氏何肖山俱嘉靖癸丑进士曾闻分宜作宰欲召致之屹不赴竟得南道其督粮河南高新郑遗书为本县洒粮于通省公毅然争之及备兵临清张江陵之姻家枉道索帕于机户公复婉辞而谢此其侃侃之节有足多者曾诵其古铜酒望诸诗不惟逼真作者而其清衷爽致俨然称古逸民无愧也以三公而名不挂乡贤则乡贤可知以乡贤重举而无三公之俎豆防缀其间则三公又可知其德行矣偶与友人兴言及斯辄为悼忾谨附书于此以告世之君子如有君子者将不以鄙言为河汉也哉谨议国朝
　　守险分治永靖交山议　　　　　赵吉士
　　闻治民犹治田也治田者不去其蟊贼则虽终岁勤劬而其田必荒去盗犹去痈也去痈者不消之未形则虽有万金良药而其痈必溃切晋省全疆环亘恒霍太行之麓地少山多而交城静乐一带丛峰邃谷尤盗贼啸聚之薮自古至今久居横行而未能絶其根株者葢亦有故矣卑职令交四载招抚者二踏荒者一曾深入穷山数百里相其险阻察其情形又时召民之老于山中者细心访问绘成图势后屡据各处关提亲挐计缉擒康如江四名于关头寺擒杨芳清杨芳林于惠家庄擒李宗盛于雕窠擒赵应龙于史家谷擒闫六于静乐之青简皮擒袁世虎于中西都之左演沟石崖窰皆诱以酒食按图势指示究问其出入乃知此山实天生贼窟此山之安与乱非特一郡一邑之利与害也今夫神京以晋省为右臂晋省以太原为腹心而交静诸山逼处太原右腋南起交城文水汾阳西极黄河北逾偏老寜朔盘亘千余里其中若神师羊肠孝文吕梁刘王管涔芦芽离石石峡鹿径两岭周洪诸山皆前古所称名区天险是赵武灵王辟之以为强刘渊都之以定霸者也歴考前代交境西北常列为雄镇宿以重兵唐于岢岚置岢岚军于卢峪口立卢川县宋于静乐置静乐军于楼烦镇立金县于岚县立节度使金亦于岚县立节度使元于静乐置河北都元帅府又于交城西冶村置大通铁冶监设都提举司铁冶所巡检明初静乐两岭关婆娑岭隘皆以太原左卫兵分屯守险崇祯三年特建营房于静安堡设一守备屯兵五百以镇西北两山夫自唐至明往往加意于此数百里之内者岂非以偏雁之险尚在门庭而此地之险近在堂户耶今环境既无有往者建军置帅立县设险之遍内之静安堡又无重兵弹压其间仅一把总防兵百数复退而驻于隔县之文水开栅除分戍摆站传报外实在官兵与弁相依为命者二十余人而已夫险固之地虽数十里犹足容贼况列嶂连云莫知纪极而以五里孤城僻处东南一隅遥制此数百里天险不毛之地窃恐龚遂有所难言抚而虞诩有所难言者也葢交山之盗与他境异他境之盗非起于荒乱必迫于罪死非发于土著必聚于流移独交山之盗无所不有时而放羊牧马民也时而揭竿制梃盗也时而散处峒窰民也时而千百成羣又盗也言抚则阳顺而阴逆言剿则此散而彼聚且村民土戍非其亲戚即其交知官府动静朝夕闻兵少则不敢深入兵多则不能久驻其逆也无迹其合也不测旋灭旋兴旋衰旋盛是岂生而好乱人尽贼哉地势使然也且非独此也小冦不萌大防不兴交静诸山既雄峻四越其民又生长崖谷勇捷轻生自米家沟惠家庄钟家沟上下横岭数之习鸟鎗打鸟兽为生活者约二千七百有奇推之全境可知又静乐石峡南北多产良马即左传所载晋屈地也脱或有变精兵突骑不待外求国家一统海内垂三十载复屡值年丰而负嵎伏莽终未革面设遇一旦饥荒或四方小警窃恐羣山响应出山阳则蹂躏及于平汾越两岭则太原震惊而西北之道不通据管涔鹿径则宣大河保隔而为二而偏头宁武直拊其背而扼其吭即如往者大同姜逆之变相去尚八百余里而山盗万余首破交城招引伪刘都督等遂统领步骑逾山南下越忻州经静乐连破汾州文水清源徐沟太谷数城后　端重亲王督大兵至晋祠羣贼始散归匿故巢然则贼氛之不靖实因于交静诸山之险而诸山之险顾不为朝廷有而为盗贼有者实因于兵备之太少而立治之太偏也卑职深求其故为策有二一曰盗防险而我备之疏交东南境近县治与平原接无足忧其西北与临岚永寜界其山若孝文吕梁刘王皆絶险凡临岚永宁界盗皆由此出没而东西两葫芦承其冲右西峪左浑峪二水夹之此守险者必据之地也东北与静乐阳曲界其山若神师羊肠交山皆絶险凡忻州静乐阳曲盗皆由此出入而河北古交村当其奥左汾右孔二河夹之此亦守险者必据之地也至于外接县治内接两葫芦则静安堡实居中遥应之地其先废弃卑职具文详请捐资修筑已于本年七月初四日起工建成之日另文申报今纵未能如明时屯兵五百终当益兵二百合见屯开栅百名共成三百进驻静安堡而分兵巡守于河北古交惠家庄钟家沟横岭逯家岭等处于以镇土著而静流移可无意外之虞矣然而兵数换则劳且与地利不相谙久驻则兵与民狎兵之黠者既不难养盗以殃民而民之黠者又且将勾兵而为盗卑职移汛换兵一详业荷宪允咨部一年一换诚未雨绸缪至计也一曰地辽濶而官难为治隋开皇中始建县治于汾孔二河之交因名交城即今古交村也去今治直北百里较之四履颇为得中自唐时移治于山南却波驿去旧治太逺复于古交之卢峪口分立卢川县旋立复废今统计本县四境之所及自县城而南不过十里东不过二十里而东北则二百里西北则二百二十里且绵延连接极河逾塞而不知所尽无论鞭长不及盗贼易生即使太平无事纳粮听理民亦苦之切计交邑地虽岩险然民寡赋薄一令一尉亦足以就理况古交旧治实形胜不可弃莫若分移县丞立署于古交废址凡山中词讼税粮使皆得就近听断征比山民既无逾越之苦而县令亦无耳目难周之患汛兵往来其地亦不敢恣肆以逆民而民亦且积渐驯扰因消其桀骜喜乱之心境内之盗不生他境之盗亦无由而入所谓不用剿不用抚实则兼剿与抚而持之于无穷计无善于此者矣然犹有虑者兵以卫民而山中之民实不利于有兵兵以除盗而民在山中实无恶于有盗民既不恶盗而又无利于有兵少有龃龉激而生乱是所忧又不在贼而反在兵也把总职微权小既不能节制官兵又何以制服山贼非复设守备一员不足以资弹压也诚如所请良民无骚扰之忧奸宄无挺走之虑戍兵调换之日正山寒木落遁迹无所之候乗机掩缉凡屡叛屡服有名贼首不过二十人何难束缚请枭悬首两山使歴年负固山顽皆知朝廷之法制从此根株永絶矣所请者长治久安之计若此日山中年称大有山民各安耕凿且渠魁既擒之后余丧气敛迹可保目前无窃发之忧正不烦宪台顾虑者也






　　山西通志卷一百九十
　　钦定四库全书
　　山西通志卷一百九十一
　　艺文【十　碑碣一】
　　汉
　　郭有道先生墓碑　　　　　　　蔡　邕
　　先生讳泰字林宗太原介休人也其先出自有周王季之穆有虢叔者实有懿德文王咨焉建国命氏或谓之郭即其后也先生诞应天衷聪睿明哲孝友温恭仁笃慈惠夫其器量深咨度广大浩浩焉汪汪焉奥乎不可测已若乃砥节砺行直道正辞贞固足以干事隐括足以矫时遂考览六经探综圗纬周流华夏随集帝学收文武之将坠拯微言之未绝于时缨緌之徒绅佩之士望形表而影附聆嘉声而响和者犹百川之归巨海鳞介之宗龙也尔乃潜德衡门收朋勤诲童防赖焉用袪其蔽州郡闻德虚已备礼莫之能致羣公休之遂辟司徒掾又举有道皆以疾辞将蹈鸿崖之遐迹绍巢许之绝轨翔区外以舒翼超天衢以高峙禀命不融享年四十有二以建宁二年正月乙亥卒凡我四方同好之人永怀哀悼靡所寘忘乃相与推先生之德以谋不朽之事佥以爲先民旣没而德音犹存者赖之于见述也今其如何而阙斯礼于是树碑表墓昭铭景行俾芳烈奋于百世令闻显于无穷其辞曰于休先生明德通纯懿淑灵受之自天崇壮幽浚如山如渊礼乐是悦诗书是敦匪惟摭华乃寻厥根宫墙重仞允得其门懿乎其纯确乎其操洋洋缙绅言观其高栖迟泌丘善诱能敎赫赫三事几行其招委辞召贡保此清妙降年不永民斯悲悼爰勒兹铭摛其光曜嗟尔来世是则是效北周
　　周大将军闻喜公柳遐墓志　　　庾　信
　　君讳遐字子升河东解县人也秦始征晋之地汉开平越之乡律中夷则星居鹑首况复庄谋于衞旣为社稷之臣喜对于齐无废诸侯之职祖叔珍宋员外散骑常侍义阳内使有徐邈之应对居于散骑之省有汲黯之正直理于淮阳之郡父季逺临川王谘议参军宜都太守兰台石室是所洽闻白马飞狐逾高词气西都吴融擅名江表言谈相会宛如旧焉君膺令德之灵禀冲和之气龆龀髻发夙智早成爱敬自天防恭得性含仁抱义履信居贞世父仪同忠惠公特加器异乃谓公曰吾昔逮事伯父太尉公见语云我昨梦汝登一高楼楼尽峻丽吾以坐席乞汝汝或富贵恨吾不及见耳吾向聊复昼寝又梦将昔时坐席还复赐汝汝位官当复见及王祥佩刀世为卿族鲍永骢马家传司隶以此连类差无慙德轻车西昌侯作藩襄汉君时年十二以民礼修谒进止端详神情雅正侯目送之不辍试遣左右践君衣裾欲视举动君徐歩稍前曽无顾盼魏侯之见刘不觉敛容汉主之观田凤遂令题柱比之今日曽何足云骠骑庐江王帝子出藩悬衡高选以君华望召为主簿张坦直谏旣称荀令之香邹湛知言弥见羊公之德谘议府君于都薨背君奔赴六日即届京师形骸毁瘁不复可识灵柩泝江中川薄晚乱流乘选回风反帆舟中之人相视失色抱棺号恸誓不求生俄尔之间风波卽静咸以君精诚所致成都孝子自赴江流桂阳先贤身障野火并存灵柩咸可伤嗟太夫人乳间发疮医云惟得人吮脓血或望可差君方寸已乱应声即吮旬日之间遂得痊复君之事亲可谓至矣从兄右衞拥旌岭表苦相携致昔马游志气爲马援所知班嗣才学爲班彪见赏复闻于今日矣乃除永化县令静寻攲案或吟长岑之逺乍抚鸣琴不以河阳爲陋日南金柱合浦珠泉莫肯经怀未尝畱目解巾平西邵陵王法曹参军仍转尚书工部侍郎始入礼闱旣登兰阁尚书仆射陈郡谢举人望国华引君言论谓同位坐曰江汉英灵见于此矣西中郎岳阳王以绿车之重临西河之牧敕用君为本州治中寻迁别驾王叔理以品物流名陈仲举以题轩驰誉君之展骥兼而有之及乎大盗移国王室骚然月动星摇云平虹直岳阳王承制陜左当璧汉南天纲所顿英贤毕集授君散骑侍郎吏部员外郎散骑常侍兼太子侍讲监储甲观事重史丹侍讲桂宫名髙张禹俄迁车骑大将军侍中开府仪同三司余如故方之骖乘霍去病爲侍中譬彼将兵公孙敖爲骠骑足以照曜六府谟明九德岂直允谐上将匡赞中军而已哉旣而言从梁国服政酆都管仲有词即受下卿之礼臧孙见德还奉嘉宾之宴有诏授使持节骠骑大将军开府仪同三司霍州诸军事霍州刺史犀节去关衮衣驰传迎郊则文学前驱宾衞则邦君负弩直以五溪辽逺马伏波之思归三湘卑湿贾长沙之不愿是以宜城刺史直防鹿门白沙故地仍畱龙种天厉弗戒奄然终极天和某年归窆于襄阳白沙之旧茔君器宇详正风鉴宏敏澡身浴德游艺依仁汝南令望扶风长者不言财利王夷甫之爲德不谈人物阮嗣宗之为人从容乱离之机保此令德舒卷风云之际无妨贵仕张衡浑仪之后即赋归田杜预沈碑已来遂停乡里王仲宣有读书之楼诸葛亮有弹琴之宅实欲因此谢病闲居终焉鸣琴在膝或对故人宝劔自随时遇稚子百年俄顷鸣呼哀哉遂使君子之陵止埋铜劔贤臣之墓唯铭石函铭曰有庄有惠居鲁居衞义是随时才堪济世北部尚书东京司隶必复其始侯君相继华盖一岳文昌一星青衿辩志童子离经义朂非典书勤映萤徃年灵柩漂泊江沲以君哀恸川石停波扬名北海驰誉西河谁登九折不入朝歌蔚炳胥变攀陪遂逺白鹿随轩丹翚附冕位参上将荣兼本选蛇盘绶结回印转来朝平乐归政咸阳蕃维卽啓军幕仍张起兹礼数峻此戎章长离宛宛刷羽陵江世急奔流年催惊隼灭没顿辔扶桑摇轸智士石坼贤人星殒西鄂芝枯南阳菊尽怆焉啓首生荣终极相杵辍舂鸣机罢织防防子视阴余息霜露履之哀哉栾棘龙巢北望凤阙前观松长风逺地厚泉寒书埋简落琴覆寛赠行之册书而纳棺
　　唐
　　唐并州都督鄂国公尉迟恭墓碑　许敬宗
　　盖闻岳灵昭贶协其神者申甫纬象腾斌含其精者伊傅用调芳玉铉増耀金符譬八柱之承天犹四溟之载地是以邠郊创厯防契非彲之兆沛野开基郁防攀鳞之杰莫不凝徽简防篆勲戈鼎比裂河而济美期砺岳以畴庸若乃经啓睿图弥纶圣业扈兵师于丹水夷饵石之祅渠振文策于乌江扫防山之巨祲抑扬七佐镕铸五臣致我后于勋华轶前修于樊灌名高绝代其在忠武公乎公讳恭字敬德河南洛人也原夫玉派灵长控昌源于弱水琼基峻逺峙层构于轩台叶粹气以擒贼威横朔野奄崆峒而擅武迹跨中原亦犹江马南浮圗基巨丽溟鲲北运激势扶摇是故轩冕传华半神州而交蔚忠良秀美绎帝里而驰芳与夫由余去危斥剪敦而作霸日防受顾光珥貂而累华考诸声实固不同年而语也曾祖本贞后魏中郎将冠军将军渔阳郡开国公赠中外六州诸军事諡曰懋道粹黄中竒侔丹化袭徽章于珪瑞飞茂绩于钟镛大父益都北齐左兵郎中迁金紫光禄大夫入周济州诸军事济州刺史雕锼杞梓黼藻人伦用匪齐钩亟深微管之寄价符赵璧愈擅入秦之美考伽隋授仪同三司衞王记室皇朝追封常宁安公赠汾州刺史幽州都督材纬三端扬镳武库位阶一命顿辔文房下调悲于季叶饰壤昭于昌运故知壮气犹生贯千秋其尚想名臣不作瞻九原而增悼再缛部符之赠式冠封坟之典公邓林抽颖昆峤疏源非假七龄早郁凌霜之干爰滋九润先孕联云之宝瞻言广术企列防于髫初属相倾义俯回戈于度内雄姿岐嶷覆篑裁规沈勇潜贞涌泉韫量饰躬由礼检性依仁匪衞袚于齐挑函翘诚于孟荀言泉河泻应千里而无违侠气飚腾轻百金而有裕加以钤符元秘劔术精微偃月疏营右泽左陵之势浮云鴈阵鹅张鹤列之竒莫不夙契灵台暗穷神奥由是誉光日下声盖秦中而翠虬骧雾必先阶于尺木紫鷰追风初发踪于歩武爰膺执防之选以効弃觚之节防授元帅都督拜朝散大夫转议正大夫加银青光禄大夫大业十二年也未展雄飞载羁下列何意乎九苞呈瑞俪彩司晨一角効祥俦踪警夜俄而运钟旒冕政弛永衣【疑】大浸襄陵长虹贯日公乃行吟梁父希管晏以思齐屈迹淮阴萧张而佐命皇家辅倾极振頺纲提劔风驱援旗电扫刘武周不稽天气实暗人谋怒穷辙以抗威临焦原而自逸公见縻昏伪迫以驱驰取譬辛毗甫依袁而免戾同夫马援聊寄隗以偷全尚鞠丑徒据其危堞太宗俯离凤邸亲御龙韬军次介休将屠伪邑早钦英略深嘉义勇飞箭以述皇威投金以申同德公鉴穷无象识照先机虚西楚之如狼陋张角之吠犬遽归眞主期乎定人擢授秦府统军于时帝道维新王途多故瑞鸡之野式静云雷献蜃之川来均霜露蕞尔凶狡久肆回邪载动神兵龚行天罚救楚妙算虽独运于冲襟授律宏规固思凭于猛将乃以公为行军总管遵彼前茅追奔若顺海乘兹破竹溃敌如决河积甲齐山中岳由斯咸定封尸筑观王城于是乂安饮至镐京策勲居最所赐金帛盖以千箱其后六统偏师五为总管北歼猾夏南廓滔天戮鲸鲵于洙泗溺骖防于漳滏所向风靡赏越彝班时外难初康内衅方兆春坊阶乱搆祸深于戾园李屏穷凶为蠧尤于傲象公早参帷幕思固宗祧骤起圣怀累明大义九年六月二凶伏辜虽天道祸淫盖赖君之算也擢左衞大将军兼太子左衞率贞观元年授右武侯大将军屯兵数万咸令统领职歴二官兼司七校龙飞静柝总禁旅于瑶山马珥临戎肃严兵于锜禁于是威驰银牓宠峻金吾拜上柱国吴国公食邑三千戸实封一千三百戸若迁黼疏峰【疑】奄衡巫而廓鎭雷导风驱泻江汉以咸池余砾涵辉明珠韬媚是称奥壤独擅雄州伫寄惟良以敷景化连帅之重佥曰尔谐贞观四年授襄均邓浙唐五州都督襄州刺史班朝惊俗载屏丹帷虚犴迁绕宁因赭服布中和而驿化浃旁润以驰威惠泽潜通吐浪由其绝渚仁风普畅啸谷所以浮江弛风牍于东臯岁储京庾契成麟于西序家知礼譲道彼湘沅俗均邹鲁里称冠盖旣洽甿谣地接股肱伫求人瘼八年授光禄大夫行同州刺史封建功臣改封鄂国公册拜宣州刺史昔炎周裂壤荥阳茂十邑之庸有晋畴荣壮武峻重封之典校其优劣讵可扶轮累迁灵鄜夏三州都督懋兹宏德亟牧大藩控十角于星街信覃元塞总百城于天堑义偃朱方端委之风褫危冠而变俗氊裘之长弃鸣镝以归仁紫封流渥朱轮徒传莫不情深借寇恋切畱黄可谓柔逺以德人称遗爱者矣旣而俯鉴忘筌景文成之茂躅深惟满器躐太傅之高踪漏促铜仪循良夜之不怠体安玉杖谅坦路之难追奏拟青规辞荣綘阙特回天睠赐其诚请于是册拜开府仪同三司礼秩加等已而从容廊庙怡畅丘园架巘图莲疏池泻箭后堂歌吹通逸响于南隣别业林泉接芳阴于西第加以陶风元穆【阙二字】勲胄兼之里遂高阳门承通德故能聨姻瑶府结庆璿枝荣亚元吉宠班右威清楼耸构遥通女之津黄阁凝扉近接天孙之馆长筵绮合韦珠与谢玉交辉广庑云浮羽籥共枞金递奏庭乌効祉燮曜槐端隟骏流年俄潜柳次嗟乎巨川旣济奄迁舟于夜壑高台遽倾倐摧梁于梦奠粤以显庆三年十一月二十六日遘疾薨于长安之私第春秋七十有四皇上情切宗臣痛深国老举哀别次罢朝者累辰昔平仲云亡趋轮轸恸宣尼告逝述诔申哀未足方此撤悬喻斯辍祭追赠司徒词曰饰终之典实属于勲贤追逺之恩光归于令望故开府仪同三司上柱国鄂国公敬德志局标举基宇沈奥忠义之节歴夷险而不渝仁勇之风虽造次而必践忠诚申于栢府茂绩展于行阵西汉元勲韩彭非重东吴上将吴邓为轻着恭肃于轩陛驰声猷于藩岳方隆朝寄之荣便追止足之分阐雄林而兼济植高操而孤徃道映千古誉光百辟与善俄褰殱良奄洎永言遗烈震动于心宜崇礼命式旌幽壤可赠司徒使持节都督并蔚岚代等四州诸军事并州刺史余官封并如故所司备礼册命给班劔四十人及羽葆鼓吹赠绢一千五百段米粟一千五百石陪葬昭陵葬事所须并宜官给并赐东园秘器仪仗皷吹送至墓所仍送还宅并为立碑仍令鸿胪卿琅琊郡开国公萧嗣业监防光禄少卿殷令名为副使务从优厚称朕意焉又下諡诏曰名以实称事光于前典諡为表礼缛厚于尊言故博闻强立少傅擅文成之美行刚服逺冠军膺景植之赐故开府仪同三司上柱国鄂国公赠司徒并州都督敬德襟宇宏邵机神秘逺气茂英果情驰义烈阐雄图而赞业标峻节以凝功道叶宗臣望隆时宰爰升九命之宠宜享三尊之位福谦从説悼徃増酸奉上危身诚许国之贞操安人和众亦经邦之懿范详式兹典锡以大名可諡忠武仍遣使持节备礼告柩以显庆四年岁次己未四月丁未朔十四日庚申陪葬于昭陵礼也惟公资和清粹禀鋭雷霆勇冠六军不失独夫之色志澄四海期于万里之外登范车而绎虑抚陈室以栖情苍璧内融负青防其非逺白珪外审体黄裳而愈固艺或微而咸综技虽末而旁该象弭初弯先穿卧石鱼文且击遂引飞泉擅扛鼎而推雄掩防轮而効捷观其事亲孝事君忠居身节与士信识通其变逺鉴穷于未形智括其神临事期乎不测非外物之攸奬咸宜体以自然运属艰虞披荆而扶帝业功宣草昧借箸以沃神襟载扈升陑爰参誓牧掩孙吴而高视轥韩白以长驱是以舍代偃齐似青邱之吞梦泽推坚衂锐犹黄防之穿鲁缟祥符捧日亮尧景而増辉道契从风燮虞薰而演化故能丹书誓策青社疏荣位兆衔诸【疑】资五申而统律寄深锡壤按十部以宣风年曁抽簪礼优执酳悬舆胜躅昭茂宠于安车纳驷高门峻朝章于行马斯所谓道烈可纪令终有俶者与有子右领军将军宝琳凤羽摛姿龙媒骋逸丞相之子道懋传经王公之孙望高倒履掩八屯而効职副九列以腾芳履孝扬名克隆华阀显亲穆誉爰树丰碑纪德卢山载表茂陵之域题贞毕陌式分京兆之阡庶令过客披文立名可则故怀斯惠望拜知归其铭曰商周龙跃尹望鹰扬风云宜感鳞翮曾骧于赫皇祚禔珍防昌锡兹元弼勲烈推光茂德初诞英徽早畅狼宿摛精文协贶弃繻关下受符圮上秘策金韬腾猷玉帐正心孤卲猛气横飞长戈三捷雄防双挥蛟分承影雁落忘归韬奇伫睿屈迹乘机衅起射天妖凝鬭日明一光啓半千秀出道契披捧功宣授律冀北先驰图南载逸受脤扬威专征耀武马陵削树鸢方铸柱云卷鸣祠风讴啸雨静祲破竹销氛玉弩戎衣式定河带同盟望高四履宠峻千兵裂壤汾邑分麾柳营网罗方召蹑迹良平出建隼旟入参凤辇名班防玉贲光仪朱戸吟笳青门树冕金装甫散璇霜遽践昔恭丹扆载奉薰琴今陪元襚空悲谷林纷纷礼褥杳杳光沈阍桐永閟宰树方信瞻言史策逺振徽音
　　泸州都督王湛神道碑　　　　　杨　炯
　　惟汉髙祖应天顺人祭蚩尤于沛庭斩大虵于丰泽则丰沛之豪杰乘于云矣惟汉光武龙飞凤翔举新市之八千破王寻之百万则南阳之佐命动于天矣我高祖神尧皇帝以唐侯而建国从晋阳以起兵协和万邦光宅天下则太原之衣冠有大勲矣公讳湛字怀元太原晋阳人也十一代祖卓晋给事中母常山公主河东有汤沐邑因家焉葬于长寿原故乡有太原之号皇业伊始公以中涓从事赐田鄠杜间今为雍州人也昔武王定于下人太子宾于上帝基酆镐而开国籍神仙以命氏霸则司徒所让位天子所不臣昶则孝弟于闺门务学于师友岂直横江斩将南登建业之台土食金沟北徙邙山之宅自兹厥后数百年国移三统周人共推其代禄家徙五陵汉朝不易其冠冕曾祖宗迈后魏中书侍郎彭城王府司马周春官大夫都督晋阳侯祖亮本州主簿司木上士隋赠信州刺史大名革于东魏天命集于西周宗伯所以辨其仪林衡所以平其守父绰秦孝王府掾仁寿宫监离石郡通守晋阳侯皇朝石州刺史逆贼刘武周攻陷郡城因而遇害赠代州总管諡曰烈侯礼也天造草昧王业艰难周师才至于太原胡兵遂入于离石负戸而汲不能定西戎之祸析骸而防不能解南楚之围仁者杀身以成名君子有死而无贰公承圣贤之末代属丧乱之多天子乘舆方清秣陵之气诸侯斧钺莫救骊山之烽国有命而何言邦无道而斯隐大业之季本州察孝廉非其好也高祖乃操斗极拜图书再驾临于孟津五星合于东井公解衣而济策杖而行郦食其之长者逢汉祖而长揖袁曜卿之茂才见曹公而不拜从平霍邑授金紫光禄大夫入长安加左光禄大夫歴丞相相国二府典籖参军事髙祖受禅擢为通事舎人通直散骑侍郎封金水县侯食邑七百戸寻迁虞部郎中丁烈侯艰去职寻起为陇西别驾商鄜二州刺史上柱国荆州大都督府司马冀州刺史定其封邑誓以河山萧相立功于万代畱侯决策于千里愿持一郡洛阳之任耿纯兼摄八州江东之拜陶侃龙朔三年迁使持节都督泸荣溱珍四州诸军事泸州刺史江阳县地泸水提封参伐下而为益州岐山上而为井络尺兵再戢黄昌两日之歌槃木斯来景伯三年之化功成露冕岁及悬车叹疏广之知足慕祁奚之请老干封二年上书乞骸骨诏公禄赐同京官仍朝朔望天子歴吉日协露辰郊上元祀清庙诏公行太尉事国之大事摄在有司苍璧黄琮六玉以昭天地路皷阴竹九变而祠祖考名遂身退居常待终山川则羣望并走星象则中台夜拆春秋九十有三以咸亨三年七月十七日薨于京师永崇里諡曰敏侯丧事官给赐物三百段粟三百石葬日车服徃还有司监防公幼钟偏罚毁瘠过人八岁读书至无母何恃废书恸哭呕血数升逮事继亲孝闻州党恩深母子比王元之事亲梦感夫妻等衡卿之至孝年才一纪有若成人吏部薛公见而称叹颍川之司马德操早知刘廙谯国之夏侯防初深明乐毅兵次霍邑力战有功高祖嘉之赐良马一匹进围京城为伏弩所中高祖临视赐物三百段流血及屦未绝鼓音左轮朱殷岂敢言病武德之始奉使岭南冯盎等稽首称臣献琛奉防舎人薛卓遇害北庭诏公责问单于谢罪赐黄金五十斤杂防二百段南逾涨海北度阴山太中大夫去尉佗之黄屋高车使者作匈奴之铁劵离石之难也枕干而寝见星而行号泣不绝声者千里水浆不入口者数日同武陵之任袭入构诸羌异河内之张武空持遗劔吴逺由其得铭王裒以之攀栢冀州境内旧多淫祀褰帷按部申明法禁诏书迁秩百姓攀车立庙生祠树碑颂德亦犹栾巴典郡山鬼潜移张禹牧州江涛不起公出身六十载遗爱二十州遂罢方岳之官仍居上台之位始于拨乱伊尹之辅成汤终于太平轩辕之得风后然后拂衣高蹈躬览载籍着遗诫十八章盛行于代法文王周易之变象尼父孝经之篇穷性命之理尽天人之际庄周著论生也若浮史佚立言殁而不朽越文明元年二月十七日陪葬于献陵礼也长子朝散大夫行扶风令遐观等生刍一束泣血三年不逾圣人之礼能行大夫之孝京兆载开其新阡昆吾用昭其旧徳百年宫室宛在章台之东五校军营依然茂陵之下其铭曰昔在汤武阿衡尚父下及高光萧何邓禹皇天眷命赫矣高祖惟岳降神克生元辅攻城野战关张英武竒策密谋荀攸贾诩始陪营衞仍防幕府旌节龙沙轩旗象浦出临方岳入调风雨其生也荣池台钟皷其死也哀陈兵复土孝乎惟孝无父何怙刋石勒铭永传终古
　　郑太子碑铭　　　　　　　　　卢照邻
　　若夫苍精授邑载杓西邻之际赤乌告祥方崇北面之尊海内奔波三分与二分交竞寰中同防七百与八百相符故能安地轴之倾轮补干弦之落紊如砥平道诸侯遵卜洛之郊似石磐基宗子绍维城之固大矣哉周之有天下也年将庆逺叶帯枝繁郑国桓公宣王母弟水双河济泄云雨以开封臯二城平连古今而锡类犬牙晋楚鼎足齐秦时遇鬭蛇之余乍进牵羊之弊虽地承负黍国祚弥而无穷天锡香兰家风邵为逾逺太子寿者康公之子桓公之二十代孙也聪明仁智晖映当时涯涘清深指鼈川而激量珪璋特逹与龙辂而齐光因以运逢阳城败我郑次辛亥之岁崩山汤防馁鋭气于韩兵降志辱身饮盟符于晋血邑封千戸官具百寮今之寿城斯其地也享年七十八薨于晋葬于天陵南灵原超忽永深埋玉之悲荒陇萋其谁识生金之字玉京观道士郑大量家长郑君则合宗并太子之后胜业孤扬清晖竞逺逍遥林外放旷烟霞凝皓素于黄庭养神气于元宇以为霓旌扬汉犹寻朽骨之灵鹤驾停空尚谒先人之墓于是芟荒薙蔓徙植延阴丰碑下鹿芦高坟疏马鬛得青乌之旧地临绛邑之新田于时大唐总章元年岁次戊辰五月甲申之一日也尔其表里山河极目原野九京以送其徃二水以流其恶山岩霜雪邀处子以同嬉奋防衣冠侣羣僊而共逺窥晋臣于泉路依希夏日之光思汉帝于云衢髣髴秋风之咏虽复相望绝代固可气类同年岂使素烈景风清猷澹味金石之美堙灭而无闻乎故式绍前范传之永代将日月以居诸邈宇宙而长久词曰周封懿族郑国开疆始连高华终帯荧芒东西橘徙人物绛香萧条河曲隐轸荣阳戎马生郊兵车乱辙众雄相竞羣公未绝烟尘四起纵横四结园寝成泣偪阳成血家声已隤出质而来西光未谢东府行开乡关寂寞城邑徘徊三乡二鄙风月池台广阳已失年共不朽魄散东山魂归北郏披榛卜葬分晋献绛露即泣云屯即愁川源遽徙居处不畱源旣号灵城犹名寿摧残剪树零落为土碑失黄砻铭摧白楸猗欤积善克昌后丹灶九飞清溪千仞眷兹幽陇清风丕振勒石扬声闻之陈信左右原野表里山河析城王屋汾川帝歌新城树少故绛人多悠悠万代见此如何
　　三受降城碑铭　　　　　　　　吕　温
　　夏后氏遏洪水驱龙蛇能御大菑以活黔首周文王城朔方逐猃狁能捍大患以安中区若非高防峻防重门击柝虽有盛德曷观成功然则持璿玑而弛张万象昊穹之妙用扼胜势以擒纵八极王者之宏图道虽无外权则有备变化消息存乎其人三受降城皇唐之胜势者也昔秦不量力北筑长城右扼临洮左驰碣石生人尽去不足乘障两汉之后頽为荒丘退居河浒歴代莫进矫亡秦之弊则可矣尽中国之利则未然唐兴因循未暇经啓有拂云祠者在河之北地形雄坦控扼枢会虏伏其下以窥城中祷神观兵然后入寇甲不及擐突如其来鲸一跃而吞舟虎数歩而择肉塞草落而边甿惧河氷坚而羽檄走爰自受命至于中兴国无宁岁景龙二年黙啜强暴渎邻搆怨扫境西伐漠南空虚朔方大总管韩国公张仁愿蹑机而谋请筑三城夺据其地跨大河以北向制胡马之南牧中宗诏许横议不挠于是畱及之戍斩奸命之卒六旬雷动三城岳立以拂云祠为中城东西相去各四百里过朝那而北辟斥堠迭望几二千所损费亿计减兵万人分形以据同力而守东极于海西穷于天纳阴山于寸眸拳大漠于一掌惊尘飞而烽火燿孤鴈起而刁斗鸣渉河而南门用晏闲韩公犹以为未也方将建大斾提金鼓驰神笇鞠虎旅看旄头明灭与太白进退小则责琛賮受厥角定保塞一隅之安大则倒狼居竭瀚海空苦塞万里之野大略方运元勲不集天其未使我唐无北顾之忧乎厥后贤愚迭任工拙异势刚者黩武柔者败律城隳险固寇得凌轶或驱马饮河而去或控剧垒而旋吾知韩公不瞑目于地下矣今天子诞敷文德茂育羣生戢兵和亲北狄右袵然而军志有受降如敌大易有安不忘危崇墉言言其可弛柝亦宜鎭以元老授之庙胜俾述旧职而恢遗功外勤抚绥内谨经略使其来不敢仰视去不敢返顾永詟猛气无生祸心耸威驯恩禽息荒外安固万代术何加焉敢勒铭城隅庶复隍而光烈不昧铭曰韩侯受命志在朔易北方之强制以全策亘汉横塞掲兹雄壁如三鬭龙跃出大泽并分襟帯各闭风雷俯赐阴山仰看昭回一夫登陴万里洞开日晏秋尽纤尘不来时惟韩侯方运神妙观衅则动乃诛乃吊廓乎穷荒尽日所照天乎未赞不策清庙我圣耀德罢扄北门优而柔之用息元元曷若完守推亡固存于襄于夷永裕后昆
　　祀北岳祠碑　　　　　　　　　张嘉贞
　　有国者殷荐于天地望秩于山川故灾沴不生矣有家者严敬于鬼神克谐于礼乐故休祐斯应矣由是上下交泰幽明相协五精同朗辰为水其味咸五鎭俱清恒为冬其音羽大哉兹岳殊于众山嵩华乃局乎近甸衡岱不逾乎方域孰与夫包括绵长经纶中外其顶也上扶干门黑帝之宫观其足也下捺坤轴元神之都府岂止劈冀魏截幽燕拒洪河撑大海澒洞合沓半天下之襟嵯峨巉岩一宇内之标格者也故知惟土有精惟山有灵窅窅防防其道至平其德至贞氤氲馨馨目之不覩夫形耳之不闻夫声阴阳不测夫奥所以存像设建祠庭矣稽彼上古洎于中运五载巡狩百神怀柔皇王令典以之叶祚歴数昌期以之交泰自嬴汉逮周隋匪修匪防或僭或侈不勤于省者其政缺非美而封者其事讹呜呼黩祭虚陈昭灵罔答更张礼秩固待雍熈粤若我唐正百王頽敎恭惟我后扬五圣丕烈人神允浃动植和畅乃籍北鎭柴南坛碑西岳泥东岱是用告厥功祗其祠也故穰穰介福获于彼颙颙众心徯于此边隅于是乎静稼穑于是乎丰丰以阜人静以安俗俗安而人阜君睿而神聪惟神幽赞已成惟君能事斯毕北巡之礼胥咏其苏虽黝辂纁旗未由冬觐而圆珪方璧每自天来或事举必祈福行宜赛则有公卿而奉新命或四时荐熟三献酌洗则有侯牧而率旧章非夫昭信雄直岂常享于明代哉是以河朔人风洁诚而祷蚕谷者多矣春终秋孟冬首三之月尤剧苹藻自羞若从官敛樵苏不禁孰能私伐盖威灵感通以致耳与其淫慆而求者异乎夫道莫先乎贞政莫先乎淳参造化以成万物莫先于神资帝王以富四海莫先乎人防神莫先乎君理人莫先乎师丙寅岁乃命菲才谬兼军钦若明诏持兵导俗无敢懈怠名山大川着乎典式靡不加敬于昭神寝于岳之阳伊岳致神伊神主岳高柯古干幽蔚阴翳俯仰瞻对精魂肃恭栗然何为故以嗟叹嗟叹不足于是咏歌歌以发言言以彰德事可追于风雅词无隐于闻见神而听之颂斯作曰五宿荧煌风政休咎上经乎乾纲我君顺之祚乃久兮五宗磅礴隂化成败下彰乎坤络我君钦之福乃介兮天平地成神道助贞人事以宁兮皇极帝力神道助直人事以息兮祯祥日新旣祠旣禋国万斯春兮风雨若时是耕是获家勤于礿兮至诚通兮昭防协和至道黙兮对扬颂歌大恒如砺明德惟峨唐开元十五年碑在西碑房自书
　　赠太尉裴行俭神道碑　　　　　张　説
　　星辰悬象所以殷时布气然而行不言之道者天也文武用才所以勤官定国然而收无为之理者帝也当高宗之休运任名世之良臣清九流而辟四海代天工而张帝德歴选前哲岂多乎哉公讳行俭字守约河东闻喜人也其先出于嬴姓伯益之后也秦则裴侯始封汉则侍中受职魏晋之代郁为盛门八裴方于八王声振海内三子尊为三祖望高士族自冀州刺史徽至公十二代中军将军双虎至公六叶代无遗德不陨厥问者已大王父伯凤周骠骑大将军光汾二州刺史琅琊郡开国公大父定高大将军冯翊郡守袭琅邪郡公诸侯受封山河传国天子共理循良克家考仁基隋左光禄大夫以阴圗王世充义防旧主遭时不利玉折名扬圣唐龙兴旌淑励节赠原州都督命諡曰忠盖春秋之褒也公清明本乎世德正性出乎胎敎气润河灵貎雄岳立仁孝之道天生而知将相之器与年俱长以高荫为文生绝事笃学累年不举房仆射异而问焉对曰隋室丧乱家亡典籍馆有良书探讨未徧故少畱耳梁公惊曰骥子志气凌云一日千里其早为通人之目也如是明经补左屯衞仓曹诏举转雍州司士选金部戸部二员外歴都官郎中长安令明庆中与长孙太尉褚河南论及中宫废立国家忧患有公伯寮谮行于季氏出为西州长史又改金山副都防又拜安西大都防西域从政七八年间穷荒举落重译向化我之独贤边之多幸干封岁徴为同文少卿寻除司列少常伯官复旧号为吏部侍郎加银青光禄大夫自居铨管大设纲综辨职差才审官序爵法着新格言成故事上元中长星出天秃发入塞诏公为洮州道左军总管又为秦州镇抚右军总管并受元帅周王节度虽祭公有谏耀武之事不行而方叔帅师来威之道备矣仪凤二年十姓生可汗匐延都支及李遮匐潜搆犬戎俶扰西域朝廷凭怒将行天讨公进议曰敬元败绩于茅戎审礼免胄而入狄岂可绝域更勤王师今波斯王亡侍子在此若命使册立则路由二蕃便宜取之是成擒也高宗善其计诏公以名册送波斯兼安抚大使公往莅遗爱洽于人心是行也百城故老望尘而雅拜四鎭酋渠连营而酒一言召募万骑云集公乃解严以反谍托猎以训旅谋之多方间其无备裹粮十日执都支于帐前破竹一呼钳遮匐于麾下华戎相庆立碑碎叶盖美克隽不杀而用谋安人以德而去害廓氛祲于地表燀皇灵于天外充国有屯田之颂窦宪有燕山之铭订兹逺略彼何微也迁礼部尚书加上柱国又特降恩命兼右衞大将军夷典秩宗神必据我文昌有将天道存焉调露中单于可汗伏念外叛大鸿胪萧嗣业丧律诏公为定襄道大总管军至朔州斥堠相接匈奴故态狃刼粮以馁师神将出竒张虚势以啗敌伪为转运伏其壮士示羸师以绥行隐精骑以蹑迹寇果大下援兵奔散骄虏益骜自为得色驱此车牛憩彼泉井于是箱中兵起千弩齐发要路骑飞一息而至羣胡顚沛杀伤满野从此馈运路无惊者观夫大漠无倪穹庐靡所追之逃遯舍之凭陵费日老师兵家所病公潜使缓颊均其利心深图旣入狼意亦改及委罪衙官阴送降欵公密上其事人莫之知及如所期举国归附烟尘大起师徒惶惑公徐使令军曰此是伏念执温传来降非他寇也俄而衔璧辕门释缚纳欵帝嘉厥勲命尚书崔知悌乘驿劳军备礼献凯册勲之日程务挺张防朂者行军之偏将也诉言予劳逼逐方降大军又属秉钧忌才上下其手公曰虽不逮羣师之让功犹耻与二王之竞力今而杀降后无来者乃封公闻喜县开国公而伏念温传皆戮都市是年也伏念弟元珍拥其余种复叛则天称制追正防枉赠伏念太仆卿程张诸家别故夷族君子以为神理之不可诬也永淳元年诏公为金牙道大总管未行遘疾四月二十八日薨于京师延寿里春秋六十有四长子贞隐早卒嫡孙参元嗣封藐是诸孤哀哀幼童高宗悼焉赠幽州都督赐凶仪还乡丧葬官供礼部郎中监防窀穸之数率礼有加别勅畱守委皇太子择六品京官一人检校家事五六年间待儿孙稍成长日停宠极哀荣礼之厚者泽周存没义莫重焉太常议諡博古多能文武表式曰宪其年十月葬我宪公于闻喜之东良原礼也神龙中兴朝思旧德赠公扬州大都督开元孝享宰嗣延恩赠公太尉生不登于台阶没追位乎灵庠序四时于地下调三光于天上圣人神敎意在兹夫公志坚虑精神勇识澈艺必讨本学皆覩奥又善测候云物推步气象鬼无遁谋灵不藏用着文集二十卷造草字数千文皆宝传人间以为代法撰选谱十卷又为军营行阵部众料敌等四十六诀大圣天后令秘书监武承嗣就家取进以为秘术岂比马卿浮华难畱封禅之草刘安虚诞空传鸿宝之书而已哉加以汲引沈沦推奬气类虚怀而襟带不设亮而城府洞开故虎旅云从词林响应若羽毛之宗麟凤众川之长江河也在选曹见骆宾王卢照隣王勃杨烱评曰炯虽有才名不过令长其余华而无实鲜克令终见苏味道王勮叹曰十数年外当居衡石后各如其言其在军麾择帐下之士则有张知运薛讷阎敬客甘元暕裴思谅王智方吕休璟刘元意引偏禆之将则有程务挺张防朂王方翼崔智党金毗郭待封刘敬同李多祚黑齿常之凡所进防尽为名将此则有道之人伦武侯之赏鉴也公之送波斯也入莫贺延碛中遇风沙大起天地暝晦引道皆迷因命息徒至诚防祷徇于众曰井泉不逺须臾风止气开有香泉丰草宛在营侧徃来之人莫知其处此乃耿公之拜井商人之化城也公在礼闱勅赐善马及宝鞍令史奔驰马倒鞍破惧而逃罪公使诏之曰知汝误耳又平都支遮副大获珍异酋长将吏请遍观焉有马脑大盘希代之宝也随军王休烈捧盘跌倒应时而碎叩头流血惶怖请死公笑曰事有不意何至重玉而害人乎此又文饶之含容邴吉之仁恕也公西擒都支北降伏念前后锡马五百匹僮二百人金银器物三千器锦罽织皮三百殷公受置庭中旬日散尽此又赵奢之待士田文之市义也若夫知人以为本感通以为行善贷以为常散积以为乐古之有道者从事于斯矣公元夫人河南陆氏兵部侍郎爽之女也陆氏卒继室以华阳夫人库狄氏有任姒之德班左氏之才圣后临朝召入宫阙拜为御正中宗践祚归养私门岁时致礼娲后补天进参十乱少康嗣夏退叶三从晋朝公卿列拜虞潭之母周官音注近同韦逞之家皇上临极旁求阴政再降纶言将留内辅夫人深戒荣满逺悟眞筌固辞羸惫超谢尘俗每读信行禅师集録永期尊奉开元五年四月二日归眞京邑其年八月归窆穸于终南山鸱鸣堆信行禅师灵塔之后古不合葬魂无不之成遗志也长子参元官至泾邓二州刺史聿修厥德人亡道存次子延休并州文水令世载文雄家传草圣次子庆逺协律郎深逹礼乐克和神人咸负长才同沦短运季子光庭侍中兼吏部尚书辅政邕熙致君尧舜孝理发乎陵庙仁泽遍乎松槚是故妻以夫荣母以子贵以尚书先赠方伯申命上公夫人旧封华阳増号晋国诗云文武吉甫万邦为宪上公有焉又曰彼美孟姜德音不忘小君有焉孝经云立身行道以显父母侍中有焉合三德而为家横百代而济美信可以言时称代镂石刋金者欤神道前铭薛令所撰具有后命俾余系述马迁世家益孟坚之一传刘寛表墓并伯喈之两碑报德敎忠俱传不朽铭曰天生亚圣祚此王国文综九流武参七德柔逺服叛穷西尽北赫我皇灵去其蝥贼仁则不逺智何不周如山之峻如川之流术与神合艺将道游书来悬帐赋出登楼司马军阵官人纲纪帝加常伯国于闻喜室有令妻家成克子社金传世桓圭守祀神道上台永介邦祉
　　侍中兼吏部尚书裴光庭神道碑　张九龄
　　夫道遵常习故盖人拘于凡也得精亡麤是天纵于圣也方圣上之防太师也岂籍誉于朝廷哉径取士于无迹悬收功于未朕而终致大用克成休勋使祖虚名者见西子而憎貌工横议者闻鲁连而杜口乃知古谓则哲维帝其难今之得人遇圣为易能允明主之鉴不负真贤之实者其在正平忠献公乎公讳光庭字连城河东闻喜人也伯翳之后与秦同姓始封于裴因邑命氏魏晋之际为人物之杰与琅琊王氏相敌时人谓之八裴八王自兹厥后奕代更盛大王父定高周大将军冯翊太守琅琊公大父仁基隋光禄大夫追赠持节原州都督天之旣厌隋德矣见危致命不亦难乎諡之曰忠春秋之义也皇父行俭礼部尚书兼定襄道行军大总管闻喜县公赠太尉时或有奸王命禁暴安人不谓重乎谥之曰宪尊名之典也公即宪公之第七子降神元和含光不耀越在初服已有老成虽逺大是图而近识莫悟学探帝载何事小名业综人伦岂矜一善弱岁居太尉宪公丧幼以孝闻寻补文馆学生神龙初明经擢第授家令寺丞转太常丞加朝散大夫景龙中以亲累外转寻入为陜王友改右衞郎将丁晋国太夫人忧柴毁骨立殆至灭性服免起丹州别驾未之就也复除右衞郎将无何迁率府中郎嗟乎有其道而无其用不可行也得共时而不得其志亦不可行也公负经纶之器韬王霸之略自委泊外台栖迟下位出外从事十数年间坦然而自若者何哉盖知才有所必伸命有所必与非茍而已开元中圣上思光禄之休烈嘉太尉之元勲是必象贤其将大受特拜司门郎中转兵部侍台之文始应列防鸿渐之羽可用为仪迁鸿胪少卿以观其能也是岁天子有事于岱宗诸侯防朝于行在执笾豆者不限于中外献琛賮者亦勤于骏奔莫不来享无有逺近而执政以公代晓边事职在行人且曰夷狄豺狼黩盟阻德我今有事戎或生心我张吾师有备无患若何公曰不可夫封禅者所以告成功也观兵者所以威逆命也云亭苗扈非一时之事也受脤执燔非三代之礼也天方佑我光啓旧服憬彼獯鬻能违天乎无庸人可以谍告从之秋九月突厥果使其相执失颉利发与其介阿史德暾泥熟来朝公之谋也东封还迁兵部侍郎祈父之职夏卿之亚存而举者悉以咨之公于是考遗训补阙典序搜苗狝狩之礼详施税简稽之赋颁九畿之政设九伐之刑以练国容以精军实边鄙不耸帝用嘉之旣而拜中书侍郎同中书门下平章事兼御史大夫正出其言霈乎人有归也天宪惟明肃乎人知禁也寻加银青光禄大夫换黄门侍郎俄迁侍中兼吏部尚书文馆学士总百揆之枢辖酌九流之渊奥叶文轨之殷受天人之和木火象鼎其惟实餗山川出云用作霖雨时哉之防无得称焉先是大化之行务以元黙遵夫易简旧章在而不议吏道杂以多端公于是求革故之实契随时之义作秩序以平之设循资以定之谨权衡以选之考殿最以参之奸回无所措其邪噂不能介其量多士动色羣方改瞻仰之者邈乎如山窥之者间不容髪或曰执事无乃惠欤公曰大命敢不敬欤若然方将致六符于泰阶驱百姓于仁寿岂直睥睨先正纷纶近古汨而随流守而勿失云尔哉二十年冬上幸河东祠后土命公兼左军师礼毕赐爵正平男加光禄大夫抑人有言曰树善莫如滋积仁莫如重则臧僖之庆有后于鲁栾武之德未绝于人宜公侯之子孙必复其始也公尝读易至干之屯升之渐喟然叹曰物恶有满而不溢高而不危者哉旣而居不崇侈动无逾法虽百乘之家万夫之长冲如也谓日用不知存诸方册何天年未永瘼此台臣二十有一年春三月癸卯遘疾甍于京师平康里之私第春秋五十八朝廷哀伤冕旒震悼制戸部尚书杜暹卽殡吊祭物五百段粟五百石丧事优厚官供辍朝三日丁未有诏追赠太师諡曰忠献使某官某监候丧事以某月日葬我忠献公于闻喜之旧茔礼也初知星者言上相有变良臣将殁谓请禳之公曰使祸可禳而去则福可祝而来也论者多之以为知命夫天下之达道有五所以行之者三曰忠孝仁安君忠也荣亲孝也周物仁也此三者有一于身鲜矣而公实兼之且媚于人者必好其威福贤于事者必羞其谤政公知其然则以直道匪躬之故忠莫厚焉礼为人子春秋以致享义于人臣夙夜以从命公知其然则以时告如在之敬孝莫重焉夫以衡石之任陶钧之力莫不责于下吏求僃于一人以故舞文雷同疑狱岁构恬而不改浸以成风公知其故则以信察御物之惠仁莫加焉其行已奉公皆此类也尝所著述率于箴规以为惇叙九族本枝百世王者之盛也而义不可以无训作瑶山徃记维城前轨以讽之微而彰志而晦圣人之举也道不可以虚行作续春秋自战国迄于周隋以统之臣子义也天人之际僃矣非洽闻通理其孰能与于此乎宜其存无幸人殁有遗爱嗣子积京兆府司録事参军孝实克家动必中礼丕承厚命纡天鉴而増华敢迹前修琢丰碑而不朽铭曰益作舜虞鍼分晋土庆流八族德盛三祖琅琊象贤怀文佩武光禄忠烈杀身报主尚书出将恢我王略文敎内敷武功外铄缁衣之弊惟公继作用晦而明处丰思约鸿胪好谋夏卿称职代天施化佐皇立极纳于宪府好是正直乃宅冢司谋猷允塞尽瘁事国夙夜在公居无阙正殁有余忠天子命我颂德铭功日月有既令闻无穷
　　夏州都督王方翼神道碑　　　　张　説
　　良玉礼神用之西序之器拾之南山之璞冏然不有其珍也君子安命进之扞城之雄退之去国之老隤然不失其正也语夫杖运以行道属辞以比德亦何代无其人哉公讳方翼字仲翔太原祁人王周之后也王子以败敌受姓徴召以遁世为名司徙之济艰难义形汉室太尉之图举甲心尽魏朝闻蒋济所言则知尚书志力兄弟继美览周书所载则见颍川忠烈子姓皆封臣节奋扬于百代家声籍甚于四海大王父司徒定公秉隋氏之崇也王父驸马开府文公裕先朝之懿也考特进愼公仁表皇室之甥也公门总四岳之灵帝子分五潢之气是生时杰鬰为人纪公雄姿沈毅凛难犯之色虚怀信厚坦招纳之量识略精断逹应变之权神守密静坚不夺之节孝友内兆于免怀忠信外灼于旣冠加以思参造化诚合鬼神文其诗书武其韬略推此才也以从政焉永无匮矣夙遭家难哀过柴瘁京师号曰孝童王母同安长公主引贵游之诫示作苦之端今太夫人徙居郿墅储无斗粟庇无尺椽公躬率佣保肆勤给养垦山出田燎松鬻墨一年而良畴千畆二年而厦屋百间日举寿觞厌珍膳矣处约能久不亦仁乎在困能亨不亦智乎永徽初始宰安定诛豪暴以育人察奸宄以申寃异政三举清风一变除瀚海都督府司马以母疾辞职为姜恪乘便遂徙朔州尚德府果毅岁余王本立上书理公国之惇孝不宜摈抑有诏徴还而亲不待心与哀绝气属礼存诏御医孟黙朝夕诊视免丧逾年仅堪履立乐成公东讨新罗荐为将师诏公持节鸡林道总管军停不行授沙州刺史未至改拜肃州以为慢防啓寇非重闲也乃大筑雉堞严僃橹械人知有恃戎亦来威仪凤岁河西尽蝗独不入州境隣郡凑稔提挈如云公倾私泉以资乏引激水以立硙举火百圶日哺千人遂有芝草丛生丰年屡降人之咏德刋石存焉裴吏部名立波斯实取遮匐伟公威厉飞书荐请诏公为波斯军副使兼安西都防上柱国以安西都防怀宝为庭州刺史大城碎叶街郭回互夷夏纵观莫究端倪三十六蕃承风谒贺洎于海东肃如也无何诏公为庭州刺史以波斯使领金山都防前使杜怀寳更统安西鎭守碎叶朝廷始以鎭不宁蕃故授公代宝又以求不失鎭复命宝代公夫然有以见诸蕃之心摇矣于是车蒲啜首唱寇兵羣蕃响应猬毛而竪公在碛西献防无虚岁蹙车蒲于弓月陷咽麫于热海剿叛徒三千于麾下走乌鹘十万于城外皆以少覆众以诚动天葛水暴长祭撤而三军渉渡叶河无舟兵叩而七月氷合由是士卒益勇戎狄益惧玺书下问皇灵逺烁迁夏州都督徴诣奉天宫热海之役流矢贯臂陈血染袖事等殷轮帝顾而知之视疮歔欷曰为国致身乃吾亲也妖贼白铁余据城平以反奉诏与程务挺讨擒之善公有发石坏城之计及风焚栅之感封太原郡公元珍寇边受命讨击公以无甲乃发思造六片木排袴关钩解合画为虎文比至关先与虏合战若驱猛兽臯比莫之敌也胡马奔骇获其二啜桑干舎利两部来降初公善书与魏叔琬相辈工射与赵持满齐名帝每瞩之赐比鸣辇赏深悬帐尝独行夜入有怪人长丈直来趣逼射而仆焉乃朽木也太宗壮之授右千牛及持满伏法暴骸公哀而收葬为金吾奏劾高宗义之释而不罪履道坦坦多如此类适将任帝防龙为国方虎天下膏润羣生云雨惜哉不辰悄焉遘侮嗣圣之际天后临朝有凶人诬奏公废后从兄常怀怏怏司刑御史侮文矫制不名等法迁于崖州路至衡山寝疾捐馆春秋六十三垂拱三年閠正月二十九日葬于咸阳原君子曰斯才也斯望也难乎免于斯之代矣周公圣而谤屈平贤而放贾谊才而谪李广劳而丧彼天命之纠纷此人情之惆怅神龙中兴以陷酷吏例复官爵孝为人极忠为令德神之听之始枉终直信矣有子故光禄少卿璵今秘书监珣皆笃行纯孝愼终思逺説少也防防友升堂今老矣岂能旌墓迁司汉籍感激论都尉之书邕叙彪情追美树杨公之碣铭曰上德惟公气秀才杰孝宏世美忠广前烈日月必照江河思决难地必通暗机先彻卓荦文艺峥嵘武节勤由宰邑借恂临郡海女避途山虵可问师律三总军声六振鋭气入营长云出阵严肃将威烜赫天外玉弩方擎云旗卷斾天道茫茫自古多伤功存西域身弃南荒易箦中路悬棺反藏宝刀生衣玉映无光后有才子先贤不亡
　　后土神祠碑铭　　　　　　　　　宗
　　古之王者皆受天命礼乐有权神祗是主郊兆所设虽定于厥居精灵所感则通乎变化大匠归正旁行不流惟创制者为能之亦安在守文而已脽上祠者本魏地鄈丘之旧而汉家后土之宫汾水合河梁山对麓地形堆阜天然诡异隆崛岉以特起忽盘纡而陡绝景象相传肸蠁如在有物不可以终否有典不可以遂废故推而行之神而明之岁在癸亥始有事于兹焉在昔后土时迈省方柴燎告至幽隐胥洎大舜则五载一廵武帝则三岁一祭今时代丕变人神礼烦朕就为损益折以法度一纪再驾亦无阙焉二十年冬勒兵逾万骑旌旗亘千里校猎上党至于太原赫威武于朔陲霈展义于南夏肆觐羣后道有以大僃怀柔百神文无而咸秩先是有司防设恪敬乃事己未师顿于斋宫庚申亲祀于后祗圣考在天侑而作主何礼不举靡神不徧徃者汉氏之祠也牲以养牛五岁茧栗无所责其诚借以采席六重藁秸不得尚其质事与古反义不经见朕因其地而不因其仪取其得而不取其失凡牲币法物之事歌舞接神之类咨故实于方泽不遂过于元鼎此皆公卿大夫鸿生钜儒献其方闻匡于不逮朕何有也且王者事天明事地察示其本教以孝奈何郊丘之礼犹独以祈谷为名者耶于戏享于至诚锡以繁祉黄云盖于神鼎绛光烛于灵坛自昔已然乃今复见斯固阴精有所寓宝气为不诬虽寂寥而不动亦动之而斯应顾朕之不德灵感何从赖累圣储祉福流所致乃眚灾肆赦与物更始大赉天下有庆兆人山川鬼神鸟兽鱼鼈莫不允若莫不咸宁此所以承覆载报生殖资元元尽翼翼岂与夫封禅有牒专在求仙秘祝有辞密于移过而已铭曰至哉坤元万物资生王者母事德合天明义有大报用协永贞茫茫九土思索其精因天事天因地事地彼汾之曲高脽杰异景象遗光坛旧位寂寥于祀精灵长閟诬神不祥复古维祺文所无者秩而祭之矧曰后土昔载明祠何必因阴乃为我师意多汉武迹在横汾风流可接箫皷如闻寿宫创制神鼎勒勲古徃今来岂无斯文
　　北岳府君之碑　　　　　　　　娄虚心
　　尝试论之曰融为渎结为阜则词人之体物详之矣知乐水仁乐山则圣人之微言列之矣或乃参里愚谷因居以制号紫盖白雉象形而定极分石帆而为破石对射的而云射堂武关之唘地门下都之建天柱莫不万彚斯毓五精是应必践魑魅之涂式作隐沦之宅传诸简牒备乎闻见窃比岳宗自均魁父北岳恒山者北方之巨鎭也尔其冈峦纷糺根底磅礴或壁立或砥平傍匿千岭下括众壑珍禽竒兽益虞之目骇不能名芳草甘木桑之心计莫之数琼膏石髓庆忌林岳时时间出徃徃迭见舒丹气笼翠微荟蔚朝跻披重壤以云畜骚屑暮起吸万籁以风怒汉宗听宋昌之策以讳迁常赵主从姑布之谈以贤临代林麓之富何有何无但观夫蕚容峭峙地势坱圠迤太行而绵碣石负寒谷而面氷川限华夷之表里壮宇宙之隘害培塿九折胚胎四朔一伫望州载磔瞻鲁崇巘以画匪阽危以増□清庙如在不加敬而自祗夫其重扃固防交轩密勿三间四表神莫莫以扶倾东序西厢心鳃鳃而发悸朱鸟拂栋玉女窥牕藻缋丹青侔赤城之霞起图冩精异疑绛河之仙集恍恍忽忽若阴若阳吁可畏乎其骇也以则天二年有瀛州清苑县人魏名确爰因行李至岳庙之前乃见二人一者白衣一者紫服侍从甚肃进止不凡自云我是五岳大使发岳马六十万众为国讨贼五岳大神九月三日俱来此山大为欢防名确迁延未去诸神遂乃作怒牵至庙中用申责罚祝史杨仙童亲见其事乃驰告官司州将骇之随以奏闻勅遣上官及内谒者赍神衣礼物以赴防期凡厥寮采共陪享祭惟神妙略遐举猛鋭长驱不劳载鹖之师已决阵虵之效国家德迈尧封道兼虞觐盛唐八咏竭南服以登训夏从游穷西荒以铭弇垂首贯胸之族俗有望云文钺碧砮之之賮府无虚月瘗沈渚不爽于告成五载四朝自遵乎升道书云十有一月北巡守至于北岳岂不以崇望秩之仪备矣得诸侯之度宏矣以为不严而理本乎礼乐既富而敎寄以循良晤甘棠之匡坐借长孺之髙卧刺史高豫化以乱绳导规长者采其宣布托讽虚仪一澄睇于露冕几扬仁于风扇长史严怀珪司马董某汉编博逹西蜀明其犯斗晋政记言南史推其直笔恒阳县令刘元宗系肇御龙位光驯雉蒲城务简叹淹中以勿欺丞王晏洛汭浮仙淮流袭庆楚国在坛之宝庾室丰年之玉文章雄伯昔入仲宣之跪人物雌黄今得林宗之拜主簿姚绘之尉阎宏抟扶逸翮未迁振鹭之行纵壑巨鳞且任烹鲜之辅岳令司徒干超和光偶俗内刚外柔不附膏腴自安下仕乡望等并海岳精灵燕赵竒杰宾从奕奕选徒于拥篲之贤气调凛凛结友于负荆之将平原旅食是日处囊太子新交乘风听筑地极殷阜袨服如云俗尚儒术青衿成市侣琴樽以卒岁优哉游哉狎泉石之娱老无营无欲手舞足蹈异口同音询墨客于千里标黄儿于亿载故能屈蔡中郎之词彩以纪丰碑访王右军之神踪以镌金石其词曰土之聚兮成山山巃嵸兮石烂斑屹常岳兮作鎭披重壤兮耸千仞将观日以齐崇兼极天而比峻跨荆陉迤蓬壶挟慕容之旧都带简子之藏符列眞宇兮隐沦宅岩花开兮树巢坼既成天地险又作华夷隔严祠沕穆神仪俨雅迫而察之骇人也雕楹翕赩兮赮駮绿霤清冷兮露洒獯虏咆烋承荐北郊岳灵赫怒兮殄落倾巢铭十角于燕岭获只轮于晋崤皇道正明兮泰阶平梯山骤水兮奄裨瀛顺出豫兮勒功成一巡四觐兮考幽明寄剖竹兮仁风清名题舆兮康歌行郎出宰兮百里荣桓不乐兮下安轻州县劳职兮人之英恒碣降神兮岳之精询谋佥同兮表志诚披文相质兮迹坚贞憖一字兮莫与京传千祀兮昭令名髣髴风尘兮垂颂声开元九年碑在曲阳庙西碑房陈怀志书
　　屯畱令薛仅善政碑　　　　　　徐季鸰
　　开元二十年有勅将幸太原重巡潞藩上顾谓侍中裴光庭先择才能俾防储供公以左拾遗膺是选也潞州八邑属时不稔上下克办实多宏益朝廷称之公名仅字冲用汉御史大夫广汉之后以儒术学业遂登三公直言谏诤退官终宠其后自沛居河代有丕烈公七代祖辨后魏侍中汾阴武侯六代祖谦中书令涪陵元公英武忠肃魏书有传曽祖范隋本州州都皇朝硖州刺史祖文度曹州刺史父元俭溧阳鄞二县令光州司马并政理清白见重于时公受天正性承家具美敦厐重朴负经济大才优闲江海紫薇令姚公黄门监卢公特奏有学有文身材防萃起家授洪洞尉刺史萧瑗许以公辅之器羽林大将军杨敬述持节河西以才略奏请充管记秩满授江阳丞长史王易从李朝隐以公清正直摄江阳江都海陵三县令中丞宇文融殿中侍御史咸廙业并引为判官状称猾吏畏威而破胆羣萌饮惠以息肩奏才学惟高公清特立公操斧则伐拂钟无声淮海之间义风一变防有制命举才高未逹沈迹下寮宏词博识至公从正者上御紫宸殿亲试亲考入拜献替之司正议鲠词多所献纳御史大夫李朝隐屡有推荐竟有升擢及公之出宰也以擅美对扬推能抚字将化风俗且辞掖垣议者为屈公无愠色躬亲庶务朝夕勤劳寒者衣之饥者食之二十一年人尤困馁公输出私米兼赈官粮徙死得生百余万计勅使少保兖公深加器异当朝谈奬狼暴出境鹿驯于邑广开邮闬大创厫仓南塡巨坑北防深水太原尹王公以殊政奏长史李植以异能上七年在任无风雨霜雹水旱虫蝗之害长史李公又考其孤清耿介氷碧在怀乃居于高平山业公与秘书监贺知章中书侍郎严挺之虞部郎中禇光为尘外之交严称云难进易退翺翔宇宙之间廓然不可得而见禇每云暗与道合神超造化贺之篇翰往来精密公每读古史及闻时説有一仁一义一忠一孝者未尝不慷慨涕泣绝薰腥救穷急傲然独得情智耿然君子称之飘飘云霄之气磊磊栋梁之骨方将出地络以遐迈超天衢而高视十七郷父老崔亮臣郭全璧等五百余人式刋善政季鸰作颂传于终古词曰我公兮肃英徽粹河汾穆崇闱我公兮深厥政嵇邦典活人命我公兮豁虚受洞羣友垂大久
　　五台山清凉寺碑　　　　　　　李　邕
　　上尊王之分防大千也甘露以洒之慈云以覆之香风以熏之惠日以暖之忽恍乎无相之体周洞乎有形之类演正法降毒龙在清凉之山苑经行之地其山也左溟渤右孟津恒岳峙其前阴山屋其后五峰对耸四望崇崇蓄阴阳之变化含造化之竒特每至丹霄出日俯拍云霞清汉无波下看星月可以侔鹫岭可以辟莲宫在炎汉时卜中箭岭用肇造我清凉寺在北齐时以八州租税食我缁徒焉歴代帝王莫不崇饰洎我唐开元天宝圣文神武应道皇帝丕宏妙敎大阐宗渥泽浸而恒河流景福烝而铁山固仍复旧号祗以修建先是长安年中勅国师德感供幡花文殊应见于代具大神变法大光明俨兮似或存倐兮无处所凡稽首咸怀欣泽傍顾此身尽在光影其毕弃咎乃罔不休示立诸相而无所立广度羣生而无所度非大圣至神覆防其孰能如此者欤夫其清凉之为状也壮矣丽矣髙矣博矣靡可得而详矣赫奕奕而烛地崒巍巍而翊天寒暑隔阂于檐楣雷风击薄于轩牖星楼月殿凭林跨谷香窟花堂枕卧岭尊顔有睟像设无声观之者发惠而兴敬居之者应妙而合道天花覆地积雪交辉梵响乘虚逺山相答珍木灵草仰施而纷荣神钟异香降祥而闻听凄风烈烈讵辨冬春奔溜潺潺不知晨暮经所谓吉祥之宅岂虚也哉开元二十有八载帝之元女曰永穆公主银汉炳灵琼娥耀质发我上愿归乎大雄爰舍金钱聿崇妙力奉为皇帝恭造净土诸像钦铸铜钟一骈之以七宝合之以三金影摇安乐之界声震阎浮之国足以涤除烦恼足以开凿聋盲二沙门清白怀忠置陈于禅林之院树法幢以供之声梵乐以安之惟时孟秋月望庆云出山西北圆光五百余丈有万菩萨同见其间前后感应不遽数意者其福我圣君乎天宝七载贵妃兄银青光禄大夫农县开国男上柱国鸿胪卿杨铦奉为圣主冩一切经五千四十八卷般若四敎天台疏论二千卷俾鎭寺焉海墨树笔竹纸花书密藏妙轮千童万品置之以宝案盛之以玉箱上祝祐于君亲下泽润于黔庶善夫上座昙财寺主神庆都维那智诜入妙觉海登大空山大德忠翰智空昙开如防玉宝先觉莲花不染高僧清超浄法云光庭观谷荫禅杖岩栖戒叶并鸾凤比德龙象叶心岂即旧而増修亦维新而起构备致灵应昭彰邑郡以为智德斯遗靡筹称为句偈不忘式图刋勒敢承前矩强述斯文铭曰天作五山兮实曰五台台上出泉兮有龙为灾大圣煦妪兮戢毒徘徊西南其刹兮赫赫枚枚翠微之上兮崒崫崔嵬金容月满兮宝座莲开祈我圣皇兮其至矣哉以感以通兮为祉为福前际后际兮无去无来












　　山西通志卷一百九十一
&lt;史部,地理类,都会郡县之属,山西通志&gt;
　　钦定四库全书
　　山西通志卷一百九十二
　　艺文【十一　碑碣二】
  </div>
  <div class="pagination">
   <a href="山西通志_page619.html">
    上一页
   </a>
   <span>
    ...
   </span>
   <a href="山西通志_page615.html">
    615
   </a>
   <a href="山西通志_page616.html">
    616
   </a>
   <a href="山西通志_page617.html">
    617
   </a>
   <a href="山西通志_page618.html">
    618
   </a>
   <a href="山西通志_page619.html">
    619
   </a>
   <span class="current-page">
    620
   </span>
   <a href="山西通志_page621.html">
    621
   </a>
   <a href="山西通志_page622.html">
    622
   </a>
   <a href="山西通志_page623.html">
    623
   </a>
   <a href="山西通志_page624.html">
    624
   </a>
   <a href="山西通志_page625.html">
    625
   </a>
   <span>
    ...
   </span>
   <a href="山西通志_page621.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
