<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 639 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 639 页/共 700 页
  </h1>
  <div class="content">
   孝文帝祭河渎文
　　维太和十九年皇帝告于河渎之灵坤元涌溢黄渎作珍浩浩洪流实禆阴沦通源导物含介藏鳞启润万品承育苍旻惟圣作则惟禹克遵浮檝飞防洞厥百川朕承寳厯克纂干文腾鸾淮方旋鹢河濆龙舲御渎凤斾乘云泛泛棹舟翾翾泝津晏我皇游光余彞濵肇开水利漕典载新千舻桓桓万艘斌斌保我大仪惟尔作神前宋
　　祭禹庙文　　　　　　　　　　谢惠连
　　谨遣左曹掾奉水土之羞敬荐夏帝之灵咨圣继天载诞英徽克明克哲知章知微运此宏谟恤彼民忧身劳五岳形疲九州呱呱弗顾干干是钦物贵尺璧我重寸隂乃锡圭以告成功虞数既改夏徳乃隆临朝总政廵国观风淹留稽岭乃徂行宫恭司皇役敬属晖融神且畧荐乃昭其忠
　　唐
　　祭闗龙逢文　　　　　　　　　王　勣
　　嵗月日谨以清酌之奠敬祭夏忠臣闗生之灵曰圣贵逹节贤贵识时兴亡有运用舍有期冯河暴虎前哲所嗤身灭主防如何勿思我因行役歴于荒祠壮山河之旧壤叹坟隧之余基松枯柏悴草密苔滋托深悲于薄醑魂有灵而飨之
　　祭处士仲长子光文
　　嵗月日乡人王勣谨以鱼醴之奠敬祭仲长先生之灵曰明道若昧进道若退鸟飞知还龙亢必悔嗟嗟夫子理融其内不忮不求无憎无爱古人有言微妙元通藏用以密养正以防嗟嗟夫子允执厥中不见其始孰知其终荡荡心迹悠悠黙语周覧人事退居河渚何去何从谁求谁与聊同聚散亦均寒暑大矣夫子其生若浮至矣夫子其死若休乡党不惧友朋不忧素琴犹在黄经尚留老莱不防梁鸿难偶筵无馈奠室无箕帚嗟嗟夫子岂图其后金玉满堂道为之友凡我故人素服临旃葛巾从窆桐棺以迁坟不易垅坎不及泉茍无怛化于何问天道性既丧仁义蠭起祭非古也礼之为始吾从其俗敢告夫子清尊薄奠神其歆止
　　祭汾隂公文　　　　　　　　　杨　炯
　　维大唐光宅之六祀太嵗甲申冬十有二月戊寅朔丁亥御辰杨炯以柔毛清酌之奠敢昭告于故中书令汾隂公之灵呜呼哀哉惟公含纯徳而载诞兮禀元精而秀出备百行而立身兮半千年而委质属天地之贞观兮逢圣人之得一若臯防稷卨之寅亮舜朝兮若萧曹魏邴之谋猷汉室悬大名于宇宙兮立大勲于辅弼如何斯人而有斯疾曾未遐寿中年殒卒呜呼哀哉若夫家传寳鼎地辟金构文则属词而比事兮学则八索而九邱入则东藩之上相兮出则南面之诸侯惟尽善兮未善故虽休而勿休既知退而知进兮亦能刚而能柔大才则九功惟叙兮大智则万物潜周崇徳广业兮乐天知命而不忧呜呼哀哉门馆虚兮寂寞嵗穷隂兮揺落备物俨兮如存光灵兮焉托垂繐帷与祖帐兮罢歌台与舞阁天子惜其毗余兮羣臣思其可作呜呼哀哉俯循兮弱龄叨袭兮簪缨公夕拜之时也既齿迹于渠阁公春华之日也又陪游于郡城防两宫而承顾盼兮歴二纪而洽恩荣郭有道之青目兮蔡中郎之下迎倐焉今古非复平生无徳不报兮愿摩顶而至足有生必死兮空饮恨而吞声天惨惨兮气防月穷纪兮日上丁借白茅兮无咎和黍稷兮非馨呜呼哀哉
　　祭霍山文　　　　　　　　　　张　説
　　长安二年月日皇帝使并州道行军副大总管尹元凯等敬荐酒脯时菓昭告霍山之灵皇帝天覆万物各遂其性礼乎羣神罔不咸秩独彼凶虏黙啜悖天虐人窥边猾夏畧无宁嵗皇帝哀此黎献勤于征役悯彼夷落毒于昏暴尝欲诛其魁首安是畨甿寇虐盈稔神人同弃今自送死并朔近警山陵命将出师恭行天罚惟神炳灵参野作镇冀方歆是正直赞扬威武俾胡马化为沙虫王师众于草木献防之日昭报神休
　　祭太常裴少卿文　　　　　　　韩　愈
　　维元和九年给事中李逢吉给事中孟简吏部侍郎张惟素吏部侍郎张贾比部郎中史馆修撰韩愈等谨以庶羞清酌之奠致祭于裴二十一兄之灵朝廷之重莫过于礼虽经防具存而精通盖寡自郊邱故事宗庙时宜大君之所旁求丞相之所卒问羣儒拱手宗祝醉心兄皆指陈根源斟酌通变罔不允符天防克协神休至于公卿冠防士庶防祭疑皆响荅问必实归从我者足为轨仪异我者无逃指笑动为时法言必古经独立一朝高示千古而又驰驱朋执僶俛宗亲担石之储常空于私室方丈之食每盛于賔筵赠必固辞求无不应孰云具美而不永年愈等早接游从实钦道义致诚薄奠以诀终天
　　祭柳子厚文
　　维年月日韩愈谨以清酌庶馐之奠致祭于亡友栁子厚之灵嗟嗟子厚而至然邪自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追维凡物之生不愿为材牺罇青黄乃木之灾子之中弃天脱馽覉玉佩琼琚大放厥辞富贵无能磨灭谁记子之自着表表愈伟不善为斵血指汗顔巧匠旁观缩手防间子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今也则亡临絶之音一何琅琅徧告诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有鬼神宁敢遗堕念子永归无复来期设祭棺前矢心以辞呜呼哀哉尚飨
　　祀吕衡州化光文　　　　　　　柳宗元
　　维元和六年嵗次辛卯八月癸亥朔友人守永州司马员外置同正员柳宗元谨遣书吏同曹家人襄儿奉清酌庶羞之奠敬祭于吕公化光之灵呜呼天乎君子何厉天实仇之生人何辜天实仇之聪明正直行为君子天则必速其死道徳仁义志存生人天则必夭其身吾固知苍苍之无信漠漠之无神今于化光之殁悲愈深而毒愈甚故复呼天以云云天乎痛哉尧舜之道至大以简仲尼之文至幽以黙千载纷争或失或得倬乎吾兄独取其直贯乎化始与道咸极推而下之法度不忒旁而肆之中和允塞道大艺备斯为全徳而官止刺一州年不逾四十佐王之志殁而不立岂非修正直以招灾好仁义以速咎者耶宗元幼虽好学未闻其道洎乎获友君子乃知适于中庸削去邪杂显陈正直为道不谬兄实使然呜呼积乎中不必施于外裕乎古不必谐于今二事相勘从古至今至于化光最为太甚履行第一尚非所长文章过人畧而不有夙志所蓄巍然可知贪愚皆贵险狠皆老则化光之夭厄反不荣欤所恸者志不得行功不得施蚩蚩之氓不被化光之徳庸庸之俗不知化光之心斯言一出内若焚裂海内虽广知音几人自友朋凋防志业殆絶唯望化光伸其宏畧震耀昌大兴行于时使斯人徒知我所立今复徃矣吾道息矣虽其存者志亦死矣临江大哭万事已矣穷天之学贯古之识一朝去此终复何适呜呼化光今何为乎止乎行乎昧乎明乎岂荡而为太空与化无穷乎将结而为光耀以助照临乎岂为雨为露以泽下土乎将为雷为霆以泄怨怒乎岂为凤为麟为景星为卿云以寓其神乎将为金为锡为珪为璧以栖其魄乎岂复为贤人以续其志乎将奋为神明以遂其义乎不然是昭昭者其得己乎其不得已乎抑有知乎其无知乎彼且有知其可使吾知乎幽明茫然一恸长絶呜呼化光庶几聴之
　　故衡州刺史东平吕君诔
　　维唐元和六年八月日衡州刺史东平吕君卒爰用十月二十四日藁于江陵之野呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不饮酒去乐会哭于神所而归余居永州在二州中闻其哀声交于南北舟舩之下上必呱呱然盖尝闻于古而覩于今也君之志与能不施于生人知之者又不过十人世徒读君之文章歌君之理行不知二者之于君其末也呜呼君之文章宜端于百世今其存者非君之极言也独其辞耳君之理行宜及于天下今其闻者非君之尽力也独其迹耳万不试而一出焉犹为当世所重若使幸得出其什二三则巍然为伟人与世无穷其可涯也君所居官为第三品宜得諡于太常余惧州史之逸其辞也私为之诔以志其行其辞曰麟死鲁郊其灵不施濯濯夫子胡洁其仪冠仁服义干橹书诗忠贞继佩智勇承基跨腾商周尧舜是师道不胜祸天固余欺鬼神齐怒妖孽咸疑何付之徳而夺其时呜呼哀哉命姓惟吕勤唐以力辅宁万邦受祚尔国惟师元圣周以降徳世征五侯伊祖之则嗣济厥武前书是式至于化光爰耀其特春秋之元儒者咸惑君逹其道卓然孔直圣人有心由我而得敷施变化动无不克推理唯公舒文以翼宣于事业与古同极道不茍用资仕乃扬进于礼司奋藻含章决科联中休问用张署讐百氏错综逾光超都谏列屡皂其囊帝殊尔能人服其智戎悔厥祸款边求侍咸选邦良难乎始使君登御史赞命承事风动海壖皇威以致来总征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出于技笔削自任羣儒革议正郎司刑邦宪为二紏逖伊肃邪谀具畏迁理道民民服休嘉思疎若昵惕迩如遐实闭其阁而抚于家载其愉乐申以舞歌赋无吏廹威不刑加浩然顺风从令无哗丝蚕外邑我茧盈车杂耕邻邦我黍之华既字其畜亦蓺其麻鼛鼓斯屏人喜则多始富中教兴良废邪考绩既成王用兴嗟陟于岳濵言进其律号呼南竭讴谣北溢欺吏悍民先声如失逋租匿税归诚自出兼并既悉罢羸乃逸惟昔举善盗奔于邻今我兴仁化为齐人唯昔富人或赈之粟今我厚生不竭而足邦思其弼人戴唯父善胡召灾仁胡罹咎俾民伊怙而君不寿矫矫贪陵乃康乃茂呜呼哀哉廪不余食藏无积帛内厚族姻外赒賔客恒是悬磬逮兹易箦僮无凶服葬非旧陌呜呼哀哉君昔与余讲徳讨儒时中之奥希圣为徒志存致君笑咏唐虞揭兹日月以耀羣愚疑生所怪怒起特殊齿舌嗷嗷雷动风驱良辰不偶卒与祸俱直道莫试嘉言罔敷王佐之器穷以郡符秩在三品宜諡王都诸生羣吏尚拥良图故友咨懐累行陈谟是旌是告永永不渝
　　祭柳州柳员外文　　　　　　　崔　羣
　　惟灵天资秀异才称隽杰早着嘉名远播芳烈惣六艺之要妙践九流之治切镆鎁锋利浮云可决骐骥逸歩飞尘可絶寒暑濳推乐道忘忧襟灵甚夷掞藻挥毫骞翔是期奈何终否神也我欺呜呼雕飞半空羊角中戾彼苍难诘善人斯逝羣宿受交分行敦契遗文在箧赠言犹佩抚孤追徃然流涕孑孑丹旐翩翩素帷鵩吊是月龟从有时路出长阡将赴京师旨酒一觞哭君江湄徃矣子厚魂其来斯
　　祭柳柳州文　　　　　　　　　皇甫湜
　　呜呼栁州秀气孤禀弱冠游学声华籍甚肆意文章秋涛瑞锦吹廽蛊滥王风凛凛连收甲科聚阅班品青衿缙绅属目敛衽公卿之禄若在仓廪至骏难驭太白易惨华钟始撞一顿声寝梧山恨望桂水愁饮郁郁群议悠悠积稔竟掩荒瘴遂絶覉枕呜呼桺州命实在天贤不必贵寿不必贤虽圣与神无如命何自古以然相视咨嗟归葬秦原即路江臯声容蔑然相叹增劳惟有令名日远日高式荐诚辞以佐羞醪尚飨
　　祭柳员外文　　　　　　　　　刘禹锡
　　惟元和十五年嵗次庚子正月戊戌朔日孤子刘禹锡衔哀扶力谨遣所使黄苌具清酌庶羞之奠敬祭于亡友柳君之灵呜呼子厚我有一言君其闻否惟君平昔聪明絶人今虽化去夫岂无物意君所死乃形质耳魂气何托聴余哀词呜呼痛哉嗟余不天甫遭闵凶未离所部三使来吊忧我哀病谕以苦言情深礼至款密重复期以中路更申愿言涂次衡阳云有柳使谓复前约忽承讣书惊号大呌如得狂病良乆问故百哀攻中涕洟迸落魂魄震越伸纸穷竟得君遗书絶之音凄怆彻骨初托遗嗣知其不孤末言归輤从袝先域凡此数事职在吾徒永言素交索居多远鄂渚差近表臣分深想其闻讣心勇于义已命所使持书径行友道尚终当必加厚退之承命改牧宜阳亦驰一函于便道勒石垂后属于伊人安平宣英会有还使悉己如礼形于其书呜呼子厚此是何事朋友凋落从古所悲不图此言乃为君发自君失意沉伏远郡近遇国士方伸眉头亦见遗草恭辞旧府志气相感心逾常伦顾余负舋营奉万里犹兾前路望君铭旌古之逹人朋友制服今有所厌其礼莫伸朝晡临后出就别次南望桂水哭我故人孰云宿草此恸何极呜呼子厚卿其死矣终我此生无相见矣何人不逹使君终否何人不老使君夭死皇天后土胡宁忍此知悲无益奈恨无己子之不闻余心不理含酸执笔輙复中止誓使周六同于己子魂兮来斯知我深旨
　　平城县正陈子干诔　　　　　　陈子良
　　昔闻子路雄烈赴难如归先轸忠正虽死无悔故能贻芳尘于后世殉节义于遐年况乎勇嗣前修功深曩代者岂可使身名顿灭典籍无闻悲夫余弟少府则其人也弟名子干字元珍梁右将军信义太守之孙陈晋安王府谘议吴平侯之第三子也惟元珍禀质纯和天挺聪俊生知孝悌早擅雄才属金陵乱离王室板荡人伦东防礼乐西归洎于一门同迁灞岸是则开皇九年之四月也家君有钟仪之操怀敬仲之心遂屏迹杜门茹忧成疾忽悲风树痛深陟岵其时余年十九尔始八嵗伶仃辛苦实廹饥寒青门乏种之田白社无容身之地一釜之米已索一瓢之饮屡空日夕相悲分填沟壑頼余以少遵庭训夙禀家风曾览五经颇窥三史追孔融之令范慕张楷之高踪长安人主仪同郝朔要余入室仍寄庑下遂慕西河缙绅公子负笈云萃借此束脩方济糊口幸以尔幼不好弄长实庶几因兹入学以勤以苦谅非性分何能成立隋齐王英礼贤待士沛献非俦召入平台悦其篆仍题银榜取埓仲将足称妙絶见美当世陇西李巨仁才华任侠与余宿素钦其俊乂因妻以女非厥人品孰能致之及尔委质周行防名吏部公卿籍甚士趋风俄而诏授并州平城县正是乃深闲簿领妙逹治方蕴冰蘖而不渝顾松筠而无改属隋运将谢盗贼公行太上皇于时留守并州龙潜汾水所管州县咸聴指麾専惣兵机式遏寇虐元珍素便弓剑立性雄昭屡剪凶渠频防荣赏凡有草窃咸资决胜以大业十二年八月有贼帅郭六郎将兵三千人来侵县境元珍受命率徒数百独飞轻骑手斩十人贼见威雄莫不披靡忽遭流矢毙于阵中春秋三十有一呜呼哀哉嗟尔轻生奋不顾命在天胡忍殱我哲人方兾龟文以谐豹变如何马革遂裹师元呜呼哀哉尔从官东西死生契濶与余一别已逾二纪徃闻非命实用痛心媿鹡鸰之在原悲棠棣之先落惜哉同气防漠何之呜呼哀哉余以贞观六年二月十日夜于相如县梦见尔灵仍于梦中共驰哀恸乃涕流于枕悲不自胜嗟乎门祚不昌钟此衰薄既乏子侄终鲜兄弟顾影防独实切肝肠是知结草酬恩魏颗之功无爽出魂屡请蒋济之子非虚虽生死之或殊谅鬼神之有识不任感怆追诔友于式纪遗尘庶同潘岳敢询前典而为诔云猗欤我祖承舜之绪爰从妫汭下居颍汝凤飞于齐辉映于许宛彼长陵离江而举攀手桂林笃生翘楚淮海防乱关河播迁忽倾庭防痛结昊天惟我兄弟泣血连翩余虽弱冠尔尚童年立锥无地窥灶无烟余禀家风世敦经史式崇儒教俄而成市衣食是资殷忧备履尔因修学遂能克己孝敬有裕才华难拟言行无择自此名偏工篆独擅嘉声爰参选部乃任平城金科是执玉律逾明尤便弓劒本慕忠贞上皇龙潜居汾之汭兵权攸防诸侯是制郭六凶渠称兵齐卫元珍受律奋威投袂跃马星奔抽戈电逝斩将搴旗罕当锋鋭忽中飞镝在阵而毙呜呼哀哉人亡勇敌众疾英竒况逢乱世功无所施在位非重居名甚卑不登庙食虚死何为凡百君子各慎尔仪独埋元壤谁其赏知空令亲友遥哭路岐无复蒲简唯余墨池霜团宿草风响松枝山花开落陇月盈亏一朝非命千秋永离呜呼哀哉余于县府春宵独寐忽觌尔灵梦中相値执手呜咽共伤憔悴语未及终倏如电驷实感我心寤乃惊悸恍焉如失伏枕流泪曾闻贲父鲁侯命志亦承赞宋防云记矧伊义勇取埓无媿非余所述谁当在意兴言远感发增情思援翰写心式旌遗事嗟尔义夫英声不坠
　　祭师旷庙文　　　　　　　　　袁　皓
　　吟篁怨桐天其声乎锵石铿金天其文乎击革鸣丝天其畅乎匏土之韵天其和乎天有至音寄斯八物先生不生斯音郁郁先生既生斯音在律呜呼先生之耳时可求也先生之心不可得也大哉乐乎先生之无神乎愚固狂而不可摅先生之有神乎愚坚诚而乞其图先生之耳有神乎化为天下之耳先生之心有神乎化为天下之心古者可以舒于今然后家家知舜琴
　　祭乌江十五兄文　　　　　　　白居易
　　维唐贞元十七年七月七日从祖弟居易谨以清酌庶羞之奠敬祭于故乌江县主簿十五兄之灵易云积善之家必有余庆书曰非天夭人人中絶命则冉牛斯疾顔囘不幸何缪盭之若斯谅圣贤而同病惟兄之生生而不辰孩失其怙幼防所亲房无兄弟藐然一身自强自立以至成人盖以孤孑靡托友爱弥敦自居易与兄及高九行简虽从祖之昆弟实同气之天伦故虽百里信宿之别曷尝不恻然而悲辛矧终天之永诀知后期之无因徒抚膺而陨涕谅沉痛之难伸追思乎早嵗离阻各悲零俜中年集会共喜长成同防选于东都俱署吏于西京居则共被而寝出则联骑而行友于四人同年成名优游笑傲怡怡弟兄虽不敢侔八龙三虎亦自谓当家一时之荣及兄辞满淮南薄游江东居易亦以行迈忽逆旅而相逢或歌或酒宴衍从容何朝不游何夕不同常以兄仁信根于心孝弟积于躬谓至行之有益必景福之来从呜呼位始及一命禄未过数钟年又不得四十而殁于道路之中郁壮志而不展结幽愤于无穷况旧业东洛先茔北邙三千里外身殁陵阳有妹出嫁无男主防悠悠孤旐未辨还乡宣城郭西荒草道傍旅殡于此行路悲凉秋风萧萧白日无光聚今晨之弟侄对前日之杯觞稽首再拜魂兮来享进三奠而退一恸孰不神酸而骨伤哀哉
　　宋
　　谕祭司马温公文　　　　　　　哲　宗
　　元丰之末天歩维艰社稷之卫内外所属惟是一老屏余一人名高当世行满天下措国于泰山之安下令于流水之源岁月未周纪纲畧定天若用之又复夺之殄瘁之哀古今所共知之者神考用之者圣母驯致其道太平可期长为宗臣以表后世徃奠其庶知予懐
　　代家君祭司马温公文　　　　　程　颢
　　呜呼公乎诚贯天地行通神明狥己者私众口或容于异论合听则圣百姓曾无于间言老始逢时心期行道致君泽民虽有志而未终救除烦则为功而己大何天之不吊斯人也而遽亡普天兴殄瘁之悲明主失倚毗之望如其可赎人百其身死生既极于哀荣名徳永高于今古藐兹羸老夙被深知抚棺序哀聊陈薄奠
　　祭薛尚书文　　　　　　　　　欧阳修
　　维年月日具官欧阳修谨以清酌庶羞之奠恭祭于故资政殿学士赠兵部尚书薛公之灵景祐之元公初解政虽告于家而疾未病若修之鄙敢辱公知公于此时欲以女归公德方隆谓当再起齐大之婚敢辞以礼天不憖遗公薨忽然其后二年卒追前言生死之间以成公志挂劒于墓古人之义公敏于材刚毅自励不顾不随以直而遂命也在天性则难期惟其行已敢言是师有罪之身窜逐囚汚生不及门不送车致诚薄奠因道终初
　　王大年哀词　　　　　　　　　苏　轼
　　嘉祐末予从事岐下而太原王君讳彭字大年监府诸君居相邻日相从也时太守陈公弼驭下严甚威震郡僚吏不敢仰视君独偘偘自若未尝降色词公弼亦敬焉予始异之问于知君者皆曰此故武宁军节度使讳全斌之曾孙而武胜军节度观察留后讳凯之子也少时从父讨贼甘陵搏战城下所部斩七十余级手射杀二人而奏功不赏或劝君自言君笑曰吾为君父战岂为赏哉予闻而贤之始与论交君博学精练书无所不通尤喜予文每为出一篇辄拊掌欢然终日予始未知佛法君为言大畧皆推见至隐以目证耳使人不疑予尤喜佛书葢自君发之其后君为将日有闻乞自试于边而韩魏公文潞公皆以为可用先帝方欲尽其才而君以病卒其子谠以文学议论有闻于世亦从予游予既悲君之不遇而喜其有子于其葬也作相挽之诗以饯之其词曰君之为将允武且仁甚似其父而辅以文君之为士涵泳书诗议论慨然其子似之奔走四方豪杰是友没而无闻朋友之咎堕地走虎生而斑视其父子以考我言
　　代三省祭司马丞相文　　　　　苏　辙
　　呜呼元丰末命震惊四方号令所从帷幄是望公来自西会哭于庭缙绅咨嗟复见老成太姙在位成王在左曰予惸惸谁防予祸白髪苍顔三世之臣不留相予孰左右民公出于道民聚而呼皆曰予父归与归与公畏莫当遄返洛师授之宛邱实将用之公之来思岌然特立身如槁木心如金石时当宅忧恭黙不言一二卿士代天干旋事棼如丝众比如栉治乱之几间不容髪公身当之所恃惟诚吾民茍安吾君则宁以顺得天以信得人鉏去太甚复其本原白叟黄童织妇耕夫庶几休焉日月以须公乗安舆入见延和裕民之言之死靡他将享阖宫百辟咸事公病于家卧不时起明日当斋公讣暮闻天以雨泣都人酸辛礼成不贺人识君意龙衮蝉冠遂以徃襚公之初来民执弓矛逮公永归既耕且耰公虽云亡其志则存国有成法朝有正人持而守之有进毋陨匪以报公维以报君天子圣明神母万年民不告勤公志则然死者复生信我此言
　　北岳增号祭文　　　　　　　　陈彭年
　　臣闻天有成命所以启贞期国有崇名所以伸大报是知接丕统拥元符盖明灵之幽赞考画典兴阙文乃邦家之钦奉而况地有命岳以奠于坤维岳有至神以毗于干化含泽布气防不蕃滋正位辨方实分疆域若乃俯当坎位仰应辰星目以茂邱奠兹朔易宜乎礼秩之有盛感应之无垠者也崇文广武感天遵道应真佑徳上圣钦明仁孝皇帝膺元厯于上穹继仙源于防古绍祖武宗文之烈承天清地宁之基五营八校之兵罔兴燮伐三徳九事之政靡不诞敷咸池蒙汜之乡由其底定楛矢没羽之贡亦既来臻至道非子云之可谈盛徳岂吉甫之能颂故宜举列辟未行之典祈生民无疆之休粤以灵文申锡之四年鄈邱饮至之十月上下之祀于是交修小大之神以之咸序瞻言巨址茂显明威由是考旷絶之鸿规成钦崇之缛典以为奉徽称于王爵未答炳灵增伟号于帝图允昭辅徳尔乃盘根千里设险两河躔次宜于虚危是为神域形势邻于辽碣信曰名峯神卉甘泉灵虵瑞璧礼述并州之镇史传简子之符为皇朝受姓之区迩先帝观兵之地肇隆基命首冠羣方畴徳聪明克膺丕律乃诏曰北岳安天王可增号北岳安天元圣帝既而治厯之士涓吉日于惟良掌故之臣练鸿仪于有秩奉常布令未央会朝百执交趋八音在御采章之色炤燿于明庭云日之祥焜煌于昧旦上被华衮秉镇圭歩自青蒲临于黼座出板诏命輶轩以尚书工部侍郎冯起摄太尉太仆少卿裴庄摄司徒奉玉册衮服于曲阳之祠上诚明内积干巩外增缅想威灵有同觏止恭册将陞于文陛即为之兴瑞节已出于端闱然后乃罢于是列藻卫引清笳交防夹于华辀列纛抗于垣路六骖之驷鸣朔吹而萧萧九斿之旂映朝霞而淠淠自神臯而肃驾届灵址而驻麾耆童聚观袂成帷而汗成雨次舍所歴车不殆而马不烦载协元辰顺扬大礼先之以嘉荐是飨而是宜继之以祝辞克诚而克信奉琢玉之防上升龙之衣殿邦之臣率官联而侍祀授命之使逹朝防而报厘于是神鉴至勤天垂元吉纷纷而降六出以滋良田莓莓而收千箱终成稔嵗致兹上瑞属在乃神复以配磅礴之灵挺婉嫕之德中馈之治取象于牺经作合之功齐声于周雅増号曰靖明后思河洲之茂徳匹防狄之美名所以昭秘祉于咸宜展徽章于尽善既而公输殚艺仲将效工増梅梁之规以成其大壮题银牓之字用示于方来当景铄之绍伸必丕徴之叠见或发乎方地为英为甘或丽于嶒穹为庆为矞布之舆诵积于珍图足以见天地之心耸华夷之听载念翕辟斯辨融结云分丽宵极而着明是名列纬峙方隅而定位乃曰灵山昭囘之辉既辅于临鉴峻极之势亦助乎资生虽高下而殊形葢生民而咸仰虽古今而异制抑明祀而常修而况藏疾以为仁设险以为固出岫云而布泽稼穑是资育珍木而中材斧斤斯取龙蛇所宅瑶琨实繁植物之依固无算也羣生之利良则多焉所以有邦聿崇荐享虞书之典既曰望予周诗之篇亦云祈尔秦之创綂圭璧有加汉之承平坛壝载辟岂独传云乎庋礼谓之薶者哉矧复膺期运于千龄为共主于万国钦承乎上帝丕冐乎蒸民天下归仁夀之封海外同车文之迹丹书緑图之瑞继乎温洛荣河五玉两圭之祠盛乎泰坛方泽人之多幸千仓亿庾之余资史不絶书景风甘露之嘉瑞葢两仪之所祐百灵之所扶故当濬发宸襟述宣丕祉畴咨令典顺考珍猷遵必报之言协至公之举尊名嘉号升帝箓之会昌备物多仪显国容之丰洽然则明人之识黙定于羣伦元后之心大庇于区宇灵爽攸执盖黔黎之所依精意以伸乃肸蠁之来鉴徳之歆也于以荐神神其聴之由夫享徳今皇上以熈盛之德祗逹于克诚名山以正直之神茂膺于徽典人祗脗合福禄来成与夫嵗奉三祠闻于徃日邑封百户着于旧章此其盛哉彼奚取也夫报况受职允膺高岳之鸿灵祈福庇民秉心昌朝之纯懿期亿载之传信舍斯文而曷观金刻所凭笔精攸属臣顾慙懵学获侍凝严虽罄谀才何伸叹颂备副车之问莫对于徳音刋金石之铭徒膺于恩诏既拜手而闻命乃洗心而属辞铭曰茫茫后土实载羣伦奕奕峻岳必有名神彰厥丕迹佑此黎民咸秩之祀旧史相因来同之应多福常臻猗欤常山奠兹朔土其高累千厥名兼五嘉卉实生灵泉攸吐显灵储瑞闻于徃古飨徳依人辅于明主巍巍常运赫赫大君王猷诞布帝徳升闻乃成至治乃受秘文鸿仪舄奕嘉应缤纷浃洽区宇辉映典坟顺考旧章肇扬邦礼言奉帝名仰酬灵祉刻字温璧遣使文陛载以斋车翼之缇骑合吉元日逹诚洁祭流辉银牓增号椒庭栋梁曲密黍稷芬馨显兹景况冠于祥经人神交感命厯嘉亨缣缃协美琬琰刻铭眞宗大中祥符四年碑在曲阳庙西碑楼邢守元书
　　祭尧祠文　　　　　　　　　　鲜于侁
　　车辚辚兮庙堧鼓坎坎兮祠下竽琴兮并奏洁时修兮虔祀事瑶华为馔兮沆瀣为浆象笾玉豆兮金鼎煌煌海珍野防兮杂错而致诚神之来兮风雨萧萧前驱于毕兮上有招揺羽林为卫兮虹霓为旗凤凰左右兮扰伏蛟螭神之降兮金舆灵欣欣兮肸蠁德难名兮覆帱千万年之不忘
　　祭舜祠文
　　道歴山兮逶蛇思古人兮感叹并储胥兮肃止仰层云兮晻暧兽何鸣兮林中鸟何悲兮山上木何为兮不剪草何为兮茂畅帝之神兮在天帝之德兮在人物具兮四海心精兮一纯采秀实兮山间摘其毛兮涧底玉醴湛兮琼茅希修杂兮兰茝乐备兮九奏凤舞兮仪韶人骏奔兮如在君卒享兮神交
　　元
　　祭禹王文　　　　　　　　　　世　祖
　　惟王三代絶徳万世頼功之纪之纲有典有则岂止措安于当日亦将贻福于后人惟予渺躬缵兹丕绪即位伊始遘难实多乃者同气咸和一朝毕会顾天地之祐相亦神明之防持肆遣近臣聿修严祀聊伸谢臆因沥微诚既潜卫于邦家俾永膺于戬谷
　　明
　　告岳祠文【洪武三年遣祠祭署令王俊代祀于庙碑在曲阳庙内东碑房】
　　太　祖
　　磅礴中国之北防穹灵秀生同天地形势巍然古昔帝王登之察地利以安生民故祀之曰恒山于敬则诚于礼则宜自唐始加神之封号歴代相因至今曩者元君失驭海内鼎沸生民涂炭予起布衣承上天后土之命百神隂祐削平暴乱正位称尊职当奉天地享鬼神以统一人民法当式古今寰宇既清特修祀仪因神有歴代之封号予起寒微详之再三畏不敢效盖神与穹壤同始灵镇北方其来不知岁月几何神之所以灵人莫能测其职必命于上天后土为人君者何敢预焉予惧不敢加号特以北岳恒山名其神依时祀神惟神鉴知
　　祭西海文【洪武三年】
　　生同天地浩瀚之势既雄深浅之处莫测古昔人君名之曰海神而祀之于敬则诚于礼则宜自唐以及近代皆加封号予因元君失驭四方鼎沸起自布衣承上天后土之祐百神之助削平暴乱以主中国职当奉天地享鬼神以綂一人民法宜式古今寰宇既清特修祀仪因神有歴代之封号予起寒微详之再三畏不敢效盖观神之所以生与穹壤同立于世其来不知岁月几何凡施为造化人莫可知其职必受命于上天后土为人君者何敢预焉予惧不敢加号以西海名其名依时祭祀惟神鉴知
　　祭河渎文【洪武三年】
　　源于昆仑其行也曲屈其激也有声浩浩荡荡汹涌莫测自有天地则有之古之人君尊曰河渎之神未尝加号于敬则诚于礼则宜自唐始加神之封号歴代相因至今曩者元君失驭海内鼎沸予起布衣承上天后土之命百神隂祐削平暴乱正位称尊职当奉天地享鬼神以统一人民法宜式古今寰宇既清特修祀仪因神有歴代之封号予起寒微详之再三畏不敢效盖神与穹壤同始其来不知岁月几何神之所以灵人莫能知其造化必受命于上天后土为人君者何敢预焉予惧不敢加号特以西渎大河名其名依时祀神惟神鉴知
　　祭告中镇文【洪武三年】
　　屹立霍州作镇中央生同天地形势巍然古先帝王察地利以安生民故祝之曰霍山于敬则诚于礼则宜自唐始加神之封号歴代相因至今曩者元君失驭海内鼎沸生民涂炭予起布衣承上天后土之命百神隂祐削平暴乱正位称尊职当奉天地享鬼神以綂一人民法当式古今寰宇既清特修祀仪因神有歴代之封号予起寒微详之再三畏不敢效盖神与穹壤同始其来不知岁月几何神之所以灵人莫能测其职必受命于上天后土为人君者何敢预焉予惧不敢加号特以中镇霍山名其名依时祀神惟神鉴知
　　祭商成汤文【洪武四年】
　　曩者有元失驭天下纷纭朕由此集众平乱綂一天下今已四年矣稽诸古典自尧舜继天立极列圣相传为烝民主者陵各有在虽去古千百余载时君当修祀之朕典百神之祀故遣官赍牲醴奠祭修陵君灵不昧尚惟歆飨
　　祭娲皇氏文【洪武四年】
　　惟神功施于时徳裕后世仰瞻陵寝必当愼祀朕有天下首敕所司凡有古先帝王陵寝常加修理以附近人户看守当年祭祀已着成式尚虑追崇礼有未至故于三年秋祭特致其严神其鉴知
　　祭中镇霍山文　　　　　　　　成　祖
　　昔者奸臣搆祸屠害诸王以及于予予不得已以自救頼皇天眷祐岳镇海渎效灵获定内难遂安宗社自即位以来休养黎庶普天率土均视同仁今安南贼人黎季剺及子黎苍骄盈凶悖屡犯边疆首侵思明府禄州等处地方予为寛容不肯兴师问罪但遣使取索黎贼巧词支吾所还之地多非其旧还地之后复据西平州逼胁命吏又侵宁逺州地方占管人民杀掳男女边境之人数年之内罹其荼毒岂可胜言况安南之人受其祸害不遗一家占城之地被其劫掠已逾数岁数遣人告谕兾其改过罔有悛心益骄益盛予为天下之主恭承天命安忍坐视民患而不之救今特命将出师声罪致讨实出予之所不得已心在救民岂敢用兵尚念兵士远行离其父母妻子山川险阻岚瘴欝蒸跋渉劳勤易于致疾予惟念此深用不宁万兾神灵鍳予诚悃闻于上帝赐以鸿庥潜消瘴疠大振兵威早灭渠魁永安遐壤今年七月十六日兵行特遣人致香币牲醴先诣神所谨告
　　遣祭帝尧文　　　　　　　　　景　帝
　　皇帝谨遣太常寺寺丞李希安致祭于帝陶唐氏曰兹者山西民困极矣加以乆旱谷用无成民生罔頼此诚予之不德所召惟神至仁独不动悯念乎况素以庇民得祠者尤当不可缓也尚望广布灵雨大作丰年非独予免夙夜忧惶神亦可隆始终惠誉特摅虔恳专俟感孚谨告
　　祭王虎谷都宪文　　　　　　　乔　宇
　　呜呼痛哉应韶与余石门峡之别才四阅星霜矣君在上党我居建业两地音问岁率为常君方以采山钓水为饮食以著书立言为耕桑何此志之屯塞遽中道之悯伤岂人事之错迕殆天道之防茫讣音一至我心尽伤呜呼君有高亢拔俗之操而不知者或以为矫君有踔厉惊人之才而见嫉者谬以为狂忠摧权奸弗避雷霆之怒教敷善类化均时雨之祥威震台栢爱留郡棠至于吟体法少陵之诗格词宗踵西汉之文章篆籕拟秦隶分迈唐其多才与艺之美又不足以尽君之所长方若之始谪迹虽踬而名愈扬及君之再振身渐显而道益昌乃甘栖遯乃厌纷厐义辨王霸道慕羲皇辞召命而不赴歌考槃以徜徉可谓勇贯千钧之弩而坚逾百链之钢者矣然则君之用于国家用于天下者虽未获究竟厥施其正气之耿耿可传者固不在于爵位之晦与彰也余与君谊切兄弟之分情深桑梓之乡仰高标而莫觌慨丽泽之未忘缄辞千里寓哀一觞是今日之所以哭君者匪直吾侪悲友道之失辅盖为天下悼哲人之云亡也
　　祭灵辄文　　　　　　　　　　辛　全
　　绛城之北五里有晋灵辄祠墓州人卒全嵗一瞻谒见墓址耕牧将平祠宇頽疎将覆且中设大士神像灵公像列其傍兴嗟良久欲葺未能累为当事言之幸防州牧笪署州事李二公劼力表章封邱葺祠焕然一新功将落成辛全遂偕二三子以天启二年七月二十四日持瓣香清酌诣祠下而告于孝义士灵公之神曰惟公孝不忘亲义能致身图报知己捐身以殉高风正气百代常新使人人而若公天地间安得有逆亲之子使人人而若公天地间又安得有后君之臣使人人而若公天地间又安得有忘师之门人公之行其大有补于人心世道也乎全不揣疎拙倡学斯乡屡遭屯蹇初心不忘与公神交正气昂昂幸公祠墓焕然表章偕我同志共荐椒浆仰兾公神来格洋洋敢不努力以振天常公其启翼世道之光
　　祭韩忠定公文　　　　　　　　杨一清
　　公生西土逸众之资迈迹甲科给事廷墀论议充于闼惠政洽于藩维民爱之如父母士信之如蓍龟霜台昭抚镇之绩金部守画一之规正色立朝不矫不随如麟凤之能祥而虎豹之为威豺狼当路折棰以笞彼嘷而前奋臂当之伤而罔害神明护持大奸伏法公起则宜荐剡虽勤召用尚稽意者天念公老不欲烦之以政而公之心亦欲敛其余者以为子孙之贻也今皇御极寿考不遗存问有敕驿使将之穹阶厚廪尊之养之公于是时如玉韫于山而草木为之华滋胡天弗祚哲人倐萎八十六龄在他人为己足而人之悼公谓未满于期頥帝曰惜哉防我寿耆赠以三公防典厚施忠定易名近岁所稀有子而贤早奋厥竒位已防于藩伯其所建立尚未可涯子孙诜诜玉树兰枝天之报公庶几在斯彼大官厚禄或冺焉而腐澌较之公不啻尺寸之差而己予德不似夙被公知神交心醉盖五十年于兹老起督戎于关之西遣使问公少慰我私手书答我系之以诗予未及复而公之讣已逹于京师矣呜呼太行峩峩汾水弥弥瞻望弗及悠悠我思瓣香束帛重之以辞老臣凋谢斯世之悲
　　国朝
　　祭明中丞蔡忠襄公文　　　　　马云举
　　维大清顺治四年七月庚子朔越十八日太原府知河曲县事姻眷侄马云举谨以牲牷明水之仪致祭于明故山西廵抚諡忠襄老太翁蔡公之灵曰呜呼地有河岳天有日星家有孝子国有忠臣浩气相匹百代惟贞粤我太翁迈迹自昆探理濓洛学贯天人少跻云衢长歩承明爰李于越克允克明乃赞秩宗惟寅惟清为皇造士济济国桢于藩于宣如翰如屏呜呼先王鉴公于朝谓予晋邦厥朕维城谁秉节钺惟公是胜岂期不造大厦将倾安史西来氛焰沸腾提兵三千奔走河津贼既渡河勉守孤城尚发巨礟糜贼千丁昊天不吊毒雾晦防矢穷力尽贼乃附城公愤填臆仗劒莅军手刃二贼公亦被兵颈系如线披耳缺唇公尸不仆泰山其崩呜呼哀哉先朝养士凡三百龄谁当国难慷慨殉身自公之死取义成仁远仿张许近匹庐陵丈夫至此可以不恨计自公难歴亥自申四年于兹亲故莫闻比予小子诞沐新猷一第作令晋鄙河濵来自太原遡公之灵忆辰之冬侍公于庭道气舂容金玉是聆粤夜逹旦公诲谆谆縁此缔娅弱子作賔岂期永诀白杨防防小子在斯公将南行呜呼哀哉公成伟节予恋微名异代相感公知我心公灵不移梦寐兾亲呜呼哀哉
　　捕风文　　　　　　　　　　　毕振姬
　　大清康熈十三年六月十四日伯方毕振姬谨约田畯畦圃升烟荐茶祼告当筵血殷当午自念振姬退耕伯方十有四年伯方之以水旱告者五水不没确田旱不泽蘟土水不为灾旱必称苦小旱可禳大旱无补自六月上旬逆数由徃岁八月火田自六月上旬顺数至今秋八月清亩无雨何苖无苗何岁无岁何民无民何吏无吏何备吏下所在乞雨闭南门开北枢土龙巫觋徙市通渠牲醴爪髪不敢宁居玉杯繁露灵草雨书应土公之尸祝囘溟神之旛驱自六月上旬下雨所在渐讫云上丰隆雨来淜滭地皆连阡雷无虚日靉叇朝浮霤穿宿滴羸者伯方焦枯告急越陌登陇一干一湿披节寻根半摧半立飘风南来逢迎逆击揺荡炮车之威掀翻石尤之敌噫气怒号天晴风息伯方寸草顺风仆背风僵伯方四邻泽下尺生上尺老幼从而辍耕鬼神自此废食六月雨不六月息南风薰不南风泣天何弃此伯方风伯于焉溺职风过铮铮硔硔万马千幢鱼鳞草奔辽巢青红扫碧落贯鸿防骑羊角刲竹宫茅飞敝土叶脱漫空天声儵忽不见形容攓蓬指其国邑拔树索其牺振姬瞿然起曰必封豨之狡童也尧水九年长隧大风封豨为虐后羿关弓伯封故国汤沐神丛死而不祀旱则纷呶虞夏鸣条有汤干封赵马韩布周云茏苁雨师下瀬风伯横冲虹蜺抱日而猰防连箕而终太行之云不雨汾阳之稼一空汉不烹羊郑不禜龙伯方何罪封豨何功此欝欝而色变彼调调而心通自言太虚授荚造化煽铜虞幕槖籥后防鼓宗吹尘上下入律雌雄防蛊之先庚后甲观畜之天上地中勾折伯方之草木毨尾伯方之昆虫太息三穷门乃穷人不荐以聄隧我何祀夫祝融韩退之官以忧旱程明道学以捕风人既馁乎鬼士何利乎农振姬闻风岳岳不能折角颂尹穆如悲豨不学羿叛国非叛民风主生不主杀野荒民散则坛社屋庙墟不腊防梳夔子之江油嫁妻之靓发叹一足之游魂凭四目之旱魃寒风刁而热风烧旧云卷而新云压风固尧汤之伯封伯方易世抑何觉且伯封夏后天官君臣弱而盗发伯封吉甫爱子兄弟懐而鸟归楛矢贯虱黍离霑衣封豨脂腯虽悔可追翼轸多风乌鹊南飞南风声死师旷知微南风尘汚茂心非蜚蝗螟螣田鼠伊蝛无禾无麦小嗛大饥伯方故垒酒熟牲肥六月风息五日风譩楼云烂熳山雨霏微旧都旧国言告言归必若驱车三峡张幕五行大兵赤地积尸冲城聚散龙鹄来徃苍青犯顺枭噪助孽狐鸣蜚亷开口□袒胸躭伯方之遗黍狃大旱之偃兵兵旱仍而不已尧汤怒而徂征尧弓九合汤网三平含光宵练赤羽青茎自干鬼责徃即天刑羿戈风而簇饮毕零雨而盆倾况参狼之注弩兼商羊之排营祝已封豨巻舌以水洗血敛袵虚徐揕胸冷彻天收其声地藏其热雨旸燠寒稻粱菽麦田鼓鼍喧村豕肪截风不鸣条伯方怀德振姬以是为请伯方自今为节
　　公祭徐云门贡士文　　　　　　魏象枢
　　呜呼文章道义之交生死存亡之际士君子所为恻焉心悼者也若蔚代两家之于云老则重有悼焉者云老才大而学博安贫而乐道有黄叔度林和靖遗风其为古文辞赋诗歌则又元稹白乐天之流也义手刻烛不足喻其敏妙郊寒岛瘦未可仿其清高以故蔚代间诗筒文椷徃来几无虚日而相成相规者每每在语言文字之外有精神气味之投故于蔚则尝防蹇过从鸡黍是约或升堂拜母或促膝谈心或检质疑问难之书或商移风易俗之事至今庸斋中杖履宛然也于代则尝风雨联牀苜蓿为欢时而赋恒岳之崔巍咏桑干之沆漭时而追汉文之故址吊苏武之废城至今铎署中翰墨依然也而平城竟逝耶且蔚于云老交非一日诸凡家世之谱牒祖宗之祠祀父母之防葬儿女之婚嫁无不相闻亦无不相信前之陈情也而云老喜焉后之奉召也而云老勉焉是蔚之进退出处亦惟云老知之也云老盖近于道者也六经四子研究已深物理人情体騐更熟有道之气令人肃然起敬而其虚怀善下问道于蔚则又抑然自处谦让弗遑也昔安得不于云老有深契今安得不于云老有深悼耶囘忆壬子春西洪话别时意中颇有不能再见之感惟有著书数巻谓生平苦心在是焉代州曾见而爱之将欲剞劂以传不朽至秋携稿北上畧加订正即为付梓重诗文也重人耳甲寅冬梓人告竣嵗杪寄平城乃篝灯展帙作而言曰是集也代州之表章和州之评定非蔚州而青云之几何不为覆瓿也呜呼曾几何时而云老竟逝耶幸有子若孙能读父书而且寿登大耋全受全归犹见蔚代两家冡子列贤书以诗来贺喜溢言表其亦可以无憾耶独自此而风雅之道不复闻规勉之言不复听老成持重之人不复亲则蔚代之不能无憾于云老可知矣意者精气所结笔墨有灵贯彻于蜚狐勾注之远感通于饮食梦寐之微彷佛若云老之终老衡门读书学道而犹未逝也是耶非耶二月廿旬都门闻讣乃于署务繁冗中搦管为诔洒泪致奠深愧弗躬灵其鉴之来格斯筵
　　祭方伯亮四同年文
　　呜呼先生其逝耶人之哭先生者谓学贯天人蔚然为世儒宗是三晋一大人物也而鞅掌外吏终不获仰承顾问先生以天下才敭歴中外所至奏亷平第一而不获竟其施先生徳重于时功施于野善溢于邻而不获享期頥寿以为砥行修身者报是皆足为先生哭呜呼先生尘视富贵逹观死生亦何一足介先生意而所以哭先生者以先生至性隐德不欲人知卓然为邦国望而今不可复见也先生家故贫早失怙恃依大父鞠育甫领解额色养不逮先生含痛终身布衣藿食歴官数十年不乘舆不衣帛不一御粱肉人诘其故则呜咽涕泗悲不忍言先生之孝何纯也先生起家学博晋郎署外歴诸监司伟绩彰彰未尝悮公家一事而饮冰茹蘖未尝取百姓一钱甫擢楚右辖闻彼处上官有陋例即引疾不履任愿甘罢职防蹇归里门间关万里一仆随之尤古人不逮家居时累经荐举被
　　徴召复以老病不能应意似外事勿与闻者然平居指画山川险隘政务要领地方利若所当先后缓急忧勤隐恤惟寐始忘一遇事则慷慨擘画义不引嫌每娓娓数千言为
　　国家绸缪未雨之患又未尝一日忘君父先生之忠爱何挚也先生以名进士位至方伯亦尊矣荣矣乃二十年闭户萧然躬耕数顷日与农夫牧竖饲牛羊操畚插争勤惰于严寒溽暑之中虽老无几微倦色先生之律已何高而苦也先生穷经读史于古人书无不窥下笔数千言不易稿所著述等身人叩之冲如也问所得曰无有而其与乡人交循循谦退虽遇臧获不敢有傲容人亦几不知为毕先生者先生之接物何谦和而下也此皆先生之隐德不欲人知知之亦未更仆数方诸古名臣隐君子谁为先生伯仲者今天下乂安
　　圣天子敦崇耆旧爱惜人才使假先生以年关西操守范老甲兵足以肩大任决大疑当与永宁于北溟先生齐驱并驾利济生民即不出而读书田畔上下古今与太原诸名宿同为
　　熈朝文献亦人瑞也何竟夺我先生之速耶呜呼痛哉朝之士夫何所式乡缙绅谁为典型当事之访得失礼于其庐者奚所谘而处焉父老畴与嬉游后生小子将焉考德而问业四方之闻其道勃然而慕者乌乎景从廽念同谱诸君子落落晨星又将安仿而安仰也呜呼笔至此而涕下矣

　　山西通志巻二百十八
　　钦定四库全书
　　山西通志巻二百十九
　　艺文【三十　赋一八】
　　汉
　　冀州赋　　　　　　　　　　　班　彪
　　夫何事于冀州聊托公以游居歴九州而观风亦哲人之所娱望常山之峩峩登北岳而髙游建封坛于岱宗瘗元玉于此邱徧五岳与四渎观沧海以周流
　　河东赋　　　　　　　　　　　　雄
　　伊年暮春将瘗后土礼灵祗谒汾隂于东郊因兹以勒崇埀鸿发祥隤祉钦若神明者盛哉铄不可载已于是命羣臣齐法服整灵舆乃抚翠凤之驾六先景之乘掉犇星之流旃□天狼之威弧张耀日之元旄扬左纛被云梢奋电鞭骖雷驾鸣洪钟建五旗羲和司日顔伦奉与风发飚拂神腾鬼趯千乘霆乱万骑屈挢嘻嘻旭旭天地稠防邱跳峦涌渭跃泾秦神下詟跖魂负沴河灵矍踢风华蹈衰遂臻隂宫穆穆肃肃蹲蹲如也灵祗既乡五位时序絪緼元黄将绍厥后于是灵舆安步周流容与以览虖介山嗟文公而愍推兮勤大禹于龙门洒沈菑于豁渎兮播九河于东濒登歴观而遥望兮聊浮游以经营乐往昔之遗风兮喜虞氏之所耕瞰帝唐之嵩髙兮□隆周之大宁汩低徊而不能去兮行睨陔下与彭城濊南巢之坎坷兮易豳岐之夷平乗翠龙而超河兮陟西岳之峣崝云防防而来迎兮泽渗漓而下降郁萧条其幽蔼兮滃泛沛以丰隆叱风伯于南北兮呵雨师于西东参天地而独立兮廓荡荡其亡双遵逝虖归来以函夏之大汉兮彼曾何足与比功建乾坤之贞兆兮将悉总以羣龙丽勾芒与骖蓐收兮服元冥及祝融敦众神使式道兮奋六经以摅颂逾于穆之缉熙兮过清庙之雝雝轶五帝之遐迹兮蹑三皇之髙踪旣发轫于平盈兮谁谓路远而不能从
  </div>
  <div class="pagination">
   <a href="山西通志_page638.html">
    上一页
   </a>
   <span>
    ...
   </span>
   <a href="山西通志_page634.html">
    634
   </a>
   <a href="山西通志_page635.html">
    635
   </a>
   <a href="山西通志_page636.html">
    636
   </a>
   <a href="山西通志_page637.html">
    637
   </a>
   <a href="山西通志_page638.html">
    638
   </a>
   <span class="current-page">
    639
   </span>
   <a href="山西通志_page640.html">
    640
   </a>
   <a href="山西通志_page641.html">
    641
   </a>
   <a href="山西通志_page642.html">
    642
   </a>
   <a href="山西通志_page643.html">
    643
   </a>
   <a href="山西通志_page644.html">
    644
   </a>
   <span>
    ...
   </span>
   <a href="山西通志_page640.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
