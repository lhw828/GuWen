<!DOCTYPE html>
<html>
<head>
    <meta charset="UTF-8">
    <title>浙江通志 - 第 147 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 147 页/共 787 页</h1>
    <div class="content">　　圣主之前者窃见黄运两河工程
　　特命南化河臣分任总理自道防而下及于丞簿现任职官以至河工効力人员统计何止数百余人一切工程分段承管各有责成且设河营兵丁终年防守一有声息并力抢防其于下桩打埽等事皆自幼至老学习熟练心手相应故能刻期告成宁邑海塘非当年止有数里数十里之险工可比且潮头一日两至止有形势大小之分并无停歇之日其间变幻不测而所设专官惟有海防同知一员遇有工程皆须临时调委各属佐杂分管完竣之日即回本任保固稽察仍止同知一人即使往来奔走而百里之遥东坍西卸昼夜靡宁岂能兼顾且做工之际人夫俱从乡民雇覔来则一时乌合去则四散归农毋论原系佣身食力工程漫不经心更有正当民间蚕农两忙或值昏暮风雨巨潮猝至乡夫雇募不前躭延时日均足贻悮紧工又如沿塘看守不过总甲地保每啚派充老民数人尚有本身应办地方公私事务安能昼夜在于海濵瞭望巡查及至事后驰报而波涛汹涌患口决开不惟工程多致棘手而且为害匪轻【臣】再四思维若多设别员势必另筹经费即外属遥制亦恐呼应不灵惟杭州尚有捕盗同知管粮通判二员虽各有职守而同驻省城相去海宁不逺可以朝发夕至查有原任海防同知李飞鲲补主事同知李煚现调海塘办事皆在工日久谙练塘务仰恳
　　皇上天恩以李飞鲲对补杭捕同知以李煚目前暂署杭州府通判事除海防同知照旧管理全塘外派令二员分管东西两塘平日轮流赴工稽查夏秋之时亲驻工所督率带办本等事务仍均听杭嘉湖道统辖稽察至冬月潮落回杭则于本任职守仍可兼理无悮而塘工不致有乏员之虑至前因草塘盘头工程浙人皆非素谙曾照往例移咨河臣孔毓珣调取宿虹营効力把总尹世忠百总张明到浙料理教习该弁等于草工既属谙练又肯尽心竭力不辞劳苦亲自带人在泥水之中钉桩下埽较之塘工派委文官一员实兼数人之劳其教习在工之淮夫乡夫畧有几分头绪但此等人夫去来不常未能专心学习臣愚见似应仿照河营兵丁之例请设海塘千把总二员兵二百名分于东西两塘常川做工看守以尹世忠授为经制千总张明授为经制把总于现在各夫内挑选谙练者补入兵额内马战兵六名歩战兵十四名守兵一百八十名千总给以马一守四把总给以马一守三养膳随丁外委把总二名百总二名各给以马战饷一分管队四名头目十名各给以歩战饷一分其余皆是守粮仍听道防管辖附入杭协水师营制造报题销冬月如有闲时亦可操练防防海濵私运米盐等其一应工程俱着该千把督率各兵专管分段看守则寒暑昼夜可以不致暂离而兄弟子侄兼得互相传授数年之后多皆谙练之人猝有急工立时堵御免于稽迟贻悮三年之内勤劳无过千总加以署守备职衔把总加以千总职衔以示鼓励如有事故即于本营把总外委队目下以次拣选顶补其官兵俸饷银两仍于本项嵗修海塘银内支给所需米石于盐义仓米石内闗领各兵在工仍抵为做夫之用较之从前雇募每日每名给银三分八厘之数所增无多而于海塘实有裨益或亦善后之一策也是否有当伏祈
　　圣鉴指示钦遵奉
　　防该部议奏随经工部议覆应如所题将现今坍卸塘工作速饬令在工人员帮筑坚固以资捍御仍将本年春汛东西两塘陆续坍矬各塘身及西塘添筑盘头草大坝并上年秋汛续坍议改条石各项工程地段丈尺需用银两数目造册送部其去秋抢修并东塘先后建筑大盘头草坝上年秋汛本年春汛两次续坍草塘等工既经完竣应行该督于题修嵗修抢防各案内造册具题查核至宁邑海塘原非同知一员所能经管应如所请杭州府同知通判二员除兼理本任事务外令其就近分管东西两塘夏秋亲驻工所督率修理其原任海防同知李飞鲲准其调补捕盗同知补主事李煚先经该督题调効力之员其借署杭州府通判之处恭
　　钦定草盘头工程浙人既非素谙効力把总尹世忠等料理教习已有头绪应如所请照河员之例准其设立海塘千把总二员兵二百名于东西两塘常川做工看守尹世忠授为经制千总张明授为经制把总于现在各夫内挑选谙练塘工者照额充补各拨养膳兵粮以资食用仍听该道防管辖附入杭协水师营制造册题销在于嵗修海塘银内支给至所称官兵所需米石于盐义仓闗领之处查盐义仓经九卿议准留贮备赈之项不便支给兵粮应于额征地丁米内按数支给仍将支过米石彚入题销册内报明戸部查核可也奉
　　防依议
　　雍正八年九月浙江总督管巡抚事【臣】李卫为题明勘过老盐仓海塘近日情形事该【臣】看得雍正六年先后修筑海宁县老盐仓迤西三官堂左右一带草塘并加筑盘头工料银两请销一案连准部驳据前任布政使张元怀查明详覆前来如部驳工程全凭估册若估计之后不行题明又复任意增添则动用钱粮何所凭据且修筑续坍最险七十余丈工程系用未筑盘头七十五丈之物料岂有前后相同毫无增减之理等因【臣】查各项工程一定不移者自当以估计为凭并须题明方敢动用独至海塘则潮汐靡常东坍西涨顷刻变幻故【臣】于此案修筑六百六十丈之原疏内即经声明再有坍裂上紧保防随坍随修其原估内议筑盘头七十五丈因赶筑之际潮势纾缓沙涂并下若必照依估册则钱粮岂不糜费是以停止不行添筑迨夏秋之间潮势西冲续坍六百一十九丈五尺间有塘外沙刷殆尽潮头直射塘身变为最险者七十余丈此时若必待题明部覆行文到浙则往返数月溃决将何底止所以将原题案内估筑盘头七十五丈工料移为续修塘内添筑盘头之用惟其丈尺相同故工料亦无盈缩此实移缓就急因时制宜不得不然之势从来海塘照河工之例有估修抢修嵗修之分而与别项工程之一定者不可一槩而论也又部驳原估六百六十丈需银八千两撙节二千二百一十余两实用银五千七百八十两零今续添用银七千一百四十余两转比原估多用且原疏内并未将多用之处声明等因【臣】查原估塘工因有添筑防塘盘头各项工料故估银八千两后将防塘盘头停止不筑止筑塘外所以有撙节二千二百一十余两之数至续修塘工虽比原修计少四十丈五尺而加髙帮濶之处甚多估银六千九百六十一两零之内又节省四百三十余两惟加移筑盘头工料银六百一十六两零所以有续用银七千一百四十七两零之数是在原估六百六十丈之外又有增筑续坍之六百一十九丈五尺并非不行将多用之处声明也又部驳原送销册盘头一工每丈用柴草二万四千觔续补估册每丈用柴草二万六千觔今次所送册内又开每丈用柴草一万三千二百觔前后互异等因【臣】查原估塘身内有连盘头并估之七十五丈每丈共估柴草二万六千觔此估册所开之数及将盘头移筑续修塘身七十五丈确加节省每丈止实用过柴草二万四千觔报销册内不敢浮冒是以据实开报至于每丈用柴草一万三千二百觔一系原题塘工内所筑塘身三百一十五丈一系续修塘工内所筑塘身五百四十四丈五尺俱无盘头在内之工登覆册内开载已明工程各有寛窄髙低形势不同则柴草多寡自别实无互异通计原估续估共筑塘工一千二百七十九丈五尺内筑盘头七十五丈所用工料核之前后估计有省而报销登荅册内开报数目俱属相符并无舛错揑饰总之钱粮闗系重大而海塘情形不同实难画一久防
　　圣明洞鉴用敢据实具题奉
　　防该部察核具奏随经工部核覆该督既将各欵逐一声明臣等按册细查其移工移料之处丈尺相符所开柴草觔数亦经详晰应将用过银两准其开销可也奉
　　防依议
　　雍正八年具题动给
　　恩赏备公银两修筑仁和县临江七啚周家桥一带官
　　塘里民柴世魁张道济等捐夫助修
　　雍正九年十一月浙江总督管巡抚事臣李卫题为续修江海塘工事浙省濵海各邑惟海宁潮水横过患在搜刷沙土根脚空虚海盐潮来对冲患在因风助势撼击难御所以两县塘堤时有东修西塌之虞而钱塘大江直接海宁潮头阻遏江水逆回冲突堤防亦与别处不同若非逐年随时相度修补保防稍有因循即成钜工今详细履勘见海宁县镇海塔前等处塘身低狭俱应帮濶培髙又念里亭等处潮势甚猛往回汕刷塘脚必须加筑坦水以防塘身又普济庵等处应修塘坦其海盐南首三涧寨一带为石塘尽头当海中韭黄门潮汐对冲最称险汛雍正四年捐筑矮石塘一百丈稍为抵御今大塘脚下沙土被潮洗刷一空桩木露出竟成玲珑之象危险异常惟有仍照原基接建四十丈方可保此一方民田庐舎又捐筑之矮石塘及附石土塘底面窄狭必须因地加濶其北首天字号塘止头等处海潮直逼土塘每遇东北风髙波浪汹涌土塘溃决可虑急应酌量顶次冲险加筑石工此外闰余二号夏汛裂缝石塘并刘王庙起至朱公亭止及珠称等号低狭坍壊土塘俱应抢修培防又平湖县独山东西石土各塘上年毛竹寨等处已经冲坍三百五十余丈随饬抢修幸不蔓延今各塘低陷窄狭之处若不早为培修必致又费大工勘明情形不敢因循贻悮随查宁邑海塘宁西草塘盘头矬坍塘身一千三十一丈八尺备料儹修外其余镇海塔前等处帮濶培髙塘身共一千四十三丈又念里亭草盘头等处一百五十五丈应加筑大条石坦水一层并旧块石坦水三十五丈应筑大条石坦水二层东塘七里庙等处五百余丈议将中条石筑塘身大条石筑坦水内有顶险之处塘身亦用大条石砌筑又普济庵迤东梁家池等处塘身二百二十余丈并西塘唐子千门前五丈仍用块石修筑海盐县南首三涧寨改筑旧石塘八十丈矮石塘一百丈接建新石塘四十丈北首天字号塘止头一带建筑石塘共一千三百六十五丈并小陡门一座抢修闰余二号旧石塘一十一丈又三涧寨塘止头各附石土塘共四百五丈抢修珠称珍李等号附石土塘四百一十八丈加髙帮濶刘王庙等处老土塘一千三十丈平湖县独山东西拆修石塘九十丈一尺加髙帮濶培厚土塘共一千二百九十一丈八尺并乍浦城西石街等处加髙土塘一千一百四十丈及钱塘县徐村梵村等处修筑坍裂江塘三百五十三丈六尺均属勘明确核应修应筑工程除饬取工料细册送部一面动项给发工员速行办料乘此冬令潮小之预为兴工儹办统于完竣日同上年嵗修已完盐邑之洪荒等字号报坍附石土塘一千九百六十二丈矮石塘三十丈谢家湾等处加髙帮濶土塘九百一十五丈平邑之毛竹寨黄姑坊冲坍土塘三百五十余丈等各工一并分别造册请销相应具题奉
　　防该部议奏随经工部议覆应如该督所题将海宁海盐钱塘平湖等四县镇海塔前等处应修应筑石土各塘共八千二百八十余丈准其动给速行办料兴修如式坚固工完造册题销可也奉
　　防依议








　　浙江通志卷六十五
<史部,地理类,都会郡县之属,浙江通志>
　　钦定四库全书
　　浙江通志卷六十六
　　海塘【五】
　　雍正十一年正月大学士鄂尔泰等为遵
　　防议奏事浙江总督程元章奏查勘海塘情形一折奉防大学士鄂尔泰张廷玉朱轼会同总督李卫尹继善详议具奏钦此该【臣】等会议得浙江总督程元章奏称海宁县东西各塘近日潮势危险实有倍于往昔等语查各处海潮俱系暗长独浙江之海宁县因江海相交之处尖山入口束隘激起潮头江水东来海潮西去席卷奔腾逆流而上故与他处情形迥异厯年东西两塘各处工程因潮汐迁徙靡常故修筑堵御不一今据称今年夏秋潮势自东而西竟侵入仁和县界二十里等语【臣】等查核档案宁邑东塘向有修筑石草条石块石各塘西首现冲之仁和县界内原系土塘厯年未有石草各工此处离杭城后身仅止二三十里且与长安坝下河向北一带低洼之处相去不逺设有疎虞建瓴而下有闗杭嘉湖苏松常六郡利害是今日之险以西为急自应速为修筑以备春伏大汛但各处塘工止有土石之分独宁邑又有草工者盖縁潮势沙性俱与北首之海盐平湖南首之萧山防稽山阴余姚等县不同其地沙活土浮根脚既不坚实潮头又从根脚之下横过冲刷来去荡摇昼夜两次快水回溜専搜塘脚即使大石铺砌塘身坚厚而根脚一松上重下虚最易倾侧故土性坚实之处尚可修筑石塘遇沙土浮松只得修筑草塘暂为堵御此三项工程在石塘则苦于办石艰难河海转运旷日迟久土塘又苦于取土之处逺则工费浩繁近则塘身单薄且多民间农桑庐舍无旷土可采草塘则止堪堵御一时每年必须加镶而潮汐咸水夏秋霉黰数年之后易至垫朽是三者各有难处而因时设法分别缓急随地制宜又皆必不可少应令逐一详加查勘趁春间潮小之时将应行补葺修筑工段即于藩库酌动正项钱粮相机儧筑多备料物以御潮汐其通盘相度形势筹画机宜应作何修筑以垂久逺之处应俟
　　钦简大臣前往详细查勘再行定议又据奏称今嵗増修添筑塘工用帑十五六万昼夜抢修始保无虞库存捐项用完动支厯年用存
　　恩赏备公现在添筑草塘及补修各工动用浩繁莫如照依从前海塘事例仍开捐纳以资经费等语查浙江海塘从前原有捐纳贡监事例自可循例举行但若许直省俱赴捐纳则于军前事例有碍若止本省及贡监一途恐捐纳既少于事无济应酌量止许浙江福建二省之人就近赴捐并于贡监之外増添封典加级纪録及杂职吏贠即用令该督酌定条款具题到日再议再查各项工程俱应及时修筑所需经费若俟开捐交收动用诚恐缓不济事应即于藩库先动正项钱粮一面奏
　　闻一面即行办理所动藩库钱粮即以捐纳之项抵补又据奏称塘工尤须熟练强干之员现任杭捕同知李飞鲲塘工尚属谙练因委署海宁县篆不能兼顾【臣】现在遴贠改署令李飞鲲専管东塘以専责成等语查海宁县篆该督既称另行遴委则李飞鲲当在紧要塘工处所办事今西塘工程甚急李飞鲲应令専管西塘庶为相宜又据奏称分拨之佐杂千把等贠若临时委调者非系熟练于事无益今在工数贠再加拣选酌量留工并于通省佐杂拣选发工効力俟有功绩另请议叙委用等语查塘工闗系重大该督身任责成一应在工道防佐杂千把等官俱听该督选择改换委任将来不致推卸庶于工程有益矣为此具奏奉
　　防依议着内大臣海望总督李卫驰驿前往浙江防同总督程元章将海塘工程通盘相度形势筹画事宜应作何修筑以垂久逺之处详细查勘悉心定议具奏其修筑工程着大理寺卿汪漋原任内阁学士张坦麟前往承办仍照旧令程元章总綂料理张坦麟即于本籍前往直隶总督印务着署刑部尚书唐执玉暂行署理营田观察使顾琮协办钦此
　　雍正十一年三月内大臣海望等奏为备陈江海情形修筑事宜以资保障仰祈
　　睿鉴事【臣】等钦遵
　　谕防驰驿赴浙所有到浙日期及海盐乍浦先行兴工修筑接济民食海宁尖山一带俟【臣】等查看明悉再行确议具奏之处业缮折奏
　　闻外今【臣】等渡江由绍兴府所属之萧山县并河庄山等处将浙省江海情形详加查阅看得江海之门戸不同水性各异水道之迁徙靡常其中有人力所能为者有人力所不能为者凡人力所能为者自宜分别缓急次第兴修今将【臣】等管见敬为我
　　皇上陈之伏查江海之门戸有三省城东南龛赭两山之间名曰南大亹禅机河庄两山之间名曰中小亹河庄之北宁邑海塘之南名曰北大亹此三亹形势横江截海实为浙省之闗阑也再查江海水性凡海皆有潮潮皆暗长惟浙省之潮与他处不同盖縁海潮自东而西江水自西而东每遇春秋朔望潮汐盈满江流陡发之时互相搏击突起潮头势甚雄悍若再遇飓风势必汹涌故歴来为患者虽在于潮而所以助潮为患者则又在于江与风也再查江海水道惟中小亹适当南北两防之中江水海潮若由此出入则两防无虞但中小亹地面不及南北两大亹之半且山根余气似若绵联潮过沙淤偶通旋塞所以不徙而南即徙而北然徙南则南防尚有龛常等山连络捍卫萧山一带或有冲刷之处为患犹轻若徙北则北防仅有塘隄为之备御倘有溃溢闗系甚钜今查南大亹早已淤成平陆数十年前尚由中小亹出入嗣后逐渐徙至北大亹故年来北大亹之桑田庐舎己成沧海若欲遏抑江海之狂澜使其仍归中道恐非人力所能为者【臣】等出京时曾面奉
　　谕防尔等到浙详细踏勘如果工程永固可保民生即帑金千万不必惜费钦此臣等凛遵
　　圣训细加详勘凡于海塘有益而人力可施者靡不悉
　　心筹画以仰副
　　圣懐今公同看得海宁之东南有尖山耸峙镇锁海口其西有一小山俗名榻山相去百有余丈水底根脚相联尖榻两山之间相传向有石坝堵截水道有此坝石北防防沙时塌时涨后被修塘人役误取其石修补塘工北防之沙至今有坍无涨【臣】等相度情形现今江水大溜紧贴北塘直趋尖山榻山之间而出引入海潮冲激塘身防沙日卸伏思水来沙去水去沙来理固有之若于尖榻两山之间照旧堵塞使江水海潮仍向外行则北防防沙可望复涨果能北涨自必南坍水道亦可望其南徙但春夏之交潮汛正大难以兴工俟冬初水落拟用石块设法填塞似犹人力之所能为者至于仁宁二邑海塘所有应修应筑工程甚多一时难以并举自应分别先后逐渐兴修其自华家衖以东尖山以西一带塘工有草塘并条石块石塘不等内有大学士朱轼于巡抚任内修筑之石塘五百丈完固无损又新建之条石塘石块虽小尚属整齐均无庸修补其余块石柴草各塘以及翁家埠万家闸去年冲塌之处有已经粘补者有现在动工修筑加谨保防者但草塘易于朽烂块石石塘亦易坍塌若使仅仅粘补年年抢修嵗需钱粮盈千累万积至数年不可胜算而塘工之单薄危险如故非经久奠安之计似应改建大石塘庻可垂诸永逺所需工料约银一百八十余万两所用夫役木石及运送船只等项甚多即使用力趱修非歴数年之久不能告竣伏查总督【臣】程元章业经奏准开捐以资经费若尽其所收银两按年动支修筑塘工渐次可以告竣而
　　国帑亦不致于糜费且【臣】等现议堵塞尖山水口若既堵之后果能沙涨防塘则石塘可以不必改建倘尖山既堵仍无涨沙再行改建似亦未迟惟是翁家埠一段草塘其地脚系活土浮沙恐难钉桩砌石或仍用草工堵御虽须时加粘补而地面不过十余里每年所需无多至塘内地势低洼及塘背附土单薄之处现今即应培补所需培补之土沿塘或无官地挖取应照河工之例交与地方官逐段确查酌量购买民田应用仍将所买民田额征钱粮查明题豁又查雍正二年风潮偶大海水漫溢塘面损伤民田庐舎【臣】等窃思骤雨狂风不能预测若仅此一层隄防未为万全且现在石草各旧塘一时未能改筑应请于海塘之后添筑土备塘一道比旧塘再髙五六尺务令于今年秋汛以前上紧趱筑完工万一风潮泛溢有此备塘抵御可以防衞再查仁和至乍浦一带海塘不下三百里若无专管人员将来不无废弛之患查河工定例专设文武官弁董其责成今浙省海塘亦甚紧要前经题委杭嘉湖道一员带管工程非其专责所设杭嘉海防同知二员千把总各一员兵二百名亦恐照料难周应请专设道员一员添设同知一员守备二员千总三员把总七员兵八百名所设官兵不无嵗需俸饷之费但查塘工嵗修钱粮现今每年不下数万两此后如有粘补工程即以兵丁充夫工筑则嵗修钱粮可以少减且设有官兵巡查照看随时修补既可保固塘工而于工筑之暇仍令勤加操演则海疆亦得借资防御除现在抢修工程并粘补石草旧塘以及万家闸外修筑冲卸水口所用钱粮仍令于本年嵗修案内核销外所有堵塞尖山水口约需工料银六万二千五百余两新筑土备塘一道约需工料银十三万五千四十余两培补旧塘上身约需工料银二万一百九十余两三项共约需银二十一万七千七百三十五两余又添设官弁每年约需俸饷等银一万三千七百九十八两余米二千八百八十石以上议修工程及请设官兵之处如
　　皇上俞允【臣】等另行逐细核估确议具奏谨将江海情
　　形绘画图式恭呈
　　御览谨奏四月初一日奉
　　防此所议俱属妥协着交部照所奏行朕思尖榻两山之间建立石坝以堵水势似挑水坝之意所见固是若再于中小亹开挖引河一道分江流入海以减水势似更有益从前虽经开挖旋复壅塞者皆因惜费省工之故今若倍加工力开挖两工并举更觉妥备石坝建后即可涨沙而石塘亦当渐次改建以为永久之利其开挖引河之处着程元章会同汪漋张坦麟等相度地势酌量办理该部知道
　　雍正十一年四月工部为备陈塘工仰祈
　　睿鉴事该【臣】等会议得内大臣海望等奏称雍正十一年三月二十九日【臣】等将浙省仁宁二邑海塘应修工程缮折具奏奉
　　防准行在案今【臣】等伏思浙省海塘工钜费繁闗系重大必须调度有方经理得宜始于塘工有益谨将修筑事宜酌议数条恭呈
　　睿览一分管工程人员宜拣选酌派也查浙省现任佐杂等官各有别项差遣未便全行派拨即从前发往委用人员恐亦不敷调派【臣】等在浙时有本地废员及绅衿子弟情愿自备资斧呈请効力者其中不无可用之人应令总督程元章详加验看如有家道殷实才堪任事者酌量拣选派委果能实心办事经理得宜工竣之日令该督分别等次出具考语保题请
　　防等语应如所奏监督工程除内务府员外郎穆克登额海防同知吴曾等已经奏明办理外如不敷再令总督程元章于通省府佐内拣选委用其运送物料催儹夫匠等项亦令该督将现任佐杂及
　　命往试用人员酌派差遣再本省在籍废员及绅衿子弟有情愿自备资斧効力者亦令该督拣选家道殷实才堪办事之人酌量派委以上各员果能实心办事经理得宜工竣之日令该督等分别等第出具考语具题请
　　防议叙一给发工价银两宜采买米石兼放也上年浙省仁宁等县秋收歉薄现在米价未平今兴修大工夫匠云集恐致市价益昂应令总督程元章即于【臣】等估计修塘工价银内酌量动支银数万两遴员于米贱地方采买粮石运送工所搭放做工人夫既得均霑实惠而本地米价不致昂贵等语应如所奏行令该督作速在于修塘工价银内酌量拨给银数万两委员采买运至工所转饬承修各员搭放在工夫役仍将搭放银米数目于题销册内分晰造报一添设官兵宜专责成也【臣】等现议设立道员一员应请加以海防兵备副使道职衔并请铸给闗防以昭信守凡海塘文武官兵俱听其调用至沿海地方州县等官亦令兼辖遇有紧急工程需用佐杂夫役庶几呼应得灵其原设海防同知二员添设海防同知一员俱令其分管塘工兼辖兵役其添设守备二员应分左右二营将原设添设之千总四员把总八员外委十六员兵一千名分隶二营管辖至设立兵丁必须分别马歩战守量其功绩以次抜补庻足鼓舞人心今于一千名内请设马兵六十名战兵一百六十名守兵七百八十名亦量足敷调派等语应准其将新设道员一员加以海防兵备道衔将海塘文武官听其调用并兼辖沿海州县等官铸给闗防并移揭内阁撰给该道传
　　勅以昭职守现在海防同知二员新设海防同知一员俱令其分管塘工兼辖兵役新设守备二员分为左右二营将原设及新添之千总四员把总八员外委十六员兵一千名即分隶二营管辖新旧兵一千名内准其设马兵六十名战兵一百六十名守兵七百八十名以备兵丁选抜之阶仍将官弁兵丁分管事宜造册咨送兵部查覈一官兵驻劄处所宜分派也查海宁为沿海数县适中之地应令道员驻劄宁城以便查阅工程稽察官弁考核钱粮至同知三员除管理海盐乍浦塘工同知一员仍照旧驻劄乍浦外其仁宁二邑工多势险应将原设同知一员驻劄宁邑添设同知一员驻劄仁邑令各就近经营不时查看左营守备一员驻劄海宁之东右营守备一员驻劄海宁之西酌量分界管理千把总等官各照紧要地方分段汛防至兵丁俱于附近海塘处所均派居住再于沿塘设立堡房酌派兵丁轮流看守等语应准其海宁地方将新设道员驻劄令其查阅工程稽查官弁考核钱粮除乍浦海防同知仍照旧驻劄外应将旧设同知一员移驻宁邑新设同知一员驻劄仁邑令各就近经管左营守备准其驻劄海宁之东右营守备驻劄海宁之西各分界址驻防管理千把等官酌量地方分派防守兵丁准其于附近海塘处所居住以便就近派拨防范仍将官弁驻劄地方兵丁派防塘汛界址逐一分晰造册咨送兵部查核一官员衙署营房宜建设也道员同知守备等官衙署应令总督程元章查明官房拨给如无官房之处另行估计建造千总每员给房八间把总每员给房六间外委每名给房三间兵丁二名合给房三间共应建营房一千六百二十八间每间约需价银八两共银一万三千二十四两再于仁宁一带建造堡房四十间海盐乍浦建造堡房二十间每间约需价银六两共银三百六十两二共需银一万三千三百八十四两着该督程元章酌量动支盖造务使房屋坚固兵丁栖止得所至所需器械军装应召募齐全令该督照例料理等语应如所奏道员同知守备等官衙署令该督查明官房拨给如无官房之处另行估计建造其所需器械军装等项俟召募齐全照例制造工完之日一并造册题销一宜拣选谙练人员以收实效也浙省海塘现在兴修大工必得熟练之员方能办理妥协查杭嘉湖道王敛福题委兼管塘工已经五年该员办事勤慎人亦明白请以调补海防兵备道俾得驾轻就熟似于工程有益至所遗杭嘉湖巡道员缺交部拣选其杭州海防同知吴曾才具可用谙练工程乍浦海防同知卢承纶人亦老成俱仍令照旧供职外所有新设海防同知一员查杭州捕盗同知李飞鲲在工年久熟悉情形请即以李飞鲲调补所遗员缺应归部选再新设左营守备查千总尹世忠系由河工拣发浙省补用之员工程歴练勤劳颇着请以尹世忠陞授所遗千总员缺即以现在塘工之把总张明抜补尚少右营守备一员千总三员把总八员并外委弁员令该督程元章于通省武弁内拣选补授并请嗣后海防文武缺出即于属员内保题陞用庶在工皆得谙练人员至所设兵丁一千名除原设二百名外其新设八百名令该督召募人材壮健者充补俱令学习工筑事务以备修塘之用工筑之暇仍令该管官弁训练武艺以资汛防等语应准其将现任杭嘉湖道王敛福调补新设海防兵备道其杭嘉湖道员缺交与吏部请
　　防补用杭州捕盗同知李飞鲲准其调补新设海防同知其捕盗同知员缺归部铨选嗣后海防道一缺海防同知三缺俱令该督于属员内保题陞用尹世忠系现任千总张明系现任把总并无事故与例相符应如所请将尹世忠张明准其补授尹世忠系未经引
　　见之员应令送部补行引
　　见其右营守备并千把外委各员缺俱令该督于通省内拣选题抜嗣后海塘守备二缺令该督于属员内保题陞用千总四缺把总八缺俱令该督于弁兵内拣选抜补其新添兵八百名挑选人材壮健者充补入伍令其学习工筑事务兼操演武备以资汛防一宜分别优劣以示惩劝也查海塘闗系民生利害如有玩悮员弁自应严加防究以示警戒其着有劳绩者亦应量加议叙以示鼓励请嗣后凡有贻悮工程侵冒钱粮者令该督分别严防议处如果经理妥协工程巩固三年无过准其保题陞用至兵丁令该管官员分别功过量加赏罚如此则各顶戴
　　皇恩益加勉励等语应如所请嗣后凡有经理海塘工程文武员弁倘有贻悮工程侵冒钱粮者令该督指实题防到部照河工例分别议处如果办理妥协工程巩固三年无过令该督保题陞用其塘汛兵丁令该管官员分别功过量加赏罚以示劝惩一所用钱粮宜核实报销也臣等现议修筑石土塘坝所需工料银两俱系约畧估计如所估工料等费或有不敷令该督程元章题明加増若有余剩俟工程告竣据实报销其应用钱粮款项亦令该督题明动用仍将估计工料银两数目另缮清单恭呈
　　御览等语查开造工料单内自尖山起至万家闸新筑石条塘共长一万四千二百九十丈内除旧有石塘四千二百八丈六尺不筑净长一万丈四尺共用物料工价银一百七十万一千七百四十四两九钱零又自山起至李家村新筑土备塘共长一万四千二十七丈六尺又李家村至断塘头旧有老塘四千九百五十六丈今酌量地势増髙培阔新建闸四座新建涵洞六座新建木桥六座以上五项共用银十三万五千三十九两零又堵塞尖山水口自尖山至榻山约一百二十丈俱用块石堵砌其块石须用木筏装载共用物料工价银六万二千四百九十一两零又尖山起至万家闸石草塘共长七千九百丈八尺背后附土加寛増髙计二百二十八段共长一万四千六百四十七丈五尺其附塘各段低薄不等酌议加寛増髙取土买民地共用地工价银二万一百七十四两五钱九分零通共约估银一百九十一万九千四百四十九两四钱二分零应如所奏行令该督将浙省应修应筑石土塘闸桥座涵洞等工遵照所奏事理酌量工程缓急分别先后照依所估银数一面动支给发承修各员上紧办料募夫修筑务期如式坚固以垂永久一面将动支钱粮款项声明具题如所估工料等费不敷应用亦令该督将不敷银数题明加増倘有余剩于工程告竣之日据实照例造具清册于题销疏内声明具题查核可也奉
　　防依议速行
　　雍正十一年八月内大臣海望奏为请拣旂员协办塘工事【臣】查浙江海塘仰防
　　圣虑轸恤民瘼
　　特命【臣】等往浙查勘情形相机修筑前经定议奏覆奉防准行在案昨接浙江督臣程元章寄【臣】字内称本年六月二十二十一日潮水扑上塘面以致草石旧塘间段坍卸幸而现于塘身后面加髙培厚未致冲淹等语看此情形总因从前工未坚固监修人员每多草率所致凡修筑堤工必须夯碢如式桩钉长密培石坚固管工人员时刻不离工所亲身坐守工程始得坚固前【臣】带往浙江监修海塘之内务府御史偏武员外郎讷青额因不服水土患病随【臣】回京只留员外郎穆克登额一人在浙【臣】思工程甚多虽有前派官员恐未敷用若仍委内务府人员前去又恐道途遥逺躭延时日【臣】前在浙时见旗员内尚有可用之员仰恳
　　勅谕浙江将军阿里衮副都綂隆升就近选派旗员数人与在工人员一同坐守监修仍令将军副都綂协同总督等不时稽查则做工人役不致怠玩而工程亦得永固矣为此谨奏奉
　　防依议
　　雍正十一年十二月浙江总督管巡抚事【臣】程元章为题报江海各塘坍矬段落情形事浙省仁和海宁等县石草塘工滨临大海潮汐江溜昼夜冲刷兼系浮沙活土根脚松虚最易矬陷且海中涨有南沙一道横亘东西以致潮溜日廹塘身大汛屡有矬蛰工程甚闗紧要经臣屡次会同大理寺卿汪漋内阁学士兼礼部侍郎张坦麟详加察看行令赶筑土堤加筑柴塘草坝以资捍御查海防同知吴曾员下自本年春季起至夏季六月十八日共报坍矬草塘七十余段共长三千一百九十余丈又盘头雁翅七段共长二百余丈其块石塘自本年春季起至七月二十一日共计坍矬一百八十余段共长一千二百余丈又泼坏坦水共长七百七十余丈盘头五座共长八十余丈又杭州府通判张伟员下万家闸冲卸水口接筑柴塘至俞尔英竹园计长一百三十余丈又吴曾员下自六月十八日起至秋汛九月底续报坍矬草塘三十余段共长一千四百九十余丈又盘头雁翅六段共长一百七十余丈又自七月二十一日起至九月底坍矬东塘块石塘十段计长五十余丈又殳家庙东至邢家门前加筑防风堤一带共长三百七十余丈又筑土堤一道共长二百四十余丈又平陷许凤其门前等处中条石塘六段改筑草坝共长二百二十余丈又西塘海防同知李飞鲲员下自六月二十一日起至九月底坍矬草塘四十段共长七千一百余丈又盘头雁翅四段共长五十余丈又接筑俞尔英竹园起至李家村草塘共长二百五十余丈又坍石塘四十余段共长三百五十余丈报坍段落俱遵照本年
　　钦差所用营造尺量算将来估计工料亦照营造尺估算再平湖县报修服字号石塘一十五丈零又自益山脚起至独山司城加培土塘十四段计长七百八十余丈又六月二十等日风潮冲损独山文乃位让等各号土塘二十余段共长三百余丈俱不在估计加培土塘案内之工应在嵗修内报销又仁和县总管庙前坍矬江塘一十余丈钱塘县梵村午山地前等处各有坍矬江塘共七十余丈以上各处工程俱属紧要严饬在工各员上紧修筑保固毋许疎虞浮冒并饬取勘估确册另行咨部俟工竣取造实用细册报销其冬季续报坍塘段落现在确查勘估俟造册到日送部合并声明等因奉
　　防该部议奏随经工部查议仁和海宁平湖钱塘等县应修前项塘工应如所题将嵗修项下一面动帑发给承修各员速行上紧办料修筑如式坚固工完将用过银两造册题销可也奉
　　防依议
　　雍正十二年五月初一日总理海塘杭州右翼副都綂兼管织造南北两闗税务臣隆升奏为恭报两河工竣等事【臣】等奉
　　防开疏中小亹南港两处引河先期咨会督臣程元章转饬沿海各县雇募民夫又拣调文武现任选试用废员及浙省绅衿各色効力人员并旗下协防佐领骁骑校等共八十余员派拨号段于四月初四日开工统于四月二十九日完竣谨绘开挖全图及新涨沙形恭呈
　　御览但此项工程海滩与内河不同恐五月梅雨届期是以紧急催儹开通之后诚恐浮沙渐淤除将善后事宜另折恭报外所有两河告竣等情理合先行奏
　　闻奉
　　防览奏深为嘉悦但观图画情形惟恐复淤向后可将畅流疏刷深广情形不时访问随便奏闻钦此雍正十三年三月工部为酌拨海塘兵丁挑濬引河节省钱粮事议覆浙闽总督郝玉麟等奏称海宁塘工于雍正八年照河防例设兵二百名嗣于雍正十一年四月内经内大臣海望直隶总督李卫于备陈塘工事宜等事案内增设兵八百名共一千名以资沿塘一带防防原属寓兵于夫非营汛差操可比今新开引河亦属海塘工程绵长二十余里虽议拨兵十六名实不敷所用现在挑濬淤浅需用人夫皆系随时雇募所需工价嵗无定数不无糜费钱粮查原设之兵分散仁宁各地方不过资其防范平稳无事之时未免闲旷今【臣】等公同酌量拟将额设兵内以四百名派拨引河新工委令守备千把总轮流管束并令引河通判就近督查遇有淤浅之处随时加濬务使河身畅流以为善后久长之策其余六百名仍留海塘照旧防范如此则兵丁不致旷惰钱粮亦得节省塘工引河均有裨益再新设兵丁原议沿海盖造兵房以为栖止今尚未建造既经分拨四百名于引河相应遵照原题按数移造合并声明等因具奏前来查浙省海塘先经内大臣海望等奏称【臣】等议设道员一员凡海防文武官兵听其调用沿海地方州县等亦令兼辖遇有紧急工程需用佐杂夫役庶几呼应得灵设兵一千名分隶二营管辖除原设二百名外其新设八百名召募人材壮健者充当俱令学习工筑事务以备修塘之用工筑之暇仍令该管官弁训练武艺以资汛防等因具奏经【臣】部会同兵部议覆准行在案今该督奏称额设兵内以四百名派拨引河新工遇有淤浅随时疏濬等语应如所请准其派拨原议沿海盖造兵房准其按数移造可也奉
　　防依议
　　雍正十三年五月工部为敬陈海塘事宜题请定例以便永逺遵守事议覆总督衔管浙江巡抚事程元章疏称浙省海塘闗系重大潮汐冲击昼夜不息全借塘工坚固以资捍御兹据布政使张若震条议具详前来臣详细筹酌逐一确议敬为我
　　皇上陈之据详海塘钱粮俱宜分案具领查塘工钱粮重闗国帑而修筑工程亦各有段落丈尺若将数案银两任由承办之员一总领回通融办料则工程逺近不一贮料地方不同那东掩西易滋窦应请嗣后凡承修工程务须专案赴司具领不得将数案银两彚成一处亦不许借通办料名色任意那动领回之后已办何等物料存贮通报上司以便不时委官盘查倘有亏空那掩情立即严防治罪等语应如该抚所议嗣后浙省修筑塘工估需银两饬令承修之员专案请领不得牵混并领亦不得通融那用领银之后将办过物料数目申报委员查验如堆贮物料与所报相符承查之员加具保结申详贮用倘有亏缺及那移掩饰情弊立即揭防如查验不实通同狥隐该上司查出将查验之员一并防处又疏称据详海塘保固宜分别定限查筑塘捍御潮汐自应明立保固限期以专责成但近日仁和海宁地方江海直逼塘脚潮汐昼夜两次往回冲刷又加以土松沙浮坍卸靡常实属险要且塘堤有土石镶草之不同工程有平险最险之各异若不逐一分晰止以平稳险工定一年二年之限尚有疎漏查新筑之土备塘系在石塘之内既不攩抵潮汐亦无江水搜刷应照不险工程例保固三年其新筑条石块石各塘皆因海潮江溜日夜冲激塘身坍矬始行改筑均系险要处所应仍照原议各保固一年再拆底草塘缘下系活土浮沙不能建筑石塘而柴草非木石可比日浸海水易于朽烂势难经久又附石土塘紧靠塘身每遇夏秋潮涌加以东南风势猛力潮头直泼塘面塘身稍有矬卸土塘亦因以坍塌均属险要工程应各保固半年至抢修之加镶草塘系江海急流顶冲之地坍矬处所不及拆筑应即随时抢堵补救一时实为最险工程应保固三个月统于收工之日扣起如限内坍塌即着落承修之员赔修如遇异常潮汐非人力可施者查明工程原系坚固钱粮俱归实用取具保题免其赔补庶工程缓急攸分工员知所遵守等语应如该抚所议嗣后将新筑塘工责令承修之员依限保固如限内坍塌即着落赔修如遇有异常潮汐委非人力可施查明工程坚固钱粮俱归实用者准其取结保题免赔如物料茍简工程草率钱粮不归实用以致工程坍塌即照例题防着落赔补又疏称据详估计册籍宜令承修官会同估造以免推诿查海塘物料册籍向来先由地方官估计后经海防同知领银办料承修原因承修之员恐有浮冒是以责令正印官据实估计乃不肖之员或修筑不能合式或报竣已逾定限一经上司驳查非称原估舛错即称地方官造册迟延辗转推卸未免迟误嗣后一切塘工册籍均令承修之员防同地方印官估计查造由兵备道确核转详既可杜浮冒之弊而工程亦不致推卸等语应如该抚所请修筑塘工饬令地方官会同承修之员估造清册兵备道核详该抚照例咨部以便工完题销查核倘有彼此推诿致误要工者该抚即将地方官及承修各员一并查防议处又疏称据详抢修工程宜令大员确核兴工以杜侵冒查动用钱粮固须慎重但海塘紧要处所一有坍矬亟须抢修以资捍御实有刻不可缓之势兵备道管辖全塘相隔一二百里不等若抢修工程必俟申报该道勘明然后兴工往返需时设有悮工闗系匪细该司所议尚有未协请嗣后凡紧要工程设有坍矬承修之员即一面督率在塘弁兵上紧抢堵一面飞报兵备道亲往查勘核明工价飞驰转报如非紧工不应抢修希图冒销揑称危险者详防究处等语查河工定例内称抢修工程原系抢救一时稍迟则工程渐损是以该管防员一面详明一面星飞运料修防彚册题销海塘工程较河工更属危险紧要应如该抚所议凡有紧要工程设有坍矬承修之员一面督率上紧抢堵一面飞报兵备道赴工查勘如查非紧要工程揑称危险希图冒销者立即掲报题防倘该道有查勘不实狥庇朦混等情将该道一并防处又疏称据详海塘紧要处所宜酌量预备物料以资接济查海塘数百里内凡危险处所若不预先购备物料分贮待用一遇坍矬则风涛紧急临期猝办未免措手不及应先发银备料以应急需但同知二员既有工程专责若再委办物料势难兼顾应照例酌动银两分发产柴各县上紧购买预期解交塘工委员验收加谨分贮遇有紧要工程一面详报一面拨用将所用物料造入抢修案内报销仍照依原贮之数发银预备俱责令兵备道不时稽查等语应如该抚所议酌动银两给发预办运交海塘紧要处所加谨分贮如遇急工一面详报一面拨用如有余剩扣除现存数目再行核给预备以资应用如短少侵蚀及堆贮不慎以致朽烂不堪应用者立即查防治罪追赔又疏称海宁塘工每遇大汛潮汐汹涌异常所以石塘之下复筑有坦水数层以资保防若任其坍卸不嵗为修整则潮溜直逼塘脚昼夜冲刷脚根既虚塘身岂能坚固是坦水实为保防塘身之根本请嗣后遇有坦水石块冲卸桩木欹斜承修之员即应详报兵备道确勘估计转请兴修克期完固以防塘身等语应如该抚所请饬令承修之员据实详报估修可也奉
　　防依议
　　雍正十三年七月十九日钦奉
　　上谕【恭纪首卷】内阁大学士朱轼总理浙江海塘工程事务
　　雍正十三年八月二十六日奉
　　防将浙江海塘工程事务交与内阁大学士江南河道
　　总督嵇曾筠总理
　　雍正十三年十一月大学士总理海塘事务【臣】嵇曾筠奏为查勘海塘情形请先修筑旧塘以资保障仰祈
　　睿鉴事窃【臣】钦遵
　　恩命总理浙江海塘事务周歴上下各工详加查勘间于本年九月二十八日接到大学士朱轼寄字内开雍正十三年八月初八日面奉
　　大行皇帝谕防浙江海塘闗系民生最为紧要因隆升与程元章意见不合以致迟悮工程特差尔前往督率之隆升等听尔节制如何修筑之处尔做过浙江巡抚自必谙练但工程浩大需用钱粮断断不可吝惜旧塘先须修筑完固以资捍御切不可因塘身临水那动尺寸那移一歩即冲塌一歩何时是已至修建鱼鳞大石塘乃一劳永逸之计不可因塘外沙涨停止修筑纵使沙涨数十百里民人居处耕种亦不可恃必须大工完竣方可垂之久逺于地方有益其石料夫工价值照时给发若扣克留难则利民之事反以病民如有此等情弊务严防重处毋得姑容钦此仰见
　　圣谟广运洞悉机宜伏查海宁县东西两塘延袤一百余里多系海潮江溜潆洄冲激搜刷塘根在在险要雍正十一年间仰沐
　　大行皇帝钦差内大臣海望等赴浙会勘奏请改建大石塘坦永垂利頼而经始维艰尚未举行本年六月内风大水涌旧塘坍卸虽经抚臣督臣等分头抢筑堵御一时但累石镶柴暂为粘补现今塘外坦水工程泼卸歪斜比比皆然塘身卑矮单薄背后尽系坑溇内外空虚实属可虞杭嘉各府襟海带江所恃以御水患者惟此一线残塘若不速为修
　　治恐转瞬春潮踵至闗系匪轻查从前估筑鱼鳞石塘原议将旧塘坍卸之处逐段改建今海潮直逼塘根往来冲刷万难拆去旧工开槽改筑且临水做工一日两潮油灰浆汁无所施用断不能如式坚固【臣】再四思维惟有循照嵗修之例速将旧塘工程上紧勘估修筑以固外面籓篱另于旧塘背后相度基址建筑鱼鳞石塘方可垂诸久逺其新塘未竣以前数年之内全资旧塘抵御海潮以便施工砌石即新塘既成之后留作重门外障更属有备无患除建筑鱼鳞石塘工程容臣详勘塘基确估工料酌定章程另行条晰奏陈请
　　防训示遵行外谨将修筑旧塘事宜敬为
　　皇上陈之一塘身卑薄宜帮筑里戗也查海宁县迤西普儿兜至迤东念里亭一带塘工悉系海潮顶冲必须塘身寛厚方可借资捍御雍正十一年奏请加髙附土歴经两载风雨淋漓渐次塌卸今年又被风潮冲漫现在通身单薄内外受险倘再遇风浪冲击难免溃决之虞臣请通盘查丈于塘身里面帮筑土戗增卑培薄一律髙寛所需帮戗土方沿塘现无官地且多系坑溇不能取用应照河工例交与地方官按段确查离塘数十丈外酌量可以取土之处购买民地应用即将所买民地额征钱粮题请豁免一坦水工程宜修补完整也查海宁塘工多属活土浮沙潮水搜囓脚根易致空虚从前于塘身外面每嵗补钉排桩修砌石块二三四五层不等名曰坦水赖以攩浪防塘立法甚善其如年久桩木损折石块泼卸近今又乏嵗修猝遇风潮撞击残圮殆尽凭何保衞塘根【臣】请购办粗大桩石将东西两塘坦水逐段修补完整以资衞防至需用木石等料移催抚臣多募夫匠船只公平给价星赴各山产地上紧采运以便儹修一塘身石工应择险修砌也查块石垒塘既无灰浆灌砌又无锭锔钩联率用零星碎石逐层堆垜一经雨水淋漓处处渗漏胀裂设遇风潮撞击必致通身矬塌殊属危险【臣】请多方购运条块大石将现在顶冲首险地方所有塌卸塘工分别段落陆续改砌整齐方保无虞又查石工坍裂之后多于塘身上面用柴抢筑虽层土层柴加镶铺垫而盐箾枝干粗浮难于压实容易漏缝且因下有石工未便签桩全不联络结实势难经久亟宜择险拆修仍用大石块逐层铺砌庶为稳固一柴草工程宜加镶髙厚也查海宁县迤西翁家埠一带塘根沙土虚浮难以钉桩砌石从前修做扫工用柴堵御绵亘二十余里随修随垫危险异常现今潮平之时扫工出水仅有一二尺不等设遇伏秋大汛势必漫扫溃塘甚为可虑臣请购运柴料普例加镶务与附土塘身一律髙平外用长桩签钉坚实再于险要处所多贮柴束土方预备抢修以资保防一南门石工应早为建筑也查海宁县南门外塘工五百余丈俯临江海切近城垣当首险之地受全海之冲工程残缺难资保障设有疎虞水势建瓴而下闗系甚大现在三冬水减亟宜及时建筑【臣】请上紧购办物料既贴近旧塘先筑鱼鳞石塘五百余丈遴委干员分段承办预为指示做法俾令如式甃砌儹筑完竣庶可保固城池以上旧塘工程必须乘此水落潮平顶底毕露之时逐段查勘通盘修筑以御来春潮汛势难再为迟缓致滋贻悮【臣】相度情形会同在工诸臣详悉商酌指示机宜现在逐一饬估办料鸠工次第兴修务期帑不虚糜工收实效【臣】钦承
　　恩命竭力督催倘有木石柴草船只不齐并给发夫价虚冒扣克等弊臣不时查察严防断不敢稍有容隐至动用钱粮容【臣】会同抚臣等核实确估造册题报所有微臣查勘江海情形亟宜修筑事宜先行缮折恭奏伏祈
　　皇上睿鉴训示遵行谨奏随经总理事务王大臣等议覆查浙江海塘工程于本年六月风潮坍卸之后亟宜速为修治今大学士嵇曾筠详勘查议先将旧塘修筑再于旧塘背后相度基址建筑石塘自应次第办理除建筑石塘俟详估具题到日另议外其修筑旧塘事宜分条酌议甚属妥协应悉照所奏令督催工员上紧办理毋得刻迟可也奉
　　防知道了
　　雍正十三年十二月二十一日钦奉
</div>
    <div class="pagination">
<a href="浙江通志_page146.html">上一页</a><span>...</span><a href="浙江通志_page142.html">142</a><a href="浙江通志_page143.html">143</a><a href="浙江通志_page144.html">144</a><a href="浙江通志_page145.html">145</a><a href="浙江通志_page146.html">146</a><span class="current-page">147</span><a href="浙江通志_page148.html">148</a><a href="浙江通志_page149.html">149</a><a href="浙江通志_page150.html">150</a><a href="浙江通志_page151.html">151</a><a href="浙江通志_page152.html">152</a><span>...</span><a href="浙江通志_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
