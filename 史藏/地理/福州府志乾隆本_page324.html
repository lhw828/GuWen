<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 324 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 324 页/共 388 页
  </h1>
  <div class="content">
   邓　焯　字廷昭，闽县人。成化壬辰进士，授南京刑部主事，历郎中。议狱必究情理，发奸摘伏。出为云南右参议，蠲弊兴利，筑嵩明城，民免夷寇之患。丁巳会试，为同考官，多得士，有知人之鉴。论贵贱祸福，多奇中。诗文恒追古作，厌为时俗艰涩之语。弟，焲，字廷耀，成化间进士，入为翰林院庶吉士，授编修，预修《宪庙实录》，进侍讲。正德《府志》
　　郭　珙　字元圭，闽县人。成化乙未进士。先尹会稽，有大豪挠法，渔食闾里，珙，下车廉状名，数其罪，置之法。邑患水，大饥，权宜发粟，全活甚众。调秀水，清操惠政如会稽时，终任皎然，人不敢干以私。万历《府志》
　　陈仲坚　福州人。成化丁酉举人。弘治初，知丽水县，发摘如神，吏民无敢欺者。凡邻疑狱，上司必檄往劾实，每得其情，迁广信通判，归，贫不能自存。《括苍汇纪》
　　林　璿　字衡玉，闽县人。成化戊戌进士，授胶州守，改莒州，擢南京户部员外郎。后历官辽东苑马寺卿，致政。王睿再为州，俱有善政。在胶，断疑狱，脱无辜甚众。莒值岁饥，赖以赈救。二州人皆立祠祀之。《胶州志》
　　许　坦　字履夫，闽县人。成化戊戌进士，任户部主事，进员外郎、郎中。坦精易学而材敏。知大理府，修学舍，课生徒，士类感发。立丛冢于郊，民怀其惠。致仕卒。号平斋，有《平斋杂稿》。正德《府志》
　　郑蕴中　字德辉，闽县人。成化庚子乡荐，授石首教谕，学邃《春秋》，多所造就。擢贵池令，与上官议狱不合，拂衣归。家居，夫妇织席为食，有门生以御史按闽，屡候弗见也。一指挥防海，欲得善地，持厚贿丐关说御史，蕴中叹曰：“此言胡为及我哉？”强之再三，蕴中怒，欲执诣官，指挥乃吐实，跪请曰：“御史念公贫，藉此为馈耳。”终不纳，年九十余，终。《福建旧通志》
　　黄源大　字子通，闽县人。成化癸卯举人。正德间，任襄阳教授，学博行修，严立科条，教诸生，日夜不怠。转知瑞昌县，端谨沉毅，有介节，不为事物屈挠，兴利祛弊，政绩丕著。《明一统志》
　　张　泽　字孔仁，闽县人。幼失怙恃，读书自奋。成化甲辰进士。历大理寺正，持心公恕，狱案遇当驳者，必付回原问至再，方议驳，多赖平反。有《棘台驳稿》二卷。升广东按察佥事。卒于潮。正德《府志》
　　叶士美　字寿彦，闽县人。成化丙午乡荐。正德中，知蕲州。性耿介明毅，忤宗藩不为少屈。流贼入寇，集兵御之，城赖以全。《福建通志》
　　林　钝　字叔鲁，闽县人。永乐中，领乡荐，会试乙榜。授常山训导，常山科第久乏，钝，严立教条，常勤训督，终其任，登贤书者凡八人。迁宁国教谕，亦多所造就，尝典湖广、江西省试。其在湖广时，有士子馈之金，求预荐书者，钝白于有司，正其罪。及卒，长山、兴国二县志皆纪其贤。三子：曰清源、曰泮、曰浚渊，俱登进士第。遂以清源，恩赠工部主事。所著有《说铃余响》等集，藏于家。《明人物考》
　　泮　字用养。游太学时，有诬奏祭酒陈鉴者，泮，伏阙抗疏直之。成化壬辰进士，授南京大理评事，历寺正，谳狱矜恤，多所平反。迁知广州，蓝粪诸山峒蛮叛服不常，泮亲帅兵攻之，擒其渠魁。又丰湖保刘庚作乱，单车造垒，谕降之。擢广西参政，江西左、右布政，入尹顺天。进户部右侍郎，总储务，权倖敛手。正德三年，拜南京户部尚书，逆瑾嫉之，矫旨令致仕，复罗织其江西罪，罚米二百石输边。泮既归，乃假官舍以居，布衣疏食，谈经不辍。卒，赐祭葬。兄，清源，字用源，天顺庚辰进士，官南京户部主事。弟，浚渊，字用渊，与泮同举进士，历官按察司佥事。万历《府志》
　　王　鼎　字器之，闽县人。成化辛丑进士，授上饶令，改乐陵，选御史，擢大理寺丞。奉命覈勋臣庄田，归报称旨，诏增其俸。正德间，官右都御史，寻乞休，赐玉带，驰驿归。卒，赠工部尚书，赐祭葬。鼎，为乐陵时，值岁饥，赈救有方，流民归者四百余户，邑人立祠祀之。后位九卿，以精法律称。子，键，字公度，嘉靖乙酉乡荐，授常山令，卒于官。键，大臣子，输家财以佐公费，政清而惠，常山人怀之。万历《府志》
　　李廷仪　字鸣凤，闽县人。弘治庚戌进士，授定海令。正大宽平，民父母之。满九岁，通判顺天。外戚夺民田，廷仪为直其事，以田归民。坐谪六安州同，属邑霍山饥，巡抚牒廷仪散赈，全活甚众。擢贰南安。南安，岩郡也，时剧贼阻山谷，屡出剽掠。廷仪募能走险者，帅以进讨，俘斩五百余，降渠魁陈能白等数千人。督府攘其功，廷仪耻于自白，遂引疾归。为人恺悌率直，善声诗，内行纯至，笃于天伦。少乳于嫂，母事之，嫂殁，哀恸。子，源，嘉兴通判，有诗名。万历《府志》
　　高文达　字思德，闽县人。弘治癸丑进士，授户部主事，请告家居。起历员外郎中，乞休，铨曹上其贤，有旨擢浙江副使，致仕。文达先世饶于财，积而能散。既归，荷笠灌园，客有造庐者，以为仆也，问高副使安在？须臾束带出，见乃即灌园人。正德戊寅，与都御史林廷玉两平闽卒之乱。嘉靖末，诏立祠与廷玉同祀。万历《府志》
　　郑伯和　字节之，闽县人。弘治辛酉乡荐，授无为州学正，转国子博士。秩满，当迁吏部郎。薛蕙其门人也，欲援之，伯和固求散地，乃以为寿府长史。久之，致仕归。伯和坦夷长厚，未第时，以礼经授门下士甚众，及拜官为教职，不乐他徙。归后，犹诲诱后进不倦。闻人之善，若已有之，见人子弟力学，有得辟举者，若巳子弟得之也。天性至孝，嫡母林幼抚有恩遇，忌日必哀慕，年逾耳顺，祭犹泣下。亲党贫者，随多寡周给，力虽不足，而意每有余，乡人咸敬服其德焉。万历《府志》
　　郑善夫　字继之，闽县人。弘治十八年进士。连遭内外艰，正德六年，始为户部主事，榷税浒墅，以清操闻。时刘瑾虽诛，嬖倖用事，善夫愤之，乃告归，筑草堂金鳌峰下，为迟清亭，读书其中，曰：“俟天下之清也。”寡交游，日晏未炊，欣然自得。起礼部主事，进员外郎。武宗将南巡，偕同列切谏，杖于廷，罚跪五日。善夫更为疏草，置怀中，属其仆，曰：“死即上之！”幸不死，叹曰：“时事若此，尚可腼颜就列哉？”乞归，未得。明年，力请乃得归。嘉靖改元，荐起南京刑部郎，未上，改吏部。行抵建宁，便道游武彝九曲，风雪绝粮，得病卒，年三十有九。善夫敦行谊，婚嫁七弟妹，赀悉推予之，葬母党二十二人。所交尽名士，与孙一元、殷云霄、方豪尤友善，作诗力摹少陵。闽中代擅诗文，自林鸿、高采后，阅百余年，善夫振之。《明史》
　　王公大　字道行，闽县人。弘治甲子乡荐，授泗州学正，擢南户部郎，寻擢贰浙鹾官，终都匀守。公大，性廉介，为运同时，盐课例有赢金千余，公大却不受。后迁滇南，以道远丐归养，家徒四壁，观风使者屡造庐礼之。万历《府志》
　　陈　达　字德英，闽县人。弱冠登弘治乙丑进士。授宁波推官，讯鞫明允，吏胥不敢为奸。以廉能擢南兵部主事，寻入主职方司事。尚书王琼推重之，每当迁秩，辄言吏部愿留陈职方共事。久之，转太仆少卿。嘉靖初，改大理寺，晋佥都御史、巡抚山西。议节禄粮，为宗藩诬奏，罢归。家居城市，人罕见面，环堵萧然。弟，暹，字德辉，嘉靖乙未进士，历官广东布政使，工诗，规法唐人，人传诵之。万历《府志》
　　朝　锭　字元之，隆庆初，以恩贡入成均，领顺天庚午乡荐。历象山知县、岩州知州，投牒归，抵家，犹转永宁府同知。或劝之行，竟不出。朝锭为都御史达子，世其廉静，澹然如水。历官二十载，贫不异诸生。时乡居杜门读书，绝迹城市，死而子孙不能自存。万历《府志》
　　陈　墀　字德阶，闽县人。弘治乙丑进士。授东莞令，之官止一仆。廉以律巳，慈以爱民。旧有引钱，令皆私之，墀悉欲不取。土寇黎巢哥肆猖獗，墀奉檄剋日讨平之。南海卫官谷储仓典守军李清等坐陈腐缺额，力为请豁，政声籍甚。铨部以治行征，启行日，指挥蒋世奇举其装，曰：“明府行李萧然若是乎？”曰：“吾素性如此，家法如此。”墀世父炜官方伯，有重名海内，故云。后，官终贵州按察司副使。万历《府志》
　　郑余庆　字崇善，闽县人。正德丁卯举人，知镇海县。嘉靖二年，日本入贡，构隙倡乱，一郡驿骚，严为防御，赖以敉宁。明年，亢旱，徒跣拜祷，大雨随渥。葺学宫，置学田，及新兴闸，时蓄泄以溉田。五年夏，大疫，捐俸市药，多所全活。至冬大祲，陈荒政十事，不待命下，先发庾，食其甚尪羸者。纂辑县志，躬为裁订，以劳卒于官。余庆少孤，奉母至孝，大母以先业多分叔子，余庆请于母，承志弗违。舅氏以屋售予百金矣，母色不怡，即以券还舅，士大夫义之，共谥曰：孝恭。《福建通志》、《宁波府志》合纂。
　　赵德刚　闽县人。正德辛未进士，知德兴县。甫下车，值姚源寇至，邑无城，伐木为栅，与贼角。时宪使统兵者欲以金钱啗贼，赵谓民困安可重敛，遂身入贼巢，谕以义，被执。计脱，诱致贼党数十人，戮之，贼引去。岁大饥，遣邑耆民蒋喜疏请于朝，力陈疾苦，得蠲三年赋。又得赈金七千八百余两，民始获苏，为立碑颂其德。官终武昌通判。《江西通志》
　　袁宗耀　字世明，正德癸酉乡荐。以母闰，不上春官。嘉靖初，授铜陵教谕。年四十余，未有子，妻为置妾。宗耀曰：“吾日暮矣，勿更累人。”即遣还。后妻举一子，喜曰：“吾多病，不慕荣进，而嗣续是忧。今有子，归老决矣！”迁开封教授，不赴。家居，敦尚行谊，父有庶子，分产让之。万历《府志》
　　林继显　字德纯，闽县人。正德癸酉乡荐。嘉靖初，任新宁知县，尚教化，省刑罚，均徭役，举废坠，廉介之操，八年如一日。百姓思之，为立碑以志爱。万历《府志》
　　袁　达　闽县人。正德癸酉举人。嘉靖初，知安仁县，莅政严整。邑素多盗，躬自捕获，一讯即得其情，自是邑无盗窃。《湖广通志》
　　郑　漳　字世绩，闽县人。正德丁丑进士，授户部主事，历员外郎。嘉靖初，转守肇庆，坐事待察。复起知登州，秩满，擢两淮盐运使，寻转广西参政，改河南。时，李默为太宰，荐历臬藩，入为南京兆刑部侍郎。默得罪，言者诬漳，以年老乞归，卒，赐祭葬。漳，貌不逾中人，而狷介不屈。守肇庆时，督学萧鸣凤气凌诸郡守，漳与争论，上章相攻，朝议直漳。夏言为漳同年进士，意殊厚，邀漳，竟不见。严嵩父子持柄，方岳馈遗多珍贿，漳以左辖入觐，独持数青布为贽。卒之日，器无珍玩，侍无媵妾，仅遗图书若干卷。万历《府志》
　　陈则清　字君扬，闽县人。正德丁丑进士，授泰州守，改和州，又调滁州，擢南刑部员外郎，坐诬，谪判台州。未几，擢守程番，累迁至都御史，巡抚云南。卒于官，赐祭葬。则清历守州郡，俱有惠政，在滁赈荒，全活甚多，开府云南，人尤德之。万历《府志》
　　郭　波　闽县人。正德丁丑进士，知长洲县。性敢挚无所避，购告言民间事，琐屑必知，豪宗皆手籍之，入者未敢纵舍。迁工部主事，以抗织造中官张志聪诬奏，下诏狱，调按察照磨。《苏州府志》
　　蓝　淦　字德深，闽县人。正德己卯举人。嘉靖间，令湖口。素性清苦，以课士劝农为务。尝夜半微行，见二妇人绩久而饥，家中独有酒一罂，议存清者饮客，以浊自饮，至底无浊，置酒叹曰：“是酒一清彻底，有如蓝君矣。”翌日召两妇，厚赐之。巡按御史至，立清、廉、贪、酷四表，令属吏自揣立位次，众莫敢措步。淦摄衣直趋廉字下，御史曰：“蓝令之贤，尚未止此，当更进一步！”即以岭北一人荐之，以升去，民遮道攀辕，作去思亭。[HT6SS]《江西通志》
　　林士元　字世仁，闽县人。正德己卯乡荐，知香山县。士元宽厚慈爱，每听讼，恬声与之细语，尽得其情。久之，民益相亲，如家人父子然，一讯即吐其实。学宫在蓬峰山下，科第久缺，为改建城中，自是贤书相续。有行部者索贿，士元奋衣起，曰：“脧民脂以奉上，吾死不为也。”遂以母老乞改教，竟为所尼，迁审理，致仕归。《广东通志》
　　高应经　字继道，闽县人。正德己卯乡荐，初授祁门教谕。性行刚介，作人先道德而后文词，语爽气和，恩意恳至，士习翕然丕变。历岩州知州。卒，贫无以葬，祁之弟子赍金往助，其怀慕若此。万历《府志》
　　高应祯　字贞甫，闽县人。正德辛巳进士，初知湘潭县。时安休流贼越境啸聚，应祯多方缉治，境内获安。兴学育材，创书院，与生徒讲学。邑有祠，廖道南为之记。万历《府志》
　　刘世扬　字实甫，闽县人。正德十二年进士，改庶吉士，除刑科给事中。世宗即位，议加兴献帝皇号，世扬疏谏都察院牒司礼监摄中官吴善良。帝手批原牒付刑科，以善良付司礼。世扬言：“祖宗制：凡降诏旨，必书于题奏疏揭，或登闻鼓状，乃发六科，宣于诸曹。或国有大事，上命先发诸曹，必补牍于次日早朝进之，无竟批文牍者。今旨从中出，亵天语，更旧制，不可。”帝不听，巳列先朝直臣舒芬、马汝骥、王思、汪应珍、张原等二十人，请加恩以旌忠直，诸臣各进秩一等。尝因灾异，世扬请仿古人几杖箴铭之义，取圣贤格言书殿庑，帝纳之。历吏科左给事中，与同官李仁劾詹事顾鼎臣污侫，且言：“今日詹事，即他日辅臣。”帝怒，诘“詹事进辅臣，出何典例？”世扬等引罪，帝怒不解，予杖，下诏狱。既乃得释。帝以久旱躬祷，世扬言“在狱囚及建言谪戍诸臣，怨咨之气上干天和，请悉疏释。”帝不能用。张璁、桂萼被劾罢，帝责谏官不言。世扬乃尽劾璁、萼党尚书王琼而下数十人。章下吏部，而尚书方献夫，亦璁、萼党也，但去编修金璐，御史遨铖、太仆丞姚奎、郎中刘汝輗、员外郎张吾攵、郭宪、待诏叶幼学、储良才八人而巳。未几，复偕同官赵汉等陈修省八事，中言“大学士石瑶贞介，殁未易名；尚书李钅遂，国之盗臣，身后遗金得谥；给事中郑一鹏坐论，杨一清再杖削职。一清败，一鹏宜复官。”世扬发璁、萼党，见憾于璁，一鹏又尝忤璁、萼。会璁已再相，而瑶实前赐谥，璁因激帝怒，谓给事言皆妄，乃谪世扬江西布政司照磨，停汉等俸，然钅遂谥亦由此夺，世扬屡迁河南提学、佥事，告归，卒。《明史》
　　鹄　翔　字宇卿。嘉靖癸卯乡荐，授蕲州学正，历迁常州府同知。冰蘖独持，自常俸外，一无所染。然简直不能事上官，转靖江王傅卒。鹄翔为都谏世扬子，卒之日，仅守先人敝庐而巳。家居时，值妇翁亡，无嗣，外姑捐千金产赠之，谢不受。万历《府志》
　　谢　蕡　字维盛，闽县人。正德辛巳进士，擢礼科给事中。嘉靖初，疏谏乳媪刘氏及宫人孙氏滥封，因劝世宗节恩泽，戢内侍，又论救翰林吕柟，悉见嘉纳。会册中宫，有阍寺女侄入选，蕡，按其世籍，劾罢之。南京灾，疏请“勉力行，修德政，以答天心。”复陈科举之弊，乞“崇经术以去邪说，革宿弊以求实学。严约束以节民财。”又请“正体统，戒聪察，宽三公诘责，略九卿诖误，复谏官，体庶职，戒近习，禁报复。”诸所建白，皆关国体。大礼议起，蕡谓都给谏张翀曰：“吾礼臣当以死诤。”力排张孚敬、桂萼之议，连章诣左顺门，素服待罪，夺俸三月。一日，有旨取议臣疏，蕡当直，以朝议进，再索复进，三下而三进之，世宗怒，曰：“直科者谁也？”左右以蕡对，蕡附奏曰：“皇上燕间清旷，故敢以朝议进，冀垂观览。若议臣之言，久当圣心，臣故不敢进也。”因疏乞归田，不允。已而召百官至左顺门，敕谕去本生直考兴皇，蕡与诸给舍遮百官，伏阙泣谏，诏杖阙下，几毙。寻转右给事中。福州海门潮汐，旧迂回东山下，为三十六湾，折入河口水部门，海寇内窥者，不得扬帆至内港。弘治间，镇守邓太监惑番舶厚利，于上王地方凿新港，径趋大江，旧河淤塞。河口以东，民日敝。至是，蕡上疏陈新港六害，乞塞之，以甦地方，弭海寇。诏下镇巡，兴工填塞。被命覈楚粤边储，蕡自湖南上言：“天下藩臬以下，用刑太酷，民命无措。自权奸煽祸以来，所在荼毒，生民遭霜之叶，不可以风垂绝之病，岂容再汗。”世宗可其奏，诏锓版，颁谕天下。为当路者所忌，出知直隶太平府。未任，卒。隆庆改元，录嘉靖言事诸臣，赠太常寺少卿。万历《府志》
　　叶　奇　字宏伟，闽县人。正德辛巳进士。除御史，以议大礼廷杖。嘉靖四年，巡盐两淮，丁忧。复除巡按应天，又巡云南、贵州，致仕。《分省人物考》
　　林　钅弋　字克相，闽县人。正德辛巳进士。除浙江道御史，巡抚山东，建言，降夷陵州判官，告病归。《分省人物考》
　　戴　亢　字师贤，闽县人。正德辛巳进士，授户部主事。值世宗入继大统，议大礼，亢与同郡给事中谢蕡伏阙上疏，世宗主张孚敬言，怒杖之，几毙。后转员外郎，监楚税，置荆门巨猾于辟，逋税毕输。出佥宪四川，忤当事，遂引疾归。复起补贵州，士官王呵响构乱，亢剿之，捷闻，有白金文绮之赐，乞疾归。亢性狷介，历官有冰蘖声，家居杜门扫轨，卒年八十余。万历《府志》
　　袁成能　字从道，闽县人。嘉靖乙酉乡荐，授太平教谕，历莘松、滋二邑令，转广州通判，衡州同知。观风使者荐其贤，又转河东运同，镇远太守以为辽东太仆少卿，未上，卒于途。成能仕三十余年，未尝治生产，俸八与兄弟共之。凡兄弟子女婚嫁，费皆已出，缙绅高其行义。其卒也，旅于常德府之传舍，囊无余赀。童仆方悲号。有龙翔霄者，罢郡家居，素重成能。买棺敛之。及葬卜地，又力不能售，乡人闻为袁太仆也，割数亩以让，不取其直。[HT6SS]万历《府志》
　　林　峃　字茂直，闽县人。嘉靖丙戌进士，令淳安。明敏宽和，修学宫，葺书院，置浮梁，设社学，广义冢，封坛储仓，升太仓州。邑人树碑建祠于屏山。终临安知府。《淳安县志》
　　王应槐　字汝旦，闽县人。嘉靖戊子乡荐，授高唐州学正。服阕，再补太仓州。应槐敦尚气节，以方正率士。州守廷辱士，应槐叱守，白其冤，即拂衣归。年三十余，以《尚书》教授子弟，家徒四壁，穷约终身。万历《府志》
　　邓　迁　字世乔，闽县人。嘉靖戊子举人，知香山县。下车，即峻绳里胥贽馈，一邑肃然。县多寄庄，另立顺德、新会等都，推才干一人为领袖，赋役尽完。修书院，暇则与诸生讲学其中。擢嘉兴府通判，署嘉善，有筑城功。《广东旧通志》
　　王子聪　字汝达，闽县人。嘉靖甲午举人，知于潜县。清勤守官，不取一钱，而民间利弊，隐微毕见，邑号为“玉壶冰”。破天目山大盗鲍邋遢等，斩获二百余人。御史舒江荐治行第一。丁艰去。再补景宁，治如于潜，两邑共祀之。《于潜、景宁志》合纂
　　洪世文　字国华，闽县人。英曾孙，暄子。嘉靖戊戌进士，由户部擢湖广参议，浙江、山东副使。世文历楚藩，有平徭功。转浙，值倭乱，戢暴掠。居齐，值岁荒，广赈济，民皆德之。寻以母老，乞终养，承欢者十年余。弟世武殁，为抚其孤。世武，嘉靖丙午乡荐第一，官终评事，书得兰亭笔法，有诗名。万历《府志》
　　王继芳　字师启，闽县人。嘉靖庚子乡荐，知仁化县。操行廉介，首以兴学爱民为务，事持大体，动必以正。捐俸建濂溪书院，日集诸生讲业，民畏而怀之，建碑以纪其绩。官终永定知州。《仁化县志》
　　林庭坣　字利节，闽县人。嘉靖乙未进士，授中书舍人，擢兵科给事中。风采凝峻，弹劾无所避。世宗命往勘辽事，归称旨，迁户科都给事。疏奏严嵩诸奸利不法状，世宗震怒，逮系诏狱，廷讯杖六十，谪湖广幕，稍迁雷州守，未任卒。丙辰《通志》
　　林　堪　字尚乾，闽县人。嘉靖癸卯乡荐。初授澄迈教谕，分校南畿，过姑熟，有两上舍持数千金怀刺求通，堪署纸尾曰：“借赀而负所学，受赀而负吾君，皆天戮民也。”两上舍愧而遁。转宣化令，同安洪朝选参粤藩，与堪善，御史龚恺劾朝选，波及堪，遂罢。生平外温内肃，一语不妄发，性至孝。大母许治家严，堪侍竟日，未尝移寸趾。奉父母承颜顺志，有一弟，父母爱之，弟子一，而堪子三，体亲意以已业均焉。《福建通志》
　　周文燫　字伯熙，闽县人。嘉靖癸卯乡荐，知三水县。守廉洁而政宽平，诸不便于民者，毅然去之。营建递举，民不告劳，上官高其能，荐知六合县。《广东通志》
　　黄季瑞　字宗和，嘉靖丁未进士。出知南海，时百度废圯，季瑞始至，慨然振刷，定立品式，便民征输。又清滞狱，擒积恶驱久役，表贞节，立义冢，大修堂廨吏舍之倾欹者，以肃防维，皆捐俸为之，民不告劳。未几，以治行最内召，仕至大理少卿。《分省人物考》
　　王希周　字文治，闽县人。嘉靖己酉乡荐。初授瑞安教谕，秉性冲夷，持身端谨，士之贫者，常捐赀恤之，士以是爱而怀焉。擢和平知县，仅三月，东坝居民张德杰有邻邑人寄宿去，通判黄佳以为盗，纵牙爪捕之急，德杰受迫而死，因言东坝居民尽窝盗，欲屠之，促县同举，希周不听，夜勒开门发兵，希周曰：“事急矣，无如之何。”遂拔剑自刎，佳及止。[HT6SS]参《瑞安县志》、《惠州府志》。
　　林　森　字起新，闽县人。嘉靖己酉乡荐，知嵊县。奉母孝，尝曰：“吾无慰母，惟当为好官耳。”旧有粮长常例金，森革之。每恤困穷，抑豪右，定图均役，吏胥束手。调象山，行李萧然。里老醵金为赆，卒不受。其治象山，有定海富民，以冤下狱，谳者多避嫌不决。其子叩登闻理父冤，事下，命森鞫之，森白其冤。前后被荐剡者二，旌奖者八，升知均州。[HT6SS]绍兴、宁波二府志合纂。
　　陈　柯　字君则，闽县人。嘉靖庚戌进士。由户部郎转杭州知府，时浙督胡宗宪方计欵王直，以间徐海、陈东等，使其内溃。柯与宗宪画策，徐、陈果相屠，王直亦伏诛。宗宪上其功，受白金文绮之赐。擢虔州兵备，歼大帽山贼林朝曦等，屡建战功。《福建通志》
　　李遇春　字以仁，闽县人。嘉靖壬子乡荐，由户部郎出知柳州府，调寻甸。和易慈祥，以兴革为已任，筑河堤，浚渠道，置义田，寝征调。严闭纳石冈等矿场，分属四十三寨夷落，以忤抚臣。再调不赴，寻人至今思之。居家以孝友著，宗族乡党无闲言。纂《云南通志》
　　李应阳　字希旦，闽县人。嘉靖壬子乡荐，授砀山谕，寻转曲阳令。性醇朴，不善逢迎，司理过邑中，以供帐薄，谮御史劾之，未期年罢归。解组日，橐无一文，敝衣羸马走京师，教授弟子六年，藉其馆谷，还里中，赁屋以居，布袍粗粝，至不能举火，同籍共周恤之，巡抚许孚远表其庐。万历《府志》
　　郑云蓥　字邦用，闽县人。嘉靖丙辰进士，授户部主事。出为浙江提学副使，请讬断绝。擢湖广参政，楚世子幼，武冈王构飞语，将为不利，云蓥按治之，世子得袭。时当主试事，张居正以子为请，辞以疾不往。会河决淮邳，当事者承居正风旨，议浚河五百里，以通运。云蓥躬询利害，上《河议》数千言，事遂寝。居正夺情假归，诸司出迎，奔走数十里，道出于汴。云蓥郊迎外，无加礼，言官希意攻其短，调广西。念母老，乞休，杜门侍养。以荐起四川左布政，云蓥曰：“岂有九十亲年，而徇禄万里者乎？”辞不赴，寻病卒。《福建通志》参万历《府志》
　　唐鲤化　字启成，闽县人。嘉靖戊午举人，由黄坡谕升罗田令。有富民胡某犯法，吏皆以贿纵，鲤化置之法。擢南工部主事。主爵者胡某戚也，为修前吝，谪判粤西。适思恩渠魁韦大才为乱，鲤化察龙英酋长赵彦麟可用，召授方略，果擒大才，乱遂定。以艰归。《福建通志》
　　林舜道　字允中，闽县人。嘉靖己未进士，历刑部郎中，出知南安府，清操甚励。南安当江广之冲，车骑络绎，供帐多所裁省，郡舍萧然，惟一箧贮敝衣数袭，一仆备役使而已。秩满，升四川副使，寻转贵州、广西参政。舜道自筮仕，不以片刺通铨曹，故迁转皆在荒服，卒于官。僚属赙始就殓，贫不能葬，闽督学王世懋为买地，营窀穸焉。《福建通志》
　　郑日休　字德卿，闽县人。嘉靖甲子举人。万历初，任海宁教谕，重行实，士以非公溷有司者，召而诃之，或遭枉抑，必力为白。训导没，日休为之殓，且赙其子，遣归。他若复祀典，饬祭器，葺学宫，赈贫士，掩枯骼。海宁士镌诸碑。擢惠州推官，持法平允，部士叶春及为怨家所中，论死，日休白其冤。摄博罗县篆，清税弊，苏民力，民尤德之。以丈量劳瘁，卒于官。日休孝友姻睦，尝为族人赎嫁其女。计偕时，友人林世和卒京邸，为归其丧，以女妻其子。学有根底，为古文词，峭健有力，著有《大受录》、《司理文集》。子，元烈诸生，能诗，工古文，后入成均，著有《诗文集》二十卷，《宛洛游草》一卷。元动灬，字无功，性至孝，年十三，失怙，哀毁逾成人。母病肺，抱持二十年，疚亟，吁天请代。执兄丧如父，抚诸孤如子，恒曰：“经史，吾田也；忠孝，吾宝也。”学者称为孝弟真儒。《浙江通志》参陈动灬撰《墓志》
　　瑄　字汉奉，元动灬子。崇祯辛未进士，由户部郎知嘉兴府。政务简静，兴革利弊，振起文教，浚城河，筑官塘以便往来。迁副使，历江南巡抚、大理寺卿。唐王据福州，晋工部尚书。鼎革后，卒。著有《昨非庵日纂》三集六十卷，《抚吴疏草》四卷。《崇祀乡贤录》参《浙江通志》
　　陈子文　字在中，闽县人。嘉靖己丑进士，授麻城令。精敏沉毅，讼者一见，辄记其姓名里居，虽老吏猾胥不能舞弊。历户部郎，出守长沙。巨盗尹大宪阻山环水为寨，历数郡守莫能除，子文故缓之。盗畜犊甚多，窃出贸易，乃伏壮士数十人于水次，遣一人微服买犊，往诱之，伏兵卒发，擒其渠魁，余党惊窜，称全楚治行第一。丁内艰，服除补池州。单车入境，不挈妻孥。诸生隽异愿请业者，子文与讲明经义。迁湖广副使，剿抚诸苗，悉降附，以劳卒。初子文父钅基，雅有知人鉴，教谕贵溪，识相国尤言于诸生中。及子文贵，言以通家子，欲致门下，子文固逊谢。言怒遂不复省录，士论以此尚之。《分省人物考》参万历《府志》
　　林偕春　字孚元，闽县人。嘉靖己丑进士，选庶吉士，授检讨。以草张居正诰词，无所夸饰，居正憾之。用年例，改湖广副使，遂请罢，报可。居正败，起浙江提学副使，裁鉴精审，请寄无所受。会稽陶望龄客游燕，及补试，偕春奇其文，檄以冠其军，予廪饩。诵言“两浙士有先望龄举者，吾不相文。”后名第相符，人服其神识。性肮脏，不能事权贵，屡起屡废，仕终湖广参政。
　　李　中　字时卿，闽县人。以贡任临江府教授，学邃行端，口不言利，立规条，士风丕奋。旧学宫滨于江，申议改建。春秋祀品，烦苦里甲，力请厘革，士与民交怀之。升保昌知县。[HT6SS]《临江府志》
　　何文俸　字东海，闽县人。嘉靖间，任石屏知州。单车赴任，岂弟宜民，操守廉洁。《云南通志》
　　陈　乐　字九成，闽县人。隆庆丁卯举人，为南靖学教谕，历两雍学录，转大理司务。居官执法无所徇。或劝求善转，乐笑曰：“婺也，老而倚门乎？”平生衣无采，食无肉，卧无帷帐，所居萧然环堵。人谓陈君良苦，曰：“吾犹日饱太仓五斗，何苦也？”卒于官，几无以敛。其恬退澹泊，有古人风。《福建旧通志》
　　黄功懋　闽县人。以户部郎中任严州。初至郡，即语寮属曰：“兹郡幸无髋髀，焉用斤斧？况大荒之后，生理殊艰，道宜宽恤。惟盗贼窃发，独严比闾之法，萑苻潜消，四郊无警。时遇洪水入城，乃设糜分给，及赤旱经旬，百计虔祷，甘澍立沛。又发仓赈饥，建跃龙亭，民藉宁谧。万历《严州府志》
　　苏梦旸　闽县人。岁丙午，司南都官狱，日戢狱卒，不使凌辱诸囚。又恐其夜虐之，则监置一锣，令日有虐囚者，即使鸣此，不鸣者与同罪。由是狱中肃然。郎中沈珫尝指狱户语曰：“此故生地狱也。苏司狱去，吾不敢系人矣。”旧时囚有死，而莫为收葬者，卒置窦中，群犬恣食之。梦旸最恻然，适料囚米有余，即白视狱诸曹郎，预为木彗以待死者。诸曹是之，相率白中丞丁宾，宾时视秋官篆，闻之喜，益发衣帑诸物，令梦旸给施诸囚。未几，转粤东守御吏目，宾特奖梦旸，而资遗之甚厚。梦旸年三十余，未有子，以司狱奉薄，不携家，其为吏目，亦然。《分省人物考》
　　郑士奎　字五聚，闽县人。万历己卯举人，归化教谕，缁尘不染。转湘潭知县，三月挂冠归。《旧福建通志》
　　林　材　字谨任，闽县人。万历十一年进士，知舒城县，擢工科给事中。吏部推郑洛戎政尚书，起张九一贵州巡抚，材极言两人不当用，九一遂罢。王锡爵赴召，材疏论，并及赵志皋、张位，再请建储豫教，又争三王并封之谬。屡迁吏科都给事中，劾罢南京尚书郝杰、徐元泰。经略宋应昌惑沈惟敬言，力请封贡，材乞斩应昌“惟敬，不报。志皋，位拟旨失当，材抗疏驳之。二十二年夏六月，西华门灾，材偕同官上言，切指时政缺失。帝愠甚，以方修省不罪。吏部推顾让谨总理河道，材论止之。兵部将大叙平壤功，材力诋石星罔上，星乃不敢滥叙。其冬，复率同官言成宪不当为祭酒，冯梦祯不当为詹事，刘元震不当为吏部侍郎，帝积前憾，言材屡借言事，诬谤大臣，今复暗伤善类，乃贬三官，余停俸一岁。会御史崔景荣等论救，再贬程乡典史，材遂归里，不出。光宗即位，始起尚宝丞，再迁太仆少卿，还朝未几，即乞归。天启中，起南京通豆攵使，卒。崇祯初，赠右都御史。《明史》
　　董应举　字崇相，闽县人。万历二十六年进士。除广州教授，与税监李凤争学傍土需地，凤舍人驰骑文庙前，絷其马，用是有名。迁南京国子博士，再迁南京吏部主事，召为文选主事，历考功郎中，予告归。起南京大理丞。四十六年闰四月，日中黑子相斗，五月朔，有黑青掩日无光，时辽东、抚顺巳失，应举言“宜勤政修讲，以消祸变”，因条上方略，帝置不省。天启改元，再迁太常少卿，提督四夷馆。二年春，广宁告警，京师恂惧，朝士有托故移家者，应举请斩之，以励廷臣，且陈急务数事，极言天下兵耗民离，疆宇日蹙，由主威不立，国法不行所致。帝以为应举知兵，令专任较射演武。巳，上言保卫神京，在设险营屯。遂擢应举太仆卿兼河南道御史，经理天津至山海屯务。应举以责太重，陈十难十利，帝悉敕所司从之。乃分处辽人万三千余户于顺天、永平、河间、保定。诏书褒美。遂用公帑六千，买民田十二万余亩，合闲田凡十八万亩，广募耕者，畀工廪、田器、牛种，浚渠、筑防，教之艺稻，农舍、仓廨、场圃、舟车毕具，费二万六千，而所收禾麦谷五万五千余石。廷臣多论其功，就进右副都御史。天津葛沽，故有水陆兵二千，应举奏令屯田，以所入充岁饷，屯利益兴。五年六月，朝议以屯务既成，当广鼓铸，乃改应举工部右侍郎，专领钱务，开局荆州。寻议给两淮盐课为铸本，命兼户部侍郎，并理盐政。应举自扬州疏请厘正盐规，议商人补行积引增输银，视正引之半，为部议所格。应举方奏析，而巡盐御史陆世科恶其侵官，劾之。魏忠贤传旨诘让，御史徐杨先遂希旨再劾，落职闲住。崇祯初复官。应举好学善文，其居官，慷慨任事，在乡里好兴利捍患，比没，海滨人祠祀之。《明史》
　　陈国是　字定逵，闽县人。万历庚子举人，任教授，转国子博士，为监丞。时大司成欲越次援监生，国是力争之。乃止。出为苏州同知，会魏珰擅国，遂挂冠归。编《内监缉略》一书，列宦者事，由春秋、汉、唐迄明，以垂鉴戒。时各郡、省为魏忠贤立祠，乡之缙绅集议不决，国是独以“从容”二字讽止之。故各郡、省有祠，而闽独无，盖得国是力云。[HT6SS]《旧福建通志》
　　林文熊　字青海，闽县人。万历甲辰进士，授苏州推官。察诸生倪某冤，脱其巨辟，置大猾翁启阳于法。进南京兵部职方郎。有总兵乔承恩者，与文熊不相得，乘警嗾众加饷，欲酿变以倾文熊。文熊目承恩，挽其手，将赴阙，承恩惴惴，始不敢动。后□历楚、粤郡守，秩满，擢兵备南韶。适逆珰遣中使四出，而韶为入广咽喉，遂拂衣归老。《旧福建通志》
　　邓秉修　字愧前，闽县人。万历癸丑进士。授行人，出封外藩，馈遗无所及。历监察御史，上备兵六事，忤权贵，直声大振。巡按河南，未行，卒。《福建通志》
　　郑懋洵　字克睿，闽县人。万历癸酉乡荐。知南和县，一尘不染，性简亢，与僚属相龃龉，诬以侵赈夺官。时蒋以忠守广平，怜之，为输赎，乃授徒于临清，年余，藉其束脯始得归。《旧福建通志》
　　董养河　字叔会，闽县人。以贡授工部司务。适漳浦黄道周下狱，中书文震亨疏救，系锦衣卫。养河与杨廷麟、马思理等以道周党，并下狱。养河不少芥蒂，与道周及濮州叶廷秀唱和，号曰：《西曹秋思》。道周狱解，养河还原职，升户部主事，迁员外郎，卒。著有《罗汉阁解书》及奏草诗评、杂文。兄养泓，有文名，任宿州司马。子谦吉，崇祯辛未进士，历任户部员外郎。《福建通志》
　　林先春　字元圃，闽县人。天启乙丑进士，令嘉善。狷介自持，无一毫苟取。任三年，抚按交荐廉能，擢科员，丁艰归。先是，嘉善民顾朝衡以不孝闻，先春捕治之，朝衡脱身至京师，投权珰，又因籍没魏大中多忤权珰意，遂嗾其党考功吏以死注册。服阕，赴补，知为所陷，或劝之自白先春不辩而归。居家聚徒讲学，布衣蔬食，杜门不出，年八十余，终。著有《易象参》、《洪范孝经解》、《孟略》等书。《福建通志》
　　　　国　朝
　　李钟广　字开先，闽县人。顺治庚子举人。值海氛饥馑，日渡江逾岭八十里外，负米奉亲。初任将乐教谕，耿逆变乱，钟广弃官，遁深山中。王师定闽，擢知武城县，兴利除弊，旱不为灾，蝗不入境。民有“予金君生愧，蒲鞭我知辱”之颂。例贩私盐者斩，有司捕获十人以上者迁秩。钟广捕十八人，吏属皆贺。钟广曰：“吾未廉其实，奈何以十八人之命博一官乎？”讯得私贩仅四人，余悉出之，时称明允。《福建通志》
　　陈子达　字仲兼，闽县人。顺治壬辰进士。由庶吉士，检讨，敡历楚、蜀、秦，所至皆有实绩。擢陕西按察司，愈清慎自砥以裁缺归。虽久宦不置田庐，侨寓柘浦，萧然若儒素云。《旧福建通志》
　　郑羽侯　字尔畏，闽县人。顺治壬辰进士，令项城。甫至，适治河使者筑金堤，催树柳梢亟，羽侯念民困，为力请得减无筭，民德之，祀名宦。《旧福建通志》
　　方开铎　字声水，顺治壬辰进士。和易谨愿，历官凤阳道，不苟取于民。以外艰归，卒于家。《旧福建通志》
　　李文麟　字天阁，闽县人。康熙甲子举人，授霑化令。地滨颖州，俗犷悍多盗。文麟颁示教条，沿村劝谕，立保伍督缉之法，远近啸聚盗魁，剪除殆尽。终任，盗贼相戒不入境。山东饥，截漕赈济，文麟于四郊分设粥厂，躬行散给，全活无筭。摄海丰篆，决滞狱数十，修霑化文庙谯楼。以治行擢户部主事，监督兴平仓，转员外郎，迁兵部职方郎中，卒于官。[HT6SS]《福建通志》
　　陈子威　字其畏，闽县诸生。康熙十七年，海上寇扰，子威与叔君翼献策军门，曰：“冠所恃者，沿海之人为之耳目，故鸱张豕突，猝不易制。若联络海上渔艘，断其声援，贼不难尽矣。”抚军吴兴祚善其言，给联络佥事道扎，使募三千人，所在剿捕，历著战功。兴祚上其事，授广南韶道，历凉庄郧襄参政。君翼，闽县贡生，授联络通判扎，擒伪都督章元动灬，又追杀伪将王亮，历战有功，卒于军。子，瀛，袭授金华府通判。
　　郑善述　字孚世，闽县人。康熙庚午举人，除知固安。邑旗民错处，强者或凌暴，细弱民苦之。善述一切绳以法，强不敢逞。地滨永定河，河工抢修，椿苇辄取给于邑。善述调度有方，人以不病。以失出镌级归，家居闭户却扫，文酒自娱，著有《敬修堂集》。子，方城，字则望，籍建安，少受业于严父，随任固安。习知政体，以贡受泰宁训导，丁外艰。雍正癸卯举于乡，时季弟方坤，先登第，知邯郸县，景州知州，方城皆在署佐理，益负经济才，暇则兄弟拈韵赋诗，今所传《唱和集》是也。癸丑成进士，知新繁县。时下令垦田，奸民乘机平古墓，塞堰沟以为新垦。方城力陈其弊，得无恙。又遭大水突入城门，方城荷锸，帅民负土堵门，城中赖不没。凡事率先，以行信孚于民，治行称最，乃以蜀闱磨勘事镌级，上官皆为扼腕。延主锦江书院，人喜得师，遂卒于蜀。著《燥吻集》、《绿痕书屋诗集》。
　　朱　谟　字宏陈，闽县人。康熙丁丑进士。知德平县，讨平剧盗，境内以安。性宽平近，人民乐亲之。历刑部主事员外，有声，转礼部郎中，病笃乞假，特命御医调理，寻卒于官。
　　林兆惠　字子方，闽县人。康熙己卯举人。知贵县，平易近人，人怀其德。擢泗州同知，州迩苗黎，土番杂处，兆惠以至诚临之，不假威严。入觐，特擢广南韶道。正巳率属，为制府所器重。有忌之者，以奉文彩买楠木不如式，去官。兆惠胸无城府，与人交有终始，尤笃于故旧，周恤贫乏，而穷约自甘，有古君子之风焉。
　　施　霖　字能继，闽县人。康熙庚辰进士，授平原知县，寻改西宁。持正不合上官意，或劝其稍委随，霖曰：“吾唯知理是非，与事当否，不为威怵也。”擢工部主事，以疾告归。霖，少聪慧过人，为诸生，才名震一时。家贫授徒以给。兄卒，遗孤幼稚，季弟治生不自给，霖皆力任之。族兄无嗣，为之置妾。有甥为诸生，抚而成之，人尤称焉。
　　谢道承　字又绍，闽县人。幼孤力学，康熙庚子举乡试第一，次年成进士。以母老不蕲仕，即谋归省，亲故慰劝，方赴廷对，选庶吉士，授编修。乞假归，晨昏侍养。筑一枝山房，率子弟读书其中，家居十三年，母卒，丧毕，召见授中允，晋侍读，转国子祭酒。即移居监院中，与生徒昕夕讲习。崇正学，斥浮嚣，躬率先以敦厉之，太学风气为一变。明年，迁内阁学士兼礼部侍郎，仍领祭酒事。未几，以劳卒于官。道承龆龀，开敏不群，长从舅氏侯官林佶游，所学日进，为诗歌古文词，轶出辈流。性介特，不骛声誉。时漳浦蔡世远、长洲徐葆光以文学有盛名，先后造谒，皆不报。再官翰林，骤被峻擢，前大学士赵国麟实荐之。道承未尝执门下士礼，国麟以是益重焉。在朝历职日浅，未尽其蕴，时论惜焉。著有《二梅亭集》。子，璈，乾隆戊辰进士，官户部额外主事卒，文学有父风。
　　周绍龙　字允乾，闽县人。少颖敏，以文学名。雍正癸卯进士，丁内艰。丁未，以荐选庶吉士。时四川有清丈之役，绍龙承命以行。蜀经献贼之乱，四野荒芜，粮课缺额。绍龙设自首法，亲覆丈之，课有加而民不病。以绩最授编修。寻改监察御史，巡察山西。前官与巡抚不和，参奏各属，遂罢职。绍龙和衷协理，上下安之。任满，巡抚据情请留一年。迁右通政，积劳以疾闻，上命巡抚为医治。寻愈，途中丁生母艰，上慰留，绍龙以终制请，悬缺以待，皆异数也。服阕，晋顺天府丞，卒于官。绍龙风度清整，萧洒出尘，遇事筹理有方，方向而遽卒。善书，人得其尺幅，皆藏弆之。子，正思，庚戍进士，由庶吉士编修，典试河南，有声。
　　陈　霖　字德侯，闽县人。幼失恃，事父孝，谨于兄弟，友爱尤笃。雍正庚戍进士。宗伯蔡世远嘉其所学，且重其行，奏荐之，授吏部额外主事，三年出知直隶。故城时久旱不雨，下车理冤狱，出其囚，而雨。任赤城，请豁浮粮，再调大名，以劳卒官。
　　林其茂　字文竹，闽县人。少颖悟，博闻强记，乾隆丙辰进士，知山阴。邑滨海，素被水患，其茂量洼突，相曲折，增筑海塘以御外潮。城河淤塞，自西郭门至偏门，遍行深浚。修蕺山书院，建义学，治城垣，置漏泽园，治行称最。以失察镌级归，卒年三十。其茂风力峻整，有干局，在职七年，民便安之。著有《鷇音集》、《山阴集》。

卷之五十
　人物二列传侯官
　　

　　五　代
　　贾　郁　字文正，侯官人。以文策干王审知，补仙游簿，迁本县令。峭直不容人过，守正奉法，以风赇吏，吏畏惮之。延钧建号，闻郁治才，令典旧邑。改福清令，擢赞善大夫，御史中丞。《闽大记》
　　潘承祐　晋安人。初仕吴为光州司法参军，因争郡大狱不得，弃官归闽，仕至大理少卿。王延政为富沙王时，领镇武节度使，辟承祐为度支判官。时与延羲构隙，治兵相攻，承祐极谏不纳。会福州使至，富沙王大阅甲卒以夸示之，辞气益悖。承祐长跪切谏，富沙王怒顾左右曰：“汝可为我食判官肉。”承祐曰：“与其不义而生，孰若抱义而死？事势如此，早死为幸。”久之乃解。及王称殷帝，以承祐为吏部尚书，俄加同平章事。是时，幸臣杨思恭用事，承祐复与争，又陈奏十事书上，削爵，勒归私第。唐查文徽破建州，以礼致之。唐元宗署为卫尉少卿，迁鸿胪卿，委以南方之事。升降人物，制置郡县，数用其言。荐陈诲、林仁肇、许文稹、陈德诚、郑彦华，多著功效。老病乞骸骨，以礼部尚书致仕，隐于洪州西山，卒。子慎修，风度醖藉，博涉文史，入宋为翰林侍读学士，有集五卷。《十国春秋》
　　黄　讽　福州人。以闽王继鹏淫暴，与妻子辞诀，入见，继鹏欲杖之。讽曰：“臣若迷国不忠，死亦无怨。直谏被杖，死不受也。”黜为民而归。《十国春秋》
　　　　宋
  </div>
  <div class="pagination">
   <a href="福州府志乾隆本_page323.html">
    上一页
   </a>
   <span>
    ...
   </span>
   <a href="福州府志乾隆本_page319.html">
    319
   </a>
   <a href="福州府志乾隆本_page320.html">
    320
   </a>
   <a href="福州府志乾隆本_page321.html">
    321
   </a>
   <a href="福州府志乾隆本_page322.html">
    322
   </a>
   <a href="福州府志乾隆本_page323.html">
    323
   </a>
   <span class="current-page">
    324
   </span>
   <a href="福州府志乾隆本_page325.html">
    325
   </a>
   <a href="福州府志乾隆本_page326.html">
    326
   </a>
   <a href="福州府志乾隆本_page327.html">
    327
   </a>
   <a href="福州府志乾隆本_page328.html">
    328
   </a>
   <a href="福州府志乾隆本_page329.html">
    329
   </a>
   <span>
    ...
   </span>
   <a href="福州府志乾隆本_page325.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
