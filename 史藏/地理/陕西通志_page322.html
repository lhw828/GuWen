<!DOCTYPE html>
<html>
<head>
    <meta charset="UTF-8">
    <title>陕西通志 - 第 322 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 322 页/共 490 页</h1>
    <div class="content">　　国初擢岢岚道复留大同理饷务越歳内擢仍官户部郎中是时天下甫定图籍散逸祚精于典故善强记凡直省州郡钱粮之数皆综核无遗户部特疏委修赋役全书书成
　　勅谕颁行天下加太仆寺少卿迁户部左右侍郎晋尚书加太子少保再加太子太保尝疏谓欲安民生在絶私强兵势在严冒饷至水旱灾伤则损恤宜蚤催科期防则程限宜寛语皆剀切明畅防滇南入版图复条上筹滇十余事十八年乞假归葬还
　　朝改刑部尚书复调户部适有议裁州县存留及改漕粮官运为民运者祚固争之始得寝寻以失察胥吏当报罢
　　特诏留京补兵部尚书康熙九年乞休归至金陵感疾卜居秦淮之上以恬淡自娯卒諡端简












　　陜西通志巻五十五
<史部,地理类,都会郡县之属,陕西通志>
　　钦定四库全书
　　陜西通志巻五十六
　　人物二
　　廉能上
　　周
　　苏忿生【武王臣】周公曰太史司冦苏公式敬尔由狱以长我王国【尚书立政】苏忿生为司冦用能敬其所由之狱培植基本以长我王国【蔡注】
　　汉
　　何比干字少卿平陵人学尚书于晁错武帝时为廷尉正与张汤同时汤持法深而比干务仁恕数与汤争虽不尽得然所活者以千数后迁丹阳都尉狱无寃囚淮汝间号曰何公【万姓统谱】
　　张敞字子髙平阳人祖父孺徙茂陵父福官光禄大夫敞后徙杜陵补太守卒史擢豫州刺史数上事有忠言征为大中大夫以忤大将军光复出为函谷闗都尉徙山阳太守久之渤海胶东盗贼并起征拜胶东相敞到胶东明设购赏开羣盗令相捕斩除罪由是盗贼解散诏以敞守京兆尹自赵广汉诛后守尹皆不称职长安市偷盗尤多敞求问长安父老偷盗酋长数人居皆温厚出从童骑闾里以为长者敞皆召见责问令致诸偷以自赎偷长愿一切受署敞皆以为吏遣归休置酒小偷悉来贺且饮醉偷长以赭污其衣裾吏坐里闾阅出者污赭辄收缚之穷治所犯尽行法罚由是市无偷盗敞为人敏疾见恶辄取时时越法纵舍其治畧循赵广汉之迹然其政颇杂儒雅不纯用诛罚以此能自全为京兆九嵗坐与光禄勲杨恽善公卿奏敞不宜处位奏寝不下敞使贼捕挐舜有所案騐舜以敞奏劾当免曰五日京兆耳安能复案事敞闻舜语即部吏收舜系狱舜当出死敞使主簿持教吿舜曰五日京兆竟何如乃弃舜市行寃狱使者奏敞贼杀不辜天子薄其罪下敞坐杨恽免为庶人既数月冀州部中有大贼天子思敞功使召敞拜冀州刺史敞既到部居嵗余盗贼禁止病卒初敞为京兆尹弟武拜为梁相时梁王骄贵民多豪强号难治敞戒吏问武武意欲以刑法治梁吏还道之敞笑曰武必办治梁矣既到官其治有迹敞孙竦王莽时至郡守封侯博学文雅过于敞然政事不及也【汉书本传】
　　黄霸字次公阳夏人以豪杰役使徙云陵霸少学律令喜为吏入谷补左冯翊二百石卒史冯翊以霸入财为官不署右职使领郡钱谷计簿书正以廉称察补河东均输长复察为河南太守丞霸为人明察内敏又习文法然温良有让足知善御众为丞处议当于法合人心太守甚任之吏民爱敬焉自武帝末俗吏尚严酷以为能而霸独用寛和为名宣帝闻霸持法平召以为廷尉正数决疑狱庭中称平擢州刺史三嵗以贤良髙第为颍川太守时上垂意于治数下恩泽诏书吏不奉宣霸为选择良吏分部宣布诏令令民咸知上意使邮亭乡官皆畜鸡豚然后为条教置父老师帅伍长班行民间劝以为善防奸之意及节用殖财米盐靡密初若烦碎然霸精力能推行区处咸称神明奸人去入他郡盗贼日少霸力行教化而后诛罚务在成就安全长吏许丞老病督邮白欲逐之霸曰许丞廉吏且善助之无失贤者意或问其故霸曰数易长吏送故迎新公私耗费皆出于民所易新吏又未必贤或不如故徒相益为乱凡治道去其泰甚者耳霸以治为天下第一征守京兆尹以乏军兴贬秩归颍川太守治如其前前后八年郡中愈治五鳯三年代丙吉为丞相霸材长于治民及为相功名损于治郡时薨諡曰定侯霸为丞相后徙杜陵【汉书本传】
　　杨恽字子幼【敞子华隂人】为郎补常侍骑霍氏谋反恽先闻知以闻封平通侯迁中郎将以法令从事郎谒者有罪辄奏免荐举其髙第有行能者郎官化之莫不自厉絶请谒货赂之端令行禁止擢光禄勲恽居殿中廉洁无私郎官称公平然恽伐其行治又以其能髙人由是多怨于朝廷与太仆戴长乐相失乐上书吿恽罪诏免为庶人恽既失爵家居治产业以财自娱其友人安定太守孙会宗知畧士也与恽书諌戒之恽报书会有日食变驺马猥佐成上书吿恽章下廷尉案验得所予会宗书宣帝见而恶之廷尉当恽大逆无道要斩【汉书本传】
　　韩延寿字长公燕人徙杜陵少为郡文学擢谏大夫迁淮阳太守徙颍川颍川多豪强难治赵广汉为太守患其俗多朋党构会吏民令相吿讦颍川由是为俗延寿欲更之教以礼让乃厯召郡中长老为乡里所信向者数十人设酒具食接以礼意问以谣俗为陈和睦亲爱销除怨咎之路长老皆以为便议定嫁娶丧祭仪品畧依古礼不得过法于是令文学校官诸生皮弁执俎豆为吏民行礼百姓遵用其教数年徙东郡太守延寿所至必聘其贤士用广谋议纳谏争修治学宫春秋乡射陈钟鼓管盛升降揖让及都试讲武设斧钺旌旗习射御之事又置正五长相率以孝弟不得舍奸人闾里阡陌有非常吏辄闻知奸人莫敢入界其始若烦后皆便安之在东郡三嵗令行禁止断狱大减为天下最入守左冯翊满嵗称职为真嵗余出行县至髙陵民有昆弟讼田延寿大伤之曰幸得备位为郡表率不能宣明教化令民骨肉争讼咎在冯翊当先退因入卧舍闭阁思过令丞啬夫三老亦皆自系待罪于是讼者宗族传相责让两昆弟深自悔谢终死不敢复争延寿乃起听事劳谢令丞以下引见尉荐郡中歙然莫不相勅厉二十四县莫复以辞讼自言者延寿代萧望之为左冯翊而望之迁御史大夫侍谒者福为望之道延寿在东郡时放散官钱千余万防御史当问事东郡因并问之具得其事延寿在东郡时治饰兵车画龙虎朱雀衣黄纨方领于是望之劾延寿僭上不道延寿竟弃市百姓莫不流涕延寿三子皆为郎吏且死属其子弗为吏以已为戒子皆去官不仕孙威复为吏至将军亦多恩信能拊众得士死力又坐奢僭诛【汉书本传】
　　朱博字子元杜陵人家贫少时给事县为亭长稍迁功曹补安陵丞成帝即位举栎阳令徙云阳平陵三县以髙第入为长安令京师治理迁冀州刺史行部决遣如神吏民惊服徙琅琊太守齐部舒缓养名博视事数年大改其俗博治郡常用属县豪杰以为大吏文武从宜县有剧贼及他非常辄移书诡责之其尽力有效必加厚赏怀诈不称诛罚辄行以是豪强慹服入守左冯翊其治左冯翊少爱利敢诛杀然亦纵舍时有大贷下吏以此为尽力迁后将军坐免嵗余哀帝即位召为京兆尹数月超为大司空博为人廉俭不好酒色游宴食不重味好乐士大夫为郡守九卿宾客满门欲仕者荐举之欲报仇怨者解剑以带之其趋事待士如是博以此自立然终用以败初定陶太后欲称尊号太后从弟髙武侯傅喜持正议博代孔光为丞相太后怨傅喜讽丞相奏免喜侯博受诏奏喜在位无益于治请免为庶人上知太后素怨喜疑博承指召问状博诣廷尉自杀【汉书本传】
　　侯文京兆人孙宝为京兆尹文以刚直不茍合常称疾不肯仕宝以恩礼请文欲为布衣友文求署为掾进见如宾礼数月以立秋日署文东部督邮入见勅曰今日鹰隼始击当顺天气取奸恶以成严霜之诛掾部渠有其人乎文曰无其人不敢空受职宝曰谁也文曰霸陵杜穉季宝曰其次文曰豺狼横道不宜复问狐狸宝黙然穉季者大侠与衞尉淳于长厚善宝前失车骑将军淳于长方贵幸友宝宝亦欲附之始视事而长以穉季托宝故宝穷无以应文文怪宝气索知其有故因曰明府素着威名今不敢取穉季且当阖阁勿有所问如此竟嵗吏民未敢诬明府也即度穉季而遣他事众口讙哗终身自堕宝曰受教穉季耳目长闻知之杜门不通水火穿舍后墙为小户但持锄自治园因文所厚自陈如此文曰我与穉季幸同土壤素无睚眦顾受将令分当相直诚能自改严将不治前事即不更心但更门户适趣祸耳穉季遂不敢犯法【汉书孙宝传】
　　何并字子廉祖父自平舆徙平陵并为大司空掾事何武武举为长陵令初卭成太后外家王氏贵侍中王林卿通轻侠倾京师后坐法免宾客愈盛归长陵上冢因留饮连日先是林卿杀婢壻埋冢舍并具知之以非已时又新免故不发举欲无令留界中而已即遣吏奉谒传送林卿素骄慙于宾客既去令骑奴还至寺门拔刀剥其建鼓并自从吏兵追林卿行数十里林卿迫乃令奴自代从间径驰去会日暮追及收缚奴奴曰我奴耳并心知已失林卿乃叱吏断头持还县所剥鼓置都亭下署曰故侍中王林卿坐杀人埋冢舍使奴剥寺门鼓吏民惊骇以为实死哀帝问状而善之徙颍川太守时颍川钟元为尚书令领廷尉弟威为郡掾臧千金并为太守过辞钟廷尉廷尉免冠为弟请一等之罪并曰罪在弟身与君律不在太守元惧驰遣人呼弟阳翟轻侠赵季李款多畜宾客纵横郡中闻并至皆亡去并下车求勇猛晓文法吏十人使文吏治三人狱武吏往捕之各持头还并皆悬头于市郡中清静表善好士见纪颍川名次黄霸性清廉妻子不入官舍数年卒子恢王莽擢为闗都尉建武中以并孙为郎【汉书本传】
　　闗并平陵人王莽时征能治河者以百数其大畧异者长水校尉平陵闗并言河决率常于平原东郡左右其地形下而土疏恶闻禹治水时本空此地以予水上古难识近察秦汉以来河决曹卫其南北不过百八十里可空此地勿以为官亭民舍而已大司马史长安张戎言水性就下行疾则自刮除成空而稍深今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益髙于平地犹筑垣而居水也可各顺其性毋复灌溉则百川流行水道自利无溢决之害矣【汉书沟洫志】师古曰新论云并字子阳材智通达也戎字仲功习灌溉事也【本志注】
　　郭伋字细侯茂陵人髙祖解武帝时以任侠闻父梵为蜀郡太守伋少有志行哀平间辟大司空府迁并州牧更始新立三辅被兵冦百姓震骇更始征拜左冯翊使镇抚百姓世祖即位拜雍州牧再转为尚书令数纳忠谏争建武四年出为中山太守明年转渔阳太守民多猾恶冦贼充斥伋示以信赏纠戮渠帅盗贼销散时匈奴数抄郡界伋整勅士马设攻守之畧匈奴逺迹民得安业后颍川盗起征拜颍川太守伋到郡招怀山贼皆束手诣降十一年调伋为并州牧伋前在并州素结恩德后所到县邑老幼相携逢迎道路所过问民疾苦求耆德雄俊朝夕与参政事始行部到西河美稷有童儿数百各骑竹马迎拜事讫诸儿复送至郭外问使君何日当还伋计日吿之既还先期一日伋为违信于诸儿遂止于野亭须期乃入二十二年征为大中大夫明年卒时年八十六【后汉书本传】
　　鲍恢扶风人鲍永为司隶校尉朝廷肃然辟扶风鲍恢为都官从事恢亦抗直不避强御【后汉书鲍永传】
　　孔奋字君鱼茂陵人遭王莽乱奋与老母幼弟避兵河西建武五年河西大将军窦融请署议曹掾守姑臧长姑臧称为富邑居县者辄至丰积奋在职四年财产无所增事母孝谨奉养极求珍膳躬率妻子同甘菜茹力行清洁陇蜀既平河西守令咸被征召奋单车就路吏民敛牛马器物追送一无所受至京除武都丞时陇西余贼隗茂等残杀郡守畏奋追急乃执其妻子为质奋终不顾望穷力讨之擒灭茂等奋妻子亦为所杀世祖下诏褒美拜武都太守为政明断甄善疾非郡中称为清平弟竒游学洛阳奋以竒经明当仕上病去官守约乡闾卒于家竒博通经典作春秋左氏删奋晚有子嘉官至城门校尉作左氏説云【汉书本传】
　　刘寛字文饶华隂人父﨑顺帝时为司徒寛桓帝时大将军辟五迁司徒长史延熹八年拜尚书令迁南阳太守寛仁多恕虽在仓卒中未尝疾言遽色吏人有过但用蒲鞭罚之示辱而已有功善推之自下灾异或见引躬克责每行县止息亭传引处士诸生执经对讲见父老慰以农里之言少年勉以孝弟之训人感德兴行日有所化灵帝初征拜大中大夫迁侍中宗正转光禄勲嘉平五年为太尉封逮乡侯【后汉书本传】
　　史崇字伯勤杜陵人建武中累官青冀二州刺史治尚寛简不威而化以功封溧阳侯天下既平诏公侯皆就封因家焉卒諡壮侯【江南通志】
　　第五伦字伯鱼长陵人少有义行为乡啬夫京兆尹阎兴召为主簿时长安铸钱多奸巧乃署伦为督铸钱掾领长安市伦平铨衡正斗斛市无阿枉百姓悦服建武二十七年举孝廉补淮南国医工长从王朝京师见帝问以政事伦酬对政道帝大悦明日复特召入与语拜会稽太守躬自斩刍养马受俸贱贸与民会稽俗多淫祀好卜筮民常以牛祭神百姓困匮伦皆案之后遂断絶永平五年坐法征老小嗁呼相随不得前伦乃伪止亭舍隂乗船去及诣廷尉吏民上书守阙者千余人会帝幸廷尉录囚徒得免归田里数嵗拜宕渠令迁蜀郡太守蜀地肥饶掾史皆鲜车怒马以财货自达伦悉遣还之更选孤贫志行之人以处曹任于是争赇抑絶文职修理所举吏多至九卿二千石时以为知人肃宗初立代牟融为司空伦奉公尽节言事无所依违时人方之贡禹元和三年罢卒少子颉厯桂阳庐江南阳太守所在见称顺帝之为太子废也颉为大中大夫与太仆来厯共固争帝即位擢将作大匠卒官伦曾孙种字兴先少厉志义永寿中以司徒掾清诏使冀州廉察灾害举奏刺史二千石以下甚众还以奉使称职拜髙密侯相是时徐兖二州盗贼羣辈髙密在二州之交种大储粮稸勤厉吏士贼闻皆惮之桴鼓不鸣流民归者数千家迁兖州刺史中常侍单超兄子匡为济隂太守负势贪放种欲收举闻从事卫羽素抗厉乃召羽驰至定陶收匡宾客四十余人纠发其赃五六十万种即奏匡并劾超州内震栗朝廷嗟叹之超遂以事陷种徙朔方初种为卫相以门下掾孙斌贤善遇之及当徙斌具闻超谋乃将侠客晨夜追种遮险格杀送吏遂得脱归数年徐州从事臧旻上书讼之会赦出卒于家【后汉书本传】
　　王况字文伯杜陵人代为三辅名族该总五经志节髙亮为陈留太守性聪敏善行德教永平十五年蝗虫过陈留界飞逝不集五谷独丰章和元年诏以况为司徒【后汉书虞延传注】
　　廉范字叔度杜陵人曾祖褒成哀间为右将军祖丹王莽时为大司马皆有名前世父客死于蜀范年十五辞母西迎父丧蜀郡太守张穆丹故吏乃重赀送范范无所受与客步负丧归葭萌载船触石破没范抱持棺柩遂俱沈溺众伤其义钩求疗救仅免于死归服竟诣京师受业事博士薛汉防汉坐事诛故人门生莫敢视范独往收敛之由是显名举茂材数月再迁为云中太守会匈奴大入塞范令军士各交缚两炬三头火营中星列虏谓汉兵救至大惊待旦将退范令军中蓐食晨往赴之斩首数百级虏自相辚借死者千余人由此不敢复向云中后频厯武威武都二郡太守随俗化导各得治宜建初中迁蜀郡太守其俗尚文辩好相持短长范毎厉以淳厚不受偷薄之説旧制禁民夜作以防火灾而烧者日属范毁削前令但严使储水而已百姓为便歌曰廉叔度来何暮不禁火民安作平生无襦今五袴在蜀数年免归乡里卒于家【后汉书本传】
　　秦彭字伯平茂陵人自汉兴之后世位相承六世祖袭为颍川太守与羣从同时为二千石者五人三辅号万石秦氏彭同产女弟显宗时为贵人有宠永平七年以彭贵人兄擢开阳城门候十五年拜骑都尉副耿秉北征匈奴建初元年迁山阳太守崇好儒雅敦明庠序毎春秋飨射辄修揖让升降之仪为人设四诫定六亲长幼之礼遵奉教化者擢为乡三老常以八月致酒肉劝勉之吏有过咎罢遣而已不加耻辱兴起稻田数千顷毎于农月亲度顷亩分别肥瘠差为三品各立文簿藏之县乡于是奸吏局蹐无所容诈在职六年转颍川太守有鳯凰麒麟嘉禾甘露之瑞肃宗幸颍川赏赐钱谷恩宠甚异章和二年卒弟惇褒并为射声校尉【后汉书本传】
　　鲁恭字仲康平陵人祖父匡有权数号智囊父某为武陵太守卒时恭年十二服丧礼过成人建初初拜中牟令专以德化为理不任刑罚讼人许伯等争田累守令不能决恭为平理曲直皆辍耕相让亭长从人借牛而不还牛主讼于恭恭叹曰是教化不行也欲解印绶去掾吏涕泣共留亭长惭悔还牛建初七年郡国螟伤稼不入中牟河南尹袁安闻之疑不实使仁恕掾肥亲往廉之恭随行阡陌俱坐桑下有雉止其旁旁有儿亲曰儿何不捕之儿言雉将雏亲瞿然起曰所以来者欲察君之政迹耳今虫不犯境一异也化及鸟兽二异也竖子有仁心三异也久留徒扰贤者还府具以状白安安因上书言状帝异之后拜侍御史和帝遣窦宪击匈奴恭上疏谏不从拜鲁诗博士学者日盛迁乐安相时州多盗恭尽平之永元九年征拜侍中迁光禄勲为司徒坐事免永初元年复为司徒恭性谦退奏议依经潜有补益然终不自显以老病策罢卒于家以两子为郎长子谦为陇西太守有名绩【后汉书本传】
　　马棱字伯威援族孙茂陵人少孤依从兄毅恩犹同产毅卒无子棱心丧三年建初中仕郡功曹举孝廉征拜谒者章和元年迁广陵太守民饥奏罢盐官以利百姓赈贫薄赋兴复陂湖溉田二万余顷吏民刻石颂之永元二年转汉阳太守有威严称后江湖多剧贼以梭为丹阳太守发兵掩击皆擒灭之转会稽太守治亦有声永初中卒于家【后汉书马援传】
　　法雄字文彊人世为二千石雄初仕郡功曹举髙第除平氏长善政事好发擿奸伏吏人畏爱永初三年海贼张伯路等冦滨海九郡征雄为青州刺史讨之连战破贼斩首溺死者数百人余贼遁走辽东止海岛上五年春乏食复抄东莱间雄击破之州界清静雄毎行部录囚徒察顔色多得情伪长吏不奉法者皆解印绶去迁南郡太守断狱省少户口益增郡多虎狼之暴前太守赏募张捕反为所害雄移书属县曰至化之世猛兽不扰皆由恩信寛泽仁及飞走太守虽不德敢忘斯义其毁坏槛穽不得妄捕是后虎害消息人以获安在郡数嵗嵗常丰稔初平中卒官【后汉书本传】
　　阎宪字孟度城固人名知人为绵竹令以礼让为化民莫敢犯男子杜成夜行得遗物一囊中布锦二十五疋求其主还之曰县有明君何敢负其化童谣歌曰阎尹赋政既明且防去苛去辟动以礼让迁蜀郡民泣涕送之以千数【汉中士女志　按阎宪华阳国志作间虑】
　　韦义字季节彪族子杜陵人兄顺字叔文平舆令有髙名次兄豹字季明数辟公府辄以事去安帝西巡征拜议郎义少与二兄齐名初仕州郡太傅桓焉辟举理剧为广都长甘陵陈二县令政甚有绩官曹无事牢狱空虚以兄顺丧去官比辟公府不就广都为生立庙及卒三县吏民举哀若丧考妣豹子着字休明少以经行知名不应州郡命桓帝公车备礼征至霸陵称病归乃入云阳山采药不返灵帝即位中常侍曹节欲借宠时贤以为名白帝就家拜着东海相诏书逼切不得已解巾之郡政任威刑为受罚者所奏又后妻骄恣乱政以之失名隐者耻之【后汉书韦彪传】
　　第五访字仲谋长陵人少孤贫常佣耕以养兄嫂仕郡为功曹察孝廉补新都令政平化行三年之间邻县归之户口十倍迁张掖太守嵗饥开仓赈给吏惧谴争欲上言访曰若上须报是弃民也太守乐以一身救百姓遂出谷赋人顺帝玺书嘉之由是一郡得全嵗余官民并丰界无奸盗迁南阳太守去官拜防羌校尉边境服其威信卒于官【后汉书本传】
　　赵瑶字元珪琰字稚珪南郑人凡七兄弟宣子也皆以令德着闻瑶始为缑氏令迁扶风太守徙蜀郡司空张温谓之曰昔第五伯鱼徙蜀郡为司空扫吾第以待足下矣瑶曰诺寻换广汉卒琰始为青州刺史部下清肃徙梁相征拜尚书不就卒【汉中士女志】
　　宋果字仲乙扶风人以烈气闻辟公府侍御史并州刺史所在能化【后汉书郭防传】
　　张亮则字元修南郑人为牂牱太守威着南土永昌越隽夷谋欲反畏则换临其郡相谏而止号曰卧虎迁防羌校尉征拜扶风又换临桂阳皆平盗贼巴郡板楯反拜隆集校尉镇汉中徙梁州刺史又为魏郡太守所在称治【汉中士女志】
　　魏
　　杜畿字伯侯杜陵人少以孝闻年二十守郑县令县囚系数百人畿裁其轻重决遣之举孝廉除汉中府丞建安中为司空司直迁防羌校尉使持节领西平太守太祖定河北髙干举幷州反河东卫固范先与干通谋拜畿河东太守固等使数千人絶陜津畿遂诡道从郖津度谓卫固范先曰君臣有定义大事当共平议固等喜阳事畿不以为意会吏民多举城助畿大兵至干败固等伏诛河东定畿治有章程郡中化之太祖西征与贼夹渭为军军食一仰河东畿在河东十六年为天下最文帝赐爵闗内侯征守司隶校尉帝征吴以畿为尚书仆射统留事受诏作御楼船于陶河试船遇风没帝为流涕追赠太仆諡戴侯子恕嗣恕字务伯太和中为散骑黄门侍郎论议亢直出为农守顷之为幽州刺史使持节防乌丸校尉征北将军程喜劾奏恕下廷尉当死徙章武郡死徙所甘露二年河东乐祥讼畿遗绩诏封恕子预丰乐亭侯邑百户【三国魏志本传】
　　厐迪扶风人河南尹扶风厐迪以清贤称【魏志邴原传】杨沛字孔渠万年人初平中为新郑长太祖辅政迁为长社令时曹洪宾客在县界征调不肯如法沛杀之太祖以为能累迁九江东平乐安太守并有治迹坐髠刑输作未竟会太祖出征在谯间邺下颇不奉科禁乃发教选邺令当得严能如杨沛比故沛从徒中起为邺令军中豪右畏沛各遣吿子弟使各自检勅闗中破代张既领京兆尹沛前后宰厯城守不以私计介意故身退之后家无余积【三国志贾充传注】
　　晋
　　鲁芝字世英人举孝廉除郎中累迁尚书郎曹真督闗右参大司马军事转天水太守倾心镇卫更造城市数年间旧境悉复明帝策书嘉叹勉以龚黄之美曹爽辅政引为司马宣帝起兵诛爽芝斩闗出劝爽挟天子保许昌爽不能用芝坐爽下狱当死宣帝赦而不诛使持节领防匈奴中郎将幷州刺史以绥辑有方迁大鸿胪晋武践祚转镇东将军进爵为侯寻征为光禄大夫卒諡曰贞【晋书本传】
　　窦允字雅始平人清尚自修少仕县稍迁郡主簿举孝廉除浩亹长勤于为政劝课田蚕平均调役百姓赖之迁谒者拜临水令克已厉俗士庶咸歌咏之迁钜鹿太守甚有政绩卒于官【晋书本传】
　　王育字伯春京兆人少孤贫为人牧羊毎过小学必欷歔流涕时暇即折蒲学书同郡许子章闻而嘉之给衣食使与子同学遂博通经史太守杜宣命为主簿司徒王浑辟为掾除南武阳令为政清约宿盗逃奔他郡迁幷州都防【晋书本传】
　　王逊字邵伯魏兴人仕郡察孝廉为吏部令史累迁上洛太守转魏兴太守惠帝末西南夷叛以逊为宁州刺史逊道遇冦贼逾年乃至外逼李雄内有夷冦吏士散没城邑丘墟逊披荒纠厉收聚离散专仗威刑鞭挞殊俗诛豪右不奉法度者数十家征伐诸夷俘馘千计获马及牛羊数万余于是威行宁土又遣子澄奉表劝进元帝帝嘉之赐爵褒中县公李雄遣李骧冦宁州逊使将军姚崇拒之战于堂狼大破骧等追至泸水透水死者千余人崇以道逺不敢渡水逊以崇不穷追执崇鞭之怒甚髪上冲冠冠为之裂夜中卒州人复立逊中子坚行州事诏除坚宁州刺史諡逊曰壮陶侃虑坚不能抗对征还京病卒兄澄袭爵厯魏兴太守散骑常侍【晋书本传】
　　南宋
　　吉翰字休文池阳人初为龙骧将军道怜参军为将佐十余年清谨刚正甚为髙祖所赏永初三年转道怜大尉司马出督梁南秦二州诸军事龙骧将军梁南秦二州刺史徙益州刺史在益州着美绩甚得方伯之体论者称之六年征还时太祖经畧河南以翰为司州刺史明年假节监徐兖二州豫州之梁郡诸军事徐州刺史其下畏服莫敢犯刑明年卒官【宋书本传】
　　杜骥字度世杜陵人曾祖丹避难河西苻坚平凉州父祖始还闗中宋武帝平长安随从南还骥累迁长沙王义欣后军录事参军元嘉十七年为青冀二州刺史在任八年惠化着于齐土自义熙至于宋末刺史唯羊穆之及骥为吏民所称咏后征为左军将军兄坦代为刺史北土以为荣坦长子琬为员外散骑侍郎【南史本传】
　　梁
　　吉士瞻字梁客莲勺人少有志气不事生业梁武起兵义阳太守王抚之天门太守王志逊武陵太守萧彊等并不受命镇军萧颖胄遣士瞻讨平之厯秦梁二州刺史加都督又为西阳武昌二郡太守在郡清约家无私积普通七年卒諡曰明子子琨时在戎役闻问一踊而絶良久乃苏不顾军制辄离所部遂以孝闻诏下旌异【南史本传】
　　北魏
　　韦阆字友观杜陵人世为冠族祖楷晋长乐清河二郡太守父达慕容垂大长秋阆少有重望世祖征拜咸阳太守转武都太守属郝温吴爱反闗中扰乱阆尽心抚纳所部独全子范厯守华山郡阆兄子祯喜冯翊太守子祉太府少卿祉子义逺岐州刺史祉弟祯有识干给事黄门侍郎子文殊员外散骑侍郎阆从叔道福安逺将军子欣宗徐州长史带彭城内史抚绥内外甚得民和转大中大夫卒諡曰简子元叡颍川长史欣宗从父弟合宗东海太守阆从子崇字洪基父肃字道寿刘义真镇闗中辟主簿厯魏兴太守崇入国除南颍川太守不好摘发细事郡中大治髙祖闻而嘉赏以为司州中正复为河南邑中正以平直见称除华山太守卒子猷之前将军大中大夫【魏书本传】
　　冦赞字奉国上谷人徙万年父修之东莱太守赞少清洁姿容严嶷非礼不动除襄邑令姚灭秦雍人千余家推赞为主归魏拜河南郡太守其后秦雍人来奔河南荥阳河内者户至万数拜赞南雍州刺史于洛阳立雍之郡县以抚之由是流人襁负自逺而至参倍于前进爵河南公加安南将军领南蛮校尉仍刺史分洛豫二州之侨郡以益之在州十七年甚收公私之誉年老致仕卒諡曰宣穆长子元宝豫州别驾子祖徐州刺史子灵孙赭阳太守元宝弟虎皮有才器本县令弟臻字仙胜居丧以孝称除农太守子祖训顺阳太守【魏书本传】
　　严棱临晋人遇乱避地河南刘裕以为广威将军陈留太守戍仓垣泰常中山阳公奚斤南讨棱诣斤降太宗嘉其诚款拜平逺将军假荆州刺史世祖践阼除中山太守有清廉之称年九十卒子稚玉袭爵东兖州刺史卒子量袭爵【魏书本传】
　　韦彧字遵度【珍子杜陵人】有学识为东豫州刺史绥怀蛮左颇得其心蛮首田益宗子鲁生鲁贤数为冦掠自彧至州咸牋启修敬不复为害彧以蛮俗荒梗不识礼仪乃表立太学选诸郡生徒于州总教又于城北置崇武馆以习武焉境内清肃还遇大将军京兆王继西征请为长史拜通直散骑常侍寻以本官兼尚书为夏行台以功封隂盘县男孝昌元年卒赠雍州刺史諡曰文子彪蓝田太守彪弟融以军功赐爵长安县公稍迁大司马开府司马【魏书韦阆传】
　　冦儁字祖儁【赞孙万年人】孝昌中朝议以国用不足乃置盐池都将秩比上郡以儁为之永安初华州民史底与司徒杨椿讼田长史以下以椿势贵皆言椿直欲以田给椿儁曰史底穷民杨公横夺其田若欲损不足以给有余未敢闻命遂以地还史底二年出为左将军梁州刺史民俗荒犷多为盗贼儁乃令郡县立庠序劝耕桑敦礼让数年之中风俗顿革属魏室多故梁人遣大兵屯魏兴志图进取儁抚励将士人思效命梁人弗敢逼儁在州清苦不治产业秩满徒步而还吏人送儁留连于道久之得出界大统二年东魏授儁洛州刺史儁谋归阙五年入闗拜秘书监时典坟散逸儁选置令史抄集经史羣书始备进开府仪同三司卒諡曰元子奉洵州刺史奉弟颙少好学最知名居丧哀毁为典祀下大夫小纳言【周书本传】
　　阳猛【雄父邑阳人】父斌上庸郡守正光中万俟丑奴作乱朝廷以猛商洛首望擢大谷镇将以御丑奴行河北郡守转华山郡守移镇潼闗频典三郡颇有声绩【周书本传】
　　杨逸字遵道【津子华隂人】有当世才度起家员外散骑侍郎给事中建义初庄帝在河阳逸往谒除平东将军光州刺史逸折节抚绥乃心民务法令严明寛猛相济于是合境肃然莫敢干犯时灾俭连嵗人多饿死逸欲以仓粟赈给而所司惧罪不敢逸曰国以人为本人以食为命以此获戾吾所甘心遂出粟然后申表既出粟后其老小残疾不能自存活者又于州门煮粥饭之将死而得济者以万数逸为政爱人尤憎豪猾广设耳目其兵吏出使下邑皆自持粮人或为设食者虽在闇室终不进咸言杨使君有千里眼那可欺之在州政绩尤美及其家祸朱仲逺遣使于州害之吏人如丧亲戚城邑村落为营斋供一月之中所在不絶太昌初赠尚书仆射豫州刺史諡曰贞逸子谧厯散骑常侍谧弟遵吏部尚书【魏书杨播传】
　　北周
　　薛端【英集子夏阳人】有志操遭父忧居丧合礼与弟裕励精笃学不交人事魏孝武西迁周文以为丞相府户曹参军从擒窦防复农战沙苑并有功累迁吏部郎中端性强直每有奏请不避权贵转尚书右丞仍掌选事端久处选曹雅有人伦之鉴其所擢用咸得其才六官建拜军司马周孝闵帝践阼迁户部中大夫晋公防将废帝召羣臣议之端颇具同异防不悦出为蔡州刺史为政寛惠人吏爱之转基州刺史基州地接梁陈事借镇抚总管史宁催令赴任蔡州父老请留端者千余人至基州未几卒諡曰质子胄字绍元性慷慨志立功名隋文帝受禅三迁为兖州刺史到官系囚数百胄剖断旬日便了囹圄空虚时人谓为神明先是兖州城东沂泗二水合而南流泛滥大泽中胄遂积石堰之决而西注陂泽尽为良田又通转运利尽淮海百姓赖之号为薛公丰兖渠转郢州刺史有惠政检校相州甚有能名汉王谅作乱幷州遣将綦良东攻胄胄欲以计却之遣説良良去朝廷以胄怀二心锁诣大理相州吏人诣阙理胄者百余人胄竟坐除名配防岭南道卒子筠献知名端弟裕字仁友少以孝弟闻于州里弱冠丞相参军事寻卒文士诔之者数人【北史薛辩传】
　　苏让字景恕【亮弟武功人】幼聪敏好学颇有人伦鉴识初为本州主簿迁武都郡守及太祖为丞相引为府属甚见亲待出为汾州刺史治有善政寻卒官【周书苏亮传】
　　梁昕字元明乌氏人其先因官徙居京兆之盩厔祖重耳漳县令父劝儒州主簿昕少温恭见称州里周文帝军次雍州昕以三辅望族上谒即授右府长流参军累迁丞相府主簿大统十二年除河南郡守迁东荆州刺史昕抚以仁惠蛮夷悦之孝闵践阼进位骠骑大将军天和初拜工部中大夫出为陜州总管府长史昕性温裕有干能厯官内外咸着声称寻卒赠大将军諡曰贞弟荣厯位下大夫开府仪同三司【周书本传】
　　皇甫璠字景瑜三水人世为西州着姓后徙居京兆父和本州治中璠少忠谨有干畧永安中补主簿以勤事被知每防褒赏厯官计部下大夫孝闵践阼进骠骑大将军开府仪同三司出为陇右总管府长史璠性平和小心奉法安分守志恒以清白自处建德三年授随州刺史政存简惠百姓安之卒諡曰恭子谅少知名位至吏部下大夫【周书本传】
　　隋
　　于义字慈恭雒阳人父谨从魏武帝入闗因家京兆义少矜严有操尚笃志好学大统末以父功赐爵平昌县伯周闵帝受禅累迁安武太守专崇德惠不尚威刑有郡民张善安王叔儿争财相讼义曰太守德薄非其罪也取家财倍与两人喻而遣去善安等各怀愧移贯他州于是风教大洽进封建平郡公及髙祖作相王谦构逆以义为行军总管谦将达奚惎拥众据开逺义将左军击破之寻拜潼州总管嵗余以疾归京师卒諡曰刚【隋书本传】
　　王长述霸城人早孤为祖罴所养袭封扶风郡公除中书舍人周受禅出拜广州刺史甚有威惠吏人怀之后厯襄仁二州总管并有能名及髙祖为丞相授信州总管部内夷獠未宾长述讨平之王谦作乱授行军总管率众讨谦以功进柱国开皇初复上平陈之计上善其能频加赏劳后病卒諡曰庄【隋书本传】
　　韦师字公頴杜陵人少沈谨有至性少丁父母忧居丧尽礼及长涉经史尤工骑射宇文防引为记室转兵曹参军师雅知诸蕃风俗及山川险易其有朝贡师必接对论其国俗如指诸掌夷人惊服无敢隐情髙祖受禅迁河北道行台诏为山东河南十八州安抚大使平陈之役以本官领元帅掾陈国府藏悉委于师秋毫无所犯后除汴州刺史甚有治名卒官諡曰定【隋书本传】
　　韦艺字世文【洗弟杜陵人】周文帝时以军功致位上仪同髙祖为丞相击尉迥破尉惇皆有力焉髙祖受禅拜齐州刺史为政清简士庶懐惠迁营州总管艺容貌瓌玮毎夷狄参谒必整仪卫盛服以见之番人畏惧莫敢仰视大治产业与北夷贸易家资钜万开皇十五年卒官諡曰怀弟冲字世冲少以名家子释褐卫公府礼曹参军稽胡屡为冦乱冲自请安戢之因拜汾州刺史髙祖践阼进位开府嵗余发南汾州胡千余人北筑长城在涂皆亡因命冲绥怀叛者月余皆至并赴长城寻拜石州刺史甚得诸胡欢心以母忧去职起为南宁州总管渠帅爨震及西爨首领皆诣府参谒后检校括州事时东阳贼帅陶子定吴州贼帅罗慧方聚众为乱冲率兵击破之寻拜营州总管寛厚得众心拜民部尚书未几卒少子挺最知名【隋书韦世康传】
　　苏孝慈扶风人少沈谨有气干从武帝伐齐以功进位开府髙祖受禅拜太府卿时王业初基百度伊始征天下工匠无不毕集孝慈总其事世以为能拜兵部尚书上于陜州置常平仓转输京下于是决渭水为渠以属河令孝慈督其役渠成上善之数嵗进位大将军先是以百官供费不足台省府寺咸置廨钱收息取给孝慈以为官民争利非兴化之道上表请罢之开皇十八年出为浙州刺史仁寿初迁洪州总管俱有惠政其后桂林山越相聚为乱诏孝慈为行军总管击平之卒于官【隋书本传】
　　于玺字伯符【翼子京兆人】少有器干仕周起家右侍上士髙祖受禅拜汴州刺史甚有能名寻转邵州刺史在州数年甚有恩惠后检校江陵总管州人张愿等数十人诣阙上表请留玺上嘉叹良久令还邵州寻迁洛州刺史复为熊州刺史并有惠政以疾征还京师卒諡曰静【隋书于仲文传】
　　李圆通泾阳人给使髙祖家初髙祖恒令圆通监防圆通性严整左右婢仆咸所敬惮髙祖作相委以心膂周氏诸王每伺髙祖之隙图为不利赖圆通保防获免者数矣髙祖受禅深被任信伐陈之役以功拜州总管长史转幷州总管长史秦孝王仁柔自善少断决府中事多决于圆通炀帝嗣位拜兵部尚书帝幸州以圆通留守京师判宇文述田以还民述诉其受赂帝怒而征之发疾卒子孝常大业末为华隂令【隋书本传】
　　唐
　　丘和洛阳人徙居重气侠娴弓马仕周开府仪同三司入隋为右武卫将军厯资梁蒲三州刺史以寛惠著名拜代州刺史炀帝北巡馈献精腆帝用为博陵太守和善抚吏士得其心大业末海南苦吏侵数怨畔帝以和所吏淳良拜交趾太守抚接尽情荒境安之隋亡陈欵归国谒见髙祖语平生欢甚和时已老以稷州其故乡也令为刺史以自养卒諡曰襄【唐书本传】
　　皇甫无逸字仁俭万年人厯淯阳太守治为天下最再迁右武卫将军帝幸江都诏居守洛阳帝被弑乃立越王侗及王世充簒斩闗自归髙祖以无逸本隋勲旧尊遇之拜刑部尚书封滑国公厯陜东道行台民部尚书迁御史大夫时蜀新定吏多横恣诏无逸持节巡抚得承制除吏既至除贪暴用廉善法令严明蜀人以安还拜民部尚书出为同州刺史徙益州大都督府长史所至辄闭阁不通宾客左右无敢出入者所须皆市易他境尝按部宿民家镫炷尽主人将续进无逸抽佩刀断带为炷其廉介类如此母在长安疾笃太宗召还忧悸不能食道病卒【唐书本传】
　　李袭志字重光安康人仕隋始安郡丞大业末盗起袭志倾私产募士乗城拒盗萧铣林士屡攻不下固守二年力穷援絶为铣所陷武德初袭志潜图归国赵郡王孝恭承制授桂州总管五年来朝进柱国封始安郡公江州都督后讨辅公祏为水军总管转桂州都督袭志守桂二十八年政尚清省南荒便之致仕卒弟袭誉字茂实通敏有识度仕隋为冠军府司兵髙祖定长安拜潞州总管诏委典运以饟东军擢州大都督府长史州俗喜商贾袭誉引雷陂水筑句城塘溉田八百顷以尽地利民多归本召为大府卿为人严慤居家俭尝谓子孙曰吾性不喜财遂至窭乏然负京有赐田十顷耕之足以食河内千树桑事之可以衣江都书力读可进宦吾殁后能勤此无资于人矣迁凉州都督改同州刺史坐在凉州以私憾杖杀番禾丞废为民流泉州卒【唐书本传】
　　韦仁寿万年人隋大业末为蜀郡司法书佐髙祖入闗擢巂州都督府长史南宁州纳款朝廷嵗遣使抚接至率贪沓边人苦之多叛去帝素闻仁寿治理诏检校南宁州都督寄治越巂仁寿将兵循西洱河开地数千里置七州十五县酋豪来见即授以牧宰威令简严人人安悦将还酋长泣曰天子借公镇抚奈何欲去我仁寿曰吾奉诏抚循庸敢擅留夷夏父老悲啼祖行遣子弟随贡方物天子大悦仁寿请徙治南宁州假兵抚定诏可勅益州给兵防送刺史窦轨疾其功訹言山獠方叛未可逺畧不时遣嵗余卒【唐书本传】
　　冯立冯翊人有武艺畧涉书记隐太子建成引为翊卫车骑将军建成被诛其左右多逃散立叹曰岂有生受其恩而死逃其难于是率兵犯元武门苦战久之解兵遁于野俄来请罪太宗慰勉之未几突厥至便桥立率数百骑与虏战于咸阳杀获甚众太宗闻而嘉叹拜广州都督不营产业取给衣食而已在职数年甚有惠政卒于官【旧唐书本传】
　　谢叔方万年人初从巢剌王元吉征讨数有战功元吉奏授屈咥直府左车骑太宗诛隐太子及元吉于元武门叔方率府兵与冯立合军拒战秦府防军尉迟敬德传元吉首以示之叔方下马号哭而遁明日出首太宗曰义士也命释之厯迁西尹二州刺史善绥边镇胡戎爱而敬之贞观末累加银青光禄大夫厯洪广二州都督永徽中卒【旧唐书本传】
　　窦静字元休平陵人髙祖入京师擢幷州大总管府长史时突厥数为边患粮道不属静表请屯田太原以省餽运嵗收粟十万斛诏检校幷州大总管太宗即位授司农卿改夏州都督突厥携贰诸将出征者过静静为陈虏中虚实诸将由是大克获部落皆内附帝嘉之再迁民部尚书卒諡曰肃【唐书窦威传】
　　张俭字师约新丰人父植车骑将军俭以功除右卫郎将迁朔州刺史时颉利可汗方彊每有求取所遣书辄称诏勅边吏奉承不敢却俭独拒不受大教民营田嵗收谷数十万斛州以完安李靖既平突厥有思结部者穷归于俭俭受而安辑之徙胜州后将不察遽奏思结叛时俭以母丧夺服使抚纳之俭单骑入其部召酋帅慰谕咸匍匐归命因举徙代州遂检校代州都督垦田力耕私蓄富实俭恐虏易骄乃建平籴法入之官由是储斛流赢迁营州都督太宗将征辽东拜行军总管使领诸蕃骑为六军前锋趋建安城破贼累封皖城郡公永徽初卒諡曰密兄大师太仆卿华州刺史武功县男弟延师左卫大将军范阳郡公性谨畏典羽林兵三十年未尝有过卒諡曰敬俭兄弟三人门皆立防时号三防张家【唐书本传】
　　韩仲良【瑗父三原人】武德初与定律令建言周律其属三千秦汉后约为五百依古则繁请崇寛简以示维新于是采开皇律宜于时者定之终刑部尚书【唐书韩瑗传】
　　唐临字本德长安人为万泉丞有轻囚久系方春农事兴临説令可且出囚使就畎亩不许令移疾临悉纵归与之约囚如期还迁侍御史俄持节按狱交州出寃系三千人累迁大理卿髙宗常録囚余司断者辄纷诉不已独临所讯无一言帝问故答曰唐卿断囚不寃所以絶意帝叹曰为狱者固当如是永徽元年拜御史大夫累迁吏部尚书坐免官起为潮州刺史卒兄皎武德初为秦王府记室从王征讨掌书檄贞观中官吏部侍郎先选集四时补拟不为限皎请以冬初集尽季春止后遂为法终益州长史子之竒除苍括令与徐敬业起兵伏诛【唐书本传】
　　杜楚客【如晦弟杜陵人】少尚竒节擢中郎将进蒲州刺史政有能名后为魏王府长史迁工部尚书摄府事以威肃闻揣帝意薄承干数言王聪睿可为嗣及王贬爵废于家终防化令【唐书本传】
　　田仁会长安人祖轨幽州刺史父陵州刺史仁会擢制举仕累左武侯中郎将永徽中为平州刺史嵗旱自暴以祈雨大至谷遂登五迁胜州都督境有夙贼依山剽行人仁会发骑捕格夷之城门夜开道无冦迹入为太府少卿迁右金吾将军昼夜循行有丝毫奸必发京师惮之转右卫将军卒諡曰威【唐书本传】
　　窦德元【威从孙平陵人】父彦隋西平郡守德元为髙祖丞相府千牛迁司元太常伯麟德初进检校左相勤职约已天子临朝咨其清素卒諡曰恭【唐书窦威传】
</div>
    <div class="pagination">
<a href="陕西通志_page321.html">上一页</a><span>...</span><a href="陕西通志_page317.html">317</a><a href="陕西通志_page318.html">318</a><a href="陕西通志_page319.html">319</a><a href="陕西通志_page320.html">320</a><a href="陕西通志_page321.html">321</a><span class="current-page">322</span><a href="陕西通志_page323.html">323</a><a href="陕西通志_page324.html">324</a><a href="陕西通志_page325.html">325</a><a href="陕西通志_page326.html">326</a><a href="陕西通志_page327.html">327</a><span>...</span><a href="陕西通志_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
