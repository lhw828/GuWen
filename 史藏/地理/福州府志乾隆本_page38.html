<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 38 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 38 页/共 388 页</h1>
    <div class="content">　　安泰桥在南门街。《榕城景物考》：“唐天复初为罗城南关，人烟绣错，舟楫云排，两岸酒市、歌楼，箫管从柳阴榕叶中出。宋宣和中，郡守陆藻建亭其上，今废。”
　　　　闽　县
　　桥
　　去思桥在东门街。《三山志》：“桥为罗城大壕，即澳桥。南从江岸开河口通潮，北流至澳桥，遂通湖，直如沟渎，号直渎浦。相传无诸时，四面皆江水，此如屋奥，舟楫所赴，北会山原，东达行路。先时已有桥，宋开宝中，钱昱修。景德元年，谢郎中泌谋易以石，州民陈祐等奔走营集，泌去三年而桥始成。后泌死，州民相与缟素，祠祀之。《闽都记》：“祥符七年，改曰通津。熙宁八年，元郎中积中慕泌之政，改曰去思。后陆藻守郡，构亭其上。今祠、亭俱毁。”
　　汤门闸桥在将军府后。
　　马站桥在普光塔后。
　　化龙桥在罾浦坊内。以上俱在府城东隅。
　　通关桥《旧志》：“在花巷口，”今废。
　　勾栏桥在玄坛河边。
　　龙须桥在屯田道西。
　　钓鲈桥在海邦砥柱坊。明王恭诗：“洗马濠头过雨香，钓鲈矶下春潮满。”林鸿诗：“钓鲈桥头流水香”。今为平陆，桥尚存。
　　福枝桥在朱紫坊。
　　新　桥石砌。国朝乾隆十一年造，亦朱紫坊。以上俱在府城南隅。
　　德政桥在水部门内，古仙桥之东。《三山志》：“德政桥，古桥渡也。宋绍兴十四年，僧觉渐作。阔九丈，为三门，号曰新桥。曩时，大义、白田诸渡，至河津及城南，有东适者，皆出澳桥。欲径者，此渡焉。或曰，自桥立，东走者免百步之迂。然北山七十里之水，会于澳桥之北，驻而后进，行未百步，复逡巡于此桥之下。时潦暴至，尾闾不逮，东湖数十里田亩莽为水病，由此故也。今考旧记则不然，东湖自晋开凿，正欲受北山之水，民自堙塞而为田，岂桥之罪哉!陈稷书“德政桥”三字，镌于石栏。乾道二年建亭，今废。
　　得胜桥即水部门闸。
　　古仙桥在水部门内。宋大中祥符二年建，初名河西桥。桥下为清水堰。绍兴二十六年，乡人因置闸，名曰使君，并以名桥。后改名古仙，镌于石栏，并镌“仁政流芳”四字。
　　武安桥在铁冶巷河边。国朝雍正六年建，两翼石栏，左镌：“武安桥”三字，右镌“庆安澜”三字。
　　通津门桥在津门楼。本名兼济。旧记：“从清水堰开河，通澳桥浦，引潮贯城，横渡兼济门。盖为闽筑罗城所凿也。宋咸平中，郡守陈象舆重浚之，并门，改名。”
　　仁爱桥在右卫前，旧子城定安门桥也。今塞，石梁俱存。以上俱在府城东南隅。
　　长利桥在开元寺前，一名剃刀桥。
　　狮　桥在井楼门南。《三山志》作“帅桥”。
　　经院前桥在狮桥西百步许。
　　通阛桥在新瓦路。
　　延庆桥在狮桥东百步许，庆城寺前。以上俱府城东北隅。
　　乐游桥在东门外，即晋安桥。宋元祐中，道士颜象环建。
　　石浦桥东抵凤坂，西抵水部门。
　　厚浦桥南抵凤坂，北连项屿，并在崇贤里。
　　登龙桥在归善里。宋嘉祐年间建，后毁。明成化间重修，累石为之。
　　浦东桥、蓬岐桥并鼓山里。国朝康熙间，郡人江钊砌石为之。
　　蹴鳌桥在灵源洞前。唐黄太和趺坐处。详见《仙释》。
　　七门桥在桑溪里。
　　鳌溪桥一名霓溪。
　　浩溪桥、象西桥、际桥以上三桥，俱宋时建，后圯。明成化间重建。
　　下汤桥、横屿斗门桥在合北里。《闽都记》：“闽县、连江县土田之近横屿者，皆由二桥以泄水。旧门狭窄，遇暴涨，则害稼。明成化十八年，知府唐珣辟而广之。”
　　马鞍桥横跨孟溪之上。
　　迥龙桥在江右里迥港上。
　　草参桥宋建中靖国间建，有亭。
　　奉真桥在东岳庙前。宋元丰三年，道士颜象环建。
　　朝天桥在易俗里。跨涧为桥，有亭。明宋钅宛诗：“忆昔群仙觐玉京，虹桥曾听步虚声。天香晓度云间佩，月夜时闻鹤上笙。甃石凝烟瑶草绿，曲栏乘柳碧波晴。幽人卜筑依灵境，为爱青山一带横。”
　　大坑桥在永北里。以上俱府城外东。
　　九仙桥在南门外。《三山志》：景德四年，林洪范《合沙门石桥记》：“南城之壕，实要津焉。先壕梁造以官籍之木，岁理日葺，即役者相顾共咨。郡守袁公逢吉召士人好善者，示以石梁之议，人乐其便。逾时告成。”或曰：梁开平二年，闽王作，名合沙。按：开平四年，翁承赞册闽王，有《登水阁》诗：“轧轧朱轮下九霄，登庸门内驻星轺。他时若问今时事，只看南边是旧桥。”注桥名‘合沙’。然则二年，盖修之也。元符二年，颜象环建亭其上，更今名。”正德《府志》：“元季毁，今仍为木梁。”
　　洗马桥城外南壕也。以木为梁。《三山志》：“合沙门外，时洗官马于此。桥分一支，南通韭菜桥。又东西分为两支，而南名为玉筋水。
　　虎策桥、沙合桥在中亭街，又名小桥。明成化六年，知府周钝重建。《挥麈前录》：“初，闽人谣曰：南台沙合出宰相。章得象相时，沙涌可涉。政和六年，沙复涌，已而余深大拜，方务得帅福唐，南台沙忽再涌，已而朱汉章、叶子昂相继登庸。”
　　万寿桥一名大桥，横跨台江。旧为浮桥。《三山志》：“南台江广三里。元祐间，江沙颇合，港疏为二，中成楞严洲。郡人王秘监祖道为守，造舟为梁。北港五百尺，用舟二十号，号合沙北桥。南港二千五百尺，用舟百，号南桥。衡舟从梁板其上，翼以扶栏，广丈有一尺，中穹为二门，以便行舟。左右维以大藤缆，植石柱十有八而系之，以备痴风涨雨之患。縻金钱千万，一出于施者。明年，绍圣元年甲戌十月成，以其余钱三千九百缗，分给负郭三县僧寺以为本钱，俾岁取息，以待缺敝修建，自为文记之。寻又为屋以覆缆柱，架亭于其侧以憩行者。中亭之北，又有泗洲堂一所，命僧守之。而守桥军房亦在焉。南亭之南，复即山为亭，以济川名之，创庵其西。崇宁二年，公复守是邦，乃于桥南建天宁寺。以庵之田产并归之，命天宁主僧为三十院都管。是时，港已分为三矣。北港舟十有六，中港七十有三，南港十有三。几一百二只。”《闽都记》：“宋元祐间，郡守王祖道置田一十二顷七十二亩，备修桥费。元时，田入头陀万岁寺。大德七年，头陀王法助奉旨募造石桥，酾水为二十九道，上翼以石栏，长一百七十丈有奇，南北构亭二。至治二年落成。明天顺间重修，编修杜宁记。万历十六年，巡抚庞尚鹏重砌石栏。元马祖常《碑记》：“泰定元年，宣政使臣月鲁铁木儿，以福建平海头陀禅录行业修著，宜锡恩渥，谨上言曰：师王姓，法助名也，世为泉南农家，母感异梦而生，生十二年而为沙门，研穷内典，洞了佛乘，日发猛勇，以毕至愿。尝见舟济西江者，即恻然曰：‘是必及于难。’止之弗听。卒之暴飓舟溺。又尝为海滨水啮蚀埭且崩，师麾以翣，湖为缩云。福唐，粤闽之会城，三面距江，其水皆自高而下，石错出其间，若骑布兽伏，迅湍回伏，旁折千里，汇而为南台江。昔以舟栉比，运大纟恒为浮梁以济，每潦涨卒至，则纟恒绝舟裂于两崎，民多溺焉。师将桥江以利涉者，命弟子吴道可闻于上，天子嘉其意，诏师卒成之。于是大姓割其财，小姓奏其力，闽盐转运使王某且率其属合治之。乃为墩二十八，植材木，砻密石纳木腹而基之，工未告具，而师化矣，其徒实终成之。长一百七十丈有奇，积其赢资及故端明殿学士王君某田之岁入，岸南北为寺。御史中丞曹公匾曰：万寿桥，寺如桥之匾。”
　　江南桥在监仓前，一名中洲桥，又名小桥，与万寿桥接。其长减万寿桥之半。国朝乾隆年圯。十六年，邑人何际逑、际选兄弟重修。巡抚潘思榘记：“出福州城而南，其市曰南台。有桥跨大江之上，曰万寿桥。度万寿桥而南，有桥相接，曰江南桥。王应山《闽都记》所载，又名小桥。民间谓之中洲桥者也。当时之异名，或以其亘江之南，或以其小于万寿，或以其夹洲而中居。今则群呼为仓前桥矣。仓前云者，前直大有仓，而市人因以名之，非故也。南台为福之贾区，鱼盐百货之凑，万室若栉，人烟浩穰，赤马余皇估舟扁，商舶鱼蜒之艇，交维于其下，而别部司马之治，榷吏之廨，舌人象胥蕃客之馆在焉。日往来二桥者，大波汪然，绾毂其口，肩摩趾错，利涉并赖。顾万寿详载诸志，而兹桥之兴建修复无考，王氏冈罗旧闻，亦仅列其名而已。将踵万寿而成者，与抑筑之者，别自有人与，岂纂记者芜下而不耀于后与？此稽掌故者，恒以为憾也。乾隆辛未秋七月，大雨。戊申迄庚辰，剑津挟诸溪东注，潮壅江溢，兹桥圯于水，官为僦舟而渡，行者病焉。余命守尹亟谋修复，里人何君际逑兄弟以其父鲁葺治于前也，顾任其役，用信先志。兴作于是年冬十月壬午，至今年冬十一月辛未来告成，桥旧酾木为九道，梁空而行。石五而木四，以是屡坏。今尽易以石，其长四百四十尺，趾广三十八尺，上缩于趾之二。糜白金一万一千五百有奇，皆际逑兄弟出私钱为之。费不仰于官，力不烦于民，既固而坚，视旧加壮，卧虹率然，屹为民利。际逑之父长浩好行其德，凡有济于乡闾者，前后所输累数千缗，义行著闻，已蒙天子下诏旌其门闾。今际逑兄弟复能绍述先志，大筑兹桥，利及万人，可谓孝矣。昔安固张进之世富足，散财救赡乡里，全济甚多。范叔孙周穷济急，乡曲贵其行义，莫有呼其名。山阴严世期性好施，有司奏榜门曰：‘义行严氏之门。”彼其人皆闾左布衣，名不出州里，而生被国家乌楔之荣，没见采于史笔，姓氏火宣[HT6SS]赫，声施到今者，由于慕仁义、急公家、恤气类，芥千金而不惜，厉尊行以加人也。况何氏兄弟有列于朝，父子世济其美者乎!是役也，余复疏言其事，际逑兄弟行将亦拜恩纶，两世蒙旌焉。是兹桥之成，当与析里任城，若泉之万安，并光来叶也。越翼日壬申，余偕诸僚吏往视，南台之人砻石请识岁月，因为之记。其曰：江南桥者，从其始而书之，且使后有考也。际逑，浙江湖州府同知，际选，安徽太平府同知，际逄注选通判，皆奉讳里居云。”
　　盐屿桥在仁丰里。
　　青龙桥在仁丰里。下有青龙池。
　　龙头桥在光德里江边，林氏居之。
　　义　桥在西集里。
　　绿榕桥《名胜志》：“入山十余里、有溪曰榕溪。桥跨其上，曰绿榕桥，达于义溪。”《闽都记》：“义溪之东，古榕二本，阴桥东西，故名。成化十六年，知府唐珣重建，陈炜记。”
　　安民桥跨义溪上。国朝雍正八年，仙游徐万安修。
　　观音桥在义溪之东。宋时建，圯于水。明天顺间，里人陈叔茂重建。
　　长坑桥在大义坊口南去里许。成化十六年，知府唐[HT6，7”SS]珣因造绿榕桥，并修之。岁久倾圯，万历间重建，又名广坑。
　　苦竹桥在小苦竹溪头。
　　安境桥在积善里。
　　林　桥在开化里。
　　扈屿桥在还珠里扈屿江。明万历四十年，改设阳崎官路，因建此桥。
　　里尾桥在大田驿南。以上俱府城外南。
　　板　桥在水部门外，木梁，又名镇海桥。
　　通仙桥在板桥南。宋乾道二年构亭。
　　新闸桥在水部门闸外。明万历十六年，知府江铎建。
　　韭菜桥在高惠里。
　　象　桥在高惠里。民居鳞次，河口要冲。
　　虹　桥一名红桥。跨永福、归仁二里，桥南有亭。明成化二十一年重修，响卜有灵，远迩咸集。
　　登龙桥在归仁里。
　　广利桥在嘉崇里。
　　路通桥在河口尾，宋建。古谶云：“南台沙合，河口路通。先出状元，后出相公。”明弘治间复建。
　　尚公桥在进贡厂。
　　汤门桥以上俱府城外东南。
　　四明桥在井楼门外，木梁。
　　吕公桥在梅屿。明万历间，为备兵使者吕纯如作。纯如视师海上，至龙塘堡、梅屿斗门堡，民德之。董玮曰：‘地承公履，吾梁之，志勿忘。’乃梁以九石，为门四。董应举铭：“海之喙，溪之委，有岩突兀公停辔。玮则梁之周如砥，有矻者城永安利，潮去潮来公再至。”
　　渡
　　南台渡在嘉崇里。
　　螺洲渡在仁惠里。
　　方山渡在清廉里。
　　王峬渡在嘉登里。
　　大义渡在西集里。《三山志》：“乘退潮，东经鼓山尾，憩程水港侯潮，西入峡门，旁入港，即此渡。”《广舆记》：“唐贞观卫帅见其商旅宾主有序，因名。”
　　西峡渡在归仁、高详二里间。峡门风涛险恶。元至正间，元帅唆都募民户置渡船一十三只。两岸各有亭，为行人憩息所。岁久圯。明成化间重建。
　　洋下渡在鼓山里。
　　白田渡
　　洋门渡
　　洞江渡
　　营前渡
　　洋屿渡
　　筹岐渡
　　浮岐渡
　　罂岐渡以上俱在府城东南。
　　　　侯官县
　　桥
　　雅俗桥在旧子城清泰门外，一名杨桥。上有清泰楼。今废。
　　众乐桥在总督公署之南。
　　宜兴桥在西门，今塞。
　　新街桥在大中寺前。
　　开通桥通众乐桥。
　　便民桥在大中寺东，今塞。
　　宜秋桥在北门后曹，一名卧湖桥，相传伪闽时凿渠引西湖清水，贯城而入，与浦尾相接，为浴马之所。
　　定远桥《闽都记》：“在旧子城丰乐门外，旧名义和，今西门半街也。桥以东为遵义坊，以西为晋时西湖。今湖湮塞，居民鳞次。
　　悦济桥桥之东有巷，内有庵，今废。桥达于土街，桥下有沟，旧滨西湖。今为平陆，桥犹存。
　　发苗桥在水流坑北。《三山志》：“子城西南隅发苗桥。俗呼苗为尧。昔有妪于此卖发须，因名。今普明庵傍。旧桥侧有水闸，基石犹存。”
　　合潮桥俗名双抛。《闽都记》：“双抛与发苗桥纵横，石刻‘合潮，流水河步。’初，郡城凿渠，通潮二派，东南自水部门入，经虎节河而西，西南自西水关人，经观音桥至浦尾而东，俱会于合潮桥、西水又自观音桥而南，经常丰仓至澳门桥、东潮自津门楼经安泰桥、至澳门桥。与西潮合。二潮吐吞缭绕若带，会城一奇也。今民居淆杂，河渠多淤，潮亦罕接，当加之意云。
</div>
    <div class="pagination">
<a href="福州府志乾隆本_page37.html">上一页</a><span>...</span><a href="福州府志乾隆本_page33.html">33</a><a href="福州府志乾隆本_page34.html">34</a><a href="福州府志乾隆本_page35.html">35</a><a href="福州府志乾隆本_page36.html">36</a><a href="福州府志乾隆本_page37.html">37</a><span class="current-page">38</span><a href="福州府志乾隆本_page39.html">39</a><a href="福州府志乾隆本_page40.html">40</a><a href="福州府志乾隆本_page41.html">41</a><a href="福州府志乾隆本_page42.html">42</a><a href="福州府志乾隆本_page43.html">43</a><span>...</span><a href="福州府志乾隆本_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
