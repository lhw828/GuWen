<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 234 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 234 页/共 698 页</h1>
    <div class="content">钦定日下旧闻考卷九十六 
钦定四库全书 
钦定日下旧闻考卷九十七 
郊垧西七 
原慈寿寺去阜成门八里圣母慈圣皇太后所建盖正德间大珰谷大用故地经始于万历四年凡二 
岁告成入山门即有窣堵波高入云表名永安塔华焕精严盖慈圣既捐帑各邸复助之因得速就如 
此野获编臣等谨按慈寿寺及塔本朝乾隆二十二年奉勅修葺塔下碑亭二左碑前刻紫竹观音像 
并赞明万历丁亥年造后刻申时行许国王锡爵瑞莲赋右碑前刻鱼篮观音像赞同左后刻关圣像 
并赞明春坊谕德兼侍读南充黄辉撰万历辛丑年立殿内恭悬皇上御书额曰栴檀宝地殿后为阁 
檐端恭悬御书额曰香云阁联曰智珠朗暎光明藏意蕊常舒欢喜园原慈寿寺在阜成门外八里宣 
文皇太后所建成于万历六年秋殿宇壮丽一塔耸出云汉四壁金刚像如生涌幢小品原八里庄慈 
寿寺神宗为慈圣皇太后建也宝藏阁系圣母御笔题稍西一道观世宗时极盛今頺楹残础灭没于 
荒榛翳莾中矣燕都游览志原万历丙子慈圣皇太后为穆考荐冥祉神宗祈嗣卜地阜成门外八里 
建寺焉寺成赐名慈寿勅大学士张居正撰碑时瑞莲产于慈宁新宫命阁臣申时行许国王锡爵赋 
之碑勒寺左寺有永安寿塔塔十三级耸云中中为延寿殿后为宁安阁阁扁慈圣手书后殿奉九莲 
菩萨太后梦中菩萨数现授太后经乃审厥象笵金祀之帝京景物略臣等谨按张居正所撰碑今已 
无存至孙国敉燕都游览志谓宝藏阁为慈圣手书刘侗帝京景物略谓宁安阁为手书纪载互异今 
诸阁已废无可考姑并存之以阙疑原九莲菩萨者孝定皇后梦中授经者也觉而一字不遗因录入 
大藏中旋作慈寿寺其后建九莲阁内塑菩萨像跨一凤而九首寺僧相传菩萨为孝定前身也玉堂 
荟记臣等谨按寺内香云阁下东偏今供像一尊高尺余有跨凤九首之形原张居正勅建慈寿寺碑 
略寺在都门阜成关外八里圣母慈圣宣文皇太后亲出供奉今委太监杨辉董其役外为山门天王 
殿左右列钟鼓楼内为永安寿塔中为延寿殿后为宁安阁旁为伽蓝祖师大士地藏四殿缭以画廊 
百楹禅堂方丈三所又赐园一区庄田三十顷食僧众以老僧觉淳主之中官王臣典领焉寺成名之 
曰慈寿太岳集原于慎行勅建慈寿寺碑略圣母慈圣皇太后与皇上永怀穆考在天之灵思创福地 
以荐冥祉乃命内臣卜地于阜成门外八里得太监谷大用故地一区遂出宫中供奉金潞王公主宫 
眷内侍各捐汤沐经始于万历四年二月至六年仲秋既望落成赐名曰慈寿盖以为圣母祝也榖城 
山房集原陈万言慈寿寺诗帝城门外刹舍卫国中台初地三摩入慈宫万寿开午钟招雉雀夜雨积 
莓苔怪底花问客浮名逐梦来钘园集原公朾慈寿寺诗郭外浮图插太虚空王台殿逼宸居莲花座 
与青山对贝叶经传白马余燕地风沙飘客泪汉朝陵墓想銮舆乡关有梦肠堪断东望谁传尺素书 
卜东园诗集原慈寿寺傍有庵曰摩诃庵不甚大洁净特胜他庵殿前后多松桧四隅各有高楼叠石 
为之登楼一望川原如织西山苍翠欲与人衣袂接右即法藏庵为摩诃别院僧无铉所剏无铉善琴 
长安客话臣等谨按摩诃庵法藏庵今并存原摩诃庵嘉靖丙午建也庵有楼以望西山天启中魏珰 
过庵下偶指楼曰宜去之即日毁其西有大胜庵帝京景物略臣等谨按摩诃庵石楼东南北三面今 
尚存独缺其西一面庵僧云即魏忠贤所毁也补出阜成门西行三里许有报恩寺又西三里灵佑观
 又西为广福寺又西为嘉祥观又西为元应观入八里庄堡为摩诃庵又西为永庆寺又西为慈寿寺 
又西为元福宫嘉祥观多松入门二株尤秀润摩诃庵前殿有碑二碑文左为铅山费尚书宷撰右为 
华亭孙尚书承恩撰俱嘉靖二十七年立殿后右厢有竹一丛院中杂莳草花堂悬万物育墨迹三字 
上用恭穆献皇帝睿笔玺下有嘉靖年制小印堂后松二株高出殿脊其后则中官赵政墓也元福宫 
建于正德五年至天启五年重修中有苍松四株最奇古后殿三清六真像皆笵铜为之配殿文昌与 
夹侍童子亦铜像旁铸一骡铜质光润绝似宣德鎏金薫垆色殿前后凡四碑一仆二为人磨去止存 
中书舍人袁志学一碑崇祯元年所立也人海记臣等谨按报恩寺今存灵佑观今改名无量庵详前 
郊西卷五摩诃庵费孙二碑存明世宗墨迹已佚嘉祥观元应观永庆寺元福宫及文昌殿铜像俱废 
补宣德年铸熏垆海内所珍今多赝物真者百之一耳市者一垆索数十金卒难得其佳者慈寿寺西 
有元福宫文昌祠前铜铸一骡传是宣德年所造游人以手摩挲铜质呈露其色甚莹验骡之质亦可 
辨垆之真赝矣改过斋杂记补袁志学重修元福宫碑略国家庖爨柴薪产自马鞍山八里庄为中道 
而无停宿之所太监王文政用价五千两赎得武清侯地三十顷东至摩诃庵南至钓鱼台西至両家 
店北至张花村而元福宫在其内于是建立筏柴停宿公廨元福宫重加修葺焉袁舍人集臣等谨按 
据袁志学记文元福宫当在摩诃庵迤西而故址已湮惟两家店地名仍旧张花村则无考矣増摩诃 
庵东偏金刚殿壁有明人重临集篆三十二体金刚经石刻五城寺院册臣等谨按金刚经集篆三十 
二体石刻每经一章为一体每体标以分书而附以释文明陈万言跋又国朝王崇简跋谓宋僧道肯 
因五代时僧梦英所集十八体而广之明黄梅汪可受得浮箧中旧本于黄莲洲门人黄梅洪度重临 
付梓万历间庶吉士雷城侯恪朱继祚姚希孟何吾驺施兆昻陈万言行人司行人周锵河南提学副 
使吕邦耀吏科给事中姚宗文学使黄汝亨掌河南道事监察御史房壮丽等为书释文于后而勒诸 
石摩诃庵僧性宏嵌之金刚殿壁迄今字画完好补费寀摩诃庵碑略摩诃庵者干清宫管事司设监 
太监赵政所创也在宛平县香山乡八里庄正殿一左右配殿廊庑方丈旁舍凡九十经始于嘉靖二 
十五年正月竣事于明年闰九月庵之地为亩三十园圃之地为亩二顷五十余费文通集増陈万言 
金刚经集篆跋略金刚经之有集篆也宋僧道肯因五代僧梦英所集十八体而广为三十二者也篆 
经之有刻本也汪中丞静峰获之黄莲洲命其门人洪度临摹寿木者也木本之翻而为石也徐中丞 
雅池及其长公公穆为摩诃庵作一大事因缘而余适观成者也会篆后将释以正书庵僧性宏出黄 
太史缜轩所书金字经一卷余拟为手书诸石一时临池名手争愿以笔墨缘皈依法宝而余偕同馆 
诸君子圆满胜因亦一快也工竣性宏谋续构石经室而藏之因为识其先后刻经大略时天启初元 
闰春十有一日原黄凤翔宿摩诃庵诗飙风卷落照倦鸟栖故林独坐招提中悠悠惬我心徘徊不能 
归借榻纡长吟小牖月华入疎阑云气深中庭有孤松清霄腾梵音人世日代谢幽怀无古今缤纷逐 
尘者羁绁空陆沉仆夫休戒晓吾意欲投簮黄宗伯集原冯琦同于宫谕饮摩诃庵南园步至钓鱼台 
夜眺还宿法藏寺纪事如是招提境殊无衢陌尘雨过林尚滴香杂苑犹春水竹私歌鸟凉风为酒人 
莫频移坐榻深惜此花茵苍苍望不断小径亦何深未尽尘中务难为郭外心如云千树色有日半山 
阴渐与祗林远钟边无磬音共此鱼梁约壶觞夜自携野云来坐冷林月向人低烟带远山合天将草 
树齐薄霜晞易得有路更前溪帝京景物略増高士奇摩诃庵看杏花诗青郊路转见芳菲日暖园林 
燕子飞别圃乍惊山杏落僧厨新煮药苖肥繁花舞蝶迎人面细草轻烟上客衣更向层台高处望千 
峰螺黛送春晖城北集増永庆禅林在摩诃庵之西旧名法藏庵五城寺院册臣等谨按法藏庵碑二 
皆按察副使都人刘效祖撰嘉靖戊申季秋立原冯琦宿法藏庵诗妙谛闻龙藏清谈过虎溪更从双 
树杪借我一枝栖法界心常净名琴手自携曲终人境寂残月竹房西北海集増关帝庙在恩济庄路 
东五城寺院册臣等谨按雍正十二年世宗宪皇帝赐内监等茔地一区名恩济庄并于其地勅建关 
帝庙于乾隆三年二月落成殿内额曰威灵普护碑一戸部尚书海望撰乾隆五年七月立増十里庄 
有慈育院慈集寺定慧寺五城寺院册臣等谨按慈育院旧称碧霞元君庙康熙四十六年奉勅修建 
改今名正殿恭悬圣祖御书额曰慈育群生联曰弘育群生敷恺泽顺承坤德霭慈云后殿额曰大悲 
坛殿内额曰鹿苑星龛联曰水月应从空法相天花故落暎星龛门外坊世宗御书额曰灵光昭垂乾 
隆十五年重修翰林院侍读学士王际华撰记立石慈集寺门额圣祖御书定慧寺初名善法后改名
 云恵本朝康熙四十一年赐名定慧寺门额及天王殿额皆圣祖御题后殿内恭悬圣祖御书额曰慈 
云广覆檐前联曰觉路弘开慈航普度三千界法轮广照佛日长辉亿万年碑三一明翰林院修撰闽 
三山翁正春撰万历二十七年立一大学士南海梁储撰正德六年立一为本朝翰林院侍讲学士励 
廷仪撰康熙五十一年立増十里庄西半边店有报诚寺普同庵五城寺院册臣等谨按报诚寺寺门 
额识正德戊寅年五字磬一镌崇文门外古刹普贤庵住持定圆造大佛殿磬一口重一百斤上祝万 
寿成化庚寅仲冬等字又普同庵炉一万历四十三年造増田村有灵威观音庵三官庙宝峰庵五城 
寺院册臣等谨按灵威观音庵钟一明嘉靖四十一年造磬一正德六年造三官庙碑二一明翰林院 
编修陈元晖撰万历四十四年立一闫先格撰本朝康熙五十二年立宝峰庵碑一明吏部尚书南海 
梁储撰正德十二年立増显应寺在阜成关外香山乡黄村五城寺院册臣等谨按显应寺本朝康熙 
五十八年因保明寺旧基修建观音殿内恭悬圣祖御书额曰水心柏子联曰片石孤云窥色相清池 
皓月照禅心老祖殿额曰林泉花雨联曰月在上方诸品静心持半偈万缘空寺后阁额曰挂衲翻经 
寺门额曰勅建显应寺又天王殿亦有显应寺三字额皆圣祖御书老祖殿前恭立圣祖御制显应寺 
碑清汉书各一汉书詹事府左春坊左庶子兼翰林院侍读王图炳奉勅书观音殿右仆碑一明时重 
修皇姑寺记无撰人姓名左为勅谕蠲免粮税碑弘治十二年六月立増圣祖御制显应寺碑都成之 
西有佛舍一区剏自前明中叶虽历加修葺而岁月寖久复毁于火旧规既替香界就荒非所以崇像 
教广禅悦也朕以古刹胜因宜规整饬爰发帑金鸠材董役经始于康熙五十年十二月落成于五十 
八年正月不庳不侈栋宇一新答士庶敬信之忱慰缁流皈依之愿用锡嘉名颜为显应盖以慧炬祥 
光无微不显慈云法力有感必通泽万品于真源耀十空于实智同圆妙果长稔福田云尔原宛平县 
西黄村有勅赐保明寺寺中尼吕氏陜人正统间驾出关尼送驾苦谏不听及上还辕复辟念之乃建 
寺赐额人称为皇姑寺耳谭臣等谨按今显应寺左有屋数椽尚悬保明寺额内为女僧吕氏茔茔前 
有嘉靖四年勅赐碑载吕氏陜西西安府邠州道安里王寿村人碑后并刻有像原顺天保明寺是比 
丘尼焚修处寺建自吕姑正统间谏阻北征不听后复辟念之封为御妹建寺赐额藏天顺手勅三道 
</div>
    <div class="pagination">
<a href="钦定日下旧闻考_page233.html">上一页</a><span>...</span><a href="钦定日下旧闻考_page229.html">229</a><a href="钦定日下旧闻考_page230.html">230</a><a href="钦定日下旧闻考_page231.html">231</a><a href="钦定日下旧闻考_page232.html">232</a><a href="钦定日下旧闻考_page233.html">233</a><span class="current-page">234</span><a href="钦定日下旧闻考_page235.html">235</a><a href="钦定日下旧闻考_page236.html">236</a><a href="钦定日下旧闻考_page237.html">237</a><a href="钦定日下旧闻考_page238.html">238</a><a href="钦定日下旧闻考_page239.html">239</a><span>...</span><a href="钦定日下旧闻考_page235.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
