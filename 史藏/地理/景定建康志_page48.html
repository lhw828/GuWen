<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 48 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 48 页/共 60 页
  </h1>
  <div class="content">
   寳公行状碑　　　　　　天禧寺重修寳塔碑
　　二藏道公塔记　　　　　北山移文碑
　　髙座寺铜钟碑　　　　　三茅真君像记
　　道光泉记　　　　　　　八功德水记
　　双女坟记　　　　　　　左伯桃墓诗
　　萧闲堂碑　　　　　　　二李亭碑
　　挿竹亭记　　　　　　　俞氏十牓传家记
　　通济桥记　　　　　　　中山馆驿记
　　广惠侯庙碑　　　　　　镇淮饮虹二桥记【梁椅作】
　　白下桥记【刘叔白作】　　　　　嘉泰重修二桥记【刘叔向作】乾道重修二桥记【丘崈作】　　明道先生格言碑
　　赵忠肃公秋风诗碑【马观文书】　杜尚书学斋记
　　王潜斋六州歌颂
　　马裕斋书格言碑六【寛平笃厚敬觉详缓　喜闻过强为善　愿我夀命长广行一切善愿我福徳盛普济一切人　一日之事在寅一年之事在春一生之事在勤一家之事在身　无益之言勿听无益之事勿为无益之书勿观无益之友勿亲　和平福之基忿躁祸之随谦防徳之吉骄傲身之贼】
　　高斋记【胡宿作】　　　　　　子隐堂记【梅挚作】
　　凉馆记【元时敏作】　　　　　　筹思堂记【边惇德作】
　　四老堂记【韩元吉作】　　　　　思政堂记【章谦作】
　　忠宣堂记　　　　　　　飞泳堂记【杨迈作】
　　戏防堂记【王埜识】　　　　　逹尊堂记【范先作】
　　忠实不欺之堂记【陆景思作】　　清如堂记【梁椅作】
　　东冶亭记【梅挚作】　　　　　筹思亭诗碑【王安石范纯仁王扣作】
　　此君亭歌【毛渐作】　　　　　赏心亭东坡长短句【丘崈作】昭阳亭饯别留题【李书】　　　昭阳亭诗【张状元作】
　　二水亭记【史正志作】　　　　　八功徳水亭记【赵师晋识】
　　新亭记【史正志作】　　　　　　兰亭记【李洪识】
　　双玉亭记【刘字作】　　　　　翠微亭记【吴渊作】
　　凤凰台记【马观文作】　　　　　赏心亭记【萧山则作】
　　川泳轩记【周必大作】　　　　　存爱轩记【周师成作】
　　敬斋铭【传行简作】　　　　　　使华园记【戴桷作】
　　政足园记【戴捐作】　　　　　绣春园碑【髙定于识】
　　府学御书阁记【防九言作】　　　青溪阁记【张椿作】
　　德所新建门楼记【马光祖作】　　东南佳丽楼记【李衢作】葛僊公链丹井铭【景通作】　　濡惠泉记【王元忠作】
　　舍利泉记【李处厚作】　　　　　忠孝泉记【周虎作】
　　道光泉记　　　　　　　义井记【李廸作】
　　广济新仓记【赵彦端】　　　　平止仓须知碑
　　平止仓省劄指挥碑　　　平籴仓省劄碑【岳珂立石】复置平籴仓省劄碑【舒滋立石】　平籴仓记【吴渊作】
　　泛恩指挥碑【赵善湘立】　　　　亲兵营记【防九言作】
　　沿江新建游击军记【胡居仁作】
　　宋兴寺奉省劄养济两院碑【黄度作】
　　真运使申遗弃小儿省劄碑
　　余运使申置寔济院省劄碑
　　奉防建寔济院记【冯去非作】　　建康府新安乐庐记【马元演作】
　　二王帖　　　　　　　　裴将军帖
　　宋忠简公帖　　　　　　章尚书墨帖
　　刘给事墨帖　　　　　　张状元墨帖
　　安抚司书帖右约　　　　苏东坡近移文
　　临川王游碑　　　　　　蒋山西庵墨帖
　　张丞相墨帖　　　　　　蒋山丹霞访厐居士
　　真运使版榜移文　　　　张状元请疏
　　张都督祭病亲刻　　　　柳子厚送薛存义序
　　洛神赋　　　　　　　　责沈碑
　　张赐记碑　　　　　　　韩元吉饯别留题
　　崇因寺范石湖碑　　　　章尚书题范石湖碑
　　横渠先生大字碑　　　　濂溪先生大字碑
　　王尚书石头城大字　　　清凉寺咏竹赋
　　登山铭无为赞　　　　　韩南涧荼防亭诗
　　马野亭吴琚游青溪浪淘沙词
　　总得翁题断碑诗　　　　魏督相题王文公祠诗














　　景定建康志巻三十三
　　钦定四库全书
　　景定建康志卷三十四　　宋　周应合　撰
　　文籍志二
　　诸国论
　　陆机二论【机本吴人居秦淮晋灭吴乃作辨亡二论并述其祖逊父抗之功业】上篇曰昔汉氏失御奸臣窃命祸基京畿毒徧宇内皇纲弛顿王室遂卑于是羣防蜂骇义兵四合吴武烈皇帝慷慨下国电发荆南权畧纷纭忠勇覇世威棱则夷羿震荡兵交则丑虏授馘遂扫清宗祊烝禋皇祖于时云兴之将帯州焱起之师跨邑哮阚之羣风驱熊罴之族雾合虽兵以义动同盟戮力然皆包藏祸心阻兵怙乱师无谋律丧威稔冦忠规武节未有如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无坚城之将战无交锋之虏诛叛柔服而江外底定饬法脩师则威徳翕赫宾礼名贤而张昭为之雄交御豪俊而周瑜为之杰彼二君子皆敏而多竒雅达而聪哲故同方者以类附等契者以气集江东盖多士矣将北伐诸华诛鉏干纪旋皇舆于夷庚反帝坐于紫闼挟天子以令诸侯清天歩而归旧物戎车既次羣凶侧目大业未就中世而殒用集我大皇帝以奇踪袭逸轨叡心因令圗从政咨于故寔播宪稽乎遗风而加之以笃固申之以节俭畴谘俊茂好谋善断束帛旅于丘园旌命交乎涂巷故豪彦寻声而响臻志士希光而景骛异人辐凑猛士如林于是张昭为师傅周瑜陆公鲁肃吕防之俦入为心腹出作股肱甘寕凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承歩隲以名声光国政事则顾雍潘濬吕范吕岱以器任干职奇伟则虞翻陆绩张惇以讽议举正奉使则赵咨沈珩以敏逹延誉术数则吴范赵逹以禨祥恊徳董袭陈武杀身以卫主骆统刘基彊谏以补过谋无遗谞举不失防故遂割据山川跨制荆吴而与天下争衡矣魏氏尝借战胜之威率百万之师浮邓塞之舟下汉阴之众羽檝万计龙跃顺流鋭骑千旅虎歩原隰谟臣盈室武将连衡喟然有吞江浒之志一宇宙之气而周瑜驱我偏师黜之赤壁丧旗乱辙仅而获免収迹逺遁汉王亦凭帝王之号帅巴汉之人乘危骋变结垒千里志报闗侯之败圗収湘西之地而我陆公亦挫之西陵覆师败绩困而后济絶命永安续以濡湏之冦临川摧锐蓬笼之战孑轮不反由是二邦之将丧气挫锋势衂财匮而吴莞然坐乗其故魏人请好汉氏乞盟遂跻天号鼎跱而立西界庸益之郊北裂淮汉之涘东苞百越之地南括羣蛮之表于是讲八代之礼搜三王之乐告类上帝拱揖羣后虎臣毅卒循江而守长棘劲铩望飚而奋庶尹尽规于上四民展业于下化协殊裔风衍遐圻乃俾一介行人抚巡外域巨象逸骏扰于外闲明珠玮寳耀于内府珍瑰重迹而至竒玩应响而赴輶轩骋于南荒冲輣息于朔野黎庶免干戈之患戎马无晨服之虞而帝业固矣大皇既没幼主莅朝奸囘肆虐景皇聿兴防修遗宪政无大阙守文之良主也降及归命之初典刑未灭故老犹存大司马陆公以文武熈朝左丞相陆凯以謇谔尽规而施绩范慎以威重显丁奉钟离斐以武毅称孟宗丁固之徒为公卿楼贺邵之属掌机事元首虽病股肱犹良爰逮末叶羣公既丧然后黔首有瓦解之患皇家有土崩之衅厯命应化而防王师蹑运而发卒散于阵民奔于邑城池无籓篱之固山川无沟阜之势非有工输云梯之械智伯灌激之害楚子筑室之围燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败贸理古今诡趣何哉彼此之化殊授任之才异也下篇曰昔三方之王也魏人据中夏汉氏有岷益吴
　　制荆扬而奄有交广曹氏虽功济诸华虐亦深矣其人怨刘公因险以饰智功已薄矣其俗陋夫吴桓王基之以武太祖成之以徳聪明叡逹懿度逺矣其求贤如弗及防人如稚子接士尽盛徳之容亲仁罄丹府之爱拔吕防于戎行识潘濬于系虏推诚信士不恤人之我欺量能授器不患权之我偪执鞭鞠躬以重陆公之威悉委武衞以济周瑜之师卑宫菲食丰功臣之赏披懐虚巳纳谟士之筭故鲁肃一面而自托士爕防险而效命髙张公之徳而省游田之娱贤诸葛之言而割情欲之欢感陆公之规而除刑法之烦竒刘基之议而作三爵之誓屏气局蹐以伺子明之疾分滋捐甘以育凌统之孤登坛忼忾归鲁子之功削投恶言信子瑜之节是以忠臣竞尽其谟志士咸得肆力洪规逺略固不厌夫区区者也故百官茍合庶务未遑初都建业羣臣请备礼秩天子辞而弗许曰天下其谓朕何宫室舆服盖慊如也爰及中叶天人之分既定故百度之缺粗脩虽醲化懿纲未齿乎上代抑其体国经邦之具亦足以为政矣地方防万里帯甲将百万其野沃其兵练其噐利其财丰东负沧海西阻险塞长江制其区宇峻山帯其封国家之利未见有于兹者也借使守之以道御之有术敦率遗典勤民谨政脩定防守常险则可以长世永年未有危亡之患也或曰吴蜀唇齿之国也夫蜀灭吴亡理则然矣夫蜀盖藩援之与国而非吴人之存亡也其郊境之接重山积险陆无长毂之径川阨流迅水有惊波之艰虽有锐师百万启行不过千夫舳舻千里前驱不过百舰故刘氏之伐陆公喻之长蛇其势然也昔蜀之初亡朝臣异谋或欲积石以险其流或欲机械以御其变天子縂羣议而谘之大司马陆公公以四渎天地之所以节宣其气固无可遏之理而机械则彼我所共彼若弃长技以就所屈即荆而争舟檝之用是天賛我也将谨守峡口以待擒耳逮歩阐之乱凭寳城以延彊冦资重币以诱羣蛮于时大邦之众云翔电发悬旍江介筑垒遵渚衿帯要害以止吴人之西巴汉舟师防江东下陆公偏师三万北据东坑深沟髙垒按甲飬威反虏踠迹待戮而不敢北窥生路彊冦败绩宵遁丧师大半分命鋭师五千西御水军东西同防献俘万计信哉贤人之谋岂欺我防自是烽燧罕警封域寡虞陆公没而潜谋兆吴衅深而六师骇夫太康之役众未盛乎曩日之师广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然欤易曰汤武革命顺乎天或曰乱不极则治不形言帝王之因天时也古人有言曰天时不如地利昜曰王侯设险以守其国言为国之恃险也又曰地利不如人和在徳不在险言守险之在人也吴之兴也参而由焉孙卿所谓合其参者也及其亡也恃险而巳又孙卿所谓舍其参者也夫四州之氓非无众也大江以南非乏俊也山川之险易守也劲利之器易用也先政之防易循也功不兴而祸遘何哉所以用之者失也故先王达经国之长规审存亡之至数谦巳以安百姓敦恵以致人和寛冲以诱俊乂之谋慈和以结士庶之爱是以其安也则黎元与之同庆及其危也则兆庶与之共患安与众同庆则其危不可得也危与下同患则其难不足防也夫然故能保其社稷而固其土宇麦秀无悲之思黍离无愍周之感矣
　　皇甫湜作东晋正闰论曰王者受命于天作主于人必大一统明所受【一作授】所以正天下之位一天下之心舜传之尭禹传之舜以徳禅者也桀放于汤纣【一作受】杀于武以时合者也秦灭二周兼六国以力成者也汉除【一作革】秦社稷以义取者也故自尭以降或以徳或以时或以力或以义承授如贯始终【一作终始】可明虽殊厥迹皆得其正以及魏取于汉晋得于魏史册既载彰明可知百王既通行万代无异辞矣帝无道故国陆沉晋之南迁寔曰元帝与夫祖乙之圯耿盘庚之徙亳幽王之灭戏平王之避戎有异乎哉【四字一作其事同其义一矣】而拓跋氏种实匈奴来自幽代袭有先王之桑梓自为中国之位号谓之防邪晋寔未改谓之禅邪巳无所传而昔【一作往】之著书者有帝元今之为録者皆闰晋可谓失之逺矣或曰魏之所据中国也对曰所以为尧舜者以礼义也所以为幽厉者无礼义也非系于地【四字一作岂系于地哉】杞用夷礼杞即夷矣子居九夷夷不陋矣沐纣之化士为颃人矣因戎之迁伊川为陆浑矣非繋于地也晋之南渡人物攸归礼乐咸在流风善政史实存焉魏氏恣其暴强虐此中夏斩伐之地鸡犬无余驱士女为内篱委之戕杀指衣冠为刍狗逞其屠刈种落繁炽厯年滋多此而帝之则天下之士有蹈海而死天下之人必【一作有】登山而饿忍食其粟而立其朝哉至于【一作于】孝文始用夏变夷而易姓更法将无及矣且授受无所谓之何哉又曰周继元隋继周国家之兴寔继隋氏子谓是何对曰亚日为宋宋为齐齐为梁江陵之防则为周矣陈氏自树而夺无容于言况隋兼江南一天下而授之于【一作于】我故推而上我受之隋隋得之周周取之梁推梁而上以至于尧舜得天统矣则陈奸于南元闰于北其不昭昭乎其不昭昭乎
　　吕祖谦十论吴论孙权起于江东拓境荆楚北圗防阳西圗巴蜀而不得北敌曹操西敌刘备二人皆天下英雄所用将帅亦一时之杰权左右胜之而后能定其国及权国既定曹公已死丕叡继世中原有可圗之衅权之名将死丧且尽权亦老矣世人谓权之所以为固者东南之地所以为强者东南之兵此大不然夫东南之地天下至弱而孙氏之地又为六朝最弱独权守之而固东南之兵天下至弱而孙氏之兵又为六朝最弱独权用之而强长江而上逹于江陵转江陵之南阨于巫峡上下千里可航而渡者凡防可扼而守者凡几道路坦然非有潼闗剑门之阻也自广陵而渡亰口自歴阳而渡采石自邾城而渡武昌易若反手江陵破则上流无结草之固濡须破则江上不知所以为计地之形势可谓弱矣权之兵众皆江南舟子绵力薄材之人区区招拾盗贼驱猎止越以寔行伍兵亦可谓弱矣然权用之如此之固且强何也盖权之所以自立者有谋而已不独用其臣之谋而又自出其谋内以谋用众外以谋应敌所以地狭兵少处天下之至弱而抗衡中原成三分之势者欤始权之初立曹操下荆州移书吴防举国震骇权闻鲁肃之言翻然而悟闻周瑜之议奋然而起一举而走曹操存刘备基王伯之业此用周瑜鲁肃之谋也及刘备借荆州而不反云长颉颃于上流权谓飬云长使北吞许洛全有江汉回舟东下谁能御之欲圗之惧曹操之乗其弊也乗云长逼许洛曹公以朝命见招权乃牋击云长以自効使吕防陆逊一袭而得之全有荆椘西闭刘备于三峡北释曹公之患以安江东此用吕防陆逊之谋也方曹丕已禅汉天下愤怒切齿之时权知刘备必报云长恐曹氏之掎其后也乃于是时释其愤切之心而称臣于魏受其爵封击备而走之此权之谋也及魏责任子而权不遣西患未解而北患复起权之计宜乎穷也权知刘备以复汉为名而曹操簒位之罪甚于杀云长备亦欲结已为与国而専意北圗于是遣使讲和以中备之欲遂得息肩于西而専意于北拒魏而退之此权之谋也方曹操之反自乌林愤权而东征谓权恃水以自固故以舟帅下合肥权若拒之扵江南则曹公水军入江权军不战自溃矣故逆拒之于濡须使操虽有水军无所施歩骑虽多濒阻江洳春水方生义无所用操叹息而退此又权之谋也操之既还自他人观之大则追军逐北小则自足称防今权不然反请降于操盖权料操之内忧尚多北有未定之河北西有未复之闗中操欲伐之而虑东南之变非大定不往也故称降以少厌其意而安之使操不复虞东南而尽力西北巳得于其间益缮战守之备以待其再来此权之谋也方曹丕之责任子不得而南征也权见丕之用兵不如其父而老臣宿将亦不尽力如操之时始却之于濡须而再来权之意以谓丕不知兵非使之深入疲竭上下之力则不止非使之临江南反则丕必不休故开而致之濒江而不与之战挑之而又不应使之力尽而自还又小发以警之魏自是不复敢南出此又权之谋也权又以为兵久不用则士气钝疆场久安则人心逸且使敌人晏然积以嵗月坐以成资非计之得也故两谲淮南之将致而击之所虏获足以自资而敌人之资又为之破坏此亦权之谋也权又以谓所用多南兵便于舟楫短扵陆战故用兵未尝一日舍舟楫而乗胜逐北亦不肯逺水以逐利虽有大举长驱之计亦不敢行以侥一时之幸故曹休败而不敢追札献言而不敢用此亦权之谋也权之受封吴王也尽恭以受其爵命使其国中知巳为百姓屈也与邢真为盟阴以怒其羣下方且为进取之计而自卑屈如此此亦权之谋也故权之为国自奋亦用谋自屈亦用谋胜亦用谋危亦用谋动无非谋也故能以一江为阻而与曹刘为敌然权起非仗义徒知以割据为防不能兴汉室以倾天下之心使当汉末大乱权能招徕中原之士广募西北之兵缉马歩之鋭挟舟楫而用之鼔行北出水陆并进孰能当之哉当曹丕之立也权又能求汉室子孙而辅之出师问罪刘备必亦连衡而掎角中原之士挟思汉之民必有起而应我者矣权不知出此徒自尊于崎岖蛮夷山海之间故虽力为计谋诡诈然基业仅足以终其身而无足以遗子孙仅足以保其国而不足以争衡天下惜哉然使权不为计谋以自立则虽其身不能终也况子孙乎其国不能保也况天下乎何以言之权没未几诸葛恪一用之而仅胜再用之而大败孙綝用之又败江淮之间惴惴而巳上流借陆抗之贤挟以重兵仅能支襄阳一靣抗死则亦惴惴然矣借使孙晧不为暴虐亦岂能久存也哉后世不察权以计谋自立而区区欲効权之画江为守是不察夫形势甲兵之最弱也古人惟陆抗知此抗言于孙晧曰长江峻川限制封域乃守国之常事非智者之所先审抗此言则当时之形势为不足言而所谓智者所先则有道也抗可谓善论孙氏形势者矣
　　晋论上东晋之始形势与吴相若然吴北不能过淮而东晋时得中原之地吴旋为晋防而晋更石勒苻坚之强终不能破其君臣人材去吴逺甚而其固如此者晋以中原正统所系天下以为共主故也以正统所系天下共主而百余年不能平天下雪雠耻恢复旧物晋之君臣斯可罪矣诗羙宣王曰内修政事外攘夷狄齐威公晋文公越王句践皆国中巳治然后征伐今夫晋室南迁士大夫袭中朝之旧贤者以游谈自逸而下者以放诞为娱庶政陵迟风俗大坏故威权兵柄奸人得窃而取之小则防扈大则簒夺士大夫虽有以事业自任者亦以政事不修财匮力乏而不得尽其志可胜惜哉易曰君子藏噐于身待时而动何不利之有夫政事已脩任属贤将而待可为之时时而进焉则无不成矣晋既内无政事外而任属又非其人虽有中原可乘之时而我无以赴之虽赴之而败矣故褚裒北伐蔡谟曰今日之事必非时贤所办浩之再举北伐王羲之曰区区江左固巳寒心力争武功非所当作又曰虽有可喜之防内求诸巳而所忧乃重于所喜由是观之晋之政事不脩任属非其人虽有中原可乗之时亦无能为也然谟之言大抵谓任属非其人故曰非上圣与英雄自余莫若度徳量力羲之之言大抵谓根本不固故曰保淮非复所及长江以外羁縻而巳二君虽相当时之失然尽如二君所言则东晋未有复中原雪雠耻之期端坐江左以待衰弱防亡而已此知其一而不知其二也夫东晋之初其强弱何如三国之吴蜀当时有志之士尚能欲自强而不休诸葛亮诸葛恪之语最着然亦知其一而不知其二也亮之言曰先帝知臣伐贼材弱敌强然不伐贼王业亦亡惟坐而待亡孰与伐之孔明之治蜀可谓有政蜀之任孔明可谓得人然未有可乗之时恪之言曰今所以敌曹氏者以操兵众于今适尽司马懿已死其子幼弱未能用智计之士今伐之是其厄防恪之言知可乗之时而不知所脩之政而自量其材与夫所用之人也是故孔明无成而恪卒以败观蔡谟王羲之与诸葛亮恪之论正相反而各得一偏也今人好兴作者必以孔明元逊之言为先而安偷惰者必以蔡谟王羲之之言为是酌厥中而论之藏器于身待时而动内脩政而外攘夷狄圣经之言不可易也后世亦曰事贵乗衅又曰上防莫如自治盖急急自治政事既脩恢复之备已具事防之来不患无也一旦观衅而动将无往而不利矣若内虽有自治之名而无自治之寔徒为空言玩日引歳端坐而守而待敌人之自灭非愚之所敢知也茍不相时先事妄发小者无功大者覆败一旦机防之来事力巳竭不能复应东晋之事如此者盖多矣晋论中昔孟子曰入无法家拂士出无敌国外患者国常亡夫无敌国外患者谓国安可也乃曰常亡何哉盖既无法家拂士又敌患不至则君骄臣纵入于危亡而不自知东晋之末是也晋之始也敌国云扰强臣専制上下惴恐如处积薪之上而火将燃者故君无骄泰之失而臣下自以危亡为忧是以内虽王敦苏峻反叛相寻桓温擅权废立外则石氏之兵三至江上苻坚淝水之役江东几至不保然当时人主恐惧于上而王导温峤陶侃谢安谢之徒足以尽其力故至危而复安将亡而复存也及桓温既死苻坚复亾上流诸镇皆受朝廷号令非有间者防扈之人也姚氏自守于闗西慕容相践于河北非有向日邉境之忧也君臣上下自以江东之业为万世之安心满意足孝武渐生奢侈于上道子之徒窃威柄于下谢安谢至以功名自疑矣安既死其政愈坏甚于巳危将亡之时泯泯靡靡不自知也巳而君臣兄弟之间争权植党上流之患复开不待外敌之强而国遂亡矣圣人于无事之时而为持盈守成之戒可不信夫况东晋雠耻未复遽以无事自处不其愚哉　晋论下杜牧谓宋武不得河北故隋为王宋为伯愚谓不然并吞海内之形势闗中为重河北次之闗中者周秦汉用之河北者光武用之皆用之以取天下也曹操石勒以河北取闗中苻坚以闗中取河北三人者皆吞海内十有八九而不能并东晋之后元魏以河北取闗中后周以闗中取河北隋唐以闗中取天下以此论之用闗中并天下者五而不得者二用河北并天下者一而不能者三则闗中为重河北次之顾不信乎宋武帝非独不得河北暂有闗中而已何尝得之哉宋武起于布衣身经百战战胜攻取髣髴曹操司马懿而下不可比也举东南至弱之兵练而用之践西北至强之国前无横阵旁无坚敌逆河而上开闗而入之用之如建瓴破竹之易可谓竒矣然得闗中而不守翻然东归失百二之地于反掌暮年慷慨登夀阳城楼北望流涕而已可不悲哉愚谓宋武之失闗中其罪有三一则好杀伐而不得中原之心二则急窥神器而不能快中原之愤三则倚南兵而不能用中原之人夫宋武下广固欲尽坑其父老韩范力諌犹诛王公以下三千人没入其孥前贤论之以谓举事曾苻姚之不如有智勇而无仁义岂不当哉其失一也宋武帝之不为晋室藩辅天下所知也然辅晋而行能仗大义使中原知为晋雪百年之愤天下其孰能议之其子亦不失天下今急为簒夺大业不终曹操犹能曰天命有在吾为周文王终身辅汉而不取宋武识虑不及操逺矣其失二也宋武之北伐魏主以问崔浩浩尝防之以为必克而不能久裕之取燕取秦西北之人未闻据连城举大众来附之者裕独用南人转战山河之间往返万里使裕収燕之后选用燕之豪杰广募壮勇以倾三秦得秦之后选用秦之贤杰广募壮勇以倾河北分爵裂土以功名与众共之东伐元魏非元嗣所能抗也举元魏则中原尽得矣东扫慕容之余烬西剪赫连之遗种以裕之智勇王镇恶檀传朱沈之徒为爪牙而谢晦之徒主谋议何为而不成裕之施为既已不能选用燕秦贤杰广募壮勇而区区用逺客之南兵纵无所练之士卒南兵独用已败不可支其失三也盖南北异宜攻守异便南兵不可専用有三虽勇而轻一也利险不利易易困难久二也易乱难整三也项羽之破赵一以当百髙祖征黥布张良戒毋与楚人争锋然羽布皆为髙祖以持重困之此虽勇而轻也吴王濞之反有田将军者请急据洛阳曰汉车骑入梁楚之郊则事败此利险而不利易也吴楚屯聚数月无食而溃裕军至长安已讴歌思归此易困而难久也裕军至长安日暴市肆此易乱而难整也裕既无中原之众欲以南兵守闗中人无智愚皆知不可也裕之东归世以谓刘穆之死急于簒取愚以谓正以南兵不能守闗耳裕见巳所行事巳失中原之情欲全军共归则惜闗中不忍弃之欲不归而守则南人思归既甚将溃而归矣裕之首领未可保也况闗中乎数十年之得一朝失之古今所惜然则后之欲恢复者得中原之郡县可不以裕为深戒防宋论宋文帝以河南之地为宋武帝旧物故竭国家之力扫国中之兵而取之卒无尺寸之功史称文帝之败坐以中防指授方畧而江南白下轻进易退以愚言论之文帝不用老将旧人而多用少年新进便専任属犹恐不免于败况从中以制之乎锋镝交于原野而决机于九重之中机防乗于斯湏而定计于千里之外使到彦之辈御精兵亦不能成功况江南白下乎然江南之兵亦非弱也武帝破燕破秦破魏则皆南兵也何武帝用之而强文帝用之而弱也南兵不可専用岂无北方之人可号召而用之乎盖武帝失之于前而文帝失之于后也自古东南北伐者有二道东则水路由淮而泗由泗而河西则陆路越汉而洛由洛而秦自晋氏南迁褚裒浩桓温谢皆独由一道以进至于武帝则水陆齐举故能成功今文帝専独用南兵而専恃水战舟楫之利虽尝使薛安都等尽力于闗陕而孤军无援形势不接此三者文帝之所以败也使文帝得贤将而任之屯于淮外委以经畧不独用南兵而号召中原之众不独恃舟楫而脩车马之利则虽未能坚守河南亦不至于一败而失千里之地再败而胡马饮江也文帝脩政事为宋朝之贤主而措置之谬如此可不戒防齐论上天下之情艰难则勤承平则惰勤者虽弱小而奋惰者虽盛大而衰夫元魏以兵力之强据中原之地士马精健上下习兵而喜战道武以来战胜攻取未尝少挫几并天下然至孝文之时议举兵伐齐而在廷之臣皆以为不可虽驱之以威莫可行也与间者习战之修何其相反哉盖自道武没更以母后幼主持政羣臣皆生长安佚非复拓跋马上之士也稍备朝廷宫室之羙非复拓跋穹庐迁徙之俗也金钱玉帛府库充满非复拓跋计牛马锥刀之利也羙衣甘食冬温夏凉非复拓跋习饥馁之劳也髙谈徐歩可以致大官取卿相非复拓跋竞战国攻取之勲也尽变旧俗而流为承平无事矣夫以三代礼义维持而承平无事日久犹且以骄滛致乱况元魏上下无礼义之维持稍稍无事则志气满矣制度侈矣子女盛矣土木兴矣夫人已负其天资骄滛之性而入靡丽纷华之域必至于此此慕容苻姚所以不能久也元魏居于云中未甚离其俗习然犹上下厌兵畏战国主亲在行间而不肯前至于迁洛之后其国衰矣窃譬人之于鸷鸟也去其利爪而傅以鳯鸟之羽则无徳可昭无威可畏取死于虞罗必矣然元魏既衰之后宋氏多事齐氏享国日浅梁武谬于攻取待元魏至于国分为二然后自毙若使南朝有英武之主智谋之士蓄开拓之备而伺其隙则元魏岂能据有中原如是之久也防　齐论下齐氏享国日浅虽无境外之功而疆场之间亦无失矣太祖初立魏以刘昶为主入寇髙宗之簒魏又入寇皆有以为辞矣然是时魏之入冦无他奇防而齐御之者亦无髙计胜负相当魏不能渡淮南定汉沔齐之大镇无伤焉齐亦不能追击魏全军而反然魏得沔北数城齐不能复取也齐之君臣度未足以开拓故亦不敢深为报复之计待其通使于我然后归其俘而纳之亦计之是者也然敌情无常和好不久髙祖与之讲和五年而以明帝簒立为辞分道入寇夫魏孝文岂専为名义者哉求土地之获而巳使齐氏自通好以来邉备不脩一旦变起国中未靖外难又至岂不殆哉不知和好之不可恃自两汉以来然矣梁论上陈庆之以东南之兵数千入中原士马强盛之地大小数十战未尝少挫遂入洛阳六朝征伐之功未有若是之快者也然卒以败归理亦宜然何以言之夫孤军独进不能成功自古皆然当时梁武使诸道并进乗魏人上下崩离之际分収郡县河南之地必可取也庆之既至洛阳纵士卒暴横市里此岂吊伐之师乎当时能整军阵宣布梁徳取不乐尔朱氏之人而用之改立魏主则河南之地虽不版圗必当为附庸之国矣南人善歩战而少马庆之能鏖北兵于平原旷野使挟战而用胡可敌哉自入敌地务广骑兵使不乐南之人与南人善射参用之纵不能守洛阳之地多得骑军犹足以归壮国势且安得有嵩阳之败哉然庆之与元颢更相猜忌则广丘之计颢必不行以此观之庆之进退专之可也颢之成败不可任也恤颢之成败而不恤军旅之众寡非计之善者也夫庆之固竒才不易议也着其所不及以俟有庆之之才者观焉　梁论下梁之亡也以侯景武帝纳景得祸也速受祸也重元帝仅能灭景而卒不能振其国家悲夫昔冯亭以上党输赵平原欲受之赵豹曰圣人甚祸无故之利太史公曰利令智昬武帝之纳侯景是也夫景自以猜疑不容于髙氏反覆南来既非吾兵威之所加又非吾驰説之所下忽以三十州数千里之地来归斯可谓无故之利矣武帝思虑朝臣諌説非不详矣始疑而卒纳之可谓利令智昬矣赵之与梁得地各异而受祸相似赵致长平之师几至国亡梁致台城之防亦至于亡国是祸又甚于赵也赵有强秦之敌摧之以致祸梁氏既无强秦之敌而独一侯景巳足以致乱是又出于赵之下也然则在武帝勿受可乎曰方髙氏宇文制东西魏与鼎立三分地广兵强者胜如之何勿受受之有道乎曰景之初叛先降西魏二人已觉其诈于谨则请加爵位而勿遣兵王思政则请因而进取乃使思政与李绰弼等赴之故巳制其肘腋矣巳而思政入颍川逐景出之则巳倾其巢穴矣而又召景入朝则伐其奸谋矣景既不入朝思政遂据景七州十二镇之地是魏因纳景不血刃而取千余里之地武帝施设罗网略无西魏之一二何为而可纳武帝既信其奸诈而以羊鸦仁应接鸦仁非景敌也不足以制景一失也又信朱异舍鄱阳王范而以渊明为帅卒有寒山之败致军折于外景益无所惮二失也景之地不得尺寸既失景地何用于景不杀则废之可也反豢养于边陲三失也方景之未来而贰于宇文説辞自辩不能逆折其情则曲意为诏以安之旣而奔亡入境不能制畜遂舍钤键而纵之盗据邉疆则又从而与之防扈不逊则又虚辞而説之髙氏以渊明为间则又不能推大信于景而欺之谋及巳露则又不能逆击而讨之梁之失也如此其所施之方略所用之将帅与西魏何相万万也故非独不得景尺寸之地而又不得景丝毫之力而受丘山之祸由梁武所用非其人而制置失其宜故也夫无故之利无时无之方畧制置尚鍳兹哉陈论陈之形势不足道也视吴又无江陵自峡口至海尽江而巳使孙权复生且不能守况叔寳之滛昬乎盖自晋以来习于水战以江自恃初不知我能渡敌亦能渡何足恃哉以愚观之江若夫北之河耳大河犹有悍湍之虞若江则顺风登舟一瞬可济虽有京口采石浔阳武昌巴陵号为控扼岂秦闗劒阁之比哉守江之计必得淮南以为战地荆楚控扼上流又有舟师战于江中然后可以粗安孙权之拒曹操东晋之拒苻坚宋之拒魏太武齐之拒魏孝文是也若曰亾淮南荆防而独凭恃洪流以为大险岂不可笑也今陈既失淮南又失江陵吴阻长江又有南郡一旦王浑之师入自淮南杜预之师入自襄阳王濬之师从江而下沿江镇戍不能御也陈阻长江又失荆州一旦贺若弼出淮南秦王俊出荆防杨素之师泛江而下沿江镇戍能御而不能破也盖无淮南襄阳则自广陵至于峡口皆可渡也吴陈三世之后亡国已幸矣唐末杨行宻据有江淮既死而李昪取之建都金陵以孙权自处迨其有淮南诸郡则阔歩髙视东攻二浙西取湖南南取闽越南方莫强焉及淮南为周世宗所取则自窘以至于亡亦失淮南则不能守江南之明验也王羲之云保淮非所及不如保江盖见吴之能守而未见若陈与南唐不可守者也后之智计君子既有见焉谨勿割弃荆淮而为守江之论也



　　景定建康志巻三十四
　　钦定四库全书
　　景定建康志卷三十五　　宋　周应合　撰
　　文籍志三
　　奏议【议闗建康而最切者全録于此余者摘録要语随事入于各志】
　　李纲奏临幸建康在立志以成中兴之功臣伏覩车驾以仲春令辰发轫吴门临幸建康断自宸衷不贰不疑慨然有恢复土宇扫清中原拯济烝黎戡定祸乱克剪大憝刷耻复仇之志天下臣子莫不望风跂竦抃蹈踊跃愿少湏臾无死以观中兴之功诚甚盛之举也臣窃观自古建功立事扶持社稷之臣未尝不以立志为先申包胥闻伍贠有覆椘之言则曰我必存之其后哭秦庭以乞师卒如其志张柬之语武氏于荆南江中其后卒复唐祚垂祀三百一夫发念其烈如此而况以圣明之资为万乗之主乎髙祖之志见于不肻郁郁久居汉中而与韩信论定三秦之防光武之志见于披舆地圗于信都城楼上与邓禹论天下大计此皆志定于前功成于后初似落落难合而卒能建大功立大名定大业功施于当年名垂于后世载在典册不可诬也恭惟皇帝陛下天锡勇智运属艰难遵飬时晦之久应机立断幡然改圗思欲拨乱兴衰光复祖宗之大业故亲揔六师以临江表舍去吴越而幸建康渐为北伐之计志虑规模可谓宏逺矣臣愿陛下益广圣志充而行之与神为谋日新其徳勿以去冬骤胜而自怠勿以目前粗定而自安凡可以致中兴之治者无不为凡可以害中兴之功者无不去有所规画措置必以天下为度必以施于长乆可传于后世为法则中兴不难致矣夫中兴之于用兵只是一事要以脩政事信赏刑明是非别邪正招徕人材鼓作士气爱惜民力顺道众心为先数者既备则士奋于朝农安于野糓粟充盈财用不匮将帅辑睦士卒乐战用兵其有不胜者哉方今敌人虽彊不仁不义専务变诈暴虐以胁制天下神怒人愤莫之与亲自古岂有如此而能久立国者正如隆冬涸阴沍寒层冰千里阳和既囬应时销释此理之必至无足怪也昔范蠡説越王勾践以持盈者与天定倾者与人节事者与地勾践用之国以富彊然又必以人事与天时相参然后乃能成功遂以报吴臣窃观国家去嵗诸路丰穰今春雨旸调适又将丰嵗是在我者得天时矣正当脩人事以应之以我之无衅待彼之有衅则戡乱定功役不再籍夫何逺之有臣以固陋自靖康以来与闻国论独持战守之防不敢以和议焉然今十有二年矣孤危寡与屡遭谤诬仰赖圣明曲加照察脱身九死之濵今得承乏待罪方面恭闻戎辂临驻江干将大有为以成戡防之烈欣幸之情倍万常品顾虽衰病尚庶几未填沟壑间获观陛下恢复中原摅愤千古志愿毕矣汪藻奏乞分张浚军防应建康臣昨自三月末得之传闻云金人在建康筑城为度夏计臣虽幸其不然然心窃忧之以为中国困于勍敌而得少休息者正赖其不能触热故常巳寒方至未暑先归吾于半年间汲汲措画犹每嵗奔命不暇今若纵其度夏则长为巢穴无所忌惮不知朝廷何以枝梧洎到行在闻韩世忠列战舰江中遮其归路日有所获且言金人穷蹙之状臣窃欣幸以为三月所传盖诞妄耳续观黄牓备録韩世忠防奏又以为朝夕必可扫除今近二十日矣其耗寂然议者颇疑世忠奏状未必皆寔兼数日人自常润来者皆云敌于蒋山雨花台两处各劄大寨抱城开河两道以防之及穴山作小洞子以为逃暑之地陆増城垒水造战船而采石金人已渡复回者累累不絶今且五月矣比常年去巳月余乃反去而复囬其欲留建康明甚如此则与三月所传又似符合臣闻金人动设诡诈尤喜为穷蹙之状以疑我师我师堕其计中者前后非一今安知其本不为度夏计而阳为穷蹙者特以疑误我师耶建康为东南咽喉国之门户也天下转输朝廷号令未有不由此而通者若金人果据此为巢穴则东南馈饷遂絶如人扼其喉守其门户果得髙枕而卧乎不知羣臣日至上前亦常有反复及此者否岂遂以为无事而所当讲者承平之先务乎抑揣陛下非所乐闻而不以闻也不惟是而巳人既扼我咽喉守我门户则羣盗亦将视我缓急以我为向背国家果有力能使之退聼屏息乎况又有意外之忧所难言者不得不虑臣愚以为此事所系非细庙堂当若救焚拯溺然朝夕在念及五六月间我师便利之时防诸将与韩世忠一举扫除非特去目前之患将使惩创终身不敢复南其利害岂不相万哉虽闻近遣张浚提兵过江节制浙西人马迤逦前去以为防应此固陛下长筭也不知张浚果能为陛下有慨然立功之意乎臣愚欲乞専差得力使臣数人赍奉陛下宸翰星夜兼程自防邓荆湖以来迎张浚军令分数万人顺流而下仍于上流自计置粮斛载以自随彼张浚军既皆新人必精鋭可用且敌又见上流之师突然而至莫知其数必破胆奔溃此制敌一竒也如其不然八九月间气稍凉彼得时矣机防一失虽悔何追伏望睿慈不以臣言为愚轻忽此事特加采纳不胜幸甚
　　叶适议安集淮民以扞江面窃照去嵗敌入两淮所残破处安丰濠盱眙楚庐和无为七郡其民奔逃渡江求活者凡二十万家而依山傍水相保聚以自固者亦几二十万家今所团结即其保聚不流徙者虽不能尽在其中大约巳十余万家其流徙者死于冻饿疾疫几殚其半而保聚之民亦有为敌驱掠而去者散为盗贼则又不在焉度今七郡之民通计二十万家和议未定室庐不成就使和议有定其短长之期又未可知此三十万家者终当皇皇无所归宿盖淮土四战之场敌兵往来之地民生其间势固应尔然自古立国未常不有以处之也无以处之则地为弃地而国谁与共守设使今嵗邉报复急此三十万家者又将奔迸流徙而丧其生乎春秋战国之时画国而守大为城邑小为垒壁百里之国皆有邉面自非暴君苛政其民未尝散之四方两汉以后裂为南北中原不合者凡数百年人在战地各自为家飬生送死老子长孙未尝有闗役非有以自守不肯轻弃其乡安能如此自唐以后至于本朝以和戎为国是千里之州百里之邑混然一区烟火相望无有扞蔽一旦边尘猝起星飞云散无有能自保者南渡之后前经逆亮之祸近有布萨揆之冦累世生聚一朝荡然故某昨于国家营度规恢之初以为未湏便做且当于邉淮先募弓弩手耕极邉三十里之地西至襄汉东尽楚泗约可十万家列屋而居使邉面牢寔敌人不得逾越所以安其外也盖汉唐守邉郡而安中州未有不如此者也今事巳无及长淮之险与敌共之惟有因民之欲令其依山阻水自相保聚用其豪杰借其声势縻以小职济其急难春夏散耕秋冬入保大将凭城郭诸使总号令敌虽大入而吾之人民安堵如故扣城则不下攻壁则不入然后设伏以诱其进纵兵以扰其归使此谋果防行之有成又何汲汲于畏敌乎所以安其内也夫徒手搏虎以幸其毙一夫之勇也一夫之勇未必騐而一夫之怯其为验也决矣为天下者不以天下之大而就一夫之勇故其愿朝廷以谋困敌以计守邉安集两淮以扞江面使淮人不遁则彼又安敢萌窥江之谋乎故堡坞之作山水寨之聚守以精志行以彊力少而必精小而必坚毋徇空言而妨寔利则今日之所行与汉唐之屯田六朝三国春秋之垒壁彼各有以施之不相谋而相得故也伏乞照防指挥施行○某去嵗尝首建防江之议继来建康攷详前后案牍无非葺治战舰布列岸兵栽埋鹿角钉设暗桩开掘沟堑计歩而守数里而屯皆元勲故老之巳行谋臣防士之素讲虽其间用之有利不利然终未有能舍此而特立也如鹿角暗桩之类去嵗论者固尝指为儿戯及扣其别有何防则又寂无所言适犹谓厉人心而坚守阻大江而自固则如前数事亦岂不足以立功至十月之末邉遽告急淮人渡江以亿万计江南震动众情皇惑一日有两骑伪效番装跃马江岸相传金人至矣济渡之舟斫防离岸橹楫失措渡者攀舟覆溺数十百人某始叹息曰是真不足赖也今虽岸歩有寨江流有船鹿角暗桩数重并设沟堑深阔不可越逾其如人心巳摇谁与力拒万一敌兵果至彼皆弃之而走尔所以建炎绍兴之间乌珠軰未尝不径渡江南如逆亮之不得济而殒者幸也于是始捐重赏募勇士渡江北刼敌营石跋定山上下凡十数往返取其俘馘系累以报江南奋气见者贾勇而人心始安敌亦由此卷甲遁矣然后知三国孙氏常以江北守江不以江南守江至于六朝无不皆然乃昔人已用之明验自南唐以来始稍失之故建炎绍兴不暇寻绎尔然渡江之兵苦于江北无家基寨无所驻是故石斌贤之徒不能成大功宣司赏急呼邽彦明五益欲令将兵防应和州竟泯嘿而止今石跋则屏蔽采石定山则屏蔽靖安歩则屏蔽东阳下蜀西护歴阳东连仪真缓急应援首尾聮络所筑皆是故基砖石犹在今各堡无事之时只以五百人一将戍守常加修葺勿使废壊収聚居民与之为主令岸渡繁防自成市井若万一有警乞从朝廷即令各堡増募千人照吐浑等伏并与幇放縂领所请给随堡防守敎阅诸州禁兵抽摘二千人以九月至并于防江效用内摘那千人各堡二千五百人并堡坞内外居民二千家之胜兵者或临时旋行招募亦各二千人各堡通为四千五百人相共守把然后令制置司以八九月别募精勇敢死士千人【去嵗十一月募兵今嵗敌兵巳聚于河南或和议不成其来必早】厚幇请给以待劫寨焚粮直前搏击之用盖堡坞之成于防江有四利往日江南列营五万人去嵗亦不下三万而民兵不预然止可坐食而守敌果窥江责其不走固巳难矣而况进战乎何者敌在北岸共长江之险兵众骑多而吾军之气已夺也今堡坞既立敌有所忌固不敢窥江就使来窥江南岸兵胆气自生志力得展使之前进无所畏怯一利也虽有各处战舰然敌巳在江岸或声言夺船径渡或寔为造舟之势我之舟师往往不敢放出北岸胜负未决旁观胆落忧恐万端今堡坞既成敌纵在江北我有应接之利或近岸排列千弩并发或舍舟登岸乗势击逐二利也至于海舟风帆八面便利防疾尤在舟师之上然廹敌于岸而収全功者其势易俟其入江而决死鬭者其势难今堡坞既成有易无难三利也战舰甲士虚闲舟中拥戈坐观从昔病之无防可治今舟得便利人无虚设四利也使敌果忌堡坞为彼之害或拥大众志在必取今石跋歩近在江津定山去江才三里尔我以战舰海舟为江中家计强弩所及彼将腹背受敌自投死地理在不疑脱若敌人畏而不前置而不问尽力攻击和滁真六合等城或有退遯我以堡坞全力其袭逐或形其前或出其后制胜必矣此堡坞之利所以为用力寡而収功博孙氏六朝以江北而守江南能立国于百战之余者非幸也数也故适欲因屯田堡坞之立収兵民杂守之用屏蔽江面先作一层使江北之民心有所恃敌虽再来不复求渡腾突纷扰贻乱江南次第入深因其险要用其豪杰见团结山水为寨者四十七处此于官司之力无縁周遍特借以声势使自为守春夏散耕秋冬入保盖孙氏六朝保固江淮之成规非充国先零枣祗许下之谓也不然则南北并争之际无嵗不有兵革淮人岂能屡逃屡复以自滨于流离死亡也哉所有定山歩石防三处堡坞圗本并四十七处团结山水寨居民户口姓名帐册谨随状缴申伏乞指挥施行一自江距淮地里阔逺加以濠梁残冦未退人情忧疑未敢放心复业保聚之计只得自近而逺今欲先于沿江地分真滁和三州各立堡坞一层如真州则于瓜歩滁州则于定山一帯【定山一帯系属真和州界缘沿江别无滁州地分惟定山一帯最为径便其滁州人户愿就此处并聚者聼从所有税役自合仍旧属真和州】和州则于杨林石防不但缓急之际可以保卫居民亦可捍蔽江面以待防应【去嵗敌骑蹂践两淮曽于瓜歩定山一帯劄寨及于杨林石防窥觇江面今措置保聚最为切去处】一上项瓜歩定山杨林石跋并合从官司措置随其地势或依山或阻水就加葺理务令牢寔此外入深第二层更择别有山水险要可充堡坞去处接续措置以次申奏其沿邉差官未及去处见已出给公据付忠义头目等人分头前去説谕各处土豪人从便一面先次团结本司即与差官覆寔措置仍量立赏格以示激劝今具所给公据如后【当司今差某人前去某州军界内説谕本处土豪有信义为众所推服之人先与借补官资差充縂首令各役便选择地利依山傍水可充堡坞去处团结人户防备敌骑冲突目即劝诱流民复业且就便居止或有急难则入坞屯聚如保守无虞即当差官前去防检照当司所定则例具申朝廷正补官资施行今开具下项三千口以上补进勇副尉五千口以上补进义副尉一万口以上补进义校尉一万五千口以上补进武校尉二万口以上补承信郎三万口以上补承莭郎四万口以上补保义郎五万口以上补成忠郎右帖付某人仰执此前去多方説谕仍开具已説谕到土豪姓名及圗画堡坞去处山水形势逐一贴说缴申切待差官覆寔施行】此项目今淮上如和州沥湖有胡知礼盱眙嘉山有赵玘兄弟等去嵗皆自团结北骑侵犯巳能保守内沥湖曽射杀金统军并人骑甚众遗尸至今满河功赏未録其他安丰光黄等处往往皆有土豪保聚之人官司安顿因其险阻斟酌措置见次第续行条具申明一瓜歩定山杨林石防等处系是捍蔽江面不止为淮民保聚之计合于内起盖芦厰屋屯驻官兵及应副本司官吏安泊桩顿钱粮军器等【内仓厫军杖库等合用瓦屋】仍开掘壕堑筑垒土城以备敌骑冲突及其余接续措置去处所有工料钱米难以便行拘掯归一数目欲乞朝廷科拨钱四十万贯米一十万石付淮东西縂领所桩管仍就縂领所差官受给遇有本司支遣即闗牒照数支破俟结局日具细数申朝廷出豁施行【兼照若兴此役流民必多应募因可以赡给之不至狼狈失所】一今来所立堡坞盖为各自保护一处及敌或冲突攻围即互防应焼刼营寨出竒立功所用兵器合从官司量行给付照得两淮民兵最便于皮笠纸甲皮甲短装弩胜于铁兠鍪铁甲及神劲尅敌等弩逺甚又其工费难易相去十之七八此外如三义枪短枪手斧提刀之类皆不可阙今当以十万人军器为率欲乞朝廷行下内郡逐急分头置造施行一两淮地分除舒蕲通泰诸州人户见自安业不用措置外有庐和濠光扬椘其滁州安丰髙邮盱眙及黄州故镇无为巢县等处并合从上项条具次第措置施行
　　书
　　叶梦得与丞相论防冬书某顿首拜仆射相公钧座秋暑犹未退即日伏惟钧动止万福某近因到官具书伸谢必巳呈凂记室衰钝黾勉亦将几月郡事虽甚敝连日拨遣冗滞数百事似已少闲其余皆可徐以力治惟是防冬一事不无私忧茫然都未有圗议者或谓今嵗敌未必来谓二大将既分宣抚两淮本道乃在腹里非所虑或谓万一有警朝廷必自委二大将守江非本道之职三者窃皆以为过据日前探报颇言敌防兵开河积粮料器具逺近略同必无安静之理今淮东伪邳州兵形巳见不来则巳来恐非常歳之比前为敌者刘豫主兵者刘麟所驱用者吾山东淮甸之民今以金主易刘豫以四太子易刘麟以北骑易吾民是岂可忽乎二大将宣抚两淮固其职矣然未见别有大措画必可以固吾圉者近惟张宗顔数千人趋合淝尔甲寅嵗豫贼至楚州丙辰嵗豫贼过濠州皆在九月十月之间非无大将未尝前知今可保复无此乎自古保江必先固淮曹操不能越濡湏苻坚不能出涡口魏太武不能窥瓜歩周世宗不能有夀春皆以我先淂淮东也今淮未有必固之理而欲恃江以为重何可为万全计前嵗闻以四大将自池州而上直至平江之境各分其地州郡皆不与此固势必如此然以兵捍疆埸乃所以为民保境土若将帅与州郡不相闗则兵民分为二境上何以独济往时杜充失守之因江上兵非不多自王先遁于采石诸军皆溃无复捍敌吾民奔避不及反为溃兵剽略敌得乗之南渡此相公所知也况本道界分巳自无刘光世一军若以他军那融添补则兵力厚薄尤可见今若责江淮于将帅而使守臣表里得共为之计犹可待不虞若淮未能固而必恃江以为守则王之戒不可不思某久在山林不闻庙议既不得已于此惩往者吕公之困誓不敢复出一语然平曰拳拳之心有不能终愧藿食者因季华行輙私布之本府惟有民间自欲团结可使保乡里渐巳料理复恐议者不知本末谨具劄子禀逹其余数十条并附之别纸此非其职徒以相公平昔相予之厚忘其僣率思致舆人之言以答豪末皇恐余祈倍保钧重上副眷倚不宣
　　又与丞相书某顿首拜上啓仆射相公钧座某昨日早递中怱遽上状必获呈浼即日伏惟钧动止万福敌自昨日探报后未有继至者张少傅处见録到伪牓文必已缴申狂悖之志可见传闻既广逺近不无震骇姑示以持重镇安人心而宻计所当为者以俟朝廷处分然后施行事不一未易遽陈窃料庙谋必皆有定防今沿江一帯自江州直至临安几千余里顺流而下无非可隄防者昨敌两至江上审观形势巳熟四五年来又多得淮浙人讲究利害宜无所不至必不更循旧辙当有出我不意者则我恐亦不当但以前日待之询之众论多谓敌前两至朝廷先失之畏而不为守计故但退避彼得乗以渡江复失之怯而不为战计故仅能守彼师老得以善去今日之算惟一切反此内力为守备使纎悉无遗防外示以战形使知吾无所惮姑存和议佯为小屈以观其衅彼是畏我则必以谬悠之辞廹我而不敢来倘疑而未决则必且拥重兵向江以尝我我坚壁不动与之相持待其粮尽力屈则惟所欲为不识亦足聼采否目下急务莫若先弃荡积聚使无所仰食以伐其谋纵有不及亦胜不为若朝廷不欲便行则但委诸将分为固不害事我所储备尤不可缓本路建康最号丰足比计之内外诸司一金以上共不满七十万缗米六七万石而巳他州可知常平粜米并买牛更乞详度轻重民去接新巳近阙牛户早禾栽揷已徧晚禾人各自擘画亦不至甚病姑存之亦善某职守过计仰恃眷予不敢自为形迹輙僣具禀达继有可效区区者亦当节次续闻伏幸寛明贷亮不宣
  </div>
  <div class="pagination">
   <a href="景定建康志_page47.html">
    上一页
   </a>
   <span>
    ...
   </span>
   <a href="景定建康志_page43.html">
    43
   </a>
   <a href="景定建康志_page44.html">
    44
   </a>
   <a href="景定建康志_page45.html">
    45
   </a>
   <a href="景定建康志_page46.html">
    46
   </a>
   <a href="景定建康志_page47.html">
    47
   </a>
   <span class="current-page">
    48
   </span>
   <a href="景定建康志_page49.html">
    49
   </a>
   <a href="景定建康志_page50.html">
    50
   </a>
   <a href="景定建康志_page51.html">
    51
   </a>
   <a href="景定建康志_page52.html">
    52
   </a>
   <a href="景定建康志_page53.html">
    53
   </a>
   <span>
    ...
   </span>
   <a href="景定建康志_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
