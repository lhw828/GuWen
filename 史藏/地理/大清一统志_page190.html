<!DOCTYPE html>
<html>
<head>
    <meta charset="UTF-8">
    <title>大清一统志 - 第 190 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 190 页/共 202 页</h1>
    <div class="content">

　　钦定大清一统志巻四百十二
<史部,地理类,总志之属,大清一统志,卷四百十二>
<史部,地理类,总志之属,大清一统志,卷四百十二>
<史部,地理类,总志之属,大清一统志,卷四百十二>
<史部,地理类,总志之属,大清一统志,卷四百十二>
　　钦定四库全书
　　钦定大清一统志卷四百十三
　　西藏【在四川云南徼外东西六千四百余里南北六千五百余里东至四川界东南至云南界西至西域回部大沙海界北至青海及回部界其贡道由西宁以达于　京师】
　　建置沿革古西南徼外诸羌戎地两汉魏晋种落无闻自吐蕃始祖鹘提勃窣野本发羌属居析支水西并诸羌据其地歴后周及隋犹未通中国唐贞观八年有吐蕃弄赞者始遣使者来朝十五年妻以宗女文成公主既而灭吐谷浑尽臣羊同党项诸羌幅员万余里唐末衰弱宋时亦号吐蕃朝贡不絶元宪宗始于河州置吐蕃宣慰司都元帅府又于四川徼外置碉门鱼通黎雅长河西宁等处宣抚司世祖时复置乌斯藏【乌斯藏旧作乌思藏今改正】郡县其地以吐蕃僧帕克斯巴【帕克斯巴旧作八思巴今改正】为大寳法王帝师领之嗣者数世弟子号司空司徒国公佩金玉印明洪武六年以摄帝师纳木嘉勒藏博【纳木嘉勒藏博旧作喃加巴藏卜今改正】为炽盛佛寳国师给玉印置乌斯藏朶甘二指挥司及宣慰司招讨司万户府千户所以元国公纳木喀斯丹拜嘉勒藏【纳木喀斯丹拜嘉勒藏旧作南哥思丹八亦监藏今改正】等领之永乐中复封番僧为大寳法王大乗法王大慈法王阐教王阐化王辅教王赞善王防教王凡八王并给印诰比嵗或间嵗朝贡宣徳成化间又累加封号其他有僧号达赖喇嘛居拉萨之布达拉庙号为前藏有班禅喇嘛居日喀则成之扎什伦布庙号为后藏畨俗崇奉又在诸畨王之上
　　本朝崇徳七年即遣使归诚至顺治九年来朝
　　世祖章皇帝赐以金册金印授为西天大善自在佛领天下释教普通瓦赤喇怛喇达赖喇嘛其后遣使贡献不絶其俗称国曰图伯特又曰唐古特最尊者曰达頼喇嘛班禅额尔徳尼代喇嘛理事者曰第巴又有汗则蒙古部长为之【其俗相传冇宗喀巴者居喇萨始兴黄帽之教后世曰根敦佳木左立第巴以治国事索诺木佳木左始称达赖喇嘛又传云旦佳木左阿旺罗卜藏佳木左时藏之藏巴汗威虐部下毁弃佛教第巴乞师于额鲁特顾实汗击灭藏巴汗遂防其长子达顔为汗及孙拉藏亦为汗云】康熈三十二年封第巴为土伯特国王赐金印时达赖喇嘛示寂第巴匿不以闻潜与额鲁特噶尔丹相为表里及召喇嘛班禅库图克图来京第巴又阻之不至四十四年达赖汗拉藏诛第巴以闻
　　圣祖嘉之赐金册印封为辅教恭顺汗遣侍郎赫寿等安抚其地又允拉藏所请封阿王伊西为达赖喇嘛其后凖噶尔防妄阿喇蒲坦兴师侵藏害拉藏汗焚毁寺庙追逐僧众时达頼喇嘛移住西宁塔儿寺五十三年遣大兵进藏讨平之复防送喇嘛归布达拉庙掌兴法教畨众皆向风附化【康熈六十年】
　　【圣祖仁皇帝御制平定西域碑文曰昔者太宗文皇帝之崇徳七年班禅额尔徳尼达頼喇嘛固始汗谓东土有圣人出特遣使自人迹不至之区经讐敌之国阅数年达盛京至今八十载同行善事俱为施主颇极安宁后达頼喇嘛之殁第巴隠匿不奏者十有六年任意妄行拉藏灭之复兴其法因而允从拉藏苦苦脑儿羣众公同之请中间防妄阿喇蒲坦妄生事端动凖噶尔之众肆行奸诈灭壊达頼喇嘛并废第五辈达頼之塔辱蔑班禅毁壊寺庙杀戮喇嘛名为兴法而实灭之且欲窃防图伯特国朕以其所为非法爰命皇子为大将军王又遣朕子孙等调发满洲防古緑旗兵各数万歴烟瘴之地士马安然而至贼众三次乗夜盗营我兵奋勇击杀贼皆丧胆逺遁一矢不发平定西藏振兴法教赐今呼必尔罕册印封为第六軰达赖喇嘛安置禅榻抚绥图伯特僧俗人众各复生业于是文武臣工咸谓王师西讨厯瘴疠险逺之区曽未半载輙建殊勲实从古所未有而诸防古部落及图伯特酋长亦合词奏曰皇帝勇畧神武超越徃代天兵所临邪魔扫荡复兴蒙古向所尊奉法教喀木藏卫等部人众咸得拔离汤火乐土安居如此盛徳大业非臣下颂扬所能宣罄请赐御制碑文镌勒招地以垂永乆爰纪斯文立石西藏俾中外知达赖喇嘛等三朝恭顺之诚诸部落累世崇奉法教之意朕之此举所以除逆抚顺绥众兴教云尔】
　　世宗宪皇帝嗣位撤回官兵以贝子康济鼐总理其地仍特简大臣驻藏管辖雍正五年西藏噶隆阿尔布巴等叛杀康济鼐后藏办理噶隆事务之扎萨克台吉颇罗鼐走避以闻遣兵进勦明年颇罗鼐率众部落入藏阿尔布巴等伏诛安辑如故封颇罗鼐为固山贝子九年晋封多罗贝勒办理卫藏噶隆事务乾隆四年晋封多罗郡王给印辖卫藏等处十二
　　年以其次子珠尔黙特纳穆扎尔袭封十五年以罪诛现设有辅国公四员【噶什巴纳木嘉勒色卜腾原封头等台吉雍正九年以伊父噶什鼐于阿里地方阵亡追封头等台吉以噶什巴纳木嘉勒色卜腾承袭又以总理藏务贝子康济鼐为伊兄之子康济鼐效绩奋勉乏嗣囙加封噶什巴纳木嘉勒色卜腾为辅国公乾隆四十五年弟班第达承袭　珠尔玛特防卜丹贝勒颇罗鼐之长子雍正八年以功授头等台吉九年封辅国公乾隆十六年子珠尔玛特旺嘉纳袭四十三年子诺尔布盆椘克袭　索诺木达尔嘉前达赖喇嘛之父雍正七年封辅国公乾隆九年子恭格丹怎袭三十八年子扎锡纳尔嘉勒袭　索纳木扎什西畨人现达赖喇嘛之兄哲卜尊丹巴胡土克图之神识所生乾隆四十六年以现达赖喇嘛之父巳辤世因封索纳木扎什为辅国公四十七年子喇卜丹纳木嘉勒袭】一等台吉二员【诺延和硕齐系贝勒颇罗鼐之弟雍正九年以功授头等台吉旋殁弟色唇哈什哈袭乾隆五年弟齐旺多尔济袭十年兄之子旺堆袭三十一年子索纳木喇什袭　防凌旺嘉勒西畨人雍正九年以功授头等台吉乾隆二十八年孙索纳木旺嘉勒袭】四十四年班禅额尔徳尼来朝
　　钦赐玉寳玉册及珠币等物示寂于京邸并
　　赐金塔防送回藏其地有四曰卫曰藏曰喀木曰阿里共辖城六十余一切赋税俱献之达頼喇嘛等其进贡二年一次贡道由西宁入其互市在四川西徼打箭炉之地
　　卫【在四川打箭炉西北三千余里即乌斯藏也番字乌加斯字切音作卫盖彼时尚有防识西畨字者而不知切音之为卫也居诸藏之中故亦名中藏藏东自木鲁乌齐西岸西海部落界西至噶木巴拉岭藏界一千五百三十三里南自鄂木拉刚冲岭北至牙尔佳藏布河二千二百余里】藏【在卫西南五百余里东自噶木巴岭卫界西至麻尔岳木岭阿里界一千八百八十二里南自帕里宗城之毕木拉岭北至者巴部落之北打鲁克雨木撮池一千三百余里】喀木【在卫东南八百三十二里近云南丽江府之北东自鸦龙江西岸西至努卜公拉岭卫界一千四百里南自噶克拉冈里山北至木鲁乌苏南岸一千七百里东南自云南塔城闗西北至索克宗城西海部落界一千八百五十里东北自西海部落界阿克多穆拉山西南至塞勒麻冈里山一千五百里】阿里【东自藏界麻尔岳木岭西至巴第和木布岭二千一百余里南自匝木萨喇岭北至乌巴拉岭一千三百余里此西藏之西边鄙也】卫地诸城【首曰喇萨在四川打箭炉西北三千四百八十里本无城有大庙土人共传唐文成公主所建今达頼喇嘛居此有五千余户所居多二三层楼遇有事即保守此地其余凡有官舍民居之处于山上造楼居依山为堑即谓之城曰得秦城在喇萨东南三十八里奈布东城在喇萨东南二百二十里桑里城在喇萨东南二百五十一里垂佳普郎城在喇萨东南二百六十里野而古城在喇萨东南三百十里达克匝城在喇萨东南三百三十七里则库城在喇萨东南三百四十里满撮纳城在喇萨东南四百四十里拉巴随城在喇萨东南四百四十里札木达城在喇萨东南五百四十四里达喇马宗城在喇萨东南五百六十里古鲁木纳吉牙城在喇萨东南六百二十里硕噶城在喇萨东南六百四十里朱木宗城在喇萨东南七百五十里东顺城在喇萨东南七百七十里则布拉刚城在喇萨东南八百七十里纳城在喇萨东南九百六十里吉尼城在喇萨东南九百八十里日噶牛城在喇萨西南三十里楚舒尔城在喇萨西南一百十五里日喀尔公喀尔城在喇萨西南一百四十里有番民二万余家为卫地最大之城岳吉牙来雑城在喇萨西南三百三十里多宗城在喇萨西南四百二十里僧格宗城在喇萨西南四百三十里董郭尔城在喇萨西二十五里地巴达克匝城在喇萨东北九十二里伦朱卜宗城在喇萨东北一百二十里墨鲁恭噶城在喇萨东北一百五十里蓬多城在喇萨东北一百七十里已上凡三十城量地大小人之多寡各设宗布木一二人管理民事凡五户出一兵每马兵二十五名歩兵二十五名设一丁布木辖之其兵多之地丁布木一城有至数十人者凡人马糗粮器械皆按户均有用时传集事毕仍为民又卫地东北与青海诸部接界处哈喇乌苏设一堪布喇嘛木鲁乌苏设一蒙古寨桑以供应徃来使者马匹郷及文移邮逓之所】藏地诸城【首曰日喀则城在喇萨西南五百三十三里其先藏巴汗居此今属班禅喇嘛户二万三千余兵五千三百余其余曰林奔城在日喀则城东一百九十一里纳噶拉则城在日喀则城东二百五十里拜的城在日喀则城东三百三十二里拜纳木城在日喀则城东南七十里季阳则城在日喀则城东南一百二十里户三万余兵七千五百余乌雨克灵喀城在日喀则城东南三百七十里丁吉牙城在日喀则城西南四百十里罗西噶尔城在日喀则城西南五百四十里帕尔宗城在日喀则城西南六百四十里盆苏克灵城在日喀则城西南七百二十三里济隆城在日喀则在西南七百四十里阿里宗城在日喀则城西南七百六十里尼牙拉木宗城在日喀则城西南七百八十里尚纳木林城在日喀则城西北一百十里章拉则城在日喀则城西北八百十里章阿布林城在日喀则城西北九百七里已上凡十七城惟日喀则季阳则二城最大其俗制与卫畧同】喀木诸城【首曰巴塘城在喇萨东南二千五百里又节达穆城在巴塘城东南五百八十里其地旧名中甸桑阿充宗城在巴塘城西南六百里匝坐里冈城在巴塘城西北三百五十里薄城在巴塘城西北六百里苏尔莾城在巴塘城西北八百里罗隆宗城在巴塘城西北八百五十里解涷城在巴塘城西北九百五十里舒班多城在巴塘城西北一千一百五十五里达尔宗城索克宗城俱在巴塘城西北一千二百二十里滚卓克宗城在巴塘城北二百八十里里塘城在巴塘城东北三百里　本朝康熈五十年以巴塘里塘四川中甸云南并设官兵驻防】阿里诸城【布拉木达克喇城在布拉木之地距喇萨西南二千五百余里其所属有喀尔多木日底二城又古格札什鲁木布则城在喇萨西南二千四百九十余里其所厉有冲龙则布龙椘木尔的三城拉达克城在喇萨西南三千七百五十余里其所属有札石刚丁木刚喀式三城毕底城在喇萨西南三千八百余里鲁多克城在喇萨西北二千九百三十余里已上诸城毎户出兵一名但设宗布木无丁布木官】附属部落【噶克卜部落在喇萨东南八百四十里卫喀木邉界之间与罗克卜札国接界其相近冇恭布部落畨夷三千余户毎嵗进马二匹于达赖喇嘛萨噶部落在日喀则城西南八百三里其西四百二十里有卓书特部落乃藏之西界阿里之东界者巴部落在日喀则城西四百二十里已上三部落皆设喇嘛一人头目一人以统之罗部落在日喀则城西南一千一百十里噶尔道营在喇萨西北二千五百余里达克喇古格诸城及者巴部落各遣兵一百设防古土畨头目各一名防御于此乃阿里之北界也其在喀木西北界者有拉佗部落舒布伦巴部落格尔济部落塞尔匝纳尔噶鲁部落瓦舒部落或属西海台吉亦附达頼喇嘛】
　　风俗有城郭庐舍不肯处聨毳帐以居衣率氊韦以赭涂面酪食浆饮章餙上瑟瑟吏治无文字喜浮屠法习咒诅【唐书吐蕃传】地广而险逺民犷而好斗【元史释老传　按今西藏达頼喇嘛班禅额尔徳尼等俱仰慕】
　　【圣化诚心归顺每嵗遣使进贡所贡物有金佛铜佛瑚琥珀数珠氆氇诸香刀剑之属约束畨夷不敢为防有事必请防而后行其官之贵者曰噶隆六人总理国事代布木六人总理兵丁谢尔布木二人总理刑名常左忒巴二人总理财库各城分设之官治民者曰宗布木领兵者曰丁布木其下喇嘛多平人少男少女多畨民居卑地者结屋山巅耕田而食处髙寒者用黒氊为帷帐游牧为业其服餙噶除诸官绾发载白帽右耳垂寳石以氊褐为袍外加红罽长衫贱者不戴白帽不加外衫为别妇人髪垂两旁冬戴黄绒帽夏戴斗笠以木为之防以赤皮满缀珍珠其上老者不用珠嵌一寳石衣小袖短衣裙而无袴妇人毎以乳酥和饧涂于面男女防冇疾病即涂酥油遍身曝日下平日饮酪食麨宴賔客始饮青防麦酒食牛羊生肉男女四五人携手踏歌贸易皆妇人为之布物用大小银钱或兄弟数人合娶一妻其刑罚甚酷有各种死罪人死诵经懴悔毕则以其尸饲鸟兽俗最重佛以喇嘛为贵喇喇中又以黄帽为贵红帽为贱性多贪颇畏法度】
　　山川冈底斯山【在阿里之达克喇城东北百十里直陕西西宁府西南五千五百九十余里其山髙五百五十余丈周一百四十余里四面峰峦陡絶髙出乎众山者百余丈积雪如悬崖皓然洁白顶上百泉流注至山麓即伏流地下前后环绕诸山皆巉岩峭峻竒峯拱列按其地势由西南徼外以渐而髙至此而极山脉蜿蜒分干向西北者为僧格喀巴布冈里木孙诸山绕阿里而北二千五百余里入西域之和阗南山及葱岭诸山向东北者为扎布列斜而克角乌尔克年前唐拉萨木坦冈匝诺莫浑乌巴什巴顔哈喇诸山环卫地竞青海连延而下六千余里至陕西西宁等处边界向西南者为闷那克尼儿萨木泰冈诸山亘阿里之南二千余里入厄讷特克国向东南者为达木楚克喀巴布冈噶尔沙弥努金冈花诸山厯藏卫达喀木七千余里至云南四川之境　本朝康熈五十六年遣喇嘛楚儿沁藏布兰木占巴理藩院主事胜住等绘画西海西藏舆图测量地形以此处为天下之脊众山之脉皆由此起云按水经注阿耨达山西南有水名遥奴山西南小东有水名萨罕小东有水名恒伽此三水同出一山俱入恒水康泰扶南传曰恒水之源乃极西北出昆仑山中有五大源枝扈黎大江出山西北流东南注大海枝扈黎即恒水也今阿里为藏中极西南地近古天竺境此山西出狼椘拉楚麻楚三大水皆西流转东而南合为冈噶江入南海疑此即阿耨达山也自佛书言阿耨达山而释氏西域记郦道元水经注萧徳言括地志咸谓阿耨达即昆仑然以地逺莫考转相附防荒怪不经我圣祖威徳广被薄海内外防不臣服西南徼外穷荒不毛之土画版图使臣测量地形逾河源渉万里如履阶闼一山一水悉入图志四十九年】
　　【谕大学士九卿曰梵书言四大水出于阿耨达山下有阿耨逹池以今考之意即冈底斯是唐古特言冈底斯者犹言众山水之根与释典之言相合圣言煌煌始知宇内众山水皆导源于冈底斯山自是而载籍所传或有或无皆可按图以辨猗欤盛巳】僧格喀巴布山【在古格札什鲁木布则城东北三百六十里近冈底斯山北号冈底斯相近四大山之一土人以其形如狮子故名拉楚河源出此山之南其西北斜趋接于和阗之尼蟒依山及葱岭诸山为西域诸山之祖】遮达布里山【在古格札什鲁木布则城东北二百四十里与僧格喀巴布山相接亦阿里之大雪山也】冈里木孙山【在鲁多克城西北三百八十里山甚髙险自遮达布里山绵亘而北至此为阿里之北界其西即喀齐国】狼千喀巴布山【在达克喇城东北二百五十里即冈底斯山南干所始也为冈底斯相近四大山之一土人以其形似象故名狼楚河发源于此】闷那克尼儿山【在达克喇城东北二百五十里与狼千喀巴布山相连山亦髙大临马品末达喇池西岸】马布加喀巴布山【在达克喇城西北一百四十里山脉自闷那克尼儿山来为冈底斯相近四大山之一土人以其形似孔雀故名麻楚河发源此山之南自此】
　　【西向亘狼椘河之南二千余里尽于拉楚狼楚两河交防之处】萨木泰冈山【在毕底城西南二百二十里山脉自东北闷那克尼儿山绵亘二千余里至此为阿里之西南界已上诸山皆在阿里地】达木楚喀喀巴布山【在卓书特部落西南三百四十里近闷那克尼儿山东南为冈底斯相近四大山之一土人以其形似马故名雅鲁藏布江发源此山之东为藏之西南界】枯本冈前山【在卓书特部落西南二百五十里与达木楚克喀巴布山相连山亦髙大雪峯叠耸】巴尔中冈前山【在卓书特部落西南二百三十里山脉自西北枯本冈前山迤而来一大雪峯亭然独立】凡木苏木冈古木山【在卓书特部落南二百二十里上有二峯并立】札布列佳尔布达克那山【近冈底斯山东北髙大次于冈底斯】上古牙拉克马拉克山【在卓书特部落西北二百八十里与札布列山相连又东南有沙夹尔尼夹尔山沙夹山之东南有隆夹尔隆马尔山皆连属之大雪山也】揭木拉舒尔木山【在萨噶西北一百九十里】斜尔冲山【在萨噶西北一百十里上有一峯髙耸百里外望之如挿霄汉】角乌尔冲山【在萨噶东北三十八里其山最为髙险】草索克博山【在尚纳木林城西北九十里】郎布山【在藏之北界近郎布池北岸】达尔古山【在藏之北界郎布山东山长百里余上有七大峯巉岩特立】冈噶尔沙弥山【在阿里宗城东南七十里势极髙大积雪其上土石皆白】防林吉纳山【在罗西噶尔城西南一百九十里上有五峯髙耸】舒尔木藏拉山【在萨噶东南二百五十里山脉自冈噶尔沙弥诸山绕雅鲁藏布江之南而来甚髙大明出藏布河发源于此】朱木五马山【在罗西噶尔城西北一百八十里】努金冈苍山【在那噶尔则城南二百里山极髙大多积雪自达木楚克喀巴布山至此皆在藏地】楚五里山【在日喀尔公喀尔城西三十里】公拉冈里山【在乌雨克灵喀城东南九十里近牙母鲁克池自西北弩金冈苍山聨延至此山甚髙大有积雪】牙拉尚布山【在垂佳普郎城东南三十里大小雪峯参差耸峙】匝里山【在东顺城西南九十里卫之南界山顶平敞有大小百余池】达克卜悉立冈前山【在纳城西南一百八十里西北与匝里山接】鲁木前噶尔瓦噶尔布山【在吉尼城东南一百三十里为卫之东南界自此入喀木境】独龙冈里山【在董郭尔城西北五十里】年前唐拉山【在蓬多城西北一百三十里近腾噶里池东山甚髙大积雪四时不消】萨木坦冈札山【在蓬多城东北一百八十里】公噶巴喀马山【在哈喇乌苏河源之南岸】尼库里山【在公噶巴喀山西南为卫之东界喀木之西界】都克立山【在则布拉山城东南二百四十里山势自尼库里山向东南绕雅鲁藏布江东岸而来大石纵横无路可行江流乱石中惟闻水声】布喀山【在喀喇乌蘓上流北岸布喀译言野牛山髙大状如野牛故名】巴萨通拉木山【在喇萨北八百余里即金沙江发源之山也山势髙大状如乳牛故名木鲁乌苏由山之东流出入云南界为金沙江山西流出之水名牙尔加藏布河　按明统志金沙江源出吐蕃界犁石山名犁水犁石者亦以其形如犁牛也】诺莫浑乌巴什山【在喇萨东北八百九十里近布喀山东山之西南为怒江源山之西北近金沙江源逺近大山连延不断自此界两江而东南直抵云南之界】格尔吉匝噶那山【在诺莫浑乌巴什山东北三百余里卫之东界喀木之西北界即澜沧江发源之山也山甚髙大滇志谓澜沧源出鹿石山即此】萨音苦布浑山【在匝噶那山北】洞布伦山【在萨音苦布浑山北】苏克布苏克木山【在澜沧江源东金沙江南岸共有七山齐齐尔喀纳苦苦乌苏七水发源于此】郭章鲁苦噶尔牙山【在苏克布苏克木山之南卫之东南界喀木之北界】什达尔乌兰达布逊山【在巴萨通拉木山西北四百余里其北即回部塔里木河境山髙大石多赤色两旁产紫色盐喀七乌兰木伦河发源于此】锡津乌兰拖罗海山【在乌兰达布逊山东托克托乃乌兰木伦河发源于此自此山绵亘而东绕木鲁乌苏之北千余里皆名巴顔喀喇山山之阳即西海部落之界黄河之重源也自楚五里山至此皆在卫地】东喇冈里山【在舒班多城南九十七里】牧童山【在舒班多城东北一百里】毕拉克喇丹速克山【在索克宗城东南九十里】喇冈木克马山【在索克宗城东南一百四十里】那克硕忒山【在索克宗城西南一百六十五里】索克山【在索克宗城东北一十九里】秦布麻尔查布马素穆山【在索克宗城东北九十里】匝纳克山【在索克宗城北一百四十里】布穆礼山【在罗隆宗城东六十里】麻穆佳木冈里山【在罗隆宗城西南五十里】家马隆立山【在薄宗城西北一百五十里】达牙里山【在薄宗城西北二百里】塞喇马冈里山【在薄宗城西南一百二十里】尼木布春木布立冈里山【在薄宗城南七十里】察喇冈里山【在桑阿充宗城东南八十三里】噶尔布冈里山【在桑阿充宗城东南二百三十里】公喇冈里山【在桑阿充宗城西南二百三十五里】达木永隆山【在匝坐里冈城东南六十里】多尔济雨儿珠母山【在匝坐里冈城东北一百六十五里】卓摩山【在滚卓克宗城西北四十五里】巴特马郭出山【在节达木之东噶里宗城东北三十里】巴尔丹嵬柱山【在节达木城东南一百六十里】噶穆布鼐山【在里塘城西南一百六十里】喇母立冈里山【在里塘城西南一百八十里】郭拉将噶尔鼎山【在里塘城东北九十五里】阿母尼甘萨穆山【在苏尔莽城西北三十里自东喇冈里山至此皆在喀木地】鹤秦岭【在木鲁乌苏上流南岸由西宁洮州诸处至藏卫者此为要路其相近有库库赛尔岭哲林岭班穆布拉岭皆在木鲁乌苏南其南又冇洞布伦岭】伊克诺莫浑乌巴西岭【在洞布伦岭南东北距西宁二千四十余里西距喇萨千里又南有巴汉诺莫浑乌巴西岭】拜都岭【在木鲁乌苏南其西有噶尔占古义岭近木鲁乌苏之源又南有阿布喇刚苏穆岭布木札西里岭又西南逾哈喇乌苏有西勒图岭】阳噶拉岭【在蓬多城西北五十五里又城西北一百四十里有拉尔金岭城西南二十七里有查克拉岭又逾此岭至伦朱布宗城西南有郭拉岭】拉中拉千岭【在董郭尔城西南二十二里噶尔招木伦江边】噶穆巴拉岭【在椘舒尔城西南三十五里为卫之西界藏之东界】桂冷岭【在喇萨西北二百十里】郭噶拉岭【在得秦城东南八十八里】冈噶拉岭【在墨鲁恭噶城东北一百二十里】百尔根拉岭【在拉里庙东北一百二十里又庙西南一百七十二里有平达拉岭庙东七十二里有弩普公拉岭为卫之东界喀木之西界】巴拉岭【在达克匝城东北九十五里】楚拉岭【在札木达城北一百六里】色穆隆喇岭【在朱木宗城东一百八十里又明璧拉岭在东顺城西南六十里马木拉岭冲岭在满撮纳城西南一百五十里竹木拉岭在多宗城南六十里以上四岭皆为卫之南界白鹤秦岭至此皆在卫地】龙前岭【在罗西噶尔城西北二百六十六里】邦拉岭【布章阿布林城西一百六十里】狼拉岭【在盆苏克灵城西北六十里】查拉克浪万岭【在藏之北境近盐池】芝麻拉岭【在帕里宗城西南二十里又布拉马苏木岭在济隆城西南一百四十里沙盘岭在阿里宗城西南二十里昻匝岭在卓书特部落西南二百二十里已上四岭为藏之南界】麻尔岳木岭【在卓书特部落西二百八十九里即冈底斯山向南之支干岭南为藏之西界岭北为阿里之东界自龙前岭至此皆在蔵地】弩卜公拉岭【在达尔宗城西北三百里为喀木卫地之交界】沙鲁拉岭【在索克宗城东六十里】噶克冈里岭【在桑阿克宗城东北三百里】疆固拉岭【在苏班多城南一百五十里自努卜公拉岭至此皆在喀木地】郎拉岭【在达克城西东北三百四十里即冈底斯北分之干又城南一百四十余里有佳拉岭】察察岭【在鲁多克城东北四百五十里其相近有克尔野岭又鲁多克城西北三百里有拉布齐岭拉达克城东南三百八十余里有弩普拉岭皆阿里北鄙之雪岭也】巴第和木布岭【在达达克城西南三百余里为阿里之西界】匝穆萨拉岭【在札什鲁木布则城西南七百余里自郎拉岭至此皆在阿里地　按西藏诸岭皆番人徃来所经之路多险阻少平坦其髙处积雪甚深中多瘴疠又有葱名塔尔头草墩人马践之辄蹶行者多忌之】匝噶里嘛尼图崖【在里塘城西北四十里山皆黒石上有梵宇及佛像】冈噶江【源出冈底斯山山南马品木达頼池及郎噶池自池西流出名狼楚河西流二百余里折而北绕古格扎什鲁木布则城西仍转南又西流一千五百余里至阿里西鄙桑纳苏木多之地防拉楚河其水发源古格札什鲁木布则城东北三百六十余里僧格喀巴布山西流一千六百余里转南流三百五十余里入狠椘河狼楚河又转南流二百五十余里经毕底城之西二百余里折东流一千七百余里至那克拉苏木多北鄙又与麻楚河防其水发源达克喇城西北一百四十里麻布佳喀巴布山南流四百余里入狼楚河三水合而为一始名冈噶江转东南经马木巴柞木郎部落至厄纳特克图入南海其下流不可考】雅鲁藏布江【源出藏之西界卓书特部落西北三百四十余里达木楚克喀巴布山防诸水东流二千五百余里从噶木巴拉岭北入卫地至日喀尔公喀尔城东北喀尔招木伦江自北来防合而为一复东南流一千二百余里经卫之南界过罗喀布占国转西南流入尼讷特克国防诸水注于南海此水源流甚逺不入中国　按唐书吐蕃赞普居防布川或逻娑川地理志跋布川在通娑川西南渡臧河乃至其地疑此即跋布川也滇人谓之大金沙江张机黄员元俱谓此真禹贡之黒水张机曰大金沙江发源昆仑山西北吐蕃地即禹所导黒水也虽与云南小金沙江及澜沧潞江皆发源吐蕃然大金沙江之源较三江最荒逺且其源于三江源不相值其下流亦十倍小金沙江及澜潞二江之水按禹贡华阳黒水惟梁州黒水西河惟雍州周文安辨疑录云甘州志甘州之西十里有黒水流入居延海肃州之西北有黒水东流遐逺莫穷所之是其源入雍州之西流入梁州之西南也云南志载金沙江出西番流至缅甸其广五里径趋南海得非黒水源出张掖流入南海者乎黄贞元曰大金沙江澜潞三水虽皆入南海大小逺近回不周澜仅潞四分之一大金沙十倍于澜潞澜潞所出地名在鹿石山在雍望俱可穷源上源亦狭大金沙江上源相传近大宛国自里麻茶山至孟养极北不闻有所徃号赤髪野人境峭壁不可梯防弱水不任丹栰土人亦逺见川外隠隠有人马形殆似西羌之域也今姑畧其源惟自经流支流入海可见者言之水流至孟养陆阻地有二大水自西北来一名大居江或云大车江一名防榔江二水至此合流又名大盈江今腾越人总甸内诸水亦曰大盈江殆窃侈其名也江流至此夷人方名为金沙江江中产緑玉黄金钩子金精石墨玉水晶间出白玉濵江上下出琥珀滇人相传名大金沙江若以别丽江北胜武定马湖之小金沙江耳自此南流经宦猛莫噉莫即至猛掌有一江西来入大金沙江又南下昔朴怕蚱猛莫猛外经蛮莫有一江源自腾越大盈经镇夷南匈千崖受展西茶山古涌诸水伏流南牙山麓出经蛮莫入大金沙江江又经蛮法鲁勒孟拱遮鼇管屯大菖蒲山峡小菖蒲山峡课马孟飬怕奔山峡户董鬼哭山戞撤昔年缅人攻孟养以船运饷到戞撤为孟养所贩者此江也正统中蒋雄率兵追思机发为缅人所压杀于江中亦此江也大约江自蛮莫以上山耸水陡正统中郭登自贡章顺流不十日至缅甸者亦此江也下流经温板有一江源自腾越龙川江经界尾髙黎共山陇川猛乃猛宻所部莫勒江至太公城江头城入于金沙江下流又经猛吉准古温板又名温板江又名流沙河皆金沙江也猛戞马哒喇至江头江中有大山极秀耸山有大寺又有一江源自猛辨洗戞母南来入大金沙江又经止即龙大马革底马撤跻马入南海其江至蛮莫以下地势平衍濶可十五余里旧云五里者非也经南江益寛流益缓缅人善舟如涉平地至是江海之水潴为一色矣按以上二説所指大金沙江其上流即今雅鲁藏布江也此水虽大但逺在西南荒徼外去禹贡雍梁二州之境甚逺谓为黒水其説难信】噶尔招木伦江【在喇萨地自卫之蓬多城东北城百十里查里克图发源名达穆河防诸小水西南流一百四十余里转东南流百里绕蓬多城而流与米的克藏布河防米的克藏布河源出卫之墨鲁公噶城东北二百七十余里米的克池南流三百二十余里与达穆河防于蓬多城南二水合而为一乃名噶尔招木伦江南流三十余里折东流一百四十余里转西南流绕第巴达克匝城得秦城至喇萨之南又经董郭尔日噶牛楚苏拉日喀尔公喀尔诸城流三百余里与雅鲁藏布江合　按唐时吐蕃牙帐近臧河疑即此水旧唐书吐蕃传闷惧庐川在逻娑川南百里臧河之所流也唐书地理志渡臧河经佛堂至赞普牙帐其西南跋布海】潞江【在罗隆宗城东北六十里防古名喀喇乌苏畨名鄂宜尔楚源出卫之喇萨北二百八十里有泽名布喀广四百五十余里其水西北流百余里入厄尔几根池池广一百三十余里又东北流五十余里入衣达池池广一百余里从此池转东南流一百五十余里入喀喇池池广一百二十余里从南流出名喀喇乌苏稍东北流四百五十余里至索克宗城南百余里出卫地入喀木境名鄂尔宜楚转东南二百余里又稍东过罗隆宗城北流三百余里折南流八百余里经米喇隆地又二百余里入怒夷界名怒江自怒夷界南流三百余里入云南丽江府界名潞江经野人界又南经永昌界又潞江安抚司境流至缅甸入南海明统志潞江旧名怒江源出雍望经潞江安抚司之北防氏封为四渎之一　按旧舆图西畨之西大流沙之南涌出一泽名曰嘉湖南流为潞江以今考之嘉湖即喀喇池也防古名黒为喀喇水为乌苏此水大于澜沧叶榆而色深黒故名其上源出于卫地之布哈大泽渊澄黝黒又多伏流以此为禹贡之黒水则名称犹旧较之指澜沧叶榆为黒水者犹为畧有依防也】龙川江【畨名薄藏布河在薄宗城南二里有二源一源发于薄宗城东北三百余里春多岭名鸭龙河合六水西南流一源发于薄宗城西北五百余里东拉岭名厄楚河合十余水东南流至薄宗城前二水合流名薄藏布河西南流经噶克卜部落及罗克卜札所属之们布部落入云南腾越州界为龙川江明统志龙川江源出娥昌蛮地七藏甸旁髙共山北渡口有古藤索桥下流至太公城合大盈江云南通志其源有三一出明光山一出阿幸山一出南香甸山三水合流名龙川江下流至虎踞闗入缅】澜沧江【在匝坐里冈城东一百里畨名拉楚河有二源一源发于匝坐里冈城西北一千余里格尔吉匝噶那山名匝楚河一源发于匝坐里冈城西北八百余里巴喇克拉丹苏克山名鄂穆楚河俱东南流折而南至匝坐里冈城东北三百余里义木多庙前二水合流名拉楚河又南流九百余里至云南塔城闗西入云南丽江府界为澜沧江又流经永昌顺宁防化景东诸府厯阿瓦国老挝地入交阯界注于南海　按后汉书显宗始通博南山度兰仓水兰仓之名始于此华阳国志水经注皆不能考其源滇志澜沧江源出吐蕃嵯和歌匈之鹿石山一名鹿沧江亦曰浪沧江亦作兰沧水南入大理府云龙州界其説得之葢嵯和歌甸即今匝坐里冈城池也畨名拉楚亦澜沧声之转也明人李元阳着黒水辨史秉信着冈脊黒水辨俱以此为禹贡之黒水元阳云澜沧江潞江皆由吐蕃北来葢与雍州相连水势并汹涌皆入南海然潞江西南超缅中内外皆夷其于梁州之境若不相属惟澜沧由西北向东南徘徊云南郡县之间至交阯入海今水内皆为汉人水外皆为夷缅则禹之所导于分别梁州界者惟澜沧足以当之元史至元二年大理劝农官张立道使交阯并黒水跨云南以至其国观此则澜沧江之为黒水益彰彰明矣元阳之论虽详今考澜沧潞江上流相近皆发源番地入南海然澜沧源近难界雍州又絶无黒水之名不如潞江之源逺而水深黒也若以潞江皆经夷地不属梁州异于澜沧之绵厯云南郡县则禹贡之流沙三危在前代时岂亦皆内地乎邉裔郡县之界两汉以来已多变迁岂可执今之舆地定禹贡之疆域乎且交阯自唐以前皆中国未闻言黒水经其地元史所谓黒水葢亦后人强名未可防以为证】金沙江【古名丽水一名神川一名犁牛河今畨名木鲁乌苏一名布赖楚河又名巴楚河源出卫之喇萨西北八百余里有山形如牛畨名巴萨通拉木山译言乳牛也水出山下名木鲁乌苏东北流九百余里至那木唐龙山北转东南流八百余里入喀木境名布拉楚河又南流少西八百余里至巴唐西六十里名巴楚河又转东南流六百余里至云南丽江府界为金沙江自丽江府雪山之北折而东南经永北武定二府至四川防川卫西南入四川界与打冲河合折东北经东川府西马湖府南至叙州府与川江合自发源处至入内地流四千余里受大水数十小水无数水深流急沿江烟瘴最多以江出沙金故名唐书南蛮传贞元五年南诏异牟寻大破吐蕃于神川遂断铁桥溺死以万计又西域传多弥木西羌属吐蕃号难磨濵犁牛河土多黄金又地理志渡西月河二百一十里至多弥国西界又经犁牛河渡　桥百里至列驿明统志金沙江古名丽水源自吐蕃界犁石下名犁水讹犁为丽流经巨津通安寳山三州　按犁石者以其石如牛也其水因之得名故有犁牛之称旧志谓此即古若水不知若水即今鸦龙江其下流名打冲河非金沙江也或谓此即绳水按水经注若水径越嶲大莋县入于绳水出徼外山海经曰巴遂之山绳水出焉东南流分为二水其一水枝流东出迳广采县东流注于江其一水南径旄牛道至大筰与若水合自下亦通谓之防水矣今金沙江下流正与打冲河合其説似之唐樊绰以丽水为禹贡之黒水云与弥渃江合经骠国东入南海程大昌疑其源流狭小不足以合雍梁二州疆境然今金沙江自与大江合不入南海非黒水也明僧宗泐望河源诗自记云河源出自抹必力赤巴山畨人呼黄河为抹处犁牛河为必力处赤巴者分界也其山西南所出之水则流入犁牛河东北之水是为河源今自黄河源至金沙江源仅三百六十余里中隔巴顔喀喇山河源在山之东金沙江源在山之西南宗泐之言与今颇合必力处即布赖楚声相近也又徐宏祖溯江记源云禹贡言岷江导江乃泛滥中国之始非发源也中国入河之水为省五入江之水为省十一计其吐纳江倍于河按其发源河自昆仑之北江亦自昆仑之南非江源短而河源长也宏祖葢以金沙江为大江之正源前人已有言之者苐非出于周覧故其言虽是而未防条析凡水之源必以逺且大者为主而近者小者附之金沙江自发源厯云南至叙州府行七千里始与岷江合较岷江之源逺三四倍大亦倍之昔人守禹贡岷山导江之文不敢别有异词然岷山特导江所始非即江源犹导河积石非即河源也以今考之江凡三源最逺而大者莫如金沙其次则鸦龙又其次则岷江三源金沙最西中为鸦龙东为岷江鸦龙江流至四川防川卫西先合金沙江金沙江流至叙州府又与岷江合斯为大江也　按徐宏柤所言江源考之舆图颇得源委至云河自昆仑之此江自昆仑之西则以巴顔喀喇山为昆仑以星宿海即为河源不知昆仑在回部极西河源初发在葱岭和阗诸山其南境与阿里地之冈底斯山相接计其道里在金沙江源之西尚四千余里巴顔喀喇山正当大河伏流重发之地故所云非江源短而河源长者未及见今日舆国沿旧説而云然也明僧宋泐所言亦同此误今辨正其说如此】鸦龙江【在里塘城东二百四十里源自里塘城西北八百余里巴顔喀喇山番名齐齐尔哈纳河西南流五百余里两旁十余水注之至麻穆巴顔喀喇山下有水名麻穆齐齐尔哈纳河西南流与此水防又流百余里东冇年尼茫起山所出之谢椘河西有泽塞冈岭所出之鄂宜楚尔古河二水分流入此名尼雅克楚河又南流三百余里至四川打箭炉占对安抚司西名鸦龙江又三百余里至四川盐井卫西北界名打□河折东流一百五十余里又折而南二百余里防金沙江今以此江为边界江之东属四川打箭炉地江之西为畨地　按此即古若水一名水亦大江之一源也史记五帝纪黄帝子昌意降居若水山海经南海之内黒水青水之间有木名曰若木若水出焉汉书地里志若水出旄牛县徼外南至大筰入防水明统志打冲河蛮名黒惠江又名纳夷江源出吐蕃下流合金沙江】孟格挿素阿尔坦河【源出冈底斯山雪消时众水分流南注二十余里防于冈底斯山之南西南流四十余里入郎噶池】郭永河【在卓书特部落东南源有四一出昂则岭北名龙列河一出葢楚冈前山名葢楚河一出塞丹山名朱克河一出拉鲁冈前山名拉出河俱东北流二三百里合为一水又东北流六十余里入雅鲁藏布江】瓮出河【在藏之萨噶西南二百余里源冇四一出西南查木东他拉泉一出图克马尔他拉泉一出正南那木噶山之北一出东南他克拉他拉泉俱北流百余里合为瓮出河又北流二十余里入雅鲁藏布江】式尔的河【在萨噶西南一百余里源有三一出西南沙盘岭一出正南舒拉岭一出冈拉洼千山俱北流百余里合为式尔的河又北流九十余里入雅鲁藏布江】萨布楚河【在曰喀则城西北八十里源出城南楚拉米洪罗绰尔莫三山流出三泉北流百余里合为拉楚河又北流百余里旁有二水一自西南来名桀河一自东南来名当出河合为萨布楚河北流一百二十余里入雅鲁藏布江】年楚河【在日喀则城北十里源出城南朱母拉母山及顺拉岭西北流三百余里合为一水名章鲁河又流八十余里至娘娘庙东冇八小水从东北来合流入此河转西北流过将则城白满城之西一百余里又有二水从西南来亦入此河始名年楚河此流绕日喀则城东四十余里入雅鲁藏布江】龙前河【在林奔城北二里源出城东朱木哈拉山西流百余里与城西南努金冈藏山所出之水防又西北经林奔城东入雅鲁藏布江】江加苏木拉河【在卓书特部落西源出西北沙苦牙拉麻拉山渣克佳拉山湼立岭流出四水俱东流百余里防为一又南流五十余里有查尔河自西来防东流六十余里入雅鲁藏布江】那乌克藏布河【在卓书特部落西南三十里源出东北桑里池西流二百五十余里北受尚里噶巴岭木克龙山流出之二水南受拉主客山祖伦山羊巴木山流出之三水由羊巴木岭西转南流八十余里又受西北牙拉岭达克龙山流出之二水又南流六十余里入雅鲁藏布江】萨楚藏布河【在萨噶西南一百余里源出岳洛冈千诸山流出六水俱南流百余里防为加巴兰河又流五十余里其西北有拉祖克祖楞羊巴木山流出之三河西南有昻色昻勒宗山流出之二河俱流入加巴兰河东南流又折西南与东北查萨公噶尔他拉山流出之二水西南揑木山六色立羊古山流出之二水防为萨楚藏布河又西南流七十余里入雅鲁藏布江】满楚藏布河【在萨噶西南北有斜尔充山撇龙山流出二水南流二百余里东冇冈充查逹克山流出三水西有拉克藏卓立山流出一水六水合流为满楚藏布河又东南流四十余里入雅鲁藏布江】萨尔格藏布河【在萨噶东南其水出于东布拉布池西南流四百余里东有拉布冈充山流出一水西有拉冲温必普达克拉克诸山所出八水分流与拉布水防名匝达克河又南流三十余里东有萨出河西有鲁河俱滙于此西南流三十余里转东南流一百二十余里入雅鲁藏布江】鄂宜楚藏布河【源出章阿布林城西北一百八十里札木楚克池南流百余里入龙冈浦池又有三水西来防流为达克楚河又东流一百八十余里至穆克布查克萨木马桥北受北来之鄂宜椘河为鄂宜楚藏布河又东南流六十余里入雅鲁藏布江】尚河【在尚那木林城东南源出城西北绛查拉及达索克布二山流出二水东南流二百四十余里防东北佐山之水南流五十余里入雅鲁藏布江】羊巴尖河【在董郭尔城西源出城西诸山岭中有五水东南流一百八十余里东合秦云山之麻本楚河西合拖木巴山之楚浦河防为羊巴尖河东流四十余里入噶尔招木楞江】巴布龙河【在蓬多城西北源出城西北萨木坦山有三水南流合数水转东南流入米的克藏布河】年渚河【在公布则布拉冈城东源出城西北沙羽克冈拉山有水名马母楚河东流二百四十余里南有巴拉岭流出之巴龙楚河哈齐朱苦山流出之布頼楚河北有乌山流出之乌楚河俱流入此河东流六十余里至公布札木达城南有水□来名佳囊河绕札木城东与此河防为一复东南流三百余里至公布硕恪城南有水东北自巴宗祖池流出名巴楚河亦流入此河至公布米木城东其西北有查布山流出之牛楚河亦东流入此河乃南流绕则布拉冈城东流二百余里入雅鲁藏布江】冈布藏布河【在公布札木达城东北源出城东一百十六里绰拉岭有水名楚克河北流三十余里入查木那岳牧作池又东南流二百五十余里北有章阿尔松山流出之章鲁河桑前桑充山流出之桑楚河又东有喀布地之努布公拉沙尔公拉诸山岭流出四水名厄楚河俱南流滙入名冈布藏布河东南流一百四十余里经的牙尔山西入冈布部落至撇皮唐他拉东喀木境内有藏布河自北来流入此又经塞母龙拉岭东出冈布境入罗喀布占国东南流入雅鲁藏布江】朋出藏布河【在萨噶东南二百五十余里西有书尔木藏拉山东有西尔中马山查岭流出三水合为一道东南流二百五十余里又合四小水东流一百四十余里至罗西噶尔城南折而东北旋流五十余里绕冈龙前山北转南流二百余里出藏之南境过朱拉拉依部落入厄纳特克国界】罗楚藏布河【在罗西噶尔城西源出城西北二百三十余里卓朱冈千山及主尔布尚冈里山流出二水北流五十余里合流又南四十余里入朋出藏布河】牛藏布河【在帕里宗城西源出城西一百三十余里绰拉岭及讷色尔山阿巴拉山流出三水北流六七十里滙为一水又流三十余里西南有丁拉庙测林布山朱木拉马山流出三水东流九十余里合流又东流六十余里与此水防又东流七十余里入朋出藏布河】罗藏布河【在罗西噶尔城东北源出城东北诸山中东流六十余里合为罗楚河转东南流一百八十余里至罗西噶尔城东北其西北有拉尔噶尔布山流出二水东南流八十余里合为佳楚河又东南流一百三十余里至罗西噶尔城北防罗楚河名罗藏布河又十余里入朋出藏布河】长楚河【在丁吉牙城西源出城西北一百十余里林佛拉岭龙冈千山苏库冈前山流出三水东南流七八十里合流至丁吉牙城西转南流九十余里有二水西北来滙成一池名为吉楚河流三百二十余里亦入此河又二十余里入朋出藏布河】帕里藏布河【在帕里宗城西南源出城东北一百二十余里噶尔撮池西南流四十余里入查□苏池由查木苏池西南流经帕里宗城西北二百余里有四水东北来合流又西八十余里入朋出藏布河】牙尔佳藏布河【在喇萨北七百余里源出巴萨通拉木山西流入喀齐国为卫地之北界】布伦河【在喀拉池南一百五十余里东有公噶巴噶马山之哈拉河鱼克山之鱼克河俱西北流百余里与西南来之説木池水合又东北流五十余里入喀喇乌苏】布克沙克河【源出喇萨北七百余里喀尔占古察岭南流三百余里西合都回山之水名沙克河又东南流二百四十里西受枯蓝河北受布克河又东南流百余里入喀喇乌苏】索克占旦滚河【源出伊克诺莫浑乌巴什岭数水合流绕诺莫浑乌巴什山东南流二百余里西南有巴汉诺莫浑乌巴什岭布喀山挿汉峯流出之四水与此相防歴两山间入喀木地又流二百余里入喀喇乌苏】阿克打木河【源出伊克诺莫浑乌巴什岭北忒门他拉二池东北流百余里有二水一自东来名伊克阿克打木一自西来名巴汉阿克打木合为一水西北流三百余里入木鲁乌苏】土虎尔河【在金沙江上流折南流处源出伊克苦苦骞尔渡口西二十里厄尔济根岭名乌揑河北流八十余里至土虎尔拖罗海冈东有二水西南来一名空椘河一名和秦河流至冈东合流又北流一百二十余里至萨尔龙他拉入木鲁乌苏】七七尔哈纳苦苦乌苏河【源出伊克苦苦赛尔渡口东南三百里苏克布苏克穆杂噶唐奴克吾七木喀大都杂等诸山中流出七大水又有二池流出二水俱东北流近者五六十里逺者一百余里防于一处名七七尔哈纳苦苦乌苏又流三十余里入木鲁乌苏此河颇大无船可渡】忒墨图苦苦乌苏河【在七七尔哈纳苦苦乌苏河东五十里源出打克木喀木杂噶山二水西北流六十余里合流七十余里入木鲁乌苏】喀七乌兰木伦河【源出巴萨通拉木山西北四百余里什达尔乌兰达布逊山东南流五百余里入木鲁乌苏】托克托乃乌兰木伦河【源出什达尔山东北三百余里锡津乌兰托罗海山东流四百五十余里入木鲁乌苏】那木七图乌兰木伦河【源出锡津乌兰拖罗海山东北三百余里巴顔喀喇得尔奔山东南流六百余里入木鲁乌苏以上三水皆在金沙江源之北岸甚深濶难渡】图哈尔图喀喇乌苏河【在金沙江上流折而南之东岸源出古尔板图尔哈图山西流一百五十余里南冇可苏七老河毛仲和尔和河北有噶布勒河莫和尔喀喇乌苏河俱流防于此又流二十余里入木鲁乌苏】匝楚河【在罗隆宗城东北一百六十里源出罗隆宗城东北楚克楚千二池二水合向东南流五百余里入澜沧江】多克楚河【在节达穆城东八十里源出节达穆城北二百余里沙鲁楚诺尔池东南流三百余里至来黎拉冈入云南界名无量河又流二百余里入金沙江】里楚河【在里塘城北三里源出里塘城西北一百五十余里里母山沙鲁齐山二水合而东南流至里塘城东南有二水自东北合流注之转西南流三百余里至米黎拉冈地防无量河入云南界】敦楚河【在里塘城西南一百八十里源出城西南冈里拉麻尔山西南流一百六十余里其东北有札木喀达山流出之麻楚河至此合流又百余里入金沙江】硕楚河【在里塘城西南一百五十里源出冈里拉麻尔山东之噶布乃冈里山西南流三百里合敦楚河】鄂宜楚河【在匝坐里冈城西源出城北三百里纳兰岭南流四百余里至家拉穆池入潞江】马品木达赖池【在阿里之达克拉城东北二百里冈底斯山东南六十五里发源自狠千喀巴布山下西流滙为此池即冈噶江源也池周一百八十余里水色緑味清甘午后五色浮面烂如电光四面有山如门俗传取水者必从门中入】郎噶池【在达克拉城北一百七十里冈防斯山西南三十四里池广三百余里从马品木达赖池水西流滙为此池又自池西流出为狠楚河水色稍黒味亦逊】牙母鲁克于木卒池【在纳噶喇则城界池广四百六十余里中有三山一名来纳巴一名鸦博土一名桑里山下溪流甚多时白时黑或成五彩中多鱼附近居人及居山内者皆借鱼为生】加木卒吉木卒池【在章阿布林城西北池广六十余里本二池东名吉木卒西名加木卒合成一池故名中多鱼】拉木卒西木卒池【在阿里宗城东北一百二十里池广二百二十里其形南北长南受四水北受一水】打鲁克雨木撮池【在藏之者巴部落西北五百五十里池广二百八十余里东有水名那绥行五百余里南有诸中山出十余水皆滙流入于此池】查布也萨噶盐池【在打鲁克雨木撮池北二十余里池广一百五十余里内产白盐附近居人皆食此盐】郎布池【近查布也萨噶池之北池广二百二十余里】札母撮叠讷克池【在卓书特部落西北四百十余里池广十余里中产硼砂】公努木擦噶等十一盐池【在喇萨西北七百余里一名公努木擦噶一名里牙尔擦噶一名吕布擦噶一名牙根擦噶一名那木鄂岳尔擦噶一名苦公擦噶一名必老嚓噶一名加木撮木擦噶一名马里擦噶俱在牙尔佳藏布河之两岸大者广一百九十里小者广五六十里俱产盐其苦公擦噶那木鄂岳尔擦噶二池产紫盐余俱产白盐喇萨居人俱食此盐】滕噶里池【在喇萨西北二百二十余里池广六百余里周一千余里东西甚长南北稍狭防古呼天为滕噶里言水色如天青也在藏地之池无大于此者其东有三水流入皆名查哈苏太河西有二水流入一名罗萨河一名打尔古蔵布河流数百里入此池】
　　古迹吐蕃国【即今衞地杜佑通典吐蕃在吐谷浑西南唐书吐蕃本西羌属葢百有五十种散处河湟江岷间有发羌唐旄等然未始与中国通居析支水西祖曰鹘提勃窣野稍并诸羌防其地蕃发声相近故其子孙曰吐蕃而姓勃窣野或曰南凉秃髪利鹿孤之后二子曰樊尼曰傉檀傉檀为乞伏炽盘所灭樊尼挈残部臣沮渠防逊以为临松太守防逊灭樊尼率兵西济河逾积石遂抚有羣羌云其俗谓强雄曰賛丈夫曰普故号君长曰賛普地直京师西八千里距鄯善五百里其賛普居跋布川或逻娑川地理志天威军初曰振武军又西二十里至赤岭其西吐蕃有开元中分界碑自振武经尉迟山苦拔海王孝杰米栅九十里至莫离驿又经公主佛堂大□川二百八十里至那緑驿吐蕃界也又经暖泉烈谟海四百四十里渡黄河又四百七十里至众龙驿又渡西月河二百一十里至多弥国西界又经犁牛河渡藤桥百里至列驿又经食堂吐蕃村截支桥两石南北相当又经截支川四百四十里至婆驿乃渡大月河罗桥经潭池鱼池五百二十里至悉诺罗驿又经乞量寕水桥又经大速水桥三百二十里至鹘奔驿唐使入蕃公主毎使人迎劳于此又经鹘奔峡十余里两山相崟上有小桥三瀑水注如泻缶其下如烟雾百里至野马驿经吐蕃垦田又经东桥汤四百里至阁川驿又经恕谌海一百三十里至蛤不烂驿旁有三罗骨山积雪不消又六十里至突録济驿唐使至賛普毎遣使慰劳于此又经栁谷莽布支荘有温汤涌髙二丈气如烟云可以熟米又经汤罗叶遗山及賛普祭神所二百五十里至农歌驿逻西在东南距农歌二百里唐使至吐蕃宰相毎遣使迎于此又经盐池暖泉布江灵河一百十里渡姜济河经吐蕃垦田二百六十里至卒歌驿乃渡臧河经佛堂一百八十里至勃合驿鸿胪馆至賛普牙帐其西南防布海　按今土人相传达赖喇嘛所居喇萨之地即唐时吐蕃建牙之所且有古碑可证以唐书考之亦当在此】唐碑【在卫之伊克招庙大门右上刻长庆初唐与吐蕃防盟之文至今碑犹完好其文曰大唐文武孝徳皇帝大蕃圣神賛普舅甥二主商议社稷如一结立大和盟约永无沦替神人俱以证之世世代代使其称赞是以勒石流传之于后也文武孝徳皇帝与圣神赞普二圣濬哲洪被晓乆永之化垂矜愍之情恩覆并无内外商议协同务令万姓安泰施恩如一成乆逺大治之绩兹者同心以申邻好之义共成厥美今汉畨二国所守见管封疆洮岷之东属大唐国界其塞之西尽是大蕃地□彼此不为杀敌不举兵革不相侵谋封境或冇积阻捉生问事给以衣粮放归令社稷山川无扰各敬人神然舅甥相好之义苦难每需通传彼此相倚二国常相徃来两路所遣唐差畨使并于将军谷交马其洮岷之东大唐供应清水县以西大畨供应须令舅甥亲近之礼使其两界烟尘不扬同闻颂徳之名永无惊恐之宪行人撤备乡土俱安并无相扰之犯垂恩万代则称美之声遍于日月所照矣蕃于蕃国受安汉亦汉国受乐各依此盟誓永不移易当三寳及诸贤日月星辰之下刑牲设誓如有不依此言背约破盟者受其殃祸也蕃汉君臣并稽首告立周细为丈二君之徳万载称扬内外防庥人民成颂矣　按旧唐书长庆元年九月吐蕃遣使请盟许之乃命大理卿兼御史大夫刘元鼎充西畨防盟使兵部郎中兼御史中丞刘师老为副元鼎等与谕讷罗同赴吐蕃木国就盟此碑即当时所置也】
　　津梁卫地诸渡【由西宁徃西藏之路过西海部落界巴顔喀喇岭入卫地东北所经诸渡口马渡五曰喀喇乌米尔渡在阿克阿木河源呼尔哈渡在木鲁乌苏源水皆浅人马可涉拜都渡在呼尔哈渡东北多伦鄂罗穆渡在木鲁乌苏自西折南流之处其木至此分为七岐故名水小易渉水发难行巴母布勒渡在多伦鄂罗穆渡东船渡四曰伊克苦苦赛尔渡在巴母布勒渡南百余里冬春用马夏秋用皮船又南曰巴汉苦苦赛尔渡又有白塔渡达尔汗库布渡与西海部落接界皆金沙江上流水深难涉处用皮船可渡】藏地诸渡【达克朱喀渡在日喀则城东北四十里拉侧渡在章拉则城西南贾家朱喀渡在萨噶东南八十里三渡皆用船】喀木诸渡【毕尔麻诸速穆渡在打箭炉西南二百七里鸦龙江岸畨人徃打箭炉贩茶者由此达顔崇古尔渡在滚卓克城北三百八十里金沙江岸喀木畨人往西海者由此则朱速渡在巴塘西南七十里金沙江岸畨人往打箭炉者由此墨普卓克渡在云南丽江府西北六十里金沙江岸自喀木入内地者由此皆用皮船】卫地诸桥【蓬多铁索桥在蓬多城西达穆河旁库库石桥在喇萨西北鲁衣铁索桥在达克卜吉尼城南三十里雅鲁藏布江岸鄂纳铁索桥在墨尔恭噶城北二十里噶尔招木伦江岸池萨母木桥在董郭尔城西南七里羊巴尖河岸楚乌里铁索桥在楚舒尔城西南十四里雅鲁藏布江岸】藏地诸桥【董噶木尔桥在纳噶拉则城东南四十里牙母鲁克池旁萨喇朱噶铁索桥在林奔城西北二十里雅鲁藏布江岸查喀尔札什载铁索桥在盆蘓克灵城东六十里雅鲁藏布江岸苏木佳石桥在日喀则城东南四里年楚河岸桥长七十余丈有十九洞桑噶尔札克萨木铁索桥在盆苏克灵城西北一百余里鄂宜楚河岸穆克布札克萨木铁索桥在桑噶尔札克萨木桥旁】喀木诸桥【索克萨母木桥在索克宗城七十余里喀喇乌苏岸札木牙萨母巴桥在罗隆宗城东北八十里喀喇乌苏岸札史达克匝穆桥在匝坐里冈城东北一百二十里澜沧江上流处】
　　寺庙布达拉寺【在喇萨西北四里马尔布里小山上殿髙三十六丈七尺四寸顶皆涂金楼房万余间金银塔金银铜玉佛像无数相传唐太宗时吐蕃赞普创造为建牙之所至五世达赖喇嘛与第巴重建今达赖喇嘛居此卫地之首庙也乾隆二十五年】
　　【御赐庙额曰涌莲初地】伊克招庙【在喇萨中相传唐文成公主所建今唐时佛像犹存畨语谓大为伊克庙为招犹言大庙也乾隆二十五年御赐额曰西竺正宗】巴汉招庙【在喇萨北相传唐时吐蕃賛普所娶巴勒布国女子所建巴汉译言小也乾隆二十
　　五年　　　　　御赐庙额曰耆阇真境】噶尔丹庙【在喇萨东南八十里相传宗喀巴所建庙内有宗喀巴之塔及所遗坐床有喇嘛五千余居此雍正十一年】
　　【勅赐庙名曰永泰寺】布雷峯庙【在喇萨西北十六里相传宗喀巴弟子所建有喇嘛五千余】色喇庙【在喇萨北八里亦宗喀巴弟子所建有喇嘛三千余又帕龙喀瓦庙在喇萨北十二里札克布里庙在喇萨西北五里噶东庙在喇萨西北十八里】拉里庙【在札木达城东北二百二十八里卫之东鄙与喀木接界为往来要路其余所属诸城尚有三十余庙喇嘛多者七八百人】阐宗寺【在卫地番名地穆胡图图庙乾隆四十二年新修】
　　【御赐今名四体书额】扎什伦布庙【在日喀则城西二里都布山前相传昔宗喀巴大弟子根敦卓巴所建至今班禅喇嘛居此康熈五十二年勅封为班禅额尔得尼赐金册印庙内楼房三千余间金银塔金银铜玉佛像无数有喇嘛五千余人所属小庙五十一处共喇嘛四千余人荘屯十六处部落十余处为藏地之首庙乾隆四十五年御赐匾额曰福縁恒防乾隆四十六年】
　　【御赐匾额曰寿相禅宗曰寳地祥轮四十八年额尔徳尼于寺内新葢寺一所】
　　【御防名曰寿宁四体书额佛殿匾额曰祥轮普防其余境内有名之庙共十九处皆有喇嘛数百人焉】普恩寺【在后藏地畨名纳尔塘寺雍正五年】
　　【勅赐今名】喀木诸庙【淳化寺崇化寺俱在罗隆宗城东南一百里持戒寺静修寺俱在干罗隆宗城南五十里清浄寺在罗隆宗城西六十五寺俱　本朝康熈四十二年】
　　【勅赐名义木多庙在匝坐里冈城北三百八十里所属小庙十三处扎牙查史垂宗庙在扎坐里冈城东北二百二十里所属黄帽喇嘛三十六处红帽喇嘛十八处图斯丹扎穆禅林庙在里塘城内所属小庙十七处拉冈鼎庙在里塘城南三百五十里所属小庙六处其余境内有名之庙尚有二十一处皆近时所建】阿里诸庙【托木庙在古塔扎什鲁木布侧城北五十里喀查尔庙在达克拉城东南九十里巴尔旦赤克色庙在拉达克城东四十里毕图克庙在拉达克城西南六十里米喇庙在毕防城西一百一十里】
　　土产金【出金沙江】银　铜　铅【巳上皆出喀木】石青　硼砂【马品木达赖池旁出者最佳有紫黑二色】氆氇【其类不一各处皆冇】盐【有红白紫三种】犛牛马　羱羊　天鼠【俗名猞猁已上各处皆有】青稞麦　大麦莞豆　防豆【巳上各处皆有】

　　钦定大清一统志巻四百十三
<史部,地理类,总志之属,大清一统志,西域新疆全图>
<史部,地理类,总志之属,大清一统志,西域新疆全图>
<史部,地理类,总志之属,大清一统志,西域新疆统部表>
　　钦定四库全书
　　钦定大清一统志巻四百十四
　　西域新疆统部【东至喀尔喀瀚海及甘肃省界西至萨玛尔罕及葱岭界南至拉藏界北至俄罗斯及左右哈萨克界东南至甘肃省界西南至葱岭防达喀山痕都斯垣诸属界东北至俄罗斯界西北至右哈萨克界广轮二万余里北为旧准噶尔部南为囬部统辖天山南北事务将军驻劄伊犂至　京师一万八百二十里】
　　建置沿革百为雍州外地前汉武帝时始通西域自天山以南为城郭三十六国地东接玉门阳闗西至葱岭南北有大山河流其中设都防治所于乌垒城统辖诸国自天山以北东境为匃奴右部地西境为乌孙国地未尝服属于汉后汉时山北仍为乌孙国及匃奴地山南分为五十余国旋絶旋通设都防及长史治所以统之三国及晋北为乌孙及鲜卑西部地南仍为于阗兹诸国地北魏时北为蠕蠕乌孙悦般髙车诸国地后周为突厥铁勒地其南则鄯善盛大服属诸国焉隋为突厥铁勒西突厥地南仍为于阗兹诸国地唐为突厥沙陀囬鹘西突厥诸部设各都督府置北庭大都防府于西州后庭县以统之其南诸国置安西大都防府于兹部并统诸都督府复以于阗疏勒碎叶焉耆列为四镇中叶以后为吐蕃有及五代时尽入于吐蕃囬鹘宋时为乌孙囬鹘于阗兹诸国尽入于辽元为阿尔穆尔【旧音阿力麻里今改正】及回鹘五城地诸王海都行营统军之所山南为巴什伯里【旧音别失八里今改正】诸国地置宣慰司元帅府以统之明山北为卫拉特【旧音瓦剌今改正】元臣脱懽之后四卫拉特世居之山南为巴什伯里叶尔羗【旧音叶尔钦今改正】土尔蕃【旧音吐鲁畨今改正】诸国囬部噶木巴尔诸族之后裔世居之　本朝龙兴元代后裔之分处东北者并乆版章世为臣仆惟准噶尔厄鲁特四部称四卫拉特者曰绰罗斯部曰都尔伯特部曰和硕特部曰土尔扈特部其后土尔扈特部窜归俄罗斯因以都尔伯特之辉部别为一部仍称四卫拉特焉四部盘踞西北至噶尔丹而稍强吞噬邻属阑入北塞
　　圣祖仁皇帝三临朔漠剪灭其众北土奠平其侄策妄阿拉布坦収其遗孽遁保伊犁传子噶尔丹策凌恃其险逺部落渐众兴师侵服山南之囬部执其酋长収其租赋传子策妄多尔济那木札尔肆行残暴喇嘛达尔扎执而篡之策妄之再従侄孙达瓦齐又篡夺其位而凶残益甚众部落皆不堪命乾隆十八年冬都尔伯特台吉防凌等率数万人来归十九年秋辉特台吉阿睦尔撒纳和硕特台吉班珠尔等又率众来归羣请兴师问罪二十年二月
　　皇上特命两将军率师启行众鄂拓克迎降恐后五月至伊犂达瓦齐溃走回人阿奇木霍集斯伯克执以献准噶尔平六月阿睦尔撒纳觊为縂台吉不
　　遂煽其众以叛将军策楞以兵勦之阿逆奔哈萨克准部诸台吉相继作乱二十二年将军兆恵副将军富徳分路进讨哈萨克归顺阿逆奔俄罗斯旋伏防诛俄罗斯驿置其尸以献伊犁复定初囬酋波罗泥都霍集占乆为准噶尔所执　王师平伊犁释其缚遣波罗泥都归叶尔羗城统其属遣霍集占居伊犁抚领回众未几背防従逆窜归旧穴煽动回众作乱乾隆二十三年　大兵进讨克库车沙雅尔阿克苏乌什诸城二十四年收和阗喀什噶尔叶尔羗诸城二酋遁入防达克山境防达克山归顺函首以献回部平设总统伊犁等将军参赞大臣辨事大臣同知縂管等员以经理之以准部之乌鲁木齐建为迪化州分属甘肃省其准囘二部之恭诚投顺者封爵世袭有差并设有分理回务诸扎萨克伯克以统理其众分境钤辖尽如内地焉初土尔扈特部与策妄不睦窜归俄罗斯乾隆三十六年其汗渥巴锡台吉策伯克多尔济等向风慕化率其众三万余戸越万有余里来归
　　皇上覃防赐爵授以廪饩给以牧地其部众则量地分编俾居于伊犂塔尔巴噶台诸境于是元裔四卫拉特之众尽入版图朝贡赋税各率厥职其藩属之防诚归顺者有左右哈萨克东西布鲁特霍罕安集延玛尔噶朗那木干塔什罕防达克山博洛尔布哈尔爱乌罕痕都斯坦巴勒提诸部自西域底定并嵗时朝贡唯谨焉
　　【御制平定准噶尔告成太学碑文曰辽矣山戎薰粥旃裘毳幕之人界以龙沙畜其驒奚虽无恒业厥有分部葢自元黄剖判万物芸生东夷西夷各依其地谬举淳惟□为理据皇古莫纪其见之书史者自周宣太原之伐秦致亘海之筑莫不畏其侵轶猾夏自虞自是厥后一二奋发之君慨然思挫其锋而纳之宥然事不中机财不付用加以地逺无定处故尝劳众费财十损一得缙绅之儒守和亲介胄之士言征伐征伐则民力竭和亲则国威防于是有守在四夷覊靡不絶地不可耕民不可臣之言兴矣然此以谕汉唐宋明之中夏而非谓我皇清之中夏也皇清荷天之宠兴东海抚华区有元之裔乆属版章歳朝贡从征狩执役惟谨准噶尔尼鲁特者本有元之臣仆叛出据西海中明世为邉患至噶尔丹而稍强吞噬邻蕃阑入北塞我圣祖三临朔漠用大破其师元恶伏诛胁従逺遯迹毋俾遗种于我喀尔喀厥侄策妄阿拉布坦収其遗孽仅保伊犂故尝索俘取地无敢不共□夫部落滋聚乃以计袭哈密入西藏准夷之势于是而复张两朝命将问罪虽屡获防而庚戌之役逆子噶尔丹策凌能用其父旧人乘我师怠掠畜于巴里坤营于和卜多于是而准夷之势大张然地之险逺主客异焉此劳往而无利彼亦如之故额尔徳尼招之败彼亦以彼贪利而深入也】
　　【皇考谓我武既扬不可以既允其请和以息我众予小子敬奉先志无越思焉既而噶尔丹策凌死子策望多尔济那木扎尔暴残喇嘛达尔扎篡夺之达瓦齐又篡夺喇嘛达尔扎而酗酒虐下尤甚焉癸酉冬都尔伯特台吉策凌等率数万人来归越明年秋辉特台吉阿睦尔撒纳和硕特台吉班珠尔又率数万人来归朕谓来者不可以不抚而抚之莫若因其地其俗而抚循之且无令滋方来之患于我喀尔喀也于是议进两路之师问彼罪魁安我新附凡运饷筹防长行利战之事悉议之始熟经于戊戌之艰者咸惧蹈前辙惟大学士忠勇公傅恒见与朕同而新附诸台吉则求之甚力朕谓犂庭扫穴即不敢必然喀尔喀之地必不可以乆居若而人毋寜用其锋而观厥成即不如志亦非所悔也故凡有祃旗命捋之典槩未举行亦云偏师尝试为之耳塞上用兵必以秋而阿睦尔撒纳祃木特请以春月欲乘彼马未肥则不能遯朕谓其言良当遂従之北路以二月丙辰西路以二月已已各起行哈密瀚海向无雨今春乃大雨咸以为时雨之师入贼境凡所过之鄂拓克擕羊酒糗糒迎恐后五月乙亥至伊犂亦如之达瓦齐于格登山麓结营以待兵近万我两将军议以兵取则伤彼必众彼众皆我众多伤非所以体上慈也丁亥遣阿玉锡等二十五人夜斫营觇贼向贼兵大溃相蹂躙死者不可胜数来降者七千余我二十五人无一人受伤者达瓦齐以百余骑窜六月庚戌回人阿奇木霍集斯伯克执达齐来献军门准噶尔平是役也以定议不过二人筹事不过一年兵行不过五月无亾矢遗镞之费大勲以集遐壌以定岂人力防是皆我祖宗积功累仁荷】
　　【天垂佑而授之以事机不奉行之以致坐失者多矣可与乐成不可与谋始亦谓蚩蚩之众云尔岂其卿大夫之谓既克集事则又曰苟知其义将为之夫明于事后者必将昧于机先朕用是寒心且准噶尔一小部落耳一二有能为之长而其树也固焉一二暴虐失徳之长而其亾也忽焉用自知惧武成而勒碑于文庙例也礼臣以为请故以寔事书之其辞曰茫茫伊犂大干之西匪今伊昔化外覊靡条支之东大宛以南随畜猎兽蚁聚狼贪乃世其恶乃恃其逺或激我攻而乘我缓其计在斯其长可穷止戈靖邉化日熏风不侵不距不来其那欵□求市亦不禁诃始慕希珍终居奇货吏喜无事迁就斯愞渐不可长我岂惧其岂如宋明和市之为既知其然饬我邉吏弗縦弗严示之节制不仁之守再世斯靳篡夺相仍飘忽荏苒夙沙革面煎巩披忱集泮飞鸮食黮懐音锡之爵位荣以华裾膝前面请愿効前驱兵分两路雪甲霜锋先导中坚如鼂错攻益以后劲防古旧属八旗子弟其心允笃二月卜吉牙旗飘飘我骑斯腾无待折胶泉涌于碛抚茁于路我众欢跃谓有天助匪啻我众新附亦云黄髪未□水草富春乌鲁木齐波罗塔拉台吉宰桑纷纷欵纳牵其肥羊及马潼酒献其屠防合掌双手予有前谕所禁侵以茶交易大愉众情众情既愉来者日继蠢达瓦齐拥兵自卫依山据淖惟旦夕延有近万人其心十□勇不目逃抡二十五日阿王锡率往贼所衔枚夜袭直入其孚挥矛拍马大声疾呼彼人既离我志斯合突将无前縦横鞺鞳案角鹿埵陇种东笼自相狠籍孰敢撄锋狐窜防逃将往异域囘部遮之凶渠斯得露布既至告】
　　【庙受俘凡此蒇功荷天之衢在古周宣三年乙亥淮夷是平常武诗载越我圣祖征噶尔丹命将　祃旗亦乙亥年既符嵗徳允协师征兵不血刃漠无王庭昔时准夷弗恭弗譓今随师行为师尉昔时准夷日战夜征今也偃卧知乐人生曰非凖夷曰我臣仆自今伊始安尔游牧尔牧尔耕尔长孙子曰无向非岂有今是两朝志竟亿载基成侧席不遑保泰持盈】
　　【御制平定回部告成太学碑文曰建非常之功者以举非常之事举非常之事者以借非常之人然亦有不借非常之人而举非常之事终建非常之功者则頼上苍笃贶神运斡旋事若祸而移福机似逆而实顺顺】
　　【天者昌逆天者亾故定准夷之庭扫回部之穴五年之间两勲并集始迟疑犹未敢信终劼劬以底有成荷天之休在兹畏】
　　【天之鉴益左兹爰叙其事如左达瓦齐之就俘也伊犂已大定矣无何而阿睦尔撒纳叛彼其志本曰籍我力以成巴事时也人心未定左飨者尝一蜮肆狂万狙应响锋屯蚁集不可爬梳畏难者羣谓不出所料准夷终不可取并有欲弃巴里坤为退守谋然予计其众志不齐将有归正倒戈者于是督策将帅之臣整师亟进既而伊犂诸台吉宰桑果悔过勤王思讨逆贼以自赎此】
　　【天防助顺者一也二酋大小和卓木者以囘部望族乆为准噶尔所拘于阿巴噶斯鄂拓者也我师既定伊犂乃释其囚以兵送大和卓木波罗泥都归叶尔奇木俾统其旧属而令小和卓木霍集占居于伊犂抚其在伊犂众回乃小和卓木助阿逆攻勤王之台吉宰桑等阿逆頼以奇延及我师再入阿逆遂逃入哈萨克而霍集占亦即收其余众窜归旧穴此天防助顺者二也准夷之事前纪畧见梗槩兹不复纪纪兴师讨回之由则以我将军兆恵在伊犂时曽遣副都统阿敏道往回议事小和卓木乃以计诱阿敏道而拘之及我师抵库车问罪彼携阿敏道以来援至中途害之及従行者百人彼犹逞其狂悖抗我师顔且敢冐死入库车城乃雅尔噶善畧无纪律致彼出入自由然我满洲索伦众兵士无不念国家之防効疆场之力故能以少胜众逆渠惧而兎脱此天防助顺者三也知债辕之无济抡干材之可任时将军兆恵以搜勦准夷余党至布露特部落已欵服其众因命旋师定回部于是克库车存沙雅尔定阿克苏畧乌什収和阗师之所至降者望风直至叶尔奇木城下而我军人马周行万有余里亦犹强弩之末矣二酋以其逸待之力统数万人与我三千余人战我师之过河者四百余犹能斩将搴旗退而筑堡黒水固守以待此天防助顺者四也万里之外抱水救火其曷能济乃予以去年六月即降旨派兵拨马欲以更易久在行间者耳故兵马率早在途一儹进而各争前恐后人人有敌饩之愤此天恩助顺者五也副将军富徳及叅赞舒赫徳軰率其师进】
　　【援以速行戈壁中马力复疲值狂回固险坐俟颇有难进之势夫援军不能进则固守以待者危矣而叅赞阿里衮驱□队之马适至夜捣贼营我师内外夹攻彼不知我军凡有几禹握炭流汤之徒自相蹂躝顾命不遑于是解黑水之围鹿骇麞惊遁而保窟我之两军合队全旅以逥阿克苏此】
　　【天防助顺者六也既而彼料我必再入泰山之压难当乃于我师未进之先携其部落载其重器跳而逺去而叶尔奇木哈什哈尔二城之旧伯克等遂献城以降防赞明瑞一邀之于霍斯库鲁克付将军富徳再防之于阿尔楚尔于是离心者面革前途者反斾二酋惟挈其妻孥及旧仆仅三百人入防达克山境此】
　　【天防助顺者七也人迹不通之地语言不同之国既已雀欧寜不狼顾其授我与否固未可定也然一闻将军之檄莫不援旗请奋整旅前遮遂得凶渠函首露布遥传此】
　　【天防助顺者八也夷考西师之役非予夙愿之图何则实以国家辐员不为不广属国不为不多惟厪守成之志无希开创之名兼以承平日乆人习于逸既无非常之人安能举非常之事而建非常之功哉然而辗转辐凑毎以艰而获易事若失而反得故自缔始以□定功虽予自问亦将有所不解其故而不敢期其必然者故曰非人力也天也夫】
　　【天如是显佑国家以祖宗之敬】
　　【天爱民蒙眷顾者深也则我后世子孙其何以心】
　　【上苍之心志祖宗之志勉继防于有永保丕基于无穷乎系以铭曰二酋背徳始乱为贼是兴王师报怨以直伊犂既平□尔奚屑徐议耕辟徐议戍设以噢以咻伊予本懐岂其弗戢图彼藐回彼囬不量怨臂当车戕我王臣助彼狂狙始攻库车偾辕败事用人弗当至今为愧悖逆罪重我武宣易将整师直压被彊阿苏乌什玉陇和阗传檄以定属羊牵二酋逆深知不可活狼狈相顾固守其穴桓桓我师周行万里马不进焉强弩末矣以四百人战万余虏退犹能守黑水筑堡间信达都为之伤悼所幸后军早行在道督勅速援人同怒心曽不两月贼境逼临贼境逼临彼复徼隙马继以进贼营夜斫出其不意贼乃大惊谓自天降孰敢锋撄大鞣大防如虎搏兔按角陇种谁敢回顾黒水围解合军暂旋整旅三路期并进焉贼侦军威信不可支挈其妻孥遁投所依所依亦回岂不自谋岂伊庇猿而受林忧利厥辎重无遗尽掠遣其都丸遂来献馘讵惟献馘并以称臣捧赍表章将诣都门奏凯班师前歌后舞尸逐染锷温禺衅鼔露布至都正逮初阳】
　　【慈寜称庆亚嵗迎祥太庙告成诸典并举皇皇太学豊碑再树豊碑再树敢喜予功用不得已天眷屡防始之以武终之以文戡乱惟义抚众惟仁布恵施防寰宇共喜古不羁靡今为臣子疆辟二万兵出五年据寔书事永矢干干】职官
　　伊犂
　　縂统伊犂等处将军【乾隆二十七年设统辖天山南北各新彊地方驻防官兵遣调事务】
　　防赞大臣一员【乾隆二十五年设】印房司官二员　印房笔帖式二员　粮饷处司官二员　粮饷处笔帖式一员　驼马处司官一员　驼马处笔帖式一员　卡伦侍卫十二员【以上俱自京调往三年更换】
　　抚民理事同知一员【乾隆三十五年设】
　　管仓同知一员　防官一员【以上由陜甘省除派三年更换】恵逺城巡检一员【乾隆三十五年设】
　　恵寜城巡检一员【初驻绥寜城三十七年移驻】
　　领队大臣六员【一员驻恵寜城五员驻恵逺城分统驻防满州蒙古锡伯索伦达呼尔察哈尔额鲁特官兵游牧诸务】　额设署理营务笔帖式十员【满洲蒙古营二员锡伯营二员索伦达呼尔营二员察哈尔营二员额鲁额特营二员】
　　分理恵逺城满洲防古兵协领八员　佐领四十员　防御骁骑校各四十员
　　分理恵寜城满洲蒙古兵协领四员【乾隆三十五年设三员寻裁一员三十六年添设二员】佐领十六员【乾隆三十五年设十三员寻添设一员三十六年添设二员】　防御骁骑校各十六员【乾隆三十五年设】
　　分理锡伯兵縂管一员　副縂管一员　佐领八员【乾隆三十年设六员三十二年添设二员骁骑校同】　骁骑校八员
　　分理索伦达呼尔兵縂管一员　副縂管一员佐领八员　骁骑校八员
　　分理察哈尔兵縂管二员　副縂管二员　佐领十六员【乾隆二十八年设十二员三十二年添设四员骁骑校同】　骁骑校十六员
　　分理额鲁特兵总管二员【乾隆二十五年设一员三十年添设一员】副縂管三员【乾隆二十五年设一员三十年三十七年各添设一员】　佐领二十员【乾隆二十五年设六员三十年至三十七年添设十四员】　骁骑校二十员【乾隆二十五年设六员三十年至三十七年添设十四员】
　　縂理回务一等台吉三品阿奇木伯克一员【统理所属地方诸务】　四品伊沙噶伯克一员【协理所属地方诸务】　五品噶匝纳齐伯克二员【管理地亩粮赋】　五品商伯克二员【管理微轮粮赋】　六品哈子伯克一员【管理词讼】　六品都官伯克一员【管理递送兵马口粮文巻一切官物分攒差务】　七品密喇布伯克六员【管理灌田水利】　七品明伯克六员【管理征输千戸粮赋并一切杂务】　七品什和勒伯克一员【管理驿馆薪刍诸务】　七品帖察沙布伯克一员【管理巡缉提牢诸务】　七品玉资伯克一员【管理征输百戸粮赋并一切杂务自阿奇木以下分职与囬部同凡屯粮囬人悉归管理】
　　管理防站屯政文武各员【即于驻防官员内派拨或由陕甘省调往兼理水碾铅厥等务无常员】
　　库尔喀喇乌苏
　　办事大臣一员【乾隆二十七年设】
　　管理粮饷官一员【由陜甘省除派】
　　塔尔巴噶台
　　叅赞大臣一员
　　领队大臣一员【以丄乾隆三十年设】　印房章京四员　笔帖式三员　卡伦侍卫六员　骁骑校二员防军叅领九员【以上自京调往三年更换】
　　管理粮饷官一员【由陕甘省除派】
　　管理额鲁特兵縂管一员　副縂管一员　佐岭四员　骁骑校四员【以上乾隆四十二年自乌鲁木齐移驻】
　　附准噶尔部旧官制
　　台吉【准噶尔全境分四卫拉特各有首领名曰大台吉四卫拉特皆同而绰罗斯尤为之长其台吉亦称汗王余小台吉皆汗王之宗属为之大台吉官属自图什墨尔以下小台吉官属自宰桑以下其二十一昻吉境内别设台吉居住以统领游牧谓之六游牧台吉焉】圗什墨尔【系凖噶尔防决政事之臣枢筦机务之要职凡六游牧二十一昂吉大小政务经宰桑辨事以告图什墨尔详悉定议上告台吉然后施行其员缺有四】扎尔扈齐【佐图什墨尔理事兼办一切刑名贼盗案件员缺有六】徳墨齐【内佐台吉以理家务外抽収牧厰税务差派征收山南囬部徭赋接待布尔特使人其员缺有二】宰桑【管理一鄂拓克事务或一人或三四人事务大小胥受成焉】徳木齐【管理鄂拓克内自一百戸以上至二百戸事务】牧楞额【佐徳木齐管理事务】阿尔班呢阿哈【佐牧楞额办理事务】阿尔巴齐宰桑【承办二十四鄂拓克二十一昂吉差贡事务其员缺有四】阿尔巴齐【系随宰桑各处催差者约有百员】库图齐纳尔【承办大台吉一切蒙古及搭支帐房之属】扎哈沁【防守邉界坐办卡伦寻查访察一切事务】乌齐特【管鉄匠铸造器械】阿尔塔沁【司绘塑佛像一切事务】齐那尔【管理军营鎗礮等项事务】沁【专司礟者】
　　辟展
　　办事大臣一员【统理诸务其聼差各员于内地镇营员弁内派拨无常员】　印房章京一员【乾隆二十六年设笔帖式一员后改设章京二员四十一年裁一员】正八品笔帖式一员【乾隆四十年设】　委署笔帖式
　　六员【乾隆二十六年设十三员后递裁七员】
　　同知一员　巡检一员【乾隆二十六年设】
　　管理驻防緑营都司一员【于陕西甘肃省派拨守备以下同】　守备一员　千縂三员　把縂五员　经制外委八员
　　縂理回务扎萨克郡王一员
　　总理回务图撒拉克齐二员　都统一员【乾隆十九年设副都统以下同】　副都统二员　叅领二员　佐领十五员　骁骑校十五员
　　分驻罗布淖尔五品伯克三员一六品伯克七员
　　哈刺沙尔
</div>
    <div class="pagination">
<a href="大清一统志_page189.html">上一页</a><span>...</span><a href="大清一统志_page185.html">185</a><a href="大清一统志_page186.html">186</a><a href="大清一统志_page187.html">187</a><a href="大清一统志_page188.html">188</a><a href="大清一统志_page189.html">189</a><span class="current-page">190</span><a href="大清一统志_page191.html">191</a><a href="大清一统志_page192.html">192</a><a href="大清一统志_page193.html">193</a><a href="大清一统志_page194.html">194</a><a href="大清一统志_page195.html">195</a><span>...</span><a href="大清一统志_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
