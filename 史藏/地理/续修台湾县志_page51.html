<!DOCTYPE html>
<html>
 <head>
  <meta charset="utf-8"/>
  <title>
   续修台湾县志 - 第 51 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续修台湾县志 - 第 51 页/共 77 页
  </h1>
  <div class="content">
   孙文元，云南人，台湾镇左营游击。朱一贵窃发，欧阳凯等战殁，贼攻府治。文元兵少势孤，于鹿耳门内望北叩首毕，跃入海死。

　　游崇功，漳浦人，台湾水师左营游击。台寇之乱，崇功奉调援剿，同副将许云并力击贼；闻镇营围急，率兵赴春牛埔，而欧阳凯已阵殁。崇功手持大刀，左右冲突，杀贼三十余人，中鎗坠马死。事闻，与游击孙文元俱赠拖色拉哈番，予恤，赐祭葬，各荫子弟一人以守备用。

　　胡忠义，陕西人，台湾镇标左营守备。台寇之乱，随欧阳凯率师于春牛埔拒敌，冲锋力战，中炮坠马死。

　　马定国，陕西人，台湾镇标左营守备。朱一贵攻南路营，定国督兵拒守。贼势猖獗，定国奋力血战，势不能支，大呼曰：我朝廷命官，岂可遭擒取辱，遂拔佩刀自刎死。事闻，与胡忠义俱予恤，赐祭葬，荫一子以卫千总用。

　　蒋子龙，闽县人，台湾镇标中营千总。台寇倡乱，随总兵欧阳凯拒敌春牛埔，大破贼众。次日贼势复张，子龙奋身疾战，被贼刀断一臂而死。

　　陈元，侯官人，台湾镇标左营千总。朱一贵倡乱，元率师同本标右营游击周应龙，于南路冈山御贼，奋勇掩击；贼走。明日直进赤山；又明日，贼悉众四面围攻，元与力战，中鎗被获，逼降不屈死。

　　赵奇奉，广东人，台湾水师协标右营千总。台寇环攻南路，奇奉随协镇许云，率水师援剿，连败贼众。次日贼众悉攻春牛埔，奇奉力战死。

　　林文煌，侯官人，台湾水师协标千总。台寇作乱，文煌随协镇许云率兵援镇军，连日力战于山川台。文煌冲锋杀贼，殁于阵。其弟文甲从师，亦死焉。事闻，与千总蒋子龙、陈元、赵奇奉，俱予恤赐祭葬，荫一子以卫千总用。

　　李茂吉，漳浦人，台湾水师协标中营把总。台寇之乱，茂吉自请为先锋，随副将许云率兵援镇军，力战于春牛埔，为贼所执，不屈。劝之降，茂吉瞑目厉声曰：我朝廷职官，岂背降汝草贼耶？举足翻其几案，夺贼刀杀贼，贼共斮之，头破裂，骂不绝口而死。

　　林彦，闽县人，台湾镇标中营把总。台寇之乱，随总镇剿贼于春牛埔。贼悉众来攻，彦争先临阵，死之（以上俱录「旧志」）。

　　林富，长汀人，台湾镇南路营把总。台匪窃发，奉委率兵为游击周应龙前队；至赤山，与贼战，贼稍却。富乘胜深入，贼复至，围之，劗刺而死。时有削职把总江先达、镇标右营领旗王奇生，俱力战殁于阵。时又有石琳者，永定人，汀州镇标中营把总，奉差领汀镇兵至台湾换班，适遇台变，琳力请助战，为贼所围，殁于阵。事闻，与把总李茂吉、林彦、林富俱予恤赐祭，荫一子以卫千总用（「府志」参旧志）。

　　林亮，字汉侯，福建漳浦人也。生四岁丧母，八岁失所怙，依从父抚育，甫二年，从父又没，事从母如所生。未几从母亦弃世，伶丁孤苦难名状。然性不霸，好结纳当世贤豪，尝曰：男子桑弧四方，安能屈守乡闾，长为农夫没世哉？属滨海多事，决意从戎，习骑射击刺，留心海务，岛澳险夷、舟航利钝、营阵战伐，靡不讲求熟悉。识者觇其将才矣。康熙丙戌，擢台湾水师右营把总，壬辰迁福宁镇左营千总，丙申授铜山营守备。其明年，以熟谙水务，调澎湖协右营守备。辛丑夏，台湾土贼朱一贵作乱，窃据全台，文武守臣或殉难战死，或逃归澎湖。澎、台相距一水，居民汹汹。澎协将弁，以孤岛难守，佥议撤归厦门，各出家属登舟。亮力排众议，按剑厉声曰：朝廷封疆，尺寸不可弃，我等享升平、食禄廪，捐躯报国，正在今日，焉有锋刃未血而相率委去之理？丈夫死忠义耳，宁能骈首市曹，为法吏所辱耶？请整兵配船，守御要害。贼至决一死战，战不捷而亮死，公等归亦未迟。皆曰诺，愿死守。亮驰出江干，申主将号令，驱官民家属各登岸，敢言退厦者斩，众心始固。又以台米弗至，虑行间乏食，捐家财买榖砺米给军；制造战功器械及诸军需，以俟大兵进剿，共图克复。水师提督施世骠、南澳总兵官蓝廷珍，统师至澎，以亮胆识超群，忠勇出众，委为前队先锋，领舟师五百七十人，自澎进发。六月十有六日黎明，大师咸抵鹿耳门外。贼目苏天威，据鹿耳炮台，发大炮以拒我师，百千奔雷，飞轰海面。亮奋勇争先，以六舰冒死直进，尽锐攻击；遥望炮台火药桶堆积如山，命施巨炮，专攻其火药桶，中之，火起，烈焰冲天，燔毙贼不可计数。贼众大败。夺取鹿耳门炮台，焚贼营垒，乘胜进攻安平镇。贼目郑定瑞，悉众抵敌。亮复先士卒登安平城，竖大军旗帜，遂克之。鹿耳、安平皆天险，台之要害，一日而两大捷，百姓欢呼，舁酒馈食，知贼不难平也。十七、十九两日，我师鏖战鲲身，亮驾舟夹击横冲，贼大败入水，淹毙斩获、杀伤无算。自是贼人退保府治，不敢复出，昼夜固守，以老我师。施世骠命亮及董方、魏大猷、洪平，率兵千二百人，分兵间道从西港仔暗渡，出府治之背；蓝廷珍复统大军继之。二十二日黎明，大战于苏厝甲。贼死伤遍野。夜战犁头标，又大败之。次日穷追，败之于木栅仔，复败之于茑松溪，遂克府治。七日之内，恢复全台，纪功第一。总督满保手书褒扬，劳以白金四百两，方之古贤将冯异、曹彬云。雍正元年春，授南澳镇左营游击，秋八月，擢台湾南路营参将，俱未之官；以议叙平台功，那都同知世袭，拜他喇布勒哈番，再加一等。九月引见，温纶褒嘉，特擢台湾水师副将，赐孔雀翎宝刀貂皮缎疋火镰包帑金二百两，盖异数也。途中闻邸报，奉旨特授。台湾镇海外重地，甫离兵火，亮抚恤穷黎，正己率属，整饬水陆兵防，和衷文武，创建郡治木城，民欢乐之。南北路内山生番，未习教化，性嗜杀，时出没为民害。亮设法招抚，倾心归顺者一百八社，男妇一万八百八十七人，于是附山居民咸皆安堵。事闻，上大悦，赐金一万两，从优议叙，特加四级。亮仰体皇仁，因番性所嗜，购色布漳烟盐糖等物，遣官遍历各社，宣朝廷德意，赏赉诸番，欢呼之声震山谷。计动用赐金一千八百九十余两，尚八千一百四十两有奇，封贮台库，流交公用，丝毫不私为己有也。雍正五年春，奉旨移镇浙江定海。定海四面汪洋，为浙东吭扼。亮殚心绸缪，训练卒伍，日率战舰弁兵，巡防周历，南抵温、台，北穷尽山、花鸟，不敢一日暇逸。积劳成疾，卒于官，年六十有四；赐祭葬（录蓝鹿洲「文集」补）。

　　王郡，字建侯，干州人。初冒李姓入伍，康熙六十年，以千总从蓝廷珍收复台湾有功，后为南路参将，始复姓。雍正六年，升台湾总镇。七年，讨平凤山山猪毛番。九年，彰化大甲西番林武力聚众作乱，凤山流棍吴福生亦乘间为变。郡时已授水师提督，乃先遣游击李荣，引兵应援。继侦知福生与商大概等攻陴头甚急，遂决策率兵夜发，与参将侯元勋、守备张玉等三路夹攻，败其前锋。贼复集，自辰至未，战数合，贼大溃，各奔窜潜匿，生擒萧田等八人，枭于营门。越日福生、大概等三十余贼悉就擒。南路即平，而新镇吕瑞麟，剿大甲西番为所围，征兵府中，总督郝玉麟复檄郡讨之。郡师至鹿子港，遣参将李荫越、游击黄贵等，合兵围阿束社。参将靳光瀚、游击林黄彩等，各扼隘口，绝其去路，遂渡大甲溪追杀，直抵生番悠吾界，屡有杀获。贼遁南日内山，峭壁峻绝，谍知樵径仅一线，督师攀援而登，炮声震山谷。贼负创走，捣其巢穴，焚其积聚，于是各社望风皆降；缚献渠凶林武力等，北路亦平。十余年来镇台者，郡之功为优云（「府志」）。

　　张天骏，字呜佩，仁和人。以千总留京营效用，简发福建水师，出洋捕贼有功，累升至广东提督。条奏停止采矿，部议革职。旋奉特旨，补湖广常德总兵，调崇明，奉命海运漕粟至闽平粜，遂授台镇。莅任二年余，恩威并济，兵辑民安，台以无事。天骏为人质直，而存心忠厚，识大体，勤于其职；升福建水师提督。去之日，兵民倾城趋送，至有泣下者，今风神庙立有去思碑（「府志」）。

　　陈林每，邑人也。少贫，未尝识字，为人驾牛以自给；牛止处辄取棰画沙，作判押状。或笑诘之，曰：吾他日为官，当解签署耳。郡城多旷地，林每每过辄慷慨规度，计可作大宅处。一日遇悍卒，以横逆加，怒与斗；已而感愤去，应募入莆田伍籍，以平朱一贵功授把总，屡超擢，卒为台湾总兵官。既莅事，约束营伍，纪律甚严。守令入谒，必告以此土利弊。且曰：吾子侄犯法必痛惩，毋以我故示宽假也。素敬礼士大夫。德化进士王必昌来修邑志，不事干谒，林每辄以礼下之，致尊重焉。晚学擘窠大书，作右军鹅与梅魁字甚工，擢署惠州提督，卒于官。今镇北坊居第犹存，盖其所规度处云（韩必昌撰传）。

　　魁德，蒙古人。以平和游击，调台湾镇标中营。时彰邑民以漳、泉分类械斗，金总戎率师北巡弹压，德在郡与观察穆和蔺，日夜巡缉，获其奸宄歼之；复分拨队伍于中北诸途，截其蔓延，于是台、凤二邑赖以免祸。寻以护城守，坐失察例，当夺官。去之日沿门供香案，送者塞途。自有武员，未有得民若斯之甚者（黄汝济撰传）。

　　郑嵩，字颖山，泉之南安人也。由武举从戎，为海坛镇军官，以功调安平水师游击。喜文墨，刚方廉肃，而尤严于治戎。乾隆五十一年冬，逆贼林爽文陷诸、彰二邑，庄大田亦陷凤山，郡城戒严。总戎调军出应敌，与诸将分扎南北要路；郡城重地，使嵩留守。时郡兵无过数百人，嵩令分守各门，军法甚肃，亲巡逻无间日夜。御敌发奸，多中机要。有把总高大捷者，守大北门，通谋于贼，乃讹言总镇军覆，夜疾驰作奔逸状，遂弃北门去。嵩发令捕之，获诸鹿耳门，斩其首示于众，众心乃定。事闻，上曰：游击例不专杀，但军前事机不测，嵩能用权，堪胜提镇之任，着该部从优议叙。五十二年春二月，嵩率舟师搜剿竹仔港，胜之，获贼三十余艘而归。初，督师黄仕简，节制台湾，以总兵郝壮猷征南路，游击蔡攀龙副之。郝南军大湖，战不利甚困，郡城兵乏不能救。比游击延山以一千人至，同知府事杨廷理乃言于督师，以延山军赴南路，而使嵩以二百人从水道趋东港，会延山以救郝。嵩有族叔玉润居东港，嵩族人亦多在焉。至是，乃召玉润集乡勇助军，遂会延山伐凤山贼，克之。二月辛酉，复凤山城，郝困解。以蔡攀龙八百军守凤山，嵩与俱焉。凤山既复，督师以南路贼不足忧，乃檄蔡攀龙军回郡。郝守凤山势孤，而贼方分攻凤山城及山猪毛粤庄甚急；壮猷使参将瑚图里往山猪毛，会都阃邵振纲杀贼。贼以所掳南路参将印，伪为邵檄，求援于郝；不疑其诈，急召嵩，使出师救邵。嵩行至琉璜溪，贼湮上流，嵩军半渡，流决，贼出万众截杀。嵩血战竟日，突围出；归言于郝，使分兵为犄角，不听。翼日贼大集，攻总戎营，郝徙营入凤山以守。丙子贼大攻凤山城，嵩守南门，贼攻之不下。郝纵义民出东门御贼。义民败，贼入城，郝弃城遁去。嵩登蛇头山，放大炮力战杀贼，随行军死亡几尽，嵩孤身搏战，弓刀俱折，犹以败刀斩数贼，力穷遇害。事闻，上深悯焉，赐祭葬，入京城昭忠祠；子孙袭云骑尉罔替。其族叔玉润收嵩骸，归葬于南安祖籍（谢金銮撰传）。

　　蔡攀龙，字君宠，同安金门人也。状貌雄伟，声如洪钟。少贫，事樵采，每负薪入市，力兼数人担。市翁某，见而异之，曰：伟丈夫！苟从戎，当得富贵，卒俛首于市侩曷为？攀龙曰：吾尝再应募，终被黜。翁曰：将军以服饰取人，子姑从我。乃延至家，厚恤之，卒妻以女。适镇将复募士，翁为制冠服戎装以往，长官奇之，遂就募。未几补外委，攀龙得俸入以具朝暮餐，食不饱，常贷以饱。顷之，以捕盗功，累升海坛游击，调澎湖右营游击，坐失察例，当夺官，檄未行而林爽文乱作。时镇将遣军北援，郡城空虚。贼迫，适攀龙以四百军至，威容甚盛，众大悦。攀龙守郡南桶盘栈，相度地势，浚沟筑垒未就，而贼大至。攀龙不为动，坚阵待敌。会台司马杨廷理率义民出，攀龙与分左右翼击贼，大破之。越数日，北路贼拥攻东门，攀龙复与杨司马共击贼，贼走。由是贼意懈，郡垣赖以守。明年春正月，提军黄仕简节制台湾，使总兵郝壮猷征南路，以攀龙为副。凤山之复，攀龙与有力焉。既，提军檄攀龙归，凤山复陷，南路贼势日益张，攻郡城者间日一至。于时攀龙仍守桶盘栈御贼。常将军抵台，以杨廷理领义民守南门，而使攀龙九百人屯桶盘栈。攀龙守桶盘栈，始终无挫衄。比得奏，功授副将。八月发兵救诸罗，使攀龙与副将贵林为之率；从海道济，取路鹿仔草，贼势弥漫。时秋霖大至，衣装尽湿，鎗炮不施，全军陷于正音庄。贵林及游击杨起麟、邱能成、都司杭富、守备马大雄俱战死，独攀龙与孙全谋突围而东入于诸罗。比廷寄至，擢总兵柴大纪为水师提督，以攀龙补台湾总兵官；未几复加提督，授参赞。时攀龙困于诸罗者久之，及福侯解诸罗围，甫三月，南北路悉定，凭险负固者皆就擒；猛将劲兵纵横于南北，攀龙无所见。攀龙之功，守郡城者居多。其为将得众心，营卒义民多乐为攀龙用者。攀龙貌当贵，陛见，上察其仪表甚悦。平台功臣二十人，图形紫光合，攀龙与焉（谢金銮撰传）。

　　潘国材，号遴山，闽县人。由戊子武科，历镇标中营游击。性格和平，才具明敏，凡诸措置多就理。素爱民而严于治兵，兵有凌民而伤其货者，国材偿以己资，纠其兵重罚之，兵益敛肃。公余吟诗作字，索书者无不立应，故其遗翰甚多。国材卒于官，台人惜之（黄汝济撰传）。

　　奎林，满洲镶黄旗人也。初袭一等承恩公，以汉军都统理藩院尚书，出为乌里雅苏台、伊犁将军。以事下吏议。乾隆五十三年，林爽文伏诛，台湾初定，朝廷筹善后事宜，欲清积弊，以奎刚方正直，能执法，有旨授台湾镇总兵官。奎至，风持峻厉，不负任使。凡吏治营规，有不轨者，皆绳以法，不少假。笨港守备李文彩，以得水口例钱，私放偷渡，奎闻，召文彩至，欲鞭之。文彩曰：守备可杀，不可辱也。奎曰：然哉。即具奏斩之。嘉义令唐时勋，命案顶凶，幕客潘某成其事，民呼冤于总镇。奎讯得实，立笞潘某而械唐令，咨道府并置之法。其它似此者不可殚述。于是文武官皆有忌惮，一时海上吏不容奸，民无怨讟，积弊为之一清。其自处清操刻苦，有馈遗者，悉却不受。外出使二卒执鞭前行，无他舆从。曰：朝廷养兵，岂为我作仆隶哉？一日大雨，坐听事案兵，屋破，漏滴当坐处，使人扶伞立于旁。吏请饬修。曰：毋动，动则累于人，吾不为也。在任三年，命为西藏大臣。往西藏（谢金銮撰传）。

　　吉凌阿者，满洲镶蓝旗人也。性刚直而用兵有法，初以平和游击，调台湾镇标左营。嘉庆十年，海寇蔡牵屡扰台湾南北路，诸亡命者多与勾结。十一月，贼舟泊淡水，陆路贼乘之，焚艋舺，攻竹堑。总镇爱新泰闻警，即率师北行。贼舟旋抵南路凤山，陆贼陈捧、吴淮泗辈应之。壬申（二十三日），观察庆保，使同知钱■〈雨上澍下〉率屯番义勇赴凤山剿捕。是夜，贼焚陴头，劫仓库、监狱。钱同知南入于粤庄。丁丑，总镇回郡城。戊寅，使凌阿以三百人伐凤山贼。己卯，军至南梓坑，贼势四集，凌阿度不可进，即相地势，令立营，一夜垒成。明日贼四面至，凌阿使兵众无动；比贼来五步以内，鎗炮并发，突出击之。贼死无算。未几，众复集，如前法击之。如是者两日，磺药已尽。会总镇檄使归，凌阿乃伪使人驰书钱同知，语以明日南行，会粤庄约同知以师接援。贼得书退二十里，设伏以要之。明日天甫明，凌阿拔营北行。比贼闻知凌阿已至郡矣。十二月癸卯（二十四日），总镇出师北门，使凌阿出东门，北转与总镇会。比凌阿自东而北，闻鎗炮声，讶曰：此陷围声也。急觇之，果然。乃使士卒登高视围坚瑕。复曰：某向瑕。乃严兵合力攻某向，遂破围。以总镇出时北路不通，内地军未至，我军议坚守，凌阿不尽其用。然凌阿每遇敌，意气闲暇，若无所事。盖明于兵法，而能慎用之者。一时晓军事如凌阿者为难。会舟师破蔡牵，陆路贼亦散。奏功论赏，而凌阿以〔愤郁〕劳惫卒，台人惜焉（谢金銮撰传）。

　　戡定戎略

　　戡定戎略者，所以纪国威、昭皇仁也。自「周官」大司马制军诘禁以纠邦国，而九伐之法明于天下；使知负固不服之不可为，犯令陵政之不可宥。凡以去贼害、安民贤而已。台处海徼之外，夷寇所居，郑氏有之；冯恃汪洋，斯梗圣化。天威载宣，皇图式廓；而浮栖旅寄，民志非定，蜂壶虺穴，险阻易凭。远如康熙辛丑，近自乾隆丙午、丁未间，么■〈麻上骨下〉草窃，越海跳梁；命将出师，屡烦庙算。槁苗时雨，怨虹指霓，君心照临，不违咫尺。乃者越裳变风，知周公之才之美；吉甫作颂，见申伯于蕃于宣。捃摭往事，裒录旧闻、欲以实无外之化、示有夷之行，考地理之■〈歹米〉，宜明人事之异变，昭兹来许，佑启后人。俾知一席之安、一饭之饱，莫非食德饮和，戴高履；厚庶某发忠孝之至性、守耕凿之良图，保苞桑于永宁、感芾棠以勿败，意在斯已。凡名将传若干首，而措置之法，于是乎在焉。

　　姚启圣，号忧庵，浙江绍兴人，汉军籍。康熙癸卯乡荐第一。初任香山知县，诖误去。起为台州郡佐，升温、处道。丙辰，为福建布政使。时耿逆初平，海氛未靖，启圣每自备衣粮，招募壮勇，有澄清海外之志。尝曰：国家声教无外，奈何以台湾一弹丸，使沿海居民不遑宁处，廑宵旰忧？会总督郎廷相罢去，启圣代之，遂决计平台。岁己未，移驻漳州。漳与台迩，间谍可施，乃大开招来馆，以随征参议道黄性震董其事，来降者辄纳之。令福州同知苏良嗣督造战船；委随征同知林升督粮运；用人揆务，洞中机宜。既数月，贼降稍多，悉厚犒之。先是，伪将军朱天贵来归，启圣知其骁勇熟海道，特疏请天贵参军事。至，则引入帐中，相与卧起。天贵感激，竭诚效力；遂增置火炮军器，买上游米石，以图大举。会苏良嗣战船报竣，贼遣侦者数辈觇动静，启圣故示以弛缓。值元夕令百姓张灯，自与文武大僚置酒还珠门楼上，若无意用兵者。漏下二鼓，忽称疾，命属吏行酒，而启圣已开南关，疾驰三百里，至闽安镇之五虎门，亲自配舟，调遣精锐出师矣。随又赴漳，使兴化知府卞永誉、泉州知府张仲举，往说贼降；而伪行人傅为霖，虽约为内应，实心持两端。及为霖见杀，乃作急遽状，从数骑招摇城市，见大屋辄扃之，榜其门曰：某镇公馆，某将军行台，各盛陈供具。得贼侦，则佯曰：若非某将军人乎？归语而主，某日之期不可爽，倍予酒食遣归。得他侦亦如之。海上喧传，自相猜忌。郑氏心腹，人人白危，继踵纳款。庚申春二月癸未，乘贼懈，遣兵攻破陈洲、马洲、观音山、石码等十九寨。甲申，复遣随征游击张定国、都司张玺等，引兵直抵海澄城下。计招伪总兵苏侃为内应，攻拔之，降其众二千二百六十七人，遂复海澄。是夜遣随征知县黄金从等，乘潮分渡，直入海门等处，降其伪统领郑元堂、伪都督黄瑞、伪将军陈珍、伪总兵张雄、伪将军张治等，水陆兵一万二千八百八十一人。丁亥，遂复金门、厦门。贼势穷蹙，退保澎湖。二十年，启圣以军中不可无帅，具疏上请天子，命内大臣伯施琅为水师提督。既至，相与筹兵料敌，经画方略。岁癸亥夏六月乙酉，从铜山进兵，癸巳克澎湖；七月丙申，郑克塽率众归诚，海外悉平。启圣制闽数载，建议平台，独握胜算。一切文移条教悉出己手，虽溽暑盛寒不倦。谈论指授，英气激发，义形于色。遇有功将弁及降将，皆开诚奖励，捐金宴犒，无少吝惜。推功让能，劳谦不伐。为定谋推毂名臣第一。朝命加启圣宫保，予世职。凯旋后，随题展海界迁民，俾复井疆（先是顺治十八年令沿海居民迁界）。又置通省郡邑学田，供贫士膏火。寻以病卒于官。榇出福省西郊时，士庶填衢塞巷，跪奠号泣，立祠洪江浒，肖像祀之。

　　施琅，号琢公，晋江人，明崇祯时为游击将军。及明亡，闽、粤事亦相继败，遂挈家入海，依郑氏。成功忌其能，因衅执之。会得脱，遁归，家属皆被害。顺治丙申，制府李率泰荐授副总兵，驻同安，薄厦门贼垒，屡擒其骁将凡数十辈，招降万余人，晋同安总兵，升福建水师提督，削平金、厦沿海诸岛。康熙六年，以边患宜靖，疏请平定台湾，得旨赴京面奏；寻以议裁浙、闽、粤三省水师提督留京，晋爵内大臣伯。康熙二十年，朝廷从闽督姚启圣请，特命仍以水师提督至闽，选练舟师，大举征台。操演三载，二十二年夏，将乘南风进剿。伪镇国公刘国轩，就台简精壮，调佃丁，计二万余人，取洋船及伪文武等官私船，改为战船，大小二百余号，亲统至澎，屯于风柜尾、牛心湾等屿；镇澎伪将林升、邱辉等，约众二万，集于鸡笼屿。各岛环列炮城，沿海可登岸处，概筑短墙，分众扼守。六月乙酉，琅帅舟师由铜山开驾，令各风颿大书将弁姓名，以便识进退，定赏罚。丙戌，到猫屿、花屿，是夜泊八罩水埯澳，遣官乘小哨到将军澳、南天屿等岛，安抚居民。丁亥质明，进攻澎湖。贼列匝艘迎敌，前锋游击蓝理、曾成等七船冲入贼■〈舟宗〉，副锋千总邓高等六船继进，焚杀过当。值南潮正发，诸船为急流分散，前锋船迫炮城，贼舟两翼合围。琅望蓝理之颿，见其深入，自将坐驾船，突围赴援；兴化镇吴英继之，焚斩伪将弁七十余员，围解，理伤炮还。琅亦集矢于目。抵暮，抛泊洋中。翌日仍收泊八罩，以甲裳裹首，严申军令，按失律罪。诸将慑伏，祈请立功自赎，兵气复振。己丑，取虎井、桶盘屿。庚寅，独驾小舟，潜侦贼砦还，遂连日用老弱骄兵计，假攻嵵内及内外堑，以分贼势。越癸巳，集各镇誓师，分为八队。每队七船，各三其垒。自统一队，居中调度。以八十余船为后援，五十船从东畔内堑入鸡笼屿为奇兵夹攻，五十船从西畔内堑入牛心湾为疑兵牵制。将战，有风自西北来，渰浥蓬勃逆我师，三军股栗。琅徇师大呼曰：无畏惟天，惟皇帝之灵，实式临之。须臾雷动，立转南动，潮水加涨四尺，将士贾勇直向妈宫澳扑剿。贼舟四面齐至，火矢喷筒，燔■〈熖，旧代臼〉怒张。我师乘势奋击，自辰至申，兵气愈厉，焚杀伪将曾瑞、王顺等四十七员，伪协营弁目三百余员，贼伙万二千有奇，斗舰烧毁殆尽。刘国轩急乘走舸，从北面吼门逸去。我师入驻澎湖。澎水故苦咸，琅祷于神，甘泉涌出。澎湖既定，乃以恩信结台人，迎降将领、弁目凡百六十五人，赏以袍帽；士卒四千八百五十三人，给以银米；伤未及死者六百余人，医治之，送还台。降者相谓曰：是真生死而肉骨也。归相传说，贼众解体，引领望王师若时雨。逆藩郑克塽势蹙，决计归顺，遣裨将冯锡圭、陈梦炜赍献延平王金印一、招讨大将军金印一、公侯伯将军印五，籍土地府库军实，叩军门乞降。时七月二十七日丙申也。八月壬子，遂统舟师抵台受降，令劗发，抚辑兵民，鸡犬不惊，市不易肆。居数曰，乃刑牲奉币，告于成功之庙曰：自同安侯（成功父芝龙封同安侯）入台地，始有居民；迨赐姓（明唐王僭号隆武，赐成功姓朱）启土，世为岩疆，莫可谁何。今某实赖天子威灵、将帅之力，克有兹士，不辞灭国之愆，所以忠朝廷而报父兄之职分也。第某蚤岁，于赐姓有鱼水之欢，中间微嫌，酿成大戾。某于赐姓，剪为雠敌，情念畴昔，芦中穷士，义所不为。公义私恩，如是则已。语毕涕下。诸将士闻之，皆感泣私语曰：父仇也，郧公辛贤于伍员矣。自是台之官民，毋敢有以私怨逞者。捷书至阙，上解所御龙袍驰赐，载褒以诗。因疏陈台湾弃留利害，周详恳切。请设郡县防守，为东南数省籓篱。礼遣克塽及诸将帅归之京师。诏如所请，海外悉平。加授靖海将军，封靖海侯，予世袭，仍管福建水师提督事。值岁凶，平粜赈恤，所全活百万户。寻卒，赐谥襄壮。

　　吴英，字为高，其先泉州人，后入籍莆田。康熙二年，以平金、厦功，授都司。甲寅耿变时，为浙提左军游击。会宁海将军视师，问诸将谁可膺大任者，提督首以名对，遂授先锋。前后克复黄岩、太平、乐清、青田、象山等县，解处州围，破逆党曹养性于温州，歼海寇张拱垣、朱飞熊于毛头洋，复收捕遂昌、松阳等山寇。水陆数十战，皆亲冒矢石，先士卒，定谋制胜。每献捷，功居首，擢副戎，任闽制府中军。值海氛未靖，下游数警，屡出奇兵，败贼于陈三浿、观音山、江东桥，所向披靡。擢同安总戎，随率舟师复平金、厦。是岁列郡大饥，驰请总督姚启圣出示许沿海百姓出界采捕，全活百万。寻移镇兴化，适提督施琅疏平澎台，遂统陆师为副，誓众登舟，先抵八罩。进剿之日，前锋深入，几为贼窘。自同提督驾船突围援之而走。已复领船奋勇前进，焚贼巨舰，立克澎湖。逆藩即降，驻师台湾数月，民不知兵，台人比之征西大帅。凯旋入觐，温旨褒嘉，赐鞍马衣袍，调浙舟山。甫阅月，擢四川提督，凡十一年；又以闽海岩疆，授陆路提督。未几复调水师，殚力经画，凡关国计民生者，无不悉力举行。后以年老乞休，赐御书匾联，加威略将军。寻又赐诗存问。年七十六，卒于官，赠太子少保。

　　朱天贵，莆田人，平阳镇总兵官。康熙二十一年以总督姚启圣荐，奉旨调回闽省协平台湾。明年六月二十二日，攻克澎湖。天贵率舟师，奋勇追击，斩获溺死者无算。会中炮死。总督上其功，诏赠太子少保，谥忠壮，荫一子知州。是时平台立功者，有海坛总兵林贤、金门总兵陈龙、铜山总兵陈昌、厦门总兵杨嘉瑞，副将蒋懋勋、林葵、詹六奇，参将罗士珍，游击林瀚、王朝俊、许毅、张胜、何应元、曾成功、吴辉、赵邦试，二等侍卫吴启爵，笔帖式常在。

　　觉罗满保，号岛山，满洲人，康熙甲戌进士。五十年，巡抚福建，综烦治剧，有干济才。寻总制闽、浙。五十二年，奉命巡海，复游塞、置烟墩，相度机宜，绸缪孔固。六十年，台匪朱一贵作乱，满保密疏告变，谓抚臣吕犹龙曰：厦门为控制全台咽喉，当亲往以安人心，为恢复计。绥辑会城，拨济粮饷，请以相属。五月庚午，由省城疾趋泉州，值澍雨连绵，乘竹兜，从数骑，行泥淖中，人莫知其为制府也。至厦门，严申军令，市肆晏然。时台湾霪雨连月，贼人坐困；乃密募商船，入台为侦，多载鱼鲞。贼喜得鲞，酬以米粟。又令鱼舟托言遭风漂泊，使壮士附船，用竹筒贮告示，蜡封之，系腰间，至港，辄从海底潜行登岸，入府遍挂谕乡村市镇：『有建大清旗号者，即为顺民。诸色人等有写大清二字贴缝衣帽者，即免诛戮』。由是各里纷纷遵办，以待王师。已而舟师云集，乃酾酒誓众，声言分路进剿。密授诸将锦囊，戒以澎湖开洋后启视，则令其合攻鹿耳门。盖欲散贼党，以分其势也。贼果分兵拒战。旬日之内，恢复府治。南北二路，以次讨平。捷闻，随调遣能吏，安辑流亡，慰抚民番，全台底定。后以疾卒于官。

　　施世骠，靖海将军侯琅之子，以外委守备，随父攻克澎湖立功，累官至水师提督，驻厦门。康熙辛丑，台匪作乱，世骠闻变，集诸将议曰：寇势猖獗，六、七日全台俱陷，非小贼也。今台船数百艘，逃入内地，脱有奸徒混迹，乘虚鼓煽，厦岛一摇不可制，咎将谁执？乃按兵观衅，而总督觉罗满保，羽檄飞促世骠出师赴澎湖，以慰众心。迨满保至厦门，世骠已登舟出港两日矣。抵澎，与南澳总兵蓝廷珍谋，克复安平；复与廷珍遣将分捣郡城。贼魁朱一贵等就擒，即于军中疏平台状。值南风正驶，捷书到阙，赐世骠东珠朝帽蟒袍，异数有加。时元凶虽擒，余党散匿，世骠复与廷珍分遣大兵，廓清南北二路，以除残孽。会风雨大作，屋瓦皆飞，人民震荡，世骠终夜露立，疾作，卒于军。

　　蓝廷珍，字荆璞，闽之漳浦人。少弃耕入伍，习骑射戈盾，趫捷如风，鎗炮无虚发。初为把总，洊升温州游击，追海寇于外洋，屡有奇功。凡绝岛险远僻深，官军不到之处，莫不搜剔。以觉罗制府荐擢南澳总兵官。康熙辛丑夏，朱一贵陷台湾。廷珍闻报，即简徒治装，慨然以征讨为己任。贻书制府曰：『台湾僻处海外，狃于治安久矣。朱一贵突尔跳梁，戕害官兵，窃踞郡县，虽曰猖獗之极，其实不难平也。无赖子弟，偶尔乌合，尚未知战守纪律为何事。当即命将出师，星夜进讨，如救焚拯溺，勿容稍缓。彼不意官军猝至，必将手足忙乱，仓皇散走，渠魁大憝，自可聚而歼旃。此迅雷不及掩耳之道也。若俟奏报、请旨而后发兵，动逾数月，贼胆必大，规模渐立，谋士渐出，羽翮渐成，则燎原之火，正须大费扑灭耳。控制台湾，惟厦门最为扼要；形势所在，便于指挥。执事在省隔远，莫如疾驱南下，住札厦门，督师进剿，筹划粮饷。诸凡机宜，呼应便捷。且内地莠民，不无乘虚鼓煽，或谋啸聚，摇惑人心；若棨戟一临，群疑自息。执事旷世鸿才，必有奇谋上计，灭此朝食，非鄙人所能窥测。惟是养军千日，用在一朝。国家不吝爵禄，施及下材，未有毫毛小效，补报万一，敢以此疆彼界之殊，非在职守之内，袖手缩颈，晏坐而旁观哉？愿执事假某水陆万军，舳舻三、四百艘，请乘长风破千里浪，为执事一鼓平之』。先是，制府闻警，即以军需粮饷属诸巡抚吕犹龙，而身从数骑，疾趋厦门，飞檄召廷珍至厦门，共图恢复事。比行至涂岭，得廷珍书、大喜曰：蓝总兵所见，事事与吾吻合，平台得人矣。廷珍会满公于厦门，定方略，以廷珍统征台大军，带领将弁八十余员、兵壮八千余人、营哨商艘杉板头■〈舟彭〉仔诸舟四百余只。以素所礼漳浦诸生陈梦林为廷珍谋士，使会提督施世骠于澎湖，克期进剿。六月朔日，舟出港，飓风大作，飘铜山。十有一日，抵澎湖。廷珍言于世骠曰：群盗乌合易靡耳。惟胁从至数万，不可胜诛，毒生灵无益；请张檄止歼巨魁，他勿问，则人人有生之乐、无死之心，可不血刃平也。世骠曰：善。十有八日戊申，昧爽，师克鹿耳门，乘胜攻安平，拔之。戒将弁入郡之日，毋许杀掠。遍檄市里：门书大清良民者勿诛，于是人多为自全计，胁从皆散。连日战于鲲身、濑口、涂墼埕、洲仔尾，皆捷。十有九日，贼大攻安平，以数万众拥牛车，驾炮列盾为阵，大队冲突而至。廷珍亲督大炮，连环迸发，倒翁飞虎乌龙旗，遂破牛车阵，由是贼退保府治不复出。惟沿岸列炮，昼夜固守。我师往来攻击，势相持。越日，有西港仔民持羊酒夜诣世骠营，载妻子为质，愿引大兵从西港仔登岸，以出郡城之背，世骠然之。宵中密遣林亮、董方辈，以兵一千二百人往，明日廷珍知之，急见世骠曰：此诚良策，然必以全力乘之。某闻贼多在萧垄、麻豆间，西港仔出其肘下，且距府不远，呼召立应，又多竹林可埋伏。彼若以数千人分布要害，四面环击，林亮一军危矣。故非大队不济。世骠瞿然曰：孰可任者？廷珍曰：『此行他人不能，某愿当之。公于此可分遣将备，力攻濑口、土墼埕等处。贼闻我师北来，必弃营遁府治，恢复在此两日间耳』。从之。于是廷珍留所部兵三分之一，会攻府治，自帅舟师五千五百人，夜渡西港仔。二十二日壬子黎明，于竿寮乡登岸，即不令来舟悉回安平。诸将曰：登岸弃舟，何也？曰：示军士必死无归还心。今日战胜，明日当抵府治耳。言未竟，谍者报：贼在苏厝甲，与林亮、魏大猷辈决战，势甚张。廷珍乃分兵八队，以魏天赐、金作砺、叶应龙、武举倪洪范，领兵千人，疾继林亮辈为前锋；以林政、李祖，领千人为左翼；王万化、边士伟，领千人为右翼。复以胡璟、刘永贵、范国斗、范崇勋，分领千人为左右奇兵。以苏明良领四百人为后应，吕瑞麟领七百人为游兵。廷珍自与陈允升、陈章、林君乡、周宣、蓝引沛、何期有辈，领精锐五百人为中军，鼓行而进。贼党林曹、江国论、黄殿、林骞、林琏等，率众来迎。前军奋力冲杀，左右奇兵绕贼阵后，首尾夹击，游兵突出竹林横冲之。中军虓阚而进，鎗炮震天，贼大溃，追斩俘获，纵横无算。薄暮至犁头标，廷珍料贼必夜劫营，下令撤帐，卷旗露刃，伏莽蔗中。贼果至，不见大营，惊。我军突出击之，贼大败走。癸丑，廷珍督大兵南下，败贼于木栅仔，追至茑松溪，直捣台郡。朱一贵率群贼遁去，廷珍收复府治，驻兵万寿亭。适世骠亦从七鲲身、涂墼埕，分路攻剿。壬子夜，驻南教场。是日与延珍俱会府治，出榜安民。郡城平，乃分遣大兵，扩清南北路。戊午，大战于大穆降，贼众多降。朱一贵走湾里溪，穷追至铁线桥，遂收咸水港。一贵走下加冬。初，漳人王仁和居台湾，往来于沟尾庄，与庄民杨石、杨旭、杨雄善。仁和谒廷珍，廷珍善待之，与以千总守备札，使招致杨石辈，以计擒一贵。闰六月甲子，一贵走沟尾庄，杨雄辈共缚之，并捦其党翁飞虎等数人，而散其余众。未久，诸元凶多就获，南北路悉平。其时台镇乏人，以廷珍署总兵官。秋七月，余孽江国论、郑元长复竖旗于阿猴林，讨平之。江国论辈乞降，廷珍善待之，美衣食，恣其出入，以示诸未捦者。九月，提督施世骠卒，廷珍署提督事，复招抚杜君英等数贼。然其未靖者，犹时萌孽其间，故杨君、林君等起于六加甸，陈成、苏清、杨美、林阿尾、王教等起于石壁寮，皆收缚之，立斩于市。于是分檄诸将，大搜罗汉门，尽获其余党。惟王忠、邱宝宣，遁入傀儡内山。廷珍乃使外委郑国佐、林天成、番通事章旺，同入傀儡内山，遍谕番众勿窃留，使国佐从琅■〈王乔〉绕行山后，至卑南觅，檄谕诸番，官劳以冠带补服，令起崇爻七十二社番壮，大搜中土逸贼，尽缚以献。由是王忠诸贼不敢逸内山，卒为官吏所擒。廷珍善缉捕，虽逆党有相率入海以遁者，皆能计料其所之，移檄捕之，无有脱者。冬十月，奉旨授福建水师提督，加左都督，予世袭。生平忠勤勇敢，用兵有法，而为人恂恂谦抑。凡有计划，多不自用，而善于用人。爱才如渴，将弁有贤者能者，必引与同升，而靡有德色。初，廷珍有从弟曰鼎元，为漳浦诸生，与陈梦林同出仪封张中丞之门。仪封倡明五子之学，及门多贤士。然语其实学实用，殆无过二子者。梦林沉深多智，而鼎元才尤伉爽，明断敏捷，料时事洞如观火。廷珍总师征台，挈鼎元俱行。凡军中书檄露布，尽出其手。机谋计划，则梦林共襄之。南北路既平，梦林归。余孽作难几一载，军中方略多出鼎元。廷珍每料敌发虑，鼎元奋笔疾书，动中机窾，平台事多赖之。以高安朱相国荐，授广东普宁令，改潮阳，烦剧毕治，决狱如神明。然风持甚峻，忤监司，诬以赃，夺职勘问。二巴人遮道呼冤，巡抚鄂公知其诬，然以案成，卒予罢职。会鄂公总制闽、浙，以台湾番民弗靖，要与入闽。鼎元陈台湾十事，鄂公专折举鼎元之贤，奉旨召见，命为广州府知府。到任甫两月，卒于官。鼎元字玉霖，梦林字少林（谢金銮撰补）。

　　福康安，号敬斋，满洲镶黄旗人，相国忠勇公第四子也。幼从戎有奇绩，金州平、论功封嘉勇候，遂以协办大学士，总督陕、甘两省。乾隆五十一年，林爽文倡乱，提督黄仕简、任承恩，讨贼无功，贼众日滋蔓。明年春，诏以闽、浙总督常青为将军，代仕简；江南提督蓝元枚为参赞，代承恩。蓝至鹿仔港，病卒。常守郡城，贼势久弗戢，乃上书乞特简重臣专讨伐事。八月，有旨以嘉勇侯为大将军、超勇侯海兰察为参赞，同领队大臣普尔普、舒亮、四川将军鄂辉，统领巴图鲁侍卫一百二十余人，以楚、蜀、粤、黔兵九千人赴台湾剿贼。侯至闽，礼贤下士，所至察民情，谘地理。抵泉州，征进士郑光策、举人曾大源，见于公邸。二人往见侯，长揖不拜，侯益尊重之。询以台湾乱故，光策首言，上司好承奉，守土官差事奢侈，民生日脧削。侯壮其说，即日撤行台供具，以纳人言。其时献地图、言机事者甚伙，侯皆纳之。乃定计集战舰。十月乙巳，发大担门，退候风于崇武。壬戌（二十八日），诸路军毕集，风色大利，遂放洋，下令针盘指鹿仔港而发。癸亥，舟集鹿仔港，使举人曾大源、厦门监生陈文会职员杨振文辈，登岸招抚难民。露布告条数百纸，令胁从罔治。凡归庄不助贼者，给与盛世良民旗一杆。凡庄有此旗者，不加兵。于是良民闻风争领旗不绝，胁从多散。时爽文方以贼党守大里杙，而自与众贼悉力攻诸罗。诸罗困围已五阅月，民食草根豆■〈艹〈黑告〉〉，待命于呼吸。爽文札营牛稠山之上，在诸罗北七里。侯下令捣贼巢，大军尽攻大里杙。爽文■〈〈贝贝〉上心下〉，去牛稠山营，北退二十余里，结寨于大埔林，而分其党救大里杙。十有一月四日丁卯，侯使海兰察率巴图鲁攻彰化之八卦山，而使额尔享额、色穆里雍中，以降番伏于山下，索伦阿、木勒塔、侍卫哲尧，冲锋上山，海侯继之，枪箭齐发。贼奔山下，竹围中伏起，降番急扑之散。明日戊辰下令，以舒亮为前锋，取北路攻大里杙。己巳，侯率大军南驻营于元长。分兵五队，使海兰察为前锋，侯自率诸将继之，悉南行救诸罗。辛未，天初明，爽文以众贼御我师于仑仔顶（此仑仔顶属笨港，非打猫北保仑仔顶也）。竹围蔗园中，鎗炮迸发，我军嶷立不动。海兰察视贼所聚，以马队冲之。巴图鲁辈箭无虚发，当之者七、八十步外，皆着矢倒地。贼如出不意。贼奔，爽文身被创，于是焚陴头、柴林脚、西势、潭仔、湃厝、三块厝、本厅、天赐、灰磘、双溪口、大仑、海丰沟仔，凡十数庄（皆在笨港东南）。所至之处，势如破竹。耆老持露布出迎，丁壮请从征者不可胜计。遂直抵牛稠山。山为爽文大寨，贼众数万，负山阻溪自固，皆四面攻杀而来。海侯率侍卫跃马踰溪，直冲贼阵，所向披靡，贼众大奔。比昏，海侯先入诸罗城。侯复率众将攻牛稠庄、台斗坑、北社尾，皆削平之。比夜，侯与大军入于诸罗，柴大纪率众官迎，具言久困状。福、海二侯取豆■〈艹〈黑告〉〉嚼于口，咨嗟者久之。诸罗民一时传闻者，皆下涕。越三日壬申，贼众数万次诸罗城之西北，侯使海兰察以侍卫屯练兵五百人出，飞镞疾驰，骤如风雨。贼急奔，自相践踏，死者不计其数。穷追至贼寮，悉焚之，使民载其粮而归。癸酉（初十日），复西剿至大仑，而将军恒瑞亦打通半天厝来会。大仑与半天厝比连，皆鹿仔草地，于是诸罗西路始通。诸罗围既解，爽文去大埔林，而坚守于斗六门。侯以近山贼巢连结，必先剿除，乃使海兰察、鄂辉、普尔普与翼长六十七，率巴图鲁东剿，取路自十四甲而北。侯自与将军恒瑞、总兵袁国璜策其后，大战于兴化店，杀贼千数百人。自兴化店北至员林庄，贼巢皆毁。而舒亮前受策，复自鹿仔港进军，伐竹仔脚、中寮，破大肚溪而南，海口路既通，乃使普尔普、乌什哈达以千人南伐茅港尾，与知府杨廷理会剿中路。廷理亦能军，且得民情。不二日，普复拔营而北。辛巳（十有八日），下令攻斗六门。贼自变量千人，迎截我师于马稠后（此马稠后在诸罗北门外山中，盖往斗六门旧路，今已废，非南门之马稠后也）。击败之。追至大竹排而还（按马稠后大、竹排皆旧路，缘山而行，当日往斗六门皆由于此。福侯由此进兵，非利，故引还，而于二十日破大埔林而北，则今之大路也。由此旧路遂废）。时爽文踞斗六门，而使其党南屯大埔林及中林、大埔尾，复东屯庵古坑，以为声援。癸未，侯率大兵复攻斗六门，乃分兵使恒瑞、普吉保攻大埔林，鄂辉、袁国璜攻大埔尾，海兰察以巴图鲁攻中林，侯自帅师往来应援，大破之。数十里中积尸遍野。日哺，大军会集于庵古坑。坑为蔡福巢穴，濠栅深固，力攻破之。明日甲申（二十一日），师迫斗六门，贼踞隘口布坑阱，削竹筒埋之，以陷马足。我军行亩甽间，四面攻之，斩竹围入，破其营；爽文遁，遂复斗六门。西螺逆民来降，侯使同知黄嘉训搜其党。乙酉，大军驻水沙连，分剿虎仔溪、万丹、南投、北投诸庄，悉平之。丁亥，大军至平台庄，遂进攻大里杙。大里杙高垒土城，列巨炮，内设木栅两层，外溪磡重迭。侯挥军迫溪磡。贼发巨炮，侯亲跃马先渡，贼四出冲击，巴图鲁前，贼不敢犯，暮即列队于溪磡旁。比夜，贼来攻队，我军肃然无声，贼迫，辄杀之。黑夜中杀贼无算。明日戊午，侯率诸将，分路夹攻之，破其穴，杀贼目林素、林成、林快、江近、许三江、陈杰辈二百余人，擒伪彰化县刘怀青及张火、蒋挺、林茂、何从龙。时爽文已挈妻拿越火焰山而遁，乃铲平大里杙，获大小鎗炮数百、榖数千、牛八百余。北路文武关防印信皆收复。十有二月丁酉，攻集集埔，破之，获爽文母与其妻若弟。辛亥，攻小半天，又破之。二处皆坚壁绝险，悬崖鸟道，贼凿石断树、灭途径，谋死守者。于是擒贼目林追、林二、林添、孙东海、王若敬。爽文匿埔里番社中，侯乃指画内山岐途仄径，凡一十五处，皆令大将严兵守之，而自与海兰察穷搜乱山獠穴中，诛擒逆贼六千余人，收其器械。爽文自知不脱，乃投于所善高振家曰：吾使若富贵。振缚之以献，遂卒获爽文与其弟林跃、贼党何有志，悉槛致京师。时乾隆五十三年春正月四日也。北路悉平，侯乃下令南征。十有四日丁丑，侯使普尔普偕副将谢廷选，取路内山僻径，直趋大武陇；鄂辉取路海口，由哆啰嘓、洗布陴，搜剿而南。特克什布偕游击叶有光，亦沿山南进。侯自率大军趋中路，以游击吴琇为后劲。戊寅驻湾里溪。己卯，进攻牛庄，擒贼陈献瑞。中路余贼闻风大溃，大穆降、九社口、本县庄、大武陇、大埔、十八重溪诸处贼悉平。壬午，率师抵南潭。丁亥与贼战于南仔坑，大破之，遂进复凤山。以副将伍达色留守。有水底寮者，居台湾之极南，负山面海，地势险远，南北路贼多窜焉。侯使副将张芝元、知府杨廷理，往招谕之。贼恃险四出攻击，芝元、廷理力战焉。明日戊子，贼列阵于海岸，以死相拒。侯率海兰察四路抄杀，出奇兵横冲击之。贼大败，奔入海中，死者无数。庄大田走琅■〈王乔〉。琅■〈王乔〉内山十八社，皆生番所居；外则柴城诸处，迫近海岸，林菁丛深，崎岖轇轕。二月五日戊戌，侯令侍卫乌什哈达率师由海道进，海兰察、鄂辉由山路进。侯亲统大兵至风港，越菁穿林，深入三十里。贼从林中突出，三路军会合殪贼于林中，遂获大田及其弟大韭、其党简天德、许光来、许尚辈与大田母妻子媳凡八百余人。生番缚贼三百余人至，尽杀之。械大田至郡，病亟，碟于市。南路悉平。是役也，台南北亘千余里，巨凶纠恶与胁从者，众且百万，巢穴累结，多在深林峻壑间，有非人迹所易到者。侯上秉庙谟，下稽众论，出谋制敌，成算在胸。计自丁未冬十一月四日始用兵，至戊申二月五日，凡三阅月而南北路荡平。穷山绝险无留奸，群凶无漏网。水火倒悬，毕登衽席。时雨之恩，溢于海表。盖虑有必得，而兵无停机，有如此也。先是侯在北路，烧贼庄，■〈〈贝贝〉上心下〉难民多失所。又东西螺投顺以后，降者日众，稂莠未分；乃疏请派文员十余人，至台抚恤。又请以巡抚徐嗣曾来台，治诸一切。诏皆报可。既平定，侯复疏请于台郡及诸罗建筑城垣、以番民为屯兵，语在城池、屯番二志。又以逆案抄没田园租息，增赏戍兵粮饷。海防文武官索船户例钱者，悉加案核治其罪。从军打仗者，悉奏加升转。凡有微劳，皆赏赉有差。又审定善后事宜诸毕备，上皆如所请，有旨晋封公爵，赏红宝石顶，四团龙补服，黄带紫缰，诏立祠于台湾，御制诗文纪其事焉（谢金銮撰传）。

　　义民

　　民激于义则为兵，是犹兵也。远乎此者无考已。自乾隆丙午、丁未间，林爽文倡乱，守城垣、御近攻，实知府杨廷理任之。民曰赖有太守，太守曰赖义民。义民者，以旗得名，古所谓义旗者是也。勇而为贼所惧者，其旗着。当太守时，有五色旗之义民焉（蔡夺、许听、黄明修、王维清、郭友和、卢云翼分领之）。白甲旗者，其民着白布背心以为号，贼惮之；新街民也（张爵领之）。海口架舟，以通南北路者，曰澎仔船义民；水底寮之战，郑其仁着节矣。由是郑其仁旗称焉。及嘉庆乙丑丙寅间，海寇犯郡城，岸贼应之，白甲旗复出，贼见白甲义民则走；而三郊旗（陈启良、洪秀文、郭拔萃辈领之）、油车旗（苏丽水领之），名闻于海上（蔡骞募有能获陈启良、郭拔萃、洪秀文者予千金）。楠仔坑之战，称张文雅旗。又其初募义为倡者，曰枋桥头旗（韩必昌领）、下横街旗（陈廷璧领）。洲仔尾居水陆之交，贼所盘踞，三郊、油车诸旗卒破贼巢，而焚洲仔尾。凡斯劳绩最著者，前后节经入奏，获邀旌赏有差（语在「军功志」）。其或以死勤事，杀身成仁；论汪锜则邻童非殇，吊杞梁而敝庐犹在。式叨国典，祀于旌义祠（附见「坛庙志」）。

　　论曰：井疆之制，不可复已。而后世始以养兵为患。然统观古今，则所养者未必果当其所用。及其偶一用之，又反不由于所养，盖往往然矣。夫兵犹水也。地之所在，水必生之。虽峻岭高原，未尝无水。故民之所聚，兵藏焉。善用水者，浚渠凿井，接笕转轮，明蓄泄而水足用也。然则官兵以备御于守常，而民兵或招募于应变，亦势所必然者矣。国家初辟，台湾以内地之兵更戍，筹于其势者甚备。地方有事，则赖于义民者亦多。岂曰无兵？以之应变，固不足也，抑寓兵于民之法，有变而仍不变者欤？惜也用义民者用其气，固不娴于律也。语曰：无制之师，有能之将，不可以胜。有制之师，无能之将，不可以败。孔子曰，以不教民战，是谓弃之。教义民者岂其难？有以一耳目，明进止，毋轻怒而泄，毋见利而动，斯亦可矣。虽然，义民无制，则不如兵。使兵而无制，又何如义民？列义民于军志，欲以制义民而一于兵也。  

卷五

　　外编

　　遗迹寺观遗事寓贤方伎兵燹丛谈

　　邑无古迹；有之，则红毛、郑氏之所遗；故外之。鱼钟粥鼓、云卧岩栖，熏利欲者，或藉以一觉，而终不可与入圣贤之教；则亦外之。二姚、帝子，疑迹苍梧，须句、颛臾，犹宗有济；非其鬼也，斯外之矣。医方卜筮、占相星算、丹青图画、九流百家之书，非技进乎道，概为外学。匹夫匹妇壹志孤行，要不违乎忠孝廉节之旨，似乎正矣；然或从其志而外之。一苇杭河、乘桴浮海，名贤轶事，传诵弗衰；要非此邦之所产，则以其地而外之。元蜂、赤蚁、封狐、■〈豕句〉豕、毒螫跳梁，猎而剃之，祸及庐井，则以其凶而外之。雨窗灯夕纵谈旧事、酒醒茶熟破倦快心，然事无专属，则犹以其琐而外之。外也而仍编之，繁而不可杀也。述外编。

　　遗迹

　　寺观

　　遗事

　　寓贤

　　方伎

　　兵燹

　　丛谈

　　遗迹

　　赤嵌楼：在镇北坊。明万历末，荷兰所筑；背山面海，与安平镇赤嵌城对峙；以糖水糯汁捣蜃灰，迭砖为垣，坚埒于石；周方四十五丈三尺；无雉堞，南北两隅瞭亭挺出，仅容一人站立，灰饰精致。楼高凡三丈六尺有奇，雕栏凌空，轩豁四达。其下砖砌如岩洞，曲折宏邃。右后穴窖，左后浚井，前门外左复浚一井。门额有红毛字四，精铁铸成，莫能辨识。先是潮水直达楼下，闽人谓：水涯高处为墈，讹作嵌，而台地所用砖瓦皆赤色，朝曦夕照，若虹吐、若霞蒸，故与安平城俱称赤嵌。又以筑自荷兰，亦名红毛楼。伪郑贮火药军器于此。入版图后因之。道标拨兵看守，司启闭。康熙六十年台变，门遂不扃，贼取门额铁字以制器。频年地震，屋宇倾尽，四壁陡立；惟周垣坚好如故。乾隆十五年，知县鲁鼎梅移建县署于其右，因严扃鐍，岁时则洒扫，俾邑人士览胜焉。

　　赤嵌城（亦名台湾城）：在安平镇一鲲身。沙碛孤浮海上，西南一道沙线，遥连二鲲身至七鲲身，以达府治。湾转内抱，北与鹿耳门隔港犄角如龟蛇相会状。明万历末，荷兰设市于此，筑砖城，制若崇台。海滨沙环水曲曰湾；又泊舟处概谓之湾。此台湾所由名也。城基方广二百七十六丈六尺，高凡三丈有奇，为两层，各立雉堞，钉以铁，瞭亭星布，凌空缥缈。上层缩入丈许，设门三。北门额镂灰字莫能识，大约记创筑岁月者。东畔嵌空数处，为曲洞、为幽宫。城上四隅箕张，现存千斤大炮十五位。复道重楼，倾圯已尽，基址可辨。下层四面加圆凸。南北规井，下入于海，上出于城，以防火攻。现存大炮四位。西城基内一井，半露半隐，水极清冽，可于城上引汲。西北隅缭筑为外城，抵于海，屋址高低，佶曲迷离其间。政府第宅，舞榭歌亭，化为瓦砾。倚城旧楼一座，榱栋竖巨机车一轴，可挽重物以登城。大炮凡数位。内城之北，基下辟小门，伛偻而入，磴道曲窄，已崩坏，地下有砖洞，高广丈余，长数丈，曲转旁出。旧传近海处曾露出一洞，内得铅子数百斛，今失其处；又「旧志」所载，螺梯风洞，俱不可复见。大抵此城砖砌，层迭悉以糖水糯汁捣蜃灰傅之，坚不可劈。其中或实或虚，鬼工奇绝，难以迹求。国朝康熙元年，伪郑就内城改建内府，塞北门欲辟南门，斧凿不能入，乃止。又恶台湾之名（闽音呼似埋完），改称安平，门曰■〈门外吉内〉阚■〈门外失内〉，以春秋时郑国有之■〈门外吉内〉■〈门外失内〉门也。入版图后，为协镇署，废而不居，台飓飘摇，连年地震，遂致倾圯。五十七年，凤山县知县李丕煜，奉文葺之，前为门，中为堂，后为署。旁列小屋数间，今贮火药军装。乾隆三年，协镇沈廷耀建塘房二间于外城南门内，拨兵防守。先是北面临海一带，短墙坍塌，潮水啮城基。雍正十一年，协镇陈伦炯砌之。乾隆十四年，城西北暨教场南海岸冲崩，计一百八丈，邑监生方策捐银三百两筑沙堤，协镇沈廷耀成之。

　　按「旧志」载：荷兰爱台地，借居于倭，不可。乃绐之曰：得一牛皮地足矣；多金不惜。遂许之。荷兰剪牛皮如缕，周围圈匝已数十丈，因筑此城，其说与明史所载佛郎机之绐吕宋相似。夫吕宋王兄弟，记称其武而有信。当佛郎机奉黄金为寿，从乞地时，谓地如牛皮许大；姑笑许之。后以不欲失信，乃归地焉。若倭之狡黠狼贪，恐难以绐而得也。且城踞一鲲身全岛，何用剪皮圈匝？或以所圈系镇北坊之赤嵌楼，则一皮细缕，周围奚止四十五丈三尺乎？至谓荷兰与倭约岁贡鹿皮三万张，倭以全台归荷兰；又外志云：天启甲子，荷兰攻逐倭众取之，遂筑台湾赤嵌楼城，俱传闻之误。荷兰已于万历中据台矣。

　　荷兰井：在镇北坊赤嵌楼东北隅，距楼可二十余丈。红毛所凿，砖砌精致。相传每风雨时，常有龟蛇浮游水面。乾隆十四年知县鲁鼎梅移建县署。今井在署内东北隅。
  </div>
  <div class="pagination">
   <a href="续修台湾县志_page50.html">
    上一页
   </a>
   <span>
    ...
   </span>
   <a href="续修台湾县志_page46.html">
    46
   </a>
   <a href="续修台湾县志_page47.html">
    47
   </a>
   <a href="续修台湾县志_page48.html">
    48
   </a>
   <a href="续修台湾县志_page49.html">
    49
   </a>
   <a href="续修台湾县志_page50.html">
    50
   </a>
   <span class="current-page">
    51
   </span>
   <a href="续修台湾县志_page52.html">
    52
   </a>
   <a href="续修台湾县志_page53.html">
    53
   </a>
   <a href="续修台湾县志_page54.html">
    54
   </a>
   <a href="续修台湾县志_page55.html">
    55
   </a>
   <a href="续修台湾县志_page56.html">
    56
   </a>
   <span>
    ...
   </span>
   <a href="续修台湾县志_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
