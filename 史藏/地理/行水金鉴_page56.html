<!DOCTYPE html>
<html>
<head>
    <meta charset="UTF-8">
    <title>行水金鉴 - 第 56 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 56 页/共 93 页</h1>
    <div class="content">
　　行水金鉴卷九十四
　　钦定四库全书
　　行水金鉴巻九十五
　　江南按察使傅泽洪撰
　　运河水
　　宋太宗太平兴国八年六月雄州易水涨坏民庐舍河南府澍雨洛水涨五丈余坏巩县官署军营民舍殆尽谷洛伊瀍四水暴涨壊京城官署军营寺观祠庙民舍万余区溺死者以万计又壊河淸县丰饶务仓库军营民舍百余区【宋史五行志】七月滹沱及祁之资沧之胡卢雄之易恶池水皆溢为患【宋史太宗本纪】
　　卢之翰字维周祁州人太平兴国时为工部员外郎建议潩河合于淮逹许州以便漕运以劳加戸部员外郎【宋史卢之翰传】
　　宋雄幽州人雍熙中知均唐二州未几防河隂屯兵以知河渠利害因命领防汴口均节水势以逹转漕京师赖之【宋史宋雄传】
　　初楚州北山阳湾尤迅急多有沉溺之患雍熙中转运使刘蟠议开沙河以避淮水之险未完而受代乔维岳继之开河自楚州至淮隂凡六十里舟行便之【宋史河渠志】乔维岳为淮南转运司淮河西流三十里曰山阳湾水势湍悍运舟多惧覆溺维岳防度开故沙河自末口至淮隂磨盘口凡四十里又建安北至淮澨五堰运舟所至十经上下其重载者皆卸粮而过舟时壊失粮纲率缘此为奸潜有侵盗维岳始命剏二斗门于西河第三堰二门相距逾五十歩覆以夏屋设县门积水俟潮平乃泄之建横桥岸上筑土累石以牢其址自是尽革而运舟往来无滞矣罢使职权知楚州【宋史乔维岳传】宋太宗端拱元年供奉官閤门祗候阎文逊苖忠俱上言开荆南城东漕河至师子口入汉江可通荆峡漕路至襄州又开古白河可通襄汉漕路至京诏八作使石全振往视之遂废丁夫治荆南漕河至汉江可胜二百斛重载行旅者颇便而古白河终不可开【宋史河渠志】孔守正浚仪人淳化初擢高阳关副都明年防浚惠民河塞澶州决河就知州军【宋史孔守正传】
　　宋太宗淳化二年六月乙酉以汴水决浚仪县帝亲督卫士塞之【宋史太宗本纪】是年六月汴水决浚仪县帝乗歩辇出乾元门宰相枢密迎谒帝曰东京养甲兵数十万居人百万家天下转漕仰给在此一渠水朕安得不顾车驾入泥淖中行百余步从臣震恐殿前都指挥使戴兴叩头恳请回驭遂捧辇出泥淖中诏兴督步卒数千塞之日未旰水势遂定帝始就次太官进膳亲王近臣皆泥泞沾衣知县宋炎亡匿不敢出特赦其罪是月汴又决于宋城县发近县丁夫二千人塞之是年从河北转运使请自深州新砦鎭开新河胡卢河分为一派凡二百里抵常山以通漕运胡卢河源于西山始自冀州新河鎭入深州武强县与滹沱河合流其后变徙入大河至神宗熙寜中内侍程昉请开决引水入新河故道诏本路遣官按视永静军判官林伸东光县令张言举言新河地形高仰恐害民田昉言地势最顺宜无不便仍复遣刘璯李直躬考实而璯等卒如昉言伸等坐贬官四年春诏六宅使何承矩等督戍兵万八千人自霸州界引滹沱水灌稻为屯田用实军廪且为备御焉初临津令黄懋上封事盛称水田之利乃以承矩洎内供奉官阎承翰殿直张从古同制置河北縁边屯田事仍以懋为大理寺丞充屯田判官其所经画悉如懋奏是年以汜水泛溢浸许州民田诏自长葛县开小河潩水分流二十里合于惠民河【宋史河渠志】
　　宋太宗淳化三年七月洛水溢【宋史太宗本纪】七月河南府洛水涨坏七里鎭国二桥【宋史五行志】李继宣浚仪人淳化三年知保州又转庄宅使筑关城浚外濠造船二百艘入鸡渠泉河以运粮人咸便之【宋史李继宣传】
　　宋太宗至道元年九月帝以汴河岁运江淮米五七百万斛以济京师问侍臣汴水疏凿之由令叅知政事张洎讲求其事以闻其言曰禹河自积石至龙门南至华阴东至砥柱又东至于孟津东过洛汭至于大伾即今成臯是也或云黎阳山也禹以大河流泛中国为害最甚乃于贝邱疏二渠以分水势一渠自舞阳县东引入漯水其水东北流至千乗县入海即今黄河是也一渠疏畎引傍西山以东北形高敝坏堤水势不便流溢夹右碣石入于渤海书所谓北过降水至于大陆降水即浊漳大陆则邢州钜鹿泽播为九河同为逆河入于海河自魏郡贵乡县界分为九道下至沧州今为一河言逆河者谓与河水往复相承受也齐桓公塞以广田居惟一河存焉今其东界至莽枯河是也禹又于荥泽下分大河为阴沟引注东南以通淮泗至大梁浚仪县西北复分为二渠一渠元经阳武县中牟台下为官渡水一渠始皇疏凿以灌魏郡谓之鸿沟莨菪渠自荥阳五出池口来注之其鸿沟即出河之沟亦曰莨菪渠汉明帝时乐浪人王景谒者王吴始作浚仪渠盖循河沟故渎也渠成流注浚仪故以浚仪县为名灵帝建宁四年于敖城西北垒石为门以遏渠口故世谓之石门渠外东合济水济与河渠浑涛东注至敖山北渠水至此又兼邲之水即春秋晋楚战于邲邲又音汳即汴字古人避反字改从汴字渠水又东经荥阳北旃然水自县东流入汴水郑州荥阳县西二十里三皇山上有二广武城二城相去百余步汴水自两城间小涧中东流而出而济流自兹乃絶唯汴渠首受旃然水谓之鸿渠东晋太和中桓温北伐前燕将通之不果义熙十三年刘裕西征姚秦复浚此渠始有湍流奔注而岸善溃塞裕更疏凿而漕运焉隋炀帝大业三年诏尚书左丞相皇甫谊发河南男女百万开汴水起荥泽入淮千余里乃为通济渠又发淮南兵夫十余万开防沟自山阳淮至于扬子江三百余里水面阔四十步而后行幸焉自后天下利于转输昔孝文时贾谊言汉以江淮为奉地谓鱼盐谷帛多出东南至五凤中耿寿昌奏故事岁増关东谷四百万斛以给京师亦多自此渠漕运唐初开通济渠为广济渠开元中黄门侍郎平章事裴耀卿言江淮租船自长淮西北泝鸿沟转相输纳于河阴含嘉太原等仓凡三年运米七百万石实利涉于此开元末河南采访使汴州刺史齐澣以江淮漕运经淮水波涛有沉损遂浚广济渠下流自泗州虹县至楚州淮阴县北八十里合于淮逾时毕功旣而水流迅急行旅艰险寻乃废停却由旧河德宗朝岁漕运江淮米四十万石以益关中时叛将李正巳田恱皆分军守徐州临涡口梁崇义阻兵襄邓南北漕引皆絶于是水陆运使杜佑请改漕路自浚仪西十里疏其南涯引流入琵琶沟经蔡河至陈州合颍水是秦汉故道以官漕乆不由此故塡淤不通若畎流培岸则功用甚寡又庐夀之间有水道而平冈亘其中曰鸡鸣山佑请疏其两端皆可通舟其间登陆四十里而巳则江湖黔岭蜀汉之粟可方舟而下由是白沙趋东关经庐夀浮颍步蔡歴琵琶沟入汴河不复经泝淮之险径于旧路二千里功寡利溥朝议将行而徐州顺命淮路乃通至国家膺图受命以大梁四方所凑天下之枢可以临制四海故卜京邑而定都天下甲卒数十万众战马数十万匹并萃京师悉集七亡国之士民于辇下比汉唐京邑民庶十倍甸服时有水旱不至艰歉者有惠民金水五丈汴水等四渠派引脉分咸会天邑舳舻相接赡给公私所以无匮乏唯汴水横亘中国首承大河漕引江湖利尽南海半天下之财赋并山泽之百货悉由此路而进然则禹力疏凿以分水势炀帝开河以奉廵游虽数湮废而通流不絶于百代之下终为国家之用者其上天之意乎【宋史河渠志】宋太宗至道二年三月内殿崇班阎光泽国子博士邢用之上言请开白沟自京师抵彭城吕梁口凡六百里以通长淮之漕诏发诸州丁夫数万治之以光泽防其役议者非之会宋州通判王矩上表极陈其不可且言用之田园在襄邑岁苦水潦私幸渠成遂罢其役【宋史河渠志】六月河南瀍涧洛三水涨坏鎭国桥七月宋州汴河决谷熟县【宋史五行志】
　　宋时漕运自荆湖南北米至真扬交卸舟人皆市私盐以归每得厚利故舟人以船为家一有损漏旋即补葺久而不坏运道亦通太宗尝谓侍臣曰篙工柁师有少贩鬻但无妨公不必究问眞帝王之度哉【谿山余话】
　　王嗣宗为江浙荆湖发运使初漕运经泗州浮桥舟多覆坏嗣宗徙至城隅遂获安济咸平三年以漕运称职就拜太常少卿【宋史王嗣宗传】
　　宋眞宗咸平四年知静戎军王能请自姜女庙东决鲍河水北入阎台淀又自静戎之东引北注三台小李村其水溢入长城口而南又壅使北流而东入于雄州五年顺安军兵马都监马济复请自静戎军东拥鲍河开渠入顺安军又自顺安之西引入威虏军置水陆营田于渠侧济等言役成可以达粮漕隔辽骑帝许之独盐台淀稍高恐决引非便不从其议因诏莫州部署石普并防其役逾年功毕帝曰普引军壁马村以西开凿深广足以张大军势若边城壕沟悉如此则辽人仓卒难驰突而易追袭矣其年河北转运使耿望开鎭州常山鎭南河水入洨河至赵州有诏襃之【宋史河渠志】王能定陶人咸平中知静戎军建议决鲍河防长城口北注雄州塘水为戎马限方舟通漕以实塞下【宋史王能传】宋眞宗咸平五年六月京师大雨漂坏庐舍民有压死者积潦浸道路自朱雀门东抵宣化门尤甚皆注惠民河河复涨溢军营【宋史五行志】七月乙巳疏丁冈河【宋史真宗本纪】七月京师霖雨沟洫壅惠民河溢泛道路坏庐舍知开封府寇准治丁冈古河泄之【宋史河渠志】
　　宋眞宗咸平六年邢用之为度支员外郎又令自襄邑下流治白沟河京师积水而民田无害【宋史河渠志】杨日严改京东转运使开淸河八十里抵暖水河并隄起仓廪以便漕运加直史舘徙益州【宋史杨日严传】宋眞宗景德元年正月壬子开定州河通漕【宋史真宗本纪】九月宋州言汴河决浸民田坏庐舍遣使防塞逾月功就是年夏北面都钤辖阎承翰自嘉山东引唐河三十二里至定州酾而为渠直蒲阴县东六十二里会沙河径边吴泊遂入于界河以达方舟之漕又引保州赵彬堰徐河水入鸡距泉以息挽舟之役自是朔方之民灌漑饶益大蒙其利矣八月诏沧州干寜军谨视斗门水口壅潮水入御河东塘堰以广漑廕四年五月知雄州李允则决渠为水田帝以渠接界河罢之因下诏曰顷修国好听其盟约不欲生事姑务息民自今边城止可修葺城壕其余河道不得辄有濬治大中祥符七年四月泾原都钤辖曹玮言渭北有古池连带山麓今濬为渠令民以漑田六月知永兴军陈尧咨龙首渠入城民庶便之并诏嘉奬天禧末诸州屯田总四千二百余顷而河北屯田岁收二万九千四百余石保州最多逾其半焉江淮两浙承伪制皆有屯田克复后多赋与民输租第存其名在河北者虽有其实而岁入无几利在畜水以限辽骑而巳【宋史河渠志】
　　宋眞宗景德二年六月开封府言西京沿汴万胜鎭先置斗门以减河水今汴河分注浊水入广济河堙塞不利帝曰此斗门本李继源所造屡询利害以为始因京索河遇雨即泛流入汴遂置斗门以便通泄若遽壅塞复虑决溢因令多用巨石高置斗门水虽甚大而余波亦可减去【宋史河渠志】
　　宋眞宗景德三年六月京城汴水暴涨诏觇候水势并工修补増起堤岸工毕复遣使致祭【宋史河渠志】七月应天府汴水决南至亳州合浪宕渠东入于淮【宋史五行志】九月甲子浚汴口【宋史眞宗本纪】是年内侍赵守伦建议自京东分广济河由定陶至徐州入淸河以达江湖漕路役旣成遣使覆视绘图来上帝以地有隆阜而水势极浅虽置堰埭又歴吕梁滩碛之险非可漕运罢之【宋史河渠志】宋眞宗景德四年六月郑州索水涨高四丈许漂荥阳县居民有溺死者【宋史五行志】
　　李溥河南人景德中任制置江淮等路并发运使高邮军新开湖水散漫多风涛溥令漕舟东下者还过泗州因载石输湖中积为长隄自是舟行无患【宋史李溥传】谢德权提总京城四排岸领防汴河兼督辇运前是歳役浚河夫三十万人而主者因循隄防不固但挑沙拥岸阯或河流泛滥即中流复塡淤矣德权须以沙尽至土为垠弃沙隄外遣三班使者分地以主其役又为大锥以试筑隄之虚实或引锥可入者即坐所辖官吏多被谴免者植树数十万以固岸改崇仪副使【宋史谢德权传】宋眞宗大中祥符元年春正月甲戌大雪停汴口蔡河夫役【宋史眞宗本纪】六月开封府言尉氏县惠民河决遣使督视完塞【宋史河渠志】
　　宋眞宗大中祥符二年四月陈州言州地洿下苦积潦歳有水患请自许州长葛县浚减水河及补枣村旧河以入蔡河从之八月汴水涨溢自京至郑州浸道路诏选使乗传减汴口水势旣而水减阻滞漕运复遣浚汴口【宋史河渠志】是年八月丙戌京东惠民河溢居民避水所过津渡戒有司勿算九月甲子浚汴口【宋史眞宗本纪】是年十月京畿惠民河决坏民田【宋史五行志】
　　宋眞宗大中祥符四年八月大名府御河溢合流坏府城害田人多溺死【宋史五行志】
　　宋眞宗大中祥符五年八月庚戌淮南旱减运河水灌民田仍寛租限州县不能存恤致民流亡者罪之【宋史眞宗本纪　大哉王者之政仁恩普徧至今读之犹令人雪涕】
　　宋眞宗大中祥符七年六月河南府洛水涨【宋史五行志】宋眞宗大中祥符八年六月诏自今后汴水添涨及七尺五寸即遣禁兵三千沿河防防八月太常少卿马元方请浚汴河中流阔五丈深五尺可省修堤之费即诏遣使计度修浚使还上言泗州西至开封府界岸开厎平水势薄不假开浚请止自泗州夹冈用功八十六万五千四百三十八以宿亳丁夫充计减工七百三十一万仍请于沿河作头踏道僻岸其浅处为钜牙以束水势使其后成河道止用河淸下卸卒就未放春水前令逐州长吏令佐督役自今汴河淤淀可三五年一浚又于中牟荥泽县各置开减水河并从之【宋史河渠志】宋眞宗大中祥符九年知许州石普请于大流堰穿渠置二斗门引沙河以漕京师遣使按视四月诏遣中使至惠民河防画置坝子以通舟运【宋史河渠志】
　　宋眞宗天禧元年九月甲寅诏能拯救汴渠覆溺者给赏或溺者贫者以官钱给之十二月壬辰遣使縁汴河收瘗流尸【宋史眞宗本纪】
　　宋眞宗天禧二年八月乙夘诏畎索河水入金水河【宋史眞宗本纪】是年江淮发运使贾宗言诸路歳漕自眞阳入淮汴歴堰者五粮载烦于剥卸民力罢于牵挽官私船舰由此速坏今议开扬州古河缭城南接运渠毁龙舟新兴茱萸三堰凿近堰漕路以均水势歳省官费十数万功利甚厚诏屯田郎中梁楚阁门祗候李居中按视以爲当然明年役旣成而水注新河与二堰平漕船无阻公私大便【宋史河渠志】
　　宋眞宗天禧三年六月癸未浚淮南漕渠废三堰【宋史眞宗本纪】薛奎字宿艺正平人为江淮制置发运使疏漕河废三堰以便饷运进吏部员外郎【宋史薛奎传】是年十二月都官员外郎郑希甫言汴河两岸皆是陂水广浸民田隄脚并无流泄之处今汴河南省自明河接澳入淮望诏转运使防度以闻【宋史河渠志】
　　宋眞宗天禧四年正月丙寅开扬州运河【宋史真宗本纪】王臻擢淮南转运副使时发运使建议濬淮南漕渠废诸堰臻言扬州召伯堰实谢安为之人思其功以比召伯不可废也濬渠亦无所益召为三司度支判官而发运司卒濬渠以通漕臻坐前异议降监察御史知睦州【宋史王臻传】
　　崔立字本之鄢陵人天禧中知江阴军开横河六十里通运漕累迁太常寺少卿【宋史崔立传】
　　陈知微歴京东转运副使决古广济河通运路罢夹黄河歳减夫役数万计迁右司谏【宋史陈知微传】
　　刘湜为盐铁副使兼领河渠事汴水絶凿河阴新渠通漕运如故【宋史刘湜传】
　　徐起徙江东转运使请开长淮旧浦以便漕运【宋史徐起传】
　　张君平管勾汴口建言岁开汴口当择其地则水湍驶而无留沙歳可省功有百余万又请沿河县植榆栁爲令佐使臣课最及瘗汴河流尸悉从其言【宋史张君平传】
　　宋仁宗天圣二年春二月庚午遣内臣收瘗汴口流尸仍祭奠之【宋史仁宗本纪】二月崇仪副使廵防惠民河田承说献议重修许州合流鎭大河堰斗门剏开减水河通漕省迂路五百里诏遣使按视以闻【宋史河渠志】
　　宋仁宗天圣三年汴流浅特遣使疏河注口四年大涨隄危众情恟恟诏度京城西贾陂冈地泄之于防龙河【宋史河渠志】
　　宋仁宗天圣四年五月已酉复陜西永丰渠以通解盐【宋史仁宗本纪】闰五月陜西转运使王博文等言准敕相度开治解州安邑县至白家场永丰渠行舟运盐经久不至劳民按此渠自后魏正始二年都水校尉元清引平坑水西入黄河以运盐故号永丰渠周齐之间渠遂废絶隋大业中都水监姚暹决堰濬渠自陜郊西入解县民赖其利及唐末至五代乱离迄今湮没水甚浅涸舟檝不行诏三司相度以闻【宋史河渠志】是年汴水溢决陈留隄又决京城西贾陂入防龙河以杀其势【宋史五行志】王曽以门下侍郎兼戸部尚书天圣四年夏大雨传言汴口决水且大至都人恐欲东奔帝问曾曾曰河决奏未至第民间妖言尔不足虑也巳而果然【宋史王曽传】
　　宋仁宗天圣五年八月都大廵防惠民河王克基言先准宣惠民京索河水浅小縁出源西京郑许州界惠民河下合横沟白鴈沟京索河下合西河湖河双河栾霸河丈八沟各为民间截水莳稻灌园宜令州县廵察【宋史河渠志】
　　宋仁宗天圣六年七月尚书驾部员外郎阎贻庆言五丈河下接济州之合蔡鎭通利梁山泺近者大河决荡溺民田坏道路合蔡而下漫散不通舟请治五丈河入夹黄河因诏贻庆与水官李守忠防度计功料以闻是年勾当汴口康德舆言行视阳武桥万胜鎭宜存斗门其梁固斗门三宜废去祥符界北岸请为别窦分减溢流而勾当汴口王中庸欲増置孙村之石限悉从其请【宋史河渠志】高化迁蜀州团练使天圣六年夏大雨命防汴隄夜驰至城西隄欲坏督守兵负土不能过时夏守恩方典军积材朩城隅化尽取以塞隄乃得无患仁宗嘉之进神龙卫四厢都指挥使【宋史高化传】
　　宋仁宗天圣七年康德舆言修河芟地为并滩农戸所侵诏限一月使自实检括以还县官　是年王克基言按旧制蔡河斗门栈板须依时啓闭调停水势【宋史河渠志】康德舆天圣中迁内殿崇班河阴兵马都监建沿汴斗门以节水会积雨汴水将溢徳舆请自京西水入防龙河水得不溢【宋史康德舆传】
　　张纶除江淮制置发运副使筑漕河隄二百里于高邮北旁锢巨石为十防以泄横流泰州有捍海堰延袤百五十里久废不治歳患海涛冒民田纶方议修复论者难之以为涛患息而蓄潦之患兴矣纶曰涛之患十九而潦之患十一获多而忘少岂不可耶表三请愿身自临役命兼权知泰州卒成堰复逋戸二千六百州民利之为立生祠居淮南六年累迁文思使昭州刺史纶有材畧所至兴利除害为人恕喜施予在江淮见漕卒冻馁道死者众叹曰此有司之过非所以体上仁也推奉钱市襦千数衣不能自存者【宋史张纶传】
　　淮南漕渠筑埭以蓄水不知始何时旧传召伯埭谢公所为按李翺来南録唐时犹是流水不应谢公时巳作此埭天圣中监眞州排岸司右侍禁陶鉴始议为复闸节水以省舟船过埭之劳是时工部郎中方仲荀文思使张纶为发运副使表行之始为真州闸歳省冗卒五百人杂费百二十五万运舟旧法舟载米不过三百石闸成始为四百石船其后所载浸多官船至七百石私船受米八百余囊囊二石自后北神召伯龙舟茱萸诸埭相次废革至今为利予元丰中过眞州江亭后粪壤中见一卧石乃胡武平为水闸记畧叙其事而不甚详具【梦溪茟谈】
　　宋仁宗景祐元年闰六月甲子泗州淮汴溢【宋史五行志】宋仁宗庆歴元年三月汴流不通【宋史五行志】
　　宋仁宗庆歴四年三月省广济河歳漕军储二十万石【宋史仁宗本纪】
　　宋仁宗皇祐元年二月甲戌河北黄御二河决并注于干寜军河朔频年水灾【宋史五行志】
　　宋仁宗皇祐三年【宋史仁宗本纪五行志作二年】是年命使诣中牟治堤明年八月河涸舟不通令河渠司自口浚治岁以为常旧制水増七尺五寸则京师集楚兵八作排岸兵负土列河上以防河满五日赐钱以劳之曰特支而或数涨数防又不及五日而罢则军士屡疲而赐予不及是歳七月始制防河兵日给钱薄其数才比特支十分之一军士便之明年遣使行河相利害【宋史河渠志】杨佐迁河阴发运判官干当河渠司皇祐中汴水杀溢不常漕舟不能属佐度地凿渎以通河流于是置都水监命佐以盐铁判官同判京城地势南下涉夏秋则苦霖潦佐开永济河疏沟浍出野外自是水患息又议治孟阳河议者谓不便佐言国初歳转京东粟数十万今所致亡几倘不濬复旧迹后将废矣乃从其防出为江淮发运使孟阳之役调民七八千夷邱墓百数怨声盈塞诏开封鞠治官吏独舍佐不问纠察刑狱刘敞请加贬黜不听召为盐铁副使【宋史杨佐传】
　　郭谘尝谓作汴乗素河三十六陂之流危京师请自巩西山七里店孤株岭下凿七十里洛入汴可以四时行运诏都水监杨佐同往计度归未及论功卒【宋史郭谘传】
　　陈襄知常州运渠横遏震泽积水不得北入江爲常苏二州病襄度渠之丈尺与民田步畆定其数授以浚法未几遂削望亭古堰水不复积入为开封推官【宋史陈襄传按襄以富弼入相荐为秘阁校理知常州弼相在至和二年】
　　王素知开封府至和二年秋大雨蔡河裂水入城诏军吏障朱雀门素曰皇上不豫兵民庐舍多覆压众心怦怦然奈何更塞门以动众违诏止其役水亦不害【宋史王素传】






　　行水金鉴卷九十五
　　钦定四库全书
　　行水金鉴巻九十六
　　江南按察使傅泽洪撰
　　运河水
　　宋仁宗嘉祐元年九月癸卯自京至泗州置汴河木岸【宋史仁宗本纪】
　　宋仁宗嘉祐三年正月戊戌凿永通河　秋七月丙子诏广济河溢遣官行视民田【宋史仁宗本纪】正月开京城西葛家冈新河以有司言至和中大水入京城请自祥符县界葛家冈开生河直城南好草陂北入惠民河分注鲁沟以纾京城之患【宋史河渠志】司马旦知宜兴县时王安石守常州开运河调夫诸县旦言役夫而亟民有不胜则其患非徒不可就而已请令诸县岁递一役虽缓必成安石不听秋大霖雨民苦之多自经死役竟罢【宋史司马旦传按王安石知常州在嘉祐三年见本传】
　　陜西诸州菽粟自黄河三门沿流入汴以达京师嘉祐四年罢所运菽减漕船三百艘自是岁漕三河而巳【宋史食货志】
　　宋仁宗嘉祐六年汴水浅涩常稽运漕都水奏河自应天府抵泗州直流湍驶无所阻惟应天府上至汴口或岸阔浅漫宜限以六十步阔于此则为木岸狭河扼束水势令深驶梢伐岸木可足也遂下诏兴役而众议以为未便宰相蔡京奏祖宗时已尝狭河矣俗好沮败事宜勿听役即半岸木不足募民出杂梢岸成而言者始息旧曲滩漫流多稽留覆溺处悉为驶直平夷操舟往来便之【宋史河渠志】
　　余良肱改知明州朝廷方治汴渠留提举汴河司汴水淀淤流且缓执政主狭河议良肱谓善治水者不与水争地方冬水涸宜自京左浚治以及畿右三年可使水复行地中弗听又议伐汴隄木以资狭河良肱言自泗至京千余里江淮漕卒接踵者行多病暍借防以休又其根盘错与隄为固伐之不便屡争不能得乃请不与其事执政虽怒竟不为屈改太常少卿知润州【宋史余良肱传】
　　符惟忠提防开封府界县镇公事惠民河与刁河合流嵗多决溢害民田惟忠自宋楼镇碾湾横陇村置二斗门杀水势以接郑河圭河自是无复有水患陜西用兵除泾原路兵民钤辖兼知泾州三司使郑戬奏留都大管勾汴河使建议以为渠有广狭若水阔而行缓则沙伏而不利于舟请即其广处束以木岸三司以为不便后卒用其议再迁西上阁门副使【宋史符惟忠传】张方平自益州召为三司使建言国家都陈留当四通五达之道非若雍谷有山川足恃特倚重兵以立国耳兵恃食食恃漕运以汴为主汴带引淮江利尽南海天圣巳前歳调民浚之故水行地中其后浅妄者争以裁减役费为功汴日以塞今仰而望焉是利尺寸而丧丘山也乃画上十四防富弼读其奏漏尽十刻帝称善弼曰此国计大本非常奏也悉如其说行之迁尚书左丞【宋史张方平传】
　　包拯字希仁合肥人知开封府中宦势族筑园榭侵惠民河以故河塞不通适京师大水拯乃悉毁去或持地劵自言有伪增歩数者皆审验劾奏之迁谏议去【宋史包拯传】
　　王守防明道时迁入内殿头选治京城水决汴河于公贾村决蔡河于四里桥水患以息加带御器械【宋史王守防传】
　　钟离瑾为江淮制置发运使殿直王乙者请自扬州召伯埭东至州浚河百二十里以废二埭诏瑾防度以工大不可就止置牐召伯埭旁人以为利【宋史钟离瑾传】
　　马仲甫庐江人为度支判官内侍杨永徳言漕舟淮汴间惟水递铺为便诏仲甫偕往证可否还言其害十余条议遂格繇戸部判官为发运使自淮隂经泗上浮长淮风波覆舟岁罹其患仲甫建议凿洪泽渠六十里漕者便之拜天章阁待制知瀛州【宋史马仲甫传】
　　王琪知润州转运使欲浚常润漕河琪陈其不便诏寝役而后议者卒请废古城埭破古函管而浚之河反狭舟不得方行公私交病徙知江宁【宋史王琪传】
　　郑向为两浙转运副使疏润州蒜山漕河抵于江人以为便【宋史郑向传】
　　周湛徙京西路邓州美阳堰岁役工数十万溉州县职田而利不及民湛奏罢之【宋史周湛传】
　　徐的为淮南江浙荆湖制置发运副使奏通泰州海安如臯县漕河诏未下的以便宜调兵夫浚治之出滞盐三百万计得钱八百万缗遂为制【宋史徐的传】
　　李师中提防广西刑狱桂州灵渠故通漕岁久石窒舟滞师中即焚石凿而通之【宋史李师中传】
　　贾逵为歩军副都指挥使都城西南水暴溢注安上门都水监以急变闻英宗遣逵督护亟囊土塞门水乃止议者欲穴隄以泄其势逵请观水所行谕居民徙髙避水然后决之迁马军副都指挥使【宋史贾逵传】
　　刘彛从胡瑗学瑗称其善治水神宗择水官以彛悉东南水利除都水丞久雨汴涨议开长城口彛请但启杨桥斗门水即退为两浙转运判官知处州【宋史刘彛传】李禹卿判苏州筑隄太湖八十里为渠益漕运又蓄水溉田千余顷【江南通志】
　　宋神宗熙宁元年十月诏杭之长安秀之杉青常之望亭三堰监护使臣并以管干河塘系衔常同所属令佐巡视修固以时启闭从提举两浙开修河渠胡淮之请也【宋史河渠志】
　　滹沱河源于西山由真定深州干宁与御河合流神宗熙宁元年河水涨溢诏都水监河北转运司疏治六年深州祁州永宁军修新河八年正月发夫五千人并胡卢河増治之【宋史河渠志】
　　御河源出卫州共城县百门泉自通利干宁入界河达于海神宗熙宁二年九月刘彛程昉言二股河北流今已闭塞然御河水由冀州下流尚当疏以絶河患先是议者欲恩州武城县开御河约二十里入黄河北流故道下五股河故命彛昉相度而通判冀州王庠谓第开见行流处下接胡卢河尤便近彛等又奏如庠言虽于河流为顺然其间漫浅沮洳费工尤多不若开乌栏隄东北至大小流港横截黄河入五股河复故道尤便遂命河北提举籴便粮草皮公弼提举常平王广廉按视二人议协诏调镇赵邢洺磁相州兵夫六万濬之以寒食后入役【宋史河渠志】
　　宋神宗熙宁二年三月甲申先是凌民瞻建议废吕城堰又即望亭堰置牐而不用及因濬河隳败古泾函石牐石防河流益阻百姓劳至是民瞻等贬降有差【宋史河渠志】是年闰十一月庚子濬御河【宋史神宗本纪】宋神宗熙宁三年正月韩琦言河朔累经灾伤虽得去年夏秋一稔疮痍未复而六州之人奔走河役逺者十一二程近者不下七八程比常岁劳费过倍兼镇赵两州旧以次边未尝差夫一旦调发人心不安又于寒食后入役比满一月正妨农务诏河北都转运使刘庠相度如可就寒食前入役即亟兴工仍相度最逺州县量减差夫而辍修塘隄兵千人代其役二月又奏御河漕运通流不宜减大河夫役于是止令枢宻院调兵三千并都水监卒二千三月又益发壮城兵三千仍诏提举官程昉等促迫功限六月河成诏昉赴阙迁宫苑副使【宋史河渠志】
　　宋神宗熙宁四年创开訾家口日役夫四万饶一月而成才三月巳浅淀乃复开旧口役万工四日而水稍顺有应舜臣者独谓新口在孤柏岭下当河流之冲其便利可常用勿易水大则泄以斗门水小则为辅渠于下流以益之安石善其议　七月程昉请开宋家等隄畎水以助漕运八月三班借职杨琰请増置上下坝牐蓄水以备浅涸诏琰掌其事【宋史河渠志】
　　宋神宗熙宁五年先是宣徽北院使中太一宫使张方平尝论汴河曰国家漕运以河渠为主国初浚河渠三道通京城漕运自后定立上供年额汴河斛斗六百万石广济河六十二万石惠民河六十万石广济河所运止给太康咸平尉氏等县军粮而巳惟汴河专运粳米兼以小麦此乃太仓蓄积之实今仰仓于官廪者不惟三军至于京师士庶以亿万计大半待饱于军稍之余故国家于漕事至急至重然则汴河乃建国之本非可与区区沟洫水利同言也近岁巳罢广济河而惠民河斛斗不入太仓大众之命惟汴河是頼今陈说利害以汴河为议者多矣臣恐议者不巳屡作改更必致汴河日失其旧国家大计殊非小事愿陛下特回圣鉴深赐省察留神逺虑以固基本方平之言为王安石发也【宋史河渠志】
　　宋神宗熙寜六年都水监丞侯叔献请储三十六陂及京索二水为源仿真楚州开平河置牐则四时可行舟因废汴渠帝曰白沟功料易耳第汴渠岁运甚广河北陜西资焉又京畿公私所用良材皆自汴口而至何可遽废王安石曰此役茍成亦无穷之利也当别为漕河引黄河一支乃为经久冯京曰若白沟成与汴蔡皆通漕为利诚大恐汴终不可废帝然之诏刘璯同叔献覆视八月都水监言白沟自濉河至于淮八百里乞分三年兴修其废汴河俟白沟毕功别相视仍请发谷熟淤田司并京东汴河所隶河清兵赴役从之　是年夏都水监丞侯叔献乞引汴水淤府界闲田安石力主之水既数放或至絶流公私重舟不可荡有阁折者帝以人情不安尝下都水分析并诏三司同府界提防官往视十一月范子竒建议冬不闭汴口以外江纲运直入汴至京废运般安石以为然诏汴口官吏相视卒用其说是后高丽入贡令泝汴赴阙　九月戊辰将作监尚宗儒言议者请置蔡河木岸计功颇大诏修固土岸【宋史河渠志】
　　熙宁中濉阳界中发汴隄淤田汴水暴至隄防颇坏陷将毁人力不可制都水丞侯叔献时莅其役相视其上数十里有一古城急发汴隄注水入古城中下流遂涸急使人治隄陷次日古城中水盈汴流复行而隄陷巳完矣徐塞古城所决内外之水平而不流瞬息可塞众皆伏其机敏【梦溪笔谈】
　　宋神宗熙宁七年正月都水监言自盟河畎汴南诸水近者失于疏浚为害甚大于是辍夫修治而白沟之役废初王安石欲罢白沟修汴南水利帝曰人多以白沟不可为而卿独见可为安石曰果不可为罢之诚宜若可为即俟时为之何必计校人言也　是年春河水壅溢积潦败隄八月御史盛陶谓汴河开两口非便命同判都水监宋昌言视两口水势檄同提举汴口官王琉琉言訾家口水三分辅渠七分昌言请塞訾家口而留辅渠时韩绛吕惠卿当国许之　是年赵济言河浅废运自此物贱伤农宜议兴复以便公私诏张士澄杨琰修治八月都提举汴河隄岸司言欲与通津门汴河岸东城里三十歩内开河下通广济以便行运从之【宋史河渠志】
　　宋神宗熈宁八年春王安石再相叔献言昨疏浚汴河自南京至泗州槩深三尺至五尺惟虹县以东有礓石三十里余不可疏浚乞募民开修诏检计工粮以闻七月叔献又言岁开汴口作生河侵民田调夫役今惟用訾家口减人夫物料各以万计乞减河清一指挥从之未几汴水大涨至深一丈二尺于是复请权闭汴口是年诏京西运米于河北于是侯叔献请因丁字河故道凿隄置牐引汴水于蔡以通舟运不可行寻废十月诏都水监展惠民河欲便修城也　是年又遣杨琰同陈祐甫因汴河置渗水塘又自孙贾斗门置虚隄及渗水入西贾陂由减水河注雾泽陂皆为河之上源　程昉与刘璯言卫州沙河湮没宜自王供埽开浚引大河水注之御河以通江淮漕运仍置斗门以时启闭其利有五王供危急免河势变移而别开口地一也漕舟出汴横絶沙河免大河风涛之患二也沙河引水入于御河大河涨溢沙河自有限节三也御河涨溢有斗门启闭无冲注淤塞之弊四也德博舟运免数百里大河之险五也一举而五利附焉请发卒万人一月可成从之【宋史河渠志】是年六月丙午酾汴水入蔡河以通漕【宋史神宗本纪】
　　宋神宗熈宁九年诏以原额漕粟京东仍修坝牐为启闭之节　三月诏遣官修广济河坝牐　七月提辖修京城所请引雾泽陂水至咸丰门合京索河由京索签入副隄河下合惠民都水监谓不若于顺天门外签直河身及于染院后签入护龙河至咸丰门南复入京索河实为长利从之　是年秋程昉奏御河毕工中书欲论赏帝令河北监司案视保明大名安抚使文彦博覆实十月彦博言去秋开旧沙河取黄河行运欲通江淮舟楫彻于河北极边自今春开口放水后来涨落不定所行舟栰皆轻载有害无利枉费工料极多今御河上源止是百门泉水其势壮猛至卫州以下可胜三四百斛之舟四时行运未尝阻滞隄防不至高厚亦无水患今乃取黄河水以益之大即不能吞纳必致决溢小则缓漫浅涩必致淤淀凡上下千余里必难岁岁开浚况此河穿北京城中利害易覩今始初冬巳见阻滞恐年岁间反坏久来行运倘谓通江淮之漕则又不然自江浙淮汴入黄河顺流而下又合于御河大约岁不过一百万斛若自汴顺流径入黄河达于北京自北京和雇车乘陆行入仓约用钱五六千缗却于御河装载赴边城其省工役物料及河清衣粮之费不可胜计又去冬外监丞欲于北京黄河新隄开置水口以通行运其策尤疎此乃熙宁四年秋黄河下注御河之处当时朝廷选差近臣督役修塞所费不赀大名恩冀之人至今疮痍未平今奈何反欲开口水耶都水监虽令所属相视而官吏恐忤建谋之官止作迁延回报谓俟修固御河隄防方议开置河口况御河隄道仅如蔡河之类若欲吞纳河水须如汴岸増修犹恐不能制蓄乞别委清彊官相视利害并议可否又言今之水官尤为不职容易建言侥幸恩赏朝廷便为主张中外莫敢异议事若不效都无谴罸臣谓更当选择其人不宜令狂妄辈横费生民膏血已而都水监言运河乞置双牐例放舟船实便与彦博所言不同十二月命知制诰熊本与都水监河北转运司官相视本奏河北州军赏给茶货以至应接沿边场要用之物并自黄河运至黎阳出卸转入御河费用止于客军数百人添支而已向者朝廷曽赐米河北亦于黎阳或马陵道口下卸倒装转致费亦不多昨因程昉等擘画于卫州西南循沙河故迹决口置牐凿隄引河以通江淮舟楫而实边郡仓廪自兴役至毕凡用钱米工料二百万有竒今后每岁用物料一百一十六万厢军一千七百余人约费钱五万七千余缗开河行水才百余日所过船栰六百二十五而卫州界御河淤浅巳及三万八千余歩沙河左右民田淹浸者几千顷所免租税二千贯石有余有费无利诚如议者所论然尚有大者卫州居御河上游而西南当王供向着之防所以捍黄河之患者一隄而巳今穴隄引河而置牐之地才及隄身之半询之土人云自庆厯八年后大水七至方其盛时游波有平隄者今河流安顺三年矣设复矾水暴涨则河身乃在牐口之上以湍悍之势而无隄防之阻泛滥冲溢下合御河臣恐垫溺之祸不特在乎卫州而濒御河郡县皆罹其患矣夫此河之兴一岁所济船栰其数止此而萌每岁不测之患积无穷不赀之费岂陛下所以垂世裕民之意哉臣博采众论究极利病咸以谓葺故隄堰新口存新牐而勿治庶可以消淤淀决溢之患而省无穷之费万一他日欲由此河转粟塞下则暂开亟止或可纾飞挽之劳未几河果决卫州　十月诏都水度量疏濬汴河深浅仍记其地分【宋史河渠志】是年四月戊戌复广济河漕　九月戊午浚汴河【宋史神宗本纪】
　　宋神宗熙宁十年范子渊请用濬川杷以六月兴工自谓功利灼然请候今冬疏浚毕将杷具舟船等分给逐地分使臣于闭口之后检量河道淤淀去处至春水接续疏大抵皆无甚利巳而清汴之役兴【宋史河渠志】国朝汴渠发京畿辅郡三十余县夫岁一浚祥符中閤门只候使臣谢德权领治京畿沟洫权借浚汴夫自尔后三岁一浚始令京畿民官皆兼沟洫河道以为常职久之治沟洫之工渐弛邑官徒带空名而汴渠有二十年不浚岁岁堙淀异时京师沟渠之水皆入汴旧尚书省都堂壁记云疏治八渠南入汴水是也自汴流堙淀京城东水门下至雍丘襄邑河底皆高出隄外平地一丈二尺余自汴隄下瞰民居如在深谷熙宁中议改疏洛水入汴予尝因出使按行汴渠自京师上善门量至泗州淮口凡八百四十里一百三十歩地势京师之地比泗州凡高十九丈四尺八寸六分于京城东数里白渠中穿井至三丈方见旧底验量地势用水平望尺量之不能无小差汴渠隄外皆是出土故沟水令相通时为一堰节其水候水平其上渐浅涸则又为一堰相齿如阶陛乃量堰之上下水面相高下之数防之乃得地势高下之实【梦溪笔谈】
　　孙洙知海州方春旱发运使调民浚漕渠以通盐河洙持之不下三上奏乞止其役【宋史孙洙传】
　　刘为侍御史浙西开漕渠役甚小使者张大其事以功迁官言者论其非诏就劾官吏人人惴恐但按首谋二人而已【宋史刘传】
　　宋神宗元丰元年五月西头供奉官张从惠复言汴口岁开闭修隄防通漕才二百余日往时数有建议引洛水入汴患黄河囓广武山须凿山岭十数丈以通汴渠功大不可为去年七月黄河暴涨水落而稍北距广武山麓七里退滩高阔可凿为渠引洛入汴范子渊知都水监丞画十利以献又言汜水出玉仙山京水出嵩渚山合洛水积其广深得二千一百三十六尺视今汴流尚赢九百七十四尺以河洛湍缓不同得其赢余可以相补犹虑不足则旁隄为塘渗取河水每百里置木牌一以限水势两旁沟湖陂泺皆可引以为助禁伊洛上源私引水者大约汴舟重载入水不过四尺今深五尺可济漕运起巩县神尾山至士家隄筑大隄四十七里以捍大河起沙谷至河隂县十里店穿渠五十二里引洛水属于汴渠疏奏上重其事遣使行视【宋史河渠志】宋神宗元丰二年正月使还以为工费浩大不可为上复遣入内供奉宋用臣还奏可为请自任村沙谷口至汴口开河五十里引伊洛水入汴河每二十里置束水一以刍楗为之以节湍急之势取水深一丈以通漕运引古索河为源注房家黄家孟家三陂及三十六陂高仰处潴水为塘以备洛水不足则决以入河又自汜水闗北开河五百五十歩属于黄河上下置牐启闭以通黄汴二河船筏即洛河旧口置水防通黄河以泄伊洛暴涨古索河等暴涨即以魏楼荥泽孔固三斗门泄之计工九十万七千有余仍乞修护黄河南隄埽以防侵夺新河从之三月庚寅以用臣都大提举洛通汴四月甲子兴工遣礼官祭告河道侵民冢墓给钱徙之无主者官为瘗藏六月戊申清汴成凡用工四十五日自任村沙口至河隂县瓦亭子并凡水闗北通黄河接运河长五十一里两岸为隄总长一百三里引洛水入汴七月甲子闭汴口徙官吏河清卒于新洛口戊辰遣礼官致祭十一月辛未诏差七千人赴汴口开修河道【宋史河渠志】是年三月庚寅疏汴洛【宋史神宗本纪】
　　是年浚淮南运河自召伯堰至仪真十四节【玉海】
　　宋神宗元丰三年二月宋用臣言洛水入汴至淮河道漫阔多浅涩乞狭河六十里为二十一万六千歩诏四月兴役五月癸亥罢草屯浮堰【宋史河渠志】
　　宋神宗元丰四年正月北外都水丞陈祐甫言滹沱自熙宁八年以后泛滥深州诸邑为患甚大诸司累相度不决谓其下流旧入边呉宜子淀最为便顺而屯田司惧填淤塘泺烦文往复无所适从昨差官计之若障入胡卢河约用工千六百万若治程昉新河约用工六百万若依旧入边呉等淀约用工二十九万其工费固巳相逺乞严立期防定归一防诏河北屯田转运司同北外都水丞司相视五年八月癸酉前河北转运副使周革言熙宁中程昉于真定府中渡创系浮梁増费数倍既非形势控扼请岁八九月易以板桥至四五月防河即拆去权用船渡从之【宋史河渠志】






</div>
    <div class="pagination">
<a href="行水金鉴_page55.html">上一页</a><span>...</span><a href="行水金鉴_page51.html">51</a><a href="行水金鉴_page52.html">52</a><a href="行水金鉴_page53.html">53</a><a href="行水金鉴_page54.html">54</a><a href="行水金鉴_page55.html">55</a><span class="current-page">56</span><a href="行水金鉴_page57.html">57</a><a href="行水金鉴_page58.html">58</a><a href="行水金鉴_page59.html">59</a><a href="行水金鉴_page60.html">60</a><a href="行水金鉴_page61.html">61</a><span>...</span><a href="行水金鉴_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
