<!DOCTYPE html>
<html>
<head>
    <meta charset="UTF-8">
    <title>水经注释 - 第 12 页/共 106 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注释 - 第 12 页/共 106 页</h1>
    <div class="content">　　沙水又东南迳东华城西又东南沙水枝渎西南逹洧谓之甲庚沟今无水沙水又南与广漕渠合上承厐官陂云邓艾所开也虽水流废兴沟渎尚伙昔贾逵为魏豫州刺史通运渠二百里余亦所谓贾侯渠也而川渠迳复交错畛陌无以辨之沙水又东迳长平县故城北又东南迳陈城北故陈国也伏羲神农并都之城东北三十许里犹有羲神实中舜后妫满为周陶王武王赖其器用妻以元女太姫而封诸陈以备三恪太姫好祭祀故诗所谓坎其击鼓宛丘之下宛丘在陈城南道东王隠云渐欲平今不知所在矣楚讨陈杀夏徴舒于栗门以为夏州后【一清按此下有缺文盖叙楚庄王因申叔时之言而复封陈也然云楚讨陈以为夏州则尚有不合者左氏曰因县陈又曰乃复封陈乡取一人焉以归谓之夏州孔氏正义曰谓之夏州者讨夏氏乡取一人以归楚而成一州故谓之夏州盖未尝以陈为夏州也】城之东门内有池池水东西七十步南北八十步其水至清洁而不耗竭不生鱼草水中有故台处诗所谓东门之池也城内有汉相王君造四县邸碑文字剥落不可悉识其略曰唯兹陈国故曰淮阳郡云云【一清按汉志淮阳是国名不知此碑何以有郡称也】王君清惠着闻为百姓畏爱求贤养士千有余人赐与田宅吏舍自捐俸钱助之成邸五官掾西华陈骐等二百五人以延熹二年云云故其颂曰修徳立功四县囘附今碑之左右遗墉尚存基础犹在时人不复寻其碑证云孔子庙学非也后楚襄王为秦所灭徙都于此文颖曰西楚矣三楚斯其一焉城南郭襄又有一城名曰淮阳城子产所置也汉高祖十一年以为淮阳国王莽更名新平县曰陈陵故豫州治王隠晋书地道记云城北有故沙名之为死沙而今水流津通漕运所由矣沙水又东而南屈迳陈城东谓之百尺沟又南分为二水新水出焉沟水东南流谷水注之水源上承涝陂陂在陈城西北南暨荦城皆为陂矣陂水东流谓之谷水东迳荦城北王隠曰荦北有谷水是也荦即柽矣经书公会齐宋于柽者也杜预曰柽即荦也在陈县西北为非柽小城也在陈郡西南谷水又东流迳陈城南又东流入于沙沙水又东南流注于颍谓之交口水次有大堰即古百尺堰也魏书国志曰司马宣王讨太尉王凌大军掩至百尺堨即此堨也今俗呼之为山阳堰非也盖新水首受颍于百尺沟王莽名郡为新平【一清按此文与上复出】故堰兼有新阳之名也以是推之悟故俗谓之非矣
　　又东南至汝南新阳县北
　　沙水自百尺沟东迳寜平县之故城南晋阳秋称晋太傅东海王越之东奔也石勒追之燌尸于此数十万众敛手受害勒纵骑围射尸积如山王夷甫死焉余谓俊者所以智胜羣情辨者所以文身祛惑夷甫虽体荷隽令口擅雌黄汗辱君亲获罪羯勒史官方之华王谅为褒矣沙水又东积而为陂谓之阳都陂明水注之水上承沙水枝津东出迳汝南郡之宜禄县故城北王莽之赏都亭也明水又东北流注于陂陂水东南流谓之细水又东迳新阳县北又东高陂水东出焉沙水又东分为二水即春秋所谓夷濮之水也【一清按春秋无夷濮之水之名杜预曰此时改城父为夷又云夷田在濮水西道元所引前后殆自相伐也】枝津北迳谯县故城西侧城入涡沙水东南迳城父县西南枝津出焉俗谓之漳水也一水东注即濮水也俗谓之父水也东迳城父县之故城东南流注之
　　又东南过山桑县北
　　山桑故城在涡水北沙水不得迳其北明矣经言过北误也
　　又东南过龙亢县南
　　沙水迳故城北又东南迳白鹿城北而东注也
　　又东南过义城县西南入于淮
　　义城县故属沛后九江沙水东流注于淮谓之沙汭京相璠曰楚东地也春秋左昭公二十七年楚令尹子常以舟师及沙汭而还杜预曰沙水名也




　　水经注释卷二十二
<史部,地理类,河渠之属,水经注释>
　　钦定四库全书
　　水经注释卷二十三
　　仁和赵一清撰
　　隂沟水　汳水　获水
　　隂沟水出河南阳武县蒗荡渠
　　隂沟首受大河于卷县故渎东南迳卷县故城南又东迳蒙城北史记秦庄襄王元年防骜击取成臯荥阳初置三川郡疑即骜所筑也于事未详故渎东分为二世谓之隂沟水京相璠以为出河之济又非所究俱东絶济隧右渎东南迳阳武城北又东南絶长城迳安亭北又东北防左渎左渎又东絶长城迳垣雍城南昔晋文公战胜于楚周襄王劳之于此故春秋书甲午至于衡雍作王宫于践土吕氏春秋曰尊天子于衡雝者也郡国志曰卷县有垣雝城即史记所谓韩献秦垣雝是也又东迳开光亭南又东迳清阳亭南又东合右渎又东南迳封丘县絶济渎东南至大梁合蒗荡渠梁沟既开蒗荡渠故渎实兼隂沟浚仪之称故云出阳武迳大梁城北左屈与梁沟合俱东南流同受鸿沟沙水之目其川流之防左渎东导者即汳水也盖津源之变名矣故经云隂沟出蒗荡渠者也
　　东南至沛为濄水
　　隂沟始乱蒗荡终别于沙而濄水出焉濄水受沙水于扶沟县尔雅曰濄为洵郭景纯曰大水溢出别为小水也吕忱曰洵濄水也濄水迳大扶城西城之东北悉诸袁旧墓碑宇倾低羊虎碎折唯司徒滂蜀郡太守腾博平令光碑宇所存唯此自余殆不可寻濄水又东南迳阳夏县西又东迳邈城北城实中而西有璅郭濄水又东迳大棘城南故鄢之大棘乡也春秋宣公二年宋华元与郑公子归生战于大棘获华元左传曰华元杀羊食士其御羊斟不与及战曰畴昔之羊子为政今日之亊我为政遂御入郑故见获焉后其地为楚所并故圏称曰大棘楚地有楚太子建之坟及伍员钓台池沼具存濄水又东迳安平县故城北陈留风俗传曰大棘乡故安平县也士人敦惷易以统御濄水又东迳鹿邑城北世谓之虎乡城非也春秋之鸣鹿矣杜预曰陈国武平西南有鹿邑亭是也城南十里有晋中散大夫胡均碑元康八年立濄水之北有汉温令许续碑续字嗣公陈国人也举贤良拜议郎迁温令延熹中立濄水又东迳武平县故城北城之西南七里许有汉尚书令虞诩碑碑题云虞君之碑讳诩字定安虞仲之后为朝歌令武都太守文字多缺不复可寻按范晔汉书诩字升卿陈国武平人祖为县狱吏治存寛恕尝曰于公为里门子为丞相吾虽不及于公子孙未必不为九卿故字诩曰升卿定安盖其幼字也魏武王初封于此终以式平华夏矣濄水又东迳广乡城北圏称曰襄邑有蛇丘亭故广乡矣改曰广世后汉顺帝阳嘉四年封侍中挚填为侯国即广乡也濄水又东迳苦县西南分为二水枝流注于东北赖城入谷为死濄也濄水又东南屈迳苦县故城南郡国志曰春秋之相也王莽更名之曰赖陵矣城之四门列筑驰道东赵赖乡南自南门越水直指故台西面南门列道径趣广乡道西门驰道西屇武平北门驰道暨于北台濄水又东北屈至赖乡西谷水注之谷水首受涣水于襄邑县东东迳承匡城东春秋经书夏叔仲彭生防晋郤缺于承匡左传曰诸侯谋之从楚也【全氏曰传文是谋诸侯之从楚者今抄变作也字则其义乖矣】京相璠曰今陈留襄邑西三十里有故承匡城谷水又东南迳已吾县故城西陈留风俗传曰县故宋地杂以陈楚之地故梁国宁陵县之徙种龙乡也以成哀之世戸至八九千冠带之徙求置县矣永元十一年陈王削地以大棘乡直阳乡十二年自之命以嘉名曰已吾犹有陈楚之俗焉谷水又东迳柘县故城东地理志淮阳之属县也城内有柘令许君清德颂石碎字紊唯此文见碑城西南里许有汉阳台令许叔种碑光和中立又有汉故乐城陵令太尉掾许婴碑婴字虞乡司校尉之子建宁元年立余碑文字碎灭不复可覩当似司诸碑也谷水又东迳苦县故城中水泛则四周隍堑耗则孤津独逝谷水又东迳赖乡城南其城实中东北隅有台偏髙俗以是台在谷水北其城又谓之谷阳台非也谷水自此东入濄水濄水又北迳老子庙东庙前有二碑在南门外汉桓帝遣宦官管霸祠老子命陈相边韶撰碑【释云老子铭篆额在毫州苦县苦属陈国故其文陈相边韶所作碑云延熹八年八月帝梦老子尊而祀之帝纪此年春冬雨遣中常侍至苦祠老子水经载防城王子乔碑亦云延熹八年八月帝遣使致祠国相王璋乃铭纪遗烈盖威宗方修神倦之亊故一时郡国并作碑表此石立于延熹无疑杜子美云苦县光和尚骨立误也一清按注无立碑年月碑云延熹八年八月甲子日是也】北有双石阙甚整顿石阙南侧魏文帝黄初三年迳谯所勑阙北东侧有孔子庙庙前有一碑西面是陈相鲁国孔畴建和三年立北则老君庙庙东院中有九井焉又北濄水之侧又有李母庙庙在老子庙北庙前有李母冢冢东有碑是永兴元年谯令长沙王阜所立碑云老子生于曲濄间【一清按晋书地道记云曲仁里老子里也】许慎又云濄水首受淮阳扶沟县蒗荡渠不得至沛方为濄水也【全氏曰此二十五字疑是注首扶沟县下之错简今次于此是不比也】濄水又屈东迳相县故城南其城卑小实中边韶老子碑又云老子楚相县人也相县虚荒今属苦故城犹存在赖游乡之东濄水处其阳疑即此城也自是无郭以应之濄水又东迳谯县故城北春秋左传僖公二十三年楚成得臣帅师伐陈遂取谯城顿而还是也王莽之延成亭也魏立谯郡沇州治沙水自南枝分北迳谯城西而北注濄濄水四周城侧城南有曹嵩北有碑碑北有庙堂余基尚存柱础仍在庙北有二石阙双峙髙一丈六尺榱栌及柱皆雕镂云炬上罦罳已碎阙北有圭碑题云汉故中常侍长乐太仆特进费亭侯曹君之碑延熹三年立碑隂又刋诏策二碑文同夹碑东西列对两石马髙八尺五寸石作粗掘不匹光武隧道所表象马也有腾兄冢冢东有碑题云汉故颍川太守曺君墓延熹九年卒而不刋树碑嵗月【一清按魏志曹仁传裴松之注引魏书曰仁祖褒颍川太守斯其人也】坟北有其元子炽冢冢东有碑题云汉故长水校尉曹君之碑歴太中大夫司马长史侍中迁长水年三十九卒熹平六年造炽弟冡冡东有碑题云汉谒者曹君之碑熹平六年立城东有曹太祖旧宅所在负郭对防侧隍临水魏书曰太祖作议郎告疾归乡里筑室城外春夏习读书传秋冬射猎以自娱乐文帝以汉中平四年生于此上有青云如盖终日乃解即是处也后文帝以延康元年幸谯大飨父老立坛于故宅坛前树碑碑题云大飨之碑碑之东北濄水南有谯定王司马士会冢冢前有碑晋永嘉三年立碑南二百许步有两石柱髙丈余半下为束竹交文作制工巧石牓云晋故使持节散骑常侍都督扬州江州诸军事安东大将军谯定王河内温司马公墓之神道濄水又东迳朱龟墓北东南流冢南枕道有碑碑题云汉故幽州刺史朱君之碑龟字伯灵光和六年卒官故吏别驾从事史右北平无终年化中平二年造碑隂刋故吏姓名悉蓟涿及上谷北平等人【頴释云汉幽州刺史朱君之碑有隂在毫州朱君名龟石有碎落不能详其官阀其可考者当以御史中丞督捕益州蛮又为幽州刺史御鲜卑尔灵帝光和六年卒后汉西南夷传云蜀郡诸夷反执太守雍陟遣御史中丞朱龟讨之不能尅李颙发板楯蛮平之碑所载与传合】濄水东南迳层丘北丘阜独秀巍然介立故壁垒所在也濄水又东南迳城父县故城北沙水枝分注之水上承沙水于思善县世谓之漳水故有漳头之名也东北流迳城父县故城西侧城东北流入于濄濄水又东迳下城父北郡国志曰山桑县有下城父聚者也濄水又屈迳其聚东郎山西又东南屈迳郎山南山东有垂惠聚世谓之礼城袁山松郡国志曰山桑县有垂惠聚即此城也濄水又东南迳濄阳城北临侧濄水魏太和中为州治【一清按寰宇记云后魏孝文帝置涡州理山桑城其地后入于梁复入魏改为谯州改谯县为涡阳县州治上疑落涡字】以葢表为刺史后罢州立郡衿带堨戍濄水又东南迳龙亢县故城南汉建武十三年世祖封傅昌为侯国【沈氏曰按本傅昌由昆阳徙芜湖不闻为龙亢也】故语曰沛国龙亢至山桑者也【巵林曰阚骃十三州志曰山桑县人俗贪伪好持马鞭行邑故语曰沛国龙亢至山桑诈托旅使若奔丧道遇冦抄遂失资粮郦氏取其一语殊为】备濄水又屈而南流出石梁梁石崩褫夹岸积石髙二丈水歴其间又东南流迳荆山而东流注也
　　又东南至下邳淮陵县入于淮
　　濄水又东左合北肥水肥水出山桑县西北泽薮东南流左右翼佩数源异出同归盖微脉涓注耳东南流迳山桑邑南俗谓之北平城昔文钦之封山桑侯疑食邑于此城东南有一碑碑文悉破无验唯碑背故吏姓名尚存熹平元年义士门生沛国萧县刘定兴立北肥水又东迳山桑县故城南俗谓之都亭城非也今城内东侧犹有山亭桀立陵阜髙峻非洪台所拟十三州志所谓山生于邑其庭有桑因以氏县者也郭城东有文穆冢碑三世二千石穆郡户曹史徴试博士太常丞以明气擢拜侍中右中郎将迁九江彭城陈留四郡【一清按所歴止三郡四字疑误抑或脱失一郡也】光和中卒故吏涿郡太守彭城吕防等立北肥水又东积而为陂谓之瑕陂陂水又东南迳瑕城南春秋左传成公十六年楚师还及瑕即此城也故京相璠曰瑕楚地北肥水又东南迳向县故城南地理志曰故向国也世本曰许州向甲姜姓也炎帝后京相璠曰向沛国县今并属谯国龙亢也杜预曰龙亢县东有向城汉世祖建武十三年更封富波侯王霸为侯国即此城也俗谓之圆城非又东南迳义城南世谓之楮城非【一清按渠水篇经云又东南经过义成县西南入于淮此篇注云濄水受沙水东南流迳荆山左合北肥水又东注于淮今凤阳府怀逺县东北十五里有涡口城又东北四十五里有向城即濄水入淮之处与汉志合故道元以经言下邳睢陵入淮为非此义城即沛郡之义成县胡谓云义成故城今名拖城顾祖禹云濄口城今讹为□城濄□音韵聨而注又有楮城之目殆字形之变耳】又东入于濄濄水又东注淮经言下邳淮陵入淮误矣
　　汳水出隂沟于浚仪县北
　　隂沟即蒗荡渠也亦言汳受旃然水又云丹沁乱流于武德絶河南入荥阳合汳故汳兼丹水之称河济水断汳承旃然而东自王贲灌大梁水出县南而不迳其北【一清按汉志河南郡荥阳县下水冯池皆在西南】夏水洪泛则是渎津通故渠即隂沟也于大梁北又曰浚水矣故圏称着陈留风俗传曰浚水迳其北者也又东汳水出焉故经云汳出隂沟于浚仪县北也【一清按禹贡锥指曰浮于淮泗达于河蘓氏传曰自淮泗入河必道于汴世谓隋炀帝始通汴入泗禹时无此水道以疑禹贡之言按汉书项羽与汉约中分天下割鸿沟以西为汉以东为楚文頴注云于荥阳下引河东南为鸿沟以通宋郑陈蔡曹卫与济汝淮泗防即今官渡是也魏武与袁韶相持于官渡乃楚汉分裂之处盖自秦汉以来有之安知非禹迹耶禹贡九州之水皆记入河水道而淮泗独不能入河帝都所在理不应尔意其必开此道以通之其后或为鸿沟或为官渡或为汴上下百余里间不可必然皆引河水而注之淮泗也故王濬伐吴杜预与之书曰足下径取秣陵自江入淮逾于泗汴泝河而上振旅还都濬舟师之盛古今絶伦而自泗汴泝河可以班师则汴水之大小当不减于今又足以见秦汉魏晋皆有此水道非炀帝创开也吴王夫差阙沟通水与晋防于黄池而江始有入淮之道禹时则无之故禹贡曰沿于江海达于淮泗明非自海入淮则江无入淮之道今直云浮于淮泗达于河不言自海则鸿沟官渡汴水之类自禹以来有之明矣按苏氏因说者有谓河当作菏而以为不必然故发此论阎百诗曰禹贡济入于河南溢而为荥而陶丘而菏而汶而海此禹时之济渎发源注海也史记河渠书禹功施乎三代自是之后荥阳下引河东南为鸿沟以通宋郑陈蔡曹卫与济汝淮泗防此禹后代人于荥泽之北引河东南流故水经谓河水东过荥阳县蒗荡渠出焉者是亦引济水分流故汉志谓荥阳有蒗荡渠首受济东南流者是又自是之后代有疏濬枝津别渎不可胜数则郦注所谓荥波河济往复迳通者也虽然其来古矣蘓秦说魏襄王曰大王之地南有鸿沟则战国前有之晋楚之战楚军于邲邲即汳水则春秋前有之尔雅水自河出为灉灉本汳水则尔雅前有之然莫不善于郦道元之言曰大禹塞荥泽荥泽莽时方枯岂禹塞之乎又曰昔禹塞其淫水而于荥阳下引河荣阳非禹引而谓禹之时已有乎余是以断自河渠书参以荥阳下引河不见禹贡之书为出禹之后颇自幸其考订比蘓氏差详矣按河渠书有自是之后四字百诗据此判鸿沟非禹迹真老吏断狱手而愚更有进者谓由泗入菏由菏入济是矣而自陶丘以西舍鸿沟无达河之道也焉得不指为禹迹乎谓荣阳下引河出禹以后是也而由济达河莫知其所经不显示以一涂终何以破千古之疑乎是当于济漯之间求之盖兖青徐扬之贡道皆由济入漯以达河而宋儒谓济漯二水无相通之处则浮济者泝陶丘而西且北势不得不出于荥阳此蘓氏之论所以近理而人不敢深折其非也诚知经所谓浮于济者乃至菏防汶之济而非陶丘荥泽之济则济之所以通河者漯也非鸿沟官渡汴水也而纷纭之说不攻自破矣又曰黄文叔云蒗荡出河断非禹迹禹之行河本以河惴悍难行平地故酾二渠以引河而载之髙地二渠非得已也后世不识圣人之意妄凿河为渎或不顺地阞或附属不理孙故其势易决盖非独蒗荡也其下水通河而酸枣决瓠水通河而瓠子决汴渠亦屡决至王景治汴凿山开涧十里置水门使更相回注紊乱渠脉而禹迹益坏矣且所为通淮泗者以舟楫之利也菏已通矣而何更用通蒗荡哉其曰禹塞淫水而凿之者春秋战国之世商榷功利而忽达图并植私欲而不顾大经策谋之士托其名于禹而世不察也河渠书云荥阳下引河东南为鸿沟以通宋郑陈蔡曹卫与济汝淮泗防其在春秋战国之际明矣伟哉此论善发禹贡之蕴并可以证徐州达于河之误】汳水东迳仓垣城南即大梁县【一清按汉志陈留郡浚仪县下云故大梁续志亦云浚仪本太梁是未尝以大梁名县也】之仓垣亭也城临汳水陈留相毕邈治此征东将军茍晞之西也邈走归京晞使司马东莱王赞代据仓垣断留运漕汳水又东迳陈留县之鉼乡亭北陈留风俗传所谓县有鉼乡亭即斯亭也汳水又迳小黄县故城南神仙传称灵夀光扶风人死于江陵胡罔家罔殡埋之后百余日人有见光于此县寄书于罔防发视之唯有履存汳水又东迳鸣雁亭南春秋左传成公十六年卫侯代郑至于鸣雁者也杜预释地云在雍丘县北今俗人尚谓之为白雁亭汳水又东迳雍丘县故城北迳阳乐城南西征记曰城在汳北一里周五里雍丘县界汳水又东有故渠出焉南通睢水谓之董生决或言董氏作乱引水南通睢水故斯水受名焉今无水汳水又东枝津出焉俗名之为洛架口西征记曰洛架水名也续述征记曰在董生决下二里汳水又迳外黄县南又东迳莠仓城北续述征记曰莠仓城去大游墓二十里又东迳大齐城南陈留风俗传曰外黄县有大齐亭又东迳科城北陈留风俗传曰县有科禀亭是则科禀亭也汳水又东迳小齐城南汳水又南迳利望亭南风俗传曰故曰成安也地理志曰陈留旧名【一清按旧名当作县名】汉武帝以封韩延年为侯国【全氏曰按小司马曰表在郏志则在陈留盖疑未能决也予谓延年郏人则颍川之郏是也以为陈留非也善长亦据本志言之耳一清按地理志颍川郡本有成安县分注云侯国也而小司马以陈留之成安当之道元则又两释之而不知择也】汳水又东龙门故渎出焉渎旧通睢水故西征记曰龙门水名也门北有土台髙三丈余上方数十步汳水又东迳济阳考城县故城南为菑获渠考城县周之采邑也于春秋为戴国矣左传隠公十年秋宋卫蔡伐戴是也汉髙帝十一年秋封彭祖为侯国【一清按索隠曰汉表彭祖姓秘音辔韦昭音符篾反非也今检史记诸本并作秘今见有姓秘氏】陈留风俗传曰秦之谷县也后遭汉兵起邑多灾年故改曰菑县王莽更名嘉谷【一清按道元此说非也汉书傅寛畧梁别西击邢说军菑南破之师古曰菑县名也后为考城则秦时已名菑县非自汉始盖因王莽更为嘉谷而造作是说】章帝东巡过县诏曰陈留菑县其名不善髙祖鄙柏人之邑世宗休闻喜而显获嘉应吉亨之符嘉皇灵之顾赐越有光烈考武皇其改菑县曰考城是渎盖因县以获名矣汳水又东迳宁陵县之沙阳亭北故沙随国矣春秋左传成公十六年秋防于沙随谋伐郑也杜预释地曰在梁国宁陵县北沙阳亭是也世以为堂城非也汳水又东迳黄蒿坞北续述征记曰堂城至黄蒿二十里汳水又东迳斜城下续述征记曰黄蒿到斜城五里陈留风俗传曰考城县有斜亭汳水又东迳周坞侧续述征记曰斜城东三里晋义熙中刘公遣周超之自彭城緑汳故沟斩树穿道七百余里以开水路停薄于此故兹坞流称矣汳水又东迳葛城故葛伯之国也孟子曰葛伯不祀汤问曰何为不祀称无以供祠祭遗葛伯葛伯又不祀汤又问之曰无以供牺牲汤又遗之又不祀汤又问之曰无以供粢盛汤使亳众往为之耕老弱馈食葛伯又率民夺之不授者则杀之汤乃伐葛葛于六国属魏魏襄以封公子无忌号信陵君【朱氏谋防笺云史记云魏公子无忌者魏昭王少子而魏安厘王异母弟也昭王薨安厘王即位封公子为信陵君此云襄王误也】其地葛乡即是城也在宁陵县西四十里汳水又东迳神□坞又东迳夏侯长坞【一清按三国志魏武帝纪袁术退保封邱遂围之未合术走襄邑追到太夀决渠水灌城走宁陵又追之走九江太夀地无考大约在宁陵襄邑之间又夏侯惇传领陈留济隂太守惇乃断太夀水作陂身自负土率将士劝种稻民赖其利此夏侯长坞盖以惇得名】续述征记曰夏侯坞至周坞各相距五里汳水又东迳梁国睢阳县故城北而东歴襄乡坞南续述征记曰西去夏侯坞二十里东一里即襄乡浮图也汳水迳其南汉熹平中某君所立死因葬之其弟刻石树碑以旌厥德隧前有师子天鹿累防作百达柱八所荒芜頺毁凋落畧尽矣
　　又东至梁郡【一清按汉志秦砀郡髙帝五年为梁国续志同作经者乃改云梁郡此与陈县汉相王君造四县碑以淮阳国为淮阳郡正相类后获水睢水经文亦云】蒙县为睢水余波
　　南入睢阳城中
　　汳水又东迳贯城南俗谓之薄城非也阚骃十三州志以为贯城也在蒙县西北春秋僖公二年齐侯宋公江黄盟于贯杜预以为贳也云贳贯字相似贯在齐谓贳泽也是以非此也今于此地更无他城在蒙西北唯是邑耳考文准地贯邑明矣非亳可知【一清按亳与上薄字同看】汳水又东迳蒙县故城北俗谓之小蒙城也西征记城在汳水南十五六里即庄周之本邑也为蒙之漆园吏郭景纯所谓漆园有傲吏者也悼惠施之没杜门于此邑矣汳水自县南出今无复有水唯睢阳城南侧有小水南流入于睢城南二里有汉太傅掾桥载墓碑载字元宾梁国睢阳人也睢阳公子熹平五年立城东百步有石室刋云汉鸿胪桥仁祠城北五里有石虎石柱而无碑志不知何时建也汳水又东迳大蒙城北自古不闻有二蒙疑即蒙亳也所谓景亳为北亳矣椒举云商汤有景亳之命者也阚骃曰汤都也亳本帝喾之墟在禹贡豫州河洛之间今河南偃师城西二十里尸乡亭是也皇甫谧以为考之事实学者失之如孟子之言汤居亳与葛为隣是即亳与葛比也汤地七十里葛又伯耳封域有限而宁陵去偃师八百里不得童子馈饷而为之耕今梁国自有二亳南亳在谷熟北亳在蒙非偃师也古文仲虺之诰曰葛伯仇饷征自葛始即孟子之言是也崔骃曰汤冢在济隂薄县北皇览曰薄城北郭东三里平地有汤冢四方方各十步髙七尺上平也汉哀帝建平元年大司空史郤长卿按行水灾因行汤冢在汉属扶风今徴之回渠亭有汤池徴陌是也【全氏曰按汉志徴属左冯翊不属右扶风】然不经见难得而详按秦宁公本纪云二年伐汤三年与亳战亳王奔戎遂灭汤然则周桓王时自有亳王号汤为秦所灭乃西戎之国葬于徴者也非殷汤矣刘向言殷汤无葬处为疑杜预曰梁国蒙县北有薄伐城城中有成汤冢其西有箕子冢今城内有故冢方坟疑即杜元凯之所谓汤冢者也而世谓之王子乔冢冢侧有碑题云仙人王子乔碑曰王子乔者盖上世之真人闻其仙不知兴何代也博问道家或言颍川或言产蒙初建此城则有斯邱传承先民曰王氏墓暨于永和之元年冬十二月当腊之时夜上有哭声其音甚哀附居者王伯怪之明则登而察焉时天鸿雪下无人径有大鸟迹在祭祀处左右咸以为神其后有人着大冠绛单衣杖竹立冢前呼采薪孺子伊永昌曰我王子乔也勿得取吾坟上树也忽然不见时令泰山万熹稽故老之言感精瑞之应乃造灵庙以休厥神于是好道之俦自逺方集或弦琴以歌太一或谭思以厯丹田知至德之宅兆实真人之祖先延熹八年秋八月皇帝遣使者奉牺牲致礼祠濯【全氏曰释改作只惧非是】之敬肃如也国相东莱王璋字伯仪以为神圣所兴必有铭表乃与长史边干遂树之元石纪颂遗烈观其碑文意似非逺既在经见不能不书存焉
　　获水出汳水于梁郡蒙县北
　　汉书地理志曰获水也十三州志曰首受菑获渠【一清按汉志梁国蒙县获水首受菑获渠汳水注云汳水又东迳济阳考城县故城南为甾获渠道元是注盖割裂班志又杂引阚说以成文殆好博之过也】亦兼丹水之称也竹书纪年曰宋杀其大夫皇瑗于丹水之上又曰宋大水丹水壅不流盖汳水之变名也获水自蒙东出水南有汉故绎幕令匡碑匡字公辅鲁府君之少子也碑字碎落不可寻识竟不知所立嵗月也获水又东迳长乐固北已氏县南东南流迳于蒙泽十三州志曰蒙泽在县东春秋庄公十二年宋万与公争博杀闵公于斯泽矣获水又东迳虞县故城北古虞国也昔夏少康逃奔有虞为之庖正虞思于是妻之以二姚者也王莽之陈定亭也城东有汉司徒盛允墓碑允字伯世梁国虞人也其先奭氏至汉中叶避孝元皇帝讳改姓曰盛世济其美以迄于公察孝亷除郎累迁司空司徒延熹中立墓中有石庙庙宇倾頽基构可寻获水又东南迳空桐泽北泽在虞城东南春秋哀公二十六年冬宋景公游于空泽辛巳卒于连中大尹左师兴空泽之士千甲奉公自空桐入如沃宫者矣获水又迳龙谯国【一清按龙谯国未详寰宇记亳州下云后汉熹平五年黄龙见谯太史令单飏以为其国当有王者兴不及五十年亦当复见后如其言及文帝即位黄初元年以先人旧都立为谯国与长安许昌邺洛阳号为五都事见后汉书方术传及三国志魏文帝纪熹平之朝谯尚为县属沛国占侯者即云其国若豫知当涂受命改制之事史氏多诬此其騐矣】又东合黄水口水上承黄陂下注获水获水又东入栎林世谓之九里柞获水又东南迳下邑县故城北楚考烈王灭鲁顷公亡迁下邑又楚汉彭城之战吕后弟周【全氏曰按项羽本纪云吕后兄髙帝纪亦云吕后兄非弟也且是周吕侯名泽周吕其封国非名周也】军于下邑髙祖败还从周军子房肇捐地之策收垓下之师陆机所谓即谋下邑者也王莽更名下洽矣获水又东迳砀县故城北应劭曰县有砀山山在东出文石秦立砀郡盖取山之名也王莽之节砀县也山有梁孝王墓其斩山作郭穿石为蔵行一里到藏中有数尺水水有大鲤鱼黎萌谓藏有神不敢犯之凡到蔵皆洁斋而进不斋者至藏辄有兽噬其足兽难得见见者云佀狗所未详也山上有梁孝王祠获水又东谷水注之水上承砀陂陂中有香城城在四水之中承诸陂散流谓零水瀤水清水也积而成潭谓之砀水赵人有琴髙者以善鼔琴为康王舍人行彭涓之术浮游砀郡间二百余年后入砀水中取龙子与弟子期曰皆洁斋待于水傍设屋祠果乘赤鲤鱼出入坐祠中砀中有千万人观之留月余复入水也陂水东注谓之谷水东迳安山北即砀北山也山有陈胜墓覩秦乱首兵伐秦弗终厥谋死葬于砀谥曰隠王也谷水又东北注于获水获水又东歴蓝田乡郭又东迳梁国杼秋县故城南王莽之予秋也获水又东歴【一清按下有脱文】洪沟水注之水南北各一沟沟首对获世谓之鸿沟非也春秋昭公八年秋搜于红杜预曰沛国萧县西有红亭即地理志之县【一清按此说亦见晋书地道记而顾景范非之郡国志泰山郡奉髙邑刘昭补注曰左传昭八年大搜于红红亭在县西北汉志沛郡县莽曰贡师古曰亦音贡音义并异】髙后三年楚元王子富为侯国【朱氏谋防笺云王子侯表景帝三年更封富为红侯作髙后误一清按索隠曰楚元王传休侯富免后封红侯红休盖二乡名王莽封刘歆为红休侯一云红即虹县】王莽之所谓贡矣盖沟名是同非楚汉所分也【全氏曰鸿沟史记年表作洪渠汉书音义作鸿沟晋志浚仪县下亦作洪沟则鸿洪字本通故有指此洪沟为鸿沟者善长特起而纠正之】
　　又东过萧县南睢水北流注之
　　萧县南对山世谓之萧城南山也戴延之谓之同孝山云取汉阳城侯刘德所居里名目山也刘澄之云县南有昌山未详孰是也山有箕谷谷水北流注获世谓之西流水言水上承梧桐陂陂水西流因以为名也余尝迳萧邑城右唯是水北注获更无别水疑即经所谓睢水也城东西及南三面临侧获水故沛郡治县亦同居矣城南旧有石桥耗处积石为梁髙二丈今荒毁殆尽亦不具谁所造也县本萧叔国宋附庸楚灭之春秋宣公十二年楚伐萧萧溃申公巫臣曰师人多寒王巡三军拊而勉之三军之士皆同挟纩盖恩使之然矣萧女娉齐为顷公之母郤克所谓萧同叔子也获水又东歴龙城不知谁所创筑也获水又东迳同孝山北山隂有楚元王冡上圆下方累石为之髙十余丈广百许步经十余坟悉结石也获水又东净净沟水注之水上结梧桐陂西北流即刘中书澄之所谓白沟水也又北入于获俗名之曰净净沟也
　　又东至彭城县北东入于泗
　　获水自浄浄沟东迳阿育王寺北或言楚王英所造非所详也盖遵育王之遗法因以名焉与安陂水合水上承安陂余波北迳阿育王寺侧水上有梁谓之元柱桥水傍有石墓宿经开发石作工竒殊为壮构而不知谁冢疑即澄之所谓凌冢也水北流注于获获水又东迳弥黎城北刘澄之永初记所谓城之西南有弥黎城者也获水于彭城西南回而北流迳彭城城西北旧有楚大夫龚胜宅即楚老父哭胜处也获水又东转迳城北而东注泗水北三里有石冢被开传言楚元王之孙刘向冢未详是否城即殷大夫老彭之国也于春秋为宋地楚伐宋并之以封鱼石崔子季珪述初赋曰想黄公于邳圯勤鱼石于彭城即是县也孟康曰旧名江陵为南楚陈为东楚彭城为西楚文頴曰彭城故东楚也项羽都焉谓之西楚汉祖定天下以为楚郡封弟交为楚王都之宣帝地节元年更为彭城郡王莽更之曰和乐也徐州治城内有汉司徒袁安魏中郎将徐庶等数碑并列植于街右咸曾为楚相也大城之内有金城东北小城刘公更开广之皆垒石髙四丈列堑环之小城西又有一城是大司马琅琊王所修因项羽故台经始即构宫观门閤惟新厥制义熙十二年霖雨骤防汴水暴长城遂崩坏冠军将军彭城刘公之子也登更筑之悉以塼垒宏壮坚峻楼橹赫弈南北所无宋平北将军徐州刺史河东薛安都举城归魏魏遣博陵公尉茍仁城阳公孔伯恭援之邑閤如初观不异昔自后毁撒一时俱尽【一清按此处疑有脱文魏书尧暄传初暄使徐州见州城楼观嫌其华盛乃令往往毁撒由是更损落及髙祖幸彭城闻之曰暄犹可斩】闲遗工雕镂尚存龙云逞势竒为精妙矣城之东北角起层楼于其上号曰彭祖楼地理志曰彭城县古彭祖国也世本曰陆终之子其三曰籛是为彭祖彭祖城是也下曰彭祖冢彭祖长年八百绵夀永世于此有冢盖亦元极之化矣其楼之侧衿汳带泗东北为二水之防也耸望川原极目清野斯为佳处矣













　　水经注释卷二十三
　　钦定四库全书
　　水经注释卷二十四
　　仁和赵一清撰
　　睢水　瓠子水　汶水
　　睢水出梁郡鄢县
　　睢水出陈留县西蒗荡渠东北流地理志曰睢水首受陈留浚仪蒗荡水也经言出鄢非矣又东迳髙阳故亭北俗谓之陈留北城非也苏林曰髙阳者陈留北县也按在留故乡聚名也有汉广野君庙碑延熹六年十二月雍丘令董生【何氏曰释作董之乃董督之义一清按斯言未安】仰余徽于千载遵茂美于絶代命县人苌照为文用章不朽之德其畧云辍洗分餐谘谋帝猷陈郑有涿鹿之功海岱无牧野之战大康华夏绥靖藜物生民以来功盛莫崇今故宇无闻而单碑介立矣陈留风俗传曰郦氏居于髙阳沛公攻陈留县郦食其有功封髙阳侯【全氏曰按食其生前未尝封侯是因其子髙梁侯疥而误】有郦峻字文山官至公府掾大将军商有功食邑于涿故自陈留徙涿县有鉼亭乡建武二年世祖封王常为侯国也【一清按王常封山桑侯不闻在陈留也岂由乡亭进封而史传失之乎】睢水又东迳雍丘县故城北县旧国也殷汤周武以封夏后继禹之嗣楚灭秦以为县圏称曰县有五陵之名故以氏县矣城内有夏后祠昔在二代享祀不辍秦始皇围筑其表为大城而以县焉睢水又东水积成湖俗谓之白羊陂陂方四十里右则奸梁陂水注之其水上承陂水东北迳雍邱城北又东分为两渎谓之双沟俱入白羊陂陂水东合洛架水口水上承汳水谓之洛架水东南流入于睢水睢水又东迳襄邑县故城北又东迳雍丘城北睢水又东迳宁陵县故城南故葛伯国也王莽改曰康善矣歴鄢县北二城南北相去五十里故经有出鄢之文城东七里水次有单父令杨彦尚书郎杨禅字文节兄弟二碑汉光和中立也
　　又东过睢阳县南
　　睢水又东迳横城北春秋左传昭公二十一年乐大心丰愆华牼御华向于横杜预曰梁国睢阳县南有横亭今在睢阳县西南世谓之光城盖光横声相近习传之非也睢水又迳新城北即宋之新城亭也春秋左传文公十四年公防宋公陈侯卫侯郑伯许男曹伯晋赵盾盟于新城者也睢水又东迳髙乡亭北又东迳亳城北南亳也即汤所都矣睢水又东迳睢阳县故城南周武王封微子启于宋以嗣殷后为宋都也【一清按尚书序史记周本纪宋微子世家皆云周公承成王命以封微子于宋注云武王误也】昔宋元君梦江使乘辎车被绣衣而谒于元君元君感卫平之言而求之于泉阳男子余且献神龟于此矣秦始皇二十二年以为砀郡汉髙祖尝以沛公为碣郡长天下既定五年为梁国【全氏曰阎若璩云睢阳是梁都而班志置之第八其第一县乃砀也按秦立砀郡则砀县乃秦之治所及汉改治睢阳孟坚或仍秦地图之旧而未及改正耳】文帝十二年封少子武为梁王太后之爱子景帝宠弟也是以警卫貂侍餙同天子蔵珍积寳多拟京师招延豪杰士咸归之长卿之徒免官来游广睢阳城七十里大治宫观台苑屏榭势并皇居其所经构也役夫流唱必曰睢阳曲创传由此始也城西门即冦先鼓琴处也先好钓居睢水傍宋景公问道不告杀之后十年止此门鼓琴而去宋人家家奉事之南门曰卢门也春秋华氏居卢门里叛杜预曰卢门宋城南门也司马彪郡国志曰睢阳县有卢门亭城内有髙台甚秀广巍然介立超焉独上谓之蠡台亦曰升台焉当昔全盛之时故与云霞俱逺矣续述征记曰回道似蠡故谓之蠡台非也余按阙子称宋景公使工人为弓九年乃成公曰何其迟也对曰臣不复见君矣臣之精尽于弓矣献弓而归三日而死景公登虎圏之台援弓东面而射之矢逾于西霜之山【朱氏谋防笺曰艺文类聚作孟霜之山】集于彭城之东余势逸劲犹饮羽于石梁然则蠡台即是虎圏台也盖宋世牢虎所在矣晋太和中大司马桓温入河命豫州刺史袁真开石门鲜卑坚戌此台真顿甲坚城之下不果而还蠡台如西又有一台俗谓之女郎台台之西北城中有凉马台台东有曲池池北列两钓台水周六七百步蠡台直东又有一台世谓之雀台也城内东西道北有晋梁王妃王氏陵表并列二碑碑云妃讳粲字女仪东莱曲城人也齐北海府君之孙司空东武景侯之季女咸熙元年嫔于司马氏泰始二年妃于国太康五年薨营陵于新蒙之【朱氏讳防笺云此下疑有脱误】太康九年立碑东即梁王之吹台也台陛阶础尚在今建追明寺故宫东即安梁之旧地也广周五六百步水列钓台池东又有一台世谓之清泠台北城凭隅又结一池台晋灼曰或说平台在城中东北角亦或言兎园在平台侧如淳曰平台离宫所在今城东二十里有台寛广而不甚极髙俗谓之平台余按汉书梁孝王传称王以功亲为大国筑东苑方三百里广睢阳城七十里大治宫室为复道自宫连属于平台三十余里复道自宫东出杨门之左杨门即睢阳东门也连属于平台则近矣属之城隅则不能是知平台不在城中也梁王与邹枚司马相如之徒极游于其上故齐随郡王山居序所谓西园多士平台盛宾邹马之客咸在伐木之歌屡陈是用追芳昔娱神逰千古故亦一时之盛事谢氏赋雪亦曰梁王不恱逰于兎园今也歌堂沦宇律管理音孤基块立无复曩日之望矣城北五六里便得汉太尉桥元墓冡东有庙即曺氏孟德亲酹处操本微素尝于元元曰天下将乱能安之者其在君乎操感知已后经元墓祭云操以顽质见纳君子士死知己怀此无忘又承约言徂没之后路有经由不以斗酒只鸡过相沃酹车过三步腹痛勿怨虽临时戏言非至亲笃好胡肯为此辞哉凄怆致祭以中宿懐冢列数碑一是汉朝羣儒英才哲士感桥氏德行之美乃共刋石立碑以示后世一碑是故吏司徒博陵崔烈廷尉河南吴整等以为至德在已扬之由人苟不矫述夫何舍焉乃共勒嘉石昭明芳烈一碑是陇西枹罕北次陌砀守长隲为为左尉汉阳獂道赵冯孝髙以桥公尝牧凉州感三纲之义慕将顺之节以为公之勲美宜宣旧邦乃树碑颂以昭令德光和元年主记掾李友字仲僚作碑文碑隂有右鼎文建宁三年拜司空又有中鼎文建宁四年拜司徒又有左鼎文光和元年拜太尉鼎铭文曰故臣门人相与述公之行咨度体则文德铭于三鼎武功勒于征书于碑隂以昭光懿又有钺文称是用镂石假象作兹征军鼓陈之于东阶亦以昭公之文武之勲焉【辨曰按后汉书桥元传光和六年卒蔡邕集太尉桥公碑有二俱云光和七年薨水经注谓是碑作于光和元年恐误也其载鼎铭文云文德铭于三鼎云云乃是蔡邕桥公碑中语非鼎铭文也邕有东中西鼎三铭见于集中又有黄戊铭所云文称是用镂石假象作兹征钺亦邕铭中语而谓碑文为李友所作岂后人搜采邕集误入他人之文耶】庙南列二石柱柱东有二石羊羊北有二石虎庙前东北有二石驼驼西北有二石马皆髙大亦不甚雕毁惟庙頽构粗就遗墉石鼔仍存钺今不知所在睢水于城之阳积而为逢洪陂陂之西南有陂又东合明水水上承城南大池池周千步南流防睢谓之明水絶睢注涣睢水又东南流歴于竹圃水次緑竹防渚菁菁实望世人言梁王竹园也【太平御览引水经注曰睢阳有陨石水一名漆沟左传云陨石于宋五陨星也故老云此水有时竭涸五石存焉故名陨石水坠处为津今本无之】睢水又东迳谷熟县故城北睢水又东蕲水出焉睢水又东迳栗县故城北地理志曰侯国也王莽曰成富睢水又东迳太丘县故城北地理志曰故敬丘也汉武帝元朔三年封鲁恭王子节侯刘政为侯国【朱氏谋防笺曰汉书王子侯表鲁共王子政封瑕丘地理志瑕丘属山阳郡而敬丘即太丘属沛郡注似误引也一清按郦氏所言未可非也地理志山阳郡瑕丘下不云侯国沛郡敬丘下云侯国侯表中无敬丘侯安知道元所见之本之不作敬丘乎】汉明帝更从今名列仙传曰仙人文宾邑人卖鞾履为业以正月朔日防故妪于乡亭西社教令服食不老即此处矣睢水又东迳芒县故城北汉髙帝六年封耏跖为侯国王莽之博治也世祖改曰临睢城西二里水南有豫州从事皇毓碑殒身州牧隂君之罪时年二十五临睢长平与李君二千石承轮氏夏文则髙其行而悼其殒州国咨嗟旌闾表墓昭序令德式示后人城内有临淮长左冯翊王君碑善有治功累迁广汉属国都尉吏民思德县人公府掾陈盛孙郎中倪定兴刘伯鄜等共立石表政以刋逺绩县北与砀县分水有砀山芒砀二县之间山泽深固多怀神智有仙者涓子主柱并隠砀山得道汉髙祖隠之吕后望气知之即于是处也京房易曰何以知贤人隠师曰视四方常有大云五色具而不雨其下贤人隠矣
　　又东过相县南屈从城北东流当萧县南入于睢【一清按睢水岂可云入睢乎汉志云睢水东至取虑入泗注云睢水东南流入泗谓之睢口经止萧县非也所谓得其一而亡其二矣获水经云又东过萧县南睢水北流注之此篇经文入于睢之睢盖别水支流所滙而非首受蒗荡渠之睢道元故以出入回环更相通注调停之】
　　相县故宋地也秦始皇二十三年以为泗水郡汉髙帝四年改曰沛郡治此汉武帝元狩六年封南越桂林监居翁为侯国曰相成也【一清按史汉表并作湘成索隠曰在堵阳然则非沛郡之相】王莽更名之吾符亭也睢水东迳石马亭亭西有汉故伏波将军马援墓睢水又东迳相县故城南宋共公之所都也国府园中犹有伯姬黄堂基当夜被火左右曰夫人少避伯姬曰妇人之义保不具夜不下堂遂遇火而死斯堂即伯姬燌死处也城西有伯姬昔郑浑为沛郡太守于萧相二县兴陂堰民赖其利刻石颂之号曰郑陂睢水又左合白沟水水上承梧桐陂陂侧有梧桐山陂水西南流迳相城东而南流注于睢睢盛则北流入于陂陂溢则西北注于睢出入回环更相通注故经有入睢之文睢水又东迳彭城郡之灵璧东东南流汉书项羽败汉王于灵璧东即此处也又云【一清按下有脱文】东通谷泗服防曰水名也在沛国相界未详睢水迳谷熟两分睢水而为蕲水故二水所在枝分通谓兼称谷水之名盖因地变然则谷水即睢水也又云汉军之败也睢水为之不流睢水又东南迳竹县故城南地理志曰王莽之笃亭也李竒曰今竹邑县也睢水又东与滭湖水合水上承甾丘县之滭陂南北百余里东西四十里东至朝解亭西届彭城甾邱县之故城东王莽更名之曰善丘矣其水自陂南系于睢水睢水又东南八丈故沟水注之水上承蕲水而北防睢水又东迳符离县故城北汉武帝元光四年封路博德为侯国【沈氏曰是元狩四年封又按汉表曰邳离属朱虚此从史记年表】王莽之符合也睢水又东迳临淮郡之取虑县故城北昔汝南步逰张少失其母及为县令遇母于此乃使良马踟蹰轻轩罔进顾访病姬乃其母也诚愿宿凭而防感昭徴矣睢水又东合乌慈水水出县西南乌慈渚潭涨东北流与长直故渎合渎旧上承蕲水北流八十五里注乌慈水乌慈水又东迳取虑县南又东屈迳其城东而北流注于睢睢水又东迳睢陵县故城北汉武帝元朔元年封江都易王子刘定为侯国【一清按索隠曰表在淮陵】王莽之睢陆也睢水又东与潼水故渎防旧上承僮县西南僮陂东北流迳僮县故城北又东北迳睢陵县下防睢睢水又东南流迳下相县故城南髙祖十二年封庄侯泠耳为侯国应劭曰下相水出沛国相县故此加下也然则下相又是睢水之别名也【一清按汉志下相县应劭曰相水出沛国故加下不名下相水道元误矣】东南流入于泗谓之睢口经止萧县非也所谓得其一而亡其二矣
　　瓠子河出东郡濮阳县北河
　　县北十里即瓠河口也尚书禹贡雷夏既泽雝沮防同尔雅曰水自河出为雝许慎曰雝者河雝水也【一清按道元叙雷泽甚详而灉沮甚畧殆以不见班志故耶括地志曰雷夏泽在濮州雷泽县郭外西北灉沮二水在泽西北平地元和志云去县十四里则明有其处矣曾彦和则引尔雅水自河出为雝许慎曰河雝水在宋灉之下流入于睢水睢水其沮水与晁以道亦引河出为灉济出为濋求之于韵沮有濋音胡朏明非之以为汳睢皆出豫入徐于兖无涉又云灉沮皆济水所出而河不与焉故郑康成欲破周礼职方兖州其浸卢维为雷雝通典不从以济阳卢县自有卢水髙密莒县自有维水胡胐明又非之以周时徐并于青兖不得越青而东有维济阳之卢水古不著名周礼多古字□似卢雝似维也且裴骃史记集解引康成说云雍水沮水相触而合入此泽中阎百诗曰下一触字郑盖以目騐知之惟雷泽之下流未知何往大抵不南注济则北注濮濮亦终归于济也二水为禹贡著名之水不容不诠要在雷泽之傍者近是道元注甚鹘突且移而被之岐西之雍沮专门名家之学疏缪若此真卷中一话柄也】暨汉元光之年河水南泆漂害民居武帝元封二年上使汲仁郭昌发卒数万人塞瓠子决河于是上自万里沙还临决河沈白马玉璧令羣臣将军以下皆负薪填决河上悼功之不成乃作歌曰瓠子决兮将奈何【一清按汉书此下有浩浩汤汤虑殚为河句方叶韵】殚为河兮地不宁功无巳时兮吾山平吾山平兮巨野溢鱼沸鬰兮柏冬日正道弛兮离常流蛟龙骋兮放逺游归旧川兮神哉沛不封禅兮安知外皇谓河公兮何不仁泛滥不止兮愁吾人齧桑浮兮淮泗满久不返兮水唯缓一曰河汤汤兮激潺湲北渡回兮迅流难搴长茭兮湛美玉【一清按汉书此下有河公许兮薪不属薪不属兮卫人罪烧萧条兮噫乎何以御水属字与玉字叶】隤竹林兮楗石菑宣防塞兮万福来于是卒塞瓠子口筑宫于其上名曰宣房宫故亦谓瓠子堰为宣房堰而水亦以瓠子受名焉平帝已后未及修理河水东浸日月弥广永平十二年显宗诏乐浪人王景治渠筑堤起自荥阳东至千乘一千余里景乃防遏冲要疏决壅积瓠子之水絶而不通唯沟渎存焉河水旧东流迳濮阳城东北故卫地帝颛顼之墟昔颛顼自穷桑徙此号曰商丘或谓之帝丘本陶唐氏火正阏伯之所居亦夏伯昆吾之都殷之相土又都之故春秋传曰阏伯居商丘相土因之是也【全氏曰帝丘岂商丘耶阏伯之商丘在睢阳非帝丘也王伯厚曰此盖出于帝王世纪之缪一清按寰宇记云卫南县东北七十里土山村即古帝丘卫成公迁于此郦氏以商丘当之真属臆说】卫成公自楚丘还此秦始皇徙卫君角于野王置东郡治濮阳县濮水迳其南故曰濮阳也沛公守濮阳环之以水张晏曰依河水自固【一清按汉书谓章邯守濮阳耳非沛公也所引张晏注亦抄变其词元文是张晏曰依河水以自环绕作垒也】又东迳咸城南春秋僖公十三年夏会于咸杜预曰东郡濮阳县东南有咸城者也瓠子故渎又东迳桃城南春秋传曰分曹地自洮尽曹地也【一清按传文是分曹地自洮以南东传于济】今鄄城西南五十里有桃城或谓之洮也【一清按方舆纪要桃城亦曰姚城因姚墟而名援神契舜生姚墟应劭曰姚墟与雷泽相近世称为姚城是也】瓠渎又东南迳清丘北春秋宣公十二年经书楚灭萧晋人宋卫曹同盟于清丘京相璠曰在今东郡濮阳县东南三十里魏东部都尉治
　　东至济隂句阳县为新沟
　　瓠河故渎又东迳句阳县之小成阳城北侧渎帝王世纪曰尧葬济隂成阳西北四十里是为谷林墨子以为尧堂髙三尺土阶三等北教八狄道死蛩山之隂山海经曰尧葬狄山之阳一名崇山二说各殊以为成阳近是尧冢也余按小成阳在成阳西北半里许实中俗喭以为囚尧城士安盖以是为尧冢也瓠子北有都关县故城县有羊里亭瓠河迳其南为羊里水盖资城地而变名由经有新沟之异称矣黄初中贾逵为豫州刺史与诸将征吴于洞浦有功魏封逵为羊里亭侯邑四百戸即斯亭也俗名之羊子城非也盖韵近字转耳又东右防濮水枝津水上承濮渠东迳鉏丘城南京相璠曰今濮阳城西南十五里有沮丘城六国时沮楚同音以为楚丘非也又东迳浚城南西北去濮阳三十五里城侧有寒泉冈即诗所谓爰有寒泉在浚之下世谓之髙平渠非也京相璠曰濮水故道在濮阳南者也又东迳句阳县西句渎出焉濮水枝渠又东北迳句阳县之小成阳城东故垂亭西而北入瓠河地理志曰濮水首受济于封丘县东北至都关入羊里水者也又按地理志山阳郡有都关县今其城在廪丘城西考地志山阳廪邱俱属济隂则都闗无山阳理又按地理志郕都亦是山阳之属县矣而京杜考地验城又并言在廪丘城南推此而论似地志之误矣或亦疆理参差所未详瓠渎又东迳垂亭北春秋隠公八年宋公卫侯遇于犬丘经书垂也京相璠曰今济句阳县小成阳县小成阳东五里有故垂亭者也
　　又东北过廪丘县为濮水
　　瓠河又左迳雷泽北其泽薮在大成阳县故城西北一十余里昔华胥履大迹处也其陂东西二十余里南北一十五里即舜所渔也泽之东南即成阳县故史记曰武王封弟季载于成应劭曰其后乃迁于成之阳故曰成阳也地理志曰成阳有尧冢灵台今成阳城西二里有尧陵陵南一里有尧母庆都陵于城为西南称曰灵台乡曰崇仁邑号修义皆立庙四周列水潭而不流水泽通泉泉不耗竭至丰鱼笋不敢采捕前并列数碑栝柏数株檀马成林二陵南北列驰道径通皆以砖砌之尚修整尧陵东城西五十余步中山夫人祠尧妃也石壁堦墀仍旧南西北三面长栎聨防扶疏里余中山夫人祠南有仲山甫冢冢西有石庙羊虎倾低破碎畧尽于城为西南在灵台之东北按郭縁生述征记自汉迄晋二千石及丞尉多刋石述叙尧即位至永嘉三年二千七百二十有一载记于尧妃祠见汉建宁四年五月【一清按四年当作五年成阳灵台碑云建宁五年五月造后汉书灵帝纪以夏五月己巳始改建宁五年为喜平元年故建宁无五年也造碑时尚未知有改元事故碑题仍称五年郦以纪元建宁无五年遂作四年岂得其实乎抑或后人妄更未可知也】成阳令管遵所立碑文云尧陵北仲山甫墓南二冢间有伍员祠晋大安中立一碑是永兴中建今碑祠并无处所又言尧陵在城南九里中山夫人祠在城南二里东南六里尧母庆都冢尧陵北二里有仲山甫墓考地验状咸为疏僻盖闻疑书疑耳【一清按释有济隂太守孟郁修尧庙碑威宗永康元年又帝尧碑灵帝熹平四年又成阳灵台碑建宁五年三碑俱云水经有今本只有汉建宁四年五月成阳令管遵所立碑即成阳灵台碑也上二碑无之盖缺失矣洪氏适曰成阳灵台碑篆额灵帝建寜五年立与尧庙二碑在成阳皆有隂尧葬庆都于成阳名曰灵台上立黄屋为奉祠之所汉缀其祀至亡新而防于是廷尉仲定奉请兴治郡守审晃县令管遵各遣大掾助成之案两汉地志济隂成阳有尧灵台不明言灵台为尧母也章帝纪元和二年使使者祠唐尧于成阳灵台注引郭縁生述生纪曰成阳有尧陵陵南一里有尧母庆都陵称曰灵台据此则与碑合灵台冇尧母冢明矣集古录曰按皇览云尧冢在济隂城阳吕氏春秋云尧葬谷林皇甫谧云谷林即成阳也然自史记地志及水经诸书皆无尧母葬处惟见于此碑盖亦葬成阳也而诸书俗本多为城阳独此碑为成阳当以碑为正金石录跋尾云成阳属今雷泽欧阳公以为自史记地志及水经诸书皆无尧母葬处余按班固西汉刘昭东汉书地理志皆曰成阳冇尧冢灵台而东汉志章帝元和二年东巡狩将至泰山道使使者奉一太牢祠帝尧于济隂成阳灵台与章帝纪所载正同帝纪章怀太子注引郭縁生述征记云成阳东南冇尧母庆都墓上有祠庙尧母陵俗亦名灵台文母水经注今成阳城西二里有尧陵南一里有尧母尧都陵于城为西南称曰灵台盖两汉史所载似以灵台为尧惟此碑与述征记水经乃直指为尧母冢尔然水经云在成阳西南而述征记云在东南余为淄州同官李荛雷泽人云冡正在城西南盖述征记误路史辨帝尧冡曰尧冢在济隂成阳尧母灵台在南欧阳文忠公集古録言灵台碑以为史记地志水经诸书皆无尧母葬处粤稽地志及范晔志水经注言尧陵庆都陵明白若此恶得云无耶然述征记云在成阳东南今之所识乃在城阳西南四十里谷林则古今疆塲相出入有不同者郭氏所记乃小成阳小成阳在成阳西北五十里于河南有山曰成阳谷林在其下小成阳以山得名乃尧葬母所在有尧冢故名焉文忠跋谓俗本多作城阳独此碑为成阳夫成阳与城阳正自二所成阳济隂乃古之成昔成王封母弟于成后迁于成之阳遂曰成阳而城阳乃汉齐悼惠王之子章所食之国今之兖州是矣不得混为一也】雷泽西南十许里有小山立峻上亭亭杰峙谓之歴山山北有小阜南属迤泽之东北有陶墟縁生言舜耕陶所在墟阜聨属滨带瓠河也郑曰歴山在河东今有舜井皇甫谧或言今济隂歴山是也与雷泽相比余谓郑之言为然故扬雄河水赋曰登歴观而遥望兮聊浮游于河之岩今雷首山西枕大河校之图纬于事为允士安又云定陶西南陶丘舜所陶也不言在此缘生为失瓠河之北即廪丘县也王隠晋书地道记曰廪丘者春秋之所谓齐邑矣实表东海者也竹书纪年晋烈公十一年田悼子卒田布杀其大夫公孙孙公孙防以廪丘叛于赵田布围廪丘翟角赵孔屑韩师救廪丘及田布战于龙泽田布败逋是也瓠河与濮水俱东流经所谓过廪丘为濮水者也县南瓠北有羊角城春秋曰乌余取晋羊角遂袭我髙鱼天大雨自窦入介其库登其城克而取之者也京相璠曰卫邑也今东郡廪丘县南有羊角城髙鱼鲁邑也今廪丘东北有故髙鱼城俗谓之交鱼城谓羊角为角逐城皆非也瓠河又迳阳晋城南史记苏秦说齐曰过卫阳晋之道【全氏曰按胡三省曰所谓卫阳晋者以魏境有阳晋故称卫阳晋以别之史记秦取魏阳晋是也】径于亢父之险者也今阳晋城在廪丘城东南一十余里与都闗为左右者也张仪曰秦下甲攻卫阳晋大闗天下之匃徐广史记音义云闗一作【一清按此十一字注中注】东之亢父则其道矣瓠河之北又有郕都城春秋隠公三年郕侵卫京相璠曰东郡廪丘县南三十里有故郕都城地理志曰山县乡也【一清按乡乃县字之误】褚先生曰汉封金安上为侯国王莽更名城谷者也【一清按褚表金安上封都成侯汉表同索隠曰志属颍川而地理志无之然金日防封秺侯秺属济隂安上之封必与日防附近山阳济隂又地界相接也】瓠河又东迳黎县故城南王莽改曰黎治矣孟康曰今黎阳也薛瓉言按黎阳在魏郡非此黎阳也【一清按师古注引瓉曰黎阳在魏郡非黎县也道元盖抄变其词】世谓黎侯城昔黎侯阳寓于卫【全氏曰据善长说阳似黎侯名误矣】诗所谓胡为乎泥中毛云泥中邑名疑此城也土地污下城居小阜魏濮阳郡治也瓠河又东迳秺县故城南地理志曰济隂之属县也褚先生曰汉武帝封金日防为侯国王莽之万嵗矣世犹谓之为万嵗亭也瓠河又东迳郓城南春秋左传成公十六年公自沙随还待于郓京相璠曰公羊作郓字今东郡廪丘县东八十里有故运城即此城也
　　又北过东郡范县东北为济渠与将渠防
　　瓠河自运城东北迳范县与济濮枝渠合故渠上承济渎于乘氏县北迳范县左纳瓠渎故经有济渠之称又北与将渠受河于范县西北东南迳秦亭南杜预释地曰东平范县西北有秦亭也又东南迳范县故城南王莽更名建睦也汉兴平中靳允为范令曹太祖东征陶谦于徐州张邈迎吕布郡县响应程昱说允曰君必固范我守东阿田单之功可立即斯邑也将渠又东防济渠自下通谓之将渠北迳范城东俗又谓之赵沟非也
　　又东北过东阿县东
　　瓠河故渎又东北左合将渠故渎上承将渠于范县东北迳范县北又东北迳东阿城南而东入瓠河故渎又北迳东阿县故城东春秋经书冬及齐侯盟于柯左传曰冬盟于柯始及齐平杜预曰东阿即柯邑也按国语曹沬挟匕首刼齐桓公返遂邑于此矣【全氏曰事见公羊非国语】
　　又东北过临邑县西又东平过茌平县东为邓里渠自宣防已下将渠已上无复有水将渠下水首受河自北为邓里渠
　　又东北过祝阿县为济渠
　　河水自四渎口出防济水二渎合而东注于祝阿也
　　又东北至梁邹县西分为二
　　脉水寻梁邹济无二流盖经之误
　　其东北者为济河其东者为时水又东北至济西济河东北入于海时水东至临淄县西屈南过太山华县东又南至费县东入于沂
　　时即耏水也音而【一清按二字注中注】春秋襄公三年齐晋盟于耏者也京相璠曰今临淄唯有澅水西北入济即地理志之如水矣耏如声相似然则澅水即耏水也盖以澅与时合得同称矣时水自西安城西南分为二水枝津别出西流德防水注之水出昌国县黄山西北流迳昌国县故城南昔乐毅攻齐有功燕昭王以是县封之为昌国君德防水又西北五里泉水注之水出县南黄阜北流迳城西北入德防又西北世谓之沧浪沟又北流注时水地理志曰德防水出昌国西北至西安入如是也时水又西迳东髙宛城中而西注也俗人遏令侧城南注又屈迳其城南史记汉文帝十五年分齐为胶西王国都髙宛徐广音义曰乐安有髙宛城故俗谓之东髙宛也【一清按道元此注是据史记汉兴以来诸侯年表而文帝纪及汉志皆云十六年人史记世家胶西王卬齐悼惠王子以昌平侯文帝十六年为胶西王十一年与吴楚反汉击破杀卭地入于汉为胶西郡又五宗世家胶西王端用皇世子为胶西王立四十七年卒国除为郡而地理志云宣帝本始元年更为髙密国首髙密县岂胶西国废复置髙密国而改治者与巨洋水注又云髙密郡治桑犊亭世谓之故郡城地志桑犊北海之属县也也后汉郡县皆废故续志无之】其水又北注故渎又西盖野沟水注之源导延乡城东北平地出泉西北迳延乡城北地理志曰千乘有延乡县世人谓故城为从城延从字相似读随字改所未详也西北流世谓之盖野沟又西北流迳髙宛县北注时水时水又西迳西髙宛县故城南汉髙帝六年封丙倩为侯国王莽之常乡也其水侧城西注京相璠曰今乐安博昌县南界有时水西通济其源上出盘阳北至髙苑下有死时中无水杜预亦云时水于乐安枝流旱则竭涸为春秋之干时也左传庄公九年齐鲁战地鲁师败处也时水西北至梁邹城入于济【全氏曰时水二支一至梁邹入济者其流甚短一东行至钜定入马车渎者其流甚长别见淄水注中道元所以补经也】非济入时盖时来注济若济分东流明不得以时为名寻时济更无别流南延华费之所斯为缪矣
　　汶水出泰山莱芜县原山西南过嬴县南
　　莱芜县在齐城西南原山又在县西南六十许里地理志汶水与淄水俱出原山西南入济故不得过其县南也【一清按经自谓汶水过嬴县南耳不云过莱芜县南也郦之诠诂殆自相伐】从征记曰汶水出县西南流又言自入莱芜国荚路连山百数里水隍多行石涧中出药草饶松栢林藿绵蒙崖壁相望或倾岑阻径或回岩絶谷清风鸣条山壑俱响凌髙降深兼惴栗之惧危蹊絶径过悬度之艰未出谷十余里有别谷在孤山谷有清泉泉上数丈有石穴二口容人行入穴丈余髙九尺许广四五丈言是昔人居山之处薪防烟墨尚存谷中林木致密行人尠有能至矣又有少许山田引灌之踪尚存出谷有平丘面山傍水土人悉以种麦云此丘不宜殖稷黍而宜麦齐人相承以殖之意谓麦丘所栖愚公谷也何其深沉幽翳可以托业怡生如此也余时迳此为之踟蹰为之屡眷矣余按麦丘愚公在齐不在鲁川谷犹传其名盖志者之缪耳汶水又西南迳嬴县故城南春秋左传桓公三年公防齐侯于嬴成婚于齐也
　　又东南过奉髙县北
　　奉髙县汉武帝元封元年立以奉泰山之祀泰山郡治也县北有吴季札子墓在汶水南曲中季札之聘上国也丧子于嬴博之间即此处也从征记曰嬴县西六十里有季札儿冢冢圆其髙可也前有石铭一所汉末奉髙令所立无所述叙标志而已自昔恒蠲民户洒扫之今不能然碑石糜碎靡有遗矣唯故趺存焉
　　屈从县西南流
　　汶出牟县故城西南阜下俗谓之胡卢堆淮南子曰汶出弗其髙诱曰山名也或斯阜也【一清按髙诱曰弗其山名在朱虚县东此青州之东汶其水东北流入潍见下二十六卷道元以牟县胡卢堆当之误矣】牟县故城在东北古牟国也春秋时牟人朝鲁故应劭曰鲁附庸也俗谓是水为牟汶也又西南迳奉髙县故城西西南流注于汶汶水又南右合北汶水水出分水谿源与中川分水东南流迳泰山东合天门下谿水水出泰山天门下谷东流古者帝王升封咸憇此水水上往往有石窍存焉盖古设舍所跨处也马第伯书云光武封太山第伯从登山去平地二十里南向极望无不覩其为髙也如视浮云其峻也石壁窅窱仰视岩石松树鬰鬰苍苍如在云中俯视谿谷碌碌不可见丈尺直上七里天门仰视天门如从穴中视天矣应劭汉官仪云泰山东南山顶名曰日观者鸡一鸣时见日始欲出长三丈许故以名焉其水自谿而东濬波注壑东南流迳龟隂之田龟山在博县北一十五里昔夫子伤政道之陵迟故望山而怀操故琴操有龟山操焉山北即龟隂之田也春秋定公十年齐人来归龟隂之田是也又合环水水出泰山南谿南流歴中阶两庙间从征记曰泰山有下中上三庙墙阙严整庙中栢树夹两堦大二十余围盖汉武所植也赤眉尝斫一树见血而止今斧创犹存门閤三重楼榭四所三层坛一所髙丈余广八尺树前有大井极香冷异于凡水不知何代所掘不常浚渫而水旱不减庙中有汉时故乐器及神车木偶皆靡密巧丽又有石勒建武十三年【一清按建武是石虎年号注误证】永贵侯张余上金马一匹髙二尺余形制甚精中庙及下庙五里屋宇又崇丽于下庙庙东西夹涧上庙在山顶即封禅处也其水又屈而东流入于汶水【一清按四字羡文】又东南流迳南【一清按南字羡文或汉字之误盖周明堂与汉明堂为二矣】明堂下汉武帝元封元年封泰山降坐明堂于山之东北趾武帝以古处崄狭而不显也欲治明堂于奉髙傍而未晓其制济南人公玉滞上黄帝时明堂图图中有一殿四面无壁以茅盖之通水圜宫垣为复道上有楼从西南入名曰昆仑天子从之入以拜祀上帝焉于是上令奉髙作明堂于汶上如带图也右引水为辟雍处基渎存焉世谓此水为石汶山海经曰环水出泰山东流注于江【一清按郭璞曰江一作海此江字固误海字亦非当作汶】即此水也环水又左入于汶水汶水又西南流迳徂徕山西山多松柏诗所谓徂来之松也广雅曰道梓松也抱朴子称玉策记曰千嵗之松中有物或如青牛或如青犬或如人皆夀万嵗又称天陵有偃盖之松也所谓楼松也鲁连子曰松枞髙千仭而无枝非忧正室之无柱也尔雅曰松叶柏身曰枞邹山记曰徂崃山在梁甫奉髙博三县界犹有美松亦曰尤徕之山也赤眉渠帅樊崇所堡也故崇自号尤徕三老矣山东有巢父庙山髙十里山下有陂水方百许步三道流注一水东北防溪而下屈迳县南西北流入于汶一水北流歴涧西流入于汶一水南流迳阳关亭南春秋襄公十七年逆臧纥自阳关者也又西流入于汶水也
　　过博县西北
　　汶水南迳博县故城东春秋哀公十一年防吴伐博者也【一清按左氏云为郊战故公防吴子伐齐五月取博杜预曰博齐邑注所引未备】灌婴破田横于城下屈从其城南西流不在西北也汶水又西南迳龙乡故城南春秋成公二年齐侯围龙龙囚顷公嬖人卢蒲就魁杀而膊诸城上齐侯亲鼔取龙者也汉髙帝八年封谒者陈署为侯国汶水又西南迳亭亭山东黄帝所禅也山有神庙水上有石门旧分水下溉处也汶水又西南迳阳闗故城西本钜平县之阳闗亭矣春秋襄公十七年逆臧纥自阳闗者矣【一清按十五字已见上此复矣】阳虎据之以叛伐之虎焚莱门而奔齐者也汶水又南左防淄水水出泰山梁父县东西南流迳莬裘城北【全氏曰此又一淄水杜预所云入汶者也郑樵误以为莱芜之淄王士祯不知而妄非之】春秋隠公十一年营之公谓羽父曰吾将归老焉故郡国志曰梁父有莬裘聚淄水又迳梁父县故城南县北有梁父山开山图曰泰山在左亢父在右亢父知生梁甫主死王者封泰山禅梁甫故县取名焉淄水又西南迳柴县故城北地理志曰泰山之属县也世谓之柴汶矣淄水又迳郕县北汉髙帝六年封董渫为侯国【一清按史表作成侯索隠曰属涿郡地理志涿郡成县侯国】春秋齐师围郕郕人伐齐饮马于斯水也昔孔子行于郕之县遇荣启期于是衣鹿裘被发琴歌三乐之懽夫子善其能寛矣淄水又西迳阳关城南西流注于汶水汶水又南迳钜平县故城东而西南流城东有鲁道诗所谓鲁道有荡齐子由归者也今汶上夹水有文姜台汶水又西南流诗云汶水滔滔矣淮南子曰貉渡汶则死天地之性倚伏难寻固不可以情理穷也【全氏曰按王伯厚云列子释文史记汶与岷同谓汶江也今江边人云狐不渡江然则非东州之汶】汶水又西南迳鲁国汶阳县北王莽之汶亭也县北有曲水亭春秋桓公十二年经书公防杞侯莒子盟于曲池左传云平杞莒也故杜预曰鲁国汶阳县北有曲水亭汉章帝元和二年东巡泰山立行宫于汶阳执金吾耿恭屯城门于汶上基堑存焉世谓之阙陵城也汶水又西迳汶阳县故城北西注【禹贡锥指元和志干封县界有五汶源别而流同五汶者曰北汶嬴汶柴汶牟汶其一则经流也按郦注无嬴汶嬴汶在今莱芜县南三十里源出宫山之隂流合牟汶宫山者新甫之别名也山在新泰县西北泮水源出泰山分水岭即北汶州志谓之堑汶在今泰安州南五汶之外有小汶在州东南七十里源出宫山流迳徂徕山南又西入汶水所谓大汶口也嬴汶合牟汶故郦注不言五汶以小易嬴斯为当矣又有水出莱芜县寨子村流合牟汶者近志指为浯又据汉志琅琊灵门县有髙防山浯水所出东北入潍说文水出灵门山世谓之浯汶在今莒州界与莱芜无涉志妄言耳东汶出朱虚县小泰山北流至淳于县入潍在今临泃安邱县界淮南子曰汶出弗其流入济髙诱曰弗其山名在朱虚县东是即入潍之东汶言入济者淮南之误也一清按五汶之名始于郭缘生述征记曰泰山郡水皆名曰汶汶凡冇五曰北汶嬴汶柴汶浯汶皆源别而流同浯汶逺在琅琊阑入泰山郡域近志因之而误东樵正之是矣乃欲以小汶易嬴汶则非考泰安图志嬴汶与牟汶合自莱芜县东北流迳悬西南至泰安县东北之故县镇与出仙台岭水防名曰大汶亦曰堑汶东樵以北汶为堑汶亦非又西南流与石汶合石汶者环水也又西南流与北汶合北汶者泮水也济水篇注云半水出分水谿者是也四汶共流而西南小汶水防之小汶出新泰县东北龙堂山西流百二十里入泰安县东南境至县西南迳徂徕山南故柴城北而合于大汶寻其川脉即古柴汶之道柴汶本出梁父县东西流迳莬裘城又西流迳梁父县故城又西流迳柴县故城又西流郕县北又西流迳阳阙城而西合于汶水今梁父县东之上源已絶而下流仅至古柴城即入于大汶不能至阳闗城阳闗城更在古柴城之西然小汶之甚逺其吐纳众亦甚伙倘古有是水道元无容不详记之此必沟通之以合于柴汶其后水流既盛而柴汶遂为所夺大汶小汶之名皆起于后世彼以合嬴牟北石四汶故名之曰大此则专合柴汶故名曰小是五汶者又并而为二以出于大汶口西歴堈城坝又西北歴戴村坝入于大清河即古济水之故道也盖嬴牟二汶由东达西横水也北石二汶自南注北直水也柴汶出东北以注西南亦横水也五汶之名不当去嬴以郭记李志皆先记之矣道元不别出嬴汶者以嬴为汶水发源经流也郭记书中屡引之而此独不从其说未知何故岂亦以其误数浯汶为不足据耶予有五汶考五篇辞多不载】
　　又西南过蛇丘县南
　　汶水又西洸水出焉又西迳蛇丘县南县治铸乡故城春秋左传宣叔娶于铸是也杜预曰济北蛇丘县所治铸乡城者也
　　又西南过冈县北
　　地理志冈故阐也王莽更之曰柔也【一清按地理志本作刚县故新莽以柔易称】应劭曰春秋经书齐人取讙及阐是也杜预春秋释地曰阐在刚县北冈城东有一小亭今冈县治俗人又谓之阐亭相璠曰冈县西四十里有阐亭未知孰是汶水又西蛇水注之出县东北泰山西南流迳汶阳之田齐所侵也自汶之北平畅极目僖公以赐季友蛇水又西南迳铸城西左传所谓蛇渊囿也故京相璠曰今济北有蛇丘城城下有水鲁囿也俗谓之浊须水非矣蛇水又西南迳夏晖城南经书公防齐侯于下讙是也今俗谓夏晖城盖春秋左传桓公三年公子翚如齐齐侯送姜氏于下讙非礼也是也世有夏晖之名矣蛇水又西南入汶汶水又西沟水注之水出东北马山西南流迳棘亭南春秋成公三年书秋叔孙侨如帅师围棘左传曰取汶阳之田棘不服围之南去汶水八十里又西南迳遂城东地理志曰蛇丘遂乡故遂国也春秋庄公十三年齐灭遂而戍之者也京相璠曰遂在蛇丘东北十里杜预亦以为然然县东北无城以拟之今城在蛇丘西北盖杜预传疑之非也又西迳下讙城西而入汶水汶水又西迳春亭北考古无春名唯平陆县有崇阳亭然是亭东去刚城四十里推璠所注则符并所未详也【一清按推璠所注谓京相璠春秋土地名也是注既不引其书何为滥及乎】
　　又西南过东平章县南
　　地理志曰东平国故梁也景帝中六年别为济东国武帝元鼎元年为大河郡宣帝甘露二年为东平国王莽之有盐也章县按世本任姓之国也春秋齐人降章者也故城在无盐东北五十里汶水又西南有泌水注之水出肥成县东北白原西南流迳肥成县故城南乐正子春谓其弟子曰子适齐过肥肥有君子焉左迳句窳亭北章帝元和二年凤凰集肥城句窳亭复其租而巡泰山即是亭也泌水又西南迳富城县故城西王莽之成富也其水又西南流注于汶汶水又西南迳桃乡县故城西王莽之鄣亭也世以此为鄣城非盖因巨新之故目耳
　　又西南过无盐县南又西南过夀张县北又西南至安民亭入于济
　　汶水自桃乡四分当其泒别之处谓之四汶口其左二水双流西南至盐县之郈乡城南鲁叔孙昭伯之故邑也祸及鬭鸡矣【全氏曰郈昭伯以鬭鸡启祸昭伯亡后郈始归叔孙昭子善长误矣】春秋左传定公十二年叔孙氏堕郈今其城无南面汶水又西南迳东平陆县故城北应劭曰古厥国也今有厥亭汶水又西迳危山南世谓之龙山也汉书五行志曰哀帝时无盐危山土自起覆草如驰道状又瓠山石转立晋灼曰汉注作报山【全氏曰八字注中注一清按汉志北海郡瓠县师古曰瓠即报字而宣元六王传瓠山晋灼曰汉注作报山师古曰报山古作瓠字为其形似瓠耳又通而为狐地理志河东狐讘之狐史汉表俱作瓠徐广曰音胡索隠曰即狐字可证也】山脇石一枚转侧起立髙九尺六寸傍行一丈广四尺东平王云及后谒曰汉世石立宣帝起之表也自之石所祭治石象报山立石东倍草并祠之建平三年息夫躬告之王自杀后谒弃市国除【何氏曰事在宣元六王传非五行志也善长误矣】汶水又西合为一水西南入茂都淀淀陂水之异名也淀水西南出谓之巨野沟又西南迳致密城南郡国志曰须昌县有致密城古中都也即夫子所宰之邑矣制养生送死之节长幼男女之礼路不拾遗器不雕伪矣巨野沟又西南入桓公河北水西出淀谓之巨良水西南迳致密城北西南流注洪渎次一汶西迳郈亭北又西至夀张故城东迳为泽渚初平三年曹公击黄巾于夀张东鲍信战死于此其右一汶西流迳无盐县之故城南旧宿国也齐宣后之故邑所谓无盐丑女也汉武帝元朔四年封城阳共王子刘庆为东平侯即此邑也王莽更名之曰有盐亭汶水又西迳郈乡城南地理志所谓无盐有郈乡者也汶水西南流迳夀张县故城北春秋之良县也县有夀聚汉曰夀良应劭曰世祖叔父名良故光武改曰夀张也建武十五年世祖封樊宏为侯国汶水又西南长直沟水注之水出须昌城东北谷阳山南迳须昌城东又南漆沟水注焉水出无盐城东北五里阜山下西迳无盐县故城北水侧有东平宪王苍冢碑阙存焉元和二年章帝幸东平祀以太牢亲拜祠坐赐御剑于陵前其水又西流注长直沟沟水竒分为二一水西迳须昌城南入济一水南流注于汶汶水又西流入济故淮南子曰汶出弗其西流合济髙诱云弗其山名在朱虚县东余按诱说是东汶非经所谓入济者也盖其误证耳







</div>
    <div class="pagination">
<a href="水经注释_page11.html">上一页</a><span>...</span><a href="水经注释_page7.html">7</a><a href="水经注释_page8.html">8</a><a href="水经注释_page9.html">9</a><a href="水经注释_page10.html">10</a><a href="水经注释_page11.html">11</a><span class="current-page">12</span><a href="水经注释_page13.html">13</a><a href="水经注释_page14.html">14</a><a href="水经注释_page15.html">15</a><a href="水经注释_page16.html">16</a><a href="水经注释_page17.html">17</a><span>...</span><a href="水经注释_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
