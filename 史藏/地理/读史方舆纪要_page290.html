<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 290 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 290 页/共 479 页</h1>
    <div class="content">
　　荣德山县东北四十一里。唐因以名州。《志》云：山在群山中，峭拔突起，高五百余丈。有小径至山顶，以木为梯，上有石室二十四，相传皆仙真幽栖之所。一名老君山。又有荣隐山，在县北三十里，亦幽胜。一名石筠山。又荣黎山，在县东十五里，上有龙池，县有三荣之名以此。

　　○荣川在县东，亦曰荣溪。自成都府仁寿县界流入，又东南与双溪合流，东南入叙州府富顺县，合金川，注于大江。《志》云：荣川亦名遁水。又有东川，在县北，亦自仁寿县山谷中出，东南流经城下，会于荣川。○双溪，在县北。其水一自西来，流浊；一自东来，流清。二水相合，流经城下，会荣川东川而入富顺县界。

　　○新罗镇县南八十里，有盐课司。或曰，司盖与富顺县接界。

　　威远县州东三百里。东南至叙州府富顺县百三十里。亦汉南安县地，隋开皇初置，属资州。唐初，改属荣州。宋因之。元省，后复置。明洪武四年，省入荣县。九年，复置，改今属。城周二里有奇，编户四里。县今省。

　　○和义废县在县东南百里。隋末置。唐初属泸州。贞观八年，改属荣州。宋乾德五年，并入威远县。又至如废县亦在县东南。唐贞观初，置婆日、至如二县，属荣州。二年，又割泸州之隆越县来属。八年，俱并入威远县。

　　○中峰山县北百里。山峰高耸，与资县分界。又两母山，在县西北百三十里。二峰并耸，皆有石崖下垂，望之如乳。又佛顶山，在县西北三十里，悬崖百尺，上镌佛像，因名。《志》云：县东十五里有葛仙山，亦高秀。

　　○献宝溪县西北七十里。《志》云：溪源一出仁寿县界罗泉山下，一出两母山，合流而东南入富顺县界，注于金川。又有中溪，在县南，下流合于荣县之荣川。○龙会河，在县东，曲流如盘龙，合于献宝溪。又硫黄川，在县北四十里，溪自山壑中来，旁有一窍，硫黄随泉而出。

　　◇泸州东北至重庆府五百七十里，南至永宁宣抚司三百四十里，西至叙州府三百五十里，北至重庆府合州五百五十里，西北至嘉定州六百五十里。自州治至布政司一千五百五十里，至江南江宁府五千六百八十五里，至京师九千二百里。

　　《禹贡》梁州地。春秋时巴国地。汉属犍为郡，后汉因之。建安十八年，析置江阳郡。三国汉及晋因之。宋、齐仍曰江阳郡按沈约《志》：江阳郡，晋安帝时乱，失本土，乃侨置于武阳。宋时，始复旧土，因为东江阳郡。《萧齐志》亦曰东江阳郡。梁兼置泸州。隋郡废州存仁寿中，置总管府。大业初，府废。大业初，改曰泸川郡。唐初复为泸州武德初，置总管府，寻曰都督府。刘句曰：州督羁縻十州，天宝初，督十四州。天宝初，曰泸川郡。乾元初复故。宋仍曰泸州亦曰泸川郡。宣和元年，赐军额曰泸川节度。乾道六年，移潼川路安抚司于此。《宋志》：泸州领羁縻州十八。景定初，没于蒙古，寻复取之，改曰江安州。元仍曰泸州，以州治泸川县省入，隶重庆路。明初改直隶布政使司，仍曰泸州编户七十里，领县三。今仍旧。

　　州西连道，东接巴、渝，地兼夷汉，江带梓、夔，控制边隅，最为重地。今自州而北，一军出中水，可以径达广汉。自州而东，江水兼众水之流，浩瀚洋溢，吴楚百石大舟可方行而至。自州以西，水陆兼济，不十日可抵成都，泸州惊则两川尽城守矣。宋绍定中，魏了翁知泸州，时泸为大藩，控边面二千余里。了翁乃修武备，治城郭，为捍御之计。既而叛将刘整以州降蒙古，教之侵宋，泸州失而蜀益不可为，宋之亡亦日迫矣。泸实当东西腰膂之地，谋蜀者所当先也。

　　○泸川废县今州治。汉置江阳县，属巴郡。景帝六年，封赵相苏嘉为侯邑。武帝改属犍为郡。后汉因之。建安中，为江阳郡治。三国时，诸葛武侯尝屯兵于此。晋仍为江阳郡治。宋、齐因之。梁为泸州治。或曰州治马湖江口，误也。隋泸州亦治此。大业初，改县曰泸川，仍为郡治。唐因之。宋淳三年，徙治于江南岸神臂山，谓之铁泸城。元还旧治。至元二十年，省县入州。《城邑考》：州旧为土城，宋政和间旧址也，元毁。明初，因故址修筑，石为固。弘治初，增修。嘉靖中，又复营治。隆庆三年，复增拓之。有门四，城周七里有奇。

　　泾南废县州西南四十五里，在泾水之南。唐贞观八年，析泸川县置泾南县，属泸州，寻复省入泸川县。

　　九支城州西南百余里。本南广蛮地，宋大观二年内附，因置纯州，领九支、安溪二县。宣和二年，州废，改县为九支城，属泸州。《州志》：九支城在州西五十里。似误。○武都城，在州西南境，亦南广蛮地。宋大观三年内附，建滋州，领承流、仁怀两县。宣和三年，废州为武都城，以仁怀为堡，承流县并入焉。元初废。

　　思峨废州亦在州西南境。唐天授二年所置羁縻州也，领多溪、洛溪二县，属泸州都督府。宋因之。熙宁八年内附。政和中，属长宁军。又羁縻顺州，亦在州境。唐载初二年置，领曲水、顺山等五县，属泸州都督府。宋因之。后俱废。今州有思峨洞，或云州盖因洞而名。

　　○神臂山州东八十里，亦曰神臂崖。北临江渚，险固可凭。宋淳熙三年，余迁州城于山上，所谓铁泸城也。○方山，在州西南三十五里。《志》云：山分八面，有九十九峰，下瞰江流，深无际，顶有巅池，周围一里，唐时尝改名曰回峰山。又《水经注》：绵水至江阳县方山下入江，谓之绵水口。绵水即资江也，南去方山犹十余里，盖径山北东入江耳。

　　宝山在州城西。初名堡子山，宋陈损之，易今名。两江合流，下瞰城郭，为郡之胜。一名泸峰山。又三华山，在治北一里，有三峰耸秀。州东三里曰归子山，下临江滨。○南寿山，在州南十里，初名博望山，宋政和中，晏州叛夷平定，守臣绘图以进，诏改今名。又州南五里有瑞鹿山，亦高秀。

　　思峨洞州西南二百里。初入稍隘，已乃宏广，相传为故思峨州地也。又龙女洞，在州东北二十里。崖壁高峻，有二洞，甚幽邃，人不能到。又州南十里南田镇有飞云洞，亦幽胜。

　　○泸江在州城东，即大江也。自叙州府南溪县流径江安纳溪县，过州城南，又东北出而会雒江。今州治东隅即为江浒。夏潦水涨，两江环合，弥漫浩渺，如大海然，州人谓之海观。并流而东入合江县境。《志》云：泸江中有大石阙，亦曰黄龙堆。春水涨则堆没阙平，水涸时常为舟楫患。余详大川大江及川渎异同。

　　资江在州城北，即中江也。自叙州府荣昌县东南流，至州城东，合于泸江。《水经注》：江阳县枕带双流，据江、雒会。是矣。详见前大川雒水。

　　支江州城西北，大江分流也。自叙州府南县鸳鸯圻而东，入州界，经安流镇，又东入于资江。又有赤水，自隆昌县界流入州境。合于支江。○九曲溪，在州东北十里。蜿蜒九曲，可通小舟，引流灌溉，为利甚博。又有澄溪，在州治南。源出宝山下，流常澄洁，下流俱入于大江。

　　○龙透关州南七里。相传诸葛武侯所立。又州南二十里有道寨。《志》云：东汉征南夷，尝屯军于此。○博望寨，在州南十里。宋政和七年置，亦曰南寿寨，以寨在南寿山下也。又绥远寨，在州西南。宋大观中置，隶滋州。宣和三年，改隶泸州。宋末俱废。

　　板桥堡在州西南。相近有政和堡。俱宋政和初置。《宋志》：州境有羊羝寨，治平四年废。又有白{艹刀}寨。皇初，知益州田况发白{艹刀}子弟讨叛夷，是也。元丰二年废。又有大硐寨，元丰三年废。○石门堡，在州境，宋李焘知泸州，首葺石门堡，以扼夷人，是也。或曰，即今州南石棚镇。

　　石棚镇州南二十里，有巡司。又有李市镇巡司，在州北百里。○泸川水驿，在州治东。又东六十里有黄舣水驿。又立市马驿在州治北，盖州当水陆津涂也。

　　纳溪县州西南四十里。西南至叙州府长宁县二百二十里。本泸川县地，宋为纳溪堡。皇二年，增置军寨巡简。绍定五年，升为纳溪县，属泸州。旧有土城，今废。城址不及三里，编户三里。

　　○旧县城县北十里。元大德中，移县于江北，以避水害，即此城也。至大初，复还今治。今亦谓之旧县坝。

　　楼子山县治东一里。层峰叠嶂，俨若楼阁。又县东四里有掇旗山，相传武侯树旗于此，以誓蛮人。又舞凤山，在县西南十五里。山势起伏，横开如凤舞。

　　○大江在县城北。自江安县流入界，又东南出泸州城南。《舆程记》：自县至州江道凡七十里。盖水流盘曲也。又有掇旗滩，在县东二里江滨，相传亦以武侯名。

　　纳溪县治西。县境大川也。永宁宣抚及泸州卫以北之水，汇流经江门峡口大洲，而北至县西门入于大江。亦谓之纳江。旧《志》云：源出阿永蕃部，即永宁属夷也。今县有纳溪河口巡司。

　　○倒马关县南百三十里。明初置，路通云南、交趾，因倒马坎为名。又石虎关，在县南百五十里。明初置，通云贵之道，关前有石如虎，因名。○保子寨，《志》云：在县西十里，相传武侯南征尝驻兵于此。

　　江门寨在县西南。宋元丰四年，置江门寨，属乐共城。后城废，寨属纳溪县。今为江门堡，南去永宁一百三十五里。江门水马驿亦置于此。《舆程记》：由江门水道而北，径峡口水驿至纳溪县，共二百四十里。是也。○大洲堡，在县南百四十里，亦宋元丰中置，属乐共城。今为大洲水驿，又改大洲驿为通邮驿，属江安县。《舆程记》：县南七十里至渠坝驿，又七十里至大洲水驿，又南六十五里为峡口水驿，与永宁接界。《州志》：渠坝驿在泸州治南，大洲驿在江安县治东。似皆误。

　　江安县州西南百二十里。西至叙州府南溪县百二十里。汉江阳县地，后汉置汉安县，属犍为郡。晋属江阳郡。刘宋为东江阳郡治。齐、梁因之。隋开皇初，仍曰汉安县，属泸州。十八年，改县曰江安。唐仍属泸州。宋因之。今城周六里，编户二十里。

　　○绵水废县在县西绵水溪口汶江中洲上。晋太元中置县，属江阳郡。刘宋属东江阳郡。齐梁因之。隋仍曰绵水县，属泸州。唐仍旧。宋乾德五年，废入江安县。○施阳废县，在县西。唐贞观初，以夷獠户置施阳县，又置思隶、思逢二县，属泸州。八年，省施阳县入江安。十三年，又省思隶、思逢入焉。又废南井监，《志》云：在县东北，宋南渡后置监。有凤凰山，山有雁塔，元初监废。今为南井铺。

　　阴废县在县西南。唐羁縻晏州所领县也。宋熙宁七年，熊本降泸夷阴酋不下，本合晏州十九姓之众，发黔南军讨败之于黄葛下，追奔深入，阴乞降，本受之。以其酋个恕知归徕州，于是氵育井、长宁乌蛮、罗氏鬼主诸蛮，皆愿内附。黄葛，或曰山名也，在县南归徕州，即阴县改置。

　　乐共城在县南百里小龟山上。宋元丰四年置城于此，后并入江安县。《宋史》：元丰元年，命韩存宝经制泸州纳溪蛮，存宝破其后城。二年，罗苟蛮叛犯纳溪，议者言罗苟不加诛，则乌蛮观望，为害不细。存宝檄归徕酋乞弟击平之。既而乞弟率兵至江安城下责赏，寻益桀敖，官军击之，败没。四年，改命林广讨之。广败乞弟于纳溪，破乐共城，进至斗满村，又次落婆囤。乞弟遁，广率兵深入，自发纳江即入丛箐，无日不雨雪，士卒死者不可胜计。过老人山，山形剑立，度黑崖，历鸦飞不到山，进抵归徕州，竟不得乞弟，师还，筑乐共等城为戍守。政和五年，晏州夷卜漏反攻乐共城，官军拒却之，是也。纳江，即纳溪。

　　○汉阳山县南四里。孤高突起，为南境之望。又县南四十里有照山，峰峦岩壑，为一邑之胜。○连天山，在县南七十里。回旋曲折，高耸连天。又南三十里即小龟山矣，乐共城旧置于山上。

　　○大江在县北。自南溪县流入境，又东接纳县界。《志》云：县西旧有三江碛，控江为险，宋嘉熙三年，筑城于此，以御蒙古。或曰，三江碛即绵水口也。

　　绵水在县治西。源出连天山，北流经废绵水县，入于大江，谓之绵水口。或曰，绵水合于氵育溪诸水，同入大江也。○氵育溪，在县南。源出叙州府长宁县，流入县界，入大江。又安乐溪，宋邓绾云：在县东北。自合江县南境上接蛮界，西北流至县境，入江。一云，即纳溪分流也。时未建纳溪县，故云自合江境流入耳。○泾滩，在县南三十里。滩上有山插天，瀑布悬流，侧有卧石，下流会于绵水。

　　○安远寨县南七十里。世传诸葛武侯征蛮，于此屯驻。《宋志》：元丰三年废平夷堡，于罗池改筑安远寨，属泸州。后废入江安县。又有西宁等寨，亦元丰中置，后废。

　　梅岭堡县西南百二十里，相传亦诸葛武侯屯兵处。又南有镇溪寨，《宋志》：元丰四年，置乐共城，领江门寨、镇溪堡、梅岭堡、大洲堡。是也。政和中，晏州蛮卜漏反攻破梅岭寨，寻讨平之。元废。江门、大洲，见上纳溪县。○席帽溪寨，亦在县境。《宋史》：元丰五年，林广入归徕州，师还，筑乐共、江门、梅岭及席帽溪等寨，西达氵育井，东到纳溪，皆控制要害。是也。寨旋废。

　　江安驿在县西，水驿也。《舆程记》：自南溪县之龙腾驿，东六十里至江安驿，又六十五里为董霸驿，自此而东六十里即纳溪县之纳溪驿。《会典》有通邮驿，即纳溪之大洲驿改今属。

　　合江县州东百二十里。东北至重庆府江津县二百七十里。汉犍为郡符县地，后汉为符节县。晋仍曰符县，属江阳郡，县寻废。永和中，改置安乐县。宋齐因之。梁时亦曰安乐戍。后周置合江县，属泸州。隋因之。今城周不及二里，编户七里。

　　○废符县在县南。汉置县于此。《水经注》：汉建元六年，以唐蒙为中郎将，从万人出巴符关，即此。元鼎二年，始置符县。后周时，置合江县于今治。隋以后因之。宋嘉熙三年，兵乱，移县治于榕山。四年，又移县治于安乐山，皆筑城为守。元复还今治。明天顺中，始筑土城。成化中，以石。弘治正德中，皆增修之。

　　安溪废县县西南百里。本蛮地，宋大观中，置纯州，并置安溪县隶焉。又南为美利城，亦属纯州。宣和二年，州废，县及美利城皆降为寨，属合江县。元俱废。

　　○榕山县南五里。山高秀，上有芙蓉池，即宋嘉熙中筑城处也。俗亦名容子山。其相近者，曰月台山，孤峰突立，之溪环绕其麓，如新月然。○安乐山，在县西五里。三峰奇秀，中有八洞及泉石诸胜，亦宋嘉熙中筑城处。《志》云：唐天宝中，尝改山名曰合江山。俗亦谓之笔架山。

　　○大江在县北，自州东流入县界。县西北二十里有白龙滩，即大江所经也。至县治东有之溪流合焉，因谓之合江。又东北入重庆府江津县界。

　　之溪在县治西南。一名小溪。源出遵义府仁怀县境，环绕如之字，径县南十里之丁山及安乐山之麓，复绕流而东北出，合于大江。

　　○遥坝寨在县南。宋大观中置，属合江县。宣和二年废。四年复置。《志》云，县境又有安溪、小溪、青山等寨，皆宋皇以后置。元初俱废。

　　冈门镇在县南。路通遵义。万历中，杨应龙之乱，合江募兵扼冈门以拒之，是也。○牛脑水驿，在县治北。县西六十里又有神山水驿，西去泸州黄舣水驿六十里。又史霸驿，在县东六十里。又东七十里为汉东驿，即江津县界也。

　　附见：

　　泸州卫州西南二百九十里。《志》云：卫地东西广二十里，南北袤九十里，东至永宁卫界，西至九姓长官司界，各十里，南至太平长官司界五十里，北至纳溪县界四十里。洪武二十五年，陕西长安卫军征云南还，命驻守州城，改为泸州卫，分立左右中前后五所隶焉。正统中，调前所于利州卫，后所于青川所。成化四年，都掌种大坝蛮叛，事平，因迁卫于宋江渡。其地本名渡船铺，增置官军，并调重庆卫前所充之，即今卫也。卫城即成化初筑，以石，周四里有奇，有门四。弘治间，复于东城外筑土城，周一里有奇，控制蕃落，为西南之要害。
</div>
    <div class="pagination">
<a href="读史方舆纪要_page289.html">上一页</a><span>...</span><a href="读史方舆纪要_page285.html">285</a><a href="读史方舆纪要_page286.html">286</a><a href="读史方舆纪要_page287.html">287</a><a href="读史方舆纪要_page288.html">288</a><a href="读史方舆纪要_page289.html">289</a><span class="current-page">290</span><a href="读史方舆纪要_page291.html">291</a><a href="读史方舆纪要_page292.html">292</a><a href="读史方舆纪要_page293.html">293</a><a href="读史方舆纪要_page294.html">294</a><a href="读史方舆纪要_page295.html">295</a><span>...</span><a href="读史方舆纪要_page291.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
