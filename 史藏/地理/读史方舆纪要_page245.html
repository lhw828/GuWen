<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 245 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 245 页/共 479 页</h1>
    <div class="content">
　　瓦亭山县东北二百里，所谓西瓦亭也。后汉建武七年，隗嚣攻围略阳，使牛邯军瓦亭，以拒汉援军。建宁二年，段败东羌于瓦亭山，羌众溃走。晋太元十二年，苻登与姚苌相持，军于瓦亭。元兴初，魏主遣拓跋遵袭没奕干于高平。没奕干奔秦州。魏军追之，至瓦亭而还。唐贞观二十年，逾陇山至瓦亭观马牧。宋绍兴末，吴遣将攻德顺军，使其子挺与敌战于瓦亭，大败之，敌悉趣德顺。自往督师，先壁于险，且治夹河战地。敌出战，复败走，遂克其城。盖瓦亭去德顺军，道里至近，且据险以临之也。太子贤曰：安定乌氏县有瓦亭故关。杜佑曰：瓦亭在原州萧关。误矣。

　　八龙山在县西六十里。山阜有八，回合如龙，其势如羁如御，亦谓之把龙山。又曜紫山，在县西北四十里，高峻甲于群山。

　　南安隘在县南。胡氏曰：南安隘在陇城县界。晋大宁初，陈安保陇城，刘曜自将围之。安突围奔峡中，曜将平先追杀之。隆安四年，后秦将姚硕德伐西秦，入自南安峡，乞伏乾归拒之于陇西，是也。○小长安岭，在县西北百有五里。山势修长，亦曰长安山。宋时置长安寨于此。

　　○渭水在县城南。自伏羌县流入境，又东南入秦州界。

　　陇水在县城西。源出陇山，西北流，经瓦亭山南，又西南流，合于瓦亭川，又西南注于渭水。又略阳川，在县东，亦出陇山谷中，西南流入陇水，经略阳城北。隗嚣闻略阳陷，悉众攻围，拥水灌城。即此水也。其下流同注于渭。杜氏曰：略阳水，在县东九十里，即陇水别名云。

　　瓦亭川在县东北。源出陇坂，西流经瓦亭山北，又西南流，合陇水而注于渭。《志》云：瓦亭川下流，即长离水也。《秦州记》曰：瓦亭水出陇山东北，斜趣西南流，经成纪、略阳、显亲界，又东南出新阳峡而入于渭。○莲花川，在县东七十里，亦东流入于陇水。

　　松多川在县东。源出陇山，西南流，径故陇城北，又南注于秦州东境之秦水。晋建兴末，南阳王保尝遣其将屠各路松多屯此，因名。北魏主焘太平真君七年，略阳人王元达聚众屯松多川。魏秦、益二州刺史封敕文击平之，是也。

　　○鸣蝉堡在县北。《志》云：秦州废陇城县有安阳城，其相近有鸣蝉堡。晋太元十六年，苻秦鲜卑别部帅没奕干与乞伏乾归攻鲜卑大兜于鸣蝉堡，即此。《载记》：时大兜盖据安阳城。○长山堡，在县西南。宋置。以近长山而名。又有静戎、永固、平定等堡，皆在县境。

　　鹞子岭隘在县西北四十里。《志》云：县境又有神仙岭、儿峡二隘，皆山谷峻险，恃为噤要，与断山口为四隘。《通志》：县有卧马、躔移、马颊三关。

　　清水县州东百五十里。东至凤翔府陇州二百里。汉县，属天水郡。公孙述初为清水令，是也。后汉省。晋复置，属略阳郡。后魏因之。西魏于此置清水郡。隋初，郡废，县属秦州。唐武德四年，置わ州治此。六年，州废，县仍属秦州。大历后，陷于吐蕃。大中二年，收复。五代唐移治于上わ镇。今城周四里有奇，编户六里。

　　○清水故城在县西。《括地志》：县本秦城，非子始封。汉置县于此，后皆因之。五代唐移置今治。《九域志》：清水故县，在秦州东九十里。县北又有冶坊废县，本宋冶坊寨。熙宁五年，改为镇。金升为县，属秦州。元省入清水县。

　　秦岭城在县西南百三十里。后魏置柏阳县，属天水郡。隋开皇中，改曰秦岭。唐贞观十七年，并入清水县。○绵诸城，《括地志》：在秦岭县北五十六里，即汉之绵诸道。今见西和县。

　　白石城在县西。《志》云：清水县西有白石城及白崖堡、白沙镇。晋义熙六年，赫连勃勃寇后秦陇右，破白崖堡，遂趣清水。略阳太守姚寿都弃城走。九年，西秦乞伏炽磐遣兵攻休官奚权小郎等于白石川，大破之，进据白石城。显亲休官权小成等据白亢，不服，复攻斩之。其地盖与秦州废显亲县相近。宋亦为白石堡。金废。

　　○陇山在县东百里。《寰宇记》：大陇山在县境。亦曰わ山，亦曰关山，连绵凡百余里。又亭乐山，在县东三十里。又东二十里为盘龙山，山势回环，亦谓之南山。

　　小陇山在县西南三十五里。有小陇山口，为县境之要隘。俗名坂坡峡。又有牛头山，在县西十里，亦高险。○宝盖山，在县北百五十里。顶平如盖，因名。其地东连关山，北抵静宁。有川曰牛头河，自山之青崖洞发源，又西径牛头山下，注秦川，入于渭。

　　柏阳谷在县西南。《水经注》：伯阳水出伯阳谷，在董亭东。又东有伯阳城，城南谓之伯阳川。盖李耳尝经此也。后讹为柏阳。晋隆安四年，姚兴伐西秦，乞伏乾归使一军屯柏阳，一军屯侯辰谷。义熙七年，乾归攻姚秦略阳太守姚龙于柏阳堡，克之。胡氏曰：候辰谷与柏阳相近，后魏柏阳县亦因以名。

　　安化峡在县东，陇山峡口也。唐贞元三年，吐蕃入寇，掠阳、吴山。华亭丁壮，悉送安化峡西。或以为陇州阳县之安化镇。误也。

　　○渭水在县西。自秦州流经此，又东南流入凤翔府陇州界。《舆程记》：县西九十里为涉水屏，又西五十里而至秦州。《秦州记》：州东五十里有东阿谷桥。盖跨渭水上，与清水县接界。

　　秦水在县东北。《水经注》：秦水出陇山秦谷，西历秦亭，即秦仲所封也。过清水城，西南流，注于清水。又西入秦州，共注于渭水，亦谓之秦川。○清水，在县南。源出小陇山，西流合秦水注于渭。

　　○大震关县东五十里，即陇关也。凭高据险，襟带华戎，自古为关中之襟要。今祥见名山陇坻。

　　轩辕谷口在县东南七十里。《志》云：县境有玉屏山、小陇山、坂坡峡、石牛峡，与轩辕谷为五隘。又有盘岭巡司，在县东七十里。

　　弓川寨在县东。五代汉乾初，王景崇以凤翔降蜀，汉兵围之。蜀遣山南西道帅安思谦出散关赴救，复遣秦州帅韩保贞引军出阳，以分汉兵之势。保贞寻出新关，屯陇州。会思谦以食尽引退，保贞亦退保弓川寨。《九域志》：弓川寨，在秦州东一百六十五里。宋曰弓门寨。又有永安、威塞、西顾等堡，皆在县境。金废。

　　┒穰寨在县西北。宋置寨，兼领白石等堡。《宋志》云：熙宁三年，改┒穰为镇是也。┒，音麋。金亦为┒穰镇。元废。

　　礼县州西南二百二十里。东至西和县百六十里。本西和县地。元置礼店县。明初，改为千户所。成化九年，改置。今县城周三里有奇，编户十九里。

　　○红土山在县东三里。又东四里曰翠峰山，俱以土石采色而名。○雷王山，在县南四十里。又南十里为蔡华山。又西南十里曰金紫山。

　　四角山在县东北十里。以山分四向，截然挺峙而名。又二十里有飞凤山，亦以形似名也。○圣湫山，在县北六十里。又有没遮栏山，在县西百六十里。山高广，与岷州卫接界。

　　○平泉河在县北二十里。县城东二里为捱城河，以近城而名也。○西江水，在县西二十里。又圣泉水，在县南。其下流俱入于白水江。

　　○漩水镇在县西百八十里，有漩水巡司。又县东百三十里，有板桥山巡司。《通志》：县有洮平、牛脊、野麻、尖岔、木树等五关。

　　附见：

　　秦州卫在州城内。洪武十五年建，辖千户所五。又礼县守御千户所，在礼县城内。洪武十五年建，隶秦州卫。

　　阶州府西南八百里。东至汉中略阳县五百八十里，东北至成县四百六十里，南至四川龙安府五百四十里，北至岷州卫六百三十里。

　　古白马氐之国，西戎别种也。汉武帝始置武都郡治武都县。《括地志》：初为武都道，属陇西，后改为郡。后汉因之治下辨道。三国时，属于蜀汉。晋亦为武都郡，后没于杨茂搜。后魏亦为武都郡亦曰武都镇。西魏兼置武州。后周亦为武都郡，又改永都郡。隋初，废郡，而武州如故。炀帝又改为武都郡。唐复曰武州皆治将利县。天宝初，曰武都郡。乾元初，复故。大历初，没于吐蕃。大中三年，收复。景福初，改曰阶州。宋因之。元以州治福津县省入。明仍曰阶州编户二十一里，领县一。今因之。

　　州接壤羌戎，通道陇蜀，山川险阻，自古为用武之地。后汉虞诩为武都太守，占相地势，筑营垒百八十所，以制羌裔。诸葛武侯图兼关陇，先取武都，为北伐之道。晋之衰也，仇池氐杨氏窃据武都，北侵陇西、天水，南扰汉中，纵横且百余年。盖虽僻在西陲，而控扼噤要，用之得其道，未始不可以有为也。若其制两川之命，为入蜀径路者，则曰阴平道。

　　阴平道，入蜀之间道也。汉武开西南夷，置阴平道《志》：邑有蛮夷曰道，非路也，属广汉郡，设北部都尉治焉。以其地隔碍雍梁，实为险塞也。即今之文县矣。诸葛武侯于建兴七年，平定阴平，北至武都，谓全蜀之防，当在阴平。其后，钟会、邓艾入寇。姜维闻之，请亟护阴平桥头，以防未然。后主不省。及维与会相拒于剑阁，邓艾密言于司马昭曰：请从阴平，繇邪径经汉德阳亭见四川龙安府趣涪今四川绵州，出剑阁西百里，去成都三百余里，以奇兵冲其腹心，敌必不知所备。昭从之。艾遂自阴平步道，悬车束马，径油江，出绵竹今四川有江油、绵竹二县，以灭蜀也。南北朝时，阴平之地，恒互相窥伺。后唐时，孟知祥据蜀，唐兵克其剑州。知祥遣兵趣龙州，守要害龙州，即龙安府。唐兵果出文州来袭，败还。明初，傅友德奉命征四川，阳言出金牛见汉中府金牛道，而使人觇青川、杲阳俱见四川龙安府皆空虚。阶、文虽有兵垒，而守备单寡。遂繇陈仓攀援山谷，间行而进，克阶州，进拔文州，遂引兵出青川、杲阳，直趣绵州。此即邓艾阴平故道也。今自阶州经龙安至绵州，几千余里《舆程记》：自阶州至文县二百十里。繇文县而南，至四川龙安府三百三十里。又东至青川所百二十里。又东南至江油县百九十里。折而西南至成都府之绵州一百八十里。其间皆重岩复涧，阁道险仄，仅而得达。夫攻蜀者，不可不知阴平。守蜀者，固可不知阴平乎？

　　○福津废县在州东八十里。汉武都县地。后魏太平真君中，置玩当县，为武阶郡治。魏收《志》：武阶郡治北部县，领赤方县。方，一作万。似北部寻改玩当也。太和四年，置赤万郡，寻又改为县，属武阶郡。西魏又于郡城东北三十里置覆津县，为赤万郡治。后周废赤万郡及玩当县，以武阶郡治覆津。隋初，又废武阶郡，以县属武州。大业初，属武都郡。唐仍属武州。景福元年，改为福津县。宋阶州治此。元移州治于柳树城，以福津县省入焉。即今州治也。《隋志》：西魏置万郡，统赤万、接难、五部三县。后周悉并入覆津县。今州城周二里有奇，门四。

　　将利城在州北三百十里。后魏太平真君九年，置石门县，为武都郡治。西魏改曰安育。后周改曰将利，武都郡仍治此。隋亦为武州治。唐因之。宋属阶州。元至元七年省。又州北境有东平城，亦后魏真君七年置县，属武都郡。后周并入将利县。○羌道城，在州北。汉县，属陇西郡。后汉属武都郡。晋省。魏收《志》石门县有羌道故城，是也。

　　盘堤城在州东北。后魏太和四年，置南五部郡，寻改为县，属武阶郡。西魏又改为盘堤县。隋因之，属武州。唐废。旧《志》云：在福津县旧治南一百三十五里。恐误。○赤土城，在州东。魏收《志》：武阶郡有赤土城。魏太和二十一年，氐帅杨灵珍以武兴降齐。魏主诏李崇讨之。崇槎山分道，出氐不意，表里袭之，进据赤土，是也。武兴，今见略阳县。

　　葭芦城旧《志》云：在将利故城东南七十里。三国时，姜维与邓艾相持于此，置葭芦戍，亦曰葭芦城，后为仇池氐所据。宋元嘉十九年，平仇池。明年，仇池为魏所取。仇池王杨玄之子文德寻叛魏，围仇池，不克，屯据葭芦城。二十五年，魏取之。二十七年，宋取阴平郡地，以文德从祖兄头戍葭芦。孝建二年，雍州刺史王言谟言：头守葭芦，能藩捍汉川，若葭芦不守，汉川亦无立理者也。泰始二年，武都王杨元和治白水，弃国奔魏。其从弟僧嗣复自立，屯葭芦。诏以僧嗣为北秦州刺史武都王。元徽初，僧嗣弟文度代立为武兴王，遣使降魏，魏因以为武兴镇将。升明初，文度复叛魏。魏将皮欢喜拔葭芦，斩文度，以杨难当族子广香为阴平公葭芦戍主。齐建元初，葭芦镇主杨广香请降。以为沙州刺史。葭芦自是没于魏，置葭芦县及武阳郡治焉。后周废郡县并入盘堤。沙州，见四川昭化县。

　　建威城在州东北三百六十里。后汉末所置戍守处也。蜀汉建兴七年，诸葛武侯遣兵攻武都阴平。魏雍州刺史郭淮引兵救之。武侯自出至建威，淮退走，武侯遂取二郡。延熙中，姜维请置建威诸围戍，即此。炎兴初，张翼、董厥以钟会来侵汉中，将兵诣阳安关口。至阴平，闻魏将诸葛绪将向建威，留住月余待之，后为仇池氐所据。后魏太平真君九年，于此置白水郡，寻改为县，属武都郡。既而宋取其地。泰始二年，武都王杨元和治白水，弃国奔魏，是也。西魏复置白水郡，又改为绥戎郡。后周郡废，后改县曰建威，属武州。隋因之。大业初，属武都郡。唐贞观初，省入将利。

　　孔提城在州东北二百里。亦仇池所置城也。后魏太平真君九年，置孔提县，属武都郡。寻入于宋，属北阴平郡。大明四年，魏人入寇北阴平，至孔提。北阴平太守杨归子击破之，是也。齐建元初，复没于魏，仍为孔提县。西魏兼置孔提郡。后周郡县俱废入建威县。又洪化废县，亦在州东。西魏置，属白水郡。后周废。

　　○卧龙山在州治北。一名北山。又州南三里有仙君山，本名仙陵。宋白曰：后魏平武都，筑城于仙陵山，置武都镇。即此。又州境有露骨、龙峡等山，俱高胜。

　　武都山州西七十里。州西面之大山也。又盘堤山，在州东南七十三里。《寰宇记》：盘堤城与此山相近，因以名县，亦作盘池。

　　黄阶岭在州东北。石晋天福九年，蜀兵攻阶州。秦州兵救之，出黄阶岭，败蜀兵于平西。○角弩谷，《志》云：在州西八十里。《郡国志》：武都沮水之西，有角弩谷。蜀将姜维剿杀五部氐羌于此。或以为即此谷云。又州境有留谷。后周主邕天和元年，筑武都、留谷、津抗诸城，以置军士云。

　　峰贴峡州西百二十里，与蕃羌地相接。宋时为戍守要地。○龙帝峡，在州西南。宋雍熙三年，福津县有大山飞来，自龙帝峡雍白水江逆流，坏民田数百里。即此。又五仙洞，在州东二十里。境白水江南岸，溪涧幽阻。中有卧龙坪，宽广可容百十人。又有铁桥及黄卢水桥诸胜。

　　○白水江在州北三百二十里。自成县流入境，复东南流，经略阳县及宁羌州界，复折而西南流，经州南，去州二百余里，又南入文县境。一名白龙江，或云白水江，即洮州卫西倾山南所出之垫江，又即桓水之异名也。今见名山西倾小注。

　　犀牛江在县东北二百四十里，即西汉水也。或谓之沮水，自成县西南流，接州界，复折而东南入汉中略阳县境。

　　北峪河在州西二里。自州北境流入，有赤河水流合焉。又紫水河，在州东五十里，出紫泥。汉封玺书用武都紫泥，是也。与北峪河俱南流，注于白水江。○羌水，在州西北。《汉志》：羌道有羌水，出塞外，南至阴平，入白水，过郡三，行六百里。郡三，陇西、武都、广汉也。《水经注》羌水出陇西羌道，东南流，经宕昌城东，西北去仇泥五百余里，又经葭芦城西，下流合白水。

　　建安川在州东北。《水经注》：建安水导源建威西北山，东径建威城南，又东径西县之历城南，与西汉水合。历城，今成县之建安城也。

　　○平定关在州西北。宋置。《志》云：宋时于福津西界置峰贴峡寨及武平寨、沙滩寨，又置团城堡、平定关以备御羌人。○望贼关，在州北百八十里，有阶州所兵戍守。《通志》：七盘关，在州东北三百五十里，有巡司。

　　杨家寨在州北百里。其地有杨家崖，故仇池杨氏之苗裔保据为寨处也。临控白江，山路仅容一线，最为险厄。宋绍兴间，吴兄弟图保蜀口，择地为寨，因筑城守此，以犄角西入之寇。寨中素有积贮，丰于水泉，寇攻之不能陷。亦名家计寨。○尖石寨，亦在州北。后唐清泰元年，郭知琼攻蜀阶州，拔尖石寨，是也。
</div>
    <div class="pagination">
<a href="读史方舆纪要_page244.html">上一页</a><span>...</span><a href="读史方舆纪要_page240.html">240</a><a href="读史方舆纪要_page241.html">241</a><a href="读史方舆纪要_page242.html">242</a><a href="读史方舆纪要_page243.html">243</a><a href="读史方舆纪要_page244.html">244</a><span class="current-page">245</span><a href="读史方舆纪要_page246.html">246</a><a href="读史方舆纪要_page247.html">247</a><a href="读史方舆纪要_page248.html">248</a><a href="读史方舆纪要_page249.html">249</a><a href="读史方舆纪要_page250.html">250</a><span>...</span><a href="读史方舆纪要_page246.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
