<!DOCTYPE html>
<html>
<head>
    <meta charset="UTF-8">
    <title>姑苏志 - 第 58 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 58 页/共 70 页</h1>
    <div class="content">　　陆法真宋孝武时歴官有清节尝爲刘秀之安北録事防军羊希与孙诜书曰足下同僚陆録事东南名地又张外孙持身至清年高官下秉操不衰当日夕相与申意明帝初爲南海太守卒
　　陆夷祖顺宗魏青州刺史父防齐霍州刺史夷少聪敏九嵗勤学日诵二千余言杨遵彦见之曰陆氏代有人矣
　　陆子隆字兴世祖敞之梁嘉兴令父悛封氏令子隆少慷慨志功名起家东宫直侯景之乱于乡里聚徒是时张彪爲吴郡太守引爲将帅彪徙镇会稽子隆随之及文帝封彪彪将沈泰等皆降而子隆力战败绩文帝义之复使领其部曲板爲中兵参军歴始丰永兴二县令文帝嗣位领甲仗宿衞寻随侯安都拒王琳于沌口琳平授左中郎将天嘉元年封益阳县子出爲高唐太守二年除明威将军卢陵太守二年周迪反东昌县人脩行师应之率兵攻子隆其锋甚盛子隆设伏于外仍闭门偃甲示之以弱及行师至腹背击之行师大败乞降子隆送于京师四年周迪引陈宝应复出子隆随都督章昭达讨迪迪退走因随昭达逾东兴岭讨陈宝应军至建安以子隆监郡宝应据建安之湖际以拒官军子隆与昭达各据一营昭达先与贼战不利亡其鼓角子隆率兵来救大破贼徒尽获昭达所亡羽仪甲仗晋安平子隆功最迁假节都督武州诸军事将军如故寻改封朝阳县伯废帝即位进号智武将军加员外散骑常侍余如故华皎据湘州反以子隆居其心腹深患之频遣使招诱子隆不从遣兵攻之又不能尅及皎败于郢州子隆出兵以袭其后因与王师相会授持节通直散骑常侍都督武州诸军事进爵爲侯寻迁都督荆信祐三州诸军事宣毅将军荆州刺史持节常侍如故是时荆州新置治于公安城池未固子修建城郭绥集夷夏甚得民和当时号爲称职三年吏民诣郡上表请立碑颂美功绩诏许之大建元年进号云麾将军二年卒年四十七赠散骑常侍諡曰威子之武嗣之武年十六领其旧军随吴明彻北伐有功官至王府主簿农太守仍隶明彻明彻败绩于吕梁之武逃归爲人所害年二十二子弟子才亦有干畧从子隆征讨有功除南平太守封始兴县子从吴明彻北伐监安州镇宿预除中衞始兴王谘议防军迁飊猛将军信州刺史大建十三年卒年五十二赠员外散骑常侍
　　陆山才字孔章祖翁宝梁尚书水部郎父泛散骑常侍山才少倜傥好尚文史起家王国常侍迁外兵防军以父疾归养承圣元年王僧辩授山才仪同府西曹掾陈高祖诛僧辩山才奔会稽依张彪彪败乃归绍泰中周文育出镇南豫州不知书疏以山才爲长史委以政事文育讨尅萧勃禽欧阳頠计画多出山才及文育征王琳畱山才监江州事乃镇豫章文育与侯安都败绩于沌口余孝顷来防豫章山才收合余众依于周迪禽孝顷等自乐安岭东道送于京师除中书侍郎复由乐安领绥抚南川诸郡文育重镇豫章金口山才复爲贞威将军镇南长史豫章太守熊昙朗害文育囚山才等送于王琳未至而侯安都败山才获返除贞威将军新安太守以王琳未平畱镇富阳入爲员外散骑常侍迁宣惠始兴王长史行东扬州事侯安都讨畱异山才率主府之众从之异平除明威将军东阳太守入爲镇东始兴王长史带会稽郡丞行东扬州未拜改授散骑常侍兼度支尚书满岁爲真宣帝南征周迪以山才爲军司迪平复职余孝顷自海道袭晋安山才又以本官之会稽指授方畧还朝坐侍宴与蔡景立言语过差爲有司所奏免官寻授散骑常侍迁云旗将军西阳武昌二郡太守天康元年卒赠右衞将军諡简子
　　陆元方字希仲陈给事黄门侍郎琛之曾孙伯父东之善书名家【在艺苑传】元方初明经后举八科皆中累转监察御史武后时使岭外涉海风涛惊壮舟人惧元方曰吾受命不私神岂害我趣使济而风息还除殿中侍御史擢鳯阁舍人秋官侍郎爲来俊臣所陷后置不罪迁鸾台侍郎兼司衞卿或言其荐引皆亲党后怒免官令白衣领职元方荐人如初后召让之对曰举臣所知不暇问雠党又荐崔元暐有宰相才后知无他复拜鸾台侍郎同鳯阁鸾台平章事后尝问外事对曰臣备位宰相大事当白奏民间碎务不敢以闻忤防下除太子右庶子进文昌左丞卒元方素清愼再执政每进退群臣后必先访问外秘莫知临终取奏槀焚之曰吾隂德在人后当有兴者又曰吾当寿但领选久耗伤吾神有一柙生平所缄钥者殁后家人发之乃前后诏赦赠越州都督诸子皆美才象先景倩景融
　　象先器识沈邃举制科高第爲扬州防军事时顼与元方同爲吏部侍郎顼擢象先爲洛阳尉元方不肯当顼曰爲官择人岂以吏部子废至公邪卒以授俄迁监察御史累授中书侍郎景云中进同中书门下平章事监修国史初太平公主谋引崔湜爲宰相湜曰象先人望宜干枢近若不者湜敢辞主不得已爲言之遂并知政事然其性恬静寡欲议论高简爲时推尚湜尝曰陆公加于人一等公主既擅权宰相争附之象先未尝往谒及谋逆召宰相议曰宁王长不当废嫡立庶象先曰帝得立何也主曰帝有一时功今失德安可不废对曰立以功者废必以罪今不闻天子过失安得废主怒更与窦懐贞等谋卒诛死时象先与萧至忠岑羲等坐爲主所进将同诛宗遽召免之曰岁寒然后知松栢之后雕也以保护功封兖国公初难作睿宗御承天楼群臣稍集帝麾曰助朕者畱不者去于是有投名自验者事平宗得所投名诏象先收按象先悉焚之帝大怒欲并加罪顿首谢曰赴君之难忠也陛下方以德化天下奈何杀仁义之人故臣违命安反侧者其敢逃死帝寤善之时穷治忠羲等党与象先密爲申救保全甚众当时无知者罢爲益州大都督府长史劒南按察使爲政尚仁恕司马韦抱直谏曰公当峻朴罸以示威不然民慢且无畏答曰政在治之而已必刑法以树威乎累徙蒲州刺史兼河东按察使大吏目小吏有罪象先诫遣谓彼不晓吾言邪必责者当以汝爲始大吏慙而退尝曰天下本无事庸人扰之爲烦耳第澄其源何忧不简邪所至民吏怀之入爲太子詹事歴户部尚书知吏部选事母丧免起爲扬州大都督府长史迁太子少保兖国公卒赠尚书左丞相諡文贞始象先名景初睿宗曰子能绍先构是爲象贤者乃赐名焉
　　景倩爲扶沟丞按察使毕构覆州县最欲必得实有吏言状曰某彊清某诈清惟景倩曰真清终监察御史
　　景融长七尺美姿质寛中厚外博学工笔札以防补千牛转新郑令政有风绩累迁工部尚书东京畱守卒赠广陵郡都督景融于象先后母弟也象先被笞景融谏不入则自楚毋爲损威人多其友景融兄弟景献厯殿中侍御史屯田员外郎景裔歴河南令库部郎中皆有美誉景融四世孙希声
　　希声苏州司士参军孟儒之孙博学善属文通易春秋老子论著甚多商州刺史郑愚表爲属韦保衡爲相忌贤怙势希声去隠义兴号居阳遁叟久之召爲右拾遗时憸腐秉权岁数歉梁宋尤甚希声见州县刓敝上言当谨视盗贼明年王僊芝反株蔓数十州遂不制擢累歙州刺史昭宗闻其名召爲给事中拜户部侍郎同中书门下平章事在位无所轻重以太子少师罢李茂贞等兵犯京师舆疾避难卒赠尚书左仆射谥曰文元方从父余庆
　　余庆陈右衞将军珣之孙方雅有祖风已冠名未显兄表唶曰尔名宦不立奈何余庆感激闭户诵书三年以博学称举制防甲科补萧尉累迁阳城衞武后封嵩山以办具劳擢监察御史圣厯初临胜二州党项诱北人冦边诏余庆招慰喻以恩信蕃酋率众内附迁殿中侍御史鳯阁舍人后尝命草诏殿上恐惧不能得一词降左司郎中久之封广平郡公太子右庶子余庆于寒品晩进必悉力荐借人有过辄面折退无一言开元初爲河南河北宣抚使荐孙逖韦述蒋洌达奚珣后皆知名迁大理卿终太子詹事諡曰庄余庆少与赵贞固卢藏用陈子昻杜审言宋之问毕构郭袭微道士司马承桢释怀一【或云法成】号方外十友余庆虽才学不逮子昻而风流敏辩过之武后时酷吏用事中宗朝幸臣贵主斜封大行防利啬褊之人与相干没虽亟贵骤用而戮不反踵余庆以道自将虽仕不赫赫讫无悔尤子璪
　　璪字仲采举明经补长安尉以清干称开元初朝臣子弟不任京畿改新乡令人爲立祠用按察使宇文融荐迁渑池令累迁兵部郎中东彍骑使还除洛阳令摧勒奸豪人不敢犯爲萧嵩所器嵩罢佗宰相俾隂廉嵩短璪曰与人交过且不言况无有邪以是忤之出爲太原少尹累迁西河太守封平恩县男属邑多虎前守设槛穽璪至彻之而虎不爲暴余庆孙长源
　　长源字泳之天宝中爲太子詹事有清誉赡于学始辟昭义薛嵩幕府嵩侈汰常从容规切歴建信二州刺史韩滉领江淮转运辟署兼御史中丞以爲副迁郎官郎中汝州刺史徙宣武司马欲峻法绳骄兵爲节度使董晋所持不克行而判官杨凝孟叔度等又苛细淫纵晋有所偷弛长源辄裁正之晋卒长源总畱后事大言曰将士久慢吾且以法治之众始惧长源性刚不适变又不爲备才八日军乱杀长源及叔度等死之日有诏拜节度使检校礼部尚书逺近嗟怅赠尚书左仆射长源好谐易无威仪而清白自将去汝州送车二乘曰吾祖罢魏州有车一乘而图书半之吾愧不及先人云
　　陆宾虞元方六世孙以文名厯侍御史子防在卓行传
　　陆亘【音宣】字景山元和三年中第补万年丞再迁太常博士礼史孟眞练容典博士降色访逮史倚以倨横会将册皇太子草仪眞参议偃蹇亘榜逐之胥曹失色迁累户部郎中太常少卿歴兖蔡虢苏四州刺史浙东观察使徙宣歙太和八年卒赠礼部尚书亘文明严重所至以善政称
　　陆扆字祥文曾祖礼殿中侍御史祖德淮南观察支使父鄯陜州法曹参军徙家于陜扆本名允迪光啓二年僖宗在兴元举进士第一进翰林学士中书舍人工属辞敏速若注射然一时书命同僚以爲不及昭宗顾待特异帝尝于金銮作赋诏学士皆和独扆最先就帝叹曰贞元时陆贽吴通兄弟善内廷文书后无继者今朕得卿斯文不坠矣与宗人希载文才重德名冠一时朝中号二陆累爲尚书左丞封嘉兴县男徙户部侍郎进同平章事中书侍郎贬峡州刺史久之授工部尚书从帝自华州还以工部尚书当国封吴郡公天复初朱全忠谋去朝廷衣冠贬扆濮州司户杀之白马驿年五十九

　　姑苏志卷四十四
　　钦定四库全书
　　姑苏志卷四十五　　　　　明　王鏊　撰
　　人物三
　　顾综字文纬吴人后汉明帝时辟有道歴御史大夫尚书令殿上三老帝举三代之礼以正月上日践辟雍设杖几乞言受诲吴丞相雍其后也
　　雍字元叹德宇淹深夙播人誉初蔡伯喈尝避怨于吴雍从学琴书伯喈叹异之故与伯喈同名而字元叹州郡表荐爲合肥长转娄曲阿上虞皆有治迹孙权领会稽太守不之郡以雍爲丞行太守事讨除冦贼郡界宁静入爲左司马权爲吴王累迁大理奉常领尚书令封阳遂乡侯拜侯还寺而家人不知迎母至郡权临贺之亲拜其母太子亦往雍爲人不饮酒寡言语举动时当权尝叹曰顾君不言言必有中至饮宴欢乐之际左右恐有酒失雍必见之不敢肆情权亦曰顾公在坐使人不乐其见惮如此是岁改爲太常进封醴陵侯代孙邵爲丞相其所选用随能授任心无适莫时访逮民间及政职所宜转密以闻若见纳用则归之于上不用终不宣泄权以此重之爲相十九年年七十六赤乌六年卒初疾微时权令医赵泉视之拜其少子济爲骑都尉雍闻悲曰泉善别死生吾必不起故上欲及吾目见济拜也权素服临吊諡曰肃侯子济嗣无后絶永安元年诏曰故丞相雍至德忠贤辅国以礼而侯统废絶朕甚愍之其以雍次子裕袭爵爲醴陵侯以明着旧勲【吴録曰裕一名穆终宜都太守】
　　邵字孝则博览书传好乐人伦少与舅陆绩齐名而陆逊张敦卜静等皆亚焉自州郡及四方人士言议结交风声流闻逺近称之权妻以防女年二十七起家爲豫章太守下车祀徐孺子墓优待其后禁非礼之祭小吏姿质佳者辄令就学择其先进擢置右职举善以教风化大行初钱唐丁谞出于役伍阳羡张秉生于庶民乌程吾粲云阳殷礼起乎微贱邵皆抜而友之爲立声誉秉遭大丧亲爲制服邵当之豫章发在近路値秉疾病时送者百数邵辞曰张仲节有疾苦不能来别恨不见之暂还与诀诸君少待其留心下士惟善所在皆此也谞至典军中郎秉云阳太守礼零陵太守粲太子少傅世以邵爲知人在郡五年卒官终剡令邵子谭
　　谭字子黙弱冠与诸葛恪等爲太子四友从中庶子转辅政都尉帝方隆训导妙简俊彦四方毕集恪以雄竒盖众而谭以清识絶伦独见推重自范慎谢景羊徽之徒悉在谭下赤乌中代恪爲左节度谭初践官府上疏陈事帝辍食称善雅性高亮不脩意气或以此望之然权鉴其能见待甚隆数赏赐召请每省簿书未尝下筹徒屈指心计尽发疑谬加奉车都尉薛综爲选曹尚书固让谭曰谭心精体宻贯道达微才照人物德允众望诚非愚臣所可越先后遂代综大父雍卒数月拜太常代雍平尚书事时鲁王霸与太子和齐衡谭疏明嫡庶之礼霸遂与有隙而全琮子寄爲霸宾素倾邪谭所不纳先是谭弟承与张休俱征寿春琮时与王凌战凌兵胜陷没我军休承奋击之遂驻魏师时琮群子绪端亦并爲将因敌既住乃进击之凌军用退时行赏以爲驻敌之功大退敌之功小休承并爲杂号将军绪端偏禆而已寄父子益恨共构谭坐徙交州谭幽愤着新言二十篇其知难篇以自悼也卒年四十二
　　承字子直嘉禾中与舅陆瑁俱以礼徴权赐雍书曰贵孙子直令问休休至与相见过于所闻拜骑都尉领羽林兵后爲吴郡西部都尉与诸葛恪等共平山越别得精兵八千拜昭义中郎将入爲侍中芍陂之役拜奋威将军出领京下督数年与兄谭张休等俱徙交州卒年三十七承从祖徽
　　徽字子叹雍母弟也少防学有才辩孙权召署主簿尝出见一男子将刑问何罪云盗百钱徽使住驰诣陈啓方今畜士以图北虏视此兵壮健且所盗少乞原之权嘉许焉转东曹掾或传曹操欲东权谓徽曰卿孤腹心今传孟德怀异意莫足使揣之卿爲吾行拜辅义都尉往见操操问境内消息徽应对婉顺因说江东大丰山薮宿恶皆慕化爲善义出作兵操笑曰孤与孙将军一结婚姻共辅汉室义如家君何为道此徽曰正以明公与主将义同磐石休戚共之是以及耳操厚待遣还权问定云何徽曰敌国隐情卒难探察然徽潜采听方与袁谭交争未有他意乃拜徽巴东太守欲大用之会卒子容字季则少知名位至镇东将军
　　顾荣字彦先宜都太守穆之子也【穆即裕雍之子】机神朗悟仕吴黄门侍郎太子辅义都尉吴平与陆机兄弟同入洛时号三俊例拜郎中歴尚书郎太子中舍人廷尉正恒纵酒谓同郡张翰曰惟酒可以忘忧但无如作病耳赵王伦诛淮南王允收允僚属付廷尉荣平心处当多所全宥及伦簒位以荣爲子大将军防长史初荣宴饮见执炙者有欲炙之色割炙啗之坐者问其故荣曰岂有终日执之而不知其味者及伦败荣被执将诛而执炙者爲督率救之得免齐王冏召爲大司马主簿荣惧及祸昬酣不综事以情告冯熊能谓葛旟曰以顾荣爲主簿所以甄拔才望委以事机不复计南北亲疎欲平海内之心也今府大事殷非酒客之政旟曰荣江南望士且居职日浅不宜轻代易之熊曰可转爲中书侍郎荣不失清显而府更收实才旟然之白冏以爲中书侍郎在职不复饮酒或问之曰何前醉而后醒邪荣惧乃复饮与杨彦明书曰吾爲齐王主簿恒虑祸及见刀与绳每欲自杀及冏诛荣以讨葛旟功封嘉兴伯转太子中庶子长沙王乂爲骠骑复以荣爲长史乂败转成都王颖丞相从事中郎惠帝幸临漳以荥兼侍中遣行园陵会张方据洛不得进避之陈留及帝西迁长安征爲散骑常侍以世乱不应遂还吴东海王越聚兵以荣爲军谘祭酒属陈敏反假荣右将军丹阳内史荣数践危亡之际恒以恭逊自免敏欲诛诸人士荣说解之敏从其言仍遣甘卓出横江坚甲利器委以精兵荣私于卓曰若江东之事可济当共成之然卿观事势当有济理不敏败之日使江西诸军函首送洛题曰逆贼顾荣甘卓之首辱及万世可不图之卓从之明年周玘纪瞻与荣及卓起兵攻敏荣发桥敛舟于南岸敏率兵出不获济荣麾以羽扇其众溃散事平还吴永嘉初征拜侍中与纪瞻同赴洛在途论易太极至徐州闻乱甚将不行会刺史裴盾得东海王越书若荣等顾望以军礼发遣乃与瞻及陆玩等各解船弃车牛一日一夜行三百里得还扬州元帝镇江东以荣爲军司加散骑常侍谋画皆谘焉时帝因郑贵嫔有疾颇废万机荣牋谏之又表荐甘卓帝皆纳之六年卒官帝临丧尽哀欲赠荣依齐王功臣格殷祐牋列以爲报轻乃赠侍中骠骑将军开府仪同三司諡曰元及帝爲晋王追封爲公开国食邑子毗嗣官至散骑侍郎荣兄子显
　　显字孟着少有重名尝以酒劝周顗顗不受显因移劝柱而语曰讵可便作栋梁自遇顗得之欣然遂爲衿契泰兴中爲散骑侍郎早卒时惜悼之
　　顾众字长始荣族弟也祖悌【在孝友传】父秘字公眞有文武才干爲吴兴太守石冰畧有扬土周玘等推秘都督扬州九郡军事斩冰所置吴兴太守区山秘出后伯父早终事伯母以孝闻州辟主簿举秀才除余杭秣陵令并不行元帝爲镇东将军命爲参军以讨华轶功封东乡侯辟丞相掾初秘以员外散骑常侍代吾彦爲交州刺史秘卒州人逼子参领州事参卒弟寿固求领州杀长史胡肇等又将杀帐下督梁硕硕起兵讨寿禽付寿母令鸩杀之众往交州迎丧値杜弢之乱崎岖六年乃还秘曾莅吴兴吴兴义故遗钱助众一无所受及帝践阼征拜驸马都尉奉朝请转尚书郎大将军王敦请为从事中郎上辅南康太守会诏除鄱阳太守加广武将军众径之鄱阳不过敦敦甚怪焉及敦搆逆令众出军众迟回不发敦大怒以军期召众还诘之声色甚厉众不爲动敦意渐释时敦又怒宣城内史陆喈众又辩明之陆玩在坐爲众危惧出谓众曰卿真所谓刚亦不吐柔亦不茹虽仲山甫何以加之敦事捷欲以众爲吴兴内史众固辞敦镇姑孰复以爲从事中郎敦平除太子中庶子爲义兴太守加扬威将军苏峻反王师败绩众还吴潜图义举遣人喻张悊复告蔡谟言与悊尅期效节谟乃以众爲本国督护扬威将军众破峻将徽军众往海虞备贼而贼率张健据郡城众由娄县东仓与贼别率战破之进屯乌苞会稽内史王舒吴兴内史虞潭檄众爲五郡大督护统诸义军讨健潭遣姚休爲众前锋与贼战没众还守紫壁咸劝众过浙江众不听又版范明爲参军合讨健健走众进住吴城遣朱祈等九军守庱亭复破健军【事详平乱条】峻平论功众推功于谟谟以众谋非己之力俱表相让论者美之封鄱阳县伯除平南军司不就更拜丹阳尹本国大中正入爲侍中转尚书咸康末迁镇军将军扬州大中正固让未拜以母忧去职穆帝即位复征爲领军不起服阕乃就何充崇信佛敎众每以爲言尝同经佛寺充要众入门众不下车充优容之以老乞休不许迁尚书仆射永和二年卒赠特进光禄大夫諡曰靖【真诰云諡靖伯】长子昌嗣爲建康令第三子会中军谘议参军时称美士众族子和
　　和字君孝曾祖容吴荆州刺史祖相临海太守和总角便有清操族叔荣曰此吾家麒麟兴顾氏者必此子也时宗人球亦有令闻爲州别驾荣谓之曰卿速歩君孝超卿矣王导爲扬州辟从事月旦当朝未入停车门外周顗遇之和方择虱夷然不动顗既过顾指和心曰此中何所有和徐应曰此中最是难测地顗入谓导曰卿州吏中有一令仆才导亦爲然和尝诣导导小极对之疲睡和欲叩会之因谓同坐曰昔每闻族叔元公道公叶赞中宗保全江表体小不安令人喘息导觉之谓和曰卿珪璋特达机警有锋不徒东南之美实爲海内之俊由是知名既而导遣八部从事之部还同入见各言官长得失和独无言导问之答曰明公作辅宁使网漏吞舟何縁采听风闻以察察爲政导咨嗟称善累迁田徒掾时东海王冲爲长水校尉妙选僚属以和爲主簿永昌初除司徒左曹掾太宁初王敦请爲主簿迁太子舍人车骑参军长史王导爲扬州请爲别驾所歴皆著称迁散骑侍郎尚书吏部司空郗鉴请爲长史领晋陵太守咸康初拜御史中丞劾奏戴抗赃污付法并免傅玩刘佣官百僚惮之迁侍中初中兴东迁旧章多阙冕旒饰以翡翠瑚杂珠和奏旧冕有十二旒皆用玉珠今用杂珠等非礼若不能用玉可用白琁成帝始下太常改之帝以保母周有劳欲假其名号和谏止之转吏部尚书徙领军将军太常卿国子祭酒康帝将郊祀和议宜亲行从之迁尚书仆射以母老固辞诏特听暮出朝还朝议以端右之副不宜处外更拜银青光禄大夫领国子祭酒顷之母忧去职居丧以孝闻既练褚裒荐起爲尚书令遣散骑郎喻防和每见催逼辄号咷恸絶帝又下诏强之和表疏十余上竟不起服阕然后视职时汝南王统江夏公衞崇并爲庶母制服三年和乃奏曰礼所以轨物成敎故有国家者莫不崇正明本以一其统斯人伦之纪不二之道也爲人后者降其所出夺天属之性显至公之义降杀节文着于周典按汝南王统爲庶母居庐服重江夏公衞崇本由疎属开国之绪近丧所生复行重制违冒礼度肆其私情皆可下太常夺服若不祗王命应加贬黜诏从之和居任多所献纳虽权臣不苟阿挠永和七年以疾笃辞位拜左光禄大夫仪同三司加散骑常侍尚书令如故其年卒追赠侍中司空諡穆子淳歴尚书吏部郎给事黄门侍郎左衞将军球歴尚书郎建武初卒帝将爲举哀有司奏非例帝曰衰乱之弊特相痛悼于是哭之甚恸和孙敷字祖根少聪慧高才令德泰有雅量殷源谓之曰黒头公东南无双官至著作郎卒和曾孙琛
　　琛字玮祖履之父惔并爲司徒左西掾琛谨确不尚浮华起家州从事驸马都尉奉朝请景平中除大匠丞彭城王义康右军骠骑参军晋陵令司徒参军尚书库部郎本邑中正元嘉七年到彦之兵败河南委弃兵甲武库爲之空虚后太祖宴会有荒外归化人在坐上问琛库中仗犹有防许琛诡答有十万人仗旧武库仗秘不言多少上既发问追悔失言及琛诡对上甚喜明年坐以宗人入尚书省杂坐遣出免中正仍爲彭城王义康所请补司徒録事参军义康欲委以腹心而琛不能承事刘湛寻斥爲山隂令复爲司徒録事迁少府十五年出爲义兴太守十九年徙东阳欲使防守义康固辞忤防废黜还家二十七年魏人南至歩权假琛建威将军寻除东海王祎冠军司马行会稽五郡置会州以琛爲会稽太守加五品将军置将佐事平迁吴兴太守孝建元年征爲五兵尚书未拜复爲宁朔将军吴郡太守以起义功封永新县五等侯大明元年吴县令张闿坐居母丧无礼下廷尉钱塘令沈文秀判劾违谬应坐被弹琛宣言于众闿被劾之始屡相申明又云当啓文秀留县世祖闻之大怒谓琛卖恶归上免官琛母老仍停家琛爲司空竟陵王诞故佐诞待琛等素厚三年诞据广陵反遣陆延稔版琛爲征南将军琛子前尚书郎宝素爲谘议参军宝素弟前司空参军宝光爲从事中郎世祖以琛素结事诞或有异志遣使就吴郡太守王昙生诛琛父子会延稔先至琛等即执斩之遣二子送延稔首啓世祖世祖所遣诛琛使其日亦至仅而获免上嘉之召琛出以爲西阳王子尚抚军司马琛母孔氏时年百余隆安初王廞于吴中爲乱以女爲贞烈将军悉以女人爲官属以孔氏爲司马及孙恩乱后东土饥荒人相食孔氏散家粮以赈邑里得活者甚众生子皆以孔爲名焉琛仍爲吴兴太守明年坐郡民多翦钱及盗铸免官六年起爲大司农都官尚书新安王子鸾北中郎司马东海太守行南徐州事随府转抚军司马太守如故前废帝即位复爲吴郡太守泰始初与四方同反兵败奉母奔会稽台军既至归降宝素与琛相失自杀琛寻丁母忧服阕起爲员外常侍中散大夫后废帝元徽三年卒年八十六先是宋世江东贵达者会稽孔季恭季恭子灵符吴兴丘渊之及琛吴音不变宝光见艺术传
　　顾顗之字伟仁初爲郡主簿谢晦爲荆州以爲南蛮功曹晦爱其雅素深相知待王辟爲扬州主簿仍爲衞军参军盐宫令衡阳王义季右军主簿尚书都官郎护军司马时彭城王义康秉权殷刘之隙已着觊之不欲与殷景仁久接乃辞脚疾自免归在家每夜常于牀上行脚家人窃异之而莫晓其故后义康徙废朝廷多以异同受祸复爲东迁山隂令山隂剧邑官长昼夜不得休觊之理繁以约县用无事昼日垂帘门阶閴寂自宋世爲山隂务简而迹修莫能尚也还爲扬州治中从事史广陵王诞庐陵王绍北中郎左司马扬州别驾从事史尚书吏部郎尝于太祖坐论江左人物言及顾荣袁淑谓觊之曰卿南人怯愞岂作贼觊之正色曰卿乃复以忠义笑人淑有愧色元防弑立朝士无不移任唯觊之不徙官世祖即位迁御史中丞孝建元年出爲义阳王昶东中郎长史宁朔将军行会稽郡事寻征爲右衞将军领本邑中正明年出爲湘州刺史治甚有迹大明元年征守度支尚书领本州中正二年转吏部尚书有唐赐者往病吐蛊虫十余枚临死语妻张死后刳腹出病后张手自破视五脏悉糜碎郡县以张忍行刳剖子副又不禁驻事起赦前法不能决刘勰议赐妻痛往遵言儿识谢及理考事原心非存忍害谓宜哀矜觊之议曰法移路尸犹爲不道况在妻子而忍行凡人所不行不宜曲通小情当以大理爲断谓副爲不孝张同不道诏如觊之议加左军将军出爲吴郡太守八年复爲吏部尚书加给事中未拜欲以爲会稽不果还爲吴郡太守戴法兴权倾人主而觊之未尝降意蔡兴宗与觊之善嫌其风节过峻觊之曰辛毗有云孙刘不过使吾不爲三公耳及世祖晏驾法兴遂以觊之爲光禄大夫加金章紫绶太宗泰始初四方同反觊之家浔阳浔阳王子房加以位号觊之不受曰礼年六十不服戎以其筋力衰谢非复军旅之日况年将八十残生无防守尽家门不敢闻命时普天叛逆莫或自免唯觊之心迹清全独无所与二年东土既平以爲左将军吴郡太守加散骑常侍复爲湘州刺史常侍将军如故三年卒年七十六追赠镇军将军常侍刺史如故諡简子觊之家门雝睦爲州乡所重五子约缉绰缜绲绰私财甚丰乡里士庶多负其债觊之每禁之不能止及后爲吴郡谓绰曰我常不许汝出债今思贫薄亦不可居民间与汝交关及我在郡爲汝督之凡诸券书皆何在绰大喜尽出诸文劵觊之悉焚烧宣语逺近负三郎债皆不须还凡劵书悉烧之矣觊之常谓秉命有分定非智力所移唯应恭已守道信天任运而闇者不达妄求侥幸徒亏雅道无关得丧乃以其意命弟子愿着定命论愿字子恭父渊之散骑侍郎愿好学有文词名于世大明中举秀才对防称防擢爲著作佐郎太子舍人蚤卒又弟子惠永明三年以骠骑参军征爲司徒主簿闲居养志不应辟觊之孙宪之
　　宪之字士思元徽中爲建康令时有盗牛者与本主争讼各称已物前后令莫能决宪之至令解牛任其所去牛径还本主宅盗始伏权要请托长吏贪残据法直绳无所阿纵性又清俭彊力爲政甚得民和故都下饮酒者得醇防辄号爲顾建康谓其清美也迁车骑功曹晋熙王友齐高帝执政以爲骠骑録事参军迁太尉西曹掾齐台建爲中书侍郎高帝即位除衡阳内史先是郡境连岁疾疫死者大半棺木尤贵悉裹以苇席弃之路傍宪之下车分命属县求其亲党悉令殡葬其家人絶灭者爲出公禄使纲纪营护之又土俗山民有病辄云先人爲祸皆开冡剖棺水洗枯骨名爲除祟宪之晓谕生死之别事不相由风俗遂改时刺史王奂初至唯衡阳独无讼者乃叹曰顾衡阳之化至矣若九郡率然吾将何事还爲太尉从事中郎永明六年爲随王东中郎长史行会稽郡事山隂人吕文度有宠于齐武帝于余姚立邸颇纵横宪之至郡即表除之文度后还葬母郡县争赴吊宪之不与相闻文度深衘之卒不能伤也迁南中郎巴陵王长史南兖南豫二州事典籖谘事未尝接以顔色动遵法制加建威将军行婺州事时竟陵王于宣武临成定陵三县界立屯封山泽数百里禁民樵采宪之固陈不可言甚切直王答之曰非君无以闻此德音即命毋禁迁给事黄门侍郎兼尚书吏部郎中初觊之爲吏部于庭植嘉树谓人曰吾爲宪之植耳至是宪之果爲此职出爲征虏长史行南兖州事遭母忧服阕建武中复除给事黄门侍郎领歩兵校尉未拜仍迁太子中庶子领吴邑中正出爲宁朔将军临川内史未赴改授辅国将军晋陵太守顷之遇疾陈解还鄊里永元初征爲廷尉不拜除豫章太守有贞妇万晞少孀居无子事舅姑尤孝父母欲夺嫁之誓死不许宪之赐以束帛表其节义梁武帝爲扬州牧征宪之爲别驾从事史比至已受禅宪之风疾渐笃固求还吴天监二年就家受大中大夫宪之虽累经宰郡资无儋石及归环堵不免饥寒临终爲制以勑其子薄葬素祭文繁不载所着诗赋铭赞并衡阳郡记数十篇
　　顾迈郡人有才能而轻薄宋始兴王濬征北以爲行参军待之甚厚深言宻事皆与参之别驾刘瑀性好凌物而折节事迈迈以其欵尽濬所言悉以语之瑀与迈进射堂下忽顾左右索单衣帻迈问其故瑀曰公以家人待卿言无不尽卿外宣泄我是公家吏何得不啓白濬大怒啓文帝徙广州値萧简爲乱迈爲之尽力与简俱死
　　顾少连字夷仲和裔孙也唐代宗朝擢第以拔萃补登封主簿邑有虎孽少连命塞陷穽移文岳神虎不爲害以荐爲监察御史德宗幸奉天徒歩诣谒授水部员外郎翰林学士再迁中书舍人阅十年以谨密称歴吏部侍郎裴延龄方横尝与少连会田镐第酒酣少连挺笏谓曰段秀实笏击贼臣今吾笏将击奸臣奋且前元友直劝解之改京兆尹政尚寛简不爲灼灼名先是京畿租赋薄厚不能一少连以法均之迁吏部尚书封本县男徙兵部东都留守表禁苑及汝闲田募耕以便民阅武力利铠仗号良吏卒年六十三赠右仆射諡曰敬子师邕师闵始少连携师闵奔行在有诏同止翰林院车驾还授同州参军
　　师邕字睦之性恬约喜书寡防合第进士累迁监察御史李训荐爲水部员外郎翰林学士训遣宦官田全操等六人按边既行命师邕爲诏赐六道杀之会训败不果师邕流崖州至蓝田赐死





　　姑苏志卷四十五
　　钦定四库全书
　　姑苏志卷四十六　　　　　明　王鏊　撰
　　人物四
　　张温字惠恕吴县人少脩节操容貌竒伟权闻之以问公卿曰温当今与谁爲比刘基曰可与全琮爲辈顾雝曰温今无辈征到延见文辞占对观者倾竦权改容加礼罢出张昭执其手曰老夫托意君宜明之拜议郎选曹尚书徙太子太傅甚见信重时年三十二以辅义中郎将使蜀权谓温曰卿不宜逺出恐诸葛孔明不知吾所以与曹氏通意以故屈卿行温对曰臣入无腹心之规出无专对之用惧无张老延誉之功又无子产陈事之効然诸葛亮达见计数必知神虑屈伸之宜推亮心必无疑贰温至蜀拜章曰昔高宗以谅闇昌殷祚于再兴成王以防冲隆周德于太平今陛下以聪明之等契往古总百揆于良佐参列精之炳燿遐迩望风莫不欣赖吴国勤任依力清澄江浒愿与有道平一宇内委心协规有如河水军事兴烦使役乏少是以忍鄙倍之羞使下臣温通致情好蜀人甚贵其才还使入豫章部伍出兵权衔温称美蜀政又嫌其声名太盛恐终不爲己用思中伤之初温引致同郡暨艳以爲选曹郎至尚书艳性狷厉好爲清议见时郎署淆杂多非其人欲臧否区别贤愚异贯弹射百僚覈选三署率皆贬高就下降损数等其守故者十未能一其居位贪鄙志节污卑者皆以爲军吏置营府以处之由是怨愤交积浸润谮行竞言艳及选曹郎徐彪【字仲虞广陵人】专用私情爱憎不由公理艳彪皆坐自杀温既宿与艳彪同意数交书问权因此爲温罪幽之斥还本郡以给厮吏后病卒二弟祗白亦有才名与温俱废温未废时余姚虞俊叹曰张惠恕才多智少华而少实怨之所聚有覆家之祸吾见其兆矣诸葛亮闻之未之信及温放黜乃叹其先见亮初闻温败未知其故思之数日曰吾得之矣其人于清浊善恶太分明耳
　　张俨字子节弱冠知名博闻多识纬文经武姿亮服年十一族人温曰卿吾家顔子也拜大鸿胪宝鼎中使于晋孙皓谓曰今南北通好以君有出境之才故相屈行对曰皇皇者华臣蒙其荣惧古人延誉之美磨厉锋镡思不辱命既至晋贾充裴秀荀朂等欲傲以所不知皆不能屈羊祜何祯并结缟带之好道病卒子勃翰勃撰吴録三十卷勃子固有父风翰在文苑传
　　张敦【一作惇又作训】字叔方德量渊懿清虚淡泊善文辞爲海昏令甚有惠化子纯字元基有清才与同郡张俨朱异俱童少往见朱据据闻三人才名试之曰今三贤屈顾其爲吾各赋一物然后乃坐夫騕褭以迅骤爲功鹰隼以轻疾爲妙何必积思纯赋席曰席以冬设簟爲夏施揖逊而坐君子攸宜俨赋犬曰守则有威出则有获韩卢宋鹊书名竹帛异赋弩曰南岳之干钟山之铜应机命中射隼高墉纯尤厉操行学博才秀容止可观拜郎中爲广德令治有异绩擢太子辅义都尉赤乌十三年废太子和纯尽言极谏权幽杀之
　　张慿字长宗祖镇太安中除苍梧太守讨王含有功封兴道县侯慿年数岁镇谓其父曰我不如汝有佳儿慿曰阿翁讵宜以子戯父及长有志气敏而有文爲乡闾所称举孝廉试策高等慿负才自谓必参时彦欲诣丹阳尹刘惔众共笑之既至惔处之下坐神意不接慿欲自发而无端会王蒙就惔清言有所不通慿于末坐判之言防深逺足畅彼我之怀一坐皆惊惔延之上坐清言弥日留宿至旦遣之慿既还船须防惔遣传敎覔张孝廉船便召与同载言之于简文帝帝召与语叹曰张慿勃窣爲理窟即用爲太常博士官至吏部郎御史中丞司徒长史有文集十卷
　　张澄字国明晋光禄大夫本郡太守善正书当葬父郭璞爲占葬地曰葬某处年过百岁位至三司而子孙不蕃某处年减半位止于卿而子孙贵显澄乃葬其劣处位果止光禄年六十四而其后遂昌澄子彭祖在艺苑传彭祖子敞
　　敞晋侍御史度支尚书吴国内史桓簒位敞以事忤表献忠款官至龙骧将军子裕
　　裕字茂度爲何无忌镇南参军出补晋安太守卢循陷江州裕及建安太守孙蚪之并受其符书供其调役循走俱坐免官复以爲始兴相郡经冦廨宇焚烧民物凋散裕剏立城寺吊死抚伤收集离散征爲太尉参军寻转主簿扬州中从事累迁别驾武帝伐刘毅关洛皆居守留任州事出爲都督广州刺史平越中郎将绥静百越岭外安之除廷尉转尚书吏部郎骑都尉元嘉元年爲侍中都督益州刺史七年爲廷尉加奉车都尉领本州中正入爲五兵尚书又徙太常以脚疾出爲义兴太守征爲都官尚书加散骑常侍固辞就拜光禄大夫加金章紫绶裕内足于财自絶人事经始本县之华山以爲居止优防野泽十八年除会稽太守职事甚理明年卒官諡恭子子演镜永辩岱俱知名时谓之张氏五龙
　　演仕至太子中舍人子绪
　　绪字思曼少知名清简寡欲从伯敷及叔父镜并贵异之镜比之乐广敷云是我辈人孝武帝用爲尚书仓部郎都令史谘详郡县米事萧然直视不以经怀爲州治中黄门郎明帝见之辄叹其清谈袁粲言于帝曰绪有正始遗风宜爲宫职复转中庶子领翊军校尉转散骑常侍领长水校尉寻兼侍中迁吏部郎参掌大选元徽初东宫官罢选曹拟舍人王俭爲格外记室绪以俭人地兼美宜转秘书丞从之绪又迁侍中尝私谓客曰一生不解作诺有以告袁粲禇渊者由是出爲吴郡太守绪不知也升明二年迁太子太傅长史加征虏将军齐台建转散骑常侍世子詹事建元元年转中书令绪善谈元深见敬异王俭尝云绪过江所未有北士可求之耳不知陈仲弓黄叔度能过之否时帝欲用绪爲右仆射以问俭俭曰绪少有清望诚美选也但南士由来少居此职禇渊曰俭少年未忆耳江左用陆玩顾和皆南人也俭曰晋氏衰政不可爲则绪诸子皆轻侠中子充又不护细行俭又以爲言乃止及立国学以绪爲太常卿领国子祭酒以王延之代绪爲中书令何防叹曰晋以子敬季琰爲此职今以王延之张绪爲之可谓清官后接之者实爲未易绪长于周易言精理奥见宗一时常云何平叔不解易中七事武帝即位转吏部尚书祭酒如故永明元年迁金紫光禄大夫明年领南郡王师加给事中三年转太子詹事师绪每朝见武帝目送之谓王俭曰绪以位尊我我以德贵绪迁散骑常侍金紫光禄大夫师如故给亲信二十人复领中正长沙王晃属选吴郡闻人邕爲州议曹绪以资籍不当执不许晃固请之绪正色谓晃信曰此是身家州乡殿下何得见逼乃止绪吐纳风流听之皆忘饥疲见者肃然如在宗庙虽终日与居莫能测焉刘悛之爲益州献蜀栁数株枝条甚长状若丝缕时旧宫芳林苑始成武帝以植于太昌灵和殿前常赏玩咨嗟曰此杨栁风流可爱似张绪当年时其见爱如此王俭爲尚书令丹阳尹诸令史善俯仰进止可观俭问曰经谁共事答云十余岁在张令门下七年竟陵王子良领国子祭酒武帝敕王晏曰吾欲令司徒辞祭酒以授张绪物议以爲如何以绪领国子祭酒绪口不言利有财辄散之清谈端坐或竟日无食门生见绪饥爲之办飱然未尝求也死之日无宅以殡遗命凶事不设栁翣止以芦葭轜车引柩灵上置杯水香火不设祭从弟融敬绪事之如亲兄赍酒于灵前酌饮恸哭曰阿兄风流顿尽追赠散骑常侍特进金紫光禄大夫諡简子子完宋后废帝时爲正员郎险行见宠坐废铜完弟允永明中安西功曹淫通杀人伏法允兄充知名
　　充字延符少好逸防绪尝告归至吴始入西郭逢充猎右臂鹰左牵狗遇绪船便放绁脱鞲拜于水次绪曰一身两役无乃劳乎充跪曰充闻三十而立今充二十九矣请至来岁绪曰过而能改顔氏子有焉及明年便脩改多所该通尤明老易能清言与从叔稷俱有令誉起家抚军行参军迁太子舍人尚书殿中郎武陵王友时王俭当朝用事齐武帝皆取决焉俭方聚亲宾充縠巾葛帔至便求酒言论放逸一坐尽倾武帝欲以绪爲尚书仆射俭执不可充以爲愠与俭书盛自标高致俭以爲脱畧弗之重仍以书示绪杖之一百又爲到防所奏免官禁锢沈约见其书叹曰充始爲之败终爲之成久之爲司徒谘议参军与王思逺陆慧晓等同爲司徒竟陵王宾客入爲中书侍郎寻转给事黄门侍郎明帝作相以爲镇军长史出爲义兴太守爲政清静民吏便之寻以母忧去职服阕除太子中庶子迁侍中义师近次东昏召百官入宫省朝士虑或往来酣宴充独居侍中省不出閤城内既害东昏百官集酉钟下召充不至武帝霸府建以充爲大司马谘议参军迁梁王国郎中令祠部尚书领屯骑校尉转冠军将军司徒左长史天监初除太常卿寻迁吏部尚书居选称爲平允俄爲散骑常侍云麾将军除晋陵太守征拜散骑常侍国子祭酒充长于义理登堂讲说皇太子以下皆至时王侯多在学执经以拜充朝服而立不敢当也转左衞将军祭酒如故入爲尚书仆射顷之除云麾将军吴郡太守下车防贫老故旧莫不欣恱以疾自陈征爲散骑常侍金紫光禄大夫未及还朝三年卒于吴诏赠侍中护军将军谥穆子子最嗣
　　镜少与顔延之邻居延之常谈议饮酒喧呼不絶而镜静黙无言声后镜与客谈延之从篱边闻之取胡牀坐听辞义清延之心服谓客曰彼有人焉由是不复酣呌仕至新安太守演镜于兄弟中名最高
　　永字景云爲尚书中兵郎尚书中条制繁杂元嘉十八年欲加修撰徙永爲删定郎永渉猎书史能爲文章善书骑射杂艺触兼善又有巧思益爲文帝所知纸墨皆自营造上每得永表啓辄执玩咨嗟自叹供御者不及也造华林园武湖并使永监统凡所制置皆受则于永徙爲江夏王义恭太尉中兵参军越骑校尉振武将军广陵南沛二郡太守永既有才能每尽心力文帝谓堪爲将二十九年以永爲扬威将军冀州刺史加都督王谟申坦等诸将经畧河南进攻碻磝城累旬不拔爲魏军所杀甚众永即夜撤围退军不报告诸将众军惊扰爲魏所乗死败涂地永及申坦并爲统府抚军将军萧思话所收系于歴城狱文帝以屡征无功诸将不可任诏责永等与思话三十年元凶弑立起永爲辅国将军青州刺史及司空南谯王义宣起义又版永爲冀州刺史加都督永遣司马崔勲之中兵参军刘宣则二军驰赴国难事平召爲江夏王义恭大司马从事中郎领中兵孝建元年臧质反遣永辅武昌王浑镇京口明年召爲尚书左丞大明元年迁黄门侍郎寻领虎贲中郎将本郡中正累迁廷尉上谓曰卿既与释之同姓欲使天下无复寃人永晓音律大极殿前钟声嘶孝武问永永答钟有铜滓乃扣钟求其处凿而去之声遂清越加宁朔将军尚书吏部郎司徒右长史寻阳王子房冠军长史四年立明堂以本官兼将作大匠迁太子右衞率八年上宠子新安王子鸾爲南徐州刺史割吴郡属之以永爲别驾从事史召爲御史中丞永光元年出爲吴兴太守迁度支尚书明帝即位四方反叛复爲吴兴太守加冠军将军假节未拜以将军假节徙爲吴郡太守率军东讨又爲青冀二州刺史监四州诸军事统诸将讨薛安都累战尅捷破薛索儿又迁镇军将军寻爲南兖州刺史加都督时安都据彭城请降而诚心不款明帝遣永与沈攸之重兵迎之加督前锋诸军事进军彭城安都招引魏兵既至永狼狈引军还爲魏军追大败复遇寒雪士卒离散永脚指断落仅以身免失其第四子三年徙都督会稽东阳临海永嘉新安五郡诸军事会稽太守将军如故以北讨失律固求自贬降号左将军永痛悼所失之子服除犹立灵坐饮食衣服待之如生每出行常别具名车好马号曰侍从有事辄语左右报郎君知也以破薛索儿功封孝昌县侯在会稽宾客有谢方童阮须何达之等窃其权赋货盈积方童等坐下狱死永又降号冠军将军四年迁太子詹事加散骑常侍本州大中正六年又加护军将军领石头戍事给皷吹一部七年迁金紫光禄大夫寻领防军后废帝即位进右光禄大夫加侍中领安成王师加亲信二十人又领本州中正出爲吴郡太守侍中右光禄如故元徽二年爲征北将军南兖州刺史加都督永少便驱驰志在宣力爲将帅能与士卒同甘苦朝廷给赐脯饩必棊坐齐割手自颁赐年虽老志气未衰优防间任意甚不乐及有此授喜恱非常即日命驾还都未之镇遇桂阳王休范作乱永率所领屯白下休范至新亭前锋攻南掖门永遣人觇贼既及唱言台城陷永众溃弃军还以旧臣不加罪止免官削爵愧发病卒子瓌稷
　　瓌字祖逸仕宋累迁桂阳内史不欲前兄玮处禄自免不拜后爲司徒右长史【齐书云瓌解褐江夏王太尉行参军署外兵随有转爲太傅五官迁太子舍人中书郎骠骑从事中郎司徒右长史】永拒桂阳王休范于白下败绩阮佃夫等欲加罪萧道成固申明之瓌由此感恩自结后遭亲丧还吴持服升明元年刘表与袁粲谋诛道成表弟遐爲吴郡潜相影响因沈攸之之难聚众三千人治攻具道成密遣殿中将军卞白龙令瓌取遐诸张世有豪气瓌宅中有父旧部曲数百遐召瓌委以军事瓌僞受命与叔恕领兵入郡取遐遐逾窓走瓌部曲顾宪子斩之郡内莫敢动者道成授瓌吴郡太守封义城县侯从弟融与瓌书曰吴郡何晩何须王反间之嗟惊乃是阿兄瓌引顾暠陆闻爲纲纪后皆立名除冠军将军东海东莞二郡太守不拜建元元年改封平都侯迁侍中高帝尝谓曰卿虽我臣我亲卿不异頥嶷等时集书每兼门下东省实多清贫有不识者呼爲散骑二年迁都官尚书领校尉如故出爲征虏将军吴兴太守瓌以既有国秩不取郡奉高帝敕上库别藏其奉以表其清三年坐不纠属邑令免官明年爲度支尚书武帝即位爲冠军将军鄱阳王北中郎长史襄阳相行雍州府州事随府转征虏长史四年仍为持节督雍梁南北秦四州郢州之竟陵司州之随郡军事辅国将军雍州刺史寻领宁蛮校尉加都督征拜左民尚书加右军将军还后安陆王临雍州行部有野老来乞问何不事产而行乞邪答曰张使君临州理物百姓家相保后人政严故至行乞十年转太常陈疾愿闲明年转散骑常侍光禄大夫顷之复爲后将军转东海太守行南徐州府州事又行河东王国事到官复称疾还为散骑常侍光禄大夫郁林即位加金章紫绶隆昌元年给亲信二十人郁林废朝臣到宫门参承高宗瓌托脚疾不下海陵立加各将军高宗起兵以瓌镇石头督众军事瓌见朝廷多难遂恒卧疾建武元年转给事中光禄大夫亲信如故月加给钱二年虏盛诏瓌以本官假节督广陵诸军事行南兖州事虏退乞还建武末屡求还吴居室豪富妓妾盈房或讥其年衰畜妓瓌曰我少好音律老而方解平生嗜欲无复一存唯未能遣此耳明帝疾甚授平东将军吴郡太守以备王敬则及敬则反瓌弃郡逃人间事平还郡为有司奏免官削爵【详平乱条】永元初为光禄大夫寻加前将军金章紫绶三年义师下东昏假瓌节戍石头义师至新亭瓌弃城走还宫梁天监元年拜给事中右光禄大夫以脚疾拜于家四年卒瓌有子十二人常云中应有好者率知名
　　率字士简十二能属文常限日为诗一篇稍进作赋颂至年十六向作二千余首有虞讷者见而诋之率一旦焚毁更为诗示焉托云沈约讷便句句嗟称率曰此吾作也讷慙而退时陆少家有父澄书万余卷率与少善遂尽通书籍起家著作佐郎建武三年举秀才除太子舍人与陆倕陆厥同载诣沈约遇任昉在焉约谓昉曰此二子皆南金也卿可识之由此与昉善久之除太子洗马萧衍引为相国主簿天监初迁司徒谢朏掾直文德待诏省勑使抄乙部书又使撰古妇人事写给后宫率取假归论者谓为傲世率惧乃为待诏赋奏之手勑答曰相如工而不敏枚臯速而不工卿可谓兼之矣又侍宴赋诗武帝别赐率诗有曰东南有才子得人今为盛率奏诗往反六首其年迁秘书丞引至玉衡殿谓曰卿东南物望且宰相不从天下不由地出卿若复以礼律为意便是其人秘书丞天下清官今以相处为卿定名誉四年禊饮华光殿河南国献赤龙驹诏率与到溉周兴嗣为赋帝以率及兴嗣为工以父忧去职父妓数十人邑子顾玩之求聘讴者不愿出家为尼尝因斋会率宅玩之乃飞书言与率奸南司以闻帝惜其才寝其奏然犹致时论服阕久之除中权建安王中记室参军俄直寿光省脩丙丁部书钞八年晋安王戍石头以为云麾中记室王迁南兖州转宣毅谘议参军并兼记室王还都除中书侍郎十三年王为荆州复以为晋安王宣惠谘议领江陵府迁江州以谘议领记室出监豫章临川郡率在府十年恩礼甚笃还除太子仆射累迁招逺将军司徒右长史扬州别驾虽歴职务未尝留心簿领俄迁太子家令与陆倕刘孝绰对掌东宫管记迁黄门侍郎出为新安太守大通元年卒年五十三昭明太子遣使赠赙与晋安王令曰近张新安故其人才笔宏雅亦足嗟惜率嗜酒不事于家务尤忘怀在新安遣家僮载米三千石耗大半率问其故答曰雀鼠耗率笑曰壮哉雀鼠竟不研问自少属文七畧及艺文志所载诗赋亡者并补作之所着文衡十五卷文集四十卷行于世子长公梁简文开文德省置学士与庾信徐陵等充之率弟盾
　　盾字士宣以谨重称为无锡令遇刼问刼何须刼以刀斫其颊盾曰咄咄不易余无所言于是生资皆尽不以介懐为湘东王记室出监富阳令廓然独处无所用心身死之日家无遗财唯有文书千余卷酒米数瓮而已
　　稷字公乔防有孝性生母刘遘疾稷年十一侍养衣不解带或终夜不寝及终毁瘠杖而后起见年辈防童辄哽咽泣泪州里谓之淳孝兄玮善弹筝稷以刘氏先执此伎闻玮为清调便悲感顿絶遂终身不听之父永及嫡母丘相继殂六年庐于墓侧除骠骑法曹行参军迁外兵参军齐永明中为豫章王嶷主簿见礼未尝呼名每唤为张五以贫求为剡令不视事多为小山逰会山贼唐防之作乱稷率部人保全县境生母先琅邪建武中改申礼赙助委积时不拒絶事毕还之自防及长常设刘氏神坐出告反面如事生焉为本州治中明帝领牧仍为别驾时魏冦寿春以宁朔将军军主副沈文季镇豫州魏众称百万围城经畧处分文季悉以委稷军退迁西司马宁朔将军南平内史魏又冦雍州诏以本号都督荆雍诸军事时雍州刺史曹武度樊城岸以稷知州事魏师退稷还荆州授给事中黄门侍郎复为司马新兴永宁二郡太守郡犯私讳改永宁为长宁永元末征为侍中宿衞宫城梁武至兼衞尉江淹出奔稷兼衞尉卿副王莹都督城内诸军事时东昏淫虐王珍国就稷谋及使张齐行弑于含德殿稷召王亮等列殿前西钟下议遣范云裴长穆等使石头城诣武帝以稷为侍中左衞将军迁大司马左司马入梁为散骑常侍中书令封江安县侯【南史云县子】又为侍中国子祭酒领骁骑将军迁防军将军扬州大中正以本职知领军事寻迁领军将军中正侯如故时魏冦青州诏假节行州事魏军退仍出为散骑常侍将军吴兴太守下车存问遗老引其子孙置之右职政称寛恕进号云麾将军征尚书左仆射帝将幸稷宅以盛暑留幸仆射省旧临幸供具皆酬太官馔直帝以稷清贫手诏不受宋时武帝造永室至稷三世并降万乗论者荣之稷虽居朝右每慙口实乃名其子伊字怀尹霍字希光畯字农人同字不见见字不同以旌其志出为青冀二州刺史进号镇北将军郁州接边陲多与魏人交市及朐山叛或与魏通恒不自安稷禁防寛弛僚友颇致侵扰州人徐道角等夜袭州城害稷时年六十三有司奏削爵土稷性明烈善与人交歴官无畜聚奉禄皆颁之亲故家无嬴财初去吴兴就仆射征道由吴乡候稷者满水陆稷单装径还都下人莫之识长女楚媛适会稽孔氏无子归宗至逢稷见害女以身蔽刃先父卒稷与族兄充等俱知名时称充融卷稷爲四张卷字令逺少以和理著称能清言位都官尚书天监初卒稷子嵊在忠义传
　　宝积建武中为庐陵太守时名流谢瀹何防陆慧晓孔珪至融弟铁之舍防造坐便曰今日可谓盛集二五我兄弟之流阿六张氏保家之子二五谓孔珪及融并弟五也宝积永元中为湘州行事乗腰舆诣萧颖胄举动自若颖冑闻何至之晩答曰本朝危乱四海横流既不能为比干之死实未为微子之去是以至晩颖胄深以为善即用为相府谘议后位御史中丞
　　辩事文帝亦见任遇歴尚书吏部郎广州刺史大司农孙种
　　种字士苖祖辩宋司空右长史广州刺史父略梁太子中庶子临海太守种少恬静居处雅正不妄交逰傍无造请时人为之语曰宋称敷演梁则卷充清虚学尚种有其风仕梁王府法曹迁外兵参军年四十余家贫求为始丰令武陵王纪为益州刺史重选府僚以种为征西东曹掾种辞以母老坐免侯景之乱奉母东奔久之得达乡里母卒种时五十毁瘠过甚又迫以凶荒未获时服制虽毕而居处饮食恒若在丧及景平王僧辩奏起为贞威将军治中从事史并为具讫种方即吉时天下丧乱皆不能终三年丧惟种及会稽孔奂在冦乱中守法度并以孝闻僧辩又以种年老傍无嗣赐之以妾及居处之具贞阳侯僣位除廷尉卿太子中庶子敬帝即位为散骑常侍迁御史中丞领前军将军陈武帝受禅为太府卿天嘉元年除左民尚书二年权监吴郡寻征复本职迁侍中领歩兵校尉以公事免白衣兼太常卿俄而即真废帝即位加领右军将军未拜领善宫衞尉又领扬东扬二州大中正高帝即位重为都官尚书领左骁骑将军迁中书令骁骑中正并如故以疾授金紫光禄大夫种深沈虚静识量宏博时皆以为宰相之器仆射徐陵尝抗表让位于种曰臣种器怀沈密文史优裕东南贵秀朝廷亲贤克壮其猷宜居左执大建五年卒赠特进諡元子种仁恕寡欲虽歴显位而家产屡空终日晏然不以为病大建初女为始兴王妃以居处僻陋特赐宅一区又累赐无锡嘉兴县侯秩尝于无锡见重囚在狱天寒呼出暴日遂失之世祖大笑而不深责有集十四卷种弟棱亦清净有识度官至司徒左长史大建十一年卒赠光禄大夫种族子稚才齐防军冲之孙少孤介特立仕为尚书金部郎中迁右丞建康令太府卿扬州别驾从事史兼散骑常侍使周还迁司农廷尉卿所歴并以清白称
　　岱字景山州辟从事累迁南平王右军主簿尚书水部郎出补东迁令随王诞于会稽起义以岱为建威将军辅国长史行县事事平为司徒左西曹掾母年八十籍注未满岱便去官还养有司将纠举宋孝武曰观过知仁不须按也累迁抚军谘议参军领山隂令职事间理巴陵王休若为北徐州未亲政事以岱为冠军谘议参军后临海王豫章王晋安王岱歴为三府谘议三王行事与典籖主帅共事事举而情得或谓岱曰主王既防执事多门而毎能缉和云何致此岱曰古人言一心可以事百君我为政端平待物以礼悔吝之事无由而及明闇短长更是才用多少耳入为黄门郎迁骠骑长史领广陵太守徐州别驾总刺史之任累迁吏部郎明帝初除使持节督西豫州诸军事辅国将军西豫州刺史寻徙为冠军将军北徐州刺史都督北讨诸军事并不之官泰始末为吴兴太守元徽中迁使持节督益宁二州军事冠军将军益州刺史数年益土安其政征侍中领长水校尉度支尚书领右军迁吏部尚书王俭为吏部郎时专断曹事岱毎相违执及俭为宰相以此颇不相善兄子瓌弟恕诛吴郡太守刘遐齐高帝欲以恕为晋陵郡岱曰恕未闻从政美锦不宜滥裁高帝曰恕为人我所悉又与瓌同勲自应有赏岱曰若以家贫赐禄此所不论语功推事臣门之耻加散骑常侍建元元年诏序朝臣欲以右仆射拟岱禇渊谓过优诏更量出为吴郡太守高帝知岱歴任清直至郡未防手敕曰大郡任重乃未欲回换但总戎务殷宜须望实今用卿为防军加给事中岱拜竟诏以家为府陈疾明年迁金紫光禄大夫领鄱阳王师武帝即位复以为散骑常侍吴兴太守以寛恕著名迁使持节监南兖青冀五州诸军事卒年七十一諡贞子
　　张邵字茂宗裕之弟也初为晋琅琊内史王诞龙骧府功曹桓徙广州亲故皆离弃唯邵情礼弥谨流涕追送时冦乱年饥邵又资馈其妻子及刘裕讨邵白父忠欸王谧为扬州召邵补主簿刘毅位居亚相好士爱才当世辐凑唯邵不往亲故问之邵曰主公命世人杰何烦多问刘穆之言于帝帝益亲之转太尉参军署长流贼曹卢循至蔡州武帝至石头使邵守南城时百姓水际望贼帝不解其意以问邵邵曰节钺未反奔散之不暇亦何暇观望今当无复恐耳帝以邵勤练忧公重补州主簿邵悉心政事精力絶人及诛刘藩邵时在西州直庐即夜诫众曹曰大军当大讨可各条仓库及舟船人领至晓取办旦日帝索诸簿应时即至怪其速诸曹答曰宿受张主簿取分帝曰张邵可谓同人忧虑矣九年始开征虏府以邵补録事参军转号中军迁谘议将军领记室十二年武帝北伐邵请见曰人生危脆宜有逺虑若刘穆之邂逅不幸谁可代之尊业如此若有不讳则处分云何帝曰此乃委穆之与卿耳檀祗镇广陵辄率众至滁中掩讨亾命刘穆之虑其为变议欲遣军邵曰檀韶据中流道济为军首若有相疑之迹则大府立危不如逆遣尉劳必无患也祗果不动及穆之暴卒朝廷恇惧便发诏以徐羡之代邵独曰今诚急病任终在徐然世子无专行之义宜须谘信反方使世子出命曰朝廷及大府事悉谘徐司马其余启还武帝善其临事不挠得大臣节十四年世子改授荆州邵谏文帝为中郎将以邵为司马领南郡相众事悉决于邵武帝受命以佐命功封临沮伯湘州刺史将署新府邵以长沙内地非用武之国置府妨人乖为政要从之谢晦反遗书要邵邵不发函使呈文帝元嘉五年转征虏将军领宁蛮校尉雍州刺史加都督初王华与邵不和及华参要人为邵危邵曰子陵方至公岂以私隙害正义是任也华实举之及至襄阳筑长围脩立隄堰创田数千顷公私充给丹浙二洲蛮属为冦邵诱其帅并出因大会诛之遣军掩其村落悉禽既失信群蛮所在并起水陆路断七年子敷至襄阳定省当还都群蛮欲断取之防蠕蠕国献使下蛮以是为敷因掠之邵坐降号扬烈将军江夏王义恭镇江陵以邵为抚军长史持节南蛮校尉九年坐在雍州营私畜货下廷尉免官削爵土后为吴兴太守卒追复爵邑谥曰简伯邵遗命祭以菜果苇席为轜车诸子从焉长子敷在孝友传兄祎在忠义传祎子畅
　　畅字少微少与从兄敷演镜齐名起家为太守徐佩之主簿佩被诛畅驰赴制服尽哀为论者所美弟牧尝为猘犬所伤医云宜食虾蟆牧难之畅含笑先尝牧因此乃食创亦即愈孝武镇彭城畅为安北长史沛郡太守元嘉二十七年魏太武拓跋焘南侵江夏王义恭统诸军出镇彭城焘亲率大众去彭城数十里彭城众力虽多军食不足义恭欲弃彭城南归时歴城众少食多沈庆之议欲以车营为函箱陈精兵为外翼奉二王及妃媛直趋歴城萧思话留守何朂欲席卷奔郁洲自海道还都二议未决畅曰若厯城郁洲可至下官敢不高赞今城内乏食百姓咸有走情但以关扃严固欲去莫从若一旦动脚则各自散走欲至所在何由可得今军食虽寡朝夕犹未窘罄岂有舍万安之术就危亡之道若此计必用下官请以颈血汚君马蹄孝武谓义恭曰张长史言不可异也义恭乃止焘至登城南亚父冢初队主蒯应见执焘遣应至小市门求甘蔗及酒孝武与之求骆驼明日焘自上台复遣使至小市门求与孝武相见遣送骆驼并致杂物使于南门受之畅于城上与魏尚书李孝伯语孝伯曰张长史畅曰君何得见识孝伯曰君声名逺闻足使我知虏使问何为怱怱杜门絶桥畅曰二王以魏主营垒未立将士疲劳此精甲十万人思致命恐轻相陵践故且闭城待彼休息士马然后共治战场克日交战虏使曰君当以法令裁物何以十万夸人我亦有良马逸足若云骑四集可以相距畅曰侯王设险何但法令而已耶我若夸君当言百万此城内有数州士庶工徒营伍犹所未论我本鬬智不鬬马足且冀之北土马之所生君复何以逸足见夸邪虏使曰城守君之所长野战我之所长我之恃马犹如君之恃城耳且焘又求酒及甘橘畅宣孝武防又致螺桮杂糭南土所珍焘复令孝伯传语曰魏主有诏借愽具畅曰有诏之言政可施于彼国何得称之于此诏孝伯曰魏主言太尉镇军久阙南信殊当忧邑若欲遗信当为防送畅曰此方间路甚多不复以此劳魏主孝伯曰知有水路似为白贼所断畅曰君着白衣故称白贼邪孝伯大笑曰今之白贼亦不异黄巾赤眉畅曰黄巾赤眉似不在江南孝伯曰亦不离青徐焘又遣送氊及九种盐并胡防又求黄甘并云魏主致意太尉安北何不遣人来至我间要须见我小大观我为人畅又宣防答曰魏主形状才力久为来往所知李尚书亲自衔命不患彼此不尽又云魏主恨向所送马殊不称意安北若须大马当更送之畅曰安北不乏良驷送自彼意非此所求义恭又饷炬烛十挺孝武亦致锦一匹焘复求甘蔗安石榴畅曰石榴出自邺下亦当非彼所乏孝伯曰君南土膏粱何为着屩畅曰膏粱之言诚为多愧但以不武受命统军戎阵之间不容缓服孝伯辞辩畅随宜应答音韵详雅风仪华润魏人相视叹息时魏声云当出襄阳故以畅为南谯王义宣司空长史南郡太守三十年元凶弑逆义宣发哀之日即使举兵畅为元佐居僚首哀容俯仰防映当时举哀毕改服着黄韦袴褶出射堂简人音姿容止莫不属目见者皆愿为尽命事平征为吏部尚书封夷道县侯义宣既有异图解南蛮校尉以授畅加冠军领丞相长史畅遣门生荀僧宝下都【宋书荀作茍】因顔峻陈义宣衅状僧宝不时下会义宣起兵津路断絶遂不得去义宣将为逆遣嬖人翟灵宝告畅畅陈必无此理请以死保之灵宝知畅不回劝义宣杀以徇众赖竺超民得免进号抚军别立军部以收人望畅虽署文檄而饮酒常醉随义宣东下梁山战败为军人所掠衣服都尽遇王谟乗舆出营畅已得败衣因排谟上舆谟意甚不恱送都下廷尉寻见原起为都官尚书转侍中代其子淹领太子右衞率孝建二年出为防稽太守大明元年卒年五十諡曰宣子畅爱弟子辑临终遗命与辑合坟论者非之畅弟恱亦有美称歴侍中临海王子顿前军长史南郡太守晋安王子勋建伪号召拜吏部尚书与邓琬共辅伪政事败恱杀琬归降复为太子中庶子后拜雍州刺史泰始六年明帝于巴郡置三巴校尉以恱补之加持节辅师将军领巴郡太守未拜卒畅子浩官至义阳王防征北谘议参军浩弟淹黄门郎封广晋县太子左衞率东阳太守逼郡吏烧臂照佛百姓有罪使礼佛赎愆动至数千拜坐免官禁锢起为光禄勲临川内史泰始初与晋安王子勋同逆军败见杀淹弟融
　　融字思光解褐为宋新安王子鸾行参军出为封溪令路经障险獠贼执融将杀食之融神色不动方作洛生咏贼异之不害也浮海至交州于海中遇风无惧色方咏曰干鱼自可还其本乡肉脯复何为者哉又作海赋以示顾觊之觊之曰卿此赋实超虚但恨不道盐耳融即求笔注曰漉沙构白熬波出素积雪中春飞霜暑路此四句后所足也觊与融有恩好觊卒融身负坟土在南与交阯太守卞展善展于岭南为人所杀融身奔赴举秀才对防中第为尚书殿中郎不就改为仪曹郎寻请假奔叔父丧道中罸干鞭杖五十寄系延陵狱时制二品清官行僮干杖不得出十为孙缅奏免官复位摄祠部仓部二曹时刘缅战死融议上应哭寻兼掌正厨见宰杀回车径去自表解职再迁南阳王友融父畅为丞相长史义宣事难畅将为王谟所杀时谟子瞻为南阳王长史融启求去官不许融家贫欲禄乃与从叔征北将军永书求为南康郡且曰时议以融非御人才不果辟齐太傅掾稍迁中书郎非其所好乞为中散大夫不许张氏自敷以来并以理音辞脩仪范为事至融风止诡越坐常危膝行则曳步翘身仰首见者惊异聚观成市而融了无慙色随例同行常稽迟不进高帝素爱融为太尉时与融款接见融常笑曰此人不可无一不可有二即位后手诏赐融衣曰见卿衣服麤故诚乃素怀蓝缕亦亏朝望今送一通故衣意谓虽故乃胜新也高帝出太极殿西室融入问讯弥时方登堦上曰何乃迟为对曰自地升天理不可速时魏主至淮而退帝问何意忽来忽去未有答者融时下坐抗声曰以无道而来见有道而去公卿咸以为捷融善草书常自美其能帝曰卿书殊有骨力但恨无二王法答曰非恨臣无二王法亦恨二王无臣法以假还乡诣王俭别俭立举不前融亦举手呼俭曰歜曰王前俭不得已趋就之融曰使融不为慕势而令君为趋士岂不善乎常叹云不恨我不见古人所恨古人又不见我入为长沙王镇军竟陵王征北谘议并领记室司徒从事中郎永明二年总明观讲敕朝臣集听融扶入就榻私索酒饮长叹曰呜呼仲尼独何人哉为到防所劾融形貌短丑精神清彻王敬则见融革带寛殆将至髀谓曰革带太急融曰既作步吏急带何为融假东出武帝问融住何处答曰臣陆处无屋舟居无水后上问其从兄绪绪曰融近东出未有居止权牵小于防上住上大笑后使融接对北使李道固道固顾而言曰张融是宋彭城长史张畅子不融嚬蹙久之曰先君不幸名达大夷八年朝臣贺众瑞公事融扶入拜起复为有司所奏见原迁司马兼右长史张欣时为诸暨令坐罪当死欣时父兴世讨宋南谯王义宣官军欲杀融父畅兴世以袍覆畅而坐之以此得免兴世卒融着高履为负土成坟至是融启竟陵王子良乞代欣时死子良答曰此乃是长史美事恐朝有常典不得如所怀迁黄门郎太子中庶子司徒左长史融有孝义忌月三旬不听乐事嫂甚谨临终谓诸子曰昔丞相事难吾以不同将见杀縁司马竺超民得活尔等必报其子后超民孙微冬月遭母丧居贫融吊之悉脱衣以为赙披牛被而反常以兄事微豫章王嶷竟陵王子良薨自以身经佐吏哭辄尽恸建武四年卒遗令建白旐无旒不设祭三千买棺无制新衾妾媵举哀毕各遣还家曰吾平生之风调何至使妇人行哭失声不须暂停闺门更戒其子曰手泽存焉父书不读吾意不然别遗尔防吾文体应变变而屡竒岂吾天挺益不隤家声汝可号哭而防之融文集数十卷行于世自名为玉海禇渊问其故融云盖玉以比德海崇上善耳融言辞辩捷周颙弥为清绮而刘绘音采不赡丽有风则永明末俱在竟陵王西邸时人为之语曰三人共宅夹清漳张南周北刘中央言其处二人间也融玩涉百家长于佛理着三宗论张氏前有敷演镜畅后有充融卷稷
　　张之字祖希澄之孙也少聪慧与顾敷俱顾和中外孙和常谓敷胜至之颇不懕时之九嵗敷七嵗和常至寺中佛般泥洹像弟子有泣者有不泣者以问二孙之谓彼亲故泣彼不亲故不泣敷曰当由忘情故不泣不能忘情故泣之以才学显初为县丞以职事对府不知官曹处吏白门下责之时扶风张业亦大儒闻之试引与语大惊曰今日相遭真解朦矣遂请上堂难问极日范寗亦称之为吴士之秀孝武时封晋陵侯【一云宁晋侯】歴吏部尚书出为冠军将军吴兴太守与防稽内史谢同时之郡论者以为南北之望之名亚于时亦称南北二卒于郡















　　姑苏志卷四十六
<史部,地理类,都会郡县之属,姑苏志>
　　钦定四库全书
　　姑苏志卷四十七　　　　　明　王鏊　撰
　　人物五【名臣】
　　沈友字子正郡人年十一华歆行风俗见而异之因呼曰沈郎可登车语乎友逡巡曰君子讲好以礼今仁义陵迟圣道渐壊先生衔命将以禆补先王之教整齐风俗而轻脱威仪犹负薪救火更益其炽歆惭曰自桓灵以来虽多英彦未有幼童若此者及冠博学善属文兼好武事注孙子兵法又辩于口时称其笔舌刀三者皆妙絶于人孙权以礼聘之既至极论王霸之畧正色立朝清议峻厉为庸臣所谮权亦疑其不为己用害之年二十九
　　髙岱字孔文郡人业少厉髙操轻财贵义其友士拔竒取于未显所交皆当时英伟年二十七太守盛宪以为上计吏举孝亷谓之曰卿懐书千卷隠光藏燿择君而不仕太守今日相使行诚不足使凤鸾舒翼然不获已君其勉之岱遂行到京辇称病还家许贡来领郡岱将宪避难于许昭家求救于陶谦岱顦顇泣血水浆不入口谦感其忠壮有申包胥之义许为出军岱得谦书还而贡已囚其母吴人皆为危悚岱言在君则为君且母在牢狱期于当往遂通书自白贡即相见才辞敏捷好自陈谢贡登时出其母岱将见贡语友人张允沈防令豫具船以贡必悔当追逐之出便将母乗船易道而逃贡须臾遣人追杀之不能得时年三十余隠于余姚孙策命其出使会稽丞陆昭逆之策虚已俟焉闻其善左传乃自玩读欲与讲论或谓之曰髙岱以将军但英武而已无文学之才若与论传而言不知者则其言符矣又谓岱曰孙将军为人恶胜己者每问当言不知乃合意耳及与论传或答不知策怒以为轻已将杀之知友及时人皆露坐为请策登楼望见数里中置满恶其收众心遂遇害
　　朱桓字休穆吴县人孙权为将军桓给事幕府除余姚长遇疫疠歳荒桓分部良吏躬亲医药飱粥相继士民感戴之迁荡寇校尉使部伍吴会二部鸠合遗散丹阳鄱阳山贼起桓督领诸将周旋赴讨皆平定稍迁禆将封新城侯后代周泰为濡须督黄武元年魏使曹仁将步骑数万向濡须仁欲袭取州上先扬声欲东攻羡谿桓分兵羡谿既发仁卒进军拒濡须七十里间桓乃追还羡谿兵兵未到而仁奄至时桓所部兵在者五千人诸将咸惧桓因偃旗鼓外示虚弱以诱致仁仁果遣其子泰攻濡须城分遣常雕督诸葛防王双等乗油船别袭中州仁自将万人刘橐臯复为泰等后拒桓部兵将攻取油船别击雕等桓因身自拒泰烧营而退遂枭雕生虏双送武昌临阵斩溺死者千余权嘉桓功封嘉兴侯迁奋武将军领彭城相黄武七年鄱阳太守周鲂谲诱魏曹休休将步骑十万至皖城以迎鲂时陆逊为元帅全琮与桓为左右督各督三万人击休黄龙元年拜前将军领青州牧假节嘉禾六年魏庐江主簿吕习请大兵自迎欲开门为应桓与全琮俱往迎既至事露军当引还城外有谿水去城一里许诸军勒兵渡桓自断后时庐江太守李膺整兵欲须军半渡击之及见桓节盖在后卒不敢出时全琮为督权又令胡综宣诏防与军事琮以军出无获议欲部分诸将有所掩袭桓素气髙耻见部伍乃往见琮问行意感激发怒与琮校计琮欲自解因曰上自令胡综为督综意以为宜尔桓愈恚还乃使人呼综综至军门桓出迎之顾谓左右曰我纵手汝等各自去有一人旁出语综使还桓出不见综知左右所为因斫杀之桓佐军进谏刺杀佐军遂托狂发诣建业治病权惜其功不罪使子异摄部曲令医视防数月复遣还屯权自出祖谓曰今寇虏尚存王涂未一孤当与君共定天下欲令君督五万人专当一面以图进取想君疾未复发也桓性防前耻为人下每临敌交战节度不得自由辄嗔恚愤激然轻财贵义兼以彊识与人一面数十年不忘部曲万口妻子尽识之爱养吏士赡防六亲俸禄产业皆与共分及疾困举营忧戚赤乌元年卒吏士男女无不号慕家无余财权赐盐五千斛以周丧事子异嗣
　　异字季文以父任除郎后拜骑都尉代桓领兵赤乌四年随朱然攻魏樊城建计破其外围还拜偏将军魏文钦营住六安多设屯砦置诸道要以招诱亡叛为边寇害异乃身率二千人掩破钦七屯斩首数百迁扬武将军权与论攻战辞对称意权谓异从父据曰本知季文见之复过所闻建兴元年迁镇南将军是歳魏遣胡遵诸葛诞等出东兴异督水军攻浮梁壊之魏军大破太平二年假节为大都督救寿春围不解还军为孙綝所枉害异从父据
　　据字子范有姿貌膂力又能论难才兼文武孙权以为可继吕防张温使领兵屯尚公主拜左将军封云阳侯谦虚接士轻财好施禄赐虽丰常不足用遭二宫交恶据拥防太子义形于色以死守之遂左迁终于新都郡丞孙亮时二子熊损各复领兵熊子宣袭爵尚公主至骠骑将军
　　沈珩字仲山郡人少综经艺长春秋内外传有智谋能专对孙权使使魏文帝引珩谈语终日随事响应无所屈还吴以奉使有称封永安乡侯官至少府弟峻
　　峻字敬山有名誉而性俭吝张温使蜀与峻别峻入内良久出语温曰向择一端布欲以送卿而无麤者温嘉其无隠又常经太湖岸上使从者取盐水已而恨多勅令还减之寻亦自愧曰此吾天性也
　　暨艳字子休郡人张温引为选曹尚书性狷厉好为清议是时郎曹混淆多非其人艳臧否区别贤愚异贯遂为浸润所谮【互见张温传】
　　吾彦字士则吴人也出自寒防有文武才身长八尺手格猛兽膂力絶羣仕吴为通江吏初为小将给事陆抗抗奇其勇畧将抜用之患众情不允乃会诸将密使人阳狂拔刀跃跳来座上诸将皆惧走唯彦不动举几御之众服其男乃擢用焉稍迁建平太守时王濬将伐吴造船于蜀彦觉之请増兵马为备皓不从彦乃辄为铁鎻横断江路及师临境縁江诸城皆望风降附或见攻拔唯彦坚守攻不能尅乃退舍礼之吴亡彦始归降武帝以为金城太守帝尝从容问孙皓所以亡国彦对曰吴主英俊宰辅贤明帝笑曰君明臣贤何为亡国彦曰天禄永终厯数有属所以为陛下禽此葢天时岂人事也转炖煌威恩甚着迁雁门太守时顺阳王畅骄纵前后内史皆诬之以罪及彦为顺阳内史清身率下威刑严肃众皆畏惧畅不能诬乃更荐之冀其去职迁员外散骑常侍帝问彦陆喜陆抗二人谁多对曰道德名望抗不及喜立功立事喜不及抗会交州刺史陶璜卒以彦为南中都督交州刺史初璜之死九真戍兵作乱逐其太守贼帅赵祉围郡城彦讨平之在镇二十余年威恩大着南州宁靖自表求代徴为大长秋卒于官
　　单曜字嗣郡人少好学能属文孙亮时为太史令皓时迁中书仆射皓欲为父和作纪曜执以和不登帝位宜名为传由此渐怒皓酒后以嘲弄公卿为欢曜但言论经议为不承诏收付狱徙其家零陵
　　徐原字德渊郡人慷慨有才志忠壮好直言吕岱荐为侍御史岱有得失原辄谏诤原死岱哭之甚哀曰德渊岱之益友今不幸岱复于何闻过谈者美之
</div>
    <div class="pagination">
<a href="姑苏志_page57.html">上一页</a><span>...</span><a href="姑苏志_page53.html">53</a><a href="姑苏志_page54.html">54</a><a href="姑苏志_page55.html">55</a><a href="姑苏志_page56.html">56</a><a href="姑苏志_page57.html">57</a><span class="current-page">58</span><a href="姑苏志_page59.html">59</a><a href="姑苏志_page60.html">60</a><a href="姑苏志_page61.html">61</a><a href="姑苏志_page62.html">62</a><a href="姑苏志_page63.html">63</a><span>...</span><a href="姑苏志_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
