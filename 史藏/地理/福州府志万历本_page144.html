<!DOCTYPE html>
<html>
<head>
    <meta charset="UTF-8">
    <title>福州府志万历本 - 第 144 页/共 280 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志万历本 - 第 144 页/共 280 页</h1>
    <div class="content">　　方　棫　莆田人。知福清县，爱人下士。尝新学校，创祭器。文章政事，俱有可称。
　　李元吉　湖州人。淳祐间知福清。为人仁明峭直，不可干以私。始视事时，讼日三百余牒，未期月，几无讼矣。时剑、建盗起，监司令诸邑增官练兵，元吉独镇之静曰：“无庸扰民也”病且革，惟倦倦以悯再恤刑为念，对妻子更无别语。
　　章伯奋　温州人。知福清县。为人风流蕴藉。建义阡以葬遗骸，捐家资以贷国课。
　　徐　辉　知福清县，聪明疆敏绝人。每视事，五更公服端坐，望之若神明。凡听讼，视其状，挥笔即判。在官三年，凡有伪辞，皆记其时日姓名，折之，无敢欺者。
　　傅　楫　字元通，仙游人。少从陈襄学，襄以女妻之。治平间为福清县丞。郡守曾巩负材倨视天下士，独与楫均礼。
　　翁　邵　字好德，顺昌人。元祐间福清县丞，廉谨方正。当路闻其名，欲罗致之，檄至公堂，犹责以苛礼。邵拂衣归，欲弃官。当路者悔而慰之。未几，以疾致仕。
　　傅大声　字重广，兴化人。淳熙中为福清簿。辩冤狱四十余人。
　　黄国镇　字子方。元符三年登第，为福清尉。孤介绝俗。每游寺，僧瀹茗饮之，必偿以钱。及去官，偕一仆，纵步南归。后仕至本路提刑。
　　元
　　马哈马沙　字士达。由泉州市舶提举，迁福清州达鲁花赤。至官，适军兴乏费，出已俸给之。痛屏隶卒之为民害者。断狱明允，人不敢欺。治蒜岭、宏路二驿马政尤严。濒海有凶徒，窜名兵籍，得私鹾，辄诬良民取贿，漕司虽知其罔，无为雪之。马沙毅然曰：“吾岂顾身之利害，俾千姓罹其毒耶?”悉捕之，痛惩以法，境内大安。
　　林以顺　至元间知福清州事。廉静好礼，为政宽简，民不忍欺。
　　曹道振　为福清州判官。刚明公正，无所回挠，与知州林泉生协和政理，民俗翕然。
　　刘　志　字国惠。至正间，为牛田场盐课司丞。时四郊多垒，军需百费，皆出于盐，人民流散，志悉招复。
　　国　朝
　　汪　仁　后更名恕，汉阳人。洪武间知福清。恕性刚果，凡注厝必先具条教，使民知所向，乃责之役。民畏而爱之。
　　蔡光清　乐清人。洪熙间知福清，以廉能称。时内臣采办者，率凌逼属邑，独福清民无所扰。尤崇重学校，礼贤优老，务以厚道化民。
　　周　玹　鄞县人。正统间知福清。政总大纲，凡折两造，必谆谆戒谕，使之息争。赋役刻期以输，民自不敢违。
　　庞　王从　南海人。成化间任。王从有谋略，以邑人好诬，用严治之，吏卒缩手不敢为奸。凡邑之公署吏厂解为一新。又广学宫，置祭器。时称能吏云。
　　邓　概　新淦人。弘治间知福清。救荒有法，多所全活。有穷民陈养者卖子纳粮，为出俸金赎还之。
　　陈　逅　字良会，常熟人。嘉靖初知福清。政尚严明，凡赋役，无敢匿户。邑虽素号健讼，为之肃然。
　　罗万程　字时腾，广昌人。万历初，令福清。讼牒山积，万程以精力胜之，往往以单词立破虚罔，自晨及夕，决遣无留，吏胥负墙而已。后以治最，征为刑科给事中。
　　朱元律　浮梁人。洪武中为福清丞。周知民情，累岁逋负，不劳而集。知县汪仁狷介，元律每济以和。
　　陈　永　新城人。嘉靖间授福清丞。永有异才。时倭寇福州，军事倥偬，巡抚阮鹗使永督饷。凡军需，永能仓卒立办。吏曹廉其能，转别驾。永起刀笔吏，超擢也。初，鹗令永往赂倭。永计“阮中丞素多诈，得无使倭杀我灭口，”遂私启缄易之，乃免。人服其智。永铁中铮铮者。
　　论曰：“吾福僻海隅，两汉虽尝置郡除吏，大抵羁縻而已。自晋以后，始可得详。然旧志所载，不贤者勿论，即贤而俎豆之矣，犹或得其人而无其事，或得其事而无其实。盖当时未尝有执笔记之者。纵有记之，而文采不足以传，是以至今泯泯也。夫植田畴，诲子弟，有大造于我矣，而使善政不少概见，是谁之咎欤?余故采见闻，详著于篇，虽下吏细事，不敢或遗。至若职不专郡邑，而世值乱亡，时当草昧，能拯民汤火者，亦并录之，以示不忘。宋政多端，名公彦士，有外补而寻召还，有左迁而旋贬窜，虽光临敝土，其大功大节，非一郡一邑所得私也，不敢僣载之云。文恪旧志

　官政志七
　　名　宦(下)　武功
　　

　　汤　和　字鼎臣，凤阳人。刚毅有智略。洪武改元，王师下福州。和以御史大夫由海道入闽，秋毫无犯，市不易肆。论者谓其为三代之师。
　　戚继光　字元敬。山东登州卫指挥，累战功至浙江参将。嘉靖四十一年，倭自福宁，卒入寇，省会戒严。巡抚游震得告急于浙督抚胡宗宪，遣继光将万人从温州趋闽。先是，闽人为游兵鱼肉，苦之甚于倭。及继光师至，号令肃然，秋毫无犯，闽人大悦，争具簟食犒军。遂破贼于宁德，追至福清。贼方屯牛田，泞尺许，诸官军不得至，继光忽下令，人负草一束，诸将莫知所为。夜半卷甲趋之，以草填泥而进。贼出不意，惊溃，赴迳江死者万计。进击兴化、晋江诸师，悉平之。旋师归浙。是冬，贼复陷兴化，围福清、福安诸县。四十二年春，朝议拜继光左都督，充福建总兵官。四月，与贼战兴化，大破之，复其城。移兵救福清，疾战，斩首千余级。贼解围遁去，追至海上，歼焉。继光短小精悍，智勇绝伦，驭军严而有恩，故士乐为之死，所向无前。军旅之暇，雅歌赋诗，恂恂若儒者。后镇蓟、辽、东西粤，所在有平定功，而口不言伐，为近代名将第一。闽人为勒功平远台，郡邑多像而祀之。
　　赵　圭　洪武中为福建都指挥使。刚直忠厚，训练士卒，号令严明，恩威兼济。在任十年，军民咸赖之。
　　邓　安　定远人。福建都指挥佥事，多智有威望。正统已巳，沙、尤寇邓茂七攻劫城邑，诸邑民多避地入城。城中群不逞将乘机为奸利，安捕杀其首恶数人。而复精选将士，勤训练，严讥察以备之，地方遂安。
　　钱　辂　字廷用，全椒人。初为永宁卫指挥同知。有才略，以荐协辅都指挥王伦，总督军务。时海寇严启盛恃险为乱。辂躬率舟师，追七日夜，至黑水洋及之，大小十一战，贼败走。寻复从征沙尤，斩贼酋萧政通，以功升福建都指挥佥事。辂知书，事母孝，教子严，治家有法，内外肃然。
　　武　成　通州人。初为泉州卫千户，有勇略，善骑射。正统末，沙尤寇起，成累立战功，升本卫指挥佥事。天顺间，龙岩、上杭寇窃发，成复有战功。成化初，召至京，以母老乞归养。寻升福建都指挥佥事，总督海道。成性孝友，礼贤敬士，不类行伍中人。
　　王　胜　字子奇，合肥人。正统间为福建都指挥佥事，提督海道。景泰初，贼首陈宽让聚众千四五百人，寇海上，胜悉招抚复业。未几，贼复聚众寇海上，杀掠官军。胜又谕之纳款，功上，赐金币。胜事母甚孝，莅官清介，终始不渝。尚书孙原贞抚闽，高其行，为树表于通衢，曰：“孝廉”。后有司复以孝行上请，诏旌表其门闾。
　　丁　泉　汶上人。为福建行都司都指挥佥事。天顺元年，上杭草寇窃发，泉严备御之，邑赖以全。明年，寇复攻城，泉躬率士卒，且战且守，寇力屈，退去。未几，巡抚伍骥率诸军往剿，泉直捣其巢穴，攻破石马岐等寨，猝与贼遇，力战而死。邑民哀而祠之。
　　朱　玑　其先淮安人。嘉靖末，倭讧海上，玑以右卫指挥使守烽火门，屡战有功。隆庆二年，广贼曾一本寇闽，玑率舟师乘胜追之，中炮死。诏以玑死事袭官，进二级。同时有左卫指挥王毫亦战死，功未上。
　　闵　溶　其先河南人。溶为人沉勇多智，善击剑。嘉靖末，倭寇闽，溶以左卫指挥将兵御贼，前后累战海上，斩千级。又与贼战于舟山，溶以火攻之，风急，溶力不敌，遂战死。诏与其子世袭，进二级。同时又有镇东卫指挥高怀德、戴洪，倭临城，力战死，亦诏与其子世袭，各进二级。仍立祠以祀。
　　秦经国　字嘉猷，其先五河人。器识沈毅，有远略。弱冠袭镇东卫指挥同知，遂董卫政。倭薄城下，一再歼之。未几，擢守备，进参戎。所至擒林凤，剿曾一本，灭刘贵，势如破竹，大著战功。至今人追思之，谓东南工水战者，无逾经国者。其时又有呼良朋，字如兰，先世和州人。袭镇东卫千户。伟貌丰颐，戚继光奇其状，令督兵。转饷无后期，屡于海上奏奇捷。升指挥同知，广东副总兵，福建督都佥事，筑镇东城，至今赖之。后徙广西大帅，佩征蛮将军印，平昭州，征府江，赐白金、文绮。寻乞归，卒，予祭葬，赠骠骑将军上护军。
　　论曰：“自谭大中丞、戚总戎荡平海上，既筑京观于是，为闽建长策，非浙省客兵，则饷日匮也。计八郡之材官，良家子，岂无负赳赳桓桓者哉?罗而致之幕下，简其智勇兼者，舟师以御楼船，屯戍以当亭障。于是朱玑、闵溶辈裹革先驱，鸣镝超乘，即越之矫矫行间者，靡不三舍避之矣。余尝阅《宋史》，见澶渊之役，契丹南侵，控弦百万，迨两军乍合，堇以一矢加遗，而先殪其大将者，则威武军也。由是观之，闽固自昔多熊罴之士哉!彼谓闽无余勇可贾，而曰吾思用客兵也，此与以耳食何异?


　
选举志一
　　

　　言者，行之宾也。唐宋以来取士者皆以宾矣。然当偏安之朝，鱼贯茹拔，自致青云，犹不无龙蛇之叹。我国家竟野张罘，毛角毕登，乃其途滋隘，而铨次之束资格也滋甚。士有高言懿行而老死岩穴者，不可胜数也。要以不朽之业在彼不在此，其宋以前诸科存之，以备一代之制，志选举。

　　先朝进士
　　

唐、宋邑名屡更，其人属某邑，悉从今名，以便考。
　　　　唐
　　贞元十年甲戌李程榜
　　闽　县
　　陈通方及第第四人，南陵院官。见《文苑传》。
　　贞元十三年丁丑郑臣源榜
　　闽　县
　　陈　诩字载物，户部员外郎，知制诰。见《文苑传》。
　　贞元十五年已卯封孟绅榜
　　闽　县
　　邵楚苌字待伦，秘书郎。见《文苑传》。
　　元和五年庚寅李顾行榜
　　闽　县
　　陈彦博字朝安，贵溪令。
　　元和十四年已亥韦谌榜
　　侯官县
　　陈去疾字文医，及第，邕府副使。见《文苑传》。
　　宝历元年乙已柳璟榜
　　闽　县
　　欧阳衮字希甫，侍御史。见《文苑传》。
　　太和四年庚戌宋邧榜
　　福清县
　　林简言字欲讷，漳州刺史。见《文苑传》。
　　太和九年乙卯郑王寉榜
　　闽　县
　　侯　固字子重。累官鄜坊、灵武、易定节度使，同平章事。见《前修传》。
　　[HT5H]开成三年戊午裴思谦榜是岁，闽中登第者四人。
　　闽　县
　　李　滂字注善，大理评事。
　　侯官县
　　萧　膺字次元，大理司直。见《文苑传》。
　　会昌二年壬戌郑颢榜
　　闽　县
　　郑　讠咸字中虞，刺史。见《文苑传》。
　　会昌三年癸亥卢肇榜
　　闽　县
　　林　滋字厚象，金部郎中。附《文苑传》。
　　会昌四年甲子郑言榜
　　闽　县
　　陈　纳字广誉，诩之子，大同军副使。
　　大中元年丁卯卢深榜
　　侯官县
　　陈　镛字希声，鄂州刺史。见《文苑传》。
　　大中五年辛未李部榜
　　闽　县
　　林　勖字公懋，吉州刺吏。见《清操传》。
　　大中十二年戊寅李亿榜
　　闽　县
</div>
    <div class="pagination">
<a href="福州府志万历本_page143.html">上一页</a><span>...</span><a href="福州府志万历本_page139.html">139</a><a href="福州府志万历本_page140.html">140</a><a href="福州府志万历本_page141.html">141</a><a href="福州府志万历本_page142.html">142</a><a href="福州府志万历本_page143.html">143</a><span class="current-page">144</span><a href="福州府志万历本_page145.html">145</a><a href="福州府志万历本_page146.html">146</a><a href="福州府志万历本_page147.html">147</a><a href="福州府志万历本_page148.html">148</a><a href="福州府志万历本_page149.html">149</a><span>...</span><a href="福州府志万历本_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
