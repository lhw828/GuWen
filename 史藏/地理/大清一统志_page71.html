<!DOCTYPE html>
<html>
<head>
    <meta charset="UTF-8">
    <title>大清一统志 - 第 71 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 71 页/共 202 页</h1>
    <div class="content">　　【特防増设执事官三品至九品四十员选孔氏族人充补其曲阜县知县宋时初以孔氏子孙选充金元遂为世袭明改世袭为世职　本朝乾隆二十二年命改为在外题选之缺又】
　　【念现任世职归部铨选不过思及其身而止特授为世袭六品官尤见我】
　　【皇上玉成圣裔有加无巳之至意二六年又定四氏学学録保送陞选之例葢我朝】
　　【圣圣相承道统治统一以贯之凡此典礼优隆实皆前古所未有猗欤盛哉】尼山　圣庙【在曲阜县东南六十里周显徳中始于其地剏朝以祀夫子宋庆厯中文宣公孔宗愿大建庙宇元至顺元年衍圣公孔思诲请命重建赐额尼山书院立学舍田设山长一人奉祀】复圣顔子庙【在曲阜县城中孔庙东北三百余歩即陋巷故宅也宋熙寕间太守孔宗翰搆顔乐亭于其地元元贞间始建庙至正九年欧阳元撰碑立庙中明成化正徳间奉敕重修増廓其制庙南有坊榜曰陋巷府志滋阳县复圣公庙旧在城东南八里唐开元中封顔子为兖国公即其地立庙春秋致祭厯代因之継遭兵火明洪武十八年创建县学遂于学宫奉祀又寕阳县复圣公祠在县西四十里顔子子孙有居于此者元时因立庙祀之仍复其家明因之　本朝乾隆三十六年】
　　【皇上东巡有　　　　御制过陋巷顔子祠诗】宗圣曽子庙【在嘉祥县南四十五里南武山下不知创于何时明正统中修治中増扩其制门人阳肤沈犹行以下皆从祀焉正徳间山东佥事钱宏访得曽子之后一人于嘉祥县中因欲请于朝未果嘉靖十二年吏部侍郎顾鼎臣奏求曽氏嫡得质粹于江西永丰县迁居嘉祥至十八年授以五经博士世袭奉祀】子羔祠【在寕阳县治东】述圣子思庙【在曲阜县城中孔庙西北隅旧有讲堂在邹县西北城下元元贞初改为书院明宏治十二年始以衍圣公次子世为五经博士奉祀事　本朝康二十九年】
　　【命祀顔曽孟三贤祀典一体立庙曲阜】孟母祠【在邹县城南子思书院之右府志旧在城北马鞍山后改置于此相传即孟子故居有台髙丈许名孟子曝书台元李洞有记】亚圣孟子庙【在邹县城南道左宋景祐四年孔道辅知兖州访孟子墓得于邹县东三十里四基山因于墓旁建庙政和四年奉诏重修后以距城辽逺徙建东门之外宣和四年复徙南门外金泰和中燬元明以来相継重修门人乐正克以下皆从祀焉　本朝康二十六年】
　　【圣祖幸鲁亲撰碑文令所司立之庙廷乾隆二十二年二十七日
　　圣驾南巡经邹县　　　　上亲诣行香行一跪三叩头】汶河神庙【在寜阳县西北二十里明成化十一年建】峄山神祠【在邹县东南二十五里宋大中祥符元年封灵岩侯崇宁四年赐额明改封峄山之神】泗水神祠【在泗水县东五里许陪尾山下前代封仁济侯明改今称】沧浪神祠【在峄县北六十里浪浪渊上宋宣和间赐额为灵泽庙今载祀典】伊河神祠【在峄县北六十里　乾隆二十四年伊河既因北岸建祠】分水龙王庙【在汶上县西南六十里南旺湖上运河西岸汶水自戴村坝转西南流至庙前南北分流明初建庙于其上以镇之天顺二年主事孙仁重修学士许彬有记今春秋秩祀乾隆三十年三十六年四十一年四十五年四十九年圣驾东巡俱有】
　　【御制分水龙王庙诗】滕文公祠【在滕县城内文庙东即元性善书院明万厯三年改为祠以然友毕战从祀焉后燬于火　本朝康间于南门外重建书院移文公旧像祀于后殿】二疏祠【在峄县东四十里二疏城内明宏治五年建】宋尚书祠【在汶上县分水龙王庙西明正徳间建祀尚书宋礼】白老人祠【在汶上县北十村坝东龙王庙后明万厯二十六年建】严公祠【在东平州元建】义姑祠【在宁阳县南门外旧在县东北八十里宋建明嘉靖十八年主事张文鳯移建于此】三公祠【在峄县西南万年闸北岸　本朝乾隆二十八年建祀明总河舒应龙都御史刘东星李化龙三十年】
　　【圣驾南廵回跸水程经此御书额曰绩均泇运恭悬祠内】
　　寺观兴隆寺【在滋阳县北门内仁夀二年建旧名普乐宋太平兴国元年改名王禹偁有记有古塔十三级髙峻入云隋时物也】回銮寺【在寕阳县葛石社宋祥符中东封太山驻跸于此故名】开元禅寺【在邹县东罗头社唐天寳中建】泉林寺【在泗水县东五里之陪防山下寺之左右皆深林茂树有大泉十数渟澄澈互相灌输会而成溪是为泗水南经汴城东有桥曰卞桥西至邑城防流焉复有大泉数十南来交防入于泗水以逹曲阜大抵邑境数十里内泉如星列皆泗水也以泗水在东又多古木故曰泉林相传子在川上即是此处　本朝康十三年圣祖南巡回跸至曲阜经泉林寺有】
　　【御制泉林记乾隆二十一年于泉上建行宫】
　　【圣驾幸鲁回跸驻此御制泉林诗二章又】
　　【御制行宫八景诗曰近圣居曰在川处曰镜澜榭曰横云馆曰九曲行曰栁烟坡曰古荫堂曰红雨亭二十二年二十七年三十年三十六年四十一年四十五年四十九年】
　　【东巡驻跸俱有御制诗并勒于石凡】
　　【赐御书额九】显庆寺【在滕县城南五代汉干祐中建金大定二年赐额】清凉寺【有二一在滕县东南汉宫村五代时建一在县东北三十里东郭村金大定间修僧月昙撰记】重福寺【在滕县东北牙山唐武徳间建】灵芝寺【在滕县东薛山前唐初建元大徳间重修】大云寺【在峄县西北四十里唐天寳间为永安寺宋宣和中为岩公寺金大定间更今名寺前多古木有许由泉环绕寺侧】万夀宫【在滕县薛山东北隅丹阳洞元长春真人邱处机建亦名】
　　【云峯观】清真观【在峄县治东南元为都宫明洪武十八年敕赐今名】龙门观【在峄县北六十里沧浪渊西宋时建其地峯峦环抱竹树掩映称为胜地】













　　钦定大清一统志卷一百三十
　　钦定四库全书
　　钦定大清一统志卷一百三十一
　　兖州府【三】
　　名宦汉田叔【陉城人景帝时为鲁相初至官民以王取其财物自言者百余人叔取其渠率二十人笞怒之曰王非汝主耶何敢自言主王闻大慙发中府钱使相偿之相曰王自使人偿之不尔是王为恶而相为善也鲁王好猎相常从入苑中王辄休相就馆相甞暴坐苑外曰吾王暴露独何为舍王以故不大出游数年以官卒鲁以百金祠少子仁不受曰义不伤先人名】鲍永【屯留人先武时董宪裨将屯兵于鲁侵害百姓廼祥永为鲁郡太守击讨大破之降数千人余惟别帅彭丰虞休皮常等不肯下顷之孔子阙里无故荆棘自除永异之谓府丞及鲁令曰方今危急而阙里自开岂夫子欲令太守行礼助吾诛无道耶乃会人众修乡射之礼请丰等会观手格杀丰等禽破党与帝嘉其畧封为闗内侯】钟离意【山阴人建武时除瑕邱令吏有檀建者盗窃县内意屏人问状建叩头伏罪不忍加刑遣令长休建父闻之为建设酒谓曰吾闻有道之君以义行诛子罪命也遂令建进药而死显宗时为鲁相出私钱万三千文付户曹孔防修夫子车身入庙拭拂几席剑履男子张伯除堂下草土中得玉璧七枚伯懐其一以六枚白意意令主簿安置前几孔子教授堂下牀首有悬瓮人莫敢发意发之中得素书文曰后世修吾书董仲舒防吾车拭吾履发吾笥会稽钟离意璧有七张伯懐其一意即召问伯果服焉】费宏【山阴人显宗时拜驺令勤行徳化部人王逢等得路遗宝物县于通衢求主还之鲁国当春大旱五谷不登驺独致雨偏熟永平十五年蝗起泰山流被郡国过驺界不集郡以状闻诏书以为不然遣使按行如言也】王堂【郪人永建中拜鲁相政存简一至数年无词讼】公沙穆【胶东人桓帝时迁缯相时绘侯刘敞所为多不法废嫡立庶傲很放恣穆到官谓曰臣始除之日京师咸谓臣曰绘有恶侯以吊小相明侯何因得此丑声之甚也朝廷使臣为辅愿改往修来自求多福乃上没敞所侵官民田地斥其庶子还立嫡嗣其苍头儿客犯法皆収考之因苦谏敞敞涕泣为谢多从其所规】朱儁【上虞人灵帝时除兰陵令政有异能为东海相所表】三国魏孙礼【容城人太祖时迁荣阳都尉鲁山中贼数百人为民作害乃徙礼为鲁相至官出俸谷发吏民募首级招纳降附使还为间应时平秦】晋江统【圉人东海王越为兖州牧以统为别驾委以州事统举髙平郗鉴为贤良陈留阮修为直言济北程収为方正时以为知人】南北朝魏游明根【任人献文时都督兖州诸军事瑕邱镇将寻就拜东兖州刺史为政清平新民乐附之】李崇【顿邱人髙祖时除兖州刺史兖旧多刼盗崇乃村置一楼楼悬一鼔盗发之处双捶乱击四面诸村始闻者挝鼓一通次复闻者以二为节次后闻者以三为节各击数十槌诸村闻鼓皆守要路俄顷之间声布百里其中险要悉有伏人盗窃始发便尔擒送诸州置楼悬鼓自崇始也】张应【不知何许人延兴中为鲁郡太守履行贞素声绩着闻妻子采樵以自供髙祖深嘉其能迁京兆太守按北史作张膺】房谟【洛阳人魏末为兖州刺史选用亷清广布恩信寮属守令有犯必知虽号细宻百姓安之】后梁张华原【代郡人神武时为兖州刺史人懐感附宼盗浸息州狱先有囚千余人华原皆决遣至年暮唯有重罪者数十人亦遣归家申贺皆依期至狱先是州境数有猛兽为暴自华原临州忽有六駮食之咸以为化感所致】郑述祖【开封人天保初累迁兖州刺史时穆子容为省巡使叹曰古人冇言闻伯夷之风贪夫防懦夫立今于郑兖州见之矣初述祖父道昭为兖州刺史于城南小山起斋亭刻石为记述祖时年九嵗及为刺史寻旧迹乃得一石铭云中岳先生郑道昭之白云堂述祖对之呜咽有入市盗布者其父执之以首述祖原之境遂无盗人歌之曰大郑公小郑公相去五十载风教犹尚同】隋薛胄【沕阴人髙祖襌除兖州刺史到官囚凢数百胄剖断旬日便了囹圄空虚有陈州人向道力者伪作髙平郡守将之官胄遇诸涂察其有异遂徃収之道力惧而引伪其发奸擿伏皆此类也先是兖州城东沂泗二水合而南流泛滥大泽中胄遂积石堰之使决令西注陂泽尽为良田又通转运利尽淮海百姓赖之号为薛公丰兖渠】郑善果【荥泽人开皇时累转鲁郡太守母崔贤明晓政治尝坐阁内听善果处决或当理则悦有不当则引至牀下责媿之故善果所至有绩号清吏】唐陆亘【呉人宪宗时为兖州刺史对延英且陈节度分兵屯属州刺史不能制故易乱帝因诏屯士得刺史】五代晋程羽【陆泽人天福中授阳谷主簿有政绩】周崔周度【防陵人为泰宁节度判官慕容彦超反周度諌曰鲁诗书之国也自伯禽以来未有能霸者然以礼义守之而长世者多矣公若能相时而动可以长保富贵而终身李河中安襄阳杜令公近嵗之龟鉴也彦超大怒害之兖州平赠秘书监】宋杨琼【西河人景徳初知兖州有州卒自言得神术能飞行空中州人颇惑琼捕之折其足奏戮之】张禹珪【河朔人景徳初知兖州防河堤决溢禹珪率众塞之宰相王旦使兖州还言其状优诏表之】王臻【汝阴人真宗时以殿中丞知兖州特迁监察御史刚毅善决事所至有风迹】蔡齐【莱州胶水人真宗时通判兖州时太守王臻政治严猛齐济之以寛讼狱为之不寃】陈太素【缑氏人真宗时知兖州有治绩】崔立【鄢陵人真宗时知兖州嵗大饥募富人出谷十万余石以赈饿者所全活甚众】徐起【鄄城人真宗时知兖州有都巡检虐所部部兵百余人持兵至庭下州人大恐起不为动以祸福开谕之众感泣听命因按致其酋奏罢都巡检】杜衍【山阴人庆厯中以尚书左丞出知兖州时州县官有累重而素贫者以公租及帑均给之量其大小咸使自足有侵渔者责之】李师中【楚邱人仁宗时知兖州兖州济水堙塞久师中访故道自兖城南啓凿之】魏涛【彭城人元祐间知氶县政治明毅所至无寃狱氶人思之】邵潜【阳羡人元祐八年知氶县兼兵马监押敦笃化民庭讼日虚】吕由诚【开封人御史中诲之子靖康中知袭庆府拊循有方士乐为用金兵至百道攻城力尽遂防阖门俱殉】元张炤【济南人至元八年知兖州府事时亢旱吏民恳祷不雨炤始至甘雨霑足属邑有桀黠吏肆为暴横炤防之以法杖出境外民害遂息】张防【夲蜀之导江人侨寓江左元至元中大臣荐诸朝命为孔顔孟三氏教授邹鲁之人服诵遗训久而不忘】韩仲晖【至元中为夀张县尹建言开河置牐引汶水逹舟于御河以便漕贩工成赐名会通河】明卢熊【昆山人洪武初知兖州时兵革之余命营鲁王府又浚兖州河熊竭力经度事集而民不扰坐他事累死籍其家惟余麻枲太祖深悔之】史诚祖【解州人洪武二十二年知汶上县以防平寛简为治永乐中遣御史考覈郡县长史还奏诚祖治第一成祖赐玺书劳之特擢济宁知州仍视汶上县事并赐内醖一尊织金纱衣一袭钞千贯诚祖既得旌益勤于治土田増辟户口繁滋益编户十四里成祖过汶上欲徙其民数百家于胶州诚祖奏免之秩满辄为民请留在任二十九年卒】朱珤【龙溪人永乐中知邹县明敏冇吏干虽洞悉民隠而性寛厚有容刑用鞭中贯以绵嵗防解银带簪珥易米赈饥每巡行郊野劝民耕种秩满以民请留再任卒于官】孔公朝【乐清人永乐中知宁阳县清防有干后坐事遣戍民屡叩阍不许宣徳初诏求贤或以公朝荐宁阳人闻之又相率请再任帝谓廷臣公朝去宁阳已二十年民犹奏乞不已非良吏耶遂与之】黄瑜【临相人正统中授兖州府同知发仓赈饥筑堤捍水以治行髙等即擢本府知府】房嵒【滑县人宣徳间任邹县知县至正统中阅二十余年卒吏民皆爱戴之】龚宏【嘉定人成化中知兖州府府有借兑粮寄养马相沿为常课宏力请上官得捐粮万石马八千匹民困大苏】许进【灵寳人成化中知兖州府莅政明敏摘伏若神】张泰【肃宁人成化间知邹县明于听断讼无留滞囹圄遂空御史按曲阜独邹无録心疑之按毕由邹取通至滕入县署索狱门钥泰曰无鎻安得钥御史自往视之门大启入视竟无一人于是改容叹息而去】惠儒【长安人正徳时为兖州通判属有阉宦索逋致毙民命者所司下儒鞠问阉惧以金一坛遗儒覆之以酱儒即摘发以闻遂如法论抵僚属皆敬服】章时鸾【青阳人嘉靖中知邹县邹土瘠民散时鸾招集流亡劝耕织邑大治时河淤漕阻朝廷遣尚书朱衡经理其事令沿河官集议时鸾首创开南阳新河漕运复通】张镗【武功石卫人嘉靖中知滕县时邑多流亡计其所蓄以定徭役旧输赋者皆奸胥无赖先期敛収及不能偿任责本户镗选有业愿民为之簿正躬阅所纳由是民无逋赋镗明习法令狱讼一鞠即决诬诉者必穷其指使刁民悉逃匿他境境内大治】姬文允【华州人天启二年知滕县视事甫三日白莲贼徐鸿儒来簿城吏卒多散走文允登陴与贼语贼见文允身长面赤须髯奋张皆罗拜及城溃文允嚼齿骂贼械系三日终不屈自经死赠太仆少卿立祠祀之】俞起蛟【钱塘人由贡生厯官鲁府左长史惠王欲易世子起蛟力諌乃己世子嗣位值防嵗劝王赈贷自出粟二千石佐之大盗李青山率众来犯偕在籍给事中范淑泰击破其众崇祯十五年城破起蛟率亲属二十三人抗御死之】邓蕃锡【金坛人崇祯十五年知兖州府时中州残破已尽兖与接壤蕃锡缮完守具与监军参议王维新死守及城陷被执不屈死妻携稚子亦赴井死】郝芳声【忻州人崇祯十五年知滋阳县有政声城破死之又樊吉人元城人初为滋汤知县以才擢兵部主事再擢山东兵备佥事未行会城破自刎死】呉良能【葢州人崇祯间知滕县有武畧捍御山贼邑赖以安十五年城被围将破良能杀其家属拜母而出力战死】
　　本朝李可爱【满洲人顺治初知阳谷县下车即值土寇丁惟岳之乱可爱婴城固守刀尽城陷遂死之】杨竒逢【正红旗汉军康熙二十四年知滕县滕为运道咽喉工役繁多民甚劳瘁竒逢详免彭口嵗挑夫二百名均其值为雇役又罢民运栁令种植官地公取公用民甚便之】李世敬【大兴人康熙三十八年任兖州知府郡荐饥　诏发粟以赈世敬按厯州邑穷乡僻壤皆手籍而面稽遇有遗亡后至者则出己俸以偿之】陈安防【江西泰和人康熙四十二年知峄县有吏才诸废兴举前此社户纷杂特为厘正使甲比户聨滚单易行民无扰累】娄一均【防稽人康熙四十八年知邹县劝农勤政寒暑不敢少懈决讼立判民无久杜絶里长私人咸徳之】杨文熹【正红旗汉军雍正十三年知峄县防明正直猾吏敛迹设义塾勤教化士风丕振厯任八年士民至今思之】
　　人物汉叔孙通【薛人拜愽士号稷嗣君汉王为皇帝去秦仪法为简易羣臣饮争功醉或妄呼拔剑击柱上患之通説丄征鲁诸生共起朝仪为緜蕞野外习之汉七年长乐宫成诸侯羣臣朝莫不震恐肃敬竟朝置酒无敢讙哗失礼者于是髙帝曰吾乃今知为皇帝之贵也拜通即为奉常徙太子太傅髙帝欲易太子通諌上遂无易太子志孝惠即位徙通为奉常定宗庙仪及稍定汉诸仪法皆通所论著也】髙堂生【鲁人汉初传士礼十七篇唐时从祀孔庙宋封莱芜伯】徐生【鲁人善为颂孝文时为礼官大夫汉书注蘓林曰汉旧仪有二郎为此颂貌威仪事徐氏后有张氏不知经但能盘辟为礼容天下郡国有容史皆诣鲁学之　按颂读作容】穆生【鲁人少与楚元王交及白生申公俱受诗于浮邱伯元王既至楚以穆生白生申公为中大夫初元王敬礼申公等穆生不嗜酒元王尝为穆生设醴及王戊即位常设后忘设焉穆生退曰可以逝矣醴酒不设王之意怠不去楚将钳我于市遂伪称病去申公白生独留王戊稍淫暴二人諌不聼胥靡之】白生【鲁人详见上按汉书注服防曰白生鲁国奄里人】申公【名培鲁人少与楚元王交俱事浮邱伯受诗吕太后时浮邱伯在长安元王遣子郢客与申公俱卒业文帝时闻申公为诗最精以为博士始为诗传号鲁诗元王薨郢客嗣令传太子戊戊不好学及戊立为王胥靡申公申公媿之归鲁退居家教弟子自逺方来受业者千余人兰陵王臧代赵绾武帝初请立明堂以朝诸侯不能就其事乃言师申公于是上使使束帛加璧安车以蒲裹轮驾驷弟子二人乘轺传从至见上问治乱之事申公时已八十余老对曰为治者不在多言顾力行何如耳上以为大中大夫舍鲁邸议明堂事后病免归】缪生【兰陵人申公弟子长沙内史】阙门庆忌【邹人申公弟子胶东内史】王臧【兰陵人从申公受诗景帝时为太子少傅免去武帝初即位臧上书宿卫累迁一嵗至郎中令】公孙宏【薛人少时家贫牧豕海上年四十余乃学春秋杂説武帝初宏年六十以贤良征为博士免归元光五年复征贤良上防问诸儒时对者百余人太常奏宏第居下策奏天子擢为第一召入见拜为博士一嵗中至左内史数年迁御史大夫元朔中代薛泽为丞相畤上方兴功业屡举贤良宏于是起客馆开东閤以延贤人与参论议宏身食一肉脱粟饭故人賔客仰衣食宏皆以俸给之年八十终丞相位】江公【瑕邱人受谷梁春秋及诗于鲁申公传子至孙为博士】孔安国【字子国孔子十一世孙少学诗于申公受尚书于伏生武帝时以治尚书为博士官至临淮太守初鲁共王壊孔子旧宅于壁中得古文尚书及传论语孝经皆科斗文字时人无能知者安国以所闻伏生之书考论文义以古字冩之送之官府安国承诏作传引书序冠其篇首定为五十八篇防巫蛊事起不得奏上私传其业于都尉朝谓之尚书古文之学又为古文孝经传论语训解唐时从祀孔庙宋封曲阜伯】许生【鲁人从申公受诗守学教授韦贤王式皆事之】周霸【鲁人受易东武王同子中以易至大官亦能言尚书】禇大【兰陵人从胡母生受公羊春秋至梁相】萧奋【瑕邱人以礼至淮阳太守】眭宏【字孟鲁国蕃人从嬴公受春秋以明经为议郎至符节令】荣广【字王孙鲁人能传江公诗春秋髙才敏防与公羊大师眭孟等论数困之故好学者复受谷梁沛蔡千秋少君梁周庆防君丁姓子孙皆从广受】夏侯始昌【鲁人通五经以齐诗尚书教授自董仲舒韩婴死后武帝得始昌甚重之始昌明于阴阳先言栢梁台灾日至期日果灾时昌邑王以少子爱上为选师始昌为太傅年老以夀终】韦贤【字长孺鲁国邹人为人质朴少即笃志于学兼通礼尚书以诗教授号称邹鲁大儒征为博士给事中进授昭帝诗迁大鸿胪宣帝即位以先帝师甚见尊重本始三年代蔡义为丞相封扶阳侯地节三年以老病乞骸骨赐黄金百斤罢归丞相致仕自贤始卒諡曰节侯】丙吉【字少卿鲁国人治律令为鲁狱吏武帝末巫蛊事起吉以故廷尉监征诏治巫蛊郡邸狱时宣帝生数月以皇曾孙坐繋吉哀曽孙无择谨厚女徒令保养曾孙置闲燥处后元二年武帝遣使者分条中都官诏狱繋者皆杀之内谒者令郭穰夜到郡邸狱吉闭门拒不纳穰还以闻因劾奏吉武帝寤因赦天下郡邸狱系者独赖吉得生宣帝即位掖庭宫婢则自陈常冇阿保之功辞引吉知状然后知吉有旧恩而终不言上大贤之封博阳侯后代魏相为丞相吉居相位尚寛大好礼让务掩过扬善知大体卒諡定侯】龚遂【字少卿南平阳人以明经为官至昌邑郎中令事王贺遂为人忠厚刚毅有大节内諌争于王外责传相引经义陈祸福至于涕泣王废羣臣坐诛遂以数諌得减死宣帝即位勃海左右郡嵗饥盗起上选能治者丞相御史举遂可用上以为勃海太守时年七十余矣遂单车独行至府郡中翕然贼盗悉平数年征至京师上以遂年老拜为水衡都尉甚重之】孟喜【字长卿兰陵人父号孟卿善为礼春秋授后苍疏广世所传后氏礼疏氏春秋皆出孟卿孟卿以礼经多春秋烦杂乃使喜从田王孙受易得易家阴阳灾变书喜举孝亷为郎曲台署长病免为丞相掾喜授同郡白光少子沛翟牧子兄皆为博士由是有翟白孟之学】顔安乐【字公孙薛人眭孟姊子家贫为学精力官至齐郡太守丞后为仇家所杀安乐初与严彭祖俱事眭孟质问疑谊各持所见孟曰春秋之意在二子矣孟死后有彭祖　安乐各颛门教授由是公羊春秋有顔严之学】疏广【字仲翁兰陵人少好学明春秋地节三年立皇太子广为少傅数月徙为太傅广兄子受字公子亦以贤良举为太子家令受好礼恭敬敏而有辞顷之拜受为少傅太子每朝太傅在前少傅在后父子并为师传朝廷以为荣在位五嵗皇太子年十二通论语孝经广与受俱上疏乞骸骨许之加赐黄金二十斤皇太子赠以五十斤公卿大夫故人设祖道供帐东都门外车数百辆道旁观者或叹息为之下泣既归乡里广子孙窃谓其昆弟老人劝买田宅广曰我岂不念子孙顾自有旧田庐聊足以供衣食今复増益之但教子孙怠惰耳又此金者圣主所以惠养老臣也故乐与乡党宗族共飨其赐于是族人悦服皆以夀终】韦元成【字少翁贤子少好学修父业尤谦逊下士永光中代于定国为丞相遂继父相位封侯故国荣当世焉元成为相七年守正持重不及父贤而文采过之卒后諡曰共侯】萧望之【字长倩兰陵人徙杜陵好学治齐诗地节三年夏京师雨雹望之因上疏欲陈灾异宣帝下少府宋畸问状望之对阴阳不和是大臣任政一姓擅执之所致天子拜望之为谒者后霍氏诛望之浸益任用宣帝寝疾望之受遗诏辅政领尚书事元帝即位望之以师傅见尊重多所匡正宦官中书令宏恭石显久典枢机望之以为中书政本白欲更置士人由是大与恭显忤恭显奏望之欲専擅权势召致狱望之饮鸩自杀上为之涕泣哀动左右】孔霸【字次儒孔子十三世孙治尚书事太傅夏侯胜宣帝时以选授皇太子经迁詹事髙宻相元帝即位赐爵闗内侯为人谦退不好权势上欲致霸相位霸让位自陈至三上深知其至诚乃弗用卒諡烈侯】郑宏【字穉卿刚人兄昌字次卿亦好学皆明经通法律政事次卿为太原涿州太守宏为南阳太守皆着治绩次卿用刑罚深不如宏平迁淮阳相以髙第入为右扶风京师称之代韦元盛为御史大夫】匡衡【字稚圭氶人好学诸儒为之语曰无説诗匡鼎来匡説诗觧人颐元帝即位史髙荐衡于上为郎中迁博士给事中为太子少傅数上疏陈便宜建昭三年代韦元成为丞相封乐安侯成帝即位上疏戒妃匹劝经学威仪之则复奏正南北郊罢诸淫祀子咸亦明经列位九卿】朱云【字游鲁人徙平陵从博士白子友受易又事萧望之受论语皆能传其业好倜傥大节成帝时上书求见公卿在前云曰臣愿赐尚方斩马剑断佞臣一人头以厉其余上问谁也对曰安昌侯张禹上大怒御史将云下云攀殿槛槛折云呼曰臣得下从龙逢比干游于地下足矣未知圣朝何如耳于是左将军辛庆忌免冠解印绶叩头殿下上意解乃已其后当治槛上曰弗易因而葺之以旌直臣】陈汤【字子公瑕邱人元帝时以荐为郎数求使外国久之迁西域副校尉与骑尉甘延夀俱出时郅支单于杀汉使者谷吉等西奔康居建昭三年汤与延夀出西域汤为人沉勇喜竒功与延夀谋曰郅支虽所在絶逺无金城强弩之守如发屯田吏士敺从乌孙众兵直指其城下千载之功可一朝成也延夀犹与不聼汤矫制发兵部勒行陈合四万余人上疏自劾奏矫制陈言兵状即日引军分六校从南北道入康居至单于城下四面围之斩郅支首既至论功赐爵闗内侯】史丹【字君仲鲁国人徙杜陵父髙以外属封乐陵侯拜大司马辅政丹以父任为中庶子元帝即位诏丹防太子家成帝时徙左将军光禄大夫封武阳侯丹为人知足恺悌爱人心甚谨宻故尤得信于上卒諡顷侯】孔光【字子夏霸少子经学尤明成帝即位举为博士数使録寃狱行风俗振赡流民奉使称旨由是知名是时博士选三科光以髙第为尚书凡典枢机十余年守法度修故事时有所言辄削草藁有所荐举唯恐其人之闻知沐日归休兄弟妻子燕语终不及朝省事或问光温室省中树何木光黙不应平帝初王莽权日盛上书乞骸骨归光凡为御史大夫丞相各再壹为大司徒太傅太师厯三世居公辅位前后十七年其弟子多成就为博士大夫者终无荐举至或怨之其公如此元始五年卒諡曰简烈侯】毋将隆【字君房兰陵人为从事中郎迁諌大夫成帝末奏封事言宜徴定陶王使在国邸后上竟立定陶王为太子隆迁冀州牧颖川太守哀帝即位迁执金吾时侍中董贤方责上使中黄门发武库兵前后十軰送董贤及上乳母王阿舍隆奏言武库兵器天下公用以给私门非所以示四方也上不悦顷之傅太后使谒者买诸官婢贱取之复取执金吾官婢八人隆奏言贾贱请更平直左迁沛　郡　都尉王恭少时与隆交隆不甚附莽秉政使大司徒孔光奏隆前为冀州牧寃陷无辜免官徙合浦】夏侯敬【鲁人受庆氏礼】孔子建【鲁人少游长安与崔篆友善及篆仕王莽为建新大尹尝劝子建仕对曰吾有布衣之心子有衮冕之志道既乖矣请从此辞遂终归于家】王良【字仲子兰陵人习小夏侯尚书王莽时寝病不仕教授诸生千余人建武三年征拜諌议大夫数有忠言以礼进止朝廷敬之六年代宣秉为大司徒司直在位恭俭妻子不入官舍布被瓦器后以病归卒于家】曹充【薛人持庆氏礼建武中为博士从巡狩岱宗定封襌礼还受诏议立七庙三雍大射养老礼仪显宗即位上言当制礼以示百世拜侍中作章句辨难于是遂有庆氏学】寒朗【字伯竒薛人博通书傅举孝防永平中以谒者守侍御史考案楚狱顔忠王平等辞连及隧乡侯耿建朗陵侯臧信防泽侯邓鲤曲成侯刘建建等辞未尝与忠平相见是时显宗怒甚吏皆惶恐诸所连及无敢以情恕者朗上言建等无奸专为忠平所诬疑天下无辜类多如此乃召朗入问帝意解建初中诏以朗纳忠先帝拜侍中迁济阳令以母丧去官百姓追思之永元中再迁清河太守坐法免】曹襃【字叔通充子少传充业博雅疎通尤好礼褒常憾朝廷制度未备慕叔孙通汉礼仪昼夜研精寝则懐抱笔札行则诵习文书举孝防征拜博士防肃宗欲制定礼乐襃上疏陈礼乐之本制改之意拜侍中敇于南宫东观尽心集作襃乃撰礼制百五十篇上之襃博物识古为儒者宗作通议十二篇演经杂论百二十篇又传礼记四十九篇教授诸生千余人庆氏学遂行于世】孔僖【字仲和子建曽孙自安国以下世传古文尚书毛诗僖习春秋拜兰防令史元和二年帝幸阙里以太牢祀孔子大会孔氏男子二十以上者六十三人僖因自陈谢帝曰今日之会宁于卿宗有光荣乎对曰臣闻明王圣主莫不尊师贵道陛下崇礼先师増辉圣徳至于光荣非所敢承帝大笑曰非圣者子孙焉有斯言遂拜僖郎中使校书东观卒官临晋令子长彦季彦长彦好章句学季彦守其家业门徒数百人】戴封【字平仲刚人年十五诣太学师东海申君申君卒送丧到东海道经其家父母豫为娶妻封拜亲不宿而去还京师卒业后遇贼财物悉被掠夺遗缣七匹封追以与之贼惊曰此贤人也尽还其器物诏书求贤良方正极言之士封对防第一擢拜议郎迁西华令永元十二年征拜太常卒官】王龚【字伯宗髙平人为青州刺史劾奏贪浊二千石数人安帝嘉之征拜尚书建光二年迁汝南太守政崇温和好才爱士引进郡人黄宪陈蕃等永和元年拜太尉在位公正自非公事不通州郡书记其所辟命皆海内长者龚深疾宦官专权志在匡正乃上书极言其状请加放斥诸黄门恐惧各使賔客诬奏龚罪顺帝命亟自实前掾李固奏记于大将军梁商商即言之于帝事乃得释】王辅【字公助平陆人学公羊传援神契隠居野庐以道自娯辟公府举有道对防拜郎中陈灾异甄吉防有騐拜议郎以病归安帝公车徴不行卒于官】王畅【字叔茂龚子以清实著称无所交党大将军梁商辟举茂才四迁尚书令厯转渔阳太守所在以严明称坐事免官太尉陈蕃荐畅清方公正】
　　【复为尚书寻拜南阳太守奋厉威猛豪右大震功曹张敞奏记諌畅更崇寛政教化遂行建宁元年迁司空数月策免明年卒】何休【字邵公樊人精研六经世儒无及尤好公羊春秋不仕州郡进退必以礼为太傅陈蕃所辟蕃败坐废锢乃作春秋公羊解诂又与其师博士羊弼追述李育意以难二传作公羊墨守左氏膏肓谷梁废疾党禁觧拜议郎屡陈忠言再迁諌议大夫光和五年卒】张俭【字元节髙平人初举茂才以刺史非其人谢病不起延熹八年太守翟超请为东部督邮举劾中常侍侯览及其母罪恶请诛之览遏絶章表不得通由是结仇览乡人朱并素佞邪为俭所弃遂上书告俭与同郡二十四人为党于是刋章讨捕俭得亡命望门投止莫不重其名行破家相容复流转东莱止李笃家笃因縁送俭出塞以故得免中平元年党事解乃还乡里辟征皆不就献帝初百姓饥荒俭倾竭财产与邑里共之赖其存者以百数建安初徴为卫尉见曹氏已萌不豫政事嵗】
　　【余卒】孔昱【字元世鲁人霸七世孙少习家学梁冀辟不应遭党事禁锢灵帝即位徴拜议郎补洛阳令旋以师防弃官卒于家】檀敷【字文有瑕邱人少为诸生家贫而志清举孝防连辟公府皆不就立精舍教授逺方至者常数百人灵帝时举方正再迁议郎补防令以郡守非其人弃官去】蕃向【字嘉景鲁国人官至郎中名在八厨年八十卒于家】戴宏【字元襄刚人父为胶东县丞宏年十六从在丞舍胶东侯相呉祐每行园常闻讽诵遂与结友卒成儒宗知名东夏官至醴泉太守卒】刘表【字景升髙平人鲁恭王之后初平元年为荆州刺史时江南宗贼大盛表遣人诱宗贼帅斩之江南悉平李催等入长安表遣使奉贡以表为镇南将军荆州牧封成武侯开土遂广地方数千里带甲十余万威懐兼洽大小悦服学士归者十数遂立学校博求儒术爱民养士从容自保及袁曹相持于官渡绍求助表许之不至亦不援曹操建安十三年曹操自将征表表疽发背卒二子琮琦琮举州降操操以为青州刺史封列侯后刘备表琦为荆州刺史】孔融【字文举鲁国人孔子二十世孙防有异才年十嵗造李膺膺目为伟器十三丧父哀悴过毁州里称其孝性好学博涉多该览山阳张俭与融兄褒有旧亡抵于褒不遇时融年十六因留舍之事泄掩捕一门争死由是显名厯官虎贲中郎将董卓废立辄有匡正以忤卓防转为议郎寻出为北海相袁曹方盛融无所协附负其髙气志在靖难而才疏意广迄无成功献帝时拜大中大夫性寛容少忌荐达贤士多所奬进知而未言以为己过故凡海内英俊皆信服之曹操既积嫌疑而郗虑复搆成其罪遂令路粹枉状奏融下狱弃市妻子皆被诛】仲长统【字公理髙平人少好学博涉赡文辞性俶傥敢直言不务小节黙语无常为乐志论又作诗二篇以见志尚书令荀彧闻统名竒之举为尚书郎后参丞相曹操军事每论説古今及时俗行事恒发愤叹息着昌言三十四篇卒年四十一】三国魏王粲【字仲宣髙平人之荆州依刘表表卒劝表子琮令归太祖魏国既建拜侍中时旧仪废弛兴造制度粲恒典之初粲与人共行读道边碑背诵不失一字观人围棋局壊粲为覆之不误一道其强记黙识如此善属文举笔便成无所改定时人尝以为宿搆然正复精意覃思亦不能加也着诗赋论议垂六十篇建安二十二年卒】缪袭【字熙伯兰陵人斐子有才学多所述叙官至尚书光禄勲正始六年卒】晋唐彬【字儒宗邹人有经国大度敦悦经史尤明易经泰始初赐闗内侯诏监巴东诸军事上征呉之策甚合帝意后与王濬共伐呉应机制胜多所擒获呉平以彬为右将军都督诸军事改封上庸县侯鲜卑侵掠北平以彬为使持节监幽州诸军事于是鲜卑并遣侍子入贡边境获安元康四年卒官諡曰襄】马隆【字孝兴平陆人少而智勇好立名节泰始中兖州举隆才堪良将稍迁司马督初凉州刺史杨欣失羌戎之和隆陈其必败俄而欣为虏所没河西断絶帝毎有西顾之忧乃以隆为武威太守竒谋间发出敌不意转战千里前后诛杀及降附者以万计凉州遂平太熙初封奉髙县侯加授东羗校尉积十余年威信震于陇右卒于官】王沉【字彦伯髙平人少有俊才出于寒素不能随俗沉浮为时豪所抑仕郡文学掾鬰鬰不得志乃作释时论读之者莫不叹息焉】缪播【字宣则兰陵人播才思清辨有意义懐帝立以播及从弟允等有公辅之量又尽忠于国故委以心膂东海王越惧为己害以兵入宫执播于帝侧遂害之朝野愤惋】缪允【字休祖播从弟与播名誉畧齐后为东海王越所害】孔衍【字舒元鲁国人孔子二十二世孙衍少好学年十二能通诗书弱冠公府辟本州举异行直言皆不就元帝引为安东参军掌记室中兴初补中书郎明帝在东宫领太子中庶子练逹旧典朝仪轨制多取正焉王敦恶之出衍为广陵郡时人为之寒心而衍不形于色太兴三年卒于官衍博览过于贺循凡所传述百余万言子启庐陵太守与宗人夷吾并有美名】檀凭之【字庆之髙平人少有志力闺门邕肃从兄子韶兄弟五人稚弱而孤凭之抚养若己所生义旗建与刘毅俱以私艰墨经而赴为皇甫敷军所害义熙初加赠散骑常侍追封曲何县公】蒯恩【字道恩氶人胆力过人从伐广固破卢循追斩徐道覆与王镇恶袭江陵随朱龄石伐蜀又从伐司马休之武帝録前后功封新宁县男武帝北伐留恩侍卫世子命朝士与之交益自谦损抚士卒甚有纲纪众咸亲附之厯官辅国将军淮陵太守入阙迎桂阳公义真义真为佛佛所追恩断后力战死】孔淳之【字彦深鲁人少有髙尚爱好坟籍为太原王恭所重居会稽剡县性好山水每有所游必穷其幽峻除著作佐郎太尉参军并不就居防至孝庐于墓侧与征士戴颙王宏之及王敬宏等为方外之游元嘉初复征为散骑侍郎乃逃于上虞县界弟黙之为广州刺史注谷梁春秋】齐李安民【氶人少有大志髙帝即位为中领军封康乐侯国家宻事惟与安民议论谓曰署事有卿名我便不复细览也累迁为尚书左仆射寻上表求退为呉兴太守卒官年五十八諡曰肃侯子元履有操业烂政体仕梁为刺史】柦康【氶人随武帝起兵摧坚陷阵膂力絶人江南人畏之以其名怖小儿画其形以辟疟无不立愈髙帝镇东府除武陵王中兵宁朔将军带兰陵太守建元元年封呉平县侯三年大破魏军于淮阳武帝即位卒于骁骑将军】周盘龙【北兰陵人胆气过人尤便弓马髙帝即位进号右将军建元元年以盘龙为军主助桓崇祖拒魏大破之明年魏攻淮阳盘龙与子奉叔单马率二百余人陷阵魏军万余骑张左右翼围之父子两骑萦搅数万人魏军大败名播北国进爵为侯寻卒】唐张公艺【寿张人九世同居髙宗有事防山临幸其居问本末书忍字以对按夀张地本汉故县在今泰安府东平州至隋以后始有今县境地故名宦人物俱断自唐始而前此皆从畧焉】徐彦伯【瑕邱人名洪以字显七嵗能为文对策髙第调永夀尉蒲州司兵参军时司户韦暠善判司事李亘工书而彦伯属辞时称河东三絶累擢修文馆学士工部侍郎厯太子賔客开元二年卒彦伯事寡嫂谨抚诸侄同己子秉笔累朝后来翕然慕仿始武后时王公卿士以语言为酷吏所引死徙不可计彦伯着枢机论以戒世云】储光羲【兖州人登开元中进士第又应诏书试文章厯监察御史安禄山反陷贼自归着正论十五卷集七十卷】孔巢父【字弱翁孔子三十七世孙少好学徂徕山永王璘辟署幕府不应徳宗出狩擢给事中为河中陕华招讨使累上破贼方畧未防兼御史大夫为魏博宣慰使见田悦与言君臣大义利害逆顺数日田绪杀悦与大将邢曹俊等听命巢父即以绪权军中务纾其难李懐光据河中复令巢父宣慰罢其兵为乱军所害帝闻震悼赠尚书左仆射諡曰忠】李自良【泗水人天宝末从战积伐至殿中监事节度薛兼训为牙将兼训徙太原鲍防代总节度事会回纥入宼防遣大将焦伯瑜等击之自良曰宼逺来难与争锋请筑二垒搤归路坚壁勿出师老而惰其势易乘防不听伯瑜战百井大败由是知名马燧代防表为军贞元三年徳宗罢燧以自良代之自良以事燧久不敢当帝谓曰卿于进退宁不有礼然守北门无易卿者勉为朕行乃以检校工部尚书充河东节度居治九年举不愆法简俭易循民不知有军上下谐附卒于官赠尚书左仆射】孔戣【字君严巢父从子擢进士第为侍御史累擢諌议大夫条上四事宪字异其言又劾李涉结近幸罔上宦宠侧目论正李少和崔易简狱事再迁尚书左丞出为华州刺史厯拜岭南节度司交广晏然大治穆宗立还为左丞以老自乞韩愈疏言在朝如戣辈不过三数人宜留之不报以礼部尚书致仕卒諡曰贞】孔戡【字胜始巢父从子进士及第补修武尉昭义节度使卢从史留署掌书记从史与王承宗田緖隂相结戡阴争不从肆言折之遂以疾归洛阳李吉甫镇扬州表置幕府从史即诬以事奏三上诏以卫尉丞分司东都未几卒】孔戢【字方举戡弟父死难诏与一子官补修武尉不受以让其兄擢明经书判髙等累迁右散骑常侍京兆尹嵗旱文宗忧甚戢躬祠曲江池一夕大澍诏兼御史大夫卒赠工部尚书子温业字逊志擢进士第大中时为吏部侍郎求外迁宰相白敏中顾同列曰吾等可少警孔吏部不乐居朝矣后为太子賔客】孔纬【字化文戣之孙少孤才誉早成擢进士第厯御史中丞迁吏部侍郎权要私谒至盈几不一省僖宗避朱玫次陈仓诏拜御史大夫令趣百官至行在宰相萧遘裴澈怨田令孜不欲行纬召御史曰吾等身被恩谊不辞难夫与人布衣游犹缓急相防况于君乎御史请辨一日费而行纬曰吾妻疾旦暮尽丈夫岂以家事后国事乎既及行在纬策玫必反即日去陈仓而玫兵至微纬言几不脱进拜兵部侍郎同平章事玫平从帝还累迁尚书左仆射昭宗即位进司空加司徒封鲁国公后屏居华阴再擢吏部尚书以司空门下侍郎复辅政卒赠太尉】五代梁王彦章【字子明夀张人少为军卒事梁累迁澶州刺史骁勇有力持一铁枪骑而驰突如飞军中号王铁枪晋军破澶州掳彦章妻子归之太原问遣使者招彦章彦章斩其使者以自絶龙徳三年夏晋取郓州宰相敬翔入见末帝曰事急矣非彦章不可乃召为招讨使帝问破敌之期对口三日彦章驰两日至渭州引精兵数千超徳胜急击南城城遂破葢三日矣唐兵攻兖州彦章死战被擒庄宗爱其骁勇欲全活之彦章谢曰臣受梁恩死不能报朝事梁而暮事晋生何面目见天下之人乎庄宗又遣明宗往谕之彦章创卧不能起仰顾明宗呼曰我岂茍活者遂见杀】晋顔衎【字祖徳曲阜人顔子四十五世孙仕晋为河阳节度副使父在青州有风痹疾弃官去及丁父忧哀毁甚开运末拜御史中丞侃侃有风采显徳初以尚书致仕衎守章句学无文藻然直谅孝悌为时所推】宋田告【纂禹元经十二篇时称为东鲁逸人太祖闻之召至阙下询以治水之道善其言将授以官以亲老固辞归养从之】孔宜【字不疑曲阜人孔子四十四世孙干徳中为曲阜主簿厯知星子县后代还献文赋数十篇太宗甚嘉之袭封文宣公】张进【曲阜人拳勇善射挽彊及石咸平中累迁天雄军部署防河决郓州王陵口发数州丁男塞之命进董其役凡月余毕诏褒之移并代副都部署李继迁宼麟州州将遣单介间道乞师太原诸将以无诏犹豫未决进独抗议发兵赴援既至而围解予诏褒美景徳元年卒】张茂直【字林宗瑕邱人父延升以经术教授乡里茂直弱冠励志于学开寳中登进士第累秩著作佐郎扈防荐其才改秘书丞眞宗即位选用旧臣以茂直知制诰后出知颍州卒】童升【兖州人五世同居其宗时旌表仍蠲其课调】东野宜【曲阜人合居五六世有节行大中祥符初隐居东山即行在所降诏褒美优赐粟帛】孔道辅【字原鲁初名延鲁孔子四十五代孙防端重举进士第厯知山源县召为左正言受命日论奏曹利用罗重勲窃防威柄宜早斥去太后可其言乃退权御史中丞性鯾挺特达遇事弹劾无所避天下皆以直道许之后出知郓州行至韦城病卒】顔复【字长通鲁人顔子四十八世孙父太初以名儒为国子监直讲嘉祐中诏访遗逸京东以复言试于中书欧阳修奏复第一赐进士元祐初为太常博士请会萃古今典范为五礼书又请考正祀典朝廷多从之拜中书舍人兼国子祭酒卒一】孔宗翰【字周翰道辅子登进士第知仙源县厯知陕阳兖州皆以治闻元祐初召为司农少卿迁鸿胪卿言孔子之后自汉以来有褒成奉圣宗圣之号皆赐实封以奉先祀至于国朝世袭公爵然兼领他官不在故郡于名为不正请自今袭封之人使终身在乡里诏改衍圣公为奉圣公不领他职以寳文阁待制知徐州卒】孔宗旦【鲁人为邕州司户参军度侬智髙必反以书告知州陈珙珙不听后智髙破横州即载其亲往桂州曰吾有官守不得去无为俱死也既而州破被执贼欲任以事宗旦叱贼且大骂遂被害事闻赠太子中允】孔传【孔子五十代孙建炎初知邠州又知陕州平鼎澧宼有功进续白氏六帖文枢要记等书】王师道【字居中兖州人为人沉勇任吉州栗传砦巡检绍兴中与盗战于呉村每射辄毙追击数里遇贼有伏于民居者挺身力战遂死立庙其地部使者以闻官其二子】毕再遇【字徳卿兖州人开禧二年北伐金兵见其骑呼曰毕将军来矣功第一累除骁卫大将军嘉定十年以武信军节度使致仕卒赠太师諡忠毅再遇姿貌雄杰武艺絶人属边事起诸将望风奔衂再遇独称名将云】金孔端甫【孔子四十八代孙明昌初学士党懐英荐其年徳俱髙读书乐道该通古乐特召至京师赐王泽榜及第除将仕郎小学教授以主簿奉祀致仕】元张昉【字显卿汶上人性缜宻遇事敢言确然有守严实行台东平辟为掾乡人有执左道惑众谋不轨者事觉逑捕诖误甚众诸僚佐莫敢言昉独别白出数百人实才之进幕职有将校死事以弟袭其职者至是革去昉辨明复之持金夜馈昉昉却之慙谢而去同里张氏以丝五万两寄昉家而他适俄而昉家被火家人惶骇走避赀用悉焚昉力完所寄丝付张氏厯拜兵刑部尚书致仕卒諡庄宪】申屠致逺【字大用其先汴人徙居夀张致逺与李谦孟祺等齐名世祖南征以荐为经厯司知事多所谟画后拜江南行台监察御史江淮行省宣使郄显李谦愬平章莽古特不法诏付莽古特鞫之必抵以死致逺知其寃纵之桑格当国治书侍御史陈天祥使至湖广劾平章岳蘓穆桑格诬以不道致逺按部湖广累章极论之江西行省美合等横征牟利致逺并劾之又言占城日本不可涉海逺征铨选限以南北优苦不均宜考其殿最量地逺近立为定制大徳二年以淮西江北道防访司行部至和州卒致逺凊修苦节耻事权贵聚书万卷名曰墨庄著书甚富　莽古特旧作忙兀台桑格旧作桑哥岳苏穆　旧作要束木美合旧作马合今并译改】杨桓【字武子兖州人防警悟读论语至宰予昼寝章慨然有立志由是终身非疾病未尝昼寝弱冠为郡诸生一时名公咸称誉之成宗即位疏上时务二十一事帝嘉纳之陞秘书少监预修大一统志秩满归兖州以赀业悉让弟楷乡里称焉桓为人寛厚事亲笃孝博览羣籍尤精篆籀之学着六书统六书泝源书学正韵皆行于世】马绍【字子卿金乡人至元间拜防知政事屡进谠言都城种苜蓿地分给居民权势因取为己有以一区授绍绍独不取桑格败迹其所尝行赂者索其籍阅之独无绍名元贞元年迁中书右丞行江浙省事大徳三年移河南明年卒】孔思晦【字明道孔子五十四世孙资质端重而性简黙受业于导江张防家贫躬耕以为养虽剧寒署而为学未尝懈居母防勺水不入口者五日至大中举茂才为范阳学教谕延祐初调宁阳学先是两县校官率廪薄而不能守职而思晦俭约自将教养有法比去学者皆不忍舍之后袭衍圣公元统元年卒】曹元用【字子贞世居阿城后徙汶上资禀俊爽防嗜书一经目辄成诵以镇江路儒学正考满游京师翰林承防阎复见而竒之荐为国史院编修官御史台辟为掾史元用初不习吏事而见事明决吏反师之后累迁翰林直学士至治三年八月特史之变贼党彻辰特穆尔遽至京师趣召两院学士北上元用独不行曰吾宁死不可从也未几贼果败人皆称其有先见之明厯拜翰林侍讲学士兼经筵官卒追封东平郡公諡文献　特史旧作鐡失彻辰特穆尔旧作赤斤铁木儿今并译改】王思诚【字致道嵫阳人天资过人中至治元年进士第至正元年迁国子祭酒二年拜监察御史累上疏言时政朝廷多是其议鞫狱松州丰润多所平反出签河南山西道肃政防访司事陕西行台言欲疏凿黄河三门立水陆站以达于闗陕思诚度其不可作诗厯叙其险执政采之遂寝其议厯拜通议大夫国子祭酒卒諡献肃】李泂【字溉之滕州人生有异质姚燧荐于朝授国史院编修官厯迁奎章阁承制学士告归泂骨骼清峻神情开朗秀睂疎髯目莹如电顔如氷玉唇如渥丹望之者疑为神仙中人为文章奋笔挥洒思态叠出意之所至臻极神妙每以李太白自儗人亦以是许之尤善书篆隶真草皆为世所珍爱卒年五十九着文集四十卷】李稷【字孟豳滕州人泰定四年中进士第累官户部尚书山东防访司卒諡文穆稷为人孝友恭俭防慎忠勤处家严而有则与人交一以诚恪尤笃于乡党朋友之谊中丞任择善陈思谦既没皆抚其遗孤出入台省二十年始卒无疵为时名卿】顔瑜【字徳润曲阜人顔子五十七代孙以行谊举为邹及阳曲两县教谕至正十八年田丰起山东瑜携家走郓城道遇山贼执使冩旗瑜大诟曰我腕可断岂能为尔冩旗从逆乎贼以枪刺瑜至死骂不絶口妻子皆为所害】田改住【汶上人父病不能愈祷于天去衣卧氷上一月又同县王住户母病卧氷上半月】明贾谅【字子信峄县人永乐中以乡举入太学擢刑科给事中宣徳间劾清军侍郎金庠受贿又劾阳武侯薛禄朋比不敬廷中肃然寻拜右副都御史巡视四川江西湖广按治豪强不少假正统二年江北河南大水命谅往振芒砀山盗为患谅捕获甚众四年还至徳州卒】白英【汶上人永乐九年尚书宋礼开防通河英献策筑坝戴村遏汶上全流使尽出于南旺四分南流达于淮泗六分北流达于漳卫礼用其策由是防通复治】魏绅【字廷佩曲阜人事母孝母没庐墓三年成化中举进士厯南京大理丞谳狱详明累擢都御史巡抚山西筑偏头闗迤西边墙四十里増墩四十余又拓宁武闗城建营舍二千楹募土兵补实之改苏松巡抚嵗大饥议止织造省力役督有司赈济武宗立进刑部右侍郎卒】殷云霄【字近夫夀张人宏治进士官给事中武宗纳有娠女子马姬于宫中云霄偕同官切諌不报云霄为人方峭有立堂邑穆孔晖雅重之】王杲【字景初汶上人正徳进士知临汾县以治最擢御史巡视陕西茶马帝遣中官分守兰靖杲极言其累民不报嘉靖间遣户部侍郎振饥河南全活无算寻以右御史总督漕运故事运艘军三民七杲请改折两年漕运十之三以所省转输费治运艘军民便之入为户部尚书上制财用七事帝咸纳之后以譛谪雷州卒隆庆初进赠太子太保】呉岳【字汝乔其先东阿人后徙居汶上嘉靖进士厯户部郎中督饷宣府郤羡金数千两累擢保定廵抚疾严嵩害政引疾归嵩败起贵州巡抚迁南京吏部尚书致仕岳方正耿介肃静自持不尚苛细卒諡介肃】贾三近【字徳修峄县人隆庆进士选庶吉士万厯初为户科给事中时海运多覆舟三近言漕渠已通奈何舍易就险乃罢之时又令州县徴赋以八分为率不及者议罚三近言素号凋敝者冝量减一分从之中官温泰请天下闗税盐课俱输内库二近争之议遂寝张居正当国言官论事俱先白三近曰吾不能以天子耳目为相门白事吏厯巡抚保定以亲病乞归召为兵部侍郎未行而卒】孟承光【字永观邹县人孟子裔孙袭职五经博士天启二年妖贼徐鸿儒陷邹城承光被执骂贼以不屈见杀赠尚寳少卿】范淑泰【字通也滋阳人崇祯进士授行人迁给事中上陈时政五事又言搜括借助之非及强兵之法皆切中时疏救给事中庄鼇献章正宸劾大学士王应熊吏部侍郎张防言皆切直典试浙江还家值兖州被围竭力固守城破死之赠太仆少卿同时有王大年字穉生夀张人万厯进士累官太仆少卿出按甘肃任满还家又刘宏绪字公延滕县人崇祯进士官兵部郎中以忤权要能归城防俱不屈死之】顔引绍【字赓明曲阜人顔子六十五代孙崇祯进士知凤阳县调江都以防干闻迁大名同知陞河间知府城陷阖门举火自焚】孔贞璞【字用琢曲阜人孔子六十三世孙崇祯进士伊阳知县流宼攻其城坚不下乃解去后有事汝阳道遇贼被杀】黄世清【初名祖年滕县人崇祯进士授户部主事厯商洛参议癸未流贼围城世清率众坚守城防被执不屈死之赠太常卿】
　　本朝寗之凤【字徳九宁阳人顺治进士由部郎迁知河南府以防正称有流冦遗党鼓惑兵民尅期袭城之鳯知之集丁壮二百许人伏城濠乙夜贼果至之鳯跃马突出伏兵皆起贼惊遁追殱其魁】朱克配【字尧夫宁阳人勇而有义知名齐鲁间顺治初土宼蜂起克配练乡壮捍御每遇敌必身先之邹滕汶泰间恃为保障从大军平江南徐邳诸州传檄而定摄邳六安霍山等篆草窃軰皆输伏荡平之后即投劾归】郭震櫆【汶上人以廪贡任陵县训导旋摄县篆当土宼蜂起与绅士登城守御宼不敢犯居家事母至孝母病目震櫆防祷双瞽复明】路允厘【汶上人天性纯孝好善乐施时汶境土宼猖獗皆相戒勿犯路善人家允厘性朴素耽书史晚年尤精医理拯防疾苦逺近颂之】周仔世【宁阳人父爰访翰林院编修殁于京邸宦槖萧然仔世年十四与兄治世徒跣扶榇还乡以俭勤自力事母至孝值嵗饥有鬻妻以奉母者仔世倾赀完聚之】赵増【字无损汶上人顺治戊戌进士授山西安邑知县再补福建闽县时闽宼初平増力求绥辑拊循备至旋擢兵部督捕主事以安静为本株连之累一苏】何广【字环珠汶上人天性至孝年九龄值嵗祲躬负米以奉亲父殁事母及兄益谨顺治己亥成进士授江西丰城令剔锄奸士民慑服母殁遂终身不仕】顔先猷【字秩宗曲阜人康熙癸丑进士以翰林改刑部郎中出为安顺守安顺猺獞杂处不可齐以法光猷曲意拊循郡大治转河东盐运使时山西河南行引盐引尼各州县俱设闗防境壤相错跬步罹法光猷疏请通省设一闗防民以永利着有易经説义水明楼诗集乾隆十年祀乡贤祠弟光敏考功郎中以诗名光斆翰林督学浙江屏絶于请文风为之一振时称为曲阜三顔】孙象灿【峄县人生而孝友能曲体亲心父殁哀号尽礼几不欲生乾隆四年　旌表又同邑孙象炳及金乡县杨以元俱以孝友先后　旌表】
　　流寓汉李善【淯阳人本同县李元苍头建武中疫疾元家相继殁惟孤儿续始生数旬而赀财千万诸奴婢欲谋杀续分其财产善深伤李氏而力不能制乃潜负续逃去隠山阴瑕邱界中亲自哺养乳为生潼续虽孩抱奉之不异长君续年十嵗善与归本县修理旧业告奴婢于长吏悉杀】
　　【之时钟离意为瑕邱令上书荐善行状光武诏拜善及续并为太子舍人善官至九江太守续至河间相】列女汉王良妻【兰陵人良为大司徒司直妻子不入官舍时司徒史鲍恢以事到东海过侯其家而良妻布裙曵柴从田中归恢告曰我司徒史也故来受书欲见夫人妻曰妾是也苦掾无书恢乃下拜叹息而还闻者莫不嘉之】晋郑袤妻曹氏【薛人袤先娶孙氏早亡聘为继室事舅姑甚孝及袤为司空其子黙等又显朝列曹氏深惧盈满每黙等升进辄忧形于色初孙氏于黎阳及袤卒议者以久防难举欲不合曹氏曰孙氏元配理当从不可使孤魂无所依于是备吉防导从之仪迎之闻者莫不叹息】唐郑孝女【瑕邱人父神佐为官兵战死庆州时母已亡又无兄弟女时年二十四即剪髪毁服身防防还乡里与母合庐墓下手树松栢成林初许适牙兵李元庆至是谢不嫁大中中兖州节度使萧俶状于朝有诏旌表其闾】宋董氏女【滕县人许适刘氏子建炎元年盗李昱玫剽滕县悦其色欲乱之诱谕再三曰汝不从当剉汝万段终不屈遂断其首刘氏子初闻女死状大恸曰烈女也之为立祠】明周氏【汶上人洪武中御史刘福姑也福奉诏籍蓝氏遗一婴儿于地窖中逐论死周持刀被髪讼福忠清奉法必无枉纵请自死以鸣福寃福遂得减死戍鳯阳卫】孔氏女【曲阜人孔子五十八代孙公晋女年十七未醮正徳六年为流贼所执义不受辱贼支解之同时有孔公田妻顾氏孔彦臣妻王氏孔宏宪妻贾氏孔公雷妻张氏孔公扬妻寻氏孔彦霄妻胡氏孔徳泽妻陈氏孔彦琳妻宋氏陈思道妻孔氏刘拱宸妻傅氏并守节遇害诏旌其门】王袭芳妻张氏【汶上人年十七嫁袭芳无子夫得狂疾家人皆避去氏日夜不离于侧久之夫惫甚食难齿决乃嚼而哺之积十余年终不懈及夫亡遂絶食而死】刘仲妻林氏【滕县人有美色仲死少年谋娶之氏恐不免防适煮豆汤沸叹曰为孽者此面也以首埋釡中而死】髙诚妻张氏【滕县人诚父朝用山西贾人也客于滕张生二歳父以字诚后朝用贫不能纳聘自请罢婚张执不从父乃赘诚于家甫一载诚还乡里不来久之传言诚死诚兄论素无赖欲嫁之张剪髪以誓富人邓谨欲娶之曰无髪亦可张复截其耳谨惧乃止论又阴许贾人谢凤娶之夕张始知之乃沐浴更衣怀其夫遗镜谓所亲曰所以断髪截耳不死者以诚存亡未可知也今已矣遂缢而死】李胜任妻褚氏【峄县人胜任为县诸生既殁氏事舅姑孝教诸子严宗亲皆敬之崇祯壬午兵至其子在门劝母逃避氏曰姑防在殡义不可去与其侥幸以求生毋宁守正而无憾城破防姑柩前以死在门亦从死】李氏女【峄县人生员李在门女年十三崇祯辛巳城陷兵入逼易鲜衣女以手裂之掖置马上投地不从遂见杀】阎翼经妻杨氏【汶上人壬午之难以不屈被杀同邑生员髙熊妻祝氏髙良栋妻王氏寓居夀张壬午城破皆投井死】孙正心妻朱氏【滋阳人崇祯壬午之难正心为贼所害氏尽归奁具于姑所佯请归宁行至中途入尼庵自缢佛座下同邑郭琏继室万氏于归后琏病卒氏缢死柩旁】刘之芹妾杨氏【宁阳人崇祯壬午城破氏与从姑古氏各抱防子奔走中途乏窘古氏偕子投井氏以子嘱婢曰刘氏絶续在此一子尔速携逺避吾当佑汝言讫亦投井死】秦生铤妻张氏【邹县人壬午之难氏抗节拒防而死生铤弟生钥妻贾氏同时为贼所胁不屈被害】
　　本朝范怀仁妻褚氏【滋阳人于归一载懐仁病卒氏时年十六舅姑以其青年无子劝之改适氏以石灰置两目遂成双瞽寻以病卒同邑张国辅妻李氏张国弼妻侯氏前明壬午城破国辅兄弟皆殉难李氏有孤三嵗侯氏无子相依守节终身俱康熙年　旌】杨惟聪妻
　　范氏【滋阳人惟聪之父献吉与惟聪同殉前明之难献吉妻刘氏遗腹生男族人利其赀百计倾之刘氏忿恨卒氏以庄宅分给族众抚防叔成立苦节终身康熙年　旌同邑鄚东齐妻边氏臧文载妻张氏宋璜妻朱氏宋映昌妻张氏李殿妻邱氏王元恭妻韩氏杨文荣妻何氏黄节妻时氏俱夫亡苦节诏旌其门】孔尚恪妻朱氏【曲阜人年二十四夫亡遗子殇殁以夫兄子衍溥为嗣早世氏节守终身备尝艰困同邑夫亡守节者孔兴防妻顔氏孔毓玠妻陆氏俱康熙年旌】周又从妻朱氏【宁阳人夫又从殉前明壬午之难氏时年二十五抚孤成立守节三十余年卒同邑程应世妻朱氏寗橘龄妻许氏寗俞经妻孔氏夫亡苦节俱康熙年　旌】潘景焕妻孔氏【邹县人景焕殉前明壬午之难氏投井中水浅为邻人救起一家失散后兵退亲访姑于江南之尼庵获子于邻境终又于积尸中检殓夫骸骨祖墓康熙年　旌同邑岳虞咨妻冯氏刘仪俶妻孟氏并夫亡苦节　诏旌其门】种珩妻王氏【滕县人年二十一夫亡誓志抚孤苦节五十余年卒康熙年　旌同邑殉难生员侯还妻杜氏杨恺妻殷氏俱夫亡死节　韶旌其门】孟辅徳妻李氏【金乡人夫亡苦节抚孤厯四十年卒同邑郭昆梅妻李氏早寡苦节俱康熙年　旌】周象巽妻胡氏【金乡人年十九夫亡未殓缢死遂同日而康熙年　旌同邑髙光妻胡氏夫亡自缢雍正年　旌】韩一龙妻陈氏【鱼台人夫亡苦节五十余年卒康熙年　旌】王凤帷妻陈氏【嘉祥人年十七夫亡苦节六十余年卒司邑监生张鳯妻髙氏石毓乔妻髙氏俱死节　康熙年　旌】伊务敬妻冯氏【汶上人务敬殉崇祯壬午之难氏年十七守节抚孤备尝艰苦同邑王虚心妻郭氏夫死于兵氏苦志守节夀一百八嵗卒康熙年间　旌】曹保妻孟氏【阳谷人夫亡辛苦抚孤孀居五十年卒同邑梁廷相妻朱氏夫亡苦节年七十终并受　旌典】赵氏女【滋阳人防许字汶上县郭某郭外出久无音耗其父岚晓谋令改适女闻之自缢康熙年　旌】任大任妻胡氏【峄县人顺治初山贼窃发刼氏以行大骂不从遂见杀同邑田畯妻唐氏值山宼猖獗惧为所辱率子妇王氏燕氏同时缢死俱康熙年　旌】张茂兰妻姚氏【汶上人夫亡无子誓以身殉父与姑劝之不从竟投缳死康熙年　旌同邑岳文运妻李氏路青运妻周氏刘谦妻孙氏林为焕妻辛氏生员髙良谟妻于氏赵自杰妻胡氏刘沿妻孙氏宋琦妻徐氏并夫亡守节　诏旌其门】孟守才妻郭氏【阳谷人夫亡守节顺治初土宼窃发键户自缢康熙年　旌同邑宋某妻刘氏为土宼所掠挟之马上以手抓伤贼眼贼怒脔杀之】杨国正妻陈氏【泗水人年十八夫亡抚孤成立苦节四十年卒雍正年　旌】李正干妻陈氏【滕县人顺治三年土宼压境氏被掠大骂贼断其舌而死同邑程良相女尹修正女遇贼不屈俱见杀壮乔龄妻宋氏为土宼所掠投水死俱雍正年　旌】张养敬妻董氏【滕县人土宼至惧为所汚与养敬同缢死祖墓前同邑侯颍妻李氏闻宼至率三女并家人男妇十一口皆自尽雍正年　旌】鹿鸣熙妻季氏【滕县人夫亡不食死同邑曹思庆妻殷氏族有无赖子戏牵其衣羞愤自缢死俱雍正年　旌】禇懋淇妻任氏【峄县人夫亡自缢竟不死剪髪抚防女明年女殇复投缳带忽断乃哀泣步至夫墓缢于树乃死同邑髙光妻胡氏防法妻刘氏汪琮妻毛氏俱夫亡自缢康熙年　旌】陈栢妻髙氏【峄县人髙廷富女许字陈栢未婚而栢亡女闻讣自缢同邑禇氏女许字李应轸应轸病卒女闻讣奔丧水浆不入口二十一日乃絶俱雍正年　旌】钟仕妻刘氏【阳谷人夫亡不食死雍正年　旌】刘光传妻孙氏【峄县人夫亡抚一子至十嵗白于姑曰吾向之不死者以此子未长成耳今已十嵗愿遂初志闭户自缢死】薄子温妻杜氏【邹县人许字子温婚有日矣氏忽得病数年弗起父见其难疗乃为婿另娶王氏未防子温与王相继病殁氏病乃愈乃易衰往吊守节四十余年卒】冯秉谦妻李氏【邹县人许字秉谦未防而秉谦卒女闻讣自缢死】张璵妻刘氏【滕县人夫亡自缢死同邑王四妻任氏李如昆妻周氏种士祯妻禇氏生员侯士享妻王氏乔伟之妻沈氏溤昌儒妻李氏张窃妻李氏贡生李文祥妻张氏李徳溥妻黄氏彭勃妻呉氏殷夀睂妻郑氏刘君弼妻孙氏马应邻妻杨氏俱夫亡自尽】郑闳中妻邵氏【峄县人顺治初山宼横出氏同家众避难微山湖贼伏丛苇中刼之大骂被杀同邑孙成美妻谢氏避贼被执詈骂不屈怒甚杀之】徐跃妻髙氏【峄县人夫亡自缢死同邑焦道妻阎氏王质溥妻孙氏生员张桓妻禇氏李应章妻孙氏郑悟妻孙氏俱夫亡自尽】贾氏女【峄县人许字王生未婚而王卒母与兄谋令他适女闻之自缢】干尚玉妻张氏【汶上人其父迫令他适抜刀自刎顷刻死同邑闻克让妻路氏夫亡不食死】王氏二女【汶上人一为王应期女一为王应昌女二女俱未字顺治初为土宼所掠大骂不屈贼并杀之同邑郭衡藻二女刘国瑺女陈士简女刘嘉玉女俱许字未婚夫亡缢死】韦绍妻焦氏【阳谷人夫亡键户自缢同邑夏恕妻郑氏王延防妻张氏胡玉増妻辛氏薛光泽妻孟氏并夫亡自死】张玉妻于氏【阳谷人夫鸡鸣逺出有强暴突入其室氏坚拒受伤遂不食死】黄锡禄妻李氏【滋阳人年二十嵗夫亡守节乾隆二十五年　旌同邑刘圩妻王氏曹兴邦妻母氏刘文翰妻张氏尚宏任妻曲氏俱夫亡守节先后　旌表】孔毓懿妻姚氏【曲阜人事舅姑至孝毓懿卒于官氏匍匐扶榇归絶粒而殁乾隆元年　旌同邑阎化玉妻顔氏顔崇玫妻姚氏孔传瑛妻张氏孔毓坦妻上官氏孙立庐妻陈氏朱世培妻商氏俱夫亡守节先后旌表】徐光嗣妻栁氏【宁阳人年二十四嵗夫亡矢志守节乾隆二十年　旌同】
　　【邑寗毓纯妻朱氏亦矢志守节照例　旌表】王咸法妻田氏【泗水人夫亡守节乾隆间　旌表同邑宋天祐妻赵氏杨世峄妻张氏梁钟秀妻徐氏俱夫亡守节先后　旌表】阎衡妻陈氏【滕县人未婚而衡卒氏矢志守节乾隆四年旌　同邑孔传桧妻轩辕氏黄愈亮妻李氏倪延纹妻杨氏周吉士妻朱氏胡干妻杨氏俱夫亡守节先后　旌表】潘瑚妻孙氏【峄县人未婚而瑚卒女闻悲恸乘隙自经乾隆十一年　旌同邑王深妻孙氏武荣宗妻杨氏孙诩妻李氏孙诵妻殷氏贾廷璜妻彭氏王増吉妻彭氏谢徳培妻张氏郜三畏妻李氏蘓谨妻贺氏禇文炜妻孙氏张勿我妻陈氏张眕妻孙氏张廷训妻王氏俱夫亡守节先后　旌表】郭兆鹤妻路氏【汶上人夫亡守节乾隆二十六年旌同邑韩训妻郭氏陈治妻郭氏马士棻继妻林氏刘居礼妻胡氏路洁吉妻郭氏俱夫亡守节先后　旌表又阳谷县烈妇刘氏米氏俱遇暴自尽照例　旌表】
　　仙释汉王方平【名逺峄县人举孝亷官至中散大夫后弃官入山道既成汉成帝连征不出俾郡国逼戴诣京闭口不语乃题四百余字于宫门皆言方外事削去复见后还乡居太守陈耽家四十余年一夕蝉脱去】
　　土产文绫【出滋阳县有镜花双距之号雅称轻靡葢鲁缟之遗也唐书地理志兖州土贡镜花绫双距绫宋史地理志袭庆府贡大花绫】尼山石砚【出曲阜县尼山文理精腻亦称雅品】柘砚【出泗水县柘沟其地产赤埴瓶盎亦可为砚滑润如石谓之柘砚】梁公砚【出鱼台县其地善为陶砚文理润腻面色碧緑谓之梁公砚】巧石【出泗水县南巧石埠大如榆荚】黑瓷器【明统志峄县出】楷木【出曲阜县孔林文如贯钱有纵有横可以为杖】蓍【出曲阜县孔林丛髙五六尺一本一十二茎多者五十茎】茯苓【宋史地理志袭庆府贡茯苓明统志滋阳等县出】阿胶【出阳谷县东阿城镇详见阿井　按唐书地理志兖州土贡云母紫石宋史地理志袭庆府贡云母紫石英今未闻又明统志峄县出铁锡旧有塲今亦废附记于此】









　　钦定大清一统志卷一百三十一
<史部,地理类,总志之属,大清一统志>
<史部,地理类,总志之属,大清一统志,东昌府图>
<史部,地理类,总志之属,大清一统志,东昌府图>
<史部,地理类,总志之属,大清一统志,东昌府表>
<史部,地理类,总志之属,大清一统志,东昌府表>
<史部,地理类,总志之属,大清一统志,东昌府表>
　　钦定四库全书
　　钦定大清一统志卷一百三十二
　　东昌府【在山东省治西二百二十里东西距二百二十里南北距一百五十里东至济南府长清县界一百里西至直大名府元城县界一百二十里南至兖州府阳谷县界三十里北至临清州界一百二十里东南至泰安府东阿县界九十里西南至大名府开州治二百六十里东北至济南府齐河县界一百八十里西北至临清州界一百五十里自府治至　京师九百四十里】
　　分野天文虚危分野元枵之次兼营室东壁之分建置沿革禹贡兖州之域周为齐卫二国之境战国时分属齐赵秦为东郡地两汉因之三国魏为平原郡地晋为平原国地后魏太常八年置济州【治府东境】太和十一年改置平原郡武泰初分置南冀州永安中州废隋开皇初郡废十六年置博州大业初废改属武阳郡唐武徳四年复置博州天宝初改曰博平郡乾元初复曰博州属河北道五代因之宋曰博州博平郡属河北东路金曰博州属山东西路元初属东平路至元四年析为博州路总管府十三年改为东昌路属中书省明洪武初改为东昌府
　　本朝因之【乾隆四十一年升临清为直州以武城夏津邱县属之】领州一县九聊城县【附郭东西距三十三里南北距四十里东至茌平县界一十五里西至堂邑县界十八里南至兖州府阳谷县界十五里北至堂邑县界二十五里东南至泰安府东阿县界四十里西南至莘县界五十五里东北至博平县界二十五里西北至堂邑县界三十里春秋时齐西境聊摄地汉置聊城县属东郡后汉因之三国魏改属平原郡晋属平原国后魏太和十一年为平原郡治隋初郡废开皇十六年为博州治大业初州废以县属武阳郡唐复为博州治天祐三年改曰聊邑五代后唐同光初复故宋金因之元为东昌路治明为东昌府治　本朝因之】堂邑县【在府西四十里东西距三十六里南北距六十四里东至聊城县界十二里西至冠县界二十四里南至聊城县界十四里北至直临清州界五十里东南至聊城县界二十五里西南至莘县界二十五里东北至博县界三十五里西北至舘陶县界六十里春秋时齐清邑汉置清发干二县皆属东郡后汉改清县曰乐平三国魏改属阳平郡晋因之后魏省发干入乐平属东阳平郡北齐俱省隋开皇六年始置堂邑县属毛州大业初属武阳郡唐初仍属毛州贞观初改属博州五代晋改为河清县寻复曰堂邑宋金因之元属东昌路明属东昌府　本朝因之】博平县【在府北四十里东西距五十五里南北距三十二里东至茌平县界十五里西至堂邑县界四十里南至茌平县界七里北至清平县界二十五里东南至茌平县界十五里西南至聊城县界十二里东北至髙唐州界四十里西北至清平县界四十里春秋时齐博陵邑汉置博平县属东郡后汉因之晋改属平原国后魏属平原郡隋初属毛州后属博州大业初改属清河郡属博州贞观十七年省入聊城改置县天授二年复置仍属博州五代及宋金因之元属东昌路明属东昌府　本朝因之】茌平县【在府东少北六十里东西距四十二里南北距七十里东至济南府长清县界三十里西至博平县界十二里南至泰安府东阿县界四十里北至髙唐州界三十里东南至泰安府平隂县界五十里西南至聊城县界三十里东北至济南府济河县界五十里西北至清平县界四十里汉置茌平县属东郡后汉改属济北国晋属平原国后汉因之北齐废隋开皇初复之属清河郡唐初属博州贞观八年省入聊城金天会中刘豫复置茌平县属博州元属东昌路明属东昌府　本朝因之】清平县【在府北七十里东西距六十五里南北距二十二里东至髙唐州界十里西至临清州界五十五里南至博平县界十二里北至高唐州界十里东南至博平县界十二里西南至博平县界三十里东北至高唐州界八里西北至临清州夏津县界三十里汉置厝贝邱二县皆属清河郡后汉安帝改厝县曰甘陵移清河国治焉晋改甘陵曰清河为清河国治后魏因之北齐徙清河郡于信城省贝邱入清河改清河县曰贝邱隋开皇六年改贝邱曰清阳仍分置贝邱县十六年始改贝邱曰清平与清阳皆属清河郡唐属贝州永昌初徙清阳于清河五代周时以清平属大名府宋金因之元属徳州明改属东昌府　本朝因之】莘县【在府西南七十里东西距一百里南北距一百十里东至兖州府阳谷县界三十里西至冠县界七十里南至曹州府朝城县界四十里北至堂邑县界七十里东南至阳谷县界三十里西南至朝城县界四十里东北至聊城县界七十里西北至冠县界七十里春秋时卫莘邑汉置阳平县属东郡后汉因之三国魏改属阳平郡晋省入乐平后魏太和二十一年复置北齐改为乐平县治后周建徳七年于此置武阳郡隋开皇初郡废六年复改县曰阳平八年又改曰清邑十六年置莘州大业初州废改县曰莘县属武阳郡唐武徳五年复置莘州贞观元年州废县属魏州宋属大名府金因之元改属东昌路明属东昌府　本朝因之】冠县【在府西一百里东西距五十里南北距五十里东至堂邑县界三十五里西至馆陶县界十五里南至曹州府朝城县界二十五里北至馆陶县界二十五里东南至莘县治八十里西南至直大名府元城县治六十里东北至临清州治一百十里西北至邱县治九十里春秋时晋冠氏邑汉为舘陶县地隋开皇六年始析置冠氏县属武阳郡唐初属毛州贞观初改属魏州宋属大名府金因之元初属东平府至元六年升为冠州明洪武初降为县改属东昌府　本朝因之】馆陶县【在府西北一百二十里东西距五十二里南北距五十里东至堂邑县界四十里西至临清州邱县界十二里南至冠县界二十五里北至临清州界二十五里东南至冠县界十八里西南至邱县界十八里东北至临清州治七十里西北至临清州界二十五里春秋时晋冠氏地汉置馆陶县属魏郡后汉因之三国魏改属阳平郡晋因之石赵徙阳平郡治此后魏因之后周大象二年兼置毛州隋开皇初郡废大业初州废以县属武阳郡唐武徳五年复置毛州贞观初州废县属魏州宋属大名府金因之元初属东平路至元三年改属濮州明洪武初改属东昌府宏治二年改属临清州本朝仍改属东昌府】恩县【在府东北一百八十里东西距七十二里南北距六十五里东至济南府平原县界十二里西至临清州武城县界六十里南至髙唐州界三十五里北至济南府徳州界三十里东南至济南府禹城县界六十里西南至夏津县界四十里东北至济南府陵县界五十八里西北至直河间府故城县治七十里本汉东阳县地属清河郡后汉省晋以后为武城鄃二县地隋开皇十六年析置歴亭县仍属清河郡唐属贝州宋属恩州金徙恩州治此属大名府路元初仍为恩州属东平路至元二年以州治歴亭县省入七年以州直中书省明洪武二年降州为恩县改属髙唐州　本朝属东昌府】髙唐州【在府东北一百十里东西距五十五里南北距七十五里东至茌平县界二十五里西至清平县界三十里南至茌平县界三十五里北至恩县界四十里东南至济南府长清县界三十里西南至博平县治七十里东北至济南府平原县治三十里西北至夏津县界三十里汉置灵县属清河郡后汉初省永元九年复置属清河国晋因之后魏景明三年始分置高唐县后又于灵县置南清河郡以高唐属之北齐废郡及灵县以髙唐属清河郡隋因之唐属博州长夀二年改县曰崇武神龙元年复故五代梁改曰鱼邱后唐复故晋又改曰齐城汉初复故宋金因之元初属东昌路至昌七年为高唐州治明洪武初省县入州改属东昌府治　本朝因之】
　　形势地平土沃无名山大川之限【元史地理志】南接济兖北连徳景漕河所经实要冲之地【明统志】襟卫河而带会通控幽蓟而引淮泗泰岳东峙漳水西环实齐鲁之会【府志】
　　风俗邹鲁齐卫之交多好尚儒学性质直懐义有古风烈【隋书地理志】其民朴厚好稼穑务蚕织【元史地理志】
　　城池东昌府城【周七里有竒门四濠广三丈宋淳化三年土筑明洪武五年甃以磗】堂邑故城【周六里门四水门二明洪武初土筑正徳中増堤濬濠崇祯十年环城共为濠三重】博平故城【周四里余门四濠广二丈宋景祐中土筑　本朝康熙中屡修】茌平县城【周三里有竒门四濠广三丈明正徳六年改筑】清平县城【周六里门四濠广二丈金大定十三年土筑】莘县城【周五里有竒门四濠广三丈明成化十九年因故址筑正徳七年筑外城】冠县城【周四里门三濠广三丈金旧址明万厯二十二年甃砖】馆陶县城【周四里门四濠广三丈明成化三年土筑崇祯十二年甃砖】恩县城【周五里门五濠广三丈明成化三年土筑】高唐州城【周九里有竒门四濠广二丈元旧址明正徳六年増筑　本朝乾隆三十二年修】
　　学校东昌府学【在府治东明洪武三年建入学额数二十名】聊城县学【在府城东北隅明成化间徙建入学额数十二名】堂邑县学【在府治东北金大定间徙建明洪武六年重建入学额数十五名】博平县学【在县治东明洪武三年创建成化十八年因旧布政分司暑改建入学额数十二名】茌平县学【在县治东南金承安间徙建明景泰六年重建万歴十二年修入学额数十五名】清平县学【在城东北隅金大定十三年建入学额数十五名】莘县学【在县治东北明洪武三年徙建入学额数十五名】冠县学【在县治东金贞元中建元明以来屡修入学额数十二名】馆陶县学【在县东南隅金皇统中建后圮于水明洪武三年重建入学额数十五名】恩县学【在县治东南明洪武七年徙建入学额数十五名】高唐州学【在州治东元至元二十四年建明正统中修入学额数十二名】阳平书院【在府治　本朝康熙五十八年建乾隆二十八年修又聊城县光岳书院雍正五年建堂邑县白雀书院康熙五十六年建莘县先觉书院康熙三十八年建髙唐州鸣山书院乾隆十一年建恩县近圣书院雍正元年建其余州县俱设有义学　按冠县旧有崇文书院在崇文乡以冉子尝寓此故建恩县有青莲书院在县治西南隅大沼中上有小洲明万厯间知县周淳建为书院植栁万株驾桥其南名曰步瀛附记于此】
　　户口【原额人丁二十五万五千四百三十四又滋生人丁三万九千五百二十六】
　　田赋【田地九万四千五十九顷三十一畆零额徴银三十万一千五百四十四两三分三厘麦改米一万五千九百八十六石一斗八升五合零米十万二千一百九十一石五斗八升五合零】
　　山川平山【在聊城西南土阜隆起突如山旧设平山卫得名以此】骆驼山【在堂邑县西十八里地形隐起如伏驼故名】茌山【在茌平县治东北土脉赤坟横亘五百余步府志相传金元时取土筑城其山遂平】弇山【在莘县北四十里北魏孝昌二年忽有泉涌出号曰弇山泉宋崇宁中祷雨輙应建祠赐号显仁金史地理志堂邑县有弇山】平邱山【在邱县治东尔雅小陵曰邱县因以名】西山【在恩县西四十里旧恩县遗址存焉】隂山【在恩县南二十里今仅存土阜】鱼邱山【在髙唐州东状如鱼五代时改县名鱼邱以此又州城东北有土冈亦谓之髙唐山唐段成式酉阳杂爼高唐县有鸣石山髙百余仞以石扣之声甚清越晋太康中逸士田宣隐此　按鸣石山州志载入而不详其方隅里数今髙唐境内并无寸嶂而段成式乃云山髙百仞殆不可考附记于此】丁家冈【在茌平县西四十里有泉甘冽酿酒甚美乂有兴隆冈在城南十里】牡邱【在茌平县东十里春秋僖公二十五年诸侯同盟于牡邱】重邱【在茌平县西南二十五里与聊城县接界春秋襄公二十五年诸侯同盟于重邱杜预注重邱齐地乐史太平寰宇记聊城县东北有重邱】陶邱【在馆陶县西南五十里亦名陶山】鵞子岿【在博平县西北十五里土阜巍然以形似名】运河【自兖州府阳县流入聊城县境又北迳堂邑县东北四十五里博平县西南二十五里又北迳清平县西南三十里入临清州境余详临清卷】漳河【在府境自大名府东北流入馆陶县界迳县南馆陶镇入卫河水经注漳水东北迳平恩县故城西又迳曲周县故城东元和郡县志漳水在漳南县北四十六里明史河渠志元时分漳水支流入卫河以杀其势永乐间湮塞旧迹尚存御史林廷举请发丁夫疏濬漳水遂通于卫万厯二年漳水北溢入曲周县之滏阳河而入卫之道渐湮　夲朝顺治九年漳水自广平元城等处直注临清州邱县其馆陶县仅有通漳遗迹康熙三十六年漳水骤至馆陶与卫河合此后北流渐防四十七年入邱之上流尽塞而全漳防于馆陶自此漳卫会流舟行顺利其禆益于漕者多矣】古黄河【在府境史记河渠书禹厮二渠以引其河注二渠其一出贝邱西南二析者也其一则漯川汉书沟洫志孝武元光中河决瓠子后二十余载塞瓠子导河北引二渠复禹旧迹其后河复北决于馆陶分为屯氏河宣帝地节中光禄大夫郭昌更穿渠直东经东郡界中不令北曲渠通利百姓安之元帝永光五年河决清河灵鸣犊口而屯氏河遂絶成帝初河决馆陶及东郡金堤泛滥兖豫入平原干乘济南凡灌四郡水经注大河故渎又东迳艾亭城南又东迳平晋城南又东北迳灵县故城南别出为鸣犊河河水故渎又东迳鄃县故城东又河水自东阿县故城西东北流注邓里渠又东北过茌平县西自邓里渠东北迳昌乡亭北迳碻磝城西又东北流迳四渎津元和郡县志大河故渎俗名王莽河在馆陶县东四里冠氏县北十八里博州武水县黄河南去县二十二里聊城县黄河南去县四十三里宋史河渠志皇祐二年河决大名府馆陶县之郭固四年正月塞郭固而河势犹壅议者请开六塔以披其势嘉祐五年河流别于魏之第六埽曰二股河行一百三十里至魏恩徳博之境曰四界首河明统志黄河故道在馆陶县西南五十里旧志王莽河故道在馆陶西南六十里迁堤村之南自元城县黄金堤迤逦而北入卫河又县西南有黄河故道广濶数里与广平相接居漳卫西又博平县有新河凡二一自县西南东北流入禹城县界一自县西南东流入管氏河又有冯家河亦在河西绕城三面东流至二十里铺河皆古黄河余流也　按黄河自两汉以迄唐宋皆经府境金元以后南合于淮去郡始逺自明宏治中筑断黄陵冈而沙湾水之流亦絶今以汉书水经注元和郡县志宋史诸书合近志考之证以今之舆地自大名府元城县入境东北歴冠县馆陶堂邑清平博平髙唐恩诸州县以入济南府平原徳州界者此西汉黄河之故道水经河水故渎东北迳发干以下是也其自茌平以入济南府禹城平原界者此东汉以后黄河之故道水经河水自邓里渠东北过茌平以下是也其在聊城之南以至平隂县界者此唐及五代之故道也宋初东京故道犹循其旧庆歴中商胡埽决改而北流合永济渠则自大名之元城入境东北歴冠县之西北馆陶临清之西入广平府威县之南北达清河又迳临清州夏津之西北武城之西以至冀州枣强县界此宋时黄河北流之故道也至金明昌五年河决阳武由南北清河分流入海遂不由府境矣】古屯氏河【在府境故道自馆陶县东北流迳临清州界又东北流迳清平县之北夏津县之南又东北迳髙唐州及恩县界汉书地理志魏郡馆陶河水别出为屯氏河东北至章武入海过郡西行千五百里又沟洫志屯氏河东北迳魏郡清河信都渤海入海广深与大河等元帝永光五年河决灵鸣犊口而屯氏河絶成帝初清河都尉冯逡请开屯氏河使分流杀水力水经屯氏河迳馆陶县界又东北别河出焉又东迳甘陵之信乡县故城南又东迳甘陵县故城北迳灵县北又东北迳鄃县与鸣犊河古渎合又东迳清河郡北又东北迳陵乡南又东北迳东武城县故城南又东北迳东阳县故城南元和郡县志屯氏河俗名毛河在馆陶县西二里夏津县北府志今冠县馆陶邱县茌平髙唐俱有屯氏河故道又有熙河在茌平县北七十里北流至髙唐州入济南府禹城县界其源无考盖即屯氏河也按元和郡县志谓永济渠南自汲郡引清淇二水东北入临清此渠盖汉屯氏故渎也后人縁此为説清淇屯氏遂混而为一而以水经注考之屯氏河自大河决出迳馆陶清渊之东而东出清河县之南清淇水迳馆陶清渊之西而出河清之北今考卫河所行自临清以上则皆古清淇也自临清以下行清河县南则古屯氏也与元和郡县志之言颇合然今卫河自武城以下又皆清淇所行非屯氏所能至矣】古漯河【黄河支流也俗名大土河亦曰徒骇故道自曹州府朝城县流入迳莘县东又东北迳堂邑县东南又东迳府城北又东北迳博平县南又北迳清平县西又东迳高唐州西又东北至济南府禹城县界水经注漯水自高唐城北迳东武县之故城南又东北迳阳平县之固城西又北迳莘道城之西北又东北迳乐平县故城东又北迳聊城县故城西又东北迳清河县故城北又东北迳文乡城东南又东北迳博平县右与黄沟同注川泽又东北迳援县故城西又迳高唐县故城东胡渭禹贡锥指漯首受河自黎阳宿胥口始不起东武阳也水经注所叙河水自宿胥口至委粟津皆古漯水也自周定王五年河徙从宿胥口东行漯川至长夀津始与漯别其津以西漯水之故道悉为河所占而上防较短矣然河之故渎不经东武阳亦不经高唐迨汉成帝建始末河决馆陶由东武阳絶漯水而东北至高唐又絶漯水东北至千乗入海虽尝塞治而故道犹存王莽始建国三年复决于此莽为元城冡墓计不堤塞明帝永平中王景修之遂为大河之经流自是委粟津以西漯水之故道又为河所占上防益短矣漯水一出于武阳再出于高唐据成帝后之言耳水经注所言漯水乃自西汉末以迄后魏漯川之源委也】马颊河【自曹州府朝城县流入东北流迳莘县西五十里又北迳堂邑县西十二里又北迳清平县西十二里又东北迳夏津县东三十里又东北迳髙唐州西北二十里又东北迳恩县南二十里津期店亦名津期河又迳县东十二里东北入济南府平原县界　按禹贡九河之马颊故道久湮与今郡境无涉唐时有马颊河出澶州清丰县界东北流至平昌合笃马河即此河也宋至和二年李仲昌议开六塔河引归横陇故道欧阳修言六塔止是别河下流已泛为濵棣徳博之患是宋之六塔实唐时之马颊惟李仲昌所开引商胡决流使之东南入横陇故道为异耳至嘉祐五年河流别于魏之第六埽曰二股河自魏恩东至徳沧入海当时马颊故道又为二股河所行今此河或断或续故道虽存但因运河身高水难滙入遂至弃为平地募种陞科无借疏濬之力矣】鸣犊河【在博平县北又东北迳高唐州南汉书地理志清河郡灵河水别出为鸣犊河东北至蓚入屯氏河沟洫志元帝永光五年河决清河灵鸣犊口水经鸣犊河故渎上承大河故渎于灵县口东北迳灵县东东入鄃县而北合屯氏渎】湄河【在博平县境今湮府忠以为即古漯河非是又有小湄河在县南十五里景泰间开凿循城东而北入鸣犊河今亦堙】七里河【在博平县西南自府城东南七里受漕河减水闸之水北流入县界又北迳县西北邓家桥入鸣犊河明成化间漕河减水汛涨奏请开凿以泄之】邓里渠【茌平县东自阳谷县流入古瓠子河渎也氷经注邓里渠自临邑县北迳茌平县东临邑县故城西北流入河】泄水渠【在恩县西北长二十里明万厯二十年河水涨溢知县孙居相开渠泄水归河】黄沟【在聊城县东古漯水支渠水经注黄沟承聊城沟水水泛则津注水耗则辍流自城东北出迳清河城南又东北迳摄城北】唐公沟【在髙唐州东门外明成化中知州唐稹因东北地下濬沟注董固河水患遂息】龙湫【在清平县西南二十五里东南去博平县四十里县志湫当漕河之东漯水之上流汪洋百顷波涛汹涌即宋时河决清平故城处也明嘉靖间风雨雷电移于下流五十余里夏津县之马颊桥今又移恩县界不絶如带而已】龙湾【在恩县东十二里冬夏不涸】龙潭【在茌平县南十五里方百亩又县北六十里亦有龙潭】黒龙潭【在恩县南二十里津期桥东其深不测桥西亦有白龙潭】大溪陂【在茌平县东南三十里防环二十余里】中洲【在临清州城西汶卫二水相会处元时即名中洲其时未有砖板二闸止有旧防通河入卫今则宛在中央始成洲矣东曰鳌头矶砌以石如鳌头筑观音阁其上新旧四闸分建左右焉】文泉【在博平县城内学舍东南古井也明正徳中泉自涌而甘冽又有甘泉在县治西南亦古井相传尝饮万马不竭】灵泉【在博平县西三十里莎堤北明永乐中疏防通河泉堙】双井【在聊城县东闗泉清味甘又南闗外有济众寒泉东闗寺内有隆兴寒泉水皆甘冽】玉环井
　　【在聊城县西南一名玉井井中甃石如玉】楼儿井【在髙唐州城内西南隈水清甘夏月久贮不变】古迹聊城故城【在聊城县西北十五里本齐聊摄也左传晏子曰聊摄以东战国策燕将守聊城汉置聊城县属东郡后汉因之三国魏改属平原郡晋属平原国后魏为郡治魏书地形志平原郡太和十一年分属济州治聊城县后罢并郡有王城郡又有西聊县孝昌中分聊城置治聊城水经注黄沟水迳王城北魏泰常七年安平王镇平原所筑世谓之王城太和二十三年罢镇立平原郡治此隋开皇初郡废兼废西聊以聊城属武阳郡唐武徳四年置博州治聊城萧徳言括地志聊城故城在今县西四十里　按水经注后魏太和二十三年立平原郡与魏志不合存以俟攷】武水故城【在聊城县西南五十里汉阳平县地属东郡隋开皇中析置武水县唐初属莘州贞观初改属博州元和郡县志县东北至州六十里在武水沟之南故名太平寰宇记周广顺二年为河决冲坏显徳二年割属聊城宋大观三年置武水巡司于此旧志故城内有石柱后魏孝文帝所立为邺东之表水经云武水东流从石柱北是也】发干故城【在堂邑县西南汉置县属东郡元狩五年封卫青子登为侯邑后汉建安十一年割属魏郡晋属阳平郡南燕时侨置幽州于此后魏仍属阳平郡北齐省括地志发干故城在堂邑县西南二十三里】清县故城【在堂邑县东南春秋时齐邑左传成公十七年齐侯使国胜告难于晋待命于清杜预注今乐平也汉置清县属东郡后汉为乐平侯国仍属东郡三国魏改属阳平郡晋及后魏因之北齐省元和郡县志乐平故城在堂邑县东三十里】堂邑故城【在今堂邑县西十里汉为发干县地隋开皇六年置堂邑县大业末宇文化及掌屯兵于此筑台于南南唐属博州天宝十五载平原太守顔真卿遣兵击贼约袁如泰于堂邑西南　按堂邑县本汉清发干二地宋熙宁中圮于水因东徙今治焉】博平故城【在今博平县西北三十里本齐之博陵邑史记齐威王十六年晋代我至博陵注徐广曰东郡之博平是也亦谓之博闗张仪曰赵兵至清河指博闗汉置县宋徙今治金史地理志愽平县有博平镇即故治也】茌平故城【在今茌平县西汉置县汉书地理志东郡茌平注应劭曰茌山名县在山之平陆故曰茌平昔石勒之师灌屯耕于茌平闻鼓角鞞铎之声于是县也魏书地形志茌平县治鼓城有茌平城盖已移治也元和郡县志茌平故城在聊城县东五十三里于钦齐乗茌平县在聊城东北七十里唐武徳初以聊城之兴利镇置寻废至金刘豫始复属博州即今治也县志茌平故城在今县西二十里兴利镇在今县西三十里】济州故城【在茌平县西南即碻磝城也晋永和八年姚襄屯碻磝城宋永初四年魏人立济州济北郡于此后魏泰常八年置济州治碻磝城是也元嘉七年到彦之等取魏碻磝寻复入于魏水经注河水经碻磝城西有碻磝□其城临水西南圯于河后魏更城之立济州治此其西南隅又圮于河即故茌平县也隋废为济北郡治卢县唐武徳四年复于卢县置济州天宝初改济阳郡十三载州废以卢县属郓州元和郡县志卢县东南至郓州一百里其济州复为河所防废太平寰宇记卢县仍属郓州又曰博州东南至旧济州五十里后废　按济州在济水西岸为汉茌平县地水经注元和郡县志歴歴可证其所治卢县盖亦元魏时侨置非汉县也后人但以长清县有故卢县不复分别并以济州入之误矣】贝邱故城【在清平县西南汉置县属清河郡应劭曰即左传齐侯田于贝邱是也后汉属清河国晋因之后魏属清河郡北齐省入清河县元和郡县志贝邱城在临清县东南五十里城内有邱髙六丈周廻六十八歩城因此名太平寰宇记后魏初移于故城东北十里今县东有贝邱城即后魏治所】甘陵故城【在清平县南汉置县属清河郡后汉安帝改曰甘陵移清河国治此桓帝建和二年改清河国亦曰甘陵水经注屯氏故渎东迳甘陵县故城北晋改国县俱曰清河后齐移郡治于信城改此为贝邱县隋开皇六年改曰清阳仍属清河郡唐属贝州旧唐书地理志清阳县旧治甘陵城永昌中始移县治于今直清河县界】清平故城【在今清平县西四十里隋开皇六年置贝邱县十六年改曰清平属清河郡唐属博州元和郡县志县东南至州八十里隋自临清县界移贝邱县于此后改名也宋初改属大名府太平寰宇记县在府东北一百四十里宋史地理志熙宁二年割博平之明灵寨来属移县治之齐乘旧治在县西四十里清平镇元丰间漯河决坏城徙治明灵寨即今治也】阳平故城【今莘县治汉置阳平县后汉为侯国隋大叶初改曰莘县元和郡县志魏州莘县西至州一百里太平寰宇记莘县在魏府东七十五里有武阳城在县南后周置郡于此】莘亭故城【在莘县北春秋时卫地左传桓公十六年宣姜与公子朔搆公及伋使诸齐使盗待诸莘注阳平城西北有莘亭属阳平县隋于此置莘亭县大业初废唐武徳四年复置属博州五年并入莘县元和郡县志莘亭在莘县北十三里】冠氏故城【在冠县北春秋时晋冠氏地左传哀公十五年子赣曰齐为卫故伐晋冠氏注冠氏即阳平馆陶县水经注乔亭城去冠陶十五里春秋冠氏也隋因置冠氏县元和郡县志县西去州六十里今移于今治】东阳故城【在恩县西北春秋时晋地左传昭公二十二年晋荀呉略东阳战国时为卫地后属赵战国防国子曰兼魏之河南絶赵之东阳汉为东阳侯国后汉省水经注应劭曰东武城东北三十里有东阳乡故县也隋开皇六年复置东阳县属贝州十八年改为漳南县大业十一年窦建徳起兵漳南元和郡县志东阳故城在歴亭县西十八里又贝州漳南县西南至州一百一十里本汉东阳县地太平寰宇记隋分枣强于今县东北二十二里置东阳县后改名唐武徳七年移于今理宋至和元年省为镇入歴亭金史地理志歴亭有漳南镇故县也旧志镇在今县西北六十里卫河南岸】歴亭故城【在恩县西四十里隋开皇十六年分武城县置唐武徳六年移贝州治此八年仍还旧治而县属之元和郡县志县西南至贝州一百里本汉东阳县地后汉省东阳其地属鄃县隋改置歴亭县遥取汉歴县为名太平寰宇记隋置县于今县之东永济渠南后以其地下湿咸卤移龙盘河在古歴城西七十里即今县也金初移恩州治此明洪武二年降为县七年移县治东四十里许官镇即今治也今故城俗呼为旧县城址犹存】灵县故城【在髙唐州西南与博平县接界汉置灵县属清河郡后魏置南清河郡治此北齐废隋开皇六年复置大业初省入博平唐武徳初复置寻省入博平太平寰宇记故灵城在髙唐县西二十里齐天保七年省今博平县为河所坏曾寄理于此金史地理记博州高唐有灵城镇即故县也】髙唐废县【今髙唐州治春秋时齐有高唐邑汉置高唐县在今济南府禹城县界后魏景明三年始改置县于此元和郡县志县西南至州一百一十里】索卢废县【在恩县北魏书地形志长乐郡领索卢县晋属广川神瑞二年并广川太和二十二年复置有索卢城隋书地理志清河郡漳南有后魏索卢城隋并入枣强开皇十六年来属】古頼邑【在聊城县西齐境上邑也史记晋赵鞅伐齐至頼而去】夷仪城【在聊城县西南十二里后汉书郡国志东郡聊城有夷仪聚　按春秋邢迁于夷仪注夷仪邢地今直顺徳府邢台县有夷仪城是也地名偶同与此无涉】巢陵城【在聊城县东北十五里县志相传巢父隐居躬耕处五代晋开运时尝迁州治于此寻圮于水】微子城【在聊城县东北十八里太平寰宇记聊城县有微子城纣之庶兄封邑于此又有郭城春秋时郭公旧墟】畔城【在聊城县西魏书地形志平原郡聊城有畔城】博固城【在聊城县东北太平寰宇记聊城县博固城或谓之布鼔城石勒时筑在大河之曲】摄城【在博平县西左传昭公二十年晏子曰聊摄以东注聊摄齐西界也平原聊城县东北有摄城水经注黄沟东北迳摄城北春秋所谓聊摄以东也俗称郭城非也京相璠曰聊城县东北三里有故摄城元和郡县志城在博平县西南二十里】艾亭城【在博平县北水经注大河故渎东迳艾亭城内】博望城【在博平县旧城西南史记田敬仲世家宣王二年三晋之王皆因田婴朝齐王于博望】阳城【在茌平县南二十余里今西北二靣垣墉犹存】清河城【在清平县南水经注在甘陵城东四十里】文乡城【在清平县南水经注漯水又东迳文乡城】冈成城【在莘县西后汉书郡国志东郡阳平有冈成城府志有顿城在县东南十里斗城阳县西南七里其城如斗故名】黄城【在冠县南本赵邑后属魏史记田敬仲世家宣公四十三年伐晋毁黄城又赵世家敬侯八年拔魏黄城肃侯十七年围魏黄不克括地志故黄城在冠氏县南十里读书记汉陈留郡有外黄县魏郡有内黄县山阳郡有黄县俱在大河旁为战争之地王氏曰苏秦説齐赵集魏之河北烧棘蒲队黄城乃河非之黄城也在冠氏南十里】萧城【在馆陶县东南五里周十余里髙三丈门四垒址俱存宋景徳元年辽萧后兵至澶渊筑城于此亦谓之歇马城又有青阳城在县西十里】緑云亭【在府城西北隅宋建旧名自公亭元至元间改名】灵芝亭【在聊城县西南四十五里本宋武水镇都巡检司讲武亭大观间有芝生于梁故名】致慤亭【在茌平县东北一里许元尚书梁宣建呉澄记又县境有孝思亭元张通甫建虞集记】鲁连台【在聊城县西北十五里古聊城中高七十余尺即射书燕将之所】晋台【在博平西北三十里旧县城中府志相传晋公子重耳奔齐桓公以宗女妻之留齐五岁筑台以望故名晋台】黄花台【在馆陶县西南二十里府志相传汉馆陶公主所筑又县西南四十里有驸马渡】四知堂【在堂邑县治内元县尹张飬浩建】茌山草堂【在茌平县东南隅元马兴祖读书处】三槐堂【在莘县东北二里地名羣贤保即宋王祐手植三槐防苏轼有记】龙井堂【在髙唐州北二十里徐稽神録唐僖昭时魏州人罗宏信徽时投寄髙唐田氏田氏抚爱如子遂冒姓田已令浚井甫下忽龙自井出雷雨交作众皆惊悸宏信自井出神色自若后以军功进爵豫章郡王迎田氏夫妇事之如父母及没又为堂于龙井之上以祀之】光岳楼【在府城中髙广数丈楼作四层矗立云表　本朝乾隆三十年】
　　【圣驾南巡廻跸过东昌府登光岳楼有】
　　【御制诗二章　按城东北隅有望岳楼旧志混而为一恭绎御制诗注始知其舛云三十六年四十一年四十五年四十九年并有御制叠前韵许】警宵楼【在堂邑县西北元县尹张养浩建】孟馆【在茌平县东通志相传孟子逰齐馆于此】鲁连村【在茌平县东北二十里府志相传鲁仲连所居今名望鲁店】马庄【在茌平县东南十里府志相传唐中书令马周宅相传有兴隆冈冈下坡陀相属又南二十里有贺栾店相传石晋时贺栾宅】孙奭宅【在博平县西北旧城南】马牧【在茌平县晋永兴中汲桑石勒起于马收亦谓之牧苑齐乗茌平县西南地名牛丛块相传是石勒旧耕处又李阳争沤麻池今谓之大李庄】古战场【在堂邑县东南县志相传唐顔真卿同李萼破贼防】乐平故垒【在茌平县东南三十里遗址横数百步今为乐平铺】苏康垒【在馆陶县西南境通鉴晋太元十七年丁零翟钊遣将翟都侵馆陶屯苏康垒胡三省注苏康人姓名】麒麟碣【在府城中府学内明统志碣载乡贤淳于髠等三十人赞取汉麒麟阁义而名】三絶碑【在府学内金大定间重修庙碑王去非撰党懐英篆王庭筠书时称三絶】界碑【在恩县西北太平寰宇记在漳南县西北八里后魏太和六年置当邺正东三百里】
　　关隘四口闗【在茌平县南即古四渎口也水经注河水东北迳四渎津津西侧岸临河有四渎祠东对四渎口河水自是出东北流迳九里与清水合故泲渎也自河入济自济入淮自淮达江水迳周通故有四渎之名也元和郡县志四口古闗在聊城县东南八十里隋置】东昌卫【在府治西南隅明置指挥使　本朝设守备及领运千总又平山卫在府治东南明置指挥使　本朝设领运千总】魏家湾【在清平县西南三十里清阳驿西其下十余里为戴家湾管河主簿驻此】王官镇【在聊城县东南四十里金史地理志聊城县有王官武水二镇府志今其地在王官庄铺】侯固镇【在堂邑县北五十里金史地理志堂邑县有回河侯固二镇旧志侯固镇即今堠堌集在县北五十里又有栁林集在县西北五十里二集俱有土城明嘉靖二十二年筑】广平镇【在茌平县西南三十里金史地理志茌平县有广平兴利二镇县志广平镇城址犹存】马桥镇【在莘县北四十里金史地理志莘县有马桥镇】清水镇【在冠县东北四十里有城堡即古清水县也金史地理志冠氏县有普通清水博宁桑桥四镇县志明嘉靖中筑堡濬濠周四百丈又各筑一墩于堡外五里防察奸民遂为徃来贸易防】固献镇【在冠县西北一百里卫河北岸与馆陶邱县临清州及直之广宗威县皆犬牙相错】南馆陶镇【在馆陶县西南四十里旧县治也明洪武七年置巡司今省】固河镇【在髙唐州东北金史地理志髙唐州有固河齐城灵城夹滩四镇州志固河镇在州东北齐城镇在州东旧有庙学元阎复为记夹滩镇在州东南十五里灵城在州东北三十里南镇在州南三十里北镇即新刘南镇即南刘也】白马镇【在恩县西十五里唐置镇于此亦曰白马营】四女树镇【在恩县西北五十五里九域志歴亭有安乐阳于礼固漳南四镇金史地理志歴亭有漳南新安乐旧安乐王杲四镇县志安乐镇今名四女树镇在卫河东岸相传汉时有傅长者生四女因无兄弟守页飬亲共植一槐于此故名今为徃来通道漳南镇在县西北西望坦平中心髙阜环以水王杲镇在县北二十里】贾镇堡【在冠县东三十里明知县姚本所筑周三百八十余丈外为濠各濶二丈筑墩一】崇武水马驿【在聊城县东门外运河西岸旧有驿丞今裁】翼邱马驿【在茌平县治东】清阳水驿【在茌平县西南三十里运河东岸旧有驿丞今裁】鱼邱马驿【在髙唐州治东】太平马驿【在恩县南门外】
　　津梁通济桥【在聊城县东门运河上】董家桥【在聊城县东北十五里为商旅大路】中行桥【在堂邑县南门外明嘉靖二十九年建】捍石桥【在堂邑县西北八里明成化间建】邓家桥【在博平县西北十五里跨鸣犊河】伦家桥【在博平县西北四十五里跨古漯河】刘公桥【在茌平县东南久废元和郡县志刘公桥架济水在卢县东二十七宋武帝伐燕过此所造故名】望岱桥【在茌平县南闗外】铁板桥【在茌平县东北六十里跨古漯河】通便桥【在茌平县东北七十里】牟家桥【在清平县西七里许跨古黄河】蔺家桥【在清平县魏家湾东徃来要道也】通津桥【在莘县西门外明正徳二年建】津期桥【在恩县南二十里今名永长桥】张家桥【在恩县西北漳南镇北五里为枣强故城二县之通道】杨官屯桥【在髙唐州东二十五里跨通济河每夏秋水涨】
　　【作筏以济】囤家桥【在高唐州西三十五里跨马颊河入临清大路明嘉靖十九年建长二百丈】堤堰双堤【在聊城县南五里有防城堤　本朝顺治间筑】禹堤【在博平县西三十里县志自县西南入境绕旧治西迤北入清平境】金堤【自博平县西南东北入茌平境迤逦至馆陶县西南五十里上接冠县下入临清皆汉堤故迹】薛家圈新堤【在馆陶县西南八里县志卫水去城至近夏秋间尝漂溢为民害明万厯二年水大涨知县李仲奎相视于薛家圈筑月堤一道长十余里亦曰李公堤】古堤口【在恩县西卫河东岸河之西与武城分界旧筑之以障河决者】爵堤【在髙唐州西州志堤在州西十里以御马颊河之泛溢俗呼其地为马湾】周家店闸【在聊城县东南三十二里运河上南距兖州府阳谷县七级下闸十二里元大徳四年建今有闸官其北十二里为李海务闸元贞元二年建　本朝乾隆二十八年修旧有闸官今裁又北二十里为通济桥闸明永乐九年建又北二十里为永通闸明万厯十七年建今皆有闸官外有进水闸二曰房家口曰十里铺在漕渠西岸伏秋水大开此引水入河以利漕其龙湾之进水闸今已废减水闸四曰裴家口曰米家口曰官窰口曰栁家口并在漕渠东岸河水盛涨则开此泄水由引河归徒骇河入海】梁家乡闸【在堂邑县北南距永通闸十八里明宣徳四年建有闸官其北十二里为土桥闸明成化七年建　本朝乾隆二十三年修河之西岸有进水闸二曰中闸曰涵谷洞河之东岸旧有土城中有减水闸二明季废】戴家湾闸【在清平县西北南距土桥闸三十八里明成化元年建　本朝乾隆十年修有闸官河之东岸有李家口魏家湾二减水闸自魏家湾迤南又有减水闸五属博平县界】
　　陵墓古髙阳氏陵【在聊城县西北二十里陵前有庙又有圣水井旱祷輙应　按髙阳氏为帝颛顼　本朝遣官祭告在河南滑县聊城之陵出于附会无疑也】巢父墓【在聊城县东南十五里又河南登封县有巢父塜　按巢父见皇甫谧髙士传庄子但言许由不言巢父或曰许由夏常居巢故又号巢父其人既荒逺难稽则塜墓亦类多傅会姑存其名以备攷】周段干木墓【在馆陶县北十里　按府志干木魏人墓在安邑段村不知馆陶何以有之据段道超墓志为干木裔孙贝州永济人世逺殆不可攷】田盻子塜【在髙唐州东四十里固河镇　按田盻子齐人见史记楚世家】淳于髠墓【在茌平县西二里许】甘罗墓【在旧茌平县北县志在县北七十里秦上卿祖茂仕秦出奔于齐因家马后遂葬此】马周墓【在茌平县东一里许　本朝康熙二年修筑】五女墓【在聊城县西同穴而葬唐王建宋氏五女诗注五女贝州宋处士廷芬之女也曰若华若昭若伦若宪若荀其父老病五女誓不嫁以奉事之】宋王旦墓【在莘县东北二里许　按欧阳修碑旦葬于开封新里乡则墓不应在此疑旦父祐所葬也】廉公谔墓【在堂邑县东北八里】王岩叟墓【在清平县任官屯北】金张琪墓【在莘县南二十里】贾墓【在博平县南】阎咏墓【在高唐州西七里】元阎复墓【在髙唐州东二十里】梁宜墓【在茌平县东北一里许】明郭敦墓【在堂邑县西十里】穆孔晖墓【在堂邑县北三里】张后觉墓【在茌平县北义庄】
　　祠庙济庙【在茌平县东故临邑县东南界汉书郊祀志宣帝改元神爵祠济于临邑界中地理志东郡临邑有济庙】伊尹庙【在莘县城内】二子庙【在莘县东祀卫宣公二子伋寿水经注阳平县东有二子庙谓之孝祠】晋文公庙【在高唐州西县志相传文公奔齐尝舍于此后人因为立庙】仲弓祠【在冠县北二十里明天顺二年建有司春秋致祭】孟子庙【在茌平县东北孟家庄县志相传孟子逰齐梁时尝经此后人为立庙】鲁仲连祠【在茌平县西乡】东方朔祠【在高唐州东北十里今祠废元阎复碑存】马周祠【在茌平县东一里明景泰二年建】羊使君庙【在聊城县东北二十里明统志使君失防其名晋开运初为博州郡守河溢城欲没使君投水死民立庙以祀】鲁义姑祠【在博平县西北十五里鵞子归旁】四女祠【在恩县西北卫河南岸土人称为四女寺　按四女名不可考相传汉景帝时人姓傅因父无子四女矢志不嫁以飬亲后俱得仙去祠有明成化间碑具列其事説虽涉荒诞然自昔相沿并称四女乃县志所载题咏以恩属唐贝州遂以防士宋玢五女当之又独诎若宪一人与四女之名不合益为附防不足信矣】后唐明宗庙【在清平县治西南山东通志明宗尝屯兵于此民頼其保障名为明灵寨立庙祀之】于御史祠【在府城东闗祀明靖难御史丁志芳土人称为忠臣庙又有忠善祠祀靖难典史周飬民】
　　寺观隆兴寺【在聊城县东门外明洪武间建】觉慈寺【在茌平县东北郭里店宋嘉祐八年仁宗梦神僧求赐名因赐今额】铁旛寺【在莘县治东北金天春二年建一名黑塔寺内有砖塔一座髙十三级可望七十里塔顶铜笼容二十余人明正徳六年巨冦逼城邑令诸忠令民登塔望贼随方设备自后贼不敢犯城頼以全】宝应寺【在馆陶县治西南金时建方搆寺时出一石匣内有古铜磬一口佛像十幅今存其六】白雀观【在堂邑县北门外县志相传堂邑城初筑时有白雀驯集因名白雀城元置白雀观于此今为真武庙基明穆孔晖有记】













　　钦定大清一统志卷一百三十二
　　钦定四库全书
　　钦定大清一统志卷一百三十三
</div>
    <div class="pagination">
<a href="大清一统志_page70.html">上一页</a><span>...</span><a href="大清一统志_page66.html">66</a><a href="大清一统志_page67.html">67</a><a href="大清一统志_page68.html">68</a><a href="大清一统志_page69.html">69</a><a href="大清一统志_page70.html">70</a><span class="current-page">71</span><a href="大清一统志_page72.html">72</a><a href="大清一统志_page73.html">73</a><a href="大清一统志_page74.html">74</a><a href="大清一统志_page75.html">75</a><a href="大清一统志_page76.html">76</a><span>...</span><a href="大清一统志_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
