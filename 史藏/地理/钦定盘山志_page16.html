<!DOCTYPE html>
<html>
<head>
    <meta charset="UTF-8">
    <title>钦定盘山志 - 第 16 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盘山志 - 第 16 页/共 45 页</h1>
    <div class="content">


















　　雨花室
　　山路西北上渐少平坦而谷深崖复佳境益多契乎
　　睿赏爰加结构有檐宇在深林中老树作英时随风飘舞宛如曼陀罗之散空则雨花室也室隐处又有室焉茨以茅倚岩为垣壁明洁无滓是曰云林石室步越庭院仰面诸髙峰青逼霄汉是为对山亭自此而西下半里许飞櫩翼然纵窄而横广楼阁之参差隐见于空碧中者可以坐揽是曰庵翠亭亭与室皆当幽絶处凡离合向背崇卑浅深之体制皆因地势为之不拘常格而举目移趾景色各殊洵乎人工之巧符乎天造矣




















　　泠然阁
　　地籁之发于众窍者调调刁刁吹万不同若夫暖香袭于兰坡凉声被于鞠径山中清景是处熙怡阁虚回受风尤多宜有泠然之目不仅援列子寓言也阁之下轩序翼如林萝翳如石之起于庭者突如梯而上南望无所不见北出乃平步崖额护以栏楯作深碧色时卉蔓之如锦一迳迤逦斜去若寻仙源窅然无极数十百折乃可达攓云亭亭在山絶顶常时烟云隔断以准望度之适与此地相直天然位置得
　　御笔标题一一与面势相称形诸绘事固不足以举其
　　胜槩矣




















　　小普陀
　　近东涧得冈阜髙敞地结亭曰极望澄鲜亭下北折曲径如旋螺深入崖隩水流至此不复作澎湃势萦纡洄洑汇为石潭潭之上有竹万竿竹得水而悦作深翠色日色到地若碎金于此建宇以奉大士屋小而势耸不设疏櫺刻木为四壁涂以丹雘名小普陀以水故名也大士以声闻入而号观自在观之为义无量无边以石潭而视落伽大海之水一勺耳而性月所印处处皆圆皈心者当作如是观






















　　古中盘
　　擅中防紫盖之胜而莲花毘卢诸峰或枕或面以朝霞夕霭作供养者为古中盘唐髙僧寳积之所宴坐也今则绀宇琳宫郁然相望
　　圣祖爱其竒秀勒诗石上记称舍利塔每放光明地多金沙雨过则现竒朩澄泉映带左右为佛窟表异者不可悉数度危石穿松径恍然不知身之从尘境来矣
<史部,地理类,山水之属,钦定盘山志,卷二>






</div>
    <div class="pagination">
<a href="钦定盘山志_page15.html">上一页</a><span>...</span><a href="钦定盘山志_page11.html">11</a><a href="钦定盘山志_page12.html">12</a><a href="钦定盘山志_page13.html">13</a><a href="钦定盘山志_page14.html">14</a><a href="钦定盘山志_page15.html">15</a><span class="current-page">16</span><a href="钦定盘山志_page17.html">17</a><a href="钦定盘山志_page18.html">18</a><a href="钦定盘山志_page19.html">19</a><a href="钦定盘山志_page20.html">20</a><a href="钦定盘山志_page21.html">21</a><span>...</span><a href="钦定盘山志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
