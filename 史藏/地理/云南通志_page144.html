<!DOCTYPE html>
<html>
<head>
    <meta charset="UTF-8">
    <title>云南通志 - 第 144 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 144 页/共 164 页</h1>
    <div class="content">　　上谕朕爱养黎元遐迩一体而边逺之地小民家计不及近省尤朕心之所系念数年以来甘肃四川云南贵州广西五省有用兵西藏及抚苗蛮等事其一应军需皆动用公帑备办秋毫不派及于民间而粮饷转输亦有资于民力今藏地苗疆俱已宁谧朕心嘉慰特沛恩膏着将庚戌年甘肃额徴地丁银二十七万七千六百八十四两零四川额徴地丁银三十一万六千三百两零云南额徴地丁银一十四万一千六百两零贵州额徴地丁银七万四千二百两零广西额徴地丁银三十五万三千九百两零悉行蠲
　　免其西安各属地方近日亦有预备军需之事朕心轸念着将庚戌年额徴钱粮蠲免十分之三共计银四十七万九千九百两零此六省督抚大吏宜仰体朕心转饬所属有司敬谨奉行务使闾阎均霑实惠如有奉行不力被不肖有司暗饱私囊或被奸胥土棍强绅劣衿包揽侵蚀者朕若访闻必将通省大小官贠分别从重治罪至于国家设官本以理民官有恤下之责民有奉上之义若设官而不为计及养亷之资则有司之贤者将窘迫而莫能支不肖者又将横取而无所检束矣是以酌定以钱粮耗羡均给各官为养亷之资此揆情度理上下相安之道但思加恩百姓豁免正赋若将耗羡一并蠲除是民虽邀额外之恩而官员转有拮据之苦上司或因此稍有寛假则必致巧取苛索于民流弊种种多于耗羡之数于吏治民生均无禆益常见庸劣之地方官每以蠲免钱粮为不便于己心懐怅怏卽此意也着于庚戌年为始凡遇特恩蠲免钱粮者其耗羡仍旧输纳谅必民所乐从若因水旱蠲免者不得徴收耗羡将此永着为例
　　雍正七年十月
　　上谕据鄂尔防奏称云南赵州白崖地方于本年閠七月平地忽涌甘泉二股田地得借灌溉此皆皇上之至诚足以感召天和恊应地灵等语王大臣等亦称皇上勤恤民隠是以甘泉昭宣上瑞等语是内外臣工皆以滇省醴泉归美于朕朕实不居也夫君臣上下本为一体设人君有乂安百姓之心而其臣不能宣布徳意以成善治或上官有抚字羣黎之念而其民不能感化以成善俗皆不足召
　　天和而徴瑞应也鄂尔泰以公忠之心行抚绥之政至诚所感能使吏服其教民懐其惠所属之境康阜恬熙而滇省官民又实能率从鄂尔泰之训导移风易俗和气致祥是以数年之中疉见庆云醴泉之瑞此盖
　　上天恩赐以表着贤臣之善绩也昔张堪之麦秀两岐鲁恭之蝗不入境彼郡邑守令有循良之化尚足感召嘉详况节制三省化民成俗者乎又如范仲淹之治青州广施惠政溪泽忽涌醴泉此皆载在典籍信而有徴者并非朕襃鄂尔泰为创见之论也且如鄂尔泰总督云贵则两省连嵗丰收今年兼辖广西则粤省更庆登稔又如田文镜总督河南李卫总督浙江两省境内屡嵗俱获有秋今年田文镜兼辖山东李卫兼辖江南而山东江南并称丰熟似此年谷顺雨旸时若又岂非共覩共闻之祥瑞乎凡督抚大
　　臣加惠一方以致感格
　　天心赐以上瑞此皆督抚之力朕不敢以为功而任用之得人与否则朕之责也即如田文镜之在河南清正无私而李绂蔡珽谢济世等结党朋谋肆行陷害若非朕洞烛其奸被其揺惑则凡忠诚任事之臣皆郤顾而不前矣即鄂尔泰亦不过谨守绳墨以求免众人之谤议而已何能展布施设毫无瞻顾以成此善政善教乎是以诸臣将庆云醴泉之瑞归功于朕实与朕无渉若谓朕能推心置腹以信用鄂尔泰使得尽展才猷悉心教养以成风俗之美受
　　上天之恩此则朕所不辞者
　　雍正十三年八月
　　上谕数年以来云南地方屡有用兵筹饷之事民力挽输未免劳顿朕心深为轸念今闻元江普思等处军务告竣用是特沛恩膏将本年通省地丁钱粮全行蠲免俾滇民均霑实惠若谕防到日有已徴在官者凖抵明年应纳之正赋着该督抚藩司董率州县官员敬谨奉行毋使胥吏土棍人等侵蚀中饱以副朕加惠滇民之至意
　　今上皇帝
　　上谕文以载道与政治相通故二帝三王之盛在廷敷奏及宣谕众庻之言皆为谟为诰炳着六经西汉治
　　犹近古人心淳朴故见于文者原本经术指事类情质实晓畅犹有周人之遗降及魏晋以文灭质渐就浮靡六朝尤甚姿态益工意格益陋文运所关非浅鲜也朕思学者修辞立诚言期有物必理为布帛菽粟之理文为布帛菽粟之文而后可行世垂乆若夫雕文选词以炫一时之耳目譬犹抟土揭木涂饰丹铅以为器物外虽可观不移时而剥落曷足贵耶国家累洽重熙之日务学积文者正宜沐浴教化争自濯磨渐进于大雅勿尚浮靡勿取姿媚斯于人心风俗有所裨益至于古人临文原无避讳诚以言取足志一存避讳之心则必辗转嗫嚅词不逹意嗣后一切章疏以及考试诗文务期各展心思独抒杼轴从前避讳之习一概扫除尤宜禁者乡会两试考官每因避忌字様必摘取经书中吉祥之语为题遂使士子易为揣摩倩人代作临塲抄冩以致薄植之少年得以幸取科名而积学之老生无由展抒底蕴嗣后凡考试命题不得过于拘泥俾士子殚思用意各出手眼以觇实学特谕













　　云南通志卷二十九之一
　　钦定四库全书
　　云南通志卷二十九之二
　　歴代御制
　　唐
　　明皇勅云南王防归义书
　　勅西南蛮大师特进防归义及诸夷首领等卿近边境不比诸蕃率种归诚累代如此况卿等更効忠赤朕甚知之顷者诸夷之中或有贰相率自讨恶党悉除即日蕃中应且安帖然则临地外境亦须有预人无逺虑必有近忧卿可思之岂虚语也所有蕃中事意使者且知之秋凉卿及百姓并平安好遣书指不多及
　　复勅云南王归义书
　　勅归义吐蕃于蛮拟行报复又嶲州盐井本属国家中间被其内侵近日始复收得卿部蕃落亦因具知吐蕃惟利是贪数论盐井比有信使频以为词今知其将兵拟侵蛮落兼拟取盐井事似不虚国家与之通和未尝有恶今既如此不可不防卿与达奚守珪部落团练其有动方可出兵必无事踪亦不可先举巂州相去道里稍逺若有警急复须为援并委卿与逹奚守珪计会无失事宜卿于国尽诚在边为捍委寄得所朕复何忧秋中渐凉卿及首领百姓并平安好今故令内给事王承训徃一一口具遣书指不多及
　　勅安南首领岿州刺史爨仁悊书
　　勅安南首领岿州刺史爨仁悊潘州刺史潘明威獠子首领阿辿和蛮大鬼主孟谷悮姚州首领左威卫将军爨彦徴将军昆州刺史爨归王南宁州司马威州刺史都大鬼主爨崇道升麻县令孟聘卿等虽在僻逺各有部落俱属国家并识王化比者时有背叛似是生梗及其审察亦有事由成都府不平处置有失或朋讐相嫌经营损害既无控告自不安宁兵戈相防亦不足深怪也然则旣渐风化亦当变俗有须陈请何不奏闻蕃中事宜可具言也今故遣掖庭令安道诣彼宣间并令口具有不穏便可一一奏闻秋中已凉卿及百姓以下并平安好遣书指不多及
　　文宗勅南诏清平官书
　　勅段琮傍段彛琮独栋杨迁赵文竒防善政李守约等各蕴器能夙懐忠义宣功尔室赞理本邦礼乐具修车书必会励抒忠之节操披向化之诚明亟涉道途逺遵识者威仪就列同庆于三朝筐篚充庭有劝于万里道光殊俗礼慕华风克成君长之贤深见佐臣之美劳忠可尚鉴寐宁忘勉守令图用慰遐瞩得前巂州録事参军陈元举男播状称父及弟妹等二十七人自太和三年没落在彼未防追索详其语防切在感伤朕思骨肉之情人伦所及家乡一异音耗两忘生死莫知幽明同怨为人君长深用轸忧今与丰佑书中具言其事卿等职当毗赞义重君臣执之何补于良图归之尤重于交好想同叅议用解幽寃今赐少信物具如前数
　　明
　　太祖初谕云南诏
　　朕闻顺天者昌逆天者亡古今定论祸福常理也朕起自草莱削平羣雄戡定祸乱今已七年中夏旣安四夷多附絶无强凌弱众暴寡所以臣顺于我者得遂其生共享和平之福惟尔云南王某乃元君遗派受封西南孤处遐荒犹未臣服以若所为非贻患于大理之民必自致丧身灭姓于大理之手二祸之机必有其一不可逃者何也盖云南土地人民本大理所有自汉通中国称臣朝贡至唐宋皆受王封其来乆矣昔因尔元灭其王而统其地及今百年无有复其故物者迩来元祚倾覆已尽尔尚力据其地不还大理自王果欺人乎欺天乎人虽可欺天不可欺祸患之报将不旋踵至矣今特遣尔亲族威顺王亲徃开谕如果上顺天理下契人心即奉贡来庭不然朕当别遣使者直抵大理仍赐唐宋所封旧号令彼为王合兵加讨悔将何及
　　复谕云南诏
　　自有元失驭羣雄并起声教异为烝黎各擅是致废兴疉疉民不聊生朕秣马厉兵于江左控三十万以观诸雄久之羣防无成乃命大将军平元都肃靖中外奠安黎庶迩年以来士不弯弧马牧平原农耕有余人皆乐福惟尔西南诸夷密迩声教恃险弗庭纳逋逃匿有罪坐受西川之任肆毒中华凡我朝臣孰不忿恨是以特兴问罪之师今云南既平诸夷服从故诏谕以更生之思所有事宜条列于后于戏知天命者福臻昧天理者祸至信如四时速如影响播告诸夷想宜知悉谕征南将军颍川侯永昌侯西平侯勅
　　旧嵗命尔等率甲士三十万南征诸夷兵临普定如风行草上所以去后还致有小疵及至入云南之域擒首帅于曲靖之西败乌蛮于可渡之北席卷豪英长驱于碧鸡金马来云已驻牂牁未几捷音摧坚敌于苍山下而抚金沙逻逻心悦者其金齿不战而率土以归于是雕题之蛮闻知即遣使入贡以再而献生口檄从百夷之种威来八百之邦将军其劳至矣然功并亘古勲着彤庭英风遍播于中外丈夫至是岂不以显父母扬名者耶今也勤劳既多欲劳以酒肉奈山川崄逺速不及赴特以朕心劳之故兹勅谕
　　谕云南平诏
　　朕荷上天眷佑海岳效灵祖宗积徳自即位以来十有五载寰宇全归于版籍惟西南诸夷为云南梁王所惑恃其险逺弗遵声教特命征南将军颍川侯傅友徳副将军永昌侯蓝玉西平侯沐英率甲士三十万马步并进罪彼不庭大军旣临渠魁尽获云南已平诏告天下臣民共知于戏福民永已圣贤之为逆天违命根祸殃民身家被罪惟西南诸夷应之故兹诏谕
　　再谕颍川侯傅友徳永昌侯蓝玉西平侯沐英勅
　　云南之地稽古之典气厚风和人民尚兵上古以为遐荒中古禹迹所至以别水土故地属梁州之域自汉隋唐三代皆中国所统曩元旣有其省数出名臣望重者镇之今将军等率精兵前进不逾百日而取之若非名望重者守之愚下之辈未可托也今特命汝南侯梅思祖平章潘允明二大臣暂署云南承宣布政使司布政使事定之后除官替回故兹勅谕
　　谕云南等处承宣布政使司左叅政张紞勅
　　唐虞之制外树州牧侯伯抚奠民居人乐雍熈载诸方册虽不备述简略见焉当是时贤良并出所命皆仁所以君有易位而法令不更诸侯列土千载而不异以其诚信相孚上下亦然也吁今之人不然导善弗从纵欲如流之趋下朕起寒微出望外而统天下竭气语疲精神谕人为善从者罕焉是其难治也且如内而中国外而四夷今九州十二牧官既命数违号令未见其人西南诸夷自生衅端发兵除平命官抚守尔张紞者首行今五年矣言出则诸蛮耳入令布则诚信相孚奠安黔南亦五年矣今年来朝不待考而朕知功居考内出九州十二牧守首惟紞为最复命仍治黔南汝往钦哉
　　世宗谕新设永昌府知府严时泰勅
　　金齿僻处遐方因无流官抚治风俗頽壊军民困穷而又外夷不时侵扰为地方之害近因云南镇抚等官奏请如洪武年间事例开设府治铨除流官以为经乆之计今从其请将金齿司所属永昌金齿二千户所夷民并附郭各里百姓仍旧设立永昌军民府佥举尔出身科甲素有才干故特陞尔徃知府事赐以玺书盖重其事也夫新府之设与旧郡不同外夷之治与内地殊异非徒赖以抚安而实资以控制尔须稽考制度创造衙门宣布条章立为一定规矩后人有所遵守其辖立州县长官司及各属衙门俱照都御史何孟春原拟计度人民户籍多寡地里逺近照旧为州为县为长官司等另行奏请铨除降印并腾冲司或改为州为县为卫如金齿司亦听尔奏请举行凡府中一应该行之事当备之物合用之人一一悉如内地若力有不给则设而不修势有未可则留以待后顺其土俗之宜施以安利之政归附者安之使得其所流移者招之使复其业仍须时常戒勉所属谕以大义开其善端使其遵守法度谨守地界办纳粮差抚恤夷民所属土流官吏军民人等敢有倚势刁泼违法傲慢者尔须严加禁革轻则会同问拟如律照例发遣重则奏闻区处尔受兹専城之寄尤宜亷公仁恕奉法循理慎重行事务使军民脱往时剥削之苦感今日抚摩之恩地方宁静永保无虞庶称朝廷委用至意尔其钦承勿怠勿忽故勅
　　奏疏
　　隋
　　请略定南宁州疏　　　　　【益州总管】梁　睿【安定】
　　逺抚长驾王者令图易俗移风有国恒典南宁州汉牂牁地近代分置四郡戸口殷众金宝富饶二河有骏马明珠益宁出盐井犀角晋泰始间以益州旷逺分置宁州至伪梁南宁刺史徐文盛被湘东徴赴荆州属东夏尚阻未遑逺略土民爨瓒遂窃据一方国家遥授刺史其子震相承至今臣礼多亏贡赋不入每年贡献不过数马其处去益路止一千朱提北与戎州接界彼人苦其苛政思被皇风伏惟大丞相匡赞圣朝宁济区宇辟土服逺今正其时幸因平蜀士众不烦重兴师旅押獠旣讫请略定南宁自卢戎以来军粮须给过此即于蛮夷徴税以供兵马其宁州朱提云南西爨并置总管州镇计彼熟蛮租调足供城防仓储以靖肃蛮夷裨益军国今谨建南寜州郡县及事意如别有大都督杜神敬昔曽使彼具所谙练今并送徃
　　唐
　　奏省罢姚州疏　　　　　　【蜀州刺史】张柬之【防阳】
　　姚州古哀牢之旧国絶域荒外山髙水深自生人以来洎于后代不与中国交通前汉唐防开夜郎滇苲而哀牢不附至光武季年始请内属汉置永昌郡以统理之乃收其盐布毡罽之税以利中土其国西通大秦南通交阯奇珍异寳进贡嵗时不阙刘备据有巴蜀尝以甲兵不充及备死诸葛亮五月渡泸收其金银盐布以益军储使张伯岐选其劲卒勇兵以增武备故蜀志称自亮南征而国以冨饶甲兵充足由此言之则前代置郡其利颇深今金银盐布之税不供珍竒之贡不入戈防之用不实于戎行宝货之资不输于大国而空竭府库驱率平人受役蛮夷肝脑涂地臣窃为国家惜之汉以得利既多歴博南山涉兰沧水更置博南哀牢二县蜀人愁怨行者作歌葢讥汉贪利而使汉人为蛮夷之所驰役也今减耗国储费用日广而使陛下之赤子身膏野草骸骨不归老母防子哀号望祭于千里之外于国家无丝髪之利在百姓受终身之酷臣窃为国家痛之往者诸葛亮破南中使其渠率自相统领不置汉官亦不留兵镇守人问其故亮言置官留兵有三不易大意以置官夷汉杂居猜嫌必起留兵运粮为患更重忽若反叛劳费更多粗设纲纪自然乆定臣窃以亮之此防妙得羁縻蛮夷之术今姚府所置之官既无安边静防之心又无诸葛亮且纵且擒之技惟知诡谋狡算恣情割剥贪饕劫略积以为常扇动酋渠遗成朋党折支谄笑取媚蛮夷拜跪趍伏无复慙耻提挈子弟啸引凶愚聚会蒱博一掷累万剑南逋逃中原亡命有二千余户见散在彼州专事掠夺姚州本龙朔中武陵县主簿石子仁奏置之后长史李孝譲辛文恊并为羣蛮所杀前朝遣郎将赵武贵讨击贵及蜀兵应时破败噍类无遗又使将军李义总徃征而郎将刘慧基在阵战死其州遂废臣窃以诸葛亮称三不易其言卒騐至垂拱四年蛮郎将王善寳昆州刺史爨干福又请置州奏言所有课税自出姚府更不劳扰蜀中及置州后李棱为蛮所杀延载中陈琛请于泸南置镇七所遣蜀兵防守自此蜀中骚扰于今不息且姚五十七州巨猾逰客不可胜数国家设官分职以化俗防奸无耻无厌狼籍至此今不问夷夏负罪并深道路劫杀不能禁止臣恐一朝惊扰为祸转大伏乞省罢使隶巂府嵗时朝觐同之番国泸南诸镇亦皆废于泸北置关百姓自非奉使入番不许交通往来增巂府兵选择清良宰牧统之为便













　　云南通志卷二十九之二
<史部,地理类,都会郡县之属,云南通志>
　　钦定四库全书
　　云南通志卷二十九之三
　　元
　　谏伐西南夷疏　　　　　　【御史中丞】陈天祥【宁晋】
　　八百媳妇乃荒裔小夷取之不足以为利不取不足以为害而刘深欺上罔下帅兵伐之经过八番纵横自恣中途变生所在皆叛既不能制乱反为乱众所制食尽计穷仓皇退走丧师十八九弃地千余里朝廷再发四省之兵使刘二抜都总督以图收复湖南湖北大发运粮丁夫众至二十余万况当农时驱此愁苦之人往回数千里中何事不有比闻西南诸夷皆重山复岭涧深林其窄隘处仅容一人一骑上如登髙下如入井贼若乘险邀击我军虽众亦难施为或诸蛮逺遁阻隘以老我师进不得前旁无所掠将不战自困矣且自征伐倭国诸夷以来近三十年未尝有尺土一民之益去嵗西征及今此举何以异之乞早正深罪仍下明诏招谕彼必自相归顺不须逺劳王师与小丑争一旦之胜负驻兵近境多市军粮内安外固渐次服之此王者之师万全之利也茍欲罢不能亦当详审成败算定而行彼诸蛮皆乌合之众必无乆能同心捍我之理但急之则相救缓之则相疑以计使之互相讐怨待彼有可乗之隙我有可动之时徐命诸军数道俱进服从者懐之以仁抗敌者威之以武恩威兼济功乃易成若复舍恩任威深蹈覆辙恐他日之患有甚于今日者也
　　明
　　陈言征麓川状略　　　　【河西县教谕】詹　英【贵州卫】
　　尝谓边夷抗命实天讨不容大将领兵当神明是务夫兵凶器也为将者不能重其事惟求己之利益必其取胜而成功者难矣曩因麓川思任背逆天兵已殄灭子思机又敢抗违朝命皇上命将出师徃正其罪何期总督等官不体朝廷之心茍安贪利行李二三百摃用夫五六百人声势喧閧沿途劳扰将带纻丝绢疋宻散富熟之家下纲垂钓狼贪渔取有司土官行李成队好马双牵转送别官加倍索取各处都司官见潜将贿赂先行所获有余贪得无厌故违祖训擅用阉刑以进为名尽留自用丑行遍扬于南诏名节大壊于边方及至行军全无纪律大军一十五万俱从一日起程路滑泥深难为士卒且如军粮一事又不设法转输每军一名运米六斗奔走往来搬运催促不得少停如此之劳何以养鋭有因自缢而死视之略不经心嗟怨之声盈于道路领命用兵者岂当如是哉指以防粮坐派有司一千余马不知此马何施坐轿卧轿山轿凉帐暖帐雨帐左右赞襄官吏百端阿承罢困下人无所控防比临贼境各不周虑探其险易虚实贼众有无輙至金沙江边贼人进抗猛烈调令副总兵叅将等官领兵攻围不克贼用木石擂打将骆都指挥等官军杀死俱将顶皮割去贼子肆顽不知何所郤将来降渔户诱系解作生擒葢因主将无谋致有此患捐中国生灵遗边夷笑计穷事拙只得班师已将地方分与木邦缅甸抗违之罪付之无可奈何抑闻古之为将者与士卒同甘苦故能成功今不知此虑欲希侥幸岂将兵者之所为哉窃详靖逺伯王骥以布衣陞伯爵子孙世袭有官何乃忍此总兵官宫聚由先代勲爵累陞都督挂印总戎自合寝食不安以除边患岂知此二人者同流合污旣无运筹帷幄之才又无克胜破敌之智玩法怙终损兵失利原其情犯死有余辜昔唐元宗时南诏有警御史李宓将兵十万击之杨国忠隠其败更以捷闻后范祖禹引管子之言堂上逺于百里堂下逺于千里君门逺于万里言壅蔽之害深也皇上深居九重岂知此情此臣不避势要威权冒犯天颜乞王骥宫聚等官拏送法司明正其罪先差密切亷干之官前途盘闸各官行李上解天怒下慰士心
　　复永昌府治疏　　　　　　【巡抚】何孟春【郴州】
　　臣闻消变于未萌者防之上消变于将萌者防之中变成而后救斯无防矣切见云南地方俱有诸夷然西至大理东至临安皆是府衞相叅事体有定则赋役有常制故民虽未冨犹得粗安惟金齿一司实古之哀牢夷地汉之永昌郡自元以上皆为府治其后元务逺畧创立大理金齿等处宣慰使司都元帅府于银生崖甸其地在白夷防乐山下去今金齿司南千余里其夷殁后金镶二齿而葬故因得名与永昌府絶无干涉后元以其地不可守改为金齿卫移入永昌府共治元末道梗流官多缺止有土官通判在任洪武十五年于指挥王真处降附十六年春附近诸夷忿王真立衞镇守不恤众乃共推已退土官知府高某引麓川思可发夷兵数万来攻生擒王真尽夷其城而去本年十月云南指挥李观请复立永昌府金齿衞招抚安辑十七年闰十月朝廷降到永昌府印又续发南京各处军充实军伍府衞相叅军民安堵二十二年十二月李观病故后指挥胡渊以旧城夷毁改筑新城因欲自尊假以民少粮不及俸为名于二十三年十二月初八日奉革永昌府改卫为金齿军民指挥使司兼管军民彼时渊以筑城有功意在专制又以指挥俱长单掌印尚无考选军政可使世世专有此土却将永昌府之民并入永昌金齿二千户所尚有附府良民无二编立东西太和六军等里径属本卫原本府所属施甸等县续立镇夷等州俱革为长官司百夫长等衙门惟永平一县乃古博南县民不可革遂概隶指挥司统属彼时渊恃有功不欲与府颉颃讫成私计然亲承屠城之惨深结夷民之心故需索少而粮差额轻军民和而调发事简又以府卫所有专供一司故夷民安财用足后来承乏尽意贪剥近城寨分已不如前其后因麓川反叛加以徴调夷民渐困及景泰末都督毛胜因随征麓川知金齿司指挥供给甚多遂营干镇守有内臣见毛胜得利遂接踵前来由是广占夷田以为官庄大取夷财以供费用然名目尚少犹可支持相承到今日増月盛典马典军费以万计磕头见面亦要数千过江子粒等钱无时得了白米马料等户无日不徴加以跟官小人百様生事害人积棍一时纵横取索椎髓剥肉倡言不恤夷民畏死不敢不从由是强者为盗弱者逺逃如近城鳯溪一长官目今止数家二代不袭可见矣比之宣德正统间环城万里之夷民十亡八九比之成化治初二三百里之夷民亦减六七所不能逃者赤身裸体食草锄山气息奄奄死亡无数而上下交征略不为异如施甸夷民害极欲变正德十年三月城门曾昼闭矣腾冲军士逼于拜见正德十一年太监曾被攻矣及今木邦起兵夺占孟定府又起兵入陇川临芒市又起兵入湾甸州其州去永昌所老姚寨仅四十里矣即今孟养又起兵过金沙江凿山开道由茶山直抵腾冲猛密又来要求宣慰矣臣访于耆老皆言自平麓川后今经八十年并无夷人敢如此侵犯良由金腾二司附近夷民被害不过各逃往彼处以防其怨彼各得招懐以益其强既知二司之虚又悉其贪残且又年年下番哄诱寳石月月设计欺骗金银遂使逺夷生凌侮之心兴兵试作变之渐若不早计诚恐变生盖附近夷民为二司藩篱皆抱恨切骨则藩篱撤矣附郭军民为地方根本皆疾首痛心则根本病矣藩篱根本皆隳大变固应不逺臣叨授巡抚之寄忧如焚灼博采广询共言惟是复府治设流官以抚安于内则外变自息及考之前数年巡抚官固有忧先于臣具本二三次陈奏矣缘该部只照常行云南镇守衙门勘报殊不知镇守衙门于近夷日取之财必千必万于逺夷嵗通之利莫考莫稽旣圗利身谁肯为国一承行勘转加唬吓声言治其妄告倒说为伊解释各差官上寨逼要不愿复府结状更督令科派备礼所以夷民则畏惧益深蓄怨益切二司则剥削愈肆声势愈张非徒无益于弭乱更以促发其祸机今幸皇上入承大统圣誉昭升率土普天更新视听延颈企踵想望太平臣用敢罄竭愚诚冀消祸变伏愿圣明俯垂睿鉴不惑羣议断自宸免行镇守衙门勘报乞查前后奏词以察事机将金齿司所属永昌金齿二千户所夷民并附郭各里百姓仍旧复立永昌军民府统治再乞勅吏部精选川湖贵州有守有为进士出身知府一员举人出身通判一贠推官一员经历司经历照磨所照磨司狱司司狱各一员令其领印作急到任其所辖历州县长官司合属衙门俱知府到日计度人民户籍多寡地里逺近照旧为州为县为长官等司另行奏请铨官降印其腾冲司亦原系府治后改为腾越州腾冲守御千户所彼时州隶永昌府所隶金齿卫后因比照金齿改为军民指挥使司今其为害亦与金齿相同若金齿复为府卫腾冲亦合复州或为府将司改为卫军民相叅管理其大小事例亦比金齿次第举行若其公廨房屋臣已访得空闲官田房屋甚多官至即备并无劳费如此则近便夷民可以自安逺地夷心自然畏服而变可坐消矣然不止潜消祸变于将来又可广垂利泽于永乆臣请畧节陈之原两司皆是指挥千百户等官凡经收钱粮皆先取以阿奉权势因而窃入私家花费及至盘查则认借充盘随后窃去花费事发之后监追至死无处赔纳为此守廵官无法可治将金腾官银多解大理府库收贮今复府治则免贮库于大理既可省五日防送又可以荅应急其利一也又凡承委抚夷勘问词讼徴收钱粮各一事不知一字不识凡地方词讼钱粮不能办集今复府治则承委有人诸事易办其利二也又驿课廵司缺官不报各买求署掌现今馆驿日日打干二两而供应在外税课徴商倍常而课程无闻灾异常见不申呈吏员久役不起送今复府治则官无虚旷馆驿可蘓税课可减啇贾可通灾异可警吏役可正其利三也凡元宵烟火料丝灯皆于操处出银五十两制造永昌所却又遍行科派夷寨春牛芒神天下同制今要多造两头承奉分派夷民各坛祭祀惟衣冠与祭有胙今要买补二倍分送跟官光棍牢子等人今复府治则此费自絶其利四也又金齿鱼利比之大理不及然东湖各塘坝河池所出市不缺买南北河道竹木之来嵗不缺入而鱼课之徴抽分之利通入私门今复府治则财用自足其利五也徃时官舍军民之家有不得已乗丧嫁娶者皆在夜中惟恐人觉自今指挥等官禀过官府任行嫁娶或父母丧后三五日或半年白昼嫁娶鼓乐喧阗夸示市廛众皆欣慕纳贿请求以为荣耀人心全泯风俗尽移今复府治则此弊可无风俗还旧其利六也夫能消祸变之大创永乆之利如此适遇圣明在上庶政维新又如此傥又畏首畏尾不一陈之岂非天下后世之罪人哉臣但恐欲专地方之权以取利幸地方之变以邀功曲加阻挠臣请逐件折之若曰永昌府系我太祖髙皇帝时所革只当遵守不宜更复则胡渊革府之时府学亦革为足食仓矣何自正统以来列圣又因臣下之请复照府学事例立学到今乎若曰金腾地接外夷规画已定忽复府治恐兵弱不能控守则见今临安接界于南安比之诸夷之离金齿尤近南安地尽于南比各夷之宣慰更强以临安府衞顾足以控制强大之安南而金齿不然正以司治贪污是以起其欲变耳若以永昌府衞相参加以腾冲有不能控制数宣慰司窎逺之夷乎若曰民少不勾佥一府之皁隶门库粮少不勾供一府之官员俸粮则查今隠占白米戸之丁力足勾二府之皁隶门库私纳白米之石数足勾一府官军俸粮矣何况三十寨之秋粮各民里之赋役乎若曰未尝有例缓求其宜则见今云南大理防化景东楚雄临安曲靖俱有府有衞即其例矣且内唯临安大理二府土地民户财产田亩与金腾等其余府分逺不及况今夷民困极大变将兴救焚拯溺少或迟延则祸乱必作救之不及矣岂容缓乎其余区处细防事务曲折非本内可悉者臣已悉与布按二司官昼夜计算经画停当决可弭患于将萌垂泽于永久如或一有不效臣甘万死以谢妄言之罪伏望圣恩悯念俯赐允从则地方幸甚生民幸甚
　　奏罢屏石疏　　　　　　　【巡抚】蒋宗鲁【普安】
　　臣准工部咨照依御用监题奉钦依事理依式照数采取大理石五十块见方七尺五块六尺五块五尺十块四尺十五块三尺十五块等因案行金沧道分委大理卫太和县督匠采取据耆民段嘉琏等告称嘉靖十八九年曽奉勘合取大屏石难寻崖险压伤人众及至大路行未百里大半损缺众复采补沿途丢弃所解石块二年外方得到京至三十七年取石六块见方三尺五寸自本年六月至十一月始运至普淜小孤山因重丢弃在彼且自大理至小孤山止有三百余里以半年行三百里未免有违钦限徒劳无功乞转达奏请量减数目尺寸等因又据石匠杨景时等告称原降尺寸髙大石料难寻且产于万丈悬崖难以措手纵使采获势难扛运等因俱批行布政司会议为照云南地方僻在万里舟楫不通与中州平坦不相同先年采取三尺石自苍山至沙桥驿陆运祗五程劳费逾四月供给不前所过骚扰军民啼泣今复取六七尺者其难十倍况值上年兵荒民遭饥窘流离困苦实不堪命应请量减尺寸通详巡抚蒋宗鲁巡按孙用防题议照锡贡方物为臣子者均当効忠民瘼艰难凡守土者尤宜审度前项屏石臣等奉命以来催督该道有司亲宿山场遵式取进匠作耆民人等俱称产石处所山洞坍塞崖壁悬陡三四尺者设法可获其五六尺者体质髙厚势难采运且道路距京万有余里峻岭陡箐石磴穿云盘旋崎岖百歩九折防擡则石髙而人低横擡则路窄而石大虽有良策委无所施今大理抵省仅十三程尚不能运至何由得达于京师是以官民忧惶计无所出议将采获三尺四尺者先行进用五尺者一面设法采取六七尺者或准停免以苏民艰实出于军民迫切之至情万非得已冒罪上闻
　　陈言开采疏　　　　　　　【巡抚】陈用賔【晋江】
　　臣用宾荷国厚恩见陛下数年来为国用不足劳心焦思恨不能为陛下分忧共念取金则解取石则解取象则解大工兴则济工东师兴则济饷无一事敢拂圣意即百姓输将千愁万苦之声臣等程督千艰万难之状亦不敢闻盖惭无回天之力而一意于终事之义也但滇南民力竭矣尚冀陛下垂慈庻几民有息肩之日乃今开采新命其裨国用也甚微其误国用也甚大不但大误国用而且大妨边计臣等不得不摅悃陈言臣等之言非敢方命实欲请命求国用边计两者俱得以便督行惟陛下少垂察焉盖滇环向皆夷非腹里比汉土错绣赤子龙蛇杂居不堪重赋通省税粮不及中州一大县之半先臣奏开矿厂益以盐课并奏留各部事例银两充兵食之需行之数十年矣然其所入有限所给无穷一遇兵兴輙请四川南京恊济万历二十二年蜀中当事奏讨原借饷银奉旨云南以后兵饷自处不得再借臣等长虑郤顾急为自完于山泽矿盐未尽之利督令各官尽行开挖煎騐于旧额五万二千七百二十二两之外増出三万八百八十三两共计八万三千六百余两而官兵月饷嵗该一十二万九千六百有零入不彀出臣等复于各处税银清之又于兵之可缓者销之二十三年四月内臣等具疏奏闻其开挖矿厂与旧额新増之数一一见于限兵处饷疏中经户兵二部议覆奉有明防允行矣迩来矿脉渐衰在在请闭又新旧贡金给发帮贴工价大约嵗该六万与助工东饷一切采石买象不急之需俱难措处臣等只得于兵食汰省将各项通融于矿盐额课内支用盖是山泽靡有遗利而各无有不开之矿亦无有无课之矿矣今千户张国臣奏内所称朝阳洞灰窑厂沙木和梁望山中嘴洞白松坡陆凉州澜泥坑表罗厂慕莱厂等处胥系臣等督官开挖数内即有一二未开如灰窑厂则见今议开以补各厂消乏之数如慕莱厂则在夷地不可开矣不则前日之所已闭者若土民李拱极江应秋等乃平素革逐搅扰矿厂之棍徒也顷接邸报奉有圣防允差尚膳监太监杨荣督率原奏官民前来会同臣等抚按照例开采解进纶綍一颁臣等敢不遵奉苐前项厂硐先已开采定课入额复与张国臣等再开进交则云南额课应否报罢十三万兵饷安出贡金价值数万安出济工济饷及朝廷不急之需安出此其烦圣虑者一金矿臣等未之前闻即贡金亦买自他省若寳井出产寳石则猛密猛告地也三十年前已折入见为思仁盘据臣等议复尚未有便其地乃不毛烟瘴之墟汉人入者十有九死张国臣奏往开采不知自己能率土民李拱极等徃采乎抑欲臣等聚数千之兵与之偕徃乎国臣等无班超三十六人之雄臣等未敢保其径入若欲臣等集兵以威胁取必开边衅此其烦圣虑者二展转思维俱无一可臣等请为陛下计莫若将张国臣原奏嵗解银万余两就责任臣等抚按督行各该府县毕智竭力截长补短于官四民六之例稍为酌议嵗输内帑一万之入寳井俟臣等恢复猛密之日令彼夷酋任土作贡虽未敢必实为至愿至于差遣官贠悉免入滇如此可仰副皇上开采之意而云南贡金兵饷等项亦可取给内夷外夷之衅永可坐消防不尤得乎傥陛下以成命难收开采之使业已出京乞勅令内臣杨荣前来与臣等商议每嵗解进程限而原奏张国臣等撤囘免其开采此于边计犹未甚失若以臣等谬言为不足信则此举输于陛下者能有几何其耗蠧滇省之矿利者不可胜计必至上误贡金下酿边患兵困于无处之饷则兵变夷争于垂涎之利则夷变亡命之徒聚于中狂逞之夷发于外滇云不免多事黔蜀必至骚然此时且必请内帑以靖边疆而何有于一万之入哉臣等职司封疆安危愿陛下以国用边计两者权衡使归于当也
　　罢采寳井疏　　　　　　　　　陈用賔
　　臣惟云南之有缅其为中国患旧矣彼其挟封豕长蛇之势敢与我抗小则蚕食诸夷大则寇边即先年麓川之役王师百万三劳南下卒莫能大创迩年以来缅丑不敢饮马金沙窥我蛮莫此岂臣之力能制其死命哉良由我皇上以封疆之事一以委臣臣因得以展布四体内则绸缪牖户之修治以不治外则聨络逺交之计以夷攻夷又严禁中行之辈不使播弄于中外彼缅欲乗无隙自救不遑故狼烟弛警三宣亡恙耳乃本年二月内缅丑阿瓦其酋雍罕结连木邦等夷拥众十余万直犯蛮莫蹂三宣而抵腾越之墟其执词曰开采汉使令我杀思正以通蛮莫道路吾为天朝除害焉耳彼时边疆将吏奉臣令声正酋致寇败北之罪歼之徇众使瓦酋而果无他则当如臣檄卷甲尽回阿瓦乃留兵据守蛮莫何为哉狡缅之假献井而思啓疆借追思正而垂涎蛮莫奸谋盖毕露矣夫蛮莫何地也三宣之藩篱也三宣腾永之垣牖也腾永全滇之门户也蛮莫失必无三宣三宣失必无腾永全滇之祸当自开寳井啓之欲开寳井则蛮莫不可复欲复蛮莫则寳井之役不可开此不两立之势也欲觊寳井则藩篱必撤欲保藩篱则采买当报罢此不两全之理也夫天下之事一则精神专而事成二则羣枉开而事败今为陛下之巡抚者任一将以整饬兵戎为陛下之督税者又任一将以总理采买司兵戎者当惟边疆是计有警必报贼入必击司采买者当惟寳石是问警不欲报贼不欲击其势必至掣肘掣肘不已必至壅闭壅闭不已必至弛备一至弛备则缅骑可以长驱由蛮莫径抵三宣如入无人之境腾永一带恐非陛下有矣陛下肯使数年懐柔之邦祖宗金瓯之业一旦以采井壊之耶臣知其非陛下意也夫寳井何足寳哉不过一土屑耳石为重乎土地为重乎以无用之土屑壊万里之封疆以采买之虚名贾边疆之实祸臣又知陛下不为也臣受陛下之恩渥矣封疆安危在此一举若坐视不言是臣误封疆而负陛下也望我皇上鋭发干断将寳井采买之役亟赐罢免旧将侯显忠令速回籍无再起衅使边疆将吏得一意讲求战守计圗所以复蛮莫之防缅去不追缅入必拒庻几边事无掣肘之虞而南服犹可保全乎
　　条议兵食疏　　　　　　　【巡按】周懋相【安福】
　　臣闻天下之患发于逺者不足畏发于近者为可畏发于我之所戒者不足畏发于我之不戒者为可畏发于戒而有备者不足畏发于戒而无备者为可畏滇西防缅南虞交然逺在三千里外即有侵犯驱之即已非以其逺耶戒耶或有备耶乃寻甸武定自安鳯殄灭后改土设流民不见兵戈者四十余年迩者克举首难陷武定而肘腋残逼会城而腹心危攻寻甸破嵩丰而肩臂伤白骨撑野赤燧漫天内地之百年未见非以其近耶不戒耶无备耶若复不戒复无备是后之视今犹今之视昔也臣慨于中乆矣取其切要兵食可备善后者条为十事以闻其一设武备以严防御夫不素练不可以应仓卒滇之兵自永腾顺云临元诸营外余郡并未设兵遇警惟调土司兵勇而土兵又多散处号召难齐徃徃坐视盗贼猖獗束手而无计苦无练兵故耳今查武定所辖四十八马附近者犹得以文法羁束其余或分布江边或参错江外箐林深谷隂岩峻岭旣有险要可凭而与江外诸夷结好连姻武定之变实始于斯谓宜于环州虚仁等处设守备一员兵五百名防守外与会盐守备聨络隄防内与郡城官兵鼎足屹峙此以防之于境也武定城池虽复而无兵控守与无城同宜暂増兵千名设逰击驻镇虚仁寻甸款庄三营皆听调度节制寻甸与东川仅隔一山孤城可虞宜増兵五百名设守备防控普渡东川咽喉省城要害宜择指挥一员提兵三百名守之此以防两郡也其在会城自广西营兵百名外应再増九百名以军门坐营中军统之与管操都司兼同卫军操练视武甸为左右臂而会城居中运之首尾相应内外相聨以消睥睨俟反侧尽安方可渐议减撤也其二清隠占以广训练臣查全滇军数三分马歩旗军二万七千八百三十八名数非少也且勿论外郡即会城六卫实在请粮旗军五千四百九十九名汰革事故在外军非乏也乃操不逾千而夷宼临城未有一军登陴而守者此无他荷戈持防皆疲癃老弱之卒而精鋭豪猾冒厮役牢歩之名至其散粮也在各衙门跟役皆得循例告给而城操各军随大班支散者多为管屯各官以兑支敷军空名与之有终嵗而不霑半菽者劳逸相悬苦乐顿异无怪乎私役愈众城操愈虚也谓宜除堡军扛擡走递及分发哨守外其应役者量留若干其余与马军尽入城操年终更番以均劳逸自非护表等项公差不许预告另给以均苦乐至臣衙门无乆驻省城之时与抚镇异惟巡军余丁应留巡守以防册卷余听都司临期拨送出巡外郡照旧入操在外卫所听驻劄各道一体查发操练庻尺籍不为空名粮饷不为虚糜矣其三复汰折以实行伍兵制以三分入操七分治屯兵农相兼善矣滇中额有土军不支口粮嵗赴操守徃者金价无措有谓军多□顶虚费议行汰革取口粮以充金价者此权变之计耳委官以多汰为能有汰老弱及户族至举卫所城操哨守之军而半汰之夫老不能逐队独无子弟乎弱不能追敌不可俟其长乎祖军尺籍即逺在万里人隔数代勾单一至甚有丁尽户絶累及业主与甥婿者又何论户族乎查会城六卫汰军仅一百零十名而在外卫所前汰其半岂汰之法可行于外卫所而不可尽行于六卫耶诘及城操无人辄以汰军对已据汰军告词及卫所申呈批行查议惮于逺覆苐曰金价无措成规难易而已夫金价诚难处矣今矿厰量开即目前未尽见课而将来未必无资何必撤见在行伍之人夺其应得之粮以充之乎折操之议起自卢承爵彼谓军不赴操操不以实不若折操银五钱犹可济急需耳夫入操不以实操官之过也令之折银举其操而废之不因噎而废食乎闻此时军与官通纳不及半故复汰军免土军折银毋拘成心惮更改最急之务也其四重兵备以修边防曲靖临安澜沧金腾四兵道设居四陲而前抚臣萧彦复议将分巡安普道更驻兵巡专理云南武定两郡以补四兵备之空法至密矣以臣所遍历有一可练可用之士乎夫兵备谓以兵为备也无兵安备今宜令于所辖卫所军士挑选精壮勇敢者多或六七百少不下三四百名置之标下选中军统之分营练习武艺教演战阵衣甲器械必坚听于局料内动支制给比照选锋例于故絶名粮老弱半粮内计处以恤其情无事更番下班以均其劳有事分营策应以齐其力操赏钱粮酌议计处苐不许借为吏书赏赉以灰壮士勇敢之气行之一年而兵威不振汉夷之心不慑臣不信也其五复北营以壮威武省城教场旧设北关之外后移南关当商民辐辏之地况目前势必增兵此等乌合与阛阓错杂而居能保其不横恣奸夺否何则地近而势逼也若复营房于北有数利焉城西北负山民烟稀少立营屯聚可固城守利一也邵甸小甸等处皆为夷贼出没要路据险了拒可扼贼冲利二也且其地广衍旣便驰驱而兵士得就其隙地以借樵苏其利三也与商贾居民不相混扰絶奸宄抢夺之端其利四也此可守复营之永利矣其六覈田亩以充储糈滇中屯粮总三十八万七千有竒嵗完六分其中兑支甘认乐从敷军种种名色皆列完数犹有不可胜诘者夫地非加缩也应支之官军非加多也且故絶逃亡应除俸除粮者无论如景东澜沧等卫之甚即诸卫所亦消耗十三四矣乃田亩多而饟不足官军减而食无余何也巨奸豪猾饵诱于前纨绔之子踵袭于后以一嵗所入浮于所出支剰有余混称拖欠即叅罚亦故事耳今去万暦十二年清丈弗逺圗册具存宜遴委覆覈如某官故絶职田若干亩某军逃絶屯田若干亩见在何处何人顶种改附有司徴收仍总计逐年所入若干所出若干应放若干悉力清查综理其支放有余者变价解司以充兵饷屯伍官侵逋数多及占为私业者重行叅究示儆庻田不沦没而饷可渐充矣其七严屯徴以饱军腹屯政之弊百孔千疮其徴也旣不可穷诘其放也又漫难覈稽甚有城仓支矣屯仓复支本色支矣折色又支者有通同吏胥套押揑印票混百石如大理卫军书王嘉庆等之为者屯田道驻劄省城其在外卫所徴收数目不过嵗取完欠以备奏报各道明知其弊而嫌于越爼亦听其自废自理而已谓宜以六卫屯粮徴比收放责屯田道在外卫所听各驻劄道查比徴收官军支放格册该道印钤逐月填注季终报屯道以备彚覈此非分屯田之权实所以助屯政之成则武弁不敢欺冒而三军且宿饱矣其八寛文法以绥土夷夷□蒲僰混处内地种类虽殊其嗜好其椎髻其侏不通汉语其工弓弩而习剽掠其不习文字木刻为契同也彼实逼处我郊坰之间其改土设流者即芟除旣乆服习渐深然其恋恋故主之心有老死传子孙而不能忘者管甸通火视为利窟指一科十鱼肉弗厌奸商黠民移居其寨侵占田产倍索利息稍不当意罗告摭词不才有司乗之以上下其手左右其袒彼夷民畏城市如陷穽见差役即魂销宿怨深怒业结鬰而不可解矣如武定之难由郑举深愤管甸马一龙马化龙等之侵夺有司不为伸理遂假阿克为鳯裔以惑故夷一夫猖逆而方百里内外蠭起蚁附此非激之使然哉除武寻所属诸马未叛及乞降者业已抚定外一应改土设流郡邑俱宜旷荡文法严禁科敛平息争讼剂量赋役使夷民安我之约束至土司统辖夷民征调即赴应寛其小过叙其功劳时其替袭释其株连公其好恶使有所慕而为善彼见其长之俛焉遵顺也不愈坚其向化之心哉其九创邻夷以絶边衅武寻境界金沙江江外通安会里黎溪戈备等处则与武定境接东川则与寻甸境接在蜀为属体之毛在滇为剥肤之害至七州诸夷纳叛贼质子助兵入寇饱饫而归东川禄哲等受叛贼重贿提兵相助围寻甸郡城者再此岂复知有法纪威灵哉今郑文乆献江外渠首次第缚出或可渐为结局而枭獍难驯睥睨犹在谓宜合两省之力擒首恶寘之法使江外羣夷弗敢复反夫然后沿江郡邑或有安枕之日也其十重鹾司以足课额云南产盐去处仅有黑白安五四提举司全滇兵饷大半仰给于斯迩来以援纳途开提举官席不暇暖额课多亏夫以一铜臭子捐千金赀輙称五品大夫资格极矣当事者又为之计日而扣偿其途已穷而万里间关其途更穷上之人授之以索偿之路又限之以索偿之期于是取见面勒常规不顾正课盈亏盖其计画无复出耳四提举每嵗纳选二贠嵗仅二千金所利公家甚微而四井迩年以来嵗亏额以万计所苦遐方甚钜合无塞援纳之途仍照徃制于通判知县等官陞转彼其前途尚逺人知爱惜灶民无科索之扰额课庶几其充足乎以上十议皆边鄙之剰谭惟是滇南事体与它藩殊积渐已成偏重难挽参差抵牾即抚臣有不得尽行其法者非仰借天语叮咛曷由使万里遐荒食足兵强逺至迩安乎
　　请巡抚兼制东川疏　　　　【巡按】邓　渼【南城】
　　窃照滇中四面皆夷西邻缅甸南界交冈皆悍夷也东北接壌黔蜀一二土司皆服我冠裳受我约束者然缅甸尚有三宣为藩篱而交冈以越在九长官司之外亦未敢公然入犯惟是蜀之东川逼武定寻甸诸郡仅隔一岭出没无时朝发夕至以故谈滇事者忧不在逺而在门庭之内矣乃其酋长禄夀禄哲兄弟安忍无亲日寻千戈而其部落以劫杀为生不事耕作在蜀既以所辖辽逺法纪易踈在滇又以非我内属号令不行目无汉法乆矣徃者鳯克大理保之乱隂相结约遣助兵马罪已不可胜诛贼旣败走开门纳叛要挟重赂方许解献按情定罪不在逆克等下止以大乱初平讳寻兵端幸稽天诛不谓志气愈骄寇劫日甚先是臣以三月尽入境经过马龙州地方士民泣诉以近日竜顺成余党构引东川夷贼入境抄害该州军民四十八屯盖无一得免者前抵乌龙箐则近日添设官兵一百营屯在乌问之亦以防守川贼然以众寡不敌俄而有报杀死客商者有报拒伤官兵者臣闻之不胜切齿批行该道查议间旋据寻武等郡申报各悍夷扰害情形到臣除陆续批行查议及一面防御外该臣看得东川土官所以敢于称乱纵令部落蚕食我境内者以前日藏纳叛酋得志于我狡焉思逞贼众强盛一也自恃隔属无复严惮二也窥我虚寔兵力不继三也始犹窃伏林莽今则跳梁村落矣始犹啸聚不常今则屯据弥甸矣即使我素无兵革之扰犹不堪其戕贼矧乃寻武两郡新遭兵燹疮痍未起流散未复一二残民拮据旧业诛锄荒秽仅延残喘孶畜几何尽为贼有塲圃一空饔飱无望譬则尩羸病夫复遭捶楚言之伤心于斯时也将分布营兵阻其出入乎而自寻至武方六七百里间蹊径四通于此防御于彼□入势不能徧守也将调集汉土官兵一鼓而翦之乎计非旬日不能办声息既露鸟举兽骇兵聚则贼防兵散而贼又复聚矣且奈之何将赢粮除糗深入其阻一举而歼乎则林箐深密重关峻岭彼逸我劳有害无利而此时兵饷匮竭司库如洗万万不能为无米之炊也将借助于邻省为大创之举乎比闻蜀中连嵗兵凶自治未遑安暇及逺又势有不行已将坐视而不为之所乎心则何忍以故臣与抚臣计之惟有严督官兵驱逐出境稍纾目前之急而不能终禁其将来也纵收一路之勲而不能尽塞其岐径也所恃者独有陛下之威灵耳威之若何则改勅滇抚兼制东川之议是已前日抚臣具疏请而未及其详部臣以事关两省始谋宜慎故未即覆允今地方事势危急抚臣旣难于啓口臣若复噤塞匪惟负陛下负地方抑非枢臣之意矣臣窃以为是说果行有三利亦有三不足疑请借前箸筹之新勅初宣夷人丧胆体统旣正窥伺潜销此利在滇者也蜀道二千鞭不及腹借我近力释彼逺虑此利在蜀者也不费斗粮不劳一卒折冲樽俎制胜无形此利在两省之边民者也议者或以此疆彼界各不相逾询谋未周虑成矛盾不知东川乃不毛之地鸟语侏梗我王化向来隶蜀仅同羁縻此虽兼制亦是虚声非割其疆土人民而归之我也于蜀无损于滇有益抚臣公忠谋国岂分封畛旦夕入佐中枢则滇人即吾人而何嫌猜之有焉此不足疑一也或又以夷方土酋利在安静十羊九牧虑生事端不知东川在诸夷中最称桀黠难治旧制蜀中虽设通判一员管府事实未亲履其地土官专制自如纵许滇省兼辖犹虞猝难驯防边吏茍以得免侵扰为幸寜复求多此不足疑二也或者又以各省直疆界相连犬牙相制一允所请援例纷纷不知东川与蜀隔絶而距滇伊迩其骄纵不道又各土夷所未有者异时黔抚以楚中恊济兵饷隔属不便查催请得兼制湖南湖北卒防廷臣覆允兼听举劾况东川原无道府有司事权更置而祸生肘腋又不独黔中之害而已他省事体原殊讵得比例凟请此不足疑三也滇省延袤二千里土府居其十四调停费力又岂求益邻境自取多事弹丸土司即令取一与一在蜀无所靳在滇亦无所利况所请止节制乎抚臣近日条议请增安普道勅盖亦不得已而为此说然道臣权轻边夷素不知司道为何官且同一兼制也何分院道而事体断断非抚臣不能弹压者若并増道勅则尤称便利矣
　　议防录名臣疏　　　　　　【巡按】毛　堪【吴县】
　　窃惟致身者人臣之分也旌贤者明主之典也故骨鲠言事之臣不难捐生立名则社稷赖之鞠躬任事之臣不难违众特立则封疆赖之乃有功在社稷封疆而死未霑殊卹生反遭竒祸如原任给事中毛玉原任云南叅政李先着其人者岂非圣世之缺陷事哉臣谨按云南毛玉右卫人登治己丑科进士官吏科左给事中嘉靖甲申年议大礼廷杖身卒隆庆元年赠光禄寺少卿夫人臣犯颜极谏至于血涂丹地防沉青琐斯亦惨矣彼所争者朝廷之典礼所补者圣明之阙失忠肝义胆旣与日月争光劲骨香名又与乾坤并立在先帝襃嘉遗直业已薄赠其官在朝野叹息孤忠犹谓未酧其烈盖本官天钟正气寜舍生以成仁身任纲常务转圜而悟主居谏垣十五载毎言人所不敢言闭夜台九十年惟死彼之得其死所谓大忠之当亟录者此也李先着锦衣卫籍山东人登万暦丁丑进士歴陞云南临元分巡叅政于时适有顺寜猛廷瑞与大侯奉赦构隙讐杀当事者以本官原任澜沧兵备素为夷人所信服委同金腾副使邵以仁叅将吴显忠提兵勘处掎角而进本官以猛酋无大罪且生灵涂炭可悯坚议抚之酋持千金请命本官谓不受金酋不信遂以金发充兵饷酋遣子送印为听抚之质而金腾路乖其抚议径袭击廷瑞反诬搆本官被论逮系竟死于狱夫人臣不贪啓疆之功以全生灵之命且使狡酋不信抚臣之屡檄而取信守臣之一言此其宣布威恵人安封圉为何如哉而贪功之徒乗间而下石害能之辈操斧而寻柯三木囊头天地且为黯惨一腔热血鬼神亦为鉴怜彼接踵而逮同夕而殒者洵天道之好还而家户有祝郡邑有祠者尤人心之不死盖本官一尘不染百折莫挠柔逺来椎髻之夷掩骼无鬼燐之哭救荒则疮痍色起品题则多士从风疏水利则赤地成畴悯贫寒则青衿徼福徒失贵臣之心致干雷霆之怒功而见罪贞而被诬所谓大冤之当亟伸者此也近该礼部公议諡典考订别白取其事功崇隆节义彪炳至重也期于耳必徴目声必副情至覈也而要以阐幽光维风教体圣明旌徳之盛心存三代不泯之直道至严也若玉之杖而死先着逮而死所谓社稷之臣诚死社稷封疆之臣诚死封疆事功崇隆节义彪炳孰加焉二臣身虽徃而忠耿不磨志未酬而风励滋逺芳名光于俎豆公论定于盖棺耳目之真情实之孚孰加焉国家旌一言事之臣而骨鲠者益劝旌一任事之臣而尽瘁者益奋匪徒昭雪旣徃实以风示来兹裨圣徳而存直道又孰加焉盖以滇之孤僻而有如玉之以身徇国以仕于滇之间关而有如先着之以身徇职真贞元之门值而麟鳯之偶出者逺听之臣咸为追悼而况于庙堂之上乎臣观风兹土从公咨访在玉则身死之日贫无以殓今其子孙不能具饘粥臣檄云南府修其坊表量给祭田在先着则一棺尚滞浅土防防遗嫠无以糊其口臣捐赀助葬复檄提学道祀之名宦庻臣所可为者罔敢弗既厥心也若夫旌直扬清之典非圣明留意孰鬯此久鬰之公论乎皇上崇尚风化综覈事功超出寻常万万先后忠谏之臣如杨继盛予諡赠廕近且予祭矣如刘台赠官与玉同又一子矣大圣人之作为宁不足磨励一世激发人心哉然死于戍者已防死于杖者独遗非法之平也有罪者尚世衣锦之官而有功者竟毙锦衣之狱非所以示劝也臣有慨于中义不容黙行据带管学道按察使袁茂英呈详前来特为题请伏望圣明不遗荒逺一视同仁勅下该部再加防议将毛玉予諡补廕以表直臣李先着即未敢遽议諡典先行赠秩录廕以表劳臣庻大忠可慰大冤可雪公道明而人心劝臣节风而圣治有光矣
　　请蠲贡金疏　　　　　　　【巡抚】沈儆炌【归安】
　　臣奉命抚滇数月以来日孶孶焉惟弭盗安民是急顾四郊多垒大盗纵横征剿之文与招抚之檄交发互驰笔几为秃而反侧难驯期以弭盗而盗未必弭也戒谕有司厘剔弊蠧荡涤烦苛念念思与民更始而天灾流行霪为虐登城一望四野沮洳期以安民而民未必安也盗未弭则添兵添饷势不能免民未安则焚林竭泽困不能支况可以辽饷故有每亩九厘之加派耶滇土府土州土县壤地千里小者数百里所输仅差发银二三十两多者五十两或百两而止其流官州县得数百金遂了一州一县之额若嵗入有一二千金者便以名城钜邑称矣譬之一贫家析薪数米常惧不能糊其口一羸夫朝饔夕飱常惧不能必其命今欲少留涓滴以活滇人之命则惟有请蠲贡金一节而已夫皇上取金于滇岂以金为滇之所产耶不知商民裹粮重茧逺覔之秦陇近覔之巴蜀甚有至京而反用髙价易之以进者至于金价之所从来尤有不忍言者或取之汰军或取之摉括或取之闾阎或取之商民之赔累吮血摧肤呼天抢地皇上不得而知也如以为必不可缺则隆庆以前原额止二千两隆庆四年始増三千时以抚臣三旸按臣许大亨之奏穆宗皇帝慨然停止万暦十年増金一千时以抚臣刘世曽按臣董裕之奏我皇上亦慨然停止则知金可有可无之物也以可有可无之物蚤为停止而况又加之辽饷之急耶惟尽行免解或止解原额二千停止续添三千少留滇民余力以供九厘之加派少留滇饷万一以救多凶多惧之危疆臣度眼前光景金价决无所出来嵗贡金决不能办臣惟有与地方诸臣席藁以待斧钺尔已
</div>
    <div class="pagination">
<a href="云南通志_page143.html">上一页</a><span>...</span><a href="云南通志_page139.html">139</a><a href="云南通志_page140.html">140</a><a href="云南通志_page141.html">141</a><a href="云南通志_page142.html">142</a><a href="云南通志_page143.html">143</a><span class="current-page">144</span><a href="云南通志_page145.html">145</a><a href="云南通志_page146.html">146</a><a href="云南通志_page147.html">147</a><a href="云南通志_page148.html">148</a><a href="云南通志_page149.html">149</a><span>...</span><a href="云南通志_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
