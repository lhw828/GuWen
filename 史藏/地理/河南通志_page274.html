<!DOCTYPE html>
<html>
 <head>
  <meta charset="utf-8"/>
  <title>
   河南通志 - 第 274 页/共 276 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   河南通志 - 第 274 页/共 276 页
  </h1>
  <div class="content">
   河南通志巻七十六
&lt;史部,地理类,都会郡县之属,河南通志&gt;
　　钦定四库全书
　　河南通志卷七十七
　　艺文六
　　颂
　　汉蔡邕陈留太守行小黄县颂【大颢为政建时春阳我君勤止戾兹小黄济济羣吏摄齐升堂乃训乃厉示之宪方原罪以心察狱以情钦于刑滥惟务求轻有辜小罪放死从生元化洽矣黔首用宁惟以作颂式昭德声】考城县颂【暧暧元路北至考城劝兹穑民东作是营农桑之业为国之经我君勤止德音邈成率尔苗民慎尔敬听女执伊筐男执其耕申戒羣僚务在寛平罪人赦宥囹圄用清】崔瑗南阳文学颂【昔圣人制礼乐也将以统天理物经国序民立均出度因其利而利之俾不失其性也故观礼则体敬听乐则心和然后知反其性而正其身焉取律于天以和声探言于圣以成谋以和邦国以谐万民以序宾旅以恱远人其观威仪省祸福也貌言视听于是乎取之民生如何导以礼乐乃修礼官奋其羽籥我国既淳我俗既敦神乐民则嘉生乃繁无言不酬其德宜光先民既没頼兹旧章我礼既秩我乐既馨三事丕叙莫识其形】
　　晋潘尼释奠颂【二元迭运五德代徽黄精既亢素灵乃晖有皇承天造我晋畿祚以大宝登以龙飞宣基诞命景熙遐绪三分自文受终惟武席巻要蛮荡定荒阻道济羣生化流率土后帝承式丕隆曽构奄有万方光宅宇宙笃生上嗣继期挺秀圣敬日跻濬哲闳茂留精儒术敦阅古训遵道让齿降心下问铺以金声光以玉润如月之升如干之运乃延台保乃命学臣圣容穆穆侍讲訚訚抽演微言启发道真探幽穷赜温故知新讲业既终精义既研崇圣重师卜日告奠陈其三牢引其四县既戒既式乃盥乃荐恂恂孔圣百王攸希亹亹颜生好学无违曰皇储后体神合机兆吉先见知来洞微济济二宫蔼蔼庶寮俊乂鳞萃髦士盈朝如彼和肆莫匪瑶如彼仪凤乐我云韶瑶谁剖四门洞开云韶奚乐神人允谐蝉冕耀庭绅佩振阶德以谦光仁以恩怀我酒惟清我肴惟馨舞以六代歌以九成莘莘胄子祁祁学生洗心自昔观国之荣学犹莳苖化若偃草博我以文我以道万邦蝉蜕矧乃俊造钻蚌莹珠剖石摛丝罔黄水罔方圆引之斯流染之斯鲜若金受范若埴方塼上好如云下效如川昔在周兴王化之始曰文曰武时惟迪子今我皇储济圣通理缉熙重光于穆不已于穆伊何秉文哲后媚兹一人实副元首孝洽家邦光照九有纯嘏自晋永世昌阜微微下臣过充近侍猥蹑风云鸾龙是厠身芳流目玩盛事竭诚作颂祗咏圣志】
　　唐韩愈公孙侨不毁乡校颂【我思古人伊郑之侨以礼相国人未安其敎游于乡之校众口嚣嚣咸谓子产毁乡校则止曰何患焉可以成美夫岂多言亦各其志善也吾行不善吾避维善维否我于此视川不可防言不可弭下塞上聋邦其倾矣既乡校不毁而郑国以理在周之兴养老乞言及其已衰谤者使监成败之迹昭哉可观维是子产执政之式维其不遇化止一国诚率是道相天下君曲畅旁逹施及无垠于乎四海所以不理有君无臣谁其嗣之我思古人】
　　宋李棁偃师嘉禾颂【于皇化淳开干格坤丕赫厥耀贞祥阗珍畇畇我田维亿维衍滋秀浥灵协穟殊亩农曰噫嘻献于县师令受伛偻以椟于府府不敢有归于元后皇帝曰嘉天锡茂祉予实非祥笔在太史】
　　元赵允迪河南瑞麦颂【百谷茂兮盈田畴种之微兮惟麳麰金与生兮火与收覆陇亩兮黄云秋两合頴兮三竝穗四垂金兮周缀蔕惊野老兮见来未作歌謡兮荐嘉瑞二千石兮其惟良匪监侯兮谁可当来賔僚兮跻公堂望北阙兮遥称觞百拜稽首兮俯伏言飏一人有庆兮万夀无疆】
　　明宋濂拟薛收上秦王平夏郑颂【粤武德四年秋七月朔记室薛收顿首再拜言仰惟秦王殿下龙兴晋阳佐我皇帝起义兵以戡定祸乱金皷一振罔不臣顺惟郑王世充夏王建德昧厥大命侵牟我边陲刈刘我烝人钞掠我玉帛干戈之相寻殆非一朝一夕皇帝震怒诏王督诸军伐郑遂败世充于谷水进围洛阳建德不思自靖凶德参会将兵十万来救王帅诸将酣战破而擒之于是世充智穷援絶率羣臣诣军门降王至长安献俘于太庙行饮至礼诏斩建德于市免世充为庶人徙于蜀中大赦天下天下万姓驩欣舞忭以为皇帝之睿谟雄算王之戎功骏烈皦皦乎不可尚已收备在戎行亲瞻制胜料敌之奇进退击刺之雄耳目怖骇若临神虽浅劣无识不可无歌诗以铺张鸿休谨撰平夏郑颂一通以献庶防昭示万世以宣有唐之声烈以着王业之艰难云其辞曰真主挺生宅灵孕奇天日之表龙凤之姿嘘阳吹隂宰于化机精神所被物无不绥皇帝兴兵以遏乱隋王左右之神运天施或献奇谟食若元龟或贾拳勇力如虎雄吞八极易若拾遗如鼓迅颷泱泱四来降燕帖魏踣秦以隳金皷之下孰能慢台惟此二竖曰夏暨郑据河北南兵犀弓劲势成鼎足力与我竞夏陷黎阳思百其胜卫滑齐兖蹂践莫定郑取汴亳夺我藩屏封豕长蛇贪噬益横况于官城大设坑穽四周削起峻若甗甑忌则陷之毁宗灭性怨气塞天凝为祥眚人之孔哀其何能竟皇帝曰嗟我人何辜敕汝秦王汝亟是图汝□汝甲汝张汝弧汝简鋭骁东傅其都王拜稽首祃牙出祖旌旄飞翻士卒啸呼曰尔万寳尔疾而趋扼其龙门毋逭寇诛曰尔德威视敌若无围厥河内批其大軱曰尔君廓尔震鼔桴控彼洛口以絶饷输屡战屡克王乃向洛移军青城壁垒星错寇薄谷水栫以虎洛王曰尔通尔急往角我引骑南以褫其魄灵威莫抗寇渐退却横防长追如防入槖掘堑而守朝皷夕柝不日成擒以润鼎镬洪炉炽炭何金不铄夏人卒狂称兵党恶其旅若林诚可怖愕王曰靖哉尔众勿摇寇卒既惰寇将且骄寇命当倾决于今朝莫匪上天欲逸我劳使发一矢中此两鸮咽喉之门实在虎牢吾往敓之短兵尔操且行且饵伏鋭于防伺寇深入乃与死鏖寇因大詟布尸满进退维谷更动叠骚侦吾牧马将袭而逃王乃济河南临广武騋牝如云留彼弗取寇果来迎列栅牛口我閍弗出自辰逹午寇气既退竭蹶欲走王谓士及尔整部伍尔将骁骑突此羣丑矛进而翼截其两肘会寇方朝颠倒失序震霆方惊不及掩耳击刺从衡龙飞熊吼天日为黄尘起如雾正战方酣王出以奇尔知节等巻斾而驰旁绕寇阵张我虎旗寇众惶骇奔如流澌相彼酋首欲絶而西神槊一指颠若坠尸王叱武威执而缚之囚示郑人郑人曰噫我援已絶我力莫支我肉我袒牵羊以随有余者孽亦复来归奉玺再拜冀免殱乃获乃俘振旅而复王被金甲悬厥鱼服逺而望之有光熠煜大将森卫后先联属铁骑万匹旁障羽纛鼓吹飒沓节以金镯清庙有赫上与云矗陈爼奠爵笾豆嘉肃既俘以献且拜且祝祝已饮至列筵如竹醇酎川流精殽林簇鳬鹥既醉咏歌相续皇帝曰嗟窦实不恭稔祸济恶厥父用亢当枭其元以令丑凶充罪固殷悉众御攻待以不死徙寘蜀邦我人实烦转输是供或居遐裔乆阻寇封惴惴自保息屏足重宜行给复式寛其庸复赦宇内以示大同丹凤衔诏无远不通宣睿泽丕昭仁功万方有言如蔀斯撤昔也战争连城蹀血蒿莱千里人迹殆絶今也恬嬉宁尔家室尽敛戈矛化为袯襫人和既滋天休当发山出器车庖形瑞萐驺虞在郊苞凤巢穴黄龙舒采白鸟振洁无间朔南声教孚浃视彼梁楚千钧一髪定知来朝不烦斧钺天生烝人下代伧必眷有德以绥以攘简防所纪更仆莫终征之秦汉厥事孔明嬴政肆虐虎视域中践华因河为固自防祠狐一鸣乱如沸羮六国复兴各自立王籍起会稽中号最强喑哑叱咤万夫胆丧刘季斩之如防豺狼钜敌一锄寰宇乃康强隋比秦尤渎天纪诸桀援戈聚如蜂蚁不有靖之代何能治惟帝明睿乘运而起惟王辅之以临四海黄钺白旄剪薙不轨无坚不磢无险弗砥夏郑既治平可致揆之炎汉联芳俪美赫赫神功可昭万祀收在戌行躬瞻鸿伟敢扬颂辞以告太史】
　　皇清汪琬睢州汤烈妇旌门颂并序【顺治十七年巡按河南监察御史臣粹然言睢州诸生汤祖契妻赵氏值明末李自成之乱贼入祖契家挺刃刼氏将驱之出氏厉声呵曰国家何负于若乃至屠割民人赢辱女妇天诛将降行见磔若曹肉餧飰犬彘曽不愍死尚敢以刀锯胁我贼大怒遂刃之以死迄今举州流传言发涕下华颠毁齿一无异辞于是士民某等白其状于长其长上诸府若司道以达于臣臣加覆覈谓宜旌氏门闾用劝流俗臣谨昧死以】
　　【闻子下其章礼官定议如御史言遂】
　　【诏有司遵着令行事署其门曰节烈之门越康熙十八年氏子侍讲斌暨琬俱职禁林具述其母死节始
　　末琬惟我祖章皇帝诞受天命甫定鼎宅土于燕即】
　　【谕臣僚博求明末死事诸臣凡得二十有三人赠官赐諡有差与古之释囚封墓者信无异焉葢兴王尊崇义烈甚隆甚渥于以作新臣庶变易惰媮剏国规模莫先于此然则氏之得与褒宠岂不宜哉琬忝史官幸得厠斌之后以文字为职不揣固陋敢造旌门颂一章授斌镵诸乐石垂示永永其辞曰维建极抚有万方武功既弛文教以张维忠维节爰锡】
　　【宠章靡远弗届靡幽弗光睢女氏赵来嫔于汤幽闲贞正秉徳之常时艰孔棘凶竖扇殃呌呶纷纭睢人心恇氏也独否彼凶是抗彼凶何知方恣狓狂有沬者血卒膏凶铓维此睢人载讴载飏亦惟睢人眷言尽伤柱史采之上于明堂】
　　【帝曰俞哉是协舆望朕岂有爱而不汝扬亦匪汝私汝节则臧乃命睢人伐石崇冈乃筑之基乃树之坊乌头双表绚兹门墙表厥礼宗卓然炜煌有嵩则髙有河则长河流山峙令闻不亡】张楠偃师瑞谷颂【康熙二十七年秋八月偃师县庙前村嘉禾防生一茎三穗申报上闻】
　　【天颜有喜一时称瑞佥曰帝力致兹天休爰作颂曰戊辰之岁穑事有秋浮丘之野恵我兴讴灵产嘉谷瑞霭平畴一茎三穗今古称尤丰年兆庆狼戾盈篝遗秉滞穗曷承兹休归之于天防穆维幽还之于地大块悠悠问之农人熟悉厥由海隅丕冒懿德作求嘉祥聿至允升大猷】恭纪
　　万寿宫告成颂并序　　　　　　　【臣】卢　焯【豫省万夀宫成督臣士俊既恭记縁起本末复为赋一首推扬我皇上盛德大业以配九如之颂传示万世永永无极臣焯至愚至陋虽处管窥天导涓宗海何足以述圣德之万一顾惟唐虞之世上有赓飏之盛而下亦不遗于康衢击壤之歌华封之祝涂巷细民犹能歌
　　咏太平彰于史册况臣防被圣恩备员守土仰覩】
　　【乾坤之容日月之光虽词不能宣而鳬藻踊跃忘其陋愚谨撰万夀宫颂一篇以纪鸿庥以申颂祷其辞曰我】
　　【皇御极登三咸五淳化郅隆】
　　【闿泽宏溥夙夜以兴惟惟】
　　【大德必寿万年有祜拜手稽首六服来同荆河惟豫是
　　曰土中五云日近咫尺俨通会同有绎祝厘之】
　　【宫煌煌大礼局于旧观地则弗专其敢即安大臣新之谋厥庶官庶官佥同载忭载欢乃涓吉卜乃剏鸿模乃储梁栋乃召娄输规天矩地揆日授圗鼛鼔勿亟咸喜而趋】
　　【座绕钩陈星联紫极宸幄斯张祥光瑞色玉戺螭蟠觚棱凤翼阊阖云开衣冠绣织其旁直庐其下回廊其偏复阁其进曲房其髙】
　　【丹扉其广红墙其袤驰道其卧虹梁杨栁春旗桃花绶带飞鹭清波圆荷翠葢碧沼盈盈香云霭霭蓬岛瀛洲方壶比大皇哉杰构列星布碁登登冯冯不日成之匪惟成之协于】
　　【天禧惟岁惟月惟日惟时惟摄提格元朔令辰而于是遂毕公旬大挠推防羲氏寅宾以告圣夀歴千万春粤惟中土羲轩抚柔尧车所指舜琴所游禹凿所届汤盘所留涧卜洛郏鄏定周北临清漳东控淮甸渎绕其腰岳环其面风雨会和山川沃衍沐浴太平歌舞恱忭洪惟我】
　　【皇化被九有恩及豫人】
　　【元后父母豫人偕来大小稽首惟天地乆惟圣人夀】
　　【新宫峩峩左墄右平鹓鸾既集簪裾既盈百辟卿士越厥庶氓于万斯年颂祷同声角亢之垣夀星之莅嵩少之山三呼之地天锡纯嘏豫也实萃小臣作歌以纪】
　　【圣瑞】
　　张鸣钧中天日月光华颂【颂八章以德动天监祥开日华为韵　豫当中土象拱天枢淑气氤氲启乾坤之道宝太和摩荡函纬汁之精华稽之古图书文字开先于河洛原多灵贶验之今日月五星防合于娵訾早契】
　　【真符兹岁值单阏律中姑洗十有五日月华见于中宵歴时戌亥子丑之久二十六日日华见于正昼歴时辰已午未之久奇章异采灼铄紫虚联耀重辉缤纷碧落再纪之始叶】
　　【龙飞而天宝凝祥当阳之亨踵旦旭而金轮焕彩比坎离之交济观瞻共庆升恒继昼夜以长明厯数咸占悠乆钧生逢圣世司臬汴城快覩庆云恍亲】
　　【丹陛愧乏蔚宗巨笔循天保以皇庥谨抒懽忭赤忱纪时日以申】
　　【贺颂颂曰钦惟一人克明】
　　【峻德晃朗太虚二曜维则迭运□氜循环不息度叶玑衡出入防忒照临无私以光九域治符元化四灵毕贡冲气致和天地虹洞东沼祥腾西陂瑞踵】
　　【天子丽中烝烝云动踆乌亭午文采炳天阳充子半顾婏生妍重轮重抱璧合珠联辉乎嵩室媚乎洛川欱灵孕精融规莹鉴娲石陆离金波潋灔恍奏云门广乐沨沨小大稽首敬承天监】
　　【帝简柱石乂安豫梁足民首政利普开荒日月垂象宠锡嘉祥绘图入告肃肃对扬九重旭霁】
　　【闾阖初开庆云烂缦霭近蓬莱帝维咨儆】
　　【天眷遹来奋庸熙载朂曰钦哉臣之奉】
　　【君如月朝日离□其焸月其霱上下泰交声名洋溢掞藻敷陈允垂史笔人中麟趾圣主褒嘉庶绩益懋大瑞频加归之我后受禄无涯小臣载歌复旦光华】张建德中天日月光华颂并序【稽古至治之世和气翔洽神人感孚光气现于山川菁华发于卉木诸福之物可致之祥大瑞上瑞类非一征皆足昭示臣隣垂声金石至若日阳月隂腾辉布彩竝吐光华炳麟千古则自有史书以来惟一见于中天之载日月光华旦复旦兮此帝之歌也日月光华于一人此又八伯之咸进稽首也岂非神圣在位察玑齐政类帝禋宗元首明股肱良百工咸熙四方风动乃独有斯庆欤洪惟我皇上】
　　【功符覆载治美勲华】
　　【庥征嘉瑞骈至叠来岁在旃防律中姑洗日轮重抱五色璀璨卿云环防若烟非烟豫省臣民万目仰瞻靡不欢跃忭舞称从来未睹之瑞而是月之望则月华见于汝宁亦复光灿五色旬日之间千里而近日月重轮祥光叠曜中天圣瑞载现天中升平符象莫斯为盛制府作赋敷扬】
　　【庥美明明烂烂远追八伯之歌而方伯廉使咸有颂章志一时盛事建德自揣不文日月之光无能画绘而葵藿所向实切悃忱敬仰之下献颂十章愧无彬蔚之观祗述升恒之庆云尔辞曰干辟阖阖地维天纲东日西月夜隂昼阳若木之曜阎扶之光得天久照运行有常猗惟我】
　　【皇泽敷九有甘雨祥风人安物阜化浃根荄灵呈飞走百福荐臻纯禧孔厚岁当单阏时协阳春天澄六宇日现重轮红黄匝匼紫碧缤纷若抱且戴歴未始辰影布九霄云垂五色非绘非圗如组如织的烁龙鳞防褷凤翼瞻之在前视不可偪是月既望亦灿其华银蟾吐艳金粟分葩层层列绮叠叠铺霞非秋采烈竟夕光賖爰测天中实维豫土星会娵訾河清底柱盛世祥征百灵翕聚二曜同明万物争覩猗欤上瑞古所罕闻光华复旦糺缦卿云惟有虞氏为天下君灵昭圆象焕暎尧文我】
　　【皇之德参天赞地我皇之功超王轶帝瑞不胜书福不胜计乃竝中天见兹
　　神异星环紫极地拱王畿踆乌彩叠顾兎光围宜宣简册入告】
　　【彤闱丹青焕色藻火増辉制府河东熙时岳牧拜手歌矞皇纷郁敢踵鸿篇敬陈尺幅
　　愿祝万年永绥】
　　【百禄】
　　书
　　汉邹阳上梁王书【臣闻忠无不报信不见疑臣常以为然徒虚语耳昔者荆轲慕燕丹之义白虹贯日太子畏之卫先生为秦画长平之事太白食昴昭王疑之夫精诚变天地而信不谕两主岂不哀哉今臣尽忠竭诚毕议愿知左右不明卒从吏讯为世所疑是使荆轲卫先生复起而燕秦不寤也愿大王熟察之昔玉人献宝楚王诛之李斯竭忠胡亥极刑是以箕子佯狂接舆避世恐遭此患也愿大王察玉人李斯之意而后楚王胡亥之听毋使臣为箕子接舆所笑臣闻比干剖心子胥鸱夷臣始不信廼今知之愿大王熟察少加怜焉语曰白头如新倾葢如故何则知与不知也故樊于期逃秦之燕借荆轲首以奏丹事王奢去齐之魏临城自刭以郤齐而存魏夫王奢樊于期非新于齐秦而故于燕魏也所以去二国死两君者行合于志慕义无穷也是以苏秦不信于天下为燕尾生白圭战亡六城为魏取中山何则诚有以相知也苏秦相燕燕人恶之于王王按剑而怒食以駃騠白圭显于中山中山人恶之于魏文侯文侯赐以夜光之璧何则两主二臣剖心析肝相信岂移于浮辞哉故女无美恶入宫见妬士无贤不肖入朝见嫉昔者司马喜膑脚于宋卒相中山范睢折脇折齿于魏卒为应侯此二人者皆信必然之画捐朋党之私挟孤独之交故不能自免于嫉妬之人也是以申徒狄蹈雍之河徐衍负石入海不容身于世义不茍取比周于朝以移主上之心故百里奚乞食于路缪公委之以政寗戚饭牛车下桓公任之以国此二人者岂素宦于朝借誉于左右然后二主用之哉感于心合于行坚如胶漆昆弟不能离岂惑于众口哉故偏听生奸独任成乱昔鲁听季孙之说逐孔子宋任子冉之计囚墨翟夫以孔墨之辩不能自免于谗谀而二国以危何则众口铄金积毁销骨是以秦用戎人由余而霸中国齐用越人子臧而彊威宣此二国岂拘于俗牵于世系奇偏之浮辞哉公听竝观垂明当世故意合则秦越为兄弟由余子臧是矣不合则骨肉为雠敌朱象管蔡是矣今人主诚能用齐秦之明后宋鲁之听则五霸不足侔而三王易为比也是以圣王觉寤捐子之之心而不说田常之贤封比干之后修孕妇之墓故功业覆于天下何则欲善亡厌也夫晋文亲其雠而彊霸诸侯齐桓用其仇而一匡天下何则慈仁殷勤诚加于心不可以虚辞借也至夫秦用商鞅之法东弱韩魏立彊天下而卒车裂之越用大夫种之谋禽劲吴而霸中国遂诛其身是以孙叔敖三去相而不悔于陵子仲辞三公为人灌园今人主诚能去骄傲之心怀可报之意披心腹见情素堕肝胆施厚徳终与之穷逹无爱于士则桀之犬可使吠尧跖之客可使刺由何况因万乘之权假圣王之资乎然则荆轲湛七族要离燔妻子岂足为大王道哉臣闻明月之珠夜光之璧以闇投人于道路众莫不按剑相盻者何则无因而至前也蟠木根柢轮囷离奇而为万乗器者以左右先为之容也故无因而至前虽出隋珠和璧只足结怨而不见德有人先容则枯木朽株树功而不忌今夫天下布衣穷居之士身在贫贱虽蒙尧舜之术挟伊管之辩怀龙逢比干之意欲尽忠当世之君而素无根柢之容虽竭精神欲开忠信辅人主之治则人主必袭按剑相盻之迹矣是使布衣之士不得为枯木朽株之资也是以圣王制世御俗独化于陶钧之上而不牵乎卑乱之语不夺乎众多之口故秦皇帝任中庶子防嘉之言信荆轲而匕首窃发周文王猎泾渭载吕尚归而王天下秦信左右而亡周用乌集而王何则以其能越拘挛之语驰域外之议独观乎昭旷之道也今人主沈于诏谀之辞牵于帷墙之制使不覊之士与牛骥同皁此鲍焦所以愤于世而不留富贵之乐也臣闻盛饰入朝者不以私污义砥砺名号者不以利伤行故里名胜母曾子不入邑号朝歌墨子回车今欲使天下恢廓之士笼于威重之权脇于势位之贵囘面污行以事謟谀之人而求亲近于左右则士有伏死堀穴岩薮之中耳安有尽忠信而趋阙下者哉】关公许昌报曹操书【明公布大义于天下而速取自树非某之所敢知若犹是汉也某敢不臣哉敢拜嘉命之辱】许昌与张辽书【鲁仲连东海之匹夫耳为齐下士然且义不帝秦职为通侯列汉元宰独可使负汉耶子且休矣】
　　魏曹植与杨修书【植白数日不见思子为劳想同之也仆少小好为文章迄至于今二十有五年矣然今世作者可畧而言也昔仲宣独步于汉南孔璋鹰扬于河朔伟长擅名于青土公干振藻于海隅徳琏发迹于北魏足下髙视于上京当此之时人人自谓握灵虵之珠家家自谓抱荆山之玉吾王于是设天网以该之顿八纮以掩之今悉集兹国矣然此数子犹复不能飞骞絶迹一举千里也以孔璋之才不闲于词赋而多自谓能与司马长卿同风譬画虎不成反为狗也前有书嘲之反作论盛道仆赞其文夫钟期不失听于今称之吾亦不能妄叹者畏后世之嗤余也世人著述不能无病仆尝好人讥弹其文有不善者应时改定昔丁敬礼尝作小文使仆润饰之仆自以才不过若人辞不为也敬礼谓仆卿何所疑难文之佳恶吾自得之后世谁相知定吾文者邪吾尝叹此达言以为美谈昔尼父之文辞与人通流至于制春秋游夏之徒乃不能措一辞过此而言不病者吾未之见也葢有南威之容乃可以论于淑媛有龙泉之利乃可以议于断割刘季绪才不能逮于作者而好诋诃文章掎摭利病昔田巴毁五帝罪三王訾五霸于稷下一旦而服千人鲁连一说使终身杜口刘生之辩未若田氏今之仲连求之不难可无叹息乎人各有好尚兰茝荪蕙之芳众人所好而海畔有逐臭之夫咸池六茎之发众人所共乐而墨翟有非之之论岂可同哉今往仆少小所着辞赋一通相与夫街谈巷说必有可采击辕之歌有应风雅匹夫之思未易轻弃也辞赋小道固未足以揄扬大义彰示来世也昔扬子云先朝执防之臣耳犹称壮夫不为也吾虽薄德位为藩侯犹庶几戮力上国流惠下民建永世之业流金石之功岂徒以翰墨为勲绩辞赋为君子哉若吾志未果吾道不行则将采庶官之实録辩时俗之得失定仁义之衷成一家之言虽未能藏之于名山将以传之于同好非此要之皓首岂今日之论乎其言之不惭恃惠子之知我也明早相迎书不尽懐】
　　挚虞驳河内宜立学书【河内太守鲁防使民二百家共立一学未成而司奏以违法尚书郎中骑都尉臣挚虞驳为近畿大都朝所委任亲临民物足识事宜累表仍上求二百家立一学是其留心学校必欲有成也】
　　唐韩愈与少室李拾遗书【伏承天恩诏河南敦谕拾遗公朝廷之上引颈东望若景星凤凰之始见也争先覩之为快方今天子仁圣小大之事皆出宰相乐善言如不得闻自即大位已来于今四年凡所施者无不得宜勤俭之声寛大之政幽闺妇女草野小人皆饱闻而厌道之愈不通于古请问先生世非太平之运欤加又有非人力而至者年谷熟衍符贶委至若干纪之奸不战而拘累彊梁之凶销铄而缩栗迎风而委伏其有一事未就正自视若不成人四海之所环无一夫甲而兵者若此时也拾遗公不疾起与天下之士君子乐成而享之斯无时矣昔者孔子知不可为而为之不已足迹接于诸侯之国即可为之时自藏深山牢关而固距即与仁义者异守矣想拾遗公冠带就车惠然肯来舒所蓄积以补缀盛德之有阙遗利加于时名垂于将来踊跃悚企顷刻以冀又窃闻朝廷之议必起拾遗公使者往若不许即河南必继以行拾遗征君若不至必加高秩如是则辞少就多伤于亷而害于义拾遗公必不为也善人斯进其类皆有望于拾遗公拾遗公傥不为起使众善人不与斯人施也由拾遗而使天子不尽得良臣君子不尽得显位人庻不尽被惠利其害不为细必望审察而远思之务使合于孔子之道幸甚】
　　宋谢绛游嵩山寄梅殿丞书【近有使者东来付仆诏书并御祝封香遣告嵩岳太常移文合用读祝捧币二员府以欧阳永叔杨子聪分摄会尹师鲁王几道至自缑氏因思早时约圣俞有太室中峰之行圣俞中春时遂往仆为人间事所窘未遑也今幸其便又二三子可以为山水游侣因亟与之议皆喜见颜色不戒而赴十二日昼漏未尽十刻出建春门宿十八里河翼日过缑氏阅游嵩时碑碑甚大字尚未镌上缑岭寻子晋祠陟轘辕道入登封出北门斋于庙中是夕寝既兴吏白五鼓有司请朝服行事事已谒新治宫拜真宗御容稍即山麓至峻极中院始改冠服却车徒从者不过数人轻赍遂行是时秋清日隂天未甚寒晚花幽草亏蔽岩壁正当人力清壮之时加有朋簮谈燕之适升髙蹑险气豪心果遇磐石过大树必休其上下酌酒饮茗傲然者久之道径差平则腰舆以行崭崒斗甚则芒屩以进窥玉女窗捣衣石石诚异窗则亡有迤逦至八仙坛憇三醉石徧访墨迹不复存矣考昔三君所赋亦名过其实午昃方抵峻极上院师鲁体最溢最先到永叔最少最疲于是浣潄食饮从容间跻封崖巅下瞰羣峰乃向所跂望谓非揷翼不可到者皆培塿焉邑居楼观人物之伙视若蚁壤世所谓仙人者仆未知其有无果有则人世不得不为其轻蔑矣武后封禅碑故存自号大周当时名贤着姓名于碑隂不虞后代之讥其不典也碑之空无字处覩圣俞记乐理而下四人同游镵刻尤精仆意古帝王祀天神纪功德于此当时尊美甚盛后之君子不必废之坏之也又寻韩文公所谓石室者因诣尽东峰顶既而与诸君议欲见诵法华经僧永叔言圣俞尝言斯人之鄙恐不足牵损大雅仆强诸君往焉自峻极东南縁险而径不三四里法华者栖石室中形貌土木也饮食猿鸟也叩厥真旨则软语善答不可具道所切当云古之人念念在定慧何由杂今之人念念在散乱何由定师鲁永叔扶道贬异最为辩士不觉心醉色怍钦叹忘返且恨圣俞谬斥也是夕宿顶上防几望天无纎翳万里在目子聪疑去月差近令人浩然絶世间虑盘桓立清露下真觉冷透骨髪羸体将不堪可方即舍张烛具丰馔醴酒五人者相与岸帻禠带环坐满引赋诗谈道洒然不知形骸之累利欲之萌也夜分少就枕以息明日访归路步履无苦午间至中院申刻出登封西门趋颍阳宿金店十六日晨发据鞍纵望太室犹在后路由南西则但见少室若夫观少室之美非由兹路则不能尽诣邑人谓之冠子山真得其状自此行十七里出颍阳北门访石堂山紫云洞即邢和璞著书之所山径极峻扪萝而上者七八里上有大洞防数亩水泉出焉久为道士所占防烟熏燎又涂填其内已戒邑宰徙而出之此间峰势危絶大抵相向如巧者为之又峭壁有若四字云神清之洞体法雄妙葢薛老峰之比诸君疑古苔藓自成文又意造化者笔焉莫得究其夲末少留数十刻会将雨而去犹冒夜行二十五里马上粗若疲厌则有师鲁语永叔子聪歌俚调防道吹洞箫往往一笑絶倒岂知道路之短长也十七日宿彭婆镇遂縁伊流陟香山上下方饮于八节滩上始自峻极中院末及此凡题名于壁于石于树间者葢十有四处大凡出东门极东而南自长夏门入绕崧轘一匝四百里可谓穷极胜览矣而切切未满志者圣俞不与焉今既还府恐相见次便有尘事浸汨故急写此奉报庶代一夕之谈】
　　明何景明拟与藩司论赈济书【顷者朝廷以淮西告灾蠲其常税命守臣存抚赈贷此主上俯念元元之意惠甚渥也今郊防乡闾之民捐室庐去田畮诀兄弟叛父母而出者闻皆弃其妻子身为奴婢甚者弃尸于道路百不存一其未徙者又皆覆釡阖室坐以待毙有快于速死自经树枝者夫死者不收而生者未哺往事已鉴而来势方迫此正执事者所宜控竭智勇舒遐猷布隆惠以寛民生承上意之日也然而利害之实不省缓急之端昧序内无存变之防而外无应务之防甚非所以谨生齿之大命彰主上之实泽者也窃于执事有不取焉诚使仆开其利害执事试听之今为民计大率利一而其害有三征求之扰工役之勤防盗之忧此为三害而所利于民者独发仓廪一事耳利害不竝施而多寡不相敌今征鹰犬者使吏执棰索民出钱又胡椒布枲鞶缨诸物屡下于民需价偿之价倍而民实不得又屡取絺绤使女无余葛此皆非赋之敛不贡之供犹日继不絶是征求之扰尚在也王府黄河之役筑城修茔之夫丁连老羸扶颠起废裹粮数百里死者已半而莫为中止工役之勤如昔也前者因民刼掠为盗下令各乡置捕诘之役似为便宜然捕者乘机生奸深察旁逮平日无頼子弟为之爪牙羽翼家歴户至杀人牛马取人货财盗未及除而良者防祸有司因循莫为之省是盗贼之忧尚在而又倍之也发仓廪本以利民而其弊反甚仓舍一啓豪强骈集里胥乡老匿贫估富公家之积祗以饱市井游食之徒而野处之民曽不得见糠粃富者连车方舆而贫者曽不获斗升又郷民有入城待给者资粮已尽日货饼饵而卒不得与比其少得不足偿贷反因是致死耳闻目睹可为痛惋夫欲有所与必先为去其所夺养驯者不蓄猎犬植茂树者不伐斧柯以其近害也故止沸不损其薪徒酌水浥之沸不见止养人饲其口腹而刲其股肉终不得活今三害未去而欲兴一利以救民之凶何以异此也】崔铣复河南宪司书【陈百户廉奉钧令来语仆诸公欲将新毁道观立后渠书院新清理负郭官田征赋俱永俾寒户为业夫公卿不优礼耆旧而作起生徒久矣诸公髙义深所欣慕士业有官学而又立书院则居之者有异所必得抗志古昔修业科举之外者方称之今难其人士生熙世垂涎荣利千百其思以冀必然故近者举业靡滥经旨盲迷仆老矣又可助之乎仆山东人自王父以来皆沾一命家于相者七十余禩先人所遗屋不华可以容膝田不饶可以糊口仆又早失先室一婢给洒扫一子能自力食不敢茍慕他人财一孙甫成童仆所费一饭一蔬一褐一葛所玩古易论语亭下修竹十竿又爱古人好生非祭不宰鸡鸭此外皆长物也自知福薄分足敢固以辞请望钧令勿再布以动渔者之妄幸幸愿诸公扩此心更加惠于疲民寒士则愚老式同大庆未申面谢不胜愧谢之至】王廷相答李献忠救荒书【某顿首尧汤水旱民无菜色由备预有素荒无事于救也成周大司徒以荒政十二聚民其次矣以后世茍且之政视之亦邈乎不可及者故曰救荒无善政葢民之食至于荒歉势危迫矣安得从容和平之意行之伏承执事以救荒事宜下询敬疏其古今所可通行者数条用备采择惟教之当夫荒歉之时百姓乏仓自活不暇矣而官司不省事者遇灾不行申逹既灾之后犹照旧贯追征税粮是已病赢之人而复劳苦安得不毙故流殍载涂闾井萧然祸民深矣停免赋税宜为先计一也荒年不足者多系贫下之户豪族大家必是蓄富若劝谕之法不行使官司米斛不多虽有银钱无所籴买亦将无以受实惠矣故立劝赏约束如冠带义民之类令之输谷助荒以续官司不及二也谷少则价贵商贾细民贪利必辇贱处之谷以售于荒歉之乡若官司恶其贵而减其值则商贾闻风不来谷无由至为害大矣当出榜禁谕宁许有増不许有减则诸处商谷必为辐辏价不待减而自平矣三也民既流聚他所若无处置之法则栖止无依必至困极为盗丰荒之民俱弊矣富郑公在青州河朔之民流聚日众公乃使之散入林落坊村释寺及公私室屋各随所宜居之得公私粟二十余万斛计以簿书约以日期出纳之详一如官府比麦熟遣归得活者数百万口此处流民于丰稔之州四也细民丰收之年公私尚多逋欠况此饥惫焉能还偿可逐处出榜禁革但系公私一切逋债俱为停止无得催逼以致流亡五也赈济之法贵在贫者防惠使主者不得其人则吏胥作弊户籍无实富者有盈釜之资而贫者有赤子之嗟矣故当选委才能之官以主其事使在籍皆贫下之人而在官吏胥之徒不得以肆其奸则济荒虽无善政而亦稍为得法六也荒岁已矣及今田禾有望亦可安集但百姓既已缺食焉得种子可于口食之外再有牛犋谷种之给使本乡有所顾恋不至尽为沟壑之瘠七也大抵救荒之防先王三年九年农有余积上也平籴常平义仓社仓预备之政次也移民就食煮哺糜粥下也今所请教虽非预备之善亦随事措处之法救荒之论不可不讲者但即今三月将届田野之外菜芽木叶皆可采食若银米散赈得宜再有牛犋种子之给未流亡者必不轻离乡土而已流亡者亦闻风而归矣其余后时缓不及事者不必讲可也执事忧恤民隐必有髙见以为何如】刘理顺答孙白谷督师书【治愚不知兵事兹数日内连读台台筹画知贼可计日而平如武穆之殪杨么也虽然杞人私忧亦有愿闻于左右者大凡兵未集患无兵饷未充患无饷兵集矣饷充矣患律不明而气不肃律明矣气肃矣患权不一而众不协权一矣众协矣又患发之猛而谋不密前此之倐进倐退倐合倐散倐胜倐败而迄无成功者坐是失也今边兵续至骄将慑心三晋输运畿南拨留部署各营灿若三辰申严叅纠势成指臂数者俱可无患矣乃此举系天下安危非直豫楚两省如药之刼剂博之孤注断不可不动出万全而徼幸于不可知之两阵间也闯新并曹其部曲疑矣能必其真为我用乎伪官徧布其党与分矣能必其不互相应援乎李申狡猾窜伏山中能必其不为后患乎荆襄水乡西北士马能必其耐彼沮洳乎左师桀骜狂逞无忌能必其不怀猜惧乎之数者皆长安缙绅苦心焦思而食不下咽者也谚云囊底智不令留异日此其时矣天下事非威不强非智不获非虚不益非慎不臧故不敢避冒昧之嫌而率臆附闻仰希台鉴嘻真过计矣】答秦怀玉开府书【某闻成大功者存乎识与胆而已兼斯二者百战不殆明公恺悌旧泽久嫓卓鲁显赫新猷再追方召受事未几三捷驰宣且取逆超生致阙下恢复大畧实已米聚日中岂曰管窥斑一史称李光弼入汾阳军垒壁改色视此决防解围力战殄冦者难易虚实何如耶目今节驻河南鼓励将士接引余黎深得进勦机宜李际遇遁伏山中游魂假息诸伪官沐猴而冠釜底待擒兼之卜陈二帅各建奇功锐气方张尚何众寡强弱足虑但练兵积粟为有进无退计经营告成可计日而赋彤弓也以明公之识若胆知之伫俟伫俟孙白老何日出关曷早期会共成犄角白老曾贻书敝乡深以军饷不足为虑趂此秋成收买本色以为接济实万不容已之圗明公或已有成画乎近有献议于当事者云耑联土寨安疆制闯反掌之易大老力主其说夫兵有奇有正有虚有实必正与实不可胜者在我而后奇与虚可相机而施若徒以口舌约结遂欲收指臂之用而成戡定之功恐尘饭土羮难以果腹敝乡事不堪再误其关于事机不小也附闻以备裁鉴】答张留孺按院书【恭诵台谕敝省今日葢无处非灾掠之区矣数年以来丁壮防尽兼值新挫其何能支所恃者明公雄才大畧海内所瞻且叱驭兼程士气自倍彼假息游魂度当捧首遁耳方今局势望援如西江之水而骄悍不用命者又同捕鸡之猫惟募练乡勇差有着落虽目前溃败覆辙当更然训练未久兵岂受过况勦除之事未知终始恐不可以惩噎而废食也以明公成画颁布郡邑择能者与之共事转弱为强安知不收奇捷于异日乎禁旅发矣计不日抵汴相机操纵俾师行有纪而惟寇是求明公饶有妙用无私呶呶也桑梓迫心语无伦次仰惟崇鉴可胜悚然】王厈上邑侯书【比见足下缮城浚池之令沓然竝下人树予防孔逸且康幸甚然私窃有未安者弗敢自匿谨冒昧陈之时诎举赢在昔所戒用一缓二仁人之心传曰人勤于食则百事废方今防防为灾麦禾不登民失其天道路呼嗟即不敢冀长民者绘郑圗而发汲仓亦何至殚民力于百役竝作使颜阖从旁叹其必败乎或曰忍痛弹疽捽髪拯溺非喜痛而贱髪也害有甚于此者也夫人即死饥死役贤死贼刀头焉远矣而况生是索也繁役何病噫是逃虎投谷之说也道有猛虎食无失人未见虎而先投于谷甚愚者弗出此矣今以未即死贼刀头之人而责以死饥死役是何异不必死于虎而求速死于谷者乎按鲁厘公二十年春作南门惩梁祸也非可与阿房章华金仙玉真之役同日语也春秋犹讥矧用民有殍父子作捄荒奇防耶原其意虽云美而措诸行贵尽善譬之室有病者其父兄为治之初非有怨怒也茍一人云应鍼鍼之一人云应药药之人各异方温凉杂进则是人者不死于病死于医矣今之役实不幸类此本以御寇也寇未至而役之为民寇者已入其室集厥躬不亦甚哉或又曰弗以累贫不能自存者素封是诛不思素封者初无神输运之术也不过乘天时贪地利而今天不雨土不毛其剖而食此块耶且素封之家其入也十中人出亦如之比岁非河伯不仁则魃螣为虐徭赋繁急家无一年之余计地输甎而外乘城者非束刍也加至数十人捐助者非防金也多至数十百两此孰非剜肉医疮而终存见少其何厌之冇汲者不舍深渊与沟浍同涸童子操烟昆冈与握薪俱尽古有巨无霸伟人也食百侏儒会暮当饭无霸与侏儒枵若一腹令侏儒饭五十日始许无霸食则有死无霸何也受者殊耗者均也今动曰某某富诛求无艺是为无霸一饭当侏儒百应五十日果然也有是理哉诚繇斯道势不驱富悉贫贫悉盗不已恐非天下之福也且登丘夜呼竟成齐防骊山狐鸣卒天秦祚兽穷斯攫人穷斯乱此往事之明验也是可不为寒心哉厈愚谓酒多酌则多辩令易从则有功如先城池后先池城后相时而举事留余以息民康侯所谓民力足则生养遂教化行风俗美也今有人明如离朱聪如师旷巧如公输子专任一伎各足以自効茍使之目数蜚鸿耳节呜鼓左手运斤右手执斧则不能善一事势固有所不可也舍其伎之所足効而责以势之所不可虽有智者不能为之喻矣语云莫三人而迷贵博谋也厈顽防不足与计事幸足下以其书付通国议】
　　皇清傅而师上田邑侯书【某等受明公顾复之恩于今五年矣念至徳之难酬卜卧辙之在迩此如婴儿将免于父母之怀惓恋恩勤出于天性不可强也夫使为父母者即有一二事稍稍不慊于其子弟为子弟者犹将念其顾复之大恩而不忍言况本无一二事之不慊于心又当将免于怀之日乎惟是苦言之药重于古而几諌之义训于圣则即有一二事相商于前谅父母必以为爱我也而听之夫敝邑之苦多矣姑就明公之所未尽知而某等之所深忧万难支者上诉则一者因丁行差之当革也从来粮从地出差以粮行从无以丁行差者有之自敝邑署事者始彼以聋瞆之状又值在得之年忘其五日京兆遂创千秋厉阶然犹曰暂行一时每丁征银不过一钱耳岂意相沿成习流毒至今竟洊加至六七两矣夫光丁正额止于三分征至一钱业已三倍民不堪命况又百倍其间乎且其弊甚至于现在之丁隂去其名既亡之丁显入于籍奸胥按籍而加里书循名而索死者难捕其魂生者代剥其肤是生者为死者任赔苦也又其甚者六十以上国所养者昔无丁而今有丁十六以下国所长者昔无丁而今有丁甚至于无子之寡妇亦无丁而有丁是无丁者又为有丁者任赔苦也诸如此弊明公岂尽知之所宜毅然力革以救目前以杜将来者此其首一者户口食盐之当清也敝邑盐引新旧额数止于三千七百二十张保正八十余处户口众寡不一每户每季有输银二钱者有三钱四钱者苦乐相悬约畧计之已加沠至万余矣且其弊甚至于户书科那移无论村落大小任意増减其数保正加征卖放不计家口多少一例轻重其权且又有巡路每引一钱之陋规且又有经承每引一钱之常例且乂有市棍包揽之愚弄与夫催差酒食之掯勒以致存者赋无知矣去者歌适彼矣又其甚者既去之户无可追呼则总加于未去之身未去之户借名流亡又别加于现存之镇诸如此弊明公岂尽知之所宜了然清查以救日前以杜将来者此其二一者催比用刑之当寛也夫铸刑书以救世用重典以止乱虽为前人所不废原其设立笞刑之意轻重固有三等上刑止可加诸盗贼人命衙蠧市棍之害民者其次则刁顽健讼者用之至于追比钱粮不过薄责示惩无逋朝廷正项而已敝邑素号淳朴正赋从无挂欠似无庸过烦敲扑近者比较浃旬棰楚竟日想或尽关军国重计不敢过而问焉第见血肉交流号哭相向声入于耳状惨于目始而变产支应今则无产可变矣始而称贷亲识今则无门称贷矣始而卖妻鬻子今则无妻可卖无子可鬻矣况此受比之人原非拖欠之人只縁琐尾日多代剜鸠鹄及至羸肌已尽甘受桁杨明公天性慈仁岂忍池鱼之殃惨痛至此所宜恻然寛省以苏欲毙之魂以肉垂朽之骨者此其三不但此也外此三端厥有三空征兽炭而焚林需黄精而斸雪何首乌竭矣悔神农多此一书百合山药罕矣恨大地寛生二物若是为草木空羡角鹰而络野漫道网疎思雕翅而笼山祗因毛贵借皮为衣何虑狼子野心聚腋掇白顿觉狐防皆宝若是为鸟兽空昔也清风定兰若地有金莲今也舆过祗园树无银杏若是为梵刹空不但此也合此三空渐成四尽民之安土重迁者有雁嗷乌啄之歌而人尽民之安家乐业者有草黄人行之叹而力尽且也机丝虚夜月而杼轴尽禾稼成草莱而耕耘尽凡此四尽公岂尽知之岂尽信之不过内而衙役丛其奸外而保家逞其私噫明公宜急知之宜尽信之矣其初或因时势之穷而为目前权宜之计此后亦当为万全之虑而不可留人借口之端事不自明公始之而自明公止之此固今日尸祝他日歌思而难穷即自明公始之而仍自明公止之此亦失之东隅收之桑榆而非晩某等谊关至切情难缄黙惟知苦言之利于疾而遂忘几諌之过于戆惟明公熟虑而寛宥之幸甚幸甚】汤斌与宋郡守书【繵册一事仰荷嘉意厘剔真利泽无穷报竣之后闻复驳囘即向赵尉处取钧票公阅仁言利溥不禁加额相庆吾睢何幸得执事直究利弊之源为吾侪子孙计永久也独至徭役大军不折一语则不能不窃有请者睢阳卫地共有四项曰大军曰新増曰余屯曰徭役弓口惟徭役以二百四十步为一亩其起科独少大军新增余屯三项总以三百步为一亩约计小地十亩折行粮地八亩犹之州地之二亩折一亩商丘等县之或四亩折一亩或三亩折一亩之不同虽创始莫能详求而奉行业已久远此前代二百余年之遵循亦皇清定鼎来所率由而未改者迨庚子辛丑间蠧书诡影过多钱粮难敷遂有以大军三项强作小亩沠粮者是名为挤地年来追比不前逃亡相继上以悮官下以病民幸执事犀照破奸杜絶永弊正万民更生之会也而卫书辈久蠧其中视为利薮挤地既久而诡影愈便故朋谋密议必不肯尽行清楚今乘钧票一言遂公然号于众曰大军与徭役一同不折已奉本府明文矣竟将肆行徴士民哓哓莫知所由某等深知执事轸念穷黎之慈与厘奸剔弊之盛心必不令蠧书假借使版籍紊乱士民无所控愬故敢合札奉启乞发钧示令各项地亩槩从旧例不得那移纷更庶里役无以借口矣总之卫地自经丈量之后花户与地数皆可按籍而求除徭役一项外凡军新余屯查繵册内小地十亩者赤歴内注地八亩小地一顷者赤歴内注地八十亩则从前之挤地自去而当年之旧例自复在蠧书之言必曰依小亩则足额依旧例则不足额不知地犹昔日之地】
　　【本朝赋役全书额地额粮悉依故明之旧昔何以大亩而足额今何以必挤地而后足额此非诡影之地多即繵外余地之未报前屡奉明示令花户自首四邻举报不啻墨尽頴秃矣今竟有花户报册在官而里书遗失无存者夫欺隐而不报者责在花户已报而遗失者责在里书里书所司何事托言遗失果否出自无心总之不欲地亩清楚耳某等以为诡影之地繵外未报之地未有里书不知者总责里书勒限清报期于大亩足额而止既无亏于国课复有利于民生泽及千家恩流奕世州士民惟有焚香顶礼而已事闗民瘼伏惟鉴照】
　　启
　　唐柳宗元上裴晋公启【伏以周汉二宣中兴之业歌于大雅载在史官然而申甫作辅方召专淮夷之功魏邴谋谟辛赵致防羌之绩文武所注中外莫同伏惟相公天授皇家圣贤克合谋叶德一以致太平入有申甫魏邴之勤出兼方召辛赵之事东取淮右北服恒阳略不代出功无与让故天下文士皆愿秉笔牍勤思虑以赞述洪烈阐扬大勲宗元虽败辱斥逐守在蛮裔犹欲振发枯槁决疏潢污罄效蚩鄙少佐毫髪谨撰平淮夷雅二篇恐惧不敢进献私愿彻声闻于下执事庶宥罪戾以明其心出位僣言惶战交积无任踊跃屏营之至】上河阳乌尚书启【伏以尚书以硕德伟才代着勲烈两河定乱三城建功鼎彜竹帛未足云纪进临汝上控制东方隐然长城朝野倚赖宗元虽屏弃遐壤而饱闻德声所恨不获亲执鞭弭以备戎伍夙夜踊跃不克宁居伏以威棱所加狂狡已震莫大之积重复増崇小子乆以文字进身尝好古人事业専当具笔札拂缣缃赞扬大功垂之不朽瞻望霄汉恋慕交深冒渎威严伏増战越】
　　宋苏轼上虢州太守启【伏审光奉宸恩宠分郡寄惟此山河之胜宜膺师帅之权凡在庇庥莫不欣忭切以农故地虢国旧邦周封同姓之亲唐以本支为尹富庶雅髙于二陜莺花不让于三川韩公二十一篇风光咸在贾岛五十六字景色如初有洪淄灌溉之饶被女郎云雨之施四时无旱百物常丰宝座金铜充牣诸邑良材松栢赡给中都至于事简讼稀萧洒有道山之况鱼肥鸥裕依稀同泽国之风自匪臣贤不轻假守故来者未尝淹久而优恩已见迁除非总一路之转输则入六曹而侍从前人可考新命何疑伏惟知府某官学造渊源道升堂奥精微尽天人之蕴髙明穷性命之微中外屡更功名茂着铜虎暂淹于百里朱轓聊寄于三堂仰望精微俯鉴民社命倌星言而夙驾思成道化乎其民某仕版寒踪宾僚俗吏久仰圭璋之望素钦星斗之名岂谓此时获依巨庇惟良作牧已兴来暮之歌謡有陨自天惟恐别膺于纶綍无任丹恳倍切驰情】苏辙上河阳文侍郎启【伏审力辞枢务得请名邦恩礼便蕃中外庆慰伏惟判府司徒郎辅相三世始终一心器业崇深不言而四方自服道德髙妙无为而庻务以成此朝廷所以迟迟于均佚之书而士民所以睠睠于保厘之命顾惟出处之义实繄功名之终留侯志于赤松晋公安于緑野油然自得夫岂不怀矧惟三城密迩全洛政独止于民社乐有助于林泉道大难明信后来之莫继民犹思治恐乆安之未遑】张方平知陈州谢启【伏以太皥之墟肇自上皇之世有沩之后爰开盛德之封承京师首善之流实勲旧均劳之地只膺朝命滥领藩麾伏念方平平世为修散材乏用洊更台阁之要乆思户牖之严海鸟暂留亦受太牢之飨风箫忽过岂谐雅奏之和顷解郡章获归里社冀安末节遂以穷年摄迹闲曹分从于病废长民近辅复被于诏除此葢某官秉国治均赞时化育亮采通于百志燮理周于万微大道甚夷至诚斯格敢不仰防存録自力衰疲更砺铅刀聊施于一割所忧驽乘难效于长驱过此以还罔知攸措】曾巩上韩相公赴许州启【伏审远持信瑞入奉清闲假泰筮以诹辰命倌人而饬驾百灵奔卫宜无陟降之劳六气节宣当遂神明之适伏以判府相公材为人杰行备天常出尧舜之盛时绍韦平之庆阀忠纯之操简注于三朝恺悌之风仪刑于四海比较庙堂之任少留藩辅之雄力抗至言屡辞于荣禄眷求旧德方属于上心用均边阃之勤就易乡邦之便鞗革金轭已严入觐之装衮衣绣裳行允公归之望伫膺典册首秉钧衡巩处势多奇误知最久持心素厚未忘坠屦之微引脰永怀已动扫门之喜更冀上为宗社善保寝兴】
　　赞
　　汉张衡南阳文学儒林赞【南阳太守上党鲍君愍文学之废弛慨儒林之陵迟乃命匠修而新之崇肃肃之仪扬济济之化】
　　魏曹植太昊庖牺氏赞【木德风姓八卦创焉龙瑞名官法地象天庖防祭祀罟网鱼畋瑟以象时神德通】帝喾赞【祖自轩辕嚣之裔生言其名木德治世抚宁天地神圣灵察教讫四海明竝日月】禹渡河赞【禹济于河黄龙负船舟人竝惧禹叹仰天予授大运勤功恤民死亡命也龙乃弭身】巢父赞【尭禅许由巢父是耻秽其溷听临河洗耳池主是让以水为浊嗟此三士清足厉俗】嵇康许由赞【许由养神宅于箕阿德贞体全择日登遐】原宪赞【原宪味道财寡义丰栖迟萆门安贱固穷歌自乐体逸心冲进应子贡邈有清风】襄城童赞【奇矣难测襄城小童倦游六合来憩兹邦】
　　晋郭璞嵩山太室赞【嵩惟岳宗华岱恒衡气通元漠神洞幽明巍然中立众山之英】陆云王子乔赞【遗形灵岳顾景亡归乘云倐忽飘飘紫微】庾阐孙登赞【灵岩霞蔚石室鳞构青松标宫兰泉吐牖茏荟可游芳津可潄谷萧寥防琴独奏先生体之寂坐幽岸凝氷结朴熙阳靡焕潜真内全飞荣外散凝崖髙啸希风朗弹道有防废运有昏消达隐不岩元疏不标或曰先生晦德逍遥嵇子秀达英风朗烈道携薰芳鲜不玉折兆动初明妙鉴奇絶翘首杳防仰想元哲】
　　北周庾信黄帝见广成子赞【治身紫府问政青丘龙湖鼎没丹灶珠流族云即雨落木先秋至道须极长生可求】严子陵负薪赞【披裘当夏俗外为心虽逢季子不拾遗金禽巢欲远鱼沈惟深清声灭迹何必山林】孙叔敖逢蛇赞【叔敖朝出容悴还家母氏顾访知埋怪蛇尔有隂德阳报将加终为楚相卒有荣华】张良遇黄石公赞【张良取履跪受无辞兵书一巻长者三期昔称韩相今为汉师谷城余石还归旧祠】鉏麑见赵盾赞【赵盾将朝端衣整笏鉏麑受命冲冠怒髪惆怅贤臣顾瞻城阙利剑不抽青槐先絶】
　　唐柳宗元伊尹赞【圣有伊尹思德于民往归汤之仁曰仁则仁矣非久不亲退思其速之道宜夏是因就焉不可复反亳殷犹不忍其迟亟往以观庶狂作圣一日胜残至千万冀一卒无其端五往不疲其心乃安遂升自陑黜桀尊汤遗民以完大人无行与道为偶道之为大为人父母大矣伊尹惟圣之首既得其仁犹病其久恒人所疑我之所大呜呼远哉志以为诲】
　　宋王曾河圗赞【河之图兮开天地赜五十有五兮隂阳相索惟皇昊羲兮肇端乎神尽心玅契兮不知其千万年之隔】洛书赞【洛有龟兮负文锡神禹兮彛伦夏商之季兮汨堙箕子载陈兮皇极为之一新万世之大范兮存乎其人】朱熹程颢赞【扬休山立玉色金声元气之会浑然天成瑞日祥云和风甘雨龙德正中厥施斯普】程颐赞【规圆矩方绳直凖平允矣君子展也大成布帛之文菽粟之味知德者希孰识其贵】邵雍赞【天挺人豪英迈葢世驾风鞭霆歴览无际手探月窟足蹑天根闲中今古静里乾坤】富弼赞【庆歴人望元丰老成片言折敌两朝握兵恩浸南北夀配冈陵岳降星陨始终之灵】
　　明李梦阳殷三仁赞【殷丧厥驭奸宄帅师天乎下菑神罔攸依国既颠越我宁独支何其发嘅决于二师三諌遂行允哉睿思右微子于惟哲人知微知彰譬如滔天涓涓是防象箸道奢琼宫兆亡鼓琴自悲过衢佯狂洪畴翊圣朝鲜锡昌右箕子　箕啓存祀干以杀身殷称七窍孔赞三仁烈烈太师实惟国贞人之云亡邦是用倾鹿台玉焚麦秀吞声右比干】薛瑄曹端赞【质纯气清理明心定笃信好古距邪闲正有德有言以淑后人美哉君子光辉日新】
　　箴
　　汉扬雄豫州牧箴【郁郁荆河伊洛是经荣播枲漆惟用攸成田田相拏庐庐相距夏殷不都成周攸处豫野所居爰在鹑墟四隅咸宅防内莫如陪臣执命不虑不图王室陵迟丧其爪牙靡哲靡圣捐失其正方伯不维韩卒擅命文武孔纯至厉作昬成康孔宁至幽作倾故有天下者毋曰我大莫或余败毋曰我强靡克余亡夏宅九州至于季世放于南巢成康太平降及周微带蔽屏营屏营不起施于孙子王赧为极实絶周祀牧臣司豫敢告柱史】崔骃河南尹箴【茫茫天区画冀为京商邑翼翼四方是营唐虞商周河洛是居成王郏鄏以处鹑墟诸夏劲强是从是横彻我墙屋师尹不匡霸夺其权宗器以分图籍迁齐九鼎入秦】崔瑗河堤谒者箴【伊昔鸿泉浩浩滔天有夏司空爰奠山川导河积石凿于龙门疏为砥柱率彼河浒大陆既碍播于北野济漯咸顺沂泗从流江淮汤汤冀宅乃州澹菑溅溅东归于海九野孔安四隩不殆爰乃周衰夏绩陵迟导非其导堙非其堙八野填淤水髙居民溢溢滂汨屡决金堤瓠子潺湲宣房作歌使臣司水敢告执河】
　　论
　　汉孔融汝颍优劣论【曰融以为汝南士胜颍川士陈长文难之融答之曰汝南戴子髙亲止千乘万骑与光武皇帝共于道中颍川士虽抗节未有颉颃天子者汝南许子伯与其友人共说世俗将坏因夜举声号哭颍川虽忧时未有能哭世者也汝南府许掾教太守邓晨圗开稻陂数万顷累世获其功夜有火光之瑞韩元长虽好地理未有成功见効如许掾者也汝南张元伯身死之后见梦范巨卿颍川虽有奇异未有能神而灵者也汝南应世叔读书五行俱下颍川虽多聪明未有能离娄竝照者也汝南季洪为太守掾弟杀人当死洪自劾诣閤乞代弟命便饮酖而死弟用得全颍川虽尚节义未有杀身成仁如洪者也汝南翟文仲为东郡太守始举义兵以讨王莽颍川士虽疾恶未有能破家为国者也汝南袁公着为甲科即上书欲治梁冀颍川士虽慕忠谠未有能授命直言者也】
　　唐皮日休晋文公不合取阳樊论【三代之赏臣下以爵不以地以名不以器迨夫后世废去古法能立一功者先伺君地焉能立一勲者先窥君器焉由是于鲁有三桓于齐有田常于楚有白公赏过僭生从来尚矣且姬之列侯守其本封胜其上爵赐之以斧分之以钟彜休戚其民生杀于国其贵已极矣遇天下无事则行其德化奉其贡职居则待乎巡狩行则赴于会同遇天下有事则用之以钟鼓行之以征伐上以定王室下以正诸侯直侯伯之职业也是常节也茍天子有锡宜以德让之岂当更受其地也茍让不获听受之者其爵可也其器可也且天子之地方千里不千里则不足以待诸侯诸侯之地既侵天子之甸犹削枝者必及乎干剸肉者必至乎骨何者势使之然也如晋文既定襄王于郏鄏王劳之以地阳人不服晋侯围之乃辱其宗祊苦其人民虐其甥舅呜呼其亦不仁矣是晋文虽有入天子之功而有陵天子之威也当王之赐宜让曰臣重耳以眇眇之德处专征之任遇狄寇肆虐天王少违宗庙臣敢兴下国之师杀凶臣定王室乃臣之常也不足赏也茍天王特念小伐不寘诸刑列唐叔之祚获臣有奉为赏厚矣茍以畿内之地为臣之邑是上滥其赐下僣其受也虽天王之荐宠臣其若宗庙之灵百姓之心后世之罪何而晋文曽不是让又请隧焉岂内轻衰周之陵迟外恃诸侯之强盛而为耶殊不知周王之尚守乎典礼也且王曰昔我先王之有天下也规方千里焉以为甸服以供上帝山川百神之祀以备百姓兆民之用且王之所赐田皆在周甸也王明知在甸内与乎晋者是力不足制晋也如力足制晋肻以规方千里之内地与夫诸侯哉是王之语晋侯以地方千里者讥其受地也文公不悟卒而受之呜呼文公之霸也有召君之讥请隧之僣不为甚矣甚者在阳樊也】
　　宋张方平汴河论【臣窃惟今之京师古谓陈留天下四冲八逹之地也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与强敌共平原之利故五代争奋祸乱相仍其患出乎畿甸无藩篱之限本根无所庇也祖宗受命规模卑狭不还周汉之旧而梁氏是因岂乐是而处之势有所不获已者大抵利漕运而赡师旅依重师而为国也则是今日之势国依兵而立兵以食为命食以漕运为本漕运以河渠为主国初浚河渠三道通京城漕运自后立定上供年额汴河斛斗六百万石广济河所运多是杂色粟豆但充口食马料惠民河所运止给太康咸平尉氏等县军粮而已惟汴河所运一色粳米相兼小麦此乃太仓蓄积之实今仰食于官廪者不惟三军至于京师士庶以亿万计大半待饱于军饷之余故国家于漕事至急至重夫京大也师众也大众所聚故谓之京师有食则京师可立汴河废则大众不可聚汴河之于京城乃是建国之本非可与区区沟洫水利同言也近岁已罢广济河而惠民河斛斗不入太仓大众之命惟汴河是頼近岁陈说利害以汴河为议者多矣臣恐议者不已屡作数更必致汴河日失其旧国家大计殊非小事惟陛下特囘圣鉴深赐省察留神远虑以固基本】
　　明邵宝治河论上【万世言治水者必曰禹治水而不法禹可乎孟子曰禹之治水水之道也水之所以为水禹之所以为治无出此矣河也者天下之水之大者也禹之治水其详见于禹贡其曰导河积石至于龙门南至于华隂东至于砥柱又东至于孟津东过洛汭至于大伾北过浲水至于大陆又北播为九河同为逆河入于海者皆顺导之法初无逆障之说故能成府事之功而天下称神其极至于地平天成焉由今观之其所空之地甚广所处之势甚易所求之效甚小是故其成功也如此今之治水者其去禹也远矣而所空之地乃狭于禹所处之势乃难于禹所求之效乃大于禹欲其成功不亦难乎何谓所空之地狭于禹葢禹之导河自大伾以下分播合同随其所之而疏之不与争利故水得其性而无冲决之患非无冲决也彼自冲决而非吾之所得与也今夫一杯之水举而注之地必得方尺乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之时大禹不能而况他人乎今河南山东郡县棋布星列官亭民舍相比而居凡禹之所空以与水者今皆为吾有葢吾无容水之地而非水据吾之地也固宜其有冲决之患也故曰所空之地狭于禹何谓所处之势难于禹葢尝观禹之治矣随处施工初无室碍亦无拘限今北有临清中有济宁南有徐州皆转漕要路而汴省在西南又为宗藩所在左聁右顾前瞻后望动则肘掣使水有知尚不能使之必随吾意况水无情物也其能逶迤曲折以济吾之事哉故曰所处之势难于禹何谓所求之效大于禹葢禹之所以为治去其垫溺之害而已此外无求焉今则赖之以漕不及汴矣又恐坏临清也不及临清矣又恐坏济宁也不及济宁矣又恐坏徐州也使皆无坏又恐漕渠不足于运也了是数者而后谓之治故曰所求之效大于禹以若地处若势求若效虽使禹复生恐其难矣而或者犹譊譊然曰某为上防某为下防某为中防则惑之甚也然则奈何哉苏子曰边塞不可以中国之治治也求其大治必至于大乱先王知其然是故以不治治之治之以不治者乃所以深治之也某于河亦云】治河论下【夫所谓治之以不治者非不欲治之也葢难于其治也难于其治而遂不之治则其患有不可胜言者君子顾忍坐视吾无辜之百姓受兹酷烈哉今夫人有病其势笃且死也将求医以治之欤抑亦委之于不医欤委之于不医是待死而已矣是故谓河之不必治者待死而委之于不医者也苟知求医矣而谓其可待以必不死且至于千百年之夀此所谓不惟无益而又害之今之治河者何以异是是故亦治之以不治而已矣葢河自周定王时北徙汉氏而下决东郡决瓠子决魏之馆陶分屯氏决清河灵呜犊口其变非一议者或欲疏禹之故道或欲塞所决之口或欲分流以杀其冲决之势或欲筑隄以障其泛溢之虞或又有望气用数而谓人力虽强未必可应天者再考前史歴歴可见亦今日治河者之所熟讲而饫闻者也虽成败得失不能无辩然譬之医者其皆一方乎茍不问其缓急先后执一方而求病之愈不愈则归咎于方岂方之罪哉用方者之罪也取古之方随其缓急先后而用之此所谓治之以不治者也故如漕渠急则张秋等坝所当先筑而疏故道塞新决分流诸次焉然故道若髙则不必于必疏新流若下则不必于必塞其间泛出傍溢或用疏法或用塞法以水治水吾无容心故曰取古之方随其缓急先后而用之此之谓也今河之为患如一人之身而具百病者也朝轻而夕重表减而里加虽有卢扁不能使之全愈也故必得良医师坐守其侧切脉观色听其声音察其寒热究其病之所由起尽心力救之如前所谓取古之方随其缓急先后而用之者幸而愈则调理如故不幸而复发于此则改圗而治之是故有求医无遣医药饵常备攻治常施而不必其成功要于不死而已矣故曰治之以不治今治河之大臣良医师也工与料药饵也凡所谓疏塞分筑之类攻治之法也为今之计宜常设总理大臣更置其属频巡视谨调防任满则代或加命使仍其职而不必其功之成备工与料而惟其所用焉可也然大臣之任其事在朝廷疏塞分筑之类其事在大臣而所谓工与料者则在民矣民可使之困乎故治河非难也备工与料之为难也】崔铣邺兵论【彰德有卫兵有民兵民兵者快手骑也民壮步也卫兵分番戌京师及北塞留者守城禽盗彼皆生长行伍习戈矢犹耒耜焉民兵取之陇民及市井之黠者岁操月练犹不能执弓挟刃阖郡精兵不足百人夫盗犹潦水也突至则坏亩囓防去之则涸非有期约可凭也论者曰今无盗矣而素养逰手空役并差彼豢养之久怠于农业一旦罢去皆盗也革之便然正德壬申蓟盗数万围城火南关熖灼城隅卫兵先皆以贿纵遣无在城中者幸官军至贼乃解散嗟乎当是时非民兵城必陷矣夫军与民对置者也无事民出粟以养军寇至则御之使民无扰缙绅敷礼明刑介胄习武剔盗其来久矣自兵兴责皆在有司往往褫职左官而彼武人者通贼起家渔军弛备畧无诘责余不知其何说也正德丁丑有司留心兵事是时上官命有司竝督治卫兵之留者兵威稍振虽荒旷无惊后变前制而郭门之外刼掠官私货财夫驭民者法也持法者人也法久必弊救之存乎人今虑其为游民为盗欲直罢之一旦之变谁仗乎初蓟盗之起刘七等八人耳后至二十六人辛未岁掠水冶不利乃又西至史泉去府二舍四面山环七等各喜得僻地可以为乐更无他虑乃竟散马弛弓刃槊挂壁间纵酒歌呼夜召娼女酣寝民兵侦知之约指挥某夜往袭戌夜至史泉东三里止贼皆熟睡是时人持挺可尽殱矣而民兵为甲者利其赀谓指挥曰此属坐而擒矣而吾辈亡利逐去之而俘其弃余何如指挥许诺迟明发炮贼大惊乃乘酒力跃马持矛矢来兵皆走独百户张世禄与战死贼自是益敢恣肆溢为数万人大师而后克之嗟乎无法不畏不可以师不货无疑乃可以胜自今长老言之未尝不于邑也彰德北卫燕赵西塞太行豫陜在南东蹠澶鲁是故彰卫洹汤可阻也车骑蚁尖可据也兵可罢乎或曰州县无卫兵者当有民兵府不可去与曰治军是故重放免之法则官廉严防騐则兵集纵寇及避者必戮而令有司得治之庶乎其可省也】张论风俗利弊论【永之为邑县才百里而山据其什之七其车可方轨马可驰骤者不逾四十里横计之仅五里许河身迁徙又荡其半余不加三里竹木桑麻于是焉在丁男财赋于是焉出其民被召南之旧质而俚愿而不华服食粗淡器具牢朴无佻巧自黠者利一长吏登髙招之顺风呼之彬彬雅化老死不识官廨无健讼掣上肘者利二僻在山陬矿税新罢非有置邮繁骚迎送络绎之费也利三然而均文贻蠧所在益赋荒芜几徧境内民流移救死礼义不嫺有数十里无诵声者其弊也陋婚嫁罄产丧塟事佛无赖市魁以为溪壑强藩隣贵以为窟宅其弊也愚深山大姓武断乡村杀人掳妇恬不知畏民有贫不能诉之官弱不敢怒诸色者其弊也犷悍而黠狡且其大利大害甚有邻封所未见而有目可共睹者三曰竹曰河曰矿竹赋视他额不啻倍矣然富者竭别产所入培养数十年勿翦勿伐始有大如把者贫者旦旦伐之濯濯立见赔粮鬻产无可售者一折而尽入邻贵所谓有利名无利实者竹是也河与县为枕籍者也所谓凿井引灌者什不得一秋水泛溢两岸崩圯庐舍田井一望萧然自清丈以来可三千余亩诸处山涧亦略称是所谓利一而害十者洛水是也矿之不产砂旧矣蚩蚩无知一迫荒灾啸聚山谷借名窃矿自相屠戮官捕之急则飞崖填堑可为痛寃所谓利未得而害先及者矿是也大抵为永计者垦闲旷延党塾疏渠培竹禁奸戢暴谓民生三五之地而不复见三五之化者非其情也一切调停拯救厘正敦笃以称秉宪至意惟长兹土者留意焉】陈麟正俗论【吾邑风俗事略有僣言乡人试垂听焉冠婚丧祭万世大闲不尔即沦于禽兽有宋朱文公先生考定家礼一书明白简易使人有所持循嘉惠后世之心切矣他乡不知我洛阳一切情文大抵踵袭陋俗仆自髫年来目击而悲痛之流弊迄今竟未见有超拔挽回古制士大夫虽不尽遵家礼犹有举行至庶民家沿习已久漫不知行乡约急求家礼一帙日与诸生讲习冠婚丧祭之典真切躬行凡寺庙巫伎男子斋社焚香一应邪慝伤败风化之事即时痛责禁止庶民复见上古醇厐之俗与夫修身齐家之道慎终追远之心且鼓洛阳举国之人使之闻风而兴起焉必曰自东都始于国家风教岂不大有助哉虽然事不难于始而以克终为贵须知此举为第一件好事作第一等好人卓然自信永肩一心若有败羣之人出众相劝渐使改化母贻他乡笑】丘起凤风俗论【风俗之淳浇必有人焉移易其间非偶然也我洛为周南首善之地更召毕君陈相继保厘化行俗美岂顾问哉迨苏季子本鬼谷揣摩之学歴说六国取客卿于唇吻人心为之驰骤而先王礼乐教化之风几于湮矣汉兴吴公治郡最奏治平自后循良接迹善政薰陶之下民俗为之丕变故两汉之俗最为近古亦风行草偃之势然也下及西晋王夷甫辈以清谈倡石季伦辈以富厚侈世丧道而国运随之五季之乱夫亦有所驯致耳元魏自平城迁洛虽曰一时令主但以太后崇尚浮屠相煽成风至琢佛像于龙门岩有若鳞次风斯下矣自隋洎唐五方杂乱风俗鲜纯江河愈下尚何足深论乎有宋名贤辈出且寓迹其间者如文如范如邵如司马诸公皆间世豪杰观耆英崇雅等防其培植斡挽得力居多宜其时绰有古风也迨其后又晦盲否塞之一会矣明太祖极力澄清渐以礼教浑沌于焉重辟无论成以上也即神宗初年民有淳厐之致士无雕琢之风有无可以相恤权势耻其薰灼大雅之遗什存八九迄至今日寖失其旧矣姻家餽遗宴会之际竞为靡丽使中产之家四顾徘徊而不克举长此安底耶更可嗤者丧家全不考据典礼镂花绘防极变穷工且藻饰凉伞等事火炮狼烟灼目震耳不防怛化者乎狂澜之倒渐不可支语云回澜者必清其源挽俗者必正其本有风教之责者尚其究心于斯】
　　皇清王士俊论蔡虚斋先生岳少保论【虚斋先生之论少保公也畧曰岳公报国之志所以终不酬者愚独恨公之未知权也孝子之于亲也从治命不从乱命髙宗一日十二金牌召班师则亦乱命之类耳将在军君命有所不受正为此也苟利社稷专之可矣此乃所谓权也因持此意反覆至五百余言然则公诚失此机防知守经而不知达权者乎于戯是岂知公之心哉夫权之云者善于用经而非离经而去之且冒不韪之典开专擅之渐甚或至于进退狐疑身名交防者也君臣之义有死无二不闻之乎况大将握重兵于外而形迹疑似涉于跋扈不恭虽功葢天下君子将诛其心矣何则功名者一时之迹忠孝者万世之纲奚可圆融曲折于其间哉故公之奉诏班师也知有君而已知有君之命而已遑论河北河南与是以虽愤惋泣下而卒不敢迁就以快吾志此其恪共纯白肫肫恳恳光光洁洁传之至今虽三尺童子扼腕太息共知君命之严重如斯也奈何责公以违诏耶且夫将在军君命有所不受斯言也可训而不可为训也为此说者葢以决机两阵之间胜败呼吸不容事事承制非为君使之出而故入君使之退而故进如虚斋先生
　　以一例自恣矣昔者汉周亚夫】
　　【此说矣七国之役文帝使告亚夫救梁亚夫不奉诏然吾谓亚夫不奉诏乃正善于奉诏耳何也其不救梁而絶吴楚饟道洵善于救梁之防且亚夫两朝宿将将吏畏服莫敢间言故得从容以成其功抑诏固移军非班师也若文帝赦七国罪令亚夫班师亚夫敢不奉诏与诸葛武侯又尝引此说矣五文原之役司马懿欲战辛毘仗节立军门不许懿不敢出武侯曰彼本无战心将在外君命有所不受也葢武侯特用以激懿仍遗巾帼之术耳然此举终以辛毘为正以司马懿为智虽奸雄之尤何尝不挟君命以镇众心乎是则将在外君命有所不受斯言也固不得轻以借口也明矣且就公之事势而断之则又万万有所不可者内有奸臣之嫉外多同列之忌茫茫四顾无蚍蜉蚁子之援公固可谓孤立无助矣特以忠勇之气鼓励戱下设一旦违命北渡迹涉可疑彼贼桧且然得计强坐以谋反之律榜其罪于朝廷暴其事于天下锻錬文致公将何以自明腹心之旅即不疑公而亦安保无疑之者心有所疑则气必不振两河豪杰望风解体即欲直抵黄龙府何可得哉何可得哉斯时苍黄失据悔之晚矣不观唐之郭汾阳李临淮乎郭公强兵劲卒俱归部籍一纸征之无不就道以故谗谤无从而入临淮拥兵不朝诸将田神功等亦不复禀畏遂愧恨而卒由此论之去其平日之所恃而以为吾以行权则虽孚号有厉众亦莫之信耳此即利害之见不可以论圣贤然亦何得不筹及之哉惟有奉诏班师乃出于至正至大而亦万全之防也明知贼桧此计匪特撤兵直假以杀公何也吾召之而来也则解其兵柄徐搆其隙而除之吾召之而不来也则加以恶名立正其罪而诛之贼桧固筹之至熟十二金牌不来则遣张枢密辈提一旅之师具槛车长锁而至公其敢与王师抗乎若其抗之则公真反也若其不抗则又恨其不早也是惟束身还朝面见天子日将两河形势唾手燕云之防详陈于黼座之前髙宗未必不悔且悟矣果悔且悟则吾之偏禆士马固在也百姓之粮车可再挽也所掲岳字之旗可复卓于三晋也堂堂正正何敌不摧何功不奏耶即吾不幸而死而赵鼎未亡韩刘诸将犹在天果悔祸尚可继吾而恢复则虽死之日犹生之年若一不奉诏则君心疑我疑我而竝及韩刘诸将贼桧且得以一网打尽而恢复永无期矣是真吾死之日矣于戏此正公之可与权也而奈何责以冒不韪之典开専擅之渐至于进退狐疑身名交丧耶乃班师之后乌珠复遗桧书曰汝朝夕以和请而岳某方为河北图不杀某何以和公因是竟死天不祚宋奈何哉奈何哉此则国运为之而非公之不可与权也惟留此精忠大义凛凛万古寒奸邪之胆兴顽懦之心所全不已多乎而又何责之有明儒之持是说者不止虚斋先生一人虚斋先生实敬公爱公而为此过求之论然而其义稍偏且其渐不可开也余故掲其意于柱联之上而复】

　　辩
　　宋司马光凿龙门辩【或问禹凿龙门辟伊阙有与迂叟曰龙门伊阙天所为也禹治之耳非山横其前水壅其流禹始凿而辟之然后通也或曰何以知之曰孟子云禹之行水行其所无事也若凿山以通水不可谓之无事矣】
　　元吴澄东西周辩【东西周有二一以前后建都之殊而名一以二公封邑之殊而名昔武王西都镐京而东定鼎于郏鄏周公相成王宅洛邑营涧水东瀍水西以朝诸侯谓之王城又谓之东都实郏鄏于今为河南又营瀍水东以处殷顽民谓之成周又谓之下都于今为洛阳自武至幽皆都镐京幽王娶于申生太子宜臼又嬖褒姒以生伯服欲立之黜宜臼申侯以鄫及西狄入寇杀王诸侯逐西狄与申侯共立宜臼是为平王畏狄之逼去镐而迁于东都平以下都王城曰东周幽以上都镐京曰西周此以前后建都之殊而名也自平王东迁传世十二而景王之庶长子朝与王猛争国猛东居于皇晋师纳之入于王城入之次月猛终匄立逾半期而子朝又入王辟之东居于翟泉子朝据王城曰西王敬王在翟泉曰东王越四年子朝奔楚敬王虽得返国然以子朝余党多在王城乃徙都成周而王城之都废至考王封其弟掲于王城以续周公之官职是为周桓公自此以后东有王西有公而东西周之名未立也桓公生威公威公生惠公惠公之少子班又别封于巩以奉王是为东周惠公父子同諡以巩与成周皆在王城之东故班之兄则仍袭父爵居于王城是为西周武公以王城在成周之西故自此以后西有公东亦有公二公各有所食而周尚为一也显王二年赵韩分周地为二二周公治之王寄焉而已矣周之分东西自此始九年东周惠公卒子杰嗣慎靓以上皆在东周赧王立始还于西周即王城旧都也史记云赧王时东西周分治今按显王二年已分为二不待此时矣其后西周武公卒子文君嗣五十九年秦灭西周西周公入秦献其邑而归是年赧王崩次年周氏东亡秦迁西周公于狐聚又六年秦灭周迁东周公于阳人聚此以二公封邑之殊而名也前后建都之殊者以镐京为西对洛邑为东周而言也二公封邑之殊者又于洛邑二城之中以王城为西周对成周而言也大槩周三十六王前十有二王都镐京中十有三王都王城王城对镐京则镐京在西而王城在东其东西之相望也远季十王都成周赧一王都王城王城对成周则成周在东而王城在西其东西之相距也近一王城也昔以东周称后以西周称夫周东西之分因武惠二公各居一而名王则或东或西东西之名系乎公不系乎王也邵子经世书纪赧王为西周君与东周惠公竝而西周公无闻焉则直以西为王东为公矣抑知东之有公而不知西之亦有公也知王之在西而不知赧以前之王固在东也国防编题首东周次西周岂无意哉二周分治以来显王慎靓王二代五十余年王于东赧一代五十余年王于西先东后西顺其序也近有缙云鲍彪注谓西周正统不当后于东周升之为首巻于西着王世次于东着公世次葢因邵子而悮者既不知有西周公且承宋忠之谬以西周武公为赧王别諡反以徐广为疎是未尝考于司马贞索隐之说鲍又云赧徙都西周西周镐京也呜呼镐京去王城成周八百余里自平王东迁之后不能有而以命秦仲曰能逐西戎即有其地镐之为秦已四百年于兹其地在长安上林昆明之北虎狼所穴而王得往都于彼哉髙诱注曰西周王城今河南东周成周故洛阳辞防明甚鲍注出髙诱后何乃以西周为镐京也乎鲍又云郏鄏属河南为东周殊不思此昔时所谓东周也于斯时则名西周矣斯时之西周与镐京郏鄏对称东西者不同顾乃一之何欤葢有不知而作之者我无是也鲍氏之于国防其用心甚勤而开巻之端不免谬悮如此读者亦或未之察也与夹谷王常程钜夫偶论及此二公命笔之遂为之作东西周辩】
　　明王祎河图辩【河圗出于书契未作之先载籍以来几千年于此矣而所以为河圗者其说未明也易系辞曰河出圗洛出书圣人则之书顾命曰河图在东序论语曰河不出图河图之名见于经者如此而其为体则固未始经见也后世儒者因其体之不经见也顾遂以其私传臆说互相摸拟穿凿圣秘凌厉道妙各自以为得其说矣然卒莫有至当之归于是河图者天地自然之数而圣人所以示万世隂阳造化之理者乃反视之若神奇怪妄者焉自今观之为关朗氏之说者曰河图之文七前六后八左九右五十居中洛书之文九前一后三左七右四前左二前右八后左六后右是以十为河图九为洛书也为刘牧氏之说者曰一六居北二七居南三八居左四九居右五十居中者洛书也戴九履一左三右七二四为肩六八为足者河图也是以九为河图十为洛书也二氏之说其相反也若此邵子曰圆者河图之数方者洛书之文又曰圆者星也歴纪之数其肇于此乎方者画也画州井地之法其仿于此乎世皆谓邵子以十为图而九为书也然戴九履一之图其象圆一六二七之图其象方是九圆而十方也安知邵子不以九为图而十为书乎朱子发张文饶精通邵学者也亦皆以九为图十为书而朱氏推序其源流以为濮上陈以先天图传种放放传穆修修传李之才之才传邵子放以河图洛书传李漑漑传许坚坚传范谔昌谔昌传刘牧修以太极图传周敦颐敦颐传程颢程颐程子解易大传大防祖刘氏说也及新安朱子始力诋刘氏之非而引大戴礼书二九四七五三六一八之言以证洛书以为大既陈天地五十有五之数洪范又明言天乃锡禹洪范九畴则九为洛书十为河图夫复何疑然而犹曰易范之数诚相表里又曰安知图之不为书书之不为图则朱子尚不能无疑于此也临卭魏氏则又疑朱子之说以谓朱子始以九图十书为刘长民托之陈图南辞而辟之而别邵子为证然邵子第言圆方而不言九十果孰为书孰为图也又谓靖士蒋山以先天图为河图五行生成数为洛书戴九履一图为太乙下行九宫数此不为无见者葢九宫数见之干凿度张平子传即所谓太乙图而刘牧以为河图固有可疑先天图卦爻方位缜密停当其为古书无疑乃仅见于魏伯阳参同契陈图南爻象卦数犹未甚白至邵子乃大明今定为河图虽无明证而诚有可取者是则魏氏虽疑朱子之说而亦无有一定之论也厥后言河图者复数家新安罗端良尝以河图示人谓建安蔡季通得于蜀隐者其体如车轮白黒交错而八分之以为八卦纯白者纯阳而为干纯黒者纯隂而为坤黒白以渐杀之而为余卦此其一也江东谢枋得以为尝河图于异人其为状依仿八卦以为体坎离中画而相交焉乃与方士抽坎填离之术相彷佛此其二也或曰凡与太极图合者乃河图也或曰九十二图皆河图也由是论之先儒之论河图其为说甚不同也后世将孰从而孰信之且河图出于伏羲之世至孔子时数千年矣其间羣圣人未尝言之孔子固尝言之矣而不言其所为图自孔子以来又千余年亦未尝有明言之者而自近世关氏刘氏以后乃若是纷纷而莫之统一焉余闻之师刘歆以八卦为河图王肃曰河图八卦也王充亦曰伏义王河图从河水中出易卦是也此其为知河图者以余论之谓圣人因河图以为八卦则可谓八卦即河图则不可系辞明言圣人则之则之云者因之以为之之谓也孔安国曰伏义氏王天下龙马出河遂则其文以画八卦谓之河图是则圣人实因河图以画八卦岂可即谓河图为八卦乎大抵世儒因其体之不经见也故得以肆为异说而莫之顾而亦孰知河图之体未尝不见于经也系辞曰天一地二天三地四天五地六天七地八天九地十朱子释之曰此天地之数阳奇隂偶即所谓河图也是河图固经之所载而见焉者也窃意河之所出者此则其本文谓之本文者自一至十五十五防有如星象故谓之图也其位以一六居下二七居上三八居左四九居右五十居中以生数合成数而分配如此者其本文自然之定位也葢其中五为衍母次十为衍子次一二三四为四象之位次六七八九为四象之数二老位于西北二少位于东南其数则各以其类交错于外而八卦定矣于是伏羲则之而乾坤艮巽坎离震兑之卦画焉是则圣人虽因河图以画八卦茍谓河图即八卦亦可也或曰审如斯言则以八卦为河图固有可征然谓河之所出者天一至地十即为其本文无乃涉于怪妄欤曰非然也天地启造化之秘以示万世则其事固非世之数数然者欧阳子尝疑河图洛书为怪妄矣而南丰曾氏非之曰以非所习见则果于以为不然是以天地万物之变为可尽于耳目之所及亦可为过矣呜呼曽氏之言固予之所为言也】
　　洛书辩【洛书非洪范也昔箕子之告武王曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初不言洪范为洛书也孔子之系易曰河出图洛出书圣人则之未始以洛书为洪范也葢分图书为易范而以洪范九畴合洛书则自汉儒孔安国刘向刘歆诸儒始其说以谓河图者伏羲氏王天下龙马出河负图其背其数十遂则其文以画八卦洛书者禹治水时神龟出洛负文其背其数九禹因而第之以定九畴后世儒者以为九畴帝王之大法而洛书圣言也遂皆信之而莫或辩其非然孰知河图洛书者皆伏羲之所以作易而洪范九畴则禹之所自叙而非洛书也自今观之以洛书为洪范其不可信者六夫其以河图为十者即天一至地十也洛书为九者即初一至次九也且河图之十不徒曰自一至十而已天一生水地六成之水之位在北故一与六皆居北以水生成于其位也地二生火而天七成之故二与七皆居南以火生成于其位也以至东西中之为木金土无不皆然至论其数则一三五七九凡二十五天数也皆白文而为阳为奇二四六八十凡三十地数也皆黒文而为隂为偶此其隂阳之理奇偶之数生成之地推而验之于易无不合者其谓之易宜也若洛书之为洪范则于义也何居不过以其数之九而已然一以白文而在下者指为五行则五行岂有阳与奇之义乎二以黑文而在左肩者指为五事则五事岂有隂与偶之义乎八政皇极稽疑福极乌在其为阳与奇五纪三德庶征乌在其为隂与偶乎又其为阳与奇之数二十有五为隂与偶之数二十通为四十有五则其于九畴何取焉是故隂阳奇偶之数洪范无是也而徒指其名数之九以为九畴则洛书之为洛书直而列之曰一二三四五六七八九足矣奚必黑白而纵横之积为四十五而效河图之为乎此其不可信者一也且河图洛书所列者数也洪范所陈者理也在天惟五行在人惟五事以五事参五行天人之合也八政者人之所以因乎天也五纪者天之所以示乎人也皇极者人君之所以建极也三德者治之所以应变也稽疑者以人而听于天也庶征者推天而验之人也福极者人感而天应之也是则九畴之自一至九所陈者三才之至理而圣人所以参赞经纶极而至于天人证应祸福之际以为治天下之法者也其义岂在数乎岂如易之所谓天一地十者中含象数必有图而后明可以索之无穷推之不竭乎汉儒徒见易系以河图与洛书竝言而洛书之数九遂以为九畴耳审如是则河图之数十也伏羲画卦何为止于八乎此其不可信者二也先儒有言河图之自一至十即洪范之五行而河图五十有五之数乃九畴之子目夫河图固五行之数而五行特九畴之一耳信如斯则是复有八河图而后九畴乃备也若九畴之子目虽合河图五十有五之数而洛书之数乃止于四十有五使以洛书为九畴则其子目已缺其十矣本图之数不能足而待他图以足之则造化之示人者不亦既疎且远乎而况九畴言理不言数故皇极之一不为少庶征之十不为多三徳之三不为细福极之十一不为钜今乃类而数之而幸其偶合五十有五之数使皇极侪于庶征之恒旸恒两六极之忧贫恶弱而亦备一数之列何其不伦之甚乎且其数虽五十有五而于隂阳奇偶方位将安取义乎此其不可信者三也班固五行志举刘歆之说以初一曰五行至威用六极六十五字为洛书之本文以本文为禹之所叙则可以为龟之所负而列于背者则不可夫既有是六十五字则九畴之理与其次序亦已灿然明白矣岂复有白文二十五黒文二十而为戴履左右肩足之形乎使既有是六十五字而又有是四十五数竝列于龟背则其为赘疣不亦甚乎此其不可信者四也且箕子之陈九畴首以鲧陻洪水发之者诚以九畴首五行而五行首于水水未平则三才皆不得其宁此彛伦之所为斁也水既治则天地由之而立生民由之而安政化由之而成而后九畴可得而施此彜伦之所为叙也彜伦之叙即九畴之叙者也葢洪范九畴原出于天鲧逆水性汨陈五行故帝震怒不以畀之禹顺水性地平天成故天以锡之耳先言帝乃不畀鲧而后言天锡禹则可见所谓天畀所谓天锡者即九畴所陈三才之至理天下之大法初非有物之可验有迹之可求也岂曰平水之后天果锡禹神龟而负夫畴乎仲虺曰天乃锡王勇智鲁颂曰天锡公纯嘏言圣人之资质天下之上夀皆天所赋予岂必是物而后可谓之锡乎使天果因禹功成锡之神龟以为瑞如箫韶奏而凤仪春秋作而麟至则箕子所叙直美禹功可矣奚必以鲧功不成发之乎此其不可信者五也夫九畴之纲禹叙之犹羲文之画卦也而其目箕子陈之犹孔子作彖象之辞以明易也武王访之犹访太公而受丹书也天以是理锡之禹禹明其理而着之畴以垂示万世为不刋之经岂有诡异神奇之事乎郑康成据春秋纬文有云河以通干出天苞洛以流坤吐地符又云河龙圗发洛龟书感又云河图有九篇洛书有六篇夫圣人所言图书出于河洛而已岂尝言龟龙之事乎又乌有所谓九篇六篇者乎孔安国至谓天与禹神龟负文而出诚亦怪妄也矣人神接对手笔灿然者寇莱公王钦若之天书也岂可以言圣经乎此其不可信者六也然则洛书果何为者也曰河图洛书皆天地自然之数而圣人取之以作易者也于洪范何与焉羣言淆乱质诸圣而止河出图洛出书圣人则之者非圣人之言欤吾以圣人之言而断圣人之经其有弗信者欤刘牧氏尝曰河圗洛书同出于伏义之世而河南程子亦谓圣人见河图洛书而画八卦吾是以知孔安国刘向刘歆父子班固郑康成之徒以为河图授羲洛书锡禹者皆非也或曰河图之数即所谓天一地十者固也洛书之数其果何所征乎曰洛书之数其亦不止于是矣是故朱子于易启防葢详言之其言曰河图以五生数合五成数而同处其方葢掲其全以示人而道其常数之体也洛书以五奇数统四偶数而各居其所葢主于阳以统隂而肇其变数之用也中为主而外为客故河图以生居中而成居外正为君而侧为臣故洛书以奇居正而偶居侧此朱子之说也而吾以为洛书之奇偶相对即河图之数散而未合者也河图之生成相配即洛书之数合而有属者也二者葢名异而实相同也谓之实同者葢皆本于天一至地十之数谓之名异者河图之十洛书之九其指各有在也是故自一至五者五行也自六至九者四象也而四象即水火金木也土为分旺故不言老少而五之外无十此洛书之所以止于九也论其方位则一为太阳之位九为太阳之数故一与九对也二为少隂之位八为少隂之数故二与八对也三为少阳之位七为少阳之数故三与七对也四为太隂之位六为太隂之数故四与六对也是则以洛书之数而论易其隂阳之理奇偶之数方位之所若合符节虽系辞未尝明言然即是而推之如指诸掌矣朱子亦尝言洛书者圣人所以作八卦而复曰九畴竝出焉则犹不能不惑于汉儒经纬表里之说故也呜呼事有出于圣经明白可信而后世弗之信而顾信汉儒傅防之说其甚者葢莫如以洛书为洪范矣吾故曰洛书非洪范也河图洛书皆天地自然之数而圣人取之以作易者也】王鏊河源辩【王子道经汜水故人邀游大伾之上俯见河流客有问河源者王子曰是非予所履也虽然予以为必出于昆仑曰子何以知之曰予葢以理知之山与水同原天下之山起于昆仑天下之水起于昆仑无疑也曰子不闻乎昔元世祖欲穷河源遣使行四五千里至吐蕃朶甘斯西部有曰鄂端诺尔者华言星宿海也有水百望之如列星此河源也逾昆仑一十余日矣予曰西域之迹发自张骞骞所歴诸国甚久且远东汉之世大秦条支安息至于海滨四万里外重译贡献班超遣掾甘英穷临西海而还皆未覩所谓昆仑也何元使得之易乎禹本纪言河出昆仑去嵩髙五万里外国图云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元使所图乃在西南何也然则元使所谓昆仑者果昆仑乎所谓星宿海者果河源乎未可知也尔雅云河出昆仑虚色白所渠并千七百一川色黄山海经云昆仑之丘河水出焉东南流注于泛天之水洋水出焉西南流出于丑涂之水黒水出焉西流至于大杵淮南子云昆仑之墟河水出其东北陬赤水出其东南陬洋水出其西北陬雪山髙五百由旬山顶有阿耨逹池池东有恒伽河从象口出共百河流入东海南有新颍河从牛口出共五百河流入南海西有博文河从马口出共五百河流入西海北有斯陁河从狮子口出共五百河流康泰扶南传曰恒水之源出昆仑有五大源方流为诸水洛书曰河自昆仑出于重野迳积石为中国之河张骞云于阗之西水皆西流注南海其东水皆东流注盐泽潜行地下其南则河源出焉古书所纪先后一辙岂皆不可信而元使独可信乎曰为其得之亲见也曰古之至人夫独非亲见凿空以欺后世乎释氏生于天竺穆王宴于瑶池夫岂非见乎而疑之也然则元使岂诬乎曰吾尝考之河有两源一出于阗一出昆仑之墟且汉使亦尝穷河源矣谓出于阗其山多玉石采来献天子案古圗书名其山为昆仑然非古所谓昆仑也元使所见其殆是乎若昆仑之墟彼固未之覩也且天竺诸国有身热头痛之坂县度之阨热风夏雪毒龙恶鬼猛虎狮子之害元使亦尝歴此乎禹本纪言河出昆仑其髙二千五百余里日月所相避隐为光明也其上有醴泉瑶池淮南子载昆仑之上有禾木珠树玉树圃阆风十洲记谓弱水绕之上有金台玉阙之丽元使亦尝覩此乎虽其神怪恍惚不可尽信而河源之出于是不可诬也近有佛图调谓钟山西六百里外有大昆仑又有小昆仑然则昆仑果非一乎昆仑之逺近不一然则河源乌乎定曰水经曰昆仑在西北河水出其东北陬东南流入渤海其一源出于阗之南山北流于葱岭水合东注蒲昌海郭璞云河出昆仑潜行地下至于阗国复分流岐出合而东注盐泽复行积石为中国河此定论也予见近世之论河源者每以一夫之目辄废千古之论故为之辩】王祎云台功臣位次辩【按范史云台功臣分为上下二列每列十六人葢横数之也上一列首邓禹次吴汉至刘隆下一列首马成次王梁至卓茂通鉴直数之因以马成次邓禹王梁次吴汉纲目因之考之各人之传马成之功岂能先于吴汉王梁之德未必优于贾复况耿弇次于陈俊寇恂次于杜茂岑彭次于傅俊冯异次于坚镡一优一劣相间陈列明白可见其尤可据者史明言又益以王常李通窦融卓茂之四人者不在二十八将之列今范史板本以一人为一列以王常在臧宫前李通在马武前窦融在刘隆前则朱黼之言真可信也今依其次而正之则其功伐大小名次髙下各得其当矣】杨初东韩文公河阳人辩【尚论者多求之史史不必尽信也又求之志志郡史也可信乎曰未也然则如之何博综羣言折之以理庶几矣唐韩愈本河阳人唐书云愈南阳邓州人一统志云韩愈南阳人河南通志云韩愈本修武人县东北三十里曰南阳县韩文公愈之故里也居人呼其地曰韩庄又曰韩村愈自上世居此郡志古迹曰南阳城在修武县北韩愈世家焉余丁丑寓京邸见一刻云昌黎文集序曰愈本昌黎人李翺为愈作行状亦曰昌黎人然则何以知羣言之谬而愈必为河阳人乎葢史为志误见南阳即加以邓州字郡误通志见修武有韩村即加以韩愈墓以一人之笔自相矛盾如此通志又误一统志也如以郡志为然曰修武有韩庄韩村焉余博观郡志河内有韩村武陟温县皆有之孟之西有韩庄相传文公别墅也东南有韩村湘塜在焉五邑一村何以必愈在修武乎曰村不足据南阳将不足据耶曰是大不然左传僖公二十五年晋侯请隧弗许与之阳樊温原攒茅之田晋于是始启南阳杜注曰晋于是始开南阳之疆土四邑在晋山南河北故曰南阳余按地志是赵衰封邑与樊阳在济源攒茅在修武温即苏忿生食邑之温葢南阳河北之总名既六邑皆河内地也使南阳为一邑当襄王之予晋者抑五耶又曰公集中自云南阳公文章称天下何也曰信如集公作汴州水门记云其从事昌黎韩愈请纪成绩送李愿归盘谷序云昌黎韩愈闻其言而壮之又如李翺之言昌黎之刻公南阳耶昌黎耶曰此又何也曰称南阳者即今之列邑称郡是也称昌黎者即今之世家赵云天水李云陇西是也余所以断为河阳人者公祭十二郎文云又四年余往河阳省坟墓女挐圹铭云五年愈为京兆始令子弟与李姆易棺衾归女挐之骨于河南之河阳韩氏墓塟之公岂不知井里而厚为自误者耶作史者会通志而不及致详作通志者会郡志而不能致详修郡志者据旧闻而又不复致详见愈称南阳防修武有南阳遂冒之使有昌黎将又冒之矣信称地称世之言反畧乎坟墓归塟之语使至易至明者为迷惑不决之事余不得不为之辩也】李兴伊尹辩【伊尹生不经见帝王世记云伊尹生于空桑下地孟子云伊尹耕于有莘之野而乐尧舜之道注亦无明释古郡志云生于空桑以伊水为姓一统志云空桑涧在嵩县南有莘氏女采桑伊川得子于空桑中长而相殷是为伊尹及考开封陈留有莘野门有空桑城在县南伊尹母孕避水东走化为空桑有莘氏采桑得婴儿于其中又曰伊尹生于伊水之上志人物既于河南又于开封志流寓又于西安观者疑之又有以卢氏莘川邰阳莘国亦援以为言者殊不知一为神降于莘之地一为禹后受封之国与尹殊无干涉此无他皆自莘字中来使其言然则郑州之莘城莘县之莘亭亦可以附会其说矣矧地之相去如此其远而尹之寿年无所考假令既耕于此复耕于彼日亦不足矣格天之功托孤之事何年而建耶俗传之谬大率类此窃详尹生夏末迨今已数千年嵩人世传如出一口与前所云若合符契及旁稽载籍嵩古伊川地也县之南有水曰伊即生于伊上因以为姓者水之南有涧曰空桑即伊母所化桑女得子于中者涧之东有沟曰莘乐即所谓耕莘乐道三使往聘者凡前所载歴歴有征余皆无之且其地有尹祠岁时伏臈振古如兹先正胡尚书濙刘宪佥咸咏于诗载于记二公学称博洽必有的见今偃师西有尹墓与嵩宻迩又可见首丘反本古今通义由是言之伊尹以水为姓其生其耕必于嵩也明矣而一统志必备録之乃史家传疑常例在人自当明辩或以汤都亳尹相之陈留乃其畿内首善之地也当时后世沐其膏泽慕其桑梓好事者以故居名之亦犹周子濂溪实在营道后居匡庐亦命其水为濂溪理或然也抑古人志在四方礼曰东西南北之人是已尹也或壮而游老而休曾一寓之摹写故乡之景以慰本源之思亦未可知第生伊上姓于伊水乐于莘耕惟嵩为然余不足论疑者乃曰吾子之辩似然杞卢陈留皆庙而祀之何居曰大舜生于诸冯迁于负夏而海南祀之孔明生于琅琊寓于南阳而巴蜀祀之两程生于黄陂家于伊洛而南安祀之葢沐其休风思其过化亦理之常耳凡此类者圣哲皆然何独至于尹而疑之疑者又曰尹虽元圣亦人耳人生于桑有诸曰元鸟降而生商巨迹履而生周在古则然矣故张子曰天地之始未尝先有人也人自有而生生者葢天地之气生之也苏氏亦曰凡物之异于常物其取天地之气常多故其生也或异麒麟之生异于犬羊蛟龙之生异于鱼鳖神人之生而异于人何足怪哉况伊娠于母化为空桑实非桑之所生也疑者怃然曰命之矣有客过余草堂偶话及此因请笔之遂为之辩】
　　皇清丘起凤洛书非沪书辩【永宁县西有元沪水黄帝时史臣苍颉从帝南巡临于此水水开一窝有龟出焉厥背赤甲青文即所谓沪书者也苍颉因则之以制字此阳虚山所以有制字之台也至虞舜时大禹治水有龟载书出之于洛今所传洛书是也按洛水阅七县之地求其龟的出于何地则不知也后人求其地不得见沪与洛相近且其流渐入于洛据沪有龟窝宛然可按遂指为洛之出书即此是耳遂一倡百和学士大夫亦深信而不疑余未能至此地尝玩志之图识龟窝之去洛尚辽远不在将入未入之界此则沪自为沪洛自为洛较若列眉虽五尺之童亦不至于惑乃于其窝所出之龟辄谓洛之出书即此真有不可解者矣夫沪非有异流也沪之龟未尝再出也如谓禹时之龟即此而是将谓黄帝时之龟又出于何地乎永人两存其说而不一究其实传信传疑不防两无所据欤或者谓出书叙畴千古希有之奇是以艳而称之未尝深考耳不知沪书出而字以制举结绳之陋而顿易之至于天雨粟鬼夜哭即禹畴亦凭之而后叙其可重抑岂出洛书下哉顾置此而称彼则何也余尝谓沪固在于永也洛亦经于永也虽为两书竝出于永亦无不可惟执沪所出之龟谓即洛书断断不可何也龟窝实在沪中与洛毫无干涉按迹顾名其是非自了了矣】
　　说
　　宋罗泌太公舟人说【昔之人有负鼎以干世者人见其为鼎而不知其所以为鼎因曰庖人也然则太公负钓以干世而或谓之舟人亦宜太公望河内汲人也其为人也専文而内智葢亦尝事纣矣纣之不道去而游于诸侯退居东海之滨闻文王作翻然起曰吾道信矣或曰际七十余主而防不约而合岂繄俗所窥哉方公之遇文王说者谓其隂谋诡计以干合此既失之而或者因其钓合复以谓之舟人渔父韩诗传云文王举之舟人七十二矣其果然耶夫太公之于文王孟子之说最为近之始其来也葢以钓道说尔陈以钓道岂世俗所谓渔哉迹文王畋于渭之阳也太公钓饵手竿而蹲于茅王问焉曰子乐渔耶对曰君子乐其志小人乐其事吾渔非乐之也然则奚其饵对曰鱼求其饵乃牵其缗人食于禄乃服于君故以饵取鱼鱼可掲以禄取人人可杀以小钓钓川而禽其鱼中钓钓国则禽其万国诸侯是则公之为钓非舟人也明矣伊尹之负鼎俎葢亦以滋味说岂庖人哉滋味之说盐梅之说也具之吕览本味之篇由此语之太公之事益可知矣然则庄子谓汤以庖人笼伊尹而范睢以太公为渔父厥有由也鬼谷子云尚三就于文王然后合于文王必其知之至而后归之而不疑岂茍合耶辞棘津西入渭其亦知文王之所以兴矣知其兴而来以求合其道则其所以钓文王者岂在鱼乎虽然卜畋之事我知之矣太公之贤文王既雅知之岂又惧夫世不之知而我异故于是为之畋且卜耶胥靡之贤武丁岂不之知而必曰梦帝赉予者武丁虽已知之而天下未之知天下未之知故不得不托之梦然则文王之不得不托之于卜也审矣知武丁之梦为非梦则知文王之卜为非卜矣武丁之梦文王之卜是或一道也】秦观汝水涨溢说【汝南风物甚美但入夏以来水潦为患异时道路化为陂波汝水涨溢城堞危险温气薫蒸殆与吴越间不异郡人岁岁如此汉书称汝南有鸿隙陂翟方进为相始奏罢之郡人怨甚切意鸿隙陂者非特灌溉之利菱芡蒲鱼之饶实一郡潴水处也大陂既废水无归宿则自然散漫为害又水经称汝水至汝南郡西北枝左别出一枝又屈而东转南形如垂瓠故号悬瓠城今汝水故道已亡惟存别枝水潦暴降则有泛滥之患亦其势然在汉时为豫州刺史治之诸邑皆春秋时沈江道柏之国事迹甚多未暇为作记文字可检】
　　明张应登林县险要图说【此林县西山之险要也险隘处所均属太行之支节其北由百余里而入有马塔口虹梯口迤南则为蚁尖寨寨之南为鲁班壑又南则有断金桥风门口东峻岅崔八口关墙岭距邑七十余里而上总之南北相连人迹可及其险而当守者首蚁尖寨次断金桥其余则崎岖樵径车不得方轨马不得成行上下为难无容虑矣何者蚁尖寨西北距县四十里由姚村迤西五六里为东寨门口上有黄苍岩等泉十处中有官防三楹营房二十楹原为官军戍守而设也北有牧塲广濶七十步可容马卒千余南有仓厫遗址尚在广濶二十步可贮粟谷万石自仓厫南由小蚁尖寨大蚁尖寨古岩口东葢头泉小临清水泉至西葢头泉还距营房约二十五里余独百岩口东西葢头泉各有樵径可攀援而上宜刬削之以絶蹊径又自教塲北由朱路岩之断头岩距营房约十里余而朱路岩亦有樵径宜刬削也其北柳树水泉百户水泉硙臼焦水泉俱营房正西山西漆树沟水泉南树柳水泉莲花水泉俱大蚁尖寨山后西面凡水泉皆可以资军用断头岩至西葢头泉南北三十五里东寨门至寨西后沟东西濶十五里总周八十里而多俱属官军往来哨守西寨后沟有通山西磎径已经堵截往来不通而法久令废成路久矣乃今刬削费计十日粟止留一面上下便于防守足矣其断金桥去县西南五十里由桃园店西上有水泉一道与山西平顺县接界险峻一桥可渡一人倘一夫当关真万夫之莫敢敌东西咽喉行者络绎万厯十五年因岁荒设官二员领军二十分班守把信为有见今既事宁亦宜掣囘何者冗食之足虑而骚扰之可虞也大蚁尖寨下险上平水泉数十可屯万军此非不轨者思借以逞哉曹魏髙齐仓屯瓦砾犹有可辩自古防之矣官军轮守向议为长而未及因水开田之利将使守军操戈终日而不事一生计耶此其所以困乏矣合令守军携家屯住各因其泉之下流随宜开垦布种自获不必起科惟其数年大利之后斟酌抵当行粮分数则地利以兴险阻以固而守军无困乏之虑矣】
　　皇清王滙河工说【圭告成享平成者七百七十余年迄周定王河徙砱砾汉元光三年河徙东郡更注渤海继决于瓠子又决于魏之馆陶遂分屯氏河大河在西屯河在东元帝永光中又决于清河灵鸣犊口则河水分流于博州屯河始壅塞不通后二年又决于平原乃自东入齐入青以达于海而下流与漯为一王莽时河遂行漯川大河不行于大伾之北而行于相魏之南则山泽在河之类及支川与河之相贯者悉皆易位而与禹贡不合建绍后黄河决入于钜野溢于泗以入于淮谓之南清河由汶合济自沧州江入海者谓之北清河是时淮仅受河之半金之亡也河自开封北卫州决而入涡河以入淮一淮河水独受黄河之全以输之海济水之絶于王莽时者今且源出河北温州独占枮黄河中以入汶而后入海清济贯浊河遂成虚论又按黄河之自西而南也一自兰阳东南流至宿迁清河口入淮一自宁陵南入涡至怀远入淮一自仪封北折出小浮桥入淮即今之河道也夫以一黄河受天下之水而淮又受黄河之全以入海下流不足相容上流必溢此有志之士所以击楫而思平成也欤】俞森种树说【余闻之百岁树德十岁树木故安邑千树枣燕秦千树栗渭川千亩竹其人皆与千户侯等今豫州歴经闯贼焚掠人希土旷虽蓊翳成林之处不可谓无然极目平原往往而是尝召土人问之椅桐梓漆无不具也桑柘榛栗无不宜也枣二岁而实五岁而得一石柿五岁而实十岁而得三石榆荚一岁而盈丈柳枝五岁而合围土壤之沃如此是此地树木之效尚不须十年也乃熟察四郊家无储积室鲜完庐岂此邦之民尽属蚩蚩抑有司无以导之也余尝计种树之效其利有八上之人不肯尽心者其弊有三下之人相视不前者其源有二也何谓八利一亩之地树谷得二石足矣一亩之地而树木所入不数十石乎其利一岁有水旱禾麦易伤榛柿栗枣不俱残也年丰贩易嵗防疗饥其利二贫人无薪至拾马粪掘草根种树则落其实而取其材何忧无樵苏之具其利三造屋无木土墼覆草久雨屋頺率多露处种树上可建楼居下不至为土隅其利四树少则生无以为器具死无以为棺椁种树则材木不可胜用其利五豫土不坚濒河善溃若栽柳列树根株纠结防堤牢固何处可冲其利六五亩之宅树之以桑宅不毛者有里布今汴州四野之桑髙大沃若若比户皆桑大讲蚕务其利七五行之用不尅不生今树木稀少木不尅土土性轻飏人物粗猛若树木繁多则土不飞腾人还秀饬其利八有此八利而上下恬熙玩日愒月则三弊不除而二源不扩也何谓三弊在上之人以簿书期会之不遑常恐因所缓而悮所急一也贪婪者每借事而生端谨慎者每安常而袭故二也凡民可与乐成难与虑始未防章甫之歌先致麛裘之谤三也至于民间或有广种之举工师求大木通国皆无而一家独有此祸之媒也一也邻佑尽蓬蒿而果实离离虽折柳樊圃亦众射之的矣二也此所谓二源不扩也此非上之人不顾三弊扩清二源则利不可得也一里之内而种树者止一家一邑之内而种树者止一里则利少而害多不得不顾虑也若尽一邑而悉种焉则利广矣尽一郡而悉种焉则利更广矣阖省而悉种焉则其为利尤广而何虑祸之独钟乎阖省者一邑之积也夫地道敏树最易者无如枣柿榆柳柳树宜于冬月枣柿与榆宜于三月枣柿之实可以备荒榆柳之本可以造屋枝条可以供薪使众邑之中各有贤令长下一令曰户无分上下一家种枣三十株柿三十株榆柳各百株能逾格多种及广栽杂树者旌之不如令者罚无赦则三年之后人不告荒十年之后户皆宁处八利将无不见矣所虑者但申文告而不稽察其弊徒文具而无利济之实耳为邑长者下令之后常以时巡行郊野则人人惊动毋敢荒怠矣语曰树德莫如滋使数十百年之后诸父老食以得饱居以得安指此防天蔽日者以告子孙曰某树某树皆某令君之所视其灌溉者也其德不已滋乎故详具委曲申告诸公知不以余言为迂必为投袂而起矣】
  </div>
  <div class="pagination">
   <a href="河南通志_page273.html">
    上一页
   </a>
   <span>
    ...
   </span>
   <a href="河南通志_page269.html">
    269
   </a>
   <a href="河南通志_page270.html">
    270
   </a>
   <a href="河南通志_page271.html">
    271
   </a>
   <a href="河南通志_page272.html">
    272
   </a>
   <a href="河南通志_page273.html">
    273
   </a>
   <span class="current-page">
    274
   </span>
   <a href="河南通志_page275.html">
    275
   </a>
   <a href="河南通志_page276.html">
    276
   </a>
   <a href="河南通志_page275.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
