<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 67 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 67 页/共 80 页</h1>
    <div class="content">　　黄蘗寺：在东安坊。康熙二十七年，左营守备孟大志建。三十一年，火。三十二年，僧募众重建。四围竹木、花果甚多。

　　法华寺：伪时漳人李茂春构茅亭以居，名「梦蝶处」。后僧人鸠众改建法华寺。康熙四十七年，凤山知县宋永清建前殿一座，祀火神；置钟、鼓二楼。前后旷地，遍莳花果。起茅亭于鼓楼之后，匾曰「息机」；退食之暇，时憩息焉。寺田在寺后，荒埔一所约二甲余，台湾府蒋毓英给为香灯；又园在港西里大湖庄一所，凤山知县宋永清捐置为香灯。

　　弥陀寺：在永康里东门内。年久倾圯。康熙五十八年，僧一峰至自武彝，募化重兴。寺田在凤山县嘉祥里阿嗹甲尾园一所，年收粟七十二石；又寺后园一坵，黄士甫、曾亨观捐置为本寺香灯。

　　广慈庵：在东安坊。康熙三十一年建。环植修竹，前对小峰，亦幽静处也。寺田在诸罗县犁头标大道公营，年收租粟六十五石；诸罗县知县张■〈王尹〉给为香灯。

　　凤山县

　　仙堂：在长治里前阿社。祀五文昌。环植竹木、花果，颇有胜致。

　　诸罗县

　　龙湖岩：在开化里赤山庄。伪官陈永华建。环岩幽邃。前有潭，名龙湖；中植荷花，左右列树桃柳。青梅、苍桧，远山浮空，宛入图画。

　　大山岩：创建不知何年。岩极峻耸，顶上圆平，广可数亩；僧舍在焉。寒花古木，遍列阶前；烟景溪山，俱来目下。

　　宅墓（附）

　　台湾县

　　陈氏花园：在武定里。伪时陈永华别墅。今废为檨林，输课。

　　檨林宅：在宁南坊。伪勇卫黄安故宅。今改为施襄壮侯祠。

　　五妃墓：五妃者，明宁靖王妃也；曰袁氏、曰王氏、曰秀姑、曰梅姐、曰荷姐。癸亥六月二十二日施琅既克澎湖，王语诸妃曰：『我之死期至矣！尔辈听自主之』。咸曰：『王生俱生、王死俱死』。遂结缳齐缢堂上。王亲自殡殓，葬仁和里。越二十六日，王卒。

　　李茂青墓：在新昌里。

　　卢若腾墓：在澎湖。

　　陈节烈墓：在武定里。陈永华女（详见「节烈」）。

　　凤山县

　　宁靖王墓：在维新里竹沪。

　　诸罗县

　　沈斯庵墓 
卷十九

　　杂记（祥异、丛谈、外岛附）

　　鲲化鹏抟，「齐谐」毕载；石言神降，左氏犹传：或以为怪、或以为诬矣。然上天垂象，偶尔乖常；赤子弄兵，随时殄灭。史亦备记，抑又何欤？我皇上圣敬日跻、天休滋至，景星甘露，云汉为昭；岛国春长，鲸波永息。其间偶有云翳，亦何损乎太虚哉！夫天和不可干，莫谓其无征也；迩言有至理，勿谓其不经也。录从前之祥异、集今昔之丛谈，用资采择，亦藉观惩。志杂记。

　　祥异

　　丛谈

　　外岛（附）

　　祥异

　　国朝顺治十八年辛丑夏五月，鹿耳门水忽涨丈余。先时，鹿耳门水浅，仅容小艇出入；是月水忽涨，郑成功因之大小战舰进港，遂据台湾。

　　康熙十九年六月，有星孛于西南，形如剑，长数十丈；经月乃隐。是冬大稔。

　　二十年，疫。先是，有神曰天行使者，来居安平镇陈永华宅，永华与相酬接。自是，郑氏主臣眷属凋丧殆尽。

　　二十一年七月，地生毛；九月，雨发如丝。冬饥（斗米值银至六钱余）。

　　二十二年五月，澎湖港有物状如鳄鱼，长四、五尺，沿沙而上，鸣声呜呜。居民竞烧楮钱送之下海。是夕，复登岸死焉。是月大水，土田冲陷。夏六月，靖海将军侯施琅帅师攻澎湖，拔之。二十六夜，有大星陨于海，声如雷。二十七日，明宁靖王术桂在台湾，闻大师取澎湖，遂具冠服投缳；妻、妾从死者五人。秋八月，鹿耳门水涨，大师乘流入台，郑克塽归诚，老幼欢迎，台湾平。十一月，雨雪；冰坚寸余（台土气热，从无霜雪。八月甫入版图，地气即自北而南，运属一统故也）。

　　二十五年四月二十日辰刻，地大震。

　　二十九年冬，大有年（自荡平后，年榖时熟，几不胜书。是岁，尤为大稔）。

　　三十年八月，大风；民居倾坏，船只飘碎。

　　三十二年冬，大有年。

　　三十五年秋七月，新港民吴球谋乱，伏诛。

　　球，新港东田尾人；好拳勇。有朱佑龙者，诈称前明后裔，能遁法；数往来球家，阴集党伙谋乱。凤山吏陈枢之妻，球妹也。枢侵蚀课粟，官督之急，称贷球家；球奋髯曰：『此何足道，当相与图大事，悉诛此曹』。于耳（？）告与谋，则大喜。尊球（佑龙？）为国师，招集渐众。其党余金声约保长林盛同举事，盛佯许诺，乘夜逃之郡首告。北路参将陈贵率官兵环其宅，贼操兵以出，擒获球、枢、金声等为首七人，杖杀之。而朱佑龙竟莫知所向。

　　三十八年春二月，吞霄土官卓个、卓雾、亚生作乱。夏五月，淡水土官冰冷杀主账金贤等（主账，番社通事，管出入之账者）。秋七月，水师袭执冰冷。八月，署北路参将常太以岸里番击吞霄，擒卓个、卓雾、亚生以归，俱斩于市。

　　初，通事黄申贌社于吞霄，征派无虚日，社番苦之。土官卓个、卓雾、亚生鸷而骁，阴谋作乱。会番当捕鹿，申约计日先纳钱米而后「出草」。个、雾等鼓众大噪，杀申及其伙十数人。镇、道遣使招谕，不得入。乃发两标官兵及署北路参将常太进剿，而以新港、萧垄、麻豆、目加溜湾四社番为前部。个、雾等阻险拒守，四社番伤死甚众。既有献计常太者云：『岸里山番穿林箐、〔越〕涧谷如飞。擒个、雾非此不可。时岸社番尚未内附，乃遣译者入说其魁，多致糖、烟、银、布；番大喜，自以收捕为功。绕出吞霄山后，日有擒获。官军攻其前，个、雾等大窘，将逃入内山。岸里番设伏擒之；至郡，尸诸市，传首以示诸番。是役也，劳师七阅月，官军被瘴毒死者数百人。

　　冰冷者，淡水内北投土官、麻里郎吼番之婚姻也。麻里郎吼有女，字主账金贤；贤将娶之，其父怜女之幼也，弗与。告贤曰：『俟长以归汝』。贤缚丈人于树而挞之，麻里郎吼以诉冰冷而泣。冰冷故凶悍，怒率众射杀贤；诸与贤善者皆杀之。时方征吞霄，冷遣使与个、雾等通，有水师把总者巡哨至淡水，闻变，潜泊海口，冷未之觉；把总遣他社番诱以货物交易，伏壮士水次缚之，亟登舟。比诸番出护，已挂帆矣。会吞霄既平，诸番以首恶既诛，因通事求抚。把总惜失其名。

　　四十年冬十二月，诸罗刘却作乱，伏诛。

　　却，臭佑庄管事；拳棒自负。日往来无赖恶少，歃血为盟。久之，其党有谋不轨者，以为非却，众莫从之；尝深夜燃樟脑，窃置却屋，瓦火上烛，召同盟者示之曰：『刘大哥舍中，每夜红光烛天，非常兆也』。会却家神炉无故发火，众曰：『此不君，即帅耳』。却心动，穴地于舍，佯置田器；冶铁为刀枪各械，约日举事。腊月七日，扬旗击鼓，毁下加冬营，散其兵。乘夜抵茅港尾，掠市中货。乱民及诸番乘机四出劫掠，破家者甚众。却退屯急水溪，北路参将白通隆整众御之，镇、道两标并发兵应援。越五日，官兵大集，战于急水，却大溃；杀贼甚众，生擒其党陈华、何正等。却走匿山薮，常昼伏夜出。四十二年春二月，擒获于笨港之秀才庄。师还，斩却于市；并其长子杖杀之，妻孥皆发配。

　　四十四年冬，饥。诏蠲台湾府属三县四十四年粮米。

　　四十六年冬，饥。诏蠲粮米十分之三。

　　四十八年夏，鹿耳门有大鱼二，状似马；脊上有鬃长三、四寸，其尾如狮，肚下四鬐如四脚。居民获其一（或曰即海马也）。

　　四十九年冬，饥。

　　五十年九月十一日戌时，地震。

　　五十一年，诏蠲本年应征粟石。

　　五十三年，大井头行铺火，延烧数百间。秋，大旱。诏蠲台湾、凤山粟米十分之三。
</div>
    <div class="pagination">
<a href="重修福建台湾府志_page66.html">上一页</a><span>...</span><a href="重修福建台湾府志_page62.html">62</a><a href="重修福建台湾府志_page63.html">63</a><a href="重修福建台湾府志_page64.html">64</a><a href="重修福建台湾府志_page65.html">65</a><a href="重修福建台湾府志_page66.html">66</a><span class="current-page">67</span><a href="重修福建台湾府志_page68.html">68</a><a href="重修福建台湾府志_page69.html">69</a><a href="重修福建台湾府志_page70.html">70</a><a href="重修福建台湾府志_page71.html">71</a><a href="重修福建台湾府志_page72.html">72</a><span>...</span><a href="重修福建台湾府志_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
