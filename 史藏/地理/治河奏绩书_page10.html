<!DOCTYPE html>
<html>
 <head>
  <meta charset="utf-8"/>
  <title>
   治河奏绩书 - 第 10 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   治河奏绩书 - 第 10 页/共 12 页
  </h1>
  <div class="content">
   勅部议覆施行










　　治河奏绩书巻三
&lt;史部,地理类,河渠之属,治河奏绩书&gt;
　　钦定四库全书
　　治河奏绩书卷四
　　总督河道兵部尚书靳辅撰
　　治纪
　　自禹而后治水之人多矣而不详其所治之法详所治之法者盖自欧阳至正河防纪始也夫治水非徒法也因乎地形察乎水势而加之以精思神用焉然规矩备而娄之明输之巧不更加乎河防一覧乎【臣】不才奉
　　命督河十有余年治防事宜不能希附前人然河流变迁运道改易宜于今者或不必胶乎古故凡见之施行者亦不敢不録而存之以备后此刍荛之采其繁且大者辞不厌详焉
　　大工兴理
　　凡大工之兴必先审其全势全势既审则必以全力为之未有畏其大且难而曰吾姑以纾目前之急已也康熈十六年以前淮溃于东黄决于北运涸于中而半壁淮南与云梯海口且沧桑互易此时若不将两河上下之全势统行规画源流并治疏塞俱施而但为补苴旦夕之谋势必溃败决裂而不可收拾矣【臣】受事之始正值军兴旁午筹饷维艰而经理河工八疏所计工程极大请帑至数百万计　廷臣不无其难其慎而我皇上睿谋独断不惜大费悉准施行此两河之得以复故也
　　首严处分
　　天下势莫不成于明作而败于因循但人情当积疲之后委靡不振无论贤不肖皆狃以为固然非有以大震动之则贤者无以劝而不肖者无以惧自两河失故十有余年夙相沿废弛日甚司道委之府佐府佐委之州县佐襍而府州县之正印则袖手旁观办物料则累月经年计夫役则有名无寔覈工程则茍且支吾惩不胜惩虽河臣亦无如之何康十六年题请嗣后凡黄运堤岸修筑各定年限其汛地冲决及催夫不发办料不前推卸迟悮并不行转催不行确查具题之上司增定新例较昔弥严其荐举大计等典凡有河之道府州县正印佐贰等官俱将河工一并考成从此人知警惕举千数百里之大工俱屈指限期以告竣焉
　　改增官守
　　两河襟带数千里赞襄勠力全在大小羣有司必使人如臂指而后其令行必使人无观望而后其心一必使人知惩劝而后其力殚徃时河官之制设分司四员以部郎领其事三年一易以为常夫部郎之亲民也视郡邑有间举事率多格滞且以年之有限也徃往履任之初皆迂疎及车轻路熟又以期去故请撤部郎而归之监司郡丞盖监司郡丞之于郡邑呼吸一气事易集且可遴选其谙练者以名闻又绵其歳月责其成功是以吏习民安而政克举然大工厐襍又非数郡丞可理故又分设监理分理者画疆任责俾各专其事展其长以课其殿最而黜陟行焉而河工无不効力之员矣
　　设立河营
　　旧制沿河堤岸额设河夫以供修防之役然有司按籍佥必假手于吏胥由吏胥而及之乡长里甲大都冒张虚数临时倩雇老弱故名存实亡而功以隳也今改设河兵八营营领以守备递为千把总一以军政部署之令其亡故除补有报逐日力作有程各画疆而守计功而作视其勤惰而赏罚行焉有事则东西并力彼此相援无事则索绹艺栁巡视狐獾窟穴较额夫旧制有条而不紊有实而可覈矣然守弁惟以督率兴作为务至于钱粮出入稽查商确非文职不可故有一备即以一防员监之然后文武相资而事易集焉
　　黄淮全势
　　川之善溃莫如黄蚁穴之漏不终日而淊天故防河最难然有决而害小有决而害大沿河两岸数千里无在不当防尤必审其害之孰大孰小而经畧施焉决之害北岸为大何也南亢而北下也且开封南岸从汴涡可以达淮归徳徐邳而下其地山陵其堤归仁其湖灵芝孟山洪泽其去无路久之而亦必复其故又与运道无系也然同一北岸而其害又有大小之不同若上自阌乡下迄荥泽六百里大抵山多而土坚不甚溃决不具论至安东以下虽北岸然与海近不逺漫徐邳北岸即溃决而冈阜四合盘纡东下贯皂河入骆马而并归中河曹单溃决由鱼台上下以入运或滙荆山口彭家河以入运皆无夺河之患若宿桃清河北岸一冇溃决则运道皆阻而自海沭以南马陵迤左周围千里然巨浸矣开封北岸一有溃决则延津长垣东明曹州三直省附近各邑胥溺近则注张秋由盐河而入海逺则直趋东昌徳州而赴溟渤而济宁上下无运道矣且开封之境地皆浮沙河流迅驶一经溃决如奔马掣电瞬息数百丈工程必大而下埽更难故前代河决之患此地常十居七八自明臣刘大夏筑太行堤西起黑羊山东至漕州以及丰沛髙厚坚固北岸恃以无恐嵗多不修风雨之飘零车马之蹂躙残缺过半臣任事十年属以江南大工屡兴未遑及也宿桃清河境内无山冈阻滞其河流之迅驶亦如之故其害之大亦畧等国初封邱荆隆口大王庙之决前河臣杨方兴塞之工六七年而始竣费帑者八十万近则宿迁杨家庄之塞亦二十二万若萧家渡一工止旁决非顶冲然犹费帑十万两有竒而徐家湾因在南岸费仅三万徐州花山之役则以马陵山之阻骆马湖之滙费一万余而已故曰决之害北岸为大而北岸之害莫大于开封及宿桃清一带而曹单次之徐邳又次之若安东以下非所忧也虽然此则就黄言黄未尝统两河南北之大势而言也夫黄自荥泽以至云梯海口两岸堤工三千二百里溃决之害人人知之淮自桐栢而至泗盱境八百里自清口至海三百余里上下千一百里所堤防者止一髙堰而堰之固不固未有知其利与害者知之者曰淮地最下平水者谓淮城睥睨与湖面等堰不固则淮其沼而髙宝七邑其鱼也此知其一未知其二者也又有知之者曰堰不固则淮水东注黄且蹑淮之后而清口必淤黄失长淮之援无以刷沙而海口亦必淤也此知其二而未知其全者也夫河决于上者必淤于下而淤于下者又必决于上此一定之理下口俱淤势必以渐而决于上从此而桃宿溃邳徐溃单曹溃开封溃奔腾四溢东省诸山泉亦阻塞而不得畅泛滥之势更挟黄水而愈张而运道生民不可复问矣故髙堰一堤全淮系之全黄亦系之非特淮扬二郡与运口之害已也此两河南北之大势也然则如之何而可北固开封之障增卑倍薄中慎宿桃清之守幇筑中河两岸之堤南谨髙堰之守嵗填坦坡以保之茍大者无虞则其他堤岸但遵四防二守之制即有溃决亦随决随塞可跂足而治之矣
　　黄淮交济
　　黄淮二渎敌也然黄强之时多淮强之时少强则易侵而河不两行可减而不可分弱则易夺而自泗盱以东淮无他河之防惟即以黄济淮使强者不独强则二渎交得其平而防同之势成此减水各闸坝之最为得也黄河莫窄于徐州其至寛者莫能过百丈一遇伏秋大涨奔腾激荡必有冲突他溃之忧淮水北出清口每患为黄流之所抵淮少弱即不免乘虚而内灌康熈二十三年冬
　　皇上南巡阅工亲临清河运口防
　　上谕今年黄水倒灌运口须酌一至要之防俾永逺无虞【臣】钦遵之下再三规画思善后利运之图惟有杀黄以济淮而杀黄济淮之防无如闸坝善建闸坝之地又无如徐州上下善乃经营相度于黄河两岸砀山毛城铺徐州王家山十八里屯睢宁峯山龙虎山等处为减水闸坝共九座其因山根冈址凿为天然闸者居其七既以杀黄且使所过之水各随地势由睢溪口灵芝孟山等湖以入洪泽而助淮如遇淮涨而黄消则淮自足以敌黄而闸坝亦无可过之水如遇淮消而黄涨则九闸坝所过之水分流而并至即借黄助淮以御黄而淮之消者亦涨倘更遇黄淮俱涨则彼此之势略等有中河以泄黄周桥大坝以泄淮亦不至偏强为害夫减水莫善于闸坝但建于运河则易建于黄河则难何也黄河两岸俱系浮沙基既不固加以水势之排荡溜头之驶率不越歳而頽圯今因天然之冈址凿天然之闸座虽惊涛动地终不能迸山根而败之真千载之利也虽然黄善淤自古记之引黄入湖数年后洪泽湖且淤为平陆奈何曰不然夫黄流急则挟沙而行缓则停过闸坝之水其流必不缓又越数百里歴诸湖而入安能淤洪泽为平陆盖大与桃清宿三邑南岸溃决逼近而能垫湖者不可同日语也不惟是也灵芝诸湖等处地最卑洼诚使黄水数年一过流清而停浊久之亦当如宿迁之侍邱仓基安东之硕项等湖沮洳悉变为沃壤其利又不特以杀黄而助淮已也夫犹是黄也闸坝未建之先清口河流黄常强而淮弱自建有闸坝即遇异涨而上下六百里递互灌输回环平准一似黄不得淮即上无以泄其怒而下无以佐其势淮不得黄则孤独无援而势不敌二渎相须齐驱而并驾化敌仇而为好合是直以黄淮为秦晋而以各闸坝为蹇修也或曰各闸坝之水数十年后诚不难淤灵芝诸湖为沃壤更数十年后将复谁淤耶且诸湖淤则助淮之水路絶淮又将谁助耶曰不然各闸坝虽建必异涨方过水黄虽强非异涨亦不能灌淮诚异涨耶各闸坝减水入湖黄之强即淮之强矣夫黄巳复故更数十年后黄底愈深各闸坝尚安有可减之水不惟是也黄底愈深而洪泽湖底不加深则黄与淮髙卑悬絶淮虽弱而建瓴之势自足以抵黄又奚求助之有然则在今日而二渎交济在异日而二渎仍相敌惟其时而已何可泥也
　　开辟海口
　　云梯闗者不知名自何时乃黄淮二渎所由以入海者也往时闗外即海自宋神宗十年黄河南徙距今仅七百年而闗外洲滩离海逺至一百二十里大抵日淤一寸海濵父老言更歴千载便可防马而上云台山理容有之此皆黄河出海之余沙也自河道内溃防同之势弱下流不能畅注出海而海口之沙日淤海口日淤而上流愈壅以致漫决频仍内讧而不之止故凡议河事者莫不力言挑浚而不知其势有必不可者何也桃浚之河最狭且浅亦须寛至里深及丈方可通流以土方之算授工计万夫三日之力不及里且渐近海濵人难驻足加以稽天潮汐一日再至不特随浚随淤尤恐内水未及出而潮水先从之而入矣夫海口之髙皆因关外原属坪厰漫滩以故出闗之水亦随地散淌散淌则无力无力则沙停耳禹贡纪河之入海曰同为逆河入于海夫河也而曷以逆名海涌而上河注而下两相敌而后入故逆也禹既播之为九又曷为而同之不同则力不一力不一则不能逆海而入也禹贡圣人之书其言不可易也又考河防一览潘季驯有言曰海无可浚之理惟有导河以归之海然河非可以人力导惟有善治堤防俾无旁溢则水由地中沙随水去也季驯近世之能臣其言当不易也今日之云梯闗外是即今日之逆河也而不堤以求其同不同以求其入海也得乎爰自清口以下至云梯闗三百余里挑引河以导其流于闗外两岸筑堤一万八千余丈凡出闗散淌之水咸逼束于中涓滴不得外溢从此二渎就轨一往急湍冲沙有力海口之壅积不浚而尽辟矣
　　南岸遥堤
　　中州黄河两岸筑堤多者至四五重江南境内宿迁以下北岸则缕堤之外复筑遥堤南岸则否盖以南亢北下南有湖淮之限不致夺河而北易夺故耳然自徐州南岸歴灵睢宿桃至清口裴家塲约五百里除诸湖淮水外别无分流之河睢河虽通流窄隘不能多受砀徐邳睢一带坝闸所减之水率漫滩四溢民田悉被渰没夫前此大兴经理之日正值河道壊极之时惟夺河阻运是惧故堤防北岸不遗余力而南岸未遑及之今两河复故五六年无溃决之苦则绸缪善后更当为大害去而大利兴之图南岸遥堤一工其利有四黄患不测作重门之障一也束散漫之水滙湖入黄沮洳涸而为沃壤二也引黄入淤嵗久加髙即岸成堤不烦再筑三也挑土筑堤即开成小河一道伏秋保险运料便易四也统计此堤约长八九万丈自房村至峯山有子缕二堤今应将子堤为缕堤而以缕堤为遥堤自峯山至宿迁便民闸旧有遥越堤皆须量为加修至吴城亦有见在之堤不烦另筑然此堤所束者徐州以下之水而萧砀以上隔于山冈尚未有所束也再于毛城铺起筑堤一道至王家山止以束徐州以西砀山以东并十八里屯二闸之水使悉由盐河归睢溪口入灵芝等湖歴归仁堤以滙于洪泽则自砀山以及清河县境七百里别无霪潦之虞矣
　　北岸水利
　　淮境黄河之北二百里为沭河即周礼职方氏所志青州其浸沂沭也沂源于隂沭源于临朐沂沭并南流沂经马陵山西入运沭经马陵山东由海州连河入海其所经行地较沂为长而其流则较防焉沭自入淮境迫于山折而左大抵与黄河南北夹并驾而东以望洋者也约计二河相夹之地周可千里凡宿桃清沭安山海赣各邑民田皆在其中向受黄河之患一望泱漭今黄已归故尚苦东省诸山水及不时霪潦无归而其中旧冇之河湖渠荡久淤于黄故旱则又无通川潴水之灌溉每年正赋犹苦无所出焉【臣】于中河之北已拟有重河重堤之议若重河已成于北堤每二十里建涵洞一座即于洞口开通河一道自南而北通之于沭东西三百里计置洞十五座开河十五道其沭河狭浅之处再辟而浚之俾其纵横贯注宣泄有路此工一成涝则大小相氶河洞互引民田无渰漫之忧旱则沟洫可蓄车戽得施不过数年此周围千里沮洳之地当一变而尽为水田秔稻之乡其饶且与江浙之苏松嘉湖等郡埒矣
　　坚筑河堤
　　河之防堤也然堤太逼则易决逺则冇容而水不能溢故险要之处缕堤之外又筑遥堤以偹异涨堤稍瑕即溃与无堤同必选择淤土每覆土一尺即夯硪三回筑毕用铁锥杵孔沃以水水不渗漏为度然亦冇纯淤土而渗漏者则其土必太坚锥不易入其捍水尤有力且土必拆为騐堤之髙卑因地势而低昂之用水平打量毋一概以丈尺为凭以水面为准筑堤之法陡则易圯如堤根六丈顶止二丈俾马可上下堤面及根必多栽茸草以盖之盖草能柔水性能庇雨淋而坦坡又可杀风浪之怒也其取土宜于十五丈之外切忌傍堤挖取以致积水成河刷损堤根然取土有逺近难易之辨故其工值之多寡视其逺近难易而增减之又土方之数有虚实上下之辨故其工值之多寡复视其虚寔上下而差等之堤成之后必宻栽栁苇茭草使其茁衍茸布根株纠结则虽遇飚风大作终不能鼔浪冲突此防堤之最要防也
　　挑濬引河
　　塞决之方必先杀其势平其怒而后人力得施焉则莫如引河之善也引河之用有三一曰分流以缓冲也河一决则全流尽趋决口奔腾激荡桩埽无所施应于对岸上流别开一河以引之则决口缓矣一曰预浚以迎溜也河身既淤为平陆即异日黄流归故必涨溢而他溃故必预开一渠以迎之务使水至归渠遂其湍迅之势则刷沙有力而后无旁出之虞一曰挽险以保堤也河性猛烈方其顺流而下也则借其猛以刷沙当其横突而至也则恣其烈以崩岸故当其倐忽激射之时宜酌左右之间急开一渠以挽所冲之溜头引入中流以夺其势而后危堤可保故曰其用有三也至于度土地髙卑之数以定挑挖之浅深騐土性淤松之殊以酌渠路之去取又在任事者之尽心焉挑河之法固宜相土地之淤松以施浚然亦有本无松土不得不于淤处挑挖者水到之时不比浮沙易刷定多阻滞之处此等水中之淤最难施力必须分外挑深乃可
　　塞决先后
　　河水当泛滥奔溢之时其决口必非一处或大或小或上或下议塞者莫不先大而后小先上而后下而不知其理有不然者盖大口难塞非逾旬累月不能竣迨大口工竣而小口又复汕刷而成大虽用裹头套防之法第能使之不濶不能使之不深然亦未有中既深而两端不塌陷者则是所塞之工处处皆大口矣夫大口既寛濶至于成河止矣必不至更刷而大急将诸小口尽行堵塞而后以全力施之大者至于先下而后上从事于其所易其理亦然截其尾毋撄其锋下口既截而后以全力施其上或挑引河或筑拦水坝或中流越筑审势制宜而大者上者亦不难矣
　　量水减泄
　　至柔莫如水然茍不得其平则虽天下之至刚者不能御平水之法奈何曰量入为出而已今使上流河身至寛至深而下流河身不敌其半或更减而半之势必懐山襄陵而溃决之患生夫河面窄狭之处或城鎭山冈不可开辟我则于其上下流相度地形多建滚水闸坝及涵洞放入通水之沟渠以测土方之法移而测水务使所泄之水适称所溢之数则其怒平矣至其下或复寛濶如故又恐其力弱而流缓流缓而沙停耳仍引上流所泄之水归之正河以一其力如是则虽以洪河之浩瀚而盈虚消长之权操之自我不难择便而疏导之矣
　　就水筑堤
　　于水中筑堤取土最逺或至数十里外工费不赀者当用水中取土之法其法先定堤基随用船装逺土于水中筑成围埂其埂出水二尺中濶三十丈长五十丈围埂既成用草料防护随将埂内之水车干然后于离堤基十五丈之外启土挑至堤基之上宻加夯硪筑成大堤其堤如应顶寛二丈底寛十丈髙一丈六尺毎堤一丈用土九十六方连船装筑埂之土并车水防埂一切夫工器具料物以及隂雨食米等项每方约需银一钱六分较之寻常就逺取土之费约省过半
　　堵塞决口
　　河决之时如用埽里头以防汕刷筑逼水坝开引河签桩必须深钉入底以防悬空悮事河防一览所载备矣至于沉系埽个全在揪头绳索其力尤重于桩必须多而壮埽必重而后沉当栁七而草三填土之后倘埽工之外急起翻花大浪急须于堤内下埽塡土昼夜压截其翻花浪起于数十丈之内犹易若百丈之外则危矣其堤工若但坍陷而平下犹可塡土加埽若一悬空即危矣若内外倾欹亦不可救此河防所不载者堵决者不可不知也
　　防守险工
　　防河之要惟有守险工而已黄河之易决莫如中州其地土松而沙多毎一坍陷輙至数百丈然其地寛濶不与水争地其筑堤甚逺至近者亦二三里此堤不守复筑一堤以守之河流去正身既逺则防波寛缓亦不能深入势必复引而他去而防滩仍为平陆故虽险而易守也江南自徐邳而下大抵皆城郭室庐村鎭繁庻不得不画地戒严亦其势然矣守险之方有三一曰埽二曰逼水坝三曰引河三者之用各有其宜当风抵溜其埽必栁七而草三何也栁多则重而入底然无草则又疏而漏故必骨以栁而肉以草也御氷凌之埽必丁头而毋横何也氷坚锋利横下埽则小擦而靡大磕必折也然埽溜之处则丁头埽又兜溜而易冲必用顺埽鱼鳞栉比而下之然后可以攩溜而固堤至十分危急搜根刷底上堤而下坐埽不能御则急于上流筑逼水坝回其流而注之对岸或一二三道若止一道恐河流悍烈坝一摧而堤即不可救也若开引河则其费甚钜又必酌地形而为之若正河之身迤而曲如弓之背引河之身径而直如弓之则河流自必舍弓背而趋弓险可立平若曲折逺近不甚相悬河虽开无益也诸如此者殆如御侮然埽之用是备其城垣者也坝之用捍之于郊外者也引河之用援师至近开营而延敌者也夫吾既已内修其守备而外又或捍之或延之敌虽强未有不迁怒而改图者保修之法尽矣
　　髙堰
　　洪泽湖在山阳之西南北距大河东俯髙宝诸壑淮水逺自豫省复挟汝頴泗沛羣川之水滙而入焉潆洄激荡惟下之是趋而其地东北为下趋而北则出清口而达于海趋而东则髙宝诸壑淊天而淮扬之民其鱼也汉末陈登为广陵守大兴水利首建髙堰障其东而使之北淮南千余里地无沮洳后世治水者皆守其旧而不变自唐以来南北通运至宋黄又徙而南湖日寛广成巨浸而是堰之所系愈重庆厯【宋仁宗年号】间一修于发运使张纶明初再修于平江伯陈瑄至万厯间河臣潘季驯复大修之且砌以石者三千余丈愈巩固焉顾西南一带自周桥至翟坝三十里空之而弗堤曰此处地形稍亢天然减水坝也但当时湖底深而能纳虽不筑堤湖水常低于岸面惟遇霪霖异涨始漫溢而出故季驯又曰周桥漫溢之水为时不久诸湖尚可容受也迨黄流倒灌之后湖底垫髙湖水亦因之而髙况决口九道淌刷成河地形愈陷以愈髙之湖放愈陷之地于是此三十里稍亢之区所称漫溢不久者今且终歳淊天东注而不止不特清口之力分无以敌黄而淮且反引黄水以俱东二渎交腾髙宝诸湖盈科而不受此清水潭所以大决而不可塞而下河七邑遂同溟渤也【臣】奉命大修将诸决尽塞自清口至周桥九十里旧堤悉增筑髙厚并将周桥至翟坝三十里旧无堤之处亦创堤之盖今日之地形水势与明万厯间大异即使季驯而在今日亦未有不堤者也仍然留减水者六处计二百丈坝之而弗堤何也湖水之髙于黄水者常五六尺若一任其建瓴而出则所蓄无几一逢亢旱上源防细既不足以济运更恐黄水之乗其弱而入故烂泥浅一带湖滩昔人称之为门限今不使尽辟欲清水常留其有余然设使遇大水连旬洪波骤溢清口一道之所出不胜数百里全湖之涨不有以减之势必寻隙而四溃故趋下之势必堤以防之不虞之溢复坝以减之然后节宣有度旱不至于阻运而涝不至于伤堤也虽然洪泽周围三百余里合阜陵泥墩万家诸湖而为一又上受全淮之委空蒙浩瀚毎西风一起怒涛山涌而以一线之长堤捍之浪头之所及土崩石卸虽嵗歳增髙培薄终不能御窃思水柔物也惟激之则怒茍顺之自平顺之之法莫如坦坡乃多运土于堤外毎堤髙一尺填坦坡八尺如堤髙一丈即塡坦坡八丈以塡出水面为准务令迤斜以渐髙俾来不拒而去不留是年秋黄水大涨竒风猛浪倍异寻常而汹涌之势一遇坦而其怒自平惟有随波上下而无所逞其冲突始知坦坡之力反有倍蓰于石工者故障淮以防黄者功在堤而保堤以障淮者功在坦坡也惟是塡积坦坡以来垂及十载风涛之所汕刷平铺卸去离堤已四五十丈矣若用帑填积既所费不赀又工程难见应毎年着河兵歳夫逐渐加功立为定制毎歳堤工一丈填土二方务使所增之数适称所耗之数则善矣久而久之离堤百丈之内必渐垫而髙因丛植栁芦茭草之属俟其根株交结茂盛蔓延则虽狂风动地雪浪排空终不能越百余丈之茂林深草而溃堤矣
　　王公堤
　　治河之事莫难于保险开归以下土地寛广堤多者至四五重无甚险徐邳而下迄于云梯闗险工栉比几及五十然要未有如王公堤之所系者大而所保者难也是堤建于陈瑄至今几三百年未尝失事河防或问亦有虑及此者潘季驯曰平常之堤止寛二丈尚欲恃以御河况二十丈乎虽然世有荷甑而行者或堕地而不顾今设有千金之璧则美锦什袭重椟而藏之尤必谨其北钥慎其掌人者何也宝之者至则所以守之者自不得軽也诸险工即有失小则渰没民田大则恐其夺河如是而已王公堤一线石工内捍运河外抵黄淮二渎之冲为四百万国储咽喉地一有所失不特其上烟火万家举为鱼鼈而自清浦以至髙宝一带遂无运道清水潭必至再决下河周围千里自尽陆沉是时即更费数百万之金钱竭数年之民力恐未易竣工如今日也夫千金之璧犹必措之于万无一虞之地而后安而况于上关国计下系民生如此其重而可姑以大概无害置之乎然此一堤最难保防若开引河则地形未便非捐帑四五十万不能惟有嵗修石工排桩固址一有坍陷便行补葺而于上流层次筑逼水坝二三重以护之一则挽溜以御冲一则回湍以聚沙使其日渐壅垫若石工之外得淤滩一二十丈则堤址愈固永无冲决之虞夫知者防于未形未形而防之则力省而功易集凡险皆然而况于险中之险所系尤大者乎
　　永安河【即清水潭】
　　清水潭之决歴杨茂罗多王光裕三河臣经营堵塞十有余年前后费帑金五十余万随筑随圯终难底绩其故何也盖髙宝诸湖西南受泗盱天六诸山溪涧之水西北又值髙堰大溃黄淮东注南北交滙汹涌淊天方以下河为壑而清水潭尤属卑洼其势莫御一难也屡塞屡决其势愈盛寛至三百余丈深至七八丈旋澜飞沫如雷如霆一遇风飚乍起輙怒涛山涌漕艘商船至此者皆徘徊而不敢进虽有桩杙人力无所施二难也卷埽筑堤全借真正老土然后工程坚固可以永久而决口地方前后左右数百里内非一望汪洋即芦洲沮洳之区无从取土三难也康熙十五年尚书冀如锡等勘阅所司估帑五十七万而夫栁仍派之民间犹未敢必其成功臣受事后周行阅视曰是未可治也清水潭以髙宝诸湖为上源诸湖西南所受泗盱天六之水本等之水也西北所受髙堰东溃黄淮之水无妄之水也本等者不可去但去其无妄者而上流建瓴之水其力必大杀而后决可塞也于是先堵髙堰凡三十四决口筑堤建坝令全淮尽出清口然后专力以治清水潭但决口既深濶异常若徒下埽填土则随下随溜以有限之金钱委无穷之巨壑是复蹈前人之辙也窃计决口不患其濶也而患其深然决口虽深而决口之上下五六十丈之外未尝加深其法当避深就浅于决口上下退离五六十丈为偃月形抱决口两端而筑之计所筑之堤其长必数倍于决口然较其浅深必减七八九倍不止况湖底平坦则桩埽易施湖面寛缓则冲淌无患因命于决口之上测之果深不过六七尺也然工程既大老土难得乃移咨漕督令大江以南回空漕艘随便带老土若干方赴工交纳选亷能官司令计方给价大抵梁王城之土居半盖其土性胶而凝决胜他处之土然去工所六百余里非囘空莫能运也于是立标授工就湖内越筑之中下埽个内钉排桩外填坦坡身宿工次调度董率筑成西堤一道长九百二十一丈五尺东堤一道长六百零五丈更挑西越河一道长八百四十丈凡一百八十有五日而工竣改清水潭曰永安新河连夫栁为费九万两有竒省帑金四十八万余两至今十余年屹然巩固运艘民船永絶漂溺之苦焉
　　中河
　　百川莫险于黄河然南北通运以来浮黄河而达者凡五百余里议者莫不以为治河即所以治漕一似乎舍河别无所谓漕也虽然水性避髙而就下地为之不可逆也运道避险而就安人为之所虑为之或不当耳有明一代治河莫善于泇河之绩然其议倡始于隆庆年间都御史翁大立而傅希挚继之耳歴舒应龙刘东星两河臣屡兴屡阻迨至万厯三十一年河臣李化龙寔始通运卒避黄河三百里之险至今赖之嗣后直口塞董口淤骆马湖又浅澁不行臣因有开皂河之请而泇河之尾闾复通然自清口以达张庄运口河道尚长二百里重运泝黄而上雇觅縴夫艘不下二三十辈蚁行蚊负日不过数里毎艘费至四五十金迟者或至两月有竒方能进口而漂失沈溺往往不免盖风涛激驶固非人力所能胜也康二十五年题覆词臣张鸿烈圣心爱民已极案内加筑北岸遥堤后复加筹酌若于遥缕二堤之内再挑中河一道上接张庄运口并骆马湖之清口下歴桃清山安入平旺河以达于海而于清口对岸清河县西仲家庄建大石闸一座既可以泄山左诸山之水而运道从此通行避黄河之险溜行有縴之稳途大利也乃决计题请奉
　　命兴工至二十七年正月而工竣连年重运一出清口即截黄而北由仲庄闸进中河以入皂河风涛无阻縴泄有路又避黄河之险二百里抵通之期较歴年先一月不止回空船只亦无守冻之忧在　国家歳免漂失漕米之患在各运大则无沉溺之危小则省雇夫之费盖自燕开防沟隋开御河歴唐宋元明漕东南以济西北者无不仰借黄河以为灌输既欲去其害又欲收其利故治河愈难至
　　今上康熙二十七年而运道之歴黄河者仅七里矣或议于中河北岸宿迁境内建减水坝数座以泄涨者【臣】曰不可盖中河之水但患其弱而不患其强若北岸遥堤减坝一建则清水弱而黄必有内灌之忧河身立淤矣今当大工屡兴之后钱粮未敷未敢轻议若工帑稍充再将遥堤加修髙厚更于中河之北挑重河一道即以挑河之土筑成重堤于西宁锡城两桥之间建闸一座既已分泄东省之异涨又以灌溉宿桃清等七州县之田亩即遇黄淮并涨亦可分泄入中河以并出平旺归海真永赖之防而【臣】初议挑中河之举原拟如是故有中河之名也又运艘自清口入仲家庄闸虽曰截流而北然逆流而西者居多若于清河治东陶家庄再建一闸重运则由陶庄而入回空则由仲庄而出则俱顺流矣且两闸并建用备不虞尤为万全统志之以俟来者
　　或曰潘季驯专筑堤以束水然独宿迁北岸不筑堤今既欲修遥堤又筑重堤不亦异乎曰束水归漕乃季驯终身治河之要防寔亦万世不易之至言也然其言曰宿迁北岸有马陵山及仓基侍邱等湖此皆天然遥堤故独空之而弗堤若今日之地形水势则大不然黄河之底与黄河之岸较之明万厯时既髙数丈而仓基侍邱等湖又皆已淤为平陆无尺寸潴水之地河水一或出漕漫防不有堤防必建瓴而四决故【臣】独以修遥堤而筑重堤为必不可缓也
　　南运口
　　大江以南各省漕运自仪而北凡四百五十余里至清江浦天妃闸以入黄河此明臣平江伯陈瑄之所开也万厯年间河臣潘季驯以天妃闸直接黄河故不免内灌因移运口于新左闸以纳清而避黄后亦以天妃名之非其故矣然其口距黄淮交防之处不过二百丈黄水仍复内灌运河垫髙年年挑浚无已兼以两河滙合潆洄激荡重运出口牵挽者毎艘常七八百或至千人鸣金合噪穷日之力出口不过二三十艘而浊流奔赴直至髙宝城下河水俱黄居民至澄汲以饮于是建闸置坝申启闭之条严防刻石除重运回空及贡鲜船只放行外即闭坝拦黄凡官民商艇俱令盘坝往来夫闭坝之制不独不便于民且空重往来之时仍不能必黄流之不入乃不得已之图非不易之防也盖因当时太山墩一带及七里墩外皆淼然巨浸舎新庄闸之外别无彼善于此之地地形水势实限之以不得不然耳自黄河倒灌以来南北自白洋河于家冈一带直接泗州东北自吴城张福口一带直至武家墩卑洼者悉变为髙原其清口以内裴家塲帅家庄烂泥浅周围数十里凡垫成平陆之处【臣】挑引河四道淮水仍出清口是则黄流之灌在当时诚大为运河之害而在今则颇受其利矣何也清口两防垫髙天然成堤黄淮不得交漫一利也太山墩上下洪涛尽涸而运河之地形愈加完固建闸置坝可以为我之所择二利也清口之内横亘滩洲淮盛则泗水淊淊北注淮溺则湖水常有所蓄以济运而不至于尽泄即黄涨内乗亦限于滩洲而不得纵不久而淮水盛长即便抵回三利也因而譬之清口全淮之口也洪泽湖其腹也所挑裴家塲师家庄烂泥浅诸河则其咽喉而新庄闸河岸则其唇吻也夫以黄河之悍烈而运口出于唇吻之间宜其浅露而无庇径直而受灌济运之清淮反为浊黄之所抵而不得入也于是酌议拜疏移运口于烂泥浅之上自新庄闸之西南挑河一道至太平坝又自文华寺永济河头起挑河一道引而南经七里闸复转而西南亦接之太平坝俱达烂泥浅之引河内则两渠并行互为月河以舒急溜而备不虞外则河渠离黄水交淮之处不下四五里又有裴家塲帅家庄二水乗髙迅注以为之外捍而烂泥浅一河分其十之二以济运仍挟其十之八以射黄运艘之出清口譬若从咽喉而直吐即伏秋暴涨黄水不特不能内灌运河并难抵运口间遇东北风大作累日不止浊流乗之而风回溜驶不旬日而停沙一刷无余矣是以迩年以来重运过淮扬帆直上如歴坦途运河永无淤垫之虞淮民歳省挑浚之苦矣虽然旱涝不常湖水设有时而泄涸诸引河势不能畅注而俱出则宁使裴家塲之水断流而烂泥浅一道务须挑浚深寛以佐运毋或缓此而顾彼此则意外之虑亦不得不预为之筹者也
　　皂河
　　明万厯三十一年总河李化龙开泇河行运自夏镇达于直河口不由徐吕二洪避黄河之险者三百里漕运利之后直河口塞改行董口及董口复淤遂取道于骆马湖由汪洋湖面西北行四十里始得沟河入二十余里至窑湾口而接泇第骆马湖本洼田也因明季黄河漫溢停积而成湖夏秋水发不碍行舟至冬春水涸其浅处不流束楚且水面辽濶縴防无所施毎重运入口即给兵夫数万工于湖中捞浚浮送北上而所涝之渠不旋踵而汨没于风浪之中年年畚锸宿邑骚然苦之况黄河复故雨潦各有所归湖水必致日涸且捞浚无所施实漕运咽喉之大虞矣查宿邑西北四十里皂河集其地沟渠新凿有旧淤河形一道若挑新濬旧因而通之可以上接泇河之尾而下达于黄但启土于沮洳之地为力甚艰又南患黄河之逼北虑山左羣山之水不有隄防不可以行运乃揆测规画即取水中之土以筑水中之堤南起皂河口北达温家沟水深之处挑水旱堤工共二千四百丈两岸筑堤四千八百丈凡宿邳两州县旧河内一切漫流旁泄决口三十余处尽行筑塞又起自温沟歴窑湾至邳境猫儿窝计四十里从无堤岸每山泉暴发即一望淊天复两防筑堤二万七千丈然猫儿窝一带为徐兖诸水之所注纳水太盛则堤必伤故共建减水大坝三座以泄之至如猫儿窝以上地亢而土坚则空之而弗堤又猫儿窝以西至唐宋山三千余丈乃霪霖暴涨之所从出入者则堤之而弗遗盖自皂河而上者无不至矣惟是下口直截黄河遇伏秋涨不无内灌之虞于是复加斟酌相得皂河迤东二十余里张家庄其地形卑于皀河口者二尺余而黄河上下水势大抵每里髙低一寸自皂河至张家庄二十余里黄水更低二尺余内外水面髙低相准乃复挑支河一道自皂河歴龙岗岔路口达之张庄出口葢前此皂河出口如丁字形黄水自西而东皂河水自北而南两溜相抵而不相叱且黄强清弱故易灌今张庄之出口如人字形黄水与张庄口之水俱自西而东两溜相比而不相抵况又以皂河地髙之水下注于二十余里地卑之出口其迅流更足以抵黄也由是上则东省河流淊淊奔注常束本等之水于漕中而泄暴涨之水于坝外下则运口常通永无淤塞之虑矣
　　张庄运口为皂河尾闾东通骆马湖甚近若不堵塞则皂河之水与湖水必半从此入黄中河之水必弱春初重运难行闭之则夏秋水发又恐内涨伤堤应将张庄口闭塞于其东建分水闸二座以减之尤恐异常霪潦如康十九年二十四年之水汹涌漫溢今河臣王新命仿东省坎河口坝之制堆积乱石为坝诚为深虑然尚虞宣泄不及当再建一平水大坝防方万全但湖口一带沙土松浮须于宿迁治西马陵山址土坚处为之更自张庄头见行之河开复河一道经骆马湖东至马陵山接中河以行运而置见行之河以为月河泄水之地则往来船只行不经坝可无掣舟之患兼以逺黄而备不虞此亦善后之计勿以为过虑而忽之也
　　骆马湖口
　　自中河达皂河一带运道除修堤建闸坝及重河重堤之外遂无复遗虑乎曰有内河之水虽髙于外河然河水之消长无常今使清黄并涨清自足以敌黄设一遇黄涨而清消则骆马湖口尚为可虑何也中皂二河经行上下二百数十里虽皆近黄然犹外黄而内地外堤虽两面皆水然清水有直湍而无横突独湖口则外黄而内湖以一线之堤而当两面横突之水势必不支先事而图善后之策惟有筑坝逼水之法自计湖口而东至宿治十余里乃马陵山址也凡黄河之溜大抵一折輙二三百丈今于湖口之西筑一逼水坝使回其溜而南向南向而不得逞必怒极而复北则已五六百丈矣再于湖口之东三四里又筑一坝以使之再南而北其下复如之计河屡折之所向且及于城邑而马陵山址皆刚土砂石黄水虽悍亦不能啮山址而崩陷之保固湖口之法无有善于此者也
　　下河形势纪
　　淮以南以北周数千百里泽国也运河贯其中东西二堤夹之西堤以西为上河泽之所钟旧有汜光白马甓社邵伯等十七湖东堤以东为下河泽之所钟旧有射阳广洋喜雀渌洋淤溪等三十六湖上河西南接滁泗天长诸山危冈断陇起伏相续地形为髙水之所从发也下河东北与海为隣地形为卑水之所从泄也两河均受水患而下河尤烈何也上河西南受滁泗天长诸山溪之水东注之下河下河受之下河西受上河所注滔淊无穷之水东注之海而海不受非不受也海防髙而朝宗之路塞故昔人譬之釡底也然查下河以东山阳则有庙湾盐城则有天妃石鞑兴化则有丁溪白驹宝应则有朦胧喻口其他盐塲村镇小渠不可悉纪皆所以通湖水之出海者也沿海一带长堤起通州以接庙湾蜿蜒三百余里曰范公堤宋臣范仲淹所筑以障海潮之入湖者也沿范堤之旁南北有河一道曰串塲河淮南诸商借以运引盐之往来者也运河东堤中八十里曰平津堰明初设立二十三浅浅有浅夫使之不时捞浚运盐之堤曰东河塘明初分为十塘塘有塘夫使之随时修筑统计下河之地不下三十万顷为田者十之四为湖者十之六当时堤岸坚固疏浚得宜故水旱为无虞也
　　萧砀南河
　　睢灵迤西之境土地旷衍无通行大河睢溪亦防虽有灵芝孟山等泽为众水之滙然皆漫流渗渍而入故民田率成沮洳归郡等处商贾入淮者又苦水道之阻塞盖商与民交病焉按砀萧南境有故决河一水今虽淤漫而旧迹可寻若疏其浅浚其塞开成大河由砀山东南出符离桥直达灵芝等湖至归仁堤酌地形髙下或南由泗境入洪泽或北由桃境入洪泽或歴归仁堤以便民闸入遥堤内从白洋河南由裴家塲其间有无旧堤或加修或创筑即以挑河之上筑之此河一成则归郡一带行潦各有所归而市集亦日兴不过数年变泥涂为乐国无难也虽于河道无系而于通商惠民其利顾不大哉
　　邳州水患
　　邳州古下邳也地形最卑南濒黄河时受河患西北金乡鱼台十数邑之水滙入防山湖湖不能容则又南溢而入邳盖自明迄今称泽国者二百年矣然地形虽卑但使外无溢入之水内有通流之河则泽不能钟久淤之土其桑麻秔稻之利必有反胜于髙乡者今黄河北岸自鎭口闸东至于皂河口又自北而西抵于唐宋山皆已筑堤然自大谷山以迨镇口各闸坝减泄之水及防山湖溢出之流并徐州丰沛之行潦南北交注水患如故计猫儿窝迤西彭家河至荆山口约长一百三十里颇通舟楫但稍浅窄冬春常涸又近荆山口有伏石一带约长二三百丈尤浅狭今可开凿寛数丈深四五尺使冬春亦可通流其外河道一律加浚两岸无山之处即以所挑之土堤之再加修猫儿窝以上运河西堤髙之厚之则歴年久渰之地必尽涸出为树艺之区矣然运河北受济兖之水西受彭河之流而沂州郯城诸山泉半赴骆马湖又半散漫趋徐塘口入运夫以一线运河而纳三面之水伏秋异涨势不至于普溢而溃决不止也其徐塘口必须开河一道以纳沂郯之余波使循运河而东南至骆马湖口入中河于以保运而泄渰其功亦不少也
　　闸坝涵洞
　　闸之底深于岸其寛不过二丈四尺至三丈而止坝之寛为丈者可以百而其底则与岸平若洞之径仅三尺而已其减水之用大小不同而其为减则一也夫束水莫如堤然堤有常而水之消长无常故堤以束之又为之闸坝涵洞以减之而后堤可保也今使上流河身其广数里而下流河身或为山冈郡邑所逼限其广也仅得其半更或仅得其十之一二势必滂薄奔驶怒极而思逞加以伏秋暴涨非时霪雨其不至于败壊城郭漂淌庐室溺人民而淹田亩者几希矣今于黄河两岸及运河上下髙堰一带凡遇河道险隘及水势激荡之处相度地形建置闸坝涵洞共若干座其详分载各考下务令随地分泄上既有以杀之于未溢之先下复有以消之于将溢之后故自建闸坝以来各堤得以保固而无冲决也乃不知河道者与懐怨而寻衅者啧冇烦言夫闸坝髙卑各有规画原以泄异涨非以泄平漕之水且以堤御河以闸坝保堤诚使河不他溃则河底日深河底日深则河水亦日低行且置闸坝于不用矣即黄河土异而水悍不无损伤修葺之费然较之堤工涨溃普而漫溢败壊城郭漂荡庐室溺人民而淹田畆塞决挑淤経年累月为费不赀其利害之大小何如乎不惟是也耕种之区资减水而得以灌溉洼下之地借减水而得以淤髙久之而硗瘠沮洳且悉变而为沃壤一事而数利兴故既有堤堰必不可无闸坝涵洞也
　　涵洞之用有三一减水二淤洼三溉田固矣或神而明之更以之挡水以之卫闸其用防妙非久于河者不知也夫闸坝所过之水大抵伏秋异涨澎湃之势既足以撼闸之基倾跌之力又足以陷闸之底而我以涵洞之水透入闸后使之旋澜涌波以护其基而承其底则闸反若有所凭以固而澎湃之势平倾跌之力衰矣其于坝也亦然顾置洞必与堤内地面相等前所建涵洞正值河身垫髙之时故所置皆髙今河底日深前建涵洞非夏秋水发之时不复过水必须因河底之髙下而髙下之方得涵洞之用焉黄河三砂
　　河之有限砂如人之患噎小噎则伤气大噎则伤食故虽痛痒不形而治之不可不预也自河流顺轨以来河底日深然尚有礓砂三处为河之梗不可不及暇而图之三砂者桃源之古城清河之曹家洼安东之莲花庵也然三砂之中古城砂不甚崇嶐水涸时尚深丈许莲花庵近海且河流日渐南刷更一二十年必仍从苏家嘴正流可与砂不相值惟曹家窑砂最巨横亘者一二百丈每冬春水落时去水面不过一二尺夫河流迅急一遇限沙则回澜旋洑从底而起舟行甚险且河流为之不快但去之甚难虽乗冬春水落用钉犂铁钯等具铲削终难施力计惟有于其南岸于伏砂断絶之处另开越河里许引河流使之避砂而行但所开之河不过深一丈寛五六丈聼河流自行汕刷此等工程当于春初河防少暇时调河兵挑浚不烦募役也夫此砂既无大害又非运道经行之地然设遇亢旱之嵗河水浅涸一值限砂之阻势必流缓而停沙此亦淤积之一渐茍有妨于河虽小无忽可也
　　歳修永计
　　昔人四防二守之制皆以保堤也然防守之制虽立而防守之人不足势必塌圮相寻与无防无守同则歳修之法不可不筹也今营兵之设仅足以巡变堤防及运料卷埽栽栁之用至于歳修加筑其势有不能者何也汛逺而堤长也按自砀山以下黄运两岸及归仁髙堰至海口一带缕遥月格等堤统共四十五万四千丈而河兵仅七千二百名计丈分修毎兵当歳修六十六丈有竒堤髙一丈顶寛倍之增卑培薄各坚土五寸须下土七寸以土方计之毎丈须土二方一分是毎兵常役之外又当歳挑筑下土一百四十五方一分也岂能也哉前以河兵不足以供歳修拟令毎兵许其召募幇丁四名或其子弟家属毎丁给以堤内空地俾耕种其中以自食而课其歳修已経题请未及举行然臣深思河道善后之图惟有歳修以保堤而幇丁一议实与河兵之设表里为用者也盖已夫役而设营兵无召募往来之淹滞无逃亡之虑无雇替老弱之若幇丁之设则其利有八堤工髙厚永无溃决其利一授田力役贫民有归其利二堤近民居风雨可守其利三羣众乐业兵无逃窜其利四猝有河患不烦召募其利五庐室相照寇盗无惊其利六深耕易耨狐兎絶踪其利七刈获所余藁秸充盈其利八也或难之曰毎兵一名幇丁四名骤增丁二万八千八百名河岸安得如许闲田若查隐占则良民扰若给额田则正赋亏何可行也曰不然黄河两岸二千数百里自十六年以前非一望汪洋即沮洳苇渚此身所目睹者也今两河复故淤滩尽出置之不问则弃地若聼民私种亦无利于国将计畆起科而滩岸之田其粮甚防不过数厘至一分极矣增丁二万八千八百名丁授田十五亩应田四千三百余顷所纳正赋从重科输不过八九千金耳今即减八九千金正赋之额田而歳得二万八千八百名丁夫之用以保四十五万四千丈之堤嵗加髙厚永无意外之虞运道长通民无灾害其为利孰多而孰少而况赋未必亩二分所授不必尽额田也
　　幇丁二难
　　难之者又曰河臣怨府也督抚为朝廷飬民而河臣劳之督抚为朝廷理财而河臣縻之故从来河臣得谤最多得祸最易也今既设河兵又设幇丁分田授守在河防二千数百里之境其中隐占必多一经画地怨讟滋作且兵民并居势必生衅将来挑土修堤围塲植栁哄鬭讦告从此而起在督抚必左民而右兵猜嫌内积挑搆外作小则河属诸员受其祸大则彼此交叅而河臣不得一日安其位夫为河堤图万全而先置其身于不自全之地何如循常守故用帑歳修之无誉而无毁耶【臣】应之曰不然河臣与督抚皆天子大臣也河臣司水土以保运安民督抚诸臣司政教以飬民理财职虽不同同于为国也夫今百姓之得以降邱宅土无昏垫之忧者何也今百姓之得以耕种贡赋尺土必争者何也皆以两河归故堤岸坚固而无溃决也五代汉臣王章有言无毛锥则财赋安从而出督抚即为国飬民理财自当返念民之何以得飬而财之何以得理必不为一二奸民喋喋而市恩邀誉上失体国之忠下失寅防之义也今使堤岸不固溃决一生则千里淊天庐室为鱼鳖之居膏腴皆荇藻之产彼正赋之额田且不能保而有之尚得隐占夫非所固有也哉且幇丁之法一行亦必防同督抚檄行地方有司公同经理立石分界而后拨给非冒昧为之也如果有民田近堤者亦可以空处之闲田互相换易其家属有愿为幇丁者即除其额田应纳之粮亦无不可也夫朝廷设歳修之河帑非不知循常守故为无誉无毁之良图但汛逺堤长将来河患久弭人情忽玩防旧日之艰危司河者或意在惜帑狃于补苴旦夕之计设一变生虑外即有费数百万之金钱竭数年之民力尚恐不能奏功也其如运道民生何夫河道重任也必图其大而毋惜其小必计其逺而毋筹其近必防私体国而无沽名市恩以便其私图否则碌碌者皆足以任之夫岂
　　圣天子畴咨而命之防哉
　　黄河各险工
　　自砀山以至海口千有余里险工甚多有昔险而今平者亦有昔平而今险者盖河道变迁冲刷不常之所致也前代河患在北其险多在开封大名河间东兖间今河患在南开封所属惟荥泽北门一险当歳加埽土以防之东省惟曹县傅家集一险向挑引河一道尚未成此河一成便可变险为平若江南则自砀山以下险工不可屈指今举其最大者凡四十有六详记之冀后此司河者加之意焉
　　砀山
　　砀山县两岸堤俱无险工
　　萧县
　　萧县两岸俱无险工
　　徐州
　　徐州南岸险工三曰郭家嘴乃治西南防城堤尽处曰杨家洼在长樊大坝南也势最卑难守曰小店庄在杨家洼东其北岸险工曰长樊大坝
　　邳州
　　邳州之境尽于北岸险工四曰塘池大坝曰羊山寺曰董家堂州既去旧治移建城南堤其南里许即董家堂乃剥肤之虞也曰五工头在治东南
　　睢宁
　　睢宁之境尽于南岸险工三一曰王家堂一曰戴家堂一曰羊山寺河自鲤鱼山峯山两岸中建瓴而下南北冲突三处皆顶冲也
　　宿迁
　　宿迁南岸险工四一曰蔡家楼一曰彭家堡一曰徐家湾一曰白洋河草坝北岸险工三一曰朱家堂一曰杨家庄大坝并逼水坝一曰古城诸险之中朱家堂逼近运河尤为险工
  </div>
  <div class="pagination">
   <a href="治河奏绩书_page9.html">
    上一页
   </a>
   <span>
    ...
   </span>
   <a href="治河奏绩书_page5.html">
    5
   </a>
   <a href="治河奏绩书_page6.html">
    6
   </a>
   <a href="治河奏绩书_page7.html">
    7
   </a>
   <a href="治河奏绩书_page8.html">
    8
   </a>
   <a href="治河奏绩书_page9.html">
    9
   </a>
   <span class="current-page">
    10
   </span>
   <a href="治河奏绩书_page11.html">
    11
   </a>
   <a href="治河奏绩书_page12.html">
    12
   </a>
   <a href="治河奏绩书_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
