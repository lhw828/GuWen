<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 452 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 452 页/共 479 页</h1>
    <div class="content">　　古蛮夷地，地名庆甸《滇纪》：孟获为孔明所纵，南走庆甸，即此，蒲蛮居之一云即古濮人也，后讹为蒲。自宋以前不通中国，蒙氏段氏皆不能制。元泰定间始内附。天历元年置顺宁府，并置宝通州及庆甸县。明洪武十五年，仍置府，而以州县省入焉编户二里。土知府猛氏。万历二十四年，猛庭瑞叛，讨平之，改为流官，属州一。今仍曰顺宁府。府众山环绕于西南，二江襟带于东北。地虽弹丸，有建瓴之势。至于三甸鼎足，形如犄角，南鄙藩篱，备未可略矣。

　　○宝通废州或云：与庆甸县俱在府城内，元置，明初省。《志》云：庆甸废县在府东八里。

　　顺宁城今府治。《志》云：城在凤山之中。万历二十八年建，以砖石，周五里有奇。又有旧城，为猛氏世居，去府城一里，旧有土垣，今废。

　　右甸城在府西南二百里。《志》云：在矣渚十三寨之中，右甸川之西山麓。万历三十年砖筑，周三里有奇，为郡城藩蔽，今倾圮过半。

　　○凤山在府治东。治西亦有此山。两山夹峙如双凤然，亦名交凤山。泻泉流于治北，有桥跨其上，曰掬春桥。桥有瓦屋扶阑，居然幽胜。○东山，在府东二里。又府城北有鼓山，城西有旗山，皆近郊之胜也。

　　乐平山府西北十五里，为郡之镇山。山下有塘，周围里许，知府猛寅所凿，以备灌溉。又府西十五里，有中阿山，亦幽胜。○玄玉山，在府西南十五里，一名契山，重冈叠，苍翠如画。又西南五里曰郁密山，千万壑，如群星拱斗，上有太平寺。○九层楼山，在府西八九十里，重岩复岭，盘折九层，山椒有聚落。把边山城南四十三里。上有把边关，两山对立如门。一径中通，崎岖厄塞，实称险隘。○泮山，在府东南一百二十里，亦曰山，山陡绝，下即澜沧、黑惠合流之处，号为泮江山，又因江以名也。

　　阿鲁使泥山府北百八十里。中有洞深十余步，上积华盖，层层如楼阁。尝有白气出入其中，名曰霞洞。两山迥绝，中为磴路，可百余步，平直如坻，径之旁皆细草蒙葺，俗呼观音接路。○赤龟山，在府北二百三十五里，以形似名。黑惠江如长蛇盘绕其下，山阿有聚落，行旅往来，多宿于此。

　　铎山府西南二百里。山势百盘，林深谷奥，下临绝涧，渡以藤桥，土人呼为阿铎五山。山水急迅，流为阿铎河，土人构藤以渡。○西奥山，亦在府西南二百里，层峰削壁，下有洞豁然，谓之琼英洞。形肖城阙，广约十余丈，嵌空奇崛，深邃莫穷。

　　蜢濮者山府北二百四十里，土少石，多高峻骨立，宛如鬼工削成。下有聚落，俗呼蜢濮者。《滇略》云：顺宁境内沿澜沧江而居者，曰普蛮。一名扑子蛮是也。

　　○澜沧江府东北七十里。自蒙化府东南流入府境，与黑惠江合。南过景东、元江、交址，乃入南海。石齿嶙峋，波涛汹涌，实为险阻。有澜沧浮桥，编竹为之，长十五丈，广五丈，人马经之，如卧虹然。《府志》云：澜沧江中有宝峰山，奇胜处也。江干又有三台山，至为险峻。余详大川澜沧。

　　黑惠江即样备江也。亦曰濞溪江，又名墨惠江。在府东北百十里，自蒙化府流入境，东南混流百里，至泮山下，合于澜沧江。详见大川样备江。

　　顺宁河在府城东。源出甸头村山箐内。流入云州孟河，为府之带水。又瓮磉河，在府南一里，源出南山，流合于顺宁河。又腊门河，在府北十里，亦南流，合于顺宁河。○虎墟河，在府北百九十里阿城旧村之南，以河傍旧有虎穴而名。其水流入黑惠江。又龙湫在府治南山之麓，方一亩，林木蓊郁，相传有龙居其中。

　　○把边关在把边山上，为府之险厄。○牛街驿，在府北百八十里濞溪江上，路通蒙化，有渡，深险不测。飞涛乱石，不容巨舟。旧刳木为舫，如竹半破，渡者畏沮。近时建桥以度，行者便之。《志》云：府境旧有顺宁、观音、水井，牛街、锡铅、右甸、枯河六驿，皆土驿丞司之。

　　矣堵寨在府西南。万历二十八年，矣堵十三寨莽亢等复叛，官军讨平之。顺宁云州复定。○猛淋寨，在府境。万历十一年，湾甸酋景宗真导缅入姚关，寇施甸，焚掠顺宁，破猛淋寨。今亦见施甸长官司。《志》云：府境有锡铅寨巡司，又有董瓮寨、亦壁岭、蟒水寨、锡腊四巡司，万历中裁。

　　云州西北至顺宁府百五十里，东至景东府界九十里，南至镇康州界七十里，西至湾甸州界百二十里。

　　古蛮地，名孟白夷所居。元中统初，内附，属麓川路。明洪武二十四年，置大候长官司。正统三年，改为大候御夷州。万历二十五年，改为云州编户四里。先是，土官奉氏世袭。是时，顺宁府土酋猛庭瑞叛，大候土酋奉赦叛应之。事平，改设流官，属顺宁府。今为直隶州。

　　州控澜沧之险，为诸蛮襟要。西出则顺宁、永昌震，东顾而景东、威远危，亦必争之地矣。

　　○云州城今州治。旧有土城，在州南十里。万历三十一年移建于大栗榆镇西山下，以砖石，周四里有奇。

　　○无量山在州东北六十里，即景东府之蒙乐山也。《志》云：上有孟获故寨。

　　镇西山在州治北。州南曰永宁山，其相对者曰平头山。○昔弥山，在州东六十里。又蛮赖山在州西六十里，山多竹。又八剌山，在州北八十里。

　　蛮弥山州南二百五十里。林木阴森，石崖壁立，山东南麓即澜沧江。○阿输山，在州西南三百里，连峰叠，四时苍翠。

　　○澜沧江在州南。自顺宁府流入界，又东入景东府界。

　　孟河在州治东。顺宁府境诸水汇流于此，入于澜沧江。又州南八十里有孟赖河。○南看河，在州东。自顺宁河分流，入州境。州西又有南缪河，合流于南看河，其下流俱注于澜沧江。

　　孟缅长官司在州西南。明隶布政司。又有猛猛、猛撒二土巡司。万历二十五年，改隶云州。《滇略》云：州境有三猛蛮，即猛缅、猛猛、猛撒也。猛猛最强，部落万人，时与二猛为难。其地田少箐多，射猎为生。猛缅地虽广衍，而民柔怯。猛撒最弱，近折而入耿马矣。

　　○梳头山在猛缅蛮西南，高六十里。其相近者又有美水山，多古柏。其东曰天台山，高耸插天，山多雪。又孟缅境内有邦凤山，上有诸葛碑云。○邦偏山，在猛猛南，高六十里。又猢狲山，在猛撒北，高二十五里，最险隘。其南有大河，北入山穴中。

　　○金水河在猛缅境内。又有大河，北流入于猛赖河。○猎逊江，在猛猛境南。《志》云：猛猛有大河，南流入于猎逊江。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十九 

卷一百十九
　　◎云南七

　　◇车里军民宣慰使司东至落恐蛮界，南至波勒蛮界，西至八百大甸宣慰使司界，北至元江府界。自司治西北至布政司三十四程，转达于京师。

　　古西南夷地，蛮名车里《志》云：古产里也。《吕览》：伊尹四方献令曰：产里以象齿短狗献，后周公作指南车，导之归，故名车里。后为倭泥、貉、蒲剌黑角诸蛮杂居，不通中国。宋宝中，蒙古主蒙哥遣将兀良合台伐交，经其所部，悉降之。元大德中，置彻里军民总管府《元史》：大德中，云南省言：大彻里与八百媳妇犬牙相错，今大彻里酋胡念已降，小彻里复控扼地利，多相杀掠，乞别立宣抚司，择通习夷情者为之帅，招其来附。乃立彻里军民总管府。又府统六甸，后又置耿冻路及耿当孟弄二州。明洪武十七年，改置车里军民府。十九年，改宣慰使司宣慰刁姓。司今省，下同。

　　○小彻里在司东，车里之别部也。《志》云：大彻里部旧在司西南，东北至者乐甸千里，下临九龙江，有诸葛营垒。

　　○九龙山在司治后。《志》云：司治在九龙山，下临大江，江亦名九龙。《志》以为黑水末流也。○孟永山，在司境，山高险，为境内之名山。

　　普洱山在司北。《滇程记》：自景东府行百里至者乐甸，又一日至镇沅，又二日达车里界，又行二日至普洱山。旁有一山涌秀，谓之光山，有车里头目居之。蜀汉孔明营垒址在焉。

　　大川原亦在司北。《滇程志》：自光山行二日至大川原，广可千里，蛮人豢象于此。旁有山，亦曰孔明寄箭处。旁有古碑，蛮人亦谓之孔明碑。又行四日，始至宣慰司治，繇车里司西南行八日，则八百媳妇宣慰司也。

　　○澜沧江在司东北，自元江府流入界，下流经交趾而入于南海。《志》云：澜沧江在司境，经九龙山下，亦谓之九龙江。又沙木江，在司南，其水流入澜沧江。○孟累箐在司西，又东南为孟远箐，皆车里部落也。又有慢法箐，亦在司西北。○孟{洼}，在司北，又北为普滕，渐近边内矣。

　　◇缅甸军民宣慰使司东至木邦宣慰使司界，南至南海，西至戛里界，北至陇川宣抚司界。自司治东北至布政司三十八程，转达于京师。

　　古西南夷，汉之掸国也掸，读坛。《后汉纪》：永元九年，徼外蛮及掸国王雍繇调遣使重译朝贡。永宁初，复遣使朝贺，献新乐及幻人。应劭曰：掸国在永昌徼外，其使者自言海西人，盖其地近海西，与大秦为邻国。大秦，今西域拂林国也。在唐谓之骠国《唐书》：骠，古朱波也。在永昌南二千里，去京师万四千里。南滨海，北南诏。至德初，与寻传蛮皆降于南诏。贞元十八年，自南诏入贡，骠国王雍羌遣其弟悉利移来朝。元和初，复至。太和六年，南诏掠骠民，迁之拓东。咸通三年，复遣使来贡。《通鉴》：骠国在南诏西南六千八百里。至宋始谓之缅崇宁四年，缅、波斯、昆仑俱入贡。明年，蒲甘入贡。绍兴中，缅复来贡。元至元中，屡讨之至元五年，命爱鲁等击缅。自是缅屡入寇，辄兴师击之。自后于蒲甘缅城置邦牙等处宣慰使司至元二十年，破缅，置宣慰司，缅降。大德初封缅酋为缅国王。四年，复叛，寻谕降之。明洪武二十一年，缅叛，沐英讨败之。二十七年，始置缅甸军民宣慰使司《通考》：洪武二十六年，缅酋南速来朝贡。明年，置司于此。授其酋普剌浪，自是屡来朝贡。土司皆莽姓。嘉靖初，缅为孟养酋思伦所破，杀宣慰莽纪岁，遂与木邦酋瓜分其地。三十三年，纪岁子瑞体长，以计夺大古喇地，寻复入缅，并孟密，掠孟养，残孟乃，侵车里、木邦、老挝、八百之境。隆庆二年，木邦酋罕拔叛附于缅。六年，陇川叛目岳凤亦附，缅蛮莫酋思哲亦附焉。万历初，罕拔、岳凤等导缅兵入陇川。三年，复陷干崖。七年，遂尽据孟养之地。十年，并据有干崖地。是年，瑞体死。十一年，瑞体子应里并木邦地。湾甸酋亦叛附焉。遂寇顺宁以北，官军破走之，复收湾甸、耿马诸境。别将率兵出陇川、猛密，至缅境。于是木邦、孟养诸酋皆降。师还，缅复炽，数侵邻境。十六年，复夺孟密。十八年，又夺孟养及孟拱、孟广之地。二十一年，入蛮莫，寇陇川。官军击却之。寻复寇蛮莫，寇孟养。三十二年，猛养陷。自是以后，五宣慰渐为缅所并。遂倔强于云南西南境云。

　　○江头城在司北。东北去永昌府腾越州十五日程。元至元十九年，遣诸王相答吾儿击缅，分道攻之，拔其江头城。又以建都、太公城乃其巢穴，进军拔之。于是建都王乌蒙金齿与西南夷十二部俱降。《志》云：太公城北去江头城凡十五日程。○马来城，在司境。《志》云：北至太公城八日程，又南五日程为安正国城。

　　蒲甘缅城在司西南。《志》云：城东北去安正国城凡五日程，去大理五十余程，与江头诸城为缅中五城。元至元十三年，以缅酋数侵永昌，遣速剌丁伐缅，降其寨三百馀。明年，缅寇蒲甘，复侵金齿。行省丞相赛典赤遣万户忽都等迎战于金齿南甸，缅酋败走。十五年，复入寇，又败去。十九年，命大兵击缅，造船于阿若、阿禾两江，得二百艘，进破江头城及太公等城。明年破缅，始置邦牙宣慰司于蒲甘城，命云南王也先帖木儿移镇缅。二十五年，复还，镇大理。《一统志》作蒲江缅王城，或以为即缅国故都云。阿若、阿禾两江，即金沙江之随地易名者。阿瓦城在司东北。旁有阿瓦河，因名。万历四年，缅酋瑞体寇孟养，孟养酋思个潜发兵至阿瓦河，绝其饷道，据险待之，缅大困。十一年，王师讨叛缅，别将刘纟廷出陇川、孟密，直抵阿瓦。阿瓦酋莽灼与猛密蛮莫诸酋俱诸降。师还，缅复攻阿瓦，莽灼内奔，至曩朴寨，病死。缅酋复守阿瓦，以拒王师。○洞武城，陆氏《滇纪》云：在缅东千五百里，近时为缅境东偏要地。尝以子弟帅重兵戍此。

　　○金沙江在司北江头城下。其上流即大盈江也。《志》云：缅有金沙大江，阔五里馀，水势甚盛，缅人恃以为险。自孟养境内流经司界，下流注于南海。详附见大川潞江。

　　阿瓦河在司北。自孟养流入境，下流入于金沙江，为司境北面之险。

　　○普坎《志》云：在缅甸司西三百里，旁通蒲甘。《滇纪》：诸葛丞相六擒孟获，复纵使去。获携重赂入缅、木鹿等国，借安都鲁兵来战，大败，复就擒。自是不复反。武侯乃于普坎立碑纪绩，遂班师。按三国时无缅之名，恐未可据。

　　江桥在司北，跨金沙江上。又有孟坝，亦在司北，皆自司境北出之道也。

　　洞伯村在司东八十里，又司东南百十里，地名象腿，皆缅近郊也。又有马得狼、井角等村，皆近江滨。○者梗，在司东。其相近者又有井梗。《志》云：者梗竹城茅舍，仅同村落。自蛮莫入缅界，抵金沙江，舟行至井梗，陆行则至者梗。者梗在阿瓦河北，与阿瓦城甚近。从井梗至者梗，数十里而近耳。

　　◇木邦军民宣慰使司东至八百大甸宣慰使司界，南至速克剌蛮界，西至缅甸宣慰使司界，北至芒布长官司界。自司治东北至布政司三十五程，转达于京师。

　　古南蛮地，本名孟都，又名孟邦。元至元二十六年，立木邦路军民总管府领三甸。明洪武十五年，改为木邦府。永乐初，改为宣慰使司土司罕姓。《通考》：司于六宣慰中分地最多。永乐、正统间，数以从征军功益地。隆庆二年，土舍罕拔叛附缅，屡寇陷邻境。万历十年，为缅所侵夺。明年，官军讨却之，立罕钦守其地。钦死，其叔罕礻盍约暹罗攻缅。缅恨之。三十三年，缅围木邦，陷其城。伪立孟密思礼领其地。官军未能讨。
</div>
    <div class="pagination">
<a href="读史方舆纪要_page451.html">上一页</a><span>...</span><a href="读史方舆纪要_page447.html">447</a><a href="读史方舆纪要_page448.html">448</a><a href="读史方舆纪要_page449.html">449</a><a href="读史方舆纪要_page450.html">450</a><a href="读史方舆纪要_page451.html">451</a><span class="current-page">452</span><a href="读史方舆纪要_page453.html">453</a><a href="读史方舆纪要_page454.html">454</a><a href="读史方舆纪要_page455.html">455</a><a href="读史方舆纪要_page456.html">456</a><a href="读史方舆纪要_page457.html">457</a><span>...</span><a href="读史方舆纪要_page453.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
