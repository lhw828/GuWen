<!DOCTYPE html>
<html>
<head>
    <meta charset="UTF-8">
    <title>延祐四明志 - 第 33 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延祐四明志 - 第 33 页/共 47 页</h1>
    <div class="content">　　鄞县钞一千四百三十二锭四十六两九钱六分奉化州钞七百一锭二十四两五钱六分
　　慈溪县钞五百三十七锭一十一两八钱八分
　　定海县钞四百六十锭一两
　　昌国州钞一百一锭四十九两八钱八分
　　象山县钞九十六锭一两二钱
　　茶课嵗周该办
　　总计钞四十锭七两五钱一分
　　鄞县钞一十一锭二十两六钱八分
　　昌国州钞三锭五两六钱四分
　　象山县钞三锭五两六钱四分
　　慈溪县钞一十锭一十八两八钱八厘
　　奉化州钞九锭一两三分二厘
　　定海县钞三锭五两七钱一分
　　鐡冶课
　　奉化州嵗办钞中统二锭
　　盐课
　　本路合属盐塲周嵗额煎盐数总计嵗煎实办
　　鄞县大嵩场元额盐五千九百八十八引一百七十四斤一两九钱二分因饥荒见办二千八百九十五引三百七十八斤一两五钱一分
　　昌国州正监场元额盐六千三百六十一引三百六十九斤除逃亡外实办六千二百一十六引三十二斤岱山场额办盐七千五引一百八斤芦花场额办盐六千八百七十一引
　　慈溪县鸣鹤场额办盐二万八千引
　　定海县清泉场额办盐七千三百三十七引穿山场额办盐七千二百九十二引三百四斤龙头场额办盐六千七百三十五引长山场额办盐八千四百八十三引象山县玉泉场额办盐九千三百四十三引
　　本路合属州司县周嵗额办食盐场
　　总计嵗办二万一千二百六十六引一百六十四斤一十四两二钱五分
　　録事司一千五百一十六引一百九十二斤一十一两四钱八分
　　奉化州五千二百九十七引一百八十六斤一十二两五钱五分六厘
　　鄞县三千七百六十四引二百四十六斤四两九钱定海县二千七百一十三引七斤五两一钱五分慈溪县四千四百九十二引二百九十八斤一十五两一钱
　　昌国州二千一百一十二引一百三十八斤一十一两八钱六分四厘
　　象山县一千三百六十九引二百九十四斤一两二钱织染周嵗额办
　　总计段疋三千二百九十一段俱系陆托
　　纻丝一千七百二十六段暗花八百六十二段素八百六十四段枯竹褐四百八十四段捍草褐一百八十九段駞褐二百五十二段蓝青一百二十八段枣红二百二十四段鸦青二百二十四段明緑二百二十五段丝防一千五百六十五段胷背三百一十三段斜纹一千二百五十二段枯竹褐一百一十七段駞褐一百六十段枣红六百一十五段鸦青三百九十六段明緑一百一十八段橡子竹褐一百五十九段
　　杂造军器周嵗额办
　　总计军器一百七十五副
　　人甲一百五副紫真皮盔甲袋全黒漆罗圈鐡甲八十八副四巴水牛皮甲一十七副黑漆甲五副朱红甲四副緑油甲四副雄黄甲四副手刀一百一十五口黒漆木鞘靶全弓袋箭葫芦杂带皂真皮弓袋五十五副水牛皮箭葫芦五十五个皂真皮杂带五十五条
　　皮货额办
　　总计貉皮三千七十六张狸皮二十张
　　鄞县貉皮额办一千五百一十张
　　奉化州貉皮额办五百五十九张因饥荒捕户逃亡见办四百一十张
　　昌国州狸皮额办二十张
　　慈溪县貉皮额办一千三张
　　定海县貉皮额办一百二十张因饥荒实办七十五张象山县貉皮额办七十八张
　　沙鱼皮
　　本路额办一百六十三张
　　奉化州额办二十七张
　　昌国州额办九十四张
　　定海县额办四十二张
　　鱼鳔
　　本路额办二百斤
　　奉化州额办四十斤
　　昌国州额办八十斤
　　定海县额办四十斤
　　象山县额办四十斤








　　延祐四明志卷十二
　　钦定四库全书
　　延祐四明志卷十三
　　元　袁桷　撰
　　学校考
　　家塾党庠废所来乆矣文翁立博士弟子后世规制深髣之宋用隋唐法取士率出于学校法虽有弊贤徳硕辅皆繇是出世祖皇帝平海防首复儒役谆谆然劝勉至矣先帝崇文尚儒慨然复立科举学者宜益自奋励郡学教养昔论以四明为先今而日游惰抑盛衰使然欤观昔时得人之盛见于科目皇朝建防古学复立医学隂阳学凡四学作学校考
　　本路蒙古学
　　学在西南隅仓桥侧至元二十九年命天下州郡立学大徳十年草创于兹以肄业庐犹未完
　　赡学田土
　　学官
　　教授一员　学正一员
　　奉化州防古学
　　学官
　　学正一员
　　本路儒学
　　开元二十六年四明始治州学寳应广徳间州燬于袁晁之乱贞元四年王沐始建夫子庙太和七年于季友以开元褒封文宣王册文刻石天禧二年李夷庚移学于城之东建炎兵燬先圣殿独存郡人林暐首捐金钱数十万绍兴七年仇愈卒成后为明伦堂东斋曰上逹广誉造道西斋曰登贤成已时升十九年徐琛即明伦堂之后建稽古堂堂之上旧有五经阁阁毁经亡后以蔵宋御书岳甫守郡复置成徳斋后以置养正斋皇朝至元十九年火仅存外门二十九年本道亷访副使陈祥即阁基立尊经阁有记二十年乡之儒士裒力新明伦堂至大二年旧殿以民居为之弗称副使赵宏伟劝士重建有记复新仪门泮水东教授吴宗彦建賔序养防堂在廊东史复伯吴宗彦等建
　　先贤祠堂旧有五先生祠【杨杜王楼王】后増陈忠肃公丰清敏髙献简林侍郎【保】汪尚书【大猷】复増郡守六人【李夷庚仇悆汪伯圭岳甫程覃赵师】教授一人【周粹中】淳祐中顔頥仲复祠张宣公吕成公陆文安舒文靖沈端宪杨文元袁正献是后立祠冗杂今不复着而九先生祠迄不敢废王尚书应麟始立传为记以奉圣防崇祀复设二亭在外门东西公厨土祠防舍凡学所当备具者畧弗书射圃以宋孝宗颁射义魏王判郡立今为教授防
　　重建州学记【李璌】
　　四明据防稽之东抱负沧海枕山臂江重阜崇连亘数千里其浸不淫于海而潴以为湖山川之胜雄杰茂异所以人材英抜比他郡为甲至于后进缝掖往往氷玉秀整亷利好学葢自祖宗以来名公硕儒文词为诸儒倡者缙绅至今诵之郡旧有学制度甚伟建炎之祸鞠为茂草而先圣之殿仅存扶持倾欹不庇风雨荒榛断址使人怆然懐旧而悲焉今新昌石君延庆光锡学问渊博连中三科四方望风钦瞩愿执经席下以丐余论绍兴五年实掌是邦之教事居无黉舍食无粱肉水火器皿之用凡百不备学者犹且负笈而来栖于败屋之下诵之声不絶葢其风气好学如此防太守仇公以次对出镇恭致天子崇儒右文之意嵗时严奉牲币盛服搢笏祠于庭下将事既毕延见诸生酌以酒醴每病饩廪不给以为公私之患明年政成乃斥公帑百六十万又丐于耆旧乡老得钱八十万始益赋入助其供给复以估废村瓦木竹秆凡十万九千六百有竒益以调度之余四百万钱以为梓匠丹垩之费初立重门两序敞其后以为讲议之堂葢其东以为庖湢之舍闬闳深丽翼飞瓦耸神位像设笾豆俎簋焕烂一新于是頖宫之制具体克备既落成率诸生行舍奠之礼是日鼓舞歌咏莫不称颂仇公之徳又以石君超诣之材屑于细故针抽缕积以至于斯也窃尝谓古者有国有乡必立学校葢非茍然而已以为君子之居而礼义之所从出也为诸侯者于此乎受成遣师以服逺人为大夫者于此乎逰燕休息以议政事执政者又从而究其言善否因以改行下至游士胄子编户庶民莫不雍容进退于斯讲求先王之道皆得兴于礼义及其秀杰颖脱则又论而升之俾之为天下政事之臣此所以学校官府初无二体而三代之上家塾党庠遂序国学如是之设也后世先王之道不明武吏以杀伐暴悍为能文吏以簿书期防为重其间深文刻害便法自营者则悠悠之谈指为亷正怙其鸷忍以投时好如虫食木中伤败冲气卒至穿穴侵漏与本俱倾而莫之知也大扺自汉而下承暴秦之绪维持固结之道一切主于法令刼持天下使不能去无复父子君臣之爱一旦溃败不可钤握诚以平昔用法便文之积也今承汉唐之后去古益逺为吏者视斯民如仇雠居官者指公府如传舍朝夕从事米盐锥刀之末为治之道追胥箕敛耳非复有文学礼义之说也至尊忧勤于上隆师重傅以明先王之道而六经之防不行于士大夫之间处心积虑官迁留滞而止士之游于庠序者截决经史取青嫓白以待有司之问更相告语惟恐趋赴功名之后此道之所以不明而先王之道几于熄也如是而望风俗之醇厚亿兆之孝悌忠信难矣郡之有学始曰礼义而先王遗风余训标凖在是为政者尚指以为不急之务亦已甚矣四明环地千里浮屠老子之宫无虑数百区穷极土木以享王侯之奉然以州郡之力学校之事求数十楹以庇其徒而艰难勤勚积嵗十数不克有成良可叹也今仇公适丁抢攘之际抚临一方未及报政而公私便利风化醇厚无厨传过客之事而有恭俭率循之益为善者有所恃而不惧奸宄小人知所畏惮而不敢自肆是以风颿海舶夷商越贾利原懋化纷至遝来波涛詟伏山谷休靖盲风怪雨不敢辄作乃能于此之时以其余力及于学校养育人材用异时兴起太平之资其所以忠于国家恵其俦之意深矣又能斥其帑蔵之积勉励郡寮上下协同以致登兹其用心可谓知所先后不忘其本者哉虽然善始者未必善终能作者未必能述今公于此可谓勤矣若夫因卑为髙积防至着日増月益以至熙盛则又有待于后世君子赓继存爱之而已此则仇公之意亦郡人所望于来者也故并书之以告绍兴七年冬闰十月甲申谨记
　　重修州学记【郑耕老】
　　国朝庆厯中诏天下皆立学按唐贞观诏州县作孔子庙四明学区暨建炎火于兵仅存先圣祠貌有断碣三考唐开元封文宣王太和始立石纪所封遗裂庙经冦毁贞元四年刺史琅琊公重建刋石文有追赞明王者太和四年修庙六年亦志于石今登科记述天禧中李侯夷庚崇庠序父老传移学于州治东北即李也邈乎罔究经始之日至改作续修竟与正观庆厯相先后绍兴七年郡将仇公徽学悯建炎之厄乃建门结堂翼以斋馆荡秽披榛未遑宏固更二三纪新故等敝耕老辱典教具闻于府使君赵公阁学力欲兴之未及而去越明年直阁张公下车复疏曲折以请公嗜学乐儒随假之资鸠匠市材惟恐后蠧者撤之桡者易之倾墁罅葢翻栏植有俨其新使人生敬以乾道三年六月辛巳始事阅月既望讫工率诸生释菜安奉睟容毕礼歴阶升堂行揖逊讲中庸申以頖水士儒劝喜芹生春耕老职乃事不敢不谨书以诏将来云谨记
　　重建大成殿记【王应麟】
　　天子初郊见之嵗法驾视学谒欵先圣隮曽子子思侑飨建首善风四方罔不丕式彜训越再嵗吏部尚书洪公焘以敷文阁学士来牧四明秋舍奠于学顾瞻礼殿梁栋陊剥喟然曰大哉圣人之道于穆不已恵我无彊矧东渐于海逺遡洙泗簪绂之盛儗邹鲁职在宣化弗惟道原是崇曷克称明诏若稽郡乗旧夫子庙肇自唐贞元四年至今四百八十余年矣元气回复理若有待明年实咸淳纪号之六年乃鸠工饬材而鼎新之穹栋硕楹奂栾严敞视昔有加焉某月日虔妥用币衿佩云集相与端拜而议曰吾邦自庆厯诸老淑艾后进干淳大儒阐绎正学孝悌修于家而仁逊兴徳齿让于乡而风俗厚理义明于心而贤才盛善信充于已而事业显成我者夫子也圣天子立教于上而夫子之道益尊贤师廸教于下而夫子之道益彰夫道者治之本其功与天地并世之言治者谓古道不可以御今先政刑后教化道寖防而俗滋薄尠觌天衷民彜之统纪急众人之所缓可谓知本欤昔鲁僖公能修泮宫威徳所被至于海邦夫子列其诗于颂而先儒传春秋则曰学校为国之先务虽用民力不可废也故不与新作南门概书之策今公兹举合诗春秋之义丰道扶教作新数百年几坠之绪盛徳至善百世不忘也于是郡博士请书成事于石应麟世家于鄞幸得从先生长者后升堂闻金石之音入宫墙而见宗庙之美惟逰于圣人之门者难为言曷敢赞一辞窃尝闻之论语始之以君子终之以君子学者所以学为君子也凡我同志服膺圣训陟降庭止昭假不违上以承天子之休徳下以笃师帅之善教罔俾克广徳心专美鲁之多士尚其懋哉朝奉大夫秘阁修撰新知徽州王应麟记
　　重建学记【王应麟】
　　四明自唐为州始为夫子庙宋始建学规模丰敞栋宇穹崇庠声序音冠于左浙英俊之域绂冕所兴文献葢彬彬矣至元十九年春学燬于融风教授潘梦桂黄裳吴宗彦史复伯歴载缮葺经始礼殿门庑斋舍寖以畧具讲堂有席养防有堂皆草创未就二十八年冬肃政亷访副使陈公祥下车谓博十诸生曰化民成俗劝学为先尝闻畴昔轮奂之盛意不止是盍饬工抡材以复旧观顾仪门庳隘弗称从祀容服弗严越明年夏鼎新髙明贲饰貌像六旬而毕二堂亦告成又惟斯文与天地并立华榱岑楼式毖厥蔵因重建尊经阁五楹里士忻然竞助教授苏君焱撙约学廪续其不给秋九月阁成嶫峨壮伟衿佩耸瞻咸曰六经如日月陟降庭止恵我光明恢人文以迪化原维贤使者之徳请识成事于石维诸侯之学载于礼详矣在易临之象曰君子以教思无穷泽上有地犹君子之近民也近民则礼逹而教行建其教立其监有师保之义凡以存天理淑人心而已矧是邦为诗书之乡逸民之黄纯孝之董文士之任自汉以来为美谈庆厯诸老模范后进淳熈大儒阐明正学惟圣贤是式惟徳性是尊小而洒扫应对大而格物致知目濡耳染充然有得每嵗孟春衣冠济济齿位秩秩司徒之教伦党正之礼饮流风遗俗犹存未坠南丰曽公忠肃陈公继为守貮表率薫陶东诸侯莫逮焉春秋大复古学之复道之泰也不农不工何以谓之士非老非释何以谓之儒行已有耻尚志仁义士之广也为君子儒夙夜彊学以待问儒之实也游于斯义于斯盍亦践其实副其名乎郡国有学昉于汉二千石所察惟曰好文学敬长上肃政教顺乡里三代考行之意蔼如也因作新之机而日新其徳业孝悌忠信为根本明诚敬义为凖的始于离经辨志成于知通逹用仰承菁莪乐育之仁不在兹时欤昔鲁僖公能修泮宫教泽浃乎海邦其俗秉周礼守经学一变至道圣人称之谁谓鲁逺道无古今师友渊源绪接洙泗颂其诗尚论古之人罔俾克广徳心专美鲁之多士凡我同志懋敬哉欧阳子有言善教者以不倦之意须迟乆之功礼行俗纯然后为学之成乃纪其始成以诏永乆俾无怠
　　大成殿记【任仲髙】
　　圣天子即位首崇学校务作养人材以备选擢徳至渥也海内士莫不感激思奋期以奉明诏惟四明古名郡夫子庙学甲东浙壬午既燬有损所居堂以为殿见为庳隘复不以时修葺凛乎其若压至大己酉夏六月亷访副使赵公宏伟虑囚实来环顾叹息上方向用儒术世隆加封之典而庙祀弗称非使人昭尊事宣教化此固吾职与教授苏君垲谋督租入撙用费学官输俸诸生辍供儒人之在籍者助有差吉考度鸠匠庀工物直相得而木石川流地效其良劳佚惟均而丁夫云集人尽其心羣材既丰众作咸秩初梓人以圗上一如公指授毋袭前陋毋侈后观崇贤去浮于以示教视前髙一寻前庑之广半之既礼行而周旋有余地乐作而县设有定所匪亟匪徐有严有翼闳丽靓深悉遵礼制法宫既正爰及黉宇蔵书有阁肄业有斋讲堂数十楹周垣数百尺栋屋之桡坏瓴甓之残缺丹垩之漫漶或易而新或因而理勿为茍完以植永固万目耸瞻于前烈有光焉既告成功我公莅止祗谒荐诚用答嘉贶乃揖长老招诸生而进之曰庠序之设古今攸重非直为观美也盍知所以为学乎学者合内外之道自谓开物成务而无本则非治自谓穷理尽性而无用则非学本诸心体诸身徴诸庶民尧舜行此道千载而上所以为唐虞夫子明此道千载而下可以为尧舜布在方策炳如日星学者所宜用力于此有阁杰然髙明广大尚友古人毋使简编之富徒资蠧蚀也有斋廓然蔵修游息相与琢磨毋使羣居之乐适滋玩愒也有堂巍然正席而讲环坐而聴毋为口说之胜而耳学之浅也由是得其门而入见宗庙之美百官之富源深流长器大用宏穷而其志足以有守逹而其材可以有为忠信之行渐被乡闾诗书之化陶冶万物立太平之基垂无穷之闻此夫子之道学者之事实圣朝加恵学校之至意也佥曰谨受教愿刻之石以谂来学且识其颠末云公通古今知所先后尝有徳于湖湘之民退而以道自娱乐者十年上谓是足司吾风宪者问学以明理为宗政事以敦化为要葢有本者如是是役经始至大二年十月庚申越明年三月丁未乃备先年营董之责者非一奉化州判官程时敏实竟其事以材选教授苏君承积弛之余以职业受知成此骏举亦克世其家者皆不可以无纪
　　九先生祠堂记【王应麟】
　　古之乡先生祭于社近世祠于学社所以养学所以教而教之功尤大秉彜好学之良心百世犹旦暮况其迩者乎颂其诗读其书尚友古之人非一乡之望也天下之望也四明乡先生有九人焉宋庆厯建学之初杨杜二王楼公以道徳文行师表后进或授业乡校或讲道闾塾衣冠文献益盛以大五先生之功也淳熈之沈杨袁郑诸公以尊德性求放心为根本阐绎经训躬行实践学者知操存持养以入圣贤之域四先生之功也郡泮旧有祠因郁攸之废至元甲午季冬朔旦亷访使者狄公桂属郡博士戴君友始复毖祀观者兴起元贞丙申月正元日亷访使者完顔公贞至学宫谓祠宇陿陋未称相攸尊经阁之右规模一新府牧月列公提其纲帅属协力庀事以迄有成妥侑如礼多士防防周爰咨诹章善扶教以谷我子弟惟二使者之赐亦惟承流宣化之贤立师道以美风俗皆宜书凡我同志盍亦修孝悌忠信尚礼义亷耻学必正大学必笃敬式时前哲训用对作新之盛徳可不懋欤
　　重修先圣庙记【袁桷】
　　河南郭侯视郡事之初首定役法郡民日困醝事旬月按覈数常不登郭侯知其奸利乃言曰病在私商濳转输其所赢余卒不入公籍民病不可药也于是罢贾区分四厢俾总之鱐□豉脯各趋其时视计口之授畧相等复竦然曰吾职司学校兹曷可少缓督大小学谨授业斥其伪冒以其余粟大修孔子庙于是进郡博士陆晋之学正録胡禾毛明徳而言曰汉文翁立学歴唐宋几二千年犹完致君等知其故乎少间曰教在不坠共不废在缮修乃曰若殿若仪门风雨剥圮在丹艧先圣崇严列祀肃雝在作绘定章服在礼象又曰讲有书堂有楼吾亦曷敢后姑徐徐为之吾愿俾是邦服习仁义秀文林立遣诣王庙将自兹始桷由禁署归里凡三年爱中和乐职之诗首为诗以咏赞侯名郁字文卿所至官以兴学为本诗曰茫茫海甸聿仁义邦圭组绩荣失其敦厐岁亦云徂夸侈则降维侯之来靡瘼不知曰维泮宫风化攸基竦其具瞻象神之仪藻井绘栌绚兮承式降陟有严是奉是翼匪土木之工职教攸则瞻彼防门有飞戾止斯翚煌煌五采属纚锵锽八音粲目在耳嗟尔后生无媮以诞无逸豫伴奂遵我侯度以靖以献奉璋有峩伊侯之愿
　　赡学田土
　　田一万三千六十六亩三角三十七歩一尺五寸上岸田四千一百二十五亩五十八歩一尺五寸官湖田八千九百四十一亩二角三十九歩地六百一亩三角四十九歩山一万二千二百亩二角三十二歩河涂六百一十七亩三角三十歩
　　砂岸
　　石同山　　宜山　　　秀山　　　洋山
　　虾　　　鲎涂　　　乌沙　　　洋务
　　大嵩　　　大小涂　　淫口　　　双岙
　　杉木　　新妇岙　　石坛山　　穿山团局卓家岸　　徐公山　　沙角
　　鄞县田一万一千七百三十亩一角五十歩二尺地一百五十九亩二角一十歩山一万一千四百六十七亩一十七歩三尺
　　砂岸
　　奉化州田四百五十四亩一角二十七歩一尺五寸地三百九十亩二十四歩山五百五十一亩三角四十二歩
</div>
    <div class="pagination">
<a href="延祐四明志_page32.html">上一页</a><span>...</span><a href="延祐四明志_page28.html">28</a><a href="延祐四明志_page29.html">29</a><a href="延祐四明志_page30.html">30</a><a href="延祐四明志_page31.html">31</a><a href="延祐四明志_page32.html">32</a><span class="current-page">33</span><a href="延祐四明志_page34.html">34</a><a href="延祐四明志_page35.html">35</a><a href="延祐四明志_page36.html">36</a><a href="延祐四明志_page37.html">37</a><a href="延祐四明志_page38.html">38</a><span>...</span><a href="延祐四明志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
