<!DOCTYPE html>
<html>
<head>
    <meta charset="UTF-8">
    <title>大清一统志 - 第 177 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 177 页/共 202 页</h1>
    <div class="content">　　贵阳府【贵州省治东西距一百五十里南北距三百七十里东至都匀府麻哈州界一百二十里西至安顺府清镇县界三十里南至南笼府永丰州界二百二十里北至遵义府遵义县界一百五十里东南至麻哈州界一百二十里西南至永丰州界一百二十里东北至遵义县界二百一十里西北至清镇县界六十里自府治至　京师七千六百四十里】
　　分野天文参井分野实沈之次【晋书天文志自毕十二度至东井十五里为实沈】
　　建置沿革禹贡梁州荒裔汉为牂牁郡地【汉书地理志牂牁郡武帝元鼎六年开】晋及刘宋因之【宋书州郡志宁州刺史晋惠帝泰安二年增领牂牁郡成帝分牂牁等四郡为安州】南齐为牂牁郡治【南齐书州郡志南牂牁郡治且兰】梁以后入于蛮隋开皇初置牂州大业初改为牂牁郡唐初亦置牂州黔州都督府寻废【唐书地理志牂州武徳三年以牂牁首领谢□羽地置四年更名牁州后复故名通志寻为首领南谢氏所有】五代时为八畨【通志楚王马殷遣八姓帅率邕管桞州兵讨两江溪洞至此留军戍之遂各分据号八畨】宋置大万谷落总管府【明统志宋开寳间置大万谷落总管府嘉定间移府于今司治】元至元中置顺元路军民安抚司并置亦奚不薛总管府皆统于八畨顺元等处军民宣慰司【元史地理志顺元等路军民安抚司至元二十年讨平九溪十八洞大处为州小处为县并立总管府聴顺元路宣慰司节制】明洪武四年置贵州宣抚司六年升为宣慰使司四川行省永乐十一年改贵州布政司成化十二年分置程畨府【曹学佺名胜志洪武四年酋长宻定等举土内附置安抚司一长官司十六贵州衞正统元年以木麻向大华山长官司割属金筑安抚司及程畨等十三长官司俱直贵州布政司成化十年长官方勇等愿关府冶设文官领之遂设程畨府于程畨长官司其安抚司及十六长官司俱焉】隆庆二年移府治于省城改为贵阳府万厯二十九年改曰贵阳军民府
　　本朝因之为贵州省治康熙二十六年复曰贵阳府领州三县四土司二十七
　　贵筑县【附郭东西距七十里南北距一百二十里东至龙里县界四十里西至安顺府清镇县界三十里南至龙里县界六十里北至清镇县界六十里东南至龙里县八十里西南至定畨州州界五十里东北至开州界八十里西北至修文县界七十里汉故且兰县地隋置牂牁县为牂牁郡治唐改建安县仍为牂州治元置贵州等处长官司顺元路安抚司明初改为贵筑长官司贵州宣慰司洪武四年增置贵州衞二十八年又增置贵州前衞俱贵州都司万厯十四年废贵筑长官司改置新贵县属贵阳府　本朝康熈二十六年废贵州贵前二卫改置贵筑县与新贵同为附郭县三十四年省新贵入贵筑县】贵定县【在府城东一百十里东西距四十八里南北距一百七十里东至平越府平越县界十八里西南至龙里县界三十里南至定畨州界一百二十里北至平越县界五十里东南至都匀府麻哈州界二十里西南至龙里县界五十里东北至平越县界四十里西北至开州界五十里汉故且兰县地宋为麦新地改曰新添元至元中置新添葛蛮安抚司属湖广行省后改属云南行省明洪武四年置新添长官司二十二年增置新添千户所属贵州衞寻改所为衞二十九年复升为军民指挥使司永乐中改属贵州都司万厯三十六年又置贵定县属贵阳府　夲朝康熙二十六年省新添卫入贵定县】龙里县【在府城东五十里东西距五十里南北距七十里东至贵定县界三十里西至贵筑县界二十五里南至定畨州界五十里北至贵筑县界二十里东南至都匀府都匀县界一百九十里西南至定畨州界一百二十里又东北至贵定县界二十里西北至贵筑县界五十里唐宋时为罗甸蛮地元置龙里州大徳元年改置平伐等处长官司属新添葛蛮安抚司明洪武二十三年置龙里衞属贵州都司二十九年又升为军民指挥司　本朝康熙十一年改龙里卫为龙里县属贵阳府】修文县【在府城北五十里东西距一百一十里南北距一百里东至闗州界六十里西至大定府黔西州界五十里南至贵筑县界二十里北至黔西州界八十里东南至贵筑县界六十里西南至安顺府清镇县界五十里东北至遵义府遵义县界一百二十里西北至黔西州界五十五里汉牂牁郡地元置落邦札佐长官司属顺元路安抚司明洪武五年改置劄佐长官司属贵州宣慰司崇祯三年置敫勇卫兼置修文濯灵息烽于防四守御所　本朝康熈二十六年改置修文县以卫所附入属贵阳府】开州【在府城东一百二十里东西距一百十里南北距九十里东至贵筑县界八十里西至修文县界三十里南至贵筑县界四十里北至遵义府遵义县界五十里东南至平越府平越县界九十里西南至贵筑县界四十里东北至平越府湄潭县界七十五里西北至修文县界四十五里汉牂牁郡地元置乖西军民府属管番民总管明崇祯四年置开州属贵阳府　本朝因之】定番州【在府城南一百里东西距二百一十里南北距六十五里东至龙里县界八十里西至安顺府镇寕州界二百三十里南至南笼府永丰州界五十里北至广顺州界十五里东南至贵筑县界九十里西南至广顺州界一百二十里东北至贵筑县界五十里西北至永丰州界八十里汉牂牁郡地宋置覊縻南宁州元置桯番武胜军民安抚司明洪武五年改置桯番长官司属贵州卫正统四年改属贵州宣慰司成化十二年置程番府隆庆二年移府治于省城万厯十四年于旧府治置定番州属贵阳府本朝因之】　广顺州【在府城西南一百一十里东西距二百里南北距七十里东至贵定县界一百八十里西至安顺府普定县界二十里南至定番州界五十里北至安顺府安平县界二十里东南至定番州界六十五里西南至安顺府镇宁州界一百二十里东北至贵筑县界五十里西北至镇宁州界十二里唐为牂牁国羁縻州地元置金竹府管畨民总管明洪武四年改置金筑长官司寻升为安抚司贵州卫正统四年改贵州布政司成化十二年改属程番府隆庆二年改属贵阳府万厯三十九年方置广顺州仍属贵阳府　本朝因之】虎坠长官司【在府城东六十里长官宋姓】白纳长官司【在府城南七十里元为白纳县寻改司属府　本朝康熙十二年改属县正长官周姓副长官赵姓】中曹长官司【在府城南十五里元置中曹白纳长官司属管番民总管明洪武五年改置今司属宣慰司　本朝初属府康熙十二年改属县正长官谢姓】养龙长官司【在府城北二百二十里元为养龙坑宿征等处长官司明洪武五年改置今司属宣慰司后属府　本朝康熙十二年改属县长官蔡姓】新添长官司【在贵定县东北明洪武四年置后属新添卫　本朝康熙二十六年令改属贵定县长官宋姓】平伐长官司【在贵定县南元置初属新添葛蛮安抚司大徳元年平伐酋领内附乞于亦奚不薛从之明洪武十五年改置今司属贵州衞二十八年改属龙里衞万厯三十六年改属贵定县长官庭姓】大平伐长官司【在贵定县南三十里元置平伐月石等处长官司属播州安抚司明洪武十九年置今司属贵州卫二十八年属龙里卫万厯三十六年改属贵定县长官宋姓】小平伐长官司【在贵定县西南五十里元为葛蛮雍真等处长官司属顺元路大徳初改平伐等处兼雍真长官司明洪武十五年改今司属贵州衞二十八年属龙里衞二十九年属新添衞后改属贵定县长官宋姓】大谷龙长官司【在龙里县西北元末置长官宋姓】小谷龙长官司【在龙里县东北元末置长官宋姓】羊塲长官司【在龙里县东北明初置长官郭姓】底寨长官司【在修文县北元置底寨等处长官司属顺元路明洪武五年改置今司属宣慰司　本朝初属息烽所所废属修文县正长官蔡姓副长官梅姓】乖西长官司【在开州东北六十里元为雍真乖西葛蛮等处长官司明改置今司正长官杨姓副长官刘姓】程畨长官司【附定畨州元置程畨武胜军安抚司明洪武五年改置今司长官程姓】金石畨长官司【在定畨州东二十五里元置金石畨太平军安抚司明洪武五年改置今司长官金姓】大龙畨长官司【在定畨州东三十里元置大龙畨应天府安抚司明洪武五年改置今司长官龙姓】小龙畨长官司【在定畨州东南二十里元置小龙畨静蛮军安抚司明洪武六年改置今司长官龙姓】韦畨长官司【在定畨州南五里元置明因之长官韦姓】方畨长官司【在定畨州南八里元置方畨河中府安抚司明洪武五年改置今司长官方姓】洪
　　畨长官司【在定畨州西十里元置洪番永盛军安抚司明洪武六年改置今司长官洪姓】卧龙畨长官司【在定畨州南十五里元置卧龙畨南宁州安抚司明洪武五年改置今司长官龙姓】罗畨长官司【在定畨州南三十里元置罗畨遏蛮军安抚司明洪武五年改置今司长官龙姓】木长官司【在定畨州西七十里元为罗赖州军民长官司寻改木犵狫长官司明洪武五年改置今司正长官石姓副长官顾姓】麻向长官司【在定畨州西七十五里明洪武十年置长官得姓】小程畨长司官【在定畨州西北五里元置属管畨民总管明因之长官程姓】上马桥长官司【在定畨州西北二十里元置上桥县明洪武十五年改置今司长官方姓】卢畨长官司【在定畨州北五里元置卢畨静海军安抚司又析静海军西地置卢畨军民长官司明洪武六年改置今司长官卢姓】
　　形势山广箐深重冈叠寨【明统志】富水绕其前贵山拥其后复岭四塞为西南之都防【府志】天府金城滇楚之鎻钥蜀粤之藩屏【通志】
　　风俗士秀而文民知务本【谢东山志】崇儒术重气节处者耻污下之事仕者多亷洁之称【沈思充志】风气和平土壤硗冬不祁寒夏无盛暑【通志】
　　城池贵阳府城【周九里有竒门五明洪武十五年建本朝康熈十一年重修雍正四年十年续修】贵定县城【周六里有竒门四明洪武二十二年建　本朝乾隆二十四年重修】龙里县城【周三里门四明洪武二十三年建　本朝乾隆二十八年重修】修文县城【周七里有竒门四明崇祯三年建　本朝乾隆二十八年重修】开州城【周二里冇竒门四明崇祯二年建　本朝乾隆三十五年重修】定番州城【周三里冇竒门四明成化十三年建　本朝乾隆七年重修二十六年又修】广顺州城【未建】
　　学校贵阳府学【在府治北明万厯二十一年建　本朝康熙三十一年修雍正七年重修入学额数二十名】贵筑县学【在府城北隅　本朝康熙三十八年建雍正五年修入学额数二十名】贵定县学【在县治北即新添衞学明成化十八年迁建　本朝康熙廿六六年改为县学入学额数二十名】龙里县学【即龙里卫学　本朝康熙十年重建十三年改为县学入学额数八名】修文县学【在县治北旧为敷勇衞学明崇桢二年建　本朝康熙二十六年改为县学入学额数十二名】开州学【旧附敷勇卫学今附修文县学入学额数八名】定番州学【在州治北旧为程畨府学明嘉靖十五年改建于中峯书院故址后移府治入省改为州学　本朝康熙三十一年修雍正五年重修入学额数八名】广顺州学【附定畨州学入学额数八名】阳明书院【在府城内廵抚署左明隆庆五年按察使冯成能改建　本朝康熙十二年廵抚曹申吉重建三十一年廵抚卫既齐修雍正六年重修十一年增建又有渔矶书院在府城南明嘉靖间廵按王绍元建旧志修文县有龙冈书院在县治明正徳间王守仁谪居龙塲时建今废由畨州有中峯书院在州治北治中程畨知府汪藻建今即其址为学宫谨附记各州县并设有义学社学】
　　户口【原额人丁共一万二千一百零一又滋生人丁共三十五万三千九百七十六】
　　田赋【田地共二十六万三千八百九十亩六分零额徴地丁银一万六千五百九十六两八钱二分一厘粮二万零五千三百六十七石一斗四升九合零】
　　山川翠屏山【在府城内布政司署后山不甚髙而青翠如屏】虎山【在府城外四面周列郡人谓之五虎山】狮子山【有三一在府城东一在城南一在城西明统志西狮山土山戴石防川传友徳帅师南征尝驻兵其上】铜鼓山【在府城东二里髙百余仭俗传诸葛亮藏铜鼓于此亦曰铜鼔岩府志每隂雨闻山中有声如铜鼓】唐防山【有二一在府城东二里以形似名明统志土人常避兵于此一在小程畨司北】栖霞山【在府城东五里一名东山翠巘崔嵬峭壁千仭何镗名山胜槩记山半有洞曰来仙】石门山【在府城东六十里山石对峙如门故名】坎马山【在府城西二里俗名坎马冲山】黔灵山【在府城西三里石径崄仄鸟道一线盘旋而上山顶平衍松篁茂宻梵宇琳宫与栖霞山称东西二胜】木阁箐山【在府城西四十里延襄百余丈黔记山中有龙潭深不可测祷雨有应逰名山记山木蓊郁水西之境由此而入】玉冠山【在府城西七十里地名泥河】斗崖山【在府城南一里许俗名倒崖山旧时阿阳苖居其上遗址犹在又相近有笔架山山之西曰文笔山亦名文笔峯孤峯如笔卓立云表郭子章黔记文笔峯在城南十里】髙连山【在府城南二里乐史寰宇记建安县有髙连山曹学佺名胜志以其势髙而连络天马贵人诸山因名通志唐史谓牂牁境内有石门髙连二山即此】鳯凰山【有三一在府城南五里外一在定畨州西木司东一里一在定畨州北二十里】交椅山【有二一在府城南五里在定畨州州西五里】化石山【在府城南八里一石突起望之如人相传为老妪所化亦名防老山】卧牛山【在府城南二十五里山半有石如卧牛】簸箕山【有二一在府城南五十里旁有青崖亦曰青岩岩下有河通定畨州河旁有羊虎二塲军民贸易于此一在广顺州东六十里】板桥山【在府城南六十里髙四十里广袤三十里虽晴日亦生云贵阳诸山无髙于此者上有石枰传为仙迹】风洞山【在府城南六十里白纳司西山腹有洞风入其中有声如雷】贵山【在府城北二里名胜志蜀道所经一名贵人峯通志郡之得名以此】白崖山【在府城北二里塲官道经此其下有防水井】骊珠山【在府城北五里其相接曰鸦□山】金鳌山【在府城北五里通志羣山如奔涛叠浪中涌一峯宛然鳌首】云锦山【在府城北二十里通志旧为宋宣慰别叶】石人山【在府城北三十里水西大道所经山顶羣石拱立如人俗呼人山坝相近有三脚山三山峙立形如鼎足】照壁山【在府城东北一里许本名相寳山又名平顶髙峯列嶂排云若屏嶂】石洞山【在府城东北三里其洞可通人行一名崆巄山亦名髑髅山】金猫捕鼠山【在府城西南五里以形似名】东山【在贵定县东十五里名胜志峭壁千仭】金星山【在贵定县西半里山形圆秀迥异诸峯又县西二里有银盘山】西山【在贵定县西九里】笔峯山【在贵定县南十里亦名文笔山与学宫对峙其峯如笔髙插云汉又县南十五里有松牌山】天马山【有二一在贵定县南十五里山势玲珑秀防一在定畨州西木司西一里旁有莲花洞】冗刀山【在贵定县南平伐司西峯峦髙耸状如列防明统志元时有峦首保郎者立寨此山招集蛮类黔记司西南八里有古营相传即保郎聚兵处】云雾山【在贵定县南大平伐司东北危峯峭壁惟一径可通为大小平伐二司之界】阳寳山【在贵定县北十里髙可百余丈树木森宻殿阁崔嵬诸峯环向此山称黔东之胜山上产茶山后为西华山】摆重山【在贵定县北废把平司东十里又司东二十里有摆龙山司北十五里有翁黄山】谷阻山【在贵定县西南小平伐司东五里又司西十里有陇冐山】陇黄山【在贵定县废丹平司南又司东二十里有摆铺山司东北三十五里有洞得山】藤茶山【在贵定县废丹平司西南又司西十里有覩虎山上多林木亦名覩虎大箐】白马山【在贵定县东北五里峻石巉岩人迹罕到上有大池深不可测】谷定山【在贵定县东北十里亦谓之蔡苖山何镗游名山记上有泉悬崖飞下□如玉虹名曰飞泉】紫虚山【在龙里县东门内叠石崚嶒又县东有仙人山亦谓之仙人石】长冲山【在龙里县西四十里通志山为苖蛮出没之所明成化间置哨堡以守之】潮音山【在龙里县龙里站旁通志山山势参差角立为近郊之险】龙驾山【在龙里县南一里峯峦耸峙为县之镇又县西南一里有囬龙山】云台山【在龙里县北二十里髙五里许顶有普贤寺】龙阜山【在修文县东南】西望山【在修文县东北废息烽所西十里盘亘百余里与开州南望山对峙山巅冇鳯凰池涧可里许前有三峯曰翠屏日逰莫若皆壁立数万仞苍松虬结而目逰更竒有石笋数株髙挿天际又有盘陀石踞絶险处上平下削髙二丈许去石数百武曰模罗峯尤险峻探竒者扪萝而上左有小涧水落悬崖间辄成飞练涧之左有双石如柱防地而起髙数十丈曰天门】乖西山【在开州东六十里一名鲁郎山元逸士有鲁姓者读书其上亦名书案山旁有洗马池世传为汉诸葛亮遗迹】清水山【在开州东清水江旁両岸壁立水深莫测】南望山【在开州南三十里绵亘数十里苍翠接天为州之镇明统志在宣慰司城北一百里名山胜慨记南望山深林大箐岚气昼昏人迹罕倒】隂阳山【在开州东北乖西司旁土人以云气占晴雨故名黔记山四时青翠晴明时有云翳雨晦则山顶清明】琴山【在定畨州东一里又州东五里有麒麟山】三台山【在定畨州东金石司南一里又司南五十里有伏龙山司西二里有天堂山其相近有小龙山】执笏山【在定畨州东大龙畨司南又司西十里有栗木山】旗山【在定畨州西六里以形似名】三叠山【在定畨州西洪畨司南峯峦曲折三叠又伏皎山在西北一里亦作伏蛟山】独鲤山【在定畨州西木司南一里】百莲山【在定畨州西麻向司北二里又司治后有盘龙山】翠松山【在定畨州西废大华司治前又司南十里有牛角山司北二里有播答山】笔架山【有二一在定畨州南五里一在州南卧龙司南三里旁有月坡皆以形似名又州南有挂榜山文峯山】三寳山【有二一在定畨州南七里三峯鼎峙俯视诸山若蚁垤然上有龙洞每嵗旱州人祷雨輙应一在州南韦畨司南十里】连珠山【在定畨州南八里通志五峯连络如珠其相近者曰笠山俗名斗篷】印山【在定畨州南韦畨司西一里山形如印】锦屏山【在定畨州南方畨司北一里其相近又有将台山旗峯山】五门山【在定畨州南废卢山司东三里山极髙峻旁有三石峡如门盘旋而上山顶平衍有田有泉可以种植又司南二十里有茶山产茶】卢山【在定畨州南废卢山司南】寳塔山【在定番州南废卢山司西五里峯峦尖削如塔又司北有纱绢山亦以形似名】防台山【在定畨州南废木官里西三里】骊龙玩珠山【在定畨州北二里外山势曲故名】桐木山【在定畨州北卢番司东三里又司南一里曰象山又南曰狮山又南曰太平山】旗鼓山【在定畨州东南小龙畨司南二十里其相近有马鞍山又司北有九龙山九峯蜿蜒如龙】松岐山【在定畨州东南废克度里南二里又南四里有髙囤山】连云山【在定番州东南废通州里南五里】屏风山【在定畨州西北上马桥司南一里又司南一里曰卓笔山司北二里曰髙洞山又北二里曰崖头山】五魁山【在定番州西北小程番司东四里】防山【在定番州西北程番　司南二里又司西二十里有龙山】真武山【在广顺州治西相近有灵龟山又州治后有马鞍山】螺拥山【在广顺州东二十里明统志在安抚司南二十里名胜志山髙五里其形如螺上有深渊水碧如蓝四时不涸毎天欲曙鸟兽集而饮之】白云山【在广顺州东三十里万山环列毎旦有白云从山顶起因名上有罗永庵】天台山【在广顺州南五十里俗传有黒白二鹿来徃其上　按明统志山在安抚司东南二十里黔记云州西南二十里有天台山疑即一山也】梯岭【在府城南三里石级如梯中曹司路经其上】绣岭【在府城北八里】翁松岭【在定畨州南废卢山司南十五里又州北卢畨司北有松明岭】牛眠岭【在定畨州东南小龙畨司南十里】老人峯【在贵定县界七里】文秀峯【在定畨州东南牛眠岭旁】独峯【在定畨州东南废克度里东二里】忠节冈【在府城南二里黔记髙连山麓有忠节冈郡人徐资战没其妻守节合于此】龙冈【在修文县龙塲驿侧】桐木冈【在定畨州东大龙畨司南一里】卧牛冈【在定番州南废卢山司北一里】藏甲岩【在府治俗名鬼王洞黔记三国时蜀汉王志英武过人而貎寝军中呼为鬼头从诸葛武侯南征擒雍闿过此藏盔甲以镇百蛮】薛岩【在府城南门外郡人薛绍鲁故圃岩壑有天然之致今废为僧刹】青岩【在府城南五十里名胜志岩下南明河绕之】避雨岩【在府城北一里许】易岩【在府城北一里许名胜志郡人易贵校易于此】香莲岩【在贵定县西南旧城南石如白玉嵌空玲珑上生香草】铜鼓岩【在贵定县西地名猴塲有铜鼔二常有红鳞蛇蟠其上将大雨时辄声闻数里】三昧岩【在开州三十五里悬岩耸峙云表】长岩【在定畨州北卢畨司南十五里】滴水岩【在定畨州东南十里通志岩中滴水四时不竭岩前有平地名曰三墓地接苖境旧时置哨兵守之】魁星石【在府城旧贡院内有石屹立类石鼓形】船石【在府城东二里牛渡河邉长数丈然一舟】犀牛石【在府城西一里昂首田中如犀牛状】石谱【在府城南白纳司通志平地突起竒石欹整横斜千态万状足供绘图】仙迹石【在府城北四十里地名牛矢屯通志石上有人足迹踵趾宛然旁有亭曰仙迹今废】望夫石【在府城北八十里地名谷顶坝俗传昔有人出征其妇朝夕望而化石至今形如妇人襁负孩童焉】鳯凰石【在贵定县西二十里文彩羽翼宛肖鳯形邑人以为人文之徴】倒影石【在贵定县南大平伐司东五里山石壁立明如悬镜相传旧时照见树木水石皆如水中倒影后为土人刬削失光】石龙【在贵定县西南香莲岩下有石如龙角爪鳞甲皆具】鲤鱼石【在龙里县西五里道旁有扬防鼔鬛烟雨欲飞之势】东苖坡【在龙里县西产茶】红土坡【在定畨州西一里土皆赤色相近有杨梅坡以所产名】营盘坡【在定畨州南二里】伏龙坡【在定番州西北小程畨司南二里西通上马桥东连卢畨司】雷打坡【在广顺州北二里山石皆为雷所击故名】麄石坡【在广顺州北十里通志坡上有洞相传昔有人藏金器其中人不敢取】嘉木箐【在定畨州西北小程畨司南五十里又司南五十里有江度箐】三仙洞【在府城东四十里地名翁若堡名胜志洞中有三石座旁有石盆仰承岩溜旧亦名玉女洗头盆又废新贵县谷池里有鲁纳洞三洞并列可容千人昔人尝于此避兵或以为即三仙洞也】朝阳洞【在府城南二里爽垲可供游赏下有龙泉名胜志洞中悬岩滴乳间有青緑缀于石上】水濵洞【在府城北又有水落洞中众水所归上有石楼可栖】泻玉洞【在府城北四十里地名罴窝洞门林木幽秀其中石乳石牀井灶俱偹洞口有泉外泻悬为瀑布】云崖洞【在府城西北三里旧名唐山洞甚幽邃黔记作芝岩洞】白龙洞【在府城西北十五里名胜志洞深数十丈游者秉炬导之半里许有水泠泠编竹桥以渡再入有石笋数茎大如楹扣之戞如钟】西华洞【在贵定县西三里崖石峭防下临深涧又县西五里有海马洞世传洞中有兽如马出与牝马交即产名驹】慿虚洞【在贵定县西十五里旧名母猪洞明邱禾实易以今名洞中周如华盖石乳滴成岩□竒胜难名前有小洞水声逺震吼若轰雷名曰雷鸣洞】白衣洞【在贵定县西四十里通志洞门髙数十大一径﨑岖穿崖而入凡三折变幻莫可名状土人建庵其中】三门洞【在贵定县北十里广可容万人有东西南三门俨如城郭昔人每避兵于此】崆峒洞【在贵定县东南十五里自洞口曲折而下甚寛广岩隙透光有声隠隠如潮】龙山洞【在贵定县西南一里许髙百余尺内有丹炉石几及巨人足迹】乌龙洞【在贵定县西南旧城南十五里乌龙潭上通志其洞深难穷中分为二沉潭内蓄急湍外流灵物之所宅也】留云洞【在龙里县南一里许通志洞中悬二石乳扣之如钟鼓左有一石台曰雕云防竒石有天然之巧】石天洞【在修文县南五里通志石峯耸峙峭壁削成中通一窍髙敞可以逺眺昔有王辅搜竒至此建庵三楹覆以木皮谓之木皮庵】阳明洞【在修文县北三里名胜志旧名东洞王守仁闻之改为阳明洞天】天生洞【在定番县东金石司东六十里又州南罗番司西五里有龙王洞】仙人洞【在定畨州南卧龙司东十五里又司东十里有白象洞洞中有石如象】蜃洞【在广顺州东天生桥下水搜石骨如蟹筐蜂房竒奥莫测】白云洞【在广顺州东白云山上名胜志白云洞外窄中夷有隙通天洞前有白云庵左右杉木数章大者数围小者合抱相传明建文帝手植】悬羊洞【在广顺州南十里内有石如羊倒悬亦谓之吊羊洞】三水江【在府城北三十里通志府西境之水流至此合为一川又东流合为清水江即陆广诸水之下流也】乌江【在修文县北五里自黔西州流入与遵义县接界又东入湄潭县界明统志乌江河在宣慰司城北二百里湍流汹悍乃贵播之界河其南岸有乌江闗】清水江【在开州南即南明河下流也自府境流经贵定县北入州界东北合于乌江黔记清水江在贵阳府东一百五十里其水清冽两岸峯嵓壁立﨑岖难行西巴香诸苖倚此为险景泰三年南和侯方瑛平其两岸为坦途苗獠夺气】回龙江【在定畨州东金石司东南又州东大龙畨司东一里有奔龙江】牂牁江【在定畨州南一名都泥江源出州西北三十里乱山中曰蒙潭经州南界地名破蚕又南入广西泗城府界汉书武帝纪元鼎五年发夜郎兵下牂牁江咸防畨禺水经注夜郎豚水东经牂牁郡且兰县谓之牂牁水名胜志牂牁江南流入广西泗城界为右江至浔州与左江合　下番愚入南海州志江有二流一自金筑东北流绕州城一自上马桥东流入境合为一江而东南注】九曲江【在定番州南二十里下流入牂牁江】绕翠江【在定畨州南卧龙司南自山涧中逵流而东入牂牁江】环带江【在定畨州南罗番司南又州西北小程畨司东有涟江下流俱入牂牁江】贯城河【在府城内城北有择溪亦曰宅溪源出崆巄山流贯府城南流入南明河通志贯城河发源崆巄山贯城中夏秋水泛沿岸民居多倾圮漂溺明时于上流凿渠泄水城市始安】鸭池河【在府城西一百五十里下流入陆广河】南明河【在府城南门外源出定畨州上马桥河东北流经此又西北入贵定府及开州境为清水江之上源亦谓之南门河水势峻急毎一吼动城中即遭囬禄康熈年间廵抚陈诜建桥十余洞分水势以弭火灾黔记南明河通乌江以入蜀江万石嶙峋舟楫阻碍数议开濬未果】龙洞河【在府城南十里流入南明河明天唘初安邦彦攻防城廵抚王三善赴救邦彦退屯于此明统志龙洞河在宣慰司城东十里】四方河【在府城西南五里通志源出广顺州流合齐番河东流滙于南明河】济畨河【在府城西南三十里自广顺州流入合于四方河而入南明河黔记俗明花犵狫河为八畨要路】八字河【在贵定县东二里水自逺涧发源与城西之流合中有大石触激分流如八字下流入清水江又县东六十里有大瓮河亦北流入清水江】瓮城河【在贵定县西三十里源出平伐长官司界东北流经此下流入清水江明统志元有瓮城都桑等处长官司以此名】加牙河【在贵定县南平伐司北源出谷者寨下流入瓮首河】瓮首河【在贵定县南大平伐司东南二十里下流合清水江】洛白河【在贵定县北十里其深莫测下流入瓮城河】翁黄河【在贵定县北翁黄山下流合瓮城河】瓮真河【在贵定县西南小平伐司西下流入清水江】三岔河【在贵定县西南小平伐司境三水滙流故名】藤茶河【在贵定县西南癈丹平司南十里通志源出藤茶山又有藤茶渡流合瓮头河】簸箕河【在龙里县北四里东流入贵定县境合清江水】陆广河【在修文县境自安顺府清镇县流入又北合于乌江明天唘初廵抚王三善朱爕元御水西土目安安彦邦后驻兵于此明统志河在宣慰司城西北一百五十里当水西驿道于此置廵检司以诘行者黔记陆广河有水口砦又有陆广城为水西要地】大龙河【在定畨州东大龙畨司后合奔龙江而入牂牁江】大韦河【在定畨州南韦畨司南三里流入牂牁江州志大韦河上通程畨下接卧龙畨】小河【在定畨州南方畨司南又南五里冇底方河俱流入牂牁江】小水河【在定畨州南罗番司东五里又司北有罗畨河二水流合环带江而入牂牁江】腰带河【在定畨州南废卢山司南又司西三十里有摆游河下流入牂牁江】玉带河【在定畨州北二里流入牂牁江】洗马河【在定畨州北卢畨司东下流南入牂牁江】龙井河【在定畨州东南废克度里南又州西麻向司前有小河】冷水河【在定畨州西北小程番司南十五里流合涟江】上马桥河【在定番州西北上马桥司东其水东北流入府界即南明河上源也】一宿河【在定顺州东从仁里俗传明建文帝入昌云山时宿于此因名】麻线河【在广顺州北十里流延如线下流入牂牁江】富水【在府城南一里通志源出八里屯之龙井东北流入南明河】三潮水【在修文县北十五里通志其水倐涌倐竭涌则奔腾怒号竭则声响俱寂】双峡水【在定畨州东南小龙畨司南有二流防于司东又南流而西折入牂牁江】云溪水【在定畨州南方畨司北一里山岚返照相映常有云气浮腾于水面】　圣水【在广顺州西五里地名麻大砦人汲则涌不汲则止】黒特川【在府城西北通志元大徳五年顺元酋长宋隆济与水西土官妻蛇节作乱元将刘国杰讨之于此】西溪【在府城西北一百八十里流合陆广河又府城北二百里有沙溪流合乌江】干溪【在贵定县西十里流合瓮城河又西有麦新溪流合八字河名胜志苖人多于此跳月吹芦笙男女相和名跳月溪】甲港溪【在贵定县西南废丹平司东十五里】罗鸭溪【在贵定县北废把平司南】原溪【在龙里县西南五里东北流入簸箕河黔记原溪一名水冲】九曲溪【在定畨州西木爪司南八里】小溪【在定畨州南洪畨司南溪流清澈东入牂牁江】尤爱溪【在广顺州东从仁里出山腹中为深溪又东穴山腹泻为瀑布流注济番河又州南五里有干溪雨集成溪雨止则涸】芳杜洲【在府城南门外南明河中广可百歩春来芳草晴沙足供游咏】涵碧潭【在府城南门外通志潭为南明河之所碧流莹澈深不可测】洛白龙潭【在贵定县北十里黔记潭深莫测相传毎嵗有雾气上腾在水则丰在山则歉】白马潭【在修文县北溪流至北渟滀澄俗谓有神物居之】梦草池【在府城内臬使署中池内如开瑞莲必有迁官之喜通志旧为邑人吴子麒别墅一清浅经冬不涸岸植花木与池莲相掩映】玉池【在府城内丰济仓前通志明廵抚赵濬为堂于池之北曰鳯嬉为亭于池中曰浮光】莲花池【有二一在贵定县西南猴塲毎盛夏时荷香数里一在定畨州治前】灵泉【在府城内大兴寺内泉极澄澈】亷泉【在府城内按察司署内又有文泉二一在儒学前一在至公堂右】圣泉【在府城西八里一名百盈泉一名漏汋泉自山麓涌出昼夜百盈百竭似有槖籥莫测其端下流溉田数百亩明镇逺侯頋成□石为池上覆以亭池中立石以騐消长明统志圣泉在宣慰司城西北八里泉面寛可六尺许又号为灵泉】九十九泉【在府城西二十里地名髙寨泉出山顶有九十九穴今堙】珠泉【在府城西三十里通志泉列池中分六七道而出累累如贯珠不絶】温泉【有二一在府城北九十里地名杨郎坝其始出防可以热物流渐逺乃浴一在开州北三十里】神应泉【在府城北一百二十里地名巴香府志泉初无水旁有两石汲者击石数声则涓涓流出随器大小既足复缩不流继汲者亦然莫测其故】济行泉【在贵定县新添闗铺有二源出髙连山穴行者借济渴故名又县北十里有飞泉】呼应泉【在龙里县县南五十里呼之水辄涌出百呼百应俗名呌应泉】瀑布泉【在修文县境防记在府城北五十五里】甘马泉【在定畨州南五里】滚水泉【在定畨州南韦畨司西三里】龙泉【在广顺州东十里】福泉【在广顺州南故老云泉旁旧冇降真藤为妖土人伐之建寺其上】渔矶湾【在府城南南明河左岸渔人鼔泄徃来之所】鳌头矶【在府城南明廵抚江东之架石筑堤建甲秀楼于上】养龙坑【在贵筑县北养龙司旁名山胜□记两山之间渟渊深灵物藏其下春初土人立桞坑畔系牝马己而云雾晦类有物蜿蜒与□接其产必龙驹洪武四年伪夏明升降献良马十其一白者得之于此赐名飞越峯绘图藏之学士宋濓为瓉】莲花塘【有二一在府城南一在府城北黔记城南之莲花塘上有南龙井味甘冽】黄泥塘【在府城西武胜门外相近有龚胜塘又有桞塘在府城廾闗外】虾蟇塘【在贵定县北二十里旱祷多应】清水塘【在定畨州南五里水清不涸溉田数百亩亦曰清水堰】干堰塘【在定畨州程畨司北一里土人以塘之盈涸验嵗之丰歉】龙塘【在定畨州司废大华司西一里许相传有龙潜其中】绕村沟【在定畨州东南废克度里西居民资以灌溉】清水沟【在定畨州西废大华司西一里】龙井【有二一在府治城隍庙前水出石隙味甚清冽明安邦彦围城井忽涸探之一穴深窗莫可穷极盖贼使人盗此水以困城中一在定畨州北卢番司前】普恵井【在府城北一名四方井】沙井【在贵定县治亦名沙井泉味极清甘遇旱不竭】防井【在定畨州西木司北一里清流常涌虽旱不竭】跪井【在广顺州东白云山罗永庵前州志俗传明建文帝隠此山髙无水神龙为之涌泉不溢不涸时有双鲤出没以应晴雨取水者必跪汲始得】
　　古迹贵定旧城【在贵定县西南四十里明统志万厯时割龙里卫之大平伐司及新贵县之平伐司地设县有小城　本朝康熙二十六年移县治新添卫城此城废】程番故城【即今定畨州治元置八蛮顺元蛮夷官明成化中置程畨府元史地理志八蛮顺元蛮夷官至元十六年招降西南诸畨以为安抚司并懐逺大将军虎符仍以兵三千戍之通志明成化十年设程畨府于程畨长官司隆庆二年移程畨府治于省城改名贵阳府万厯十四年设定畨州于旧府】定逺故城【在定畨州南一百里元置定逺府领州五县十明洪武初俱废元史地理志定逺府桑州章龙州必化州小罗州下思同州朝宗县上桥县新安县麻峡县瓮蓬县小罗县章龙县乌山县华山县都云县罗博县】新广顺城【在广顺州东北北冈上明崇祯中建通志万厯中置州无城崇祯二年始建土城寻复议废土城而改建新城于北冈上今州治仍旧城而以新城驻防兵】大万谷落废府【在府城北一百二十里宋置总管府后废黔记宋开寳间蛮酋普贵内附析罗甸国置大万谷落总管府嘉定间移府于今宣慰司治遂废】新贵废县【在府治东南隅元置顺元路于此兼置贵州明洪武初改为贵筑万厯中置新贵县以贵筑司为贵筑郷　本朝康熙二十六年置贵筑县于府治西北隅三十四年裁新贵县】小罗废州【在府城南俗名尔溪街元置寻废元史地理志八畨顺元蛮夷官小罗州黔记府南二十里有大罗废州亦元置俗名大罗街按元志　无大罗州或对县而言故曰大罗耳】白纳废县【在府城南白纳司西八里元置后废黔记地名躬蛾寨元置寻改置中曹白纳司县遂废】洪边废州【在府城北八里元至元中建□畨罗甸宣慰司】章龙废州【在府城北二十里元史地理志八畨顺元蛮夷官章龙州章龙县黔记废章龙州俗讹为陇上】贵州废卫【在府治西隅明洪武年置又贵州前卫在府治之西北隅】濯灵废所【在府城北一百三十里明崇祯三年以水西地建濯临守御所有城　夲朝康熙二十六年省入修文县】修文废所【在府城东北一百五十里明崇祯三年以水西地建修文守御所有城　本朝康熙二十六年省入修文县】息烽废所【在府城东北一百十里明崇祯三年以贵州前卫故絶六屯并割底寨司地建息烽守御所有城　本朝康熙二十六年省入修文县】于襄废所【在府城东南五十里明崇祯三年以青山司地设于襄守御所亦有城　本朝康熙二十六年省入修文县】新添废卫【即今贵定县治元史地理志顺元路新添葛蛮安抚司明统志宋嘉秦初土官宋允髙克服麦新等处以其子宋胜守之改麦新为新添旧志　本朝康熙二十六年移县来　治而以卫省入】龙里废所【在龙里县元置八番罗甸宣慰司后废入龙里司又县东南五十里有废龙里县元置龙里州寻省入平伐司】敷勇废卫【即今修文县治明崇祯三年设卫于此　本朝康熙二十六年改为县通志宋元丰初名干坝龙塲系水西安氏地】乖西废府【在开州东六十里元皇庆初置军民府后废今为乖西司地元史地理志西军民府皇庆元年立以土官阿马知府事佩金符黔记在府城北一百里地名大乖西】古废县【在广顺州南一百里元置属金竹府明初废元史地理志金竹府古县黔记在安抚司西南一百里元置金竹府俗名古羊县　按黔记通志俱作古筑考元史金竹府下止注古县而无古筑黔记通志之称筑疑即字之譌也又考本字与缸同缸羊声相近故俗譌为羊其为古益明矣】曽竹废县【在府城西北八十里元置长官司后废元史地理志顺元等路军民安抚司曽竹等处大徳七年顺元同知宣抚事阿重尝为曽竹蛮夷长官以其叔父宋隆济结诸蛮为乱生获隆济以献】八畨顺元废司【即今贵筑县治元至元中置宣慰司都元帅府明洪武初废通志元至元二十九年置八畨顺元等处宣慰司都元帅府】瓮城都桑废司【在贵定县西南二十里元置长官司明初废元史地理志新添葛蛮安抚司瓮城都桑等处】丹平废司【在贵定县西南一百里元置长官司今废明统志丹平长官司元置属广西南丹州后废洪武中改置属新添卫寻省永乐元年复置通志　本朝康熈二年土官莫之亷以罪诛司废】把平废司【在贵定县北四十里元置长官司本朝雍正八年改土归流明统志元置把平寨长官司属顺元路洪武十五年属贵州卫黔记洪武二十八年属龙里卫二十九年属新添卫后属贵定县】哝耸古平废司【在龙里县东十里元置长官司明废元史地理志新添葛蛮安抚司哝耸古平等处　按黔记作陇耸】龙里废司【在龙里县西北元为龙里等防长官明洪武五年土酋何有善归附置司授之　本朝属龙里县今废元史地理志管番民总管龙里等寨明统志在宣慰司城东五十里】水东废司【在龙里县东北元置水东长官司明洪武五年土酋向四归附置司授之又以随征官胡文英为副今俱废元史地理志顺元路安抚司水东】六广废司【在修文县北元置长官司明初废元史地理志顺元军民安抚司六广等处黔记在府城北一百五十里】劄佐废司【在修文县境元置长官司今废元史地理志顺元路军民安抚司落邦札佐等处明统志在宣慰司城北五十里黔记在贵阳府北八十里】青山废司【在修文县境元置青山逺地等处长官司属顺元路安抚司明洪武中改为青山长官司属贵州宣慰司后废明统志在宣慰司东北四十里黔记在贵阳府西北三十二里】底窝紫江废司【在开州东北元置长官司今废元史地理志管番民总管底窝紫江等处黔记在贵阳府东北一百五十里】卢山废司【在定畨州南七十里元置长官司　本朝康熙四十年裁归州元史地理志管番民总管卢山等处明统志初属贵州卫正统中改属贵州宣慰司寻改属金筑安抚司】大华废司【在定番州西八十里明初置长官司　本朝康熙五十七年裁归州明统志在金筑安抚司南一百二十里洪武中置】金筑废司【即今广顺州治明初置安抚司后废黔记明洪武四年酋长宻定归顺罢金竹府置金筑长官司于斗笠寨十年陞安抚司十六年宻定迁司治于杏林峯永乐十一年宻定子得珠又迁于马岭之阳曰坝寨即今州治也】克度里【在定畨州东南一百里元置雍郎客都等处长官司明洪武中废司分为上下克度二里今废元史地理志新添葛蛮安抚司雍郎客都等处】通州里【在定畨州东南一百五十里元置重州蛮夷长官司明初改为通州里今废元史地理志管畨民总管重州】木官里【在定畨州南一百四十里元置木当蛮夷长官司明初改为木官里今废元史地理志新添葛蛮安抚司木当】万年阁【在府治镇守署内前有镇边防后有退食堂明王鏊建】扶摇阁【在府城南通志凭髙覧胜目尽溪山今废】槐阁【在龙里县治龙山寺内明万厯中刑部侍郎胡价谪戍龙里卫尝吟眺于此】雁塔【在府治儒学内明按察司副使李睿建考贵州厯科乡贡次第及□名嵗月刻于其中今燬】狮峯将台【在府城西一里许通志明初傅友徳讲武于此】观风台【在府城西南一里许明万厯中建】鼎耳台【在府城西明崇祯中总督李若星以西城外髙阜易于受敌因罗入城中建台其上】读书堂【在府城北二里白岩山之半通志明郡人王训读书之所遗址尚存】钟鼓楼【在府治北门内通志今废基址尚存】万巻楼【在府治通志明郡人易贵搆以贮书】东楼【在府城东明郡人頋璇建】都是春风楼【在府城东之东山通志明万厯中建今燬】无边风月楼【在府城北八里明郡人文士昱建】来和堂【在府治即贵州军民堂旧曰正已后更为安攘又更为来和黔记取绥斯来动斯和之义】紫薇堂【在府治布政司署内明布政司张孟介建】爱山堂【在府城南又名迎恩亭】瓮安堂【在贵定县西】宾阳堂【在修文县治龙塲驿内王守仁为记】澄心亭【在府治察院内又有菜根亭明邹鲁并为之记】逺俗亭【在府治提学署内明王守仁为记又有半山亭亦在署内】江亭【在府城内】来喜亭【在府城南】省耕亭【在贵定县西门外】占星亭【在贵定县西四里】问农亭【在贵定县北门外】望气亭【在贵定县北五里】君子亭【在修文县治龙冈书院内明王守仁环植以竹有记】何陋轩【在修文县治龙冈书院内明王守仁建有记】竹石山房【在龙里县治龙山寺内】玩易【在修文县北阳明洞明王守仁穴山麓为之读易于此】循陔园【在贵定县城隅明邑人□禾实建】仙篱【在府城北八十里髙岩上通志昔有黄冠结茅于此】石田【在府城南二十五里黔记昔有隠士居此忽有道士从假牛云耕石田隠士妻徃索牛道士怒舍之去今石上犹存耕犂之迹】
　　闗隘新添闗【在府城东南二里今名图宁闗通志贵州站在其下】响水闗【在府城西之北五里亦谓之蔡家闗又明洪武三十年　顾成征水西诸蛮破涧水闗亦在府西北五里】鸦闗【在府城东北五里鸦闗山下闗西为杨桞铺四川驿道所经】打杵闗【在贵定县东五里其地亦名打防岭又县东十五里有谷忙闗亦名谷满闗】马桑闗【在贵定县西五里亦名马桑冲旧为苗贼出没之地明万厯中筑堡守御】瓮城闗【在贵定县西南二十五里黔记自马桑冲而西十五里即瓮城哨】陇耸闗【在龙里县东二十里黔记自东门外东闗哨二十五里至巃嵸哨又十里接新添卫界】永通关【在龙里县西五里又有长冲関在县西长冲山】黎児闗【在龙里县西二十里又西即界牌哨接贵筑县界】木星闗【在定畨州东金石司西南八十里又司西三十五里有墓口闗司西九十里有梅子闗】龙堰口闗【在定番州东大龙番司西十二里】蔓头闗【在定畨州西木司北十五里又州西麻向司东二里有打仇闗州西废大华司北六里有黒石闗】鸡窝闗【在定畨州南十里相近有磨石闗又州南十五里有滴水岩闗又南五里有石门闗】乌罗闗【在定畨州南罗畨司西北五里外又司北十里有冗夏闗及竹柯闗】苦练闗【在定畨州南废卢山司西北七十里又十里有翁松闗】程番闗【在定畨州北十里】通州闗【在定番州东南一百七十二里】克度闗【在定畨州东南一百八十里】小山闗【在定番州西北上马桥司东五里又司东南二十五里有洞口闗三十里有长田闗司南十五里有下马闗四十里有青苗闗司西六北十里有水闗】白崖闗【在广顺州东十五里又东五里有翁桂闗】干溪闗【在广顺州西四十里又西五里有文马闗】燕溪闗【在广顺州北十三里】广兴镇【在府城西南】龙头营【在龙里县东明天唘初安邦彦犯防城廵抚王三善赴救自新添抵龙头营败贼兵夺龙里是也】白杵营【在龙里县东南安邦彦犯防城其党朱万化据龙里官军不能进别将杨愈懋与战于江门白杵营即此】水洞山砦【在贵定县东南十余里扺都匀府之间道也又县西南十里至翁哑山县东北十里至黄苗山皆县境小路苖贼巢穴】髙砦【在龙里县西十里明王三善讨安邦彦既克龙里引兵复进夺髙砦及七里冲】金明砦【在开州西司境明洪武中顾成征西扒古各劳金明等砦平之】卜防砦【在定畨州境又有立旺砦皆戍守地通志州境有把马等十八砦俱属通州里管辖】罗荣砦【在广顺州东南】青岩堡【在府城南四十里明天唘初安邦彦遣兵围青岩断贵阳粮道廵抚王三善使别将王建中救青岩焚贼寨四十八荘定畨路始通】孙官堡【在府城西北又相近有赵官堡明安邦彦渡江烧刦麻姑孙官堡廵抚王瑊先遣兵攻府西沙坝尽俘其罗鬼苖蛮夺气又宻遣兵败邦彦于赵官堡水内水之贼皆溃去】洪边堡【在府城北十里旧为土司宋氏所据又有八姑荡及平八荘诸寨俱在府西北明天唘初洪边土酋宋万化与诸苖谋应安邦彦廵抚王三善遣王建中勦八姑荡焚荘寨二百余处贼谋遂寝】莲花堡【在龙里县西明天唘三年安邦彦党据龙里巡抚王三善遣别将祁继祖破莲花堡连烧上中下三牌贼寨百余防龙里之路始通】纸局坝【在龙里县东又有窰坝在县北】廖家坝【在定畨州西北小程番司西二里】皇华驿【在府治上走威清下接龙里】贵州驿【在府城北今废明永乐间贵州初设布政使其时未有官廨假城外驿馆为公署即贵州驿也至景泰间始建署于城内】新添驿【在贵定县南上走龙里下走黄丝驿为徃来要道新添站立置于此】龙里驿【在龙里县西上走省城下走新添明统志洪武四年置十九年改为站通志今仍置龙里驿】龙塲驿【在修文县治明正徳初王守仁尝谪龙塲驿丞今废】劄佐驿【在修文县境今设廵检又有防寨驿渭河驿飬龙阬驿陆广驿俱在县境】龙洞铺【在府城东十里又有阿江铺中火铺毕铺哨铺毛栗铺班竹园铺旧各有铺兵戍守俱属贵州卫今裁】干溪铺【在贵定县西又有瓮城铺新安铺岩头铺旧皆戍守处】谷觉铺【在龙里县境通志作谷角铺又有髙寨铺麻子铺陇耸铺旧俱有戍兵防御今裁】太平哨【在府境又有阿江头哨凉水井哨平哨湾子哨长坡哨鹁鸽箐头哨沙子坡哨旧俱设兵防御】旧桥哨【在贵定县境又有望城哨马桑冲哨干溪哨母猪洞哨龙井哨银矿哨谷忙旧哨新哨岩哨旧俱设兵防御】
　　津梁遵徳桥【在府治布政司西跨贯城河】振武桥【在府治都司署左】忠烈桥【在府署东以近南霁云忠烈祠故名】月殿虹桥【在府治旧贡院前俗呼六洞桥】玉带桥【在府治龙井前】金琐桥【在府城西门外定畨广顺徃来之路】阿江桥【在府城西十里】霁虹桥【在府城南门外南明河上明镇逺侯頋成建俗名襄阳桥故南明河俗亦谓襄阳河或云桥成而襄阳府济饷适至故名】浮玉桥【在府城南隄】南浦桥【在府城南富水上】洪济桥【在府城北十五里俗名土桥】仙临桥【在府城北二十里上有仙人足迹旁有松梵庵】麦架桥【在府城北三十里麦架铺通水西大道】济番桥【在府城西南三十里济番河上黔记明成化初宣慰使宋昂叠石为桥曰济番桥】大慈桥【在府城西南五里四方河上】通济桥【在府城西北三里一为头桥又一里为二桥又一里为三桥统名之曰通济】三江桥【在府城西北四十里跨三江水】珍珠桥【在贵定县东十里路通平越】麦新桥【在贵定县西跨麦新溪上】恵政桥【在贵定县西二十里跨瓮城河上即瓮城桥】瓮侣桥【在贵定县东北】广济桥【在龙里县西南一名水桥跨原溪上为徃来必经之道】永通桥【在龙里县西三里】簸箕大桥【在龙里县北跨簸箕河上】程番桥【在定畨州西二里】墨緑桥【在广顺州东五里】天生桥【在广顺州北三十里游名山记石壁千仭环绕如城水迳其下信天造也通志在州东从仁里水穿山腹因而成桥】洛白渡【在贵定县北十里通志作洛北渡】陆广渡【在修文县废濯灵所西二十里】乌江渡【在修文县东北通志黔蜀分界处】茶山渡【在开州东三十里】棉花渡【在开州东南五十里】长丰堰【在府城南卧牛山南溉田甚广】
　　陵墓元何宣慰墓【在府城东一里逸其名为八畨顺元宣慰使有善政】十义友墓【在府城北名不传府志元至元末有义士十人合力保境卒府城北】宋阿重墓【在府城北】明孔文墓【在府城普定街后文先圣裔洪武初以知府谪戍贵州卒于此子孙守墓居焉】杨亷墓【在府城东宣徳中亷官叅议卒后无资归里遂卜于府东三坡林因家焉】徐节墓【在府城南】
　　祠庙武侯祠【在府城南门外南明河岸祀蜀汉诸葛亮】夏国公祠【在府治南祀明夏国公顾成】阳明祠【在府治东祀明新建伯王守仁】四先生祠【在府治北祀明新建伯王守仁廵抚郭子章江东之廵按应朝卿】忠勲祠【在府治东祀明监军佥事杨寅秋及讨播阵亡诸将士】忠烈祠【在府治北祀明殉难廵抚王三善副使岳具仰总兵鲁钦郡人汤师炎田景猷李绍忠并文武大小等官百余人从祀】康太保祠【在贵定县北十里祀宋康保裔】祝融庙【在府城内】忠烈庙【在府治东祀唐南霁云凡水旱灾祲疠疫兵革之事有祷必应俗谓之黒神庙】
　　寺观大兴国寺【在府城内】潮音寺【在府治西南隅】东山寺【在府城东东山上】黔灵山寺【在府城西三里】迎恩寺【在府城南闗又南门外碧潭上有南庵】永安寺【在府城北宅溪前】通化寺【在府城北翠屏山上】金山寺【在贵定县西门外半里】阳寳山寺【在贵定县北阳寳山上前后两寺为一方之胜】龙山寺【在龙里县治】龙泉山寺【在开州大乖西地】西山寺【在定畨州西】万夀寺【在广顺州东通志内有明建文帝遗像】螺拥寺【在广顺州东螺拥山旁旧志一名罗永庵世传明建文帝逊国后至此题诗于壁】方广寺【在广顺州东天台山】大道观【在府治旧名崇真观】崇圣观【在府城北八里】紫虗观【在龙里县东紫虗山上】
　　名宧宋宋景阳【真定人开寳八年帅师征蛮既定广右复进兵都匀等处西南以平诏建大万谷落总管府授景阳都总管以镇之景阳抚绥劳来逺人归附卒赠太尉谥忠成】元张懐徳【大徳中为贵州知州值土官宋隆济及蛇节反攻贵州时兵备废弛懐徳募义勇合官军死战以众寡不敌被执骂贼死郡人表其战地曰崇节】明吴得【全椒人洪武中为龙里守御千戸洞蛮林寛作乱与镇抚井孚城守待救不至曰城破在顷刻若不能守父母被难不忠不孝何用生为即帅麾下驰贼阵格杀数十人遂中毒弩死事闻赠指挥世袭仍恤其家】井孚【龙里卫镇抚与吴得守城尽节事闻赠千户世袭恤其家】王信【龙里卫指挥佥事从镇逺侯顾兴祖广西桞州马平县贼阵亡郡人祠祀之】陈忠【新城人永乐中为新添指挥同知正统中苖贼攻城忠率众死守城頼以全】汪藻【内江人成化中为程畨知府民夷畏服尝拓郡城迁府治皆不烦民力定都匀兵变亦与有功】邓廷瓒【巴陵人成化时新设程畨府以廷瓒知府事悉心规畵凡城郭衢巷学校坛庙廨舍以次兴建榜谕诸獠使受约束政平令和四境晏然】王守仁【余姚人正徳中以忤刘瑾谪贵州龙塲驿丞万山丛薄苖獠杂居守仁因俗化导夷人悦服相率伐木为屋以居之】王尊贤【阆中人嘉靖中为程畨推官亷洁有异政】钱策【浙江人万厯中知贵阳府亷介明敏剖防如神当事重之】王应昌【浙江人万厯中知定畨州多恵政】李若楠【天启初以推官驻镇新添安邦彦围城与指挥桞国柱率众坚守城颍以全陞毕节佥事】刘三畏【天唘初为龙里训导适安邦彦围城死于难又原任守备刘臯与贼格门子景武赴救皆死之人称龙里三刘】白尚文【新添世袭千户安邦彦国省城尚文率众赴援遇贼于瓮城桥力战而死事闻加指挥同知】梁思泰【天唘初为贵阳府同知以督饷征水西遇害赠按察司佥事祀忠烈祠】祁继祖【安邦彦之乱土酋何中尉进据龙里廵抚王三善遣继祖以游击攻之燔□中下三牌及贼百五十砦龙里路遂通继祖又甞夜捣吴楚汉八姑燔荘砦二百余贼溺死无算】王建中【安邦彦攻贵赐围青岩断粮道王三善使建中与刘志敏并以叅将救青岩焚贼四十八荘定畨路始通】朱家民【曲靖人天唘三年知贵阳府防安邦彦乱贵阳被围家民抵平越奉廵抚王三善命走四川河南乞师围解始得入先是城中民戸十万被围六月死亡畧尽家民抚恤伤残甚着劳绩】周鸿图【即墨人为贵阳同知安邦彦乱廵抚侯恂荐鸿图监纪军事共解贵阳围龙里卫为贵阳喉遭贼残破恂命鸿图徃理剪荆蕀招流亡饬军伍缮城郭甫数月复还其旧】胡从仪【山西人天启三年分镇新添偏桥诸卫先是下六卫积苦苖患从仪徧厯苖洞得其山川险易出没之路画地分守柝声相闻四年以逰击援普定功多既而破贼长田以叅将讨平匀哈又与诸将平老虫添崇桢三年又平苖贼汪狂角进都督佥事及卒黔人为立真将军碑】郑鼎【龙溪人天启初知广顺州安邦彦反或劝走定番鼎不聼贼至死之赠光禄寺卿】朱茂时【秀水人崇桢中知贵阳府刚明果决摘伏如神奨拔士类皆成令器】黄嘉隽【鄞县人崇桢中知开州土苖作乱防城嘉隽骂贼触阶而死子近衮近扆及吏目聂禁俱死之】陈新第【长夀人崇桢末知定畨州孙可望入冦新第誓众坚守城破死之同时殉难者学正尹大任训导徐镳吏目安绍祖周龄六俱自缢死威逺卫守偹陶世显及勇士简成书血战而死　本朝乾隆四十一年陈新第陶世显赐諡莭愍尹大任徐镳安绍祖周龄六简成书俱入忠烈祠】
　　本朝杨应锷【贵阳府同知呉三桂叛兵至黔应锷被执不屈械系之后铜于防化及大兵将入滇伪留守郭壮图执之回省应锷从容燕饮先令其妻妾尽莭随自杀】
　　人物汉谢暹【牂牁人为本部功曹时公孙述防蜀暹与大姓龙傅尹董氏保境为汉闻光武在河北遣使从番禺奉贡光武嘉之号为义郎】三国汉济火【牂牁人闻诸葛亮南征积粮通道以迎师遂佐亮平西南夷擒孟获封罗甸国王巳乃攻普里诸种拓其境土即安氏逺祖也】晋谢恕【牂牁人为本郡太守咸和八年宁州刺史尹奉为李雄弟夀所破南中地尽为雄有惟恕保郡独为晋官及夀僭即伪位遣李奕攻之终不得防官至抚夷中郎将宁州刺吏】侯馥【字世明牂牁人李雄据成都宁州刺史王逊表馥为江阳太守未至雄将李防已据江阳举兵攻馥被执雄责之馥曰事君之心有死无二雄必欲降之使人委曲开谕馥怒骂不屈雄义而释之】唐赵国珍【牂牁人酋长赵君道之裔天寳中南诏阁罗鳯叛宰相杨国忠兼劒南节度使以国珍有方畧授黔中都督屡叛南诏获五溪十余年天下方乱其郡独宁】宋宋胜【新添人嘉泰初克服麦新等处以胜守其地嘉定中授胜右武大夫沿邉溪洞经畧使子孙世袭】元宋阿重【原籍真定人其逺袓景阳于开寳初帅师平蛮授大万谷落都总管后遂家焉阿重尝为贵竹长官以其叔宋隆济结诸蛮为乱弃家朝京师陈事宜大徳中为顺元同知宣抚司后加平章政事讨服叛逆威着南裔卒赠贵国公谥忠宣】明徐资【原籍夀昌人以戍贵州卫遂居贵阳正统时廵按御史黄锦闻资有才畧辟置左右随锦廵邉至羊膓河猝与贼遇资奋挺直前叱贼曰蝼蚁余孽敢害朝廷宪臣耶遂遇害鄊人名其墓为忠节冈】秦颙【字士昂宣慰司人正统中进士顺天初以礼部贠外郎奉使滇粤谘民疾苦归防于朝帝多采纳厯云南参政擒剧贼辨疑狱尝廵金齿渡路江风涛大作颙正色赋诗风宁舟济人谓忠诚所格后卒于官】詹英【字秀实贵阳人正统中举人授防川卫训导时滇有麓川之役英上防言邉务十三事悉行之又上防论王骥等贪功黩武老师费财帝大异之诏即往叅其军英诣阙辞公卿争欲识其面满考迁河西教谕防荐可抚蜀者侍郎张固帝可之蜀頼以安】易贵【字天爵宣慰司人景泰中进士性刚正厯官辰州府知府有古循吏风致仕归闭户校书十余年卒】徐节【字时中资子成化中进士授内郷知县治行称擢御史三上防数锦衣卫指挥牛循罪屡劾阁臣万安等风裁凛然厯官云南叅政连破梁山竹箐米鲁诸防迁山西廵抚以忤刘瑾削秩归瑾诛复职致仕卒】史韬【贵定人治中为新添卫指挥征陈防□土有功调征普安遂没于阵】汤冔【字伯元贵阳人年十四防母继母韩氏性严苛两弟皆畏惮出亡独冔能致其慈爱嘉靖中成进士厯官潮州知府以风节自任请托不行有凟者则糊刺堂壁以媿絶之未几改巩昌解任归卒】许竒【字文正贵阳人嘉靖中由举人厯仕顺庆府同知郡有盐课无征者院议均摊于粮竒争曰课生于井粮生于田齐民无井而使代盐课不可遂大忤直指意寻免官归初奇未第时聘易氏未娶而女得癈疾其家见奇第不敢言奇曰女已字我我不娶女安归乎卒娶之无纎芥嫌生三子俱登科第】李时华【贵阳人万厯中举人厯官御史弹劾不避权贵又廵按四川河南广东多所兴除擢太仆寺卿予告归】王尊徳【贵阳人万厯中进士初授行人擢御史按广东吏治肃清天唘间安邦彦围贵阳屡疏请援围得觧厯官广西廵抚总督两粤有绥靖功卒于官囊无余资赠兵部尚书】徐卿伯【字孟麟贵阳人万厯中进士官御史刚直多所谕建安邦彦围贵阳十月不觧疏劾王三善逗留奉防促之三善乃奋击破贼围始觧终四川叅议】马士升【贵阳人御史文乡子喜读书屏居山寺一榻萧然日以篇什自娱时皆目为迂诞后防乱被执骂贼而死　本朝乾隆四十一年】
　　【赐諡节愍】吴子麒【字九达贵阳人万厯中举人授兴寕知县以母老弃官归崇祯十年蛮贼乌谜叛防大方城縂督朱爕元遣子麒诣六广説降诸目従流贼入黔麒与里人主事刘琯等纠乡兵拒之被执不屈死　本朝乾隆四十　一年赐諡节愍】易楚诚【贵阳人父病楚诚泣祷于天已而果愈又尝病痬医欲得兎髄和药楚诚求之野冇羣鹰争攫一兎掷地得持归付医有司欲上其事固辞而止】马端【贵阳人事毋至孝母疾思鲤为脍端遍求不得忽一老翁持双鲤来】【售端入室取値酧之比出翁竟不见人谓孝感所致云】越其杰【字卓凡贵阳人万厯中举人倜傥好竒工诗文兼善骑射天启二年任防州府同知奢崇明围成都其杰帅兵往救大破之陞佥事中忌者归寻起官至河南廵抚】周思稷【贵阳人由举人知新防县告归值安邦彦围城固守经年以食尽自谥同时殉难者为李国栋孙枝衍杨之寕胡仰极云】守棺孝子【贵定人不知姓名安邦彦将围城城外居民争入城以避孝子独守其母棺不去贼至义之不加害后饿死柩侧焉】程春化【贵阳人由贡士授仁夀知县值防乱城防整衣冠向阙再拜而死　本朝乾隆四十一年赐諡节愍】刘英【贵阳人由贡士授遂平县知县值李贼破城被执骂贼不屈而死二本朝乾隆四十一年赐諡烈愍】刘琯【贵阳人崇祯中为户部主事致政居家流贼入黔与吴子麒杨元瀛李公门李世甲王孙齐胡修超蔡绍周等同时被执俱不屈死本朝乾隆四十一年刘琯杨元瀛李公门李世甲俱赐谥节愍王孙齐胡修超蔡绍周入祀忠烈祠】邱朴【贵定人翰林禾实子崇桢癸酉举人孝友能文章官至荆南佥事遇难死节弟素崇桢庚午举人厯官南阳知府流冦入城骂贼而死　本朝乾隆四十一年】
　　【赐諡节愍】顾人龙【定畨州人孙可望等攻城人龙率士民固守杀贼甚众城防与妻李氏对缢子大元抱父母尸哭不去贼并杀之同时殉难者乡官尹思民赋诗题壁引防而死黎维坦城上督战死胡允中冠带坐庭中骂贼而死贡士饶谟诸生王道中顾从龙黄文芳李一龙李二龙夏朝卿毛一练尹汤傅尹汤卿熊化杨池明唐琏贾翰张新建王仰王基昌土宫龙在田程民悦韦帝臣土舍龙起潜龙飞韦之福把总许华宇巷战而死举人毛琛投井死教授艾养中诸生周卜年尹汤賔熊钟随乡约杜凡六赴火死谢生谢赐璠黎应阳江山秀潘达黎应辰投泮池死武举防九锡为贼将艾能奇所执不屈而死按察司司狱陈玉环自经而死　本朝乾隆四十一年顾人龙等四十一人俱入祀忠烈祠】金镇贵【开州人厯官至总兵崇桢末狆苖围州城镇贵与知州黄嘉隽协力守城城防遂遇害】李科【开州人厯官至副总兵崇桢末流防侵境科率兵至茶山渡与贼战没于阵本朝乾隆四十一年赐谥烈愍】何兆桞【开州人崇桢庚午举人水西贼化沙杓围副将方国安于大方城总督朱元委兆栁救援兆栁捐赀助饷救国安斩化沙杓流贼至黔兆桞招集义勇捍其郷孙可望杀之籍其家子东鳯鸣鳯并死之　本朝康熙年间少子人鳯白其寃于经畧洪承畴事闻给还家产】
　　本朝金昆【开州人有孝行郷里无间言乾隆年间　旌表】
　　流寓唐李白【天寳中因永王璘事诏长流夜郎后遇赦还】明杨慎【新都人正徳中进士授翰林修撰嘉靖五年以议大礼谪戍永昌尝徃来黔中着有流寓杂吟】
　　列女元桑乌逊妻托克托章【桑乌逊为达噜噶齐早卒章不忍独生以死狥之延祐二年得旌表　桑乌逊旧作相几孙托克托章旧作脱脱真达噜噶齐旧作达鲁化赤今俱改正】明朱宣妻刘氏【名慧贵阳人性至孝母病割股以进后适宣年二十一宣没刘守节抚孤以终】夏玘妻陈氏【贵阳人玘卒陈以死自誓毕闭门自缢】周汝麟妻薛氏【贵阳人安邦彦围城恐被辱抱防女投水死又同时有潘思聪妾程氏亦仰药死俱旌表】李秉玉妻汤氏【贵阳人安邦彦作乱汤同兄避难闻贼至惧汚投水死】戴氏女【龙里人初许聘陈世杰未归而杰卒戴矢志不嫁奉父母尽孝御史题旌】刘山松妻吴氏【贵阳人吴子麒女防谙书史以山松出逰久不归依母家十余年闻流冦将至即懐利刄以待至则自刎死】吴中芸妻陈氏【贵阳人年三十而寡流冦至抱防子自沉于溪】杨玉骢妻汤氏【贵阳人汤景明女流贼入黔闻夫被执投水死】邱禾嘉妻姚氏【贵定人禾嘉官辽东廵抚卒于京邸姚上疏扶衬归里流贼防城惧汚投井死】姚圣言妻陈氏【贵定人流贼防城陈恐被辱自投于井亲戚救之引避山中闻贼至投崖死】孙南光妻朱氏【贵筑人南光早卒朱守节流贼破城骂贼投井死】张承祖妻吴氏【定畨州人流贼破城氏恐被汚赴莲花池死】
　　本朝冉瓖妻越氏【贵阳人年十六适瓖甫数月而瓖卒氏志期殉节待瓖大敛毕投环而死】梁国辅妻髙氏【贵筑人年十九夫卒舅欲令其改适已有成议氏闻之悲泣终夕平旦更衣拜奠夫柩毕即入室自缢死】杨郁妻何氏【修文人郁客死普安和闻之觧带自缢死】凌国士妻白氏【贵定人事姑孝谨姑病痿痹毎食则举匕以饭之察其寒暄以时易寝褥夜则坐姑之旁假寐衣不觧带者数年姑病亟割股和药以进遂稍瘳邑人共称为孝妇】李氏女【贵定人防喜读书许字张其翽未嫁而张卒女矢志不二其母欲夺之女剪髪为誓自经者再乃止守节十年而殁】许如龙妻李氏【广顺州人于归三载而如龙死氏方懐孕立志守节阅两月生一子家贫甚孀姑在堂氏以针黹畜牧为飬育计后姑死防如礼子桂为名诸生乾隆年间　旌表又同府李荣妻姚氏向祖兴妻李氏吴佩妻罗氏韩仪妻黄氏陈源泰妻徐氏李萃妻吴氏陈起聪妻秦氏金瑞妻李氏白文□妻徐氏葛先达妻丁氏又李尔位妻刘氏白珩妻徐氏袁育物妻文氏罗鼎元妻周氏张玠妻杨氏陈天秀妻黄氏越于鼎妻谢氏卢僖妻李氏罗经世妻丁氏朱重仁妻傅氏张聫芳妻王氏陈坊妻金氏刘士贞妻房氏熊胜鳯妻王氏王文宏妻施氏丁应蕃妻李氏马天祥妻陈氏李永爵妻陈氏顾起鸿妻陈氏雷子宣妻金氏萧日昌妻防氏鲁友仲妻鮀氏金汤平妻王氏金汤治妻陈氏陈珩妻王氏赵宗源妻吴氏郑煜妻魏氏卢肇隣妻黄氏张天禄妻彭氏金甸图妻王氏万世华妻张氏邹□妻印氏余应祖妻邓氏龙吟妻刘氏丁梅妻张氏刘文魁妻程氏徐宗妻陈氏郭汲妻张氏邹毓先妻王氏邵宣妻龙氏吴胜时妻陈氏何濵妻陈氏吴从鲁妻刘氏龙毓鲲妻夏氏刘仕仁妻余氏廖文沛妻李氏马世元妻邓氏俱夫亡守节又烈妇杨思贤妻凌氏阮选妻吴氏李置妻谢氏贞女何氏袁氏于乾隆年间先后　旌表】
　　仙释宋陶道人【黎州卒也宋绍圣间入狮子山采薪遇异人得道与王画龙同时其所画龙必有所阙不然则随雷雨变化后俱不知所终】明韩野云【不详其所自来万厯间止大道观能知人隐善饮尽数斗不醉恒携一铁笛饮则吹之响彻云表后不知所徃】东华道人【隠姓名逰青岩诸处蓬头跣足虽隆冬惟一单衣昼夜危坐不寐不饮不食囊盛乌梅数枚时取微齧之岁余去之峩眉山云】白云【大理人戒行精严万厯间至阳寳山探幽采胜直穷薮泽山故多虎主僧止之弗聴裹粮坐泽中凡八日时方大雪僧所止有鹿卧其地雪輙弗及其虎亦絶】
　　土产兰【府城及各县出其色有黄白紫碧数种明统志府境及各长官司出】马【旧出贵筑县养龙坑明统志府境及各长官司出】刺竹【贵定县出明统志府境及各长官司出】葛布【贵定县出明统志丹平长官司出】茶【龙里县东苖坡出明统志府境及各长官司出】硃砂【开州山中出采之甚难汉书地理志牂牁郡谈指出丹】水银【开州出即以硃砂升链而成又有生于砂中不待烹链者谓之自然汞尤不易得今开州有硃砂及水银厰】龙爪树【在旧息烽所城南树极髙枝皆仰生攫拏如龙爪春间开花类山茶土人以其花之多少騐嵗丰歉】脆蛇【生草泽间长尺许围如钱首尖尾秃背黒腹白捕以竹筒急持之稍缓则自碎性能已风去厉】
　　苖蛮土人【在贵筑贵定广顺等处与军民通婚姻男子事贸易妇人力耕作嵗时礼节皆同中原黎平府亦有之】宋家苗【本中国之裔春秋时宋为楚所蚕食俘其人民而放之南徼遂流为夷即宋宣慰之祖也颇通汉语识文字勤于耕织男子防而长衿妇人防而短衿将嫁男家来迎女家则率亲戚棰楚之谓之夺亲防饭蔬饮水今亦尽变为华矣】龙家苖【其种冇四在广顺州者为狗耳龙家好依深林荐莾之间春时立木于野谓之鬼竿男女旋跃而择对既犇则女氏之党以牛马赎之方通媒妁衣尚白防服则衣青男子束髪不冠善石工妇人辫髪螺结上指若狗耳之状衣班衣以五色药珠为饰人死以杵击臼和歌哭以七月七日祭其先茔镇宁康佐司亦有之】犵狫【一名犵獠其种有五蓬头赤脚矫而善犇轻命死党用布一幅横围腰间花布者为花犵狫红布者为红犵狫死者有棺而不置崖谷间不施蔽盖树木主于侧号曰家亲殿又有猪屎犵狫喜不洁至与夫豕同牢又有剪头犵狫在贵定县男女蓄髦寸许死则焚之其在平伐平逺者为打牙犵狫剽悍尤甚父母死子妇各执其二齿纳诸棺中以为永诀】木老【在贵定县性狡悍善制刀初娶分寝既生子然后同处祀鬼用五色旗遇节则鼓歌以迎姻娅有长防之节都匀黔西亦有之】蛮人【在废新添衞丹平二司性犷戾以丑戌为塲十月朔日为节祭鬼为乐】八畨【在定畨州其俗劳女逸男妇人直顶作髻业耕织获稻和稭储之刳木作臼曰椎塘以寅午日为市燕防击长腰鼓为乐以十月望日为嵗首不择曰夜静出之盖不忍使其亲之知也】白苖【在龙里县亦名东苖西苖服饰皆尚白性戅而狡转徙不恒多为人雇役垦田徃往负租而逃男子科头赤足妇人盘髻长簮】仲家苖【好楼居有姓氏衣尚青男子以帕束首躧屦妇人多纎好而勤于织以青布髻长裾褶绩孟春跳月用防巾编为花毬视所欢者掷之在室奔而不禁嫁乃絶之以姿色定聘即同堂兄姝皆为婚防则屠牛召亲友以大瓮贮酒执牛角□饮主人不食肉止食鱼虾用棺以伞覆墓上期年而火之以十一月为嵗首以牛马鸡牲骨用米糁和之以作醋至酸臭为佳多蓄蛊毒每以杀人敛百物之毒以染箭簇中人血繻缕立死性险谲嗜杀最为强悍】杨保【性奸狡婚姻祭悉同汉人龙里居多】花苖【在贵筑广顺等处男女拆败布缉条以织衣无衿窍而纳诸首以青布裹头妇人敛马尾杂人髪为髪大如斗笼以梳裳服先用蜡绘花于布而染之既染去蜡则花见餙防以锦故曰花苖昔三苖之裔其人有名无姓有属无长不知正朔以十二辰属为期无文字刻木为信架木如鸟巢寝防炊防与牲畜俱夜无卧具掘地爇柴以反侧食麦稗杂野蔬间有稻则储以待正供毎嵗孟春合男女于野跳月择偶以季夏为嵗首丧则环哭尽哀不用棺病不服药惟祷于巫鬼动作必卜或折茅或鸡騐其胫骨与防诸苖之俗太都类此】东苖西苖【在贵筑之谷池里男蛮髻着短衣色尚浅蓝首以织花布条束髪妇着花裳无防惟遮覆前后俗与花苖同】克孟牿羊苖【在广顺州金筑司择悬崖防窍而居不设床第搆竹梯上下髙者百仭耕不挽犁以钱铸彂土耰而不耘男女躧笙而偶兔乳而归其聘财亲死不哭舞浩唱谓之閙户明年闻杜鹃声则闭户号泣曰鸟犹嵗至亲不复矣】谷蔺苖【在定畨州性凶顽善击刺出入必持鎗弩蛮党皆畏之】















　　钦定大清一统志巻三百九十一
<史部,地理类,总志之属,大清一统志>
<史部,地理类,总志之属,大清一统志,安顺府图>
<史部,地理类,总志之属,大清一统志,安顺府图>
<史部,地理类,总志之属,大清一统志,安顺府表>
<史部,地理类,总志之属,大清一统志,安顺府表>
　　钦定四库全书
　　钦定大清一统志巻三百九十二
　　安顺府【在贵州省治西一百八十里东西距三百一十里南北距一百六十里东至贵阳府贵筑县界一百四十里西至南笼府安南县界一百七十里南至南笼府永丰州界一百里北至大定府平逺州界六十里东南至贵阳府广顺州界四百里西南至安南县界四百五十里东北至大定府黔西州界四百里西北至平逺州界一百里自府治至　京师七千八百二十里】
　　分野天文井鬼分野鹑首之次【晋书天文志自东井十二度至栁八度为鹑首】
　　建置沿革禹贡梁州荒裔汉牂牁郡地晋为兴古郡【晋书地理志兴古郡蜀置统县十一】梁以后入于蛮唐为罗甸国地宋为普里部【曹学佺名胜志罗鬼犵狫可苖所居号普里部】元时内附置普定府隶云南省至元中改为罗甸宣慰司【元史地理志普里部归附后改普定府乌鲁司请剏罗甸宣慰司隶湖南省至元二十七年罢之仍以其地隶云南　乌罗斯旧作斡罗思今改正】大徳七年改普定路属曲靖宣慰司明洪武十四年仍置普定府十五年又析置安顺州属焉【明统志元置习安州洪武十六年改曰安顺州属普定府】十八年府废以州属普定卫隶四川【通志明洪武十四年复置普定府领州三长官司六属四川布政司寻増置普定卫十八年府废以州司附于卫仍属四川】正统三年改隶贵州万厯中陞安顺州为军民府【通志万厯三十年改安顺州为安顺军民府】
　　本朝为安顺府雍正五年以普安州及普安安南二县改属南笼府今领州二县三土司五
　　普定县【附郭东西距一百二十里南北距九十里东至安平县界六十里西至镇宁州界六十里南至贵阳府广顺州界五十里北至大定府平逺州界四十里东南至本府属界五十里西南至镇宁州界四十里东北至镇宁州界五十里西北至废定南所治五十里汉牂牁郡地元置普定县隶普定路明洪武初于普定府増置普定卫二十五年陞为军民指挥使司属四川布政司正统三年改属贵州都司　本朝康熙十一年改为普定县为府治】永宁州【在府城西一百四十里东西距一百里南北距一百一十里东至镇宁州界七十里西至南笼府安南县界三十里南至广西土司界七十五里北至南笼府普安县界三十五里东南至南笼府永丰州界二百二十里西南至安南县界八十里东北至大定府平逺州界九十里西北至本府毛河界八十里古荒服地汉唐为牂牁地元置永宁州属普定路后废明洪武十六年仍置永宁州属普定府十八年府废属普定卫隶贵州都司正统三年改属贵州布政司万厯三十年改属安顺府　本朝因之】清镇县【在府城东一百二十里东西距九十里南北距七十里东至贵阳府贵筑县界二十里西至大定府平逺州界七十里南至镇宁州界二十里北至贵阳府修文县界五十里东南至贵筑县界十里西南至安平县界二十里东北至贵筑县界三十里西北至大定府黔西州界九十里汉为牂牁郡地唐宋时为覊縻蛮地元为贵州宣慰司地明洪武二十一年置威清站隶贵州卫二十三年改置威清卫隶贵州都司崇祯三年又置镇西卫及赫声威武二守御所　本朝康熙二十六年改置清镇县而以卫所附入之属安顺府】安平县【在府城东六十里东西距五十里南北距六十里东至清镇县界二十里西至普定县界三十里南至贵阳府广顺州界四十里北至清镇县界二十里东南至广顺州界三十里西南至普定县界三十里东北至镇宁州界三十里西北至大定府平逺州界四十里汉为牂牁郡地唐宋俱为罗甸国地元为金竹府地明洪武二十三年置平坝卫属贵州都司崇祯三年又置柔逺守御所　本朝康熙二十六年改平坝卫为安平县而以柔逺所附入属安顺府】镇宁州【在府城西五十五里东西距一百五十里南北距一百九十五里东至贵阳府广顺州界一百二十里西至普定县界三十里南至永宁州界二十里北至安平县界一百七十五里东南至普定县界三十五里西南至南笼府界一百五十里东北至贵阳府贵筑县界二百二十里西北至大定府黔西州界一百二十里古荒服之地汉唐志为牂牁罗甸国地元始置镇宁州明洪武十四年属普定府寻改属四川普定卫正统三年改属贵州布政司嘉靖十二年迁州治于安庄卫城万厯三十年改属安顺府　本朝因之康熙十一年省卫入州】西堡副长官司【在府城西北九十里元为寨明洪武十九年置司领四寨属安顺州后属安顺府本朝康熙十一年改属普定县二十一年仍还属府长官温姓】顶营长官司【在永宁州南一百五十里元为寨明洪武十九年置司领三寨　本朝因之长官罗姓】慕役长官司【在永宁州西一百七十里元为寨明洪武　十九年置司领四寨　本朝因之长官礼姓】沙营长官司【在永宁州境明洪武十四年置司　本朝因之长官沙姓】康佐副长官司【在镇宁州东四十里元为寨明洪武十九年置司领四寨隷普定县寻隷普定卫正统二年改今属　　本朝因之长官于姓】
　　形势崇山峻岭为郛郭惊涛急流为沟池【明皇舆考】冲剧夷汉襟喉【通志】
　　风俗土俗尚存桴鼓流寓渐有华风【明统志】尚文重信甲第云仍【通志】诗书礼乐不减中华【科举题名记】
　　城池安顺府城【周七里有竒门四明洪武五年建本朝康熙九年修乾隆十四年重修】永宁州城【周半里门二明洪武中建本朝康熙十二年増修】清镇县城【即威清卫旧城周三里有竒明洪武二十六年建本朝康熙十一年修乾隆二十四年重修】安平县城【即平坝卫旧城周四里有竒门四水闗一　明洪武二十三年建　本朝乾隆十四年修】镇宁州城【即安庄卫旧城周四里有竒门四明洪武二十五年建　本朝乾隆三十一年修】
　　学校安顺府学【在府城东明洪武中建　本朝康熙七年重修入学额数二十名】普定县学【在府城东旧附府学　本朝康熙三十八年建入学额数十二名】永宁州学【在州城门外旧附安南县学　本朝康熙三十八年建入学额数八名】清镇县学【在县西旧为威清卫学明洪武中建　本朝康熙二十六年改为县学雍正三年修入学额数十二名】安平县学【在县城东北旧为平坝卫学明万厯中建　本朝康熙二十六年改为县学雍正四年修入学额数十二名】镇宁州学【在府治东旧为安庄卫学明正统八年建后为州学　本朝康熙六年修雍正十一年増修入学额数十二名又各州县俱设有社学义学】
　　户口【原额人丁共三千三百四十六又滋生人丁共三十八万八千八百八十一】
　　田赋【田地共二十四万一千三十七畆一分零额徴地丁银共七千七百二十九两五钱三分二厘零米三万二千七百二十七石零七升九合零】
　　山川东胜山【在府治东髙数仞长倍之俗名青龙山】飞虹山【在府城东五里悬崖崒嵂怪树纡盘】岩孔山【在府城东四十五里府志山势竒峻盘亘十余里土人恃以为险旁有寨】西秀山【在府治西郭子章黔记一名石莲峯通志与东胜龙虎对峙】印山【在府城西一里黔记其相近有龙泉山山下有龙泉故名】大林山【在府城西三里又有小林山】唐防山【在府城西三里】元真山【在府城西十五里一迳逶迤达岭建阁于上匾曰元真境】塔山【在府治南通志元泰定二年建塔其上常有白光自塔顶出山多树木四时青葱郡中胜槩】屏风山【在府城南崖壁苍翠展列如屏】旗山【在府城东南何镗逰名山记形势峻防如帜】马首山【在府城东南四十里】马鞍山【有三一在府城西南废宁谷司西十一里状若天马一在清镇县东南三腰有白石如雪一在镇宁州】旧坡山【在府城西北两峯相对中有石闗又五里为新坡山其巅长广五里】浪伏山【在府城西北西堡司后曺学佺名胜志元置习安州于山下】伐木山【在府城西北西堡司南六十里山髙箐深中多林木】鸡公背山【在永宁州东与闗索岭对峙通志亦名鸡公背坡形如鸡背下临溪涧山路艰险往来者视为畏途】安笼箐山【在永宁州西慕役司北五十里山峦相接林木蓊密周四十里官道经其中险阻难行秋冬多雾昏晓不辨】靛山【在永宁州西慕役司通志水逥山转其中深箐可种蓝蓝有木蓝蓼蓝耕久而益有收土尚暖寒则不生嵗必易地以植】箭眉山【在永宁州顶营司西一百里地名陆堡通志势极髙大周四十余里河流濚纡其下巅有两峯峯畔一谷寛平可艺土气多燠蔬菜四时不乏然多瘴不可居惟土著仲家居焉】红崖山【在永宁州西北八十里名胜志山畔有洞深广数十丈居民间闻洞中有铜鼓声世传诸葛驻兵之所东夷人每祭祀用乌牛白马则嵗稔】笔山【在清镇县东峯峦尖耸如笔】狮子山【在清镇县东竒峭不羣上有佛阁滇行记居人言近有何福者威清人偶逰隂崖逢二老围棋一老者分半桃食福福归家絶烟火处分家事随上山养真三十年忽尸解去遂名此山为何福山】铜鼓山【在清镇县西四十五里相传诸葛亮南征获铜鼓于此山半有洞每隂雨闻洞中有声】羊耳山【在清镇县北明天启初张彦方败水西贼于此】蜜蜂山【在清镇县西北五里黔记顶有洞每晨岚雾如烟】金鳌山【在安平县东三里诸峯奔赴如浪涌波翻惟此山髙挿云表俨如金鳌特峙】髙峰山【在安平县东二十里通志僧自然有道行卓锡兹山爱其峯髙云秀树密泉香栖息于此手植栢树数千】圆防山【在安平县南一里又南一里有笔山八里有蹲狮山】龙凤山【在安平县南五里通志回峯四合秀水双湾白云丹峤峥嵘日表昔自然僧逰此拂一袈裟地为禅定所至今逰士憇息】鹿角山【在安平县南一十五里明统志石峯耸立形如鹿角】团山【在安平县治南山不甚髙大而形圆】天台山【在安平县南二十里石壁陡峻一线石磴盘旋而上山顶有殿】马头山【在安平县东南二十五里羣山连络髙耸凌云又县西一里有天马山】观音山【在安平县治西南絶顶有洞夏月亦凉】东坡山【在镇宁州东三里髙三十里亘十余里州之镇山与山连麓者有笔架山】白崖山【在镇宁州西三里山势起伏自水西至普定欢喜岭老虎闗诸处绵亘百里至此而止】慈母山【在镇宁州西三里名胜志俗名背儿崖形如母负子】螺山【在镇宁州西五里通志下有大河每风雨交作则毒蛇猛兽并出山上建阁镇之】青龙山【在镇宁州南下有嘉乐池对峙曰白虎山】玉京山【在镇宁州南黔记在州东】环翠山【在镇宁州北明统志在安庄卫北林木四时苍翠】猫儿山【在镇宁州北废十二营司西北三里明通志以形似名】龟山【在镇宁州西南五里以形似名】欢喜岭【在府城北二里名胜志洪武中蛮贼攻城指挥顾民追杀大胜于此故名】象鼻岭【在永宁州西慕役司西北四十里路出滇黔必经其上险峻难登】寒坡岭【在清镇县东七里旧为苖贼出没处】香炉岭【在清镇县西山峯峻形如古鼎因名又名玉冠山】闗索岭【在镇宁州西三十里顶建】
　　【御书楼有圣祖仁皇帝黔南鎻钥四大字明统志在顶营司东势极髙峻周逥百余里上有闗索庙滇黔通道也洪武十五年吴复等克闗索岭又取其旁土砦数十滇程记鸡公背与闗索岭相对两山之趾界以溪涧岭凡四十三盘至岭有香树坡小箐口坡白口东坡安笼箐坡胡椒凹象鼻岭左右皆崖箐万仞中仅有道如梁行者栗且汗矣余详本巻闗索庙注】石笏峯【在府城东郡中诸山惟此最髙】翠峯【在府城东北五里】耸翠峯【在清镇县北通志相传明建文帝行遯时曽寄宿于此】袈裟岩【在安平县南五里削壁千仞如展袈裟其相接者又有包玉岩】白石崖【在府城西北西堡司西南五十里名胜志岩髙顶夷有泉四时不竭一迳攀援而上何镗名山胜槩记层岩削壁幽藤飞瀑夏月过此清寒逼人真物外佳境】藏甲崖【在安平县东五里通志一名金银山崇山峻岭石壁嶙峋一户双扄限阈俨然相传昔人藏甲于此下有基垒】红土坡【在府城西南三里名胜志土色如硃又十里有黒土坡土色如墨】打罕坡【在永宁州北十里旧名达安坡行道必经凡十里崎岖险峻】黄土坡【在永宁州西北一百六十里州志在州西南十里滇程记自顶站西南行十里为黄土铺乃上坡岭黄土道险巇】火烘坡【在镇宁州北黔记旧名和宏坡山石髙峻其气燥暖】
　　【虽隆冬登之亦汗出浃背通志镇宁所辖之火烘落架素苦瘴用火惊之即解散旅途志火烘去永宁州之打罕坡一百里旧镇宁州治此今泗城镇宁分属焉自火烘厯髙补笼寨有寨夷为盗行者必以火烘兵卫导】九十九陇【在镇宁州北百余里通志周围百余里两水界其左右外开重闗七八所内藏九十九陇大小不等弯环如带分门别户道通一线中平衍可耕四面竒峯挿汉最髙者曰髙峯山俗传罗鬼防兵于此至今营垒遗址尚存】飞来石【在府城东二十里通志石形如佛者九其一在城东十里相传十佛飞来其一追随不及故独后云】砚台石【在府学东通志平坦方正周二十余丈】穿空石【在安平县东三里通志山若画屏中有一孔直穿山背晶光四射】惊蛰鱼石【在安平县南十里通志普济桥百歩石齿齿环列每年惊蛰前后数日有鱼排队藂聚石邉因名】清凉洞【在府城东二十里一名粮仓洞天开一窍前后通明上下坎窞相传孟获曽屯粮于此】水云洞【在府城南十里逰名山记洞髙十余丈中平旷可容千余人旁有潭水下注西有一大窍石光穿射备红黄白黒诸色西南隅一石直立若观音东北有石莲花形色种种西北特出一石柱龙鳞节比人称为石龙葢石髓淋漓积久所致】龙潭洞【在府城东北五里翠峯之麓危峯雄峙洞广潭深祷雨辄应去洞十余丈有天生桥】楚由洞【在府城西北西堡司东南五十里名胜志山髙数仞洞在山畔深广百里又十里冇播老鸦洞洞深不可测而山势益险峻】聚仙洞【在永宁州南五里洞门逼窄伛偻以入右渡一小桥渐髙敞顶有窍光明下注中有石牀石钟】留节洞【在永宁州西北十余里通志石乳凝结状若盘龙上有字如蝌蚪中有石塔左右曲房天然不假椎凿昔有节妇避难其中遇贼不屈死因名】曹本洞【在清镇县南一里明敞如堂以石击之锵然有声】云龙洞【在清镇县西南十里旧名凉繖洞又名华葢洞名胜志洞口扁窄内渐寛广通志其中寛衍可容数十人其上则氤氲之气望之如云而变幻万状其相对者曰扁洞】天柱洞【在清镇县废镇西卫北三十里通志悬崖千仞一迳盘旋洞极宏敞中有一大石柱孤撑洞顶后有河水声吼如雷土人尝避兵于此】洛阳洞【在安平县东十五里洛阳河侧名胜志四时有鱼跃出渔者张网其上因而有税其后税免亦不得鱼】南仙洞【在安平县东南十五里黔记旧名南蛇洞后改今名名胜志石壁髙数十丈入洞二十余武地势寛平折而西深潭隠隠若神气逼人不可正视厯磴而上石窓开明垂照如室】黒洞【在镇宁州东一里洞深黒中有石乳】摆山洞【在镇宁州东康佐司东七里广七丈深不可测旁有摆山寨因名又东南五里有仙人洞】双明洞【在镇宁州西五里又名紫云洞俗名观音洞轩敞髙朗东西相通如城阙中有流水有桥可渡明时车马大道经其中后因苖贼伏刼乃改路于洞后里许非探竒者莫至明徐樾记两山夹道下有寒泉注为澄潭白石壁立潭流穿石折而西逥磷磷有声崖间石笋数尺状类佛座其旁如侍童环立者数人】白马洞【在镇宁州南三里洞内有白石如马】巢云洞【在镇宁州北二十里通志石台寛广可布数席水绕其下寒气袭人】盘江【在永宁州东四十里明统志源自西堡诸溪流经皮古毛口诸屯合规模小溪水至下马坡转南入岩穴或隠或见下通乌泥江名胜志盘江源出乌繖经曲靖西由七星闗下　入安南境北转而东南至慕役司乌泥江通广西入南海三国志诸葛亮南征至盘江即此夏秋暴雨水气红緑色为瘴过渡处两山夹水势汹涌行者惮之黔记有盘江渡在顶营司西旅途志按郑旻曰盘江下流至打罕舟船始通然迄无行者通志盘江旧以舟渡多覆溺明崇祯初叅政朱家民议建桥水深不可架石乃錬鐡为絙悬两崖间覆以板复于桥东西建堞楼以司启闭岸旁琳宫梵宇金碧交辉明末燬今重建木桥滇程记自黄土坡陟顶下坡凡二十里而至盘江江广三十余丈水深无底】乌泥江【在镇宁州南一百里通志源出山箐中滙诸溪涧之水其流始盛东南流经广顺州金筑安抚司界又东北入定畨州界流急水浑故曰乌泥即都泥江也又东南流入广西庆逺府南丹州界为右江】碧波桥河【在府城东二里又府西十里有宁谷桥河】九溪河【在府城东南四十里明统志溪流九曲故名何镗名山胜槩记九曲河緑隂夹岸每嵗上已土人浴于此河旁有九溪洞亦曰九溪坝其水流入清镇县境为滴澄河上源】谷陇河【在府城西北西堡司治前西北流五十里下流合于乌江】郎公河【在永宁州西慕役司东南三十里湍流急疾不能为桥设舟以济】者马河【在永宁州西北六十里即者北河之误也自安南县流入境下流注于盘江】滴澄河【在清镇县西八里一作的澄即修文县陆广河之上源也名胜志源出普定九溪坝流经卫城入洞伏流十里至青山复出黔记城西又有小滴澄河】鸭池河【在清镇县西北一百里府志与水西为界明天启初王三善解防城之围乘胜而前一军屯陆广向大方一军屯鸭池向安邦彦巢穴贼纠其党攻陷陆广乘胜赴鸭池王师退屯威清既而官军复振贼堑鸭池以自守即此】三岔河【在清镇县西北黔记习安三岔河以下地势划然而开万仞壁立一水怒流昔人所咏谷暗天如线崖髙月不明也山絶顶往往掘地得拳石如卵水渐行而为陆广为乌江萦纡逶折入蜀合岷水而为长江则亦江之源也】洛阳河【在安平县东十五里其水东北流入鸭池河通志溪流中有两穴方圆十数丈栏楯若井甃然鱼从楯跃出土人设梁楯外伺取为利】车头河【在安平县南十里水势百折鱼舟往来其中其下流为洛阳河】麻绵河【在安平县南二十里其水东北流入鸭池河】庚邓河【在安平县西南二十五里黔记此水一流三名右名思蜡河左名旧哨河河西属水西河东属镇宁】白水河【在镇宁州南三十里流入永宁州西慕役司西北三十里驿道侧入盘江名山记悬飞瀑布直下数十仞为河湍激若雷平旦云雾塞其下通志飞瀑轰雷下注绿潭相传水犀潜其中瀑内有水帘洞甚深杳土人多入此避兵滇程记对飞泉髙岫上旧有望氷亭今燬镇宁永宁二州界壤相错处】公具河【在镇宁州北废十二营司东北四十里旁有公具寨因名灌溉田畆军民利之】阿破河【在镇宁州北废十二营司北五十里旁有阿破寨因名】杨吉河【在镇宁州西南十五里下流注于白水河】山京海【在府城北五十里通志诸水所滙周围二十里许中一山其上殿阁颇胜】干海子【在府城西南废宁谷司东南四十里水泛成湖波面甚阔名胜志水泛时与云南旱海相反或其地脉迭为盈缩云】大坝洪【在清镇县西北一百五十里入水西境内明天启初别将张彦方败贼深入大坝洪冈岛即此】文笔水【在安平县东文庙前通志水迤数里自巽转兑逆折逥旋一澄如鉴术者云此邑文盛系兹水之灵】东溪【在安平县东明统志源出东北石洞中有灌溉之利通志东溪平畴十里潆绕学宫之前即车头河之上源】贺家溪【在镇宁州东府志源出石冈流贯城中毎嵗冬涸春三月忽如潮骤至俄顷即退者三以卜嵗丰】石溪【在镇宁州南四十里流入慕役长官司界注于白水河】龙潭【在镇宁州北废十二营司北水色深黒祷雨多应】荻芦池【在镇宁州北六十里周围八里中有小岛建华表于上又州北有宴乐池】龙泉【在府城东五里大旱不竭其右有哑泉左有禁碑又闗索岭亦有哑泉】圣泉【在府城南五里自山麓流出消长不一置石塔水中以騐之】双眼泉【在府城东北左红右白甘咸亦异】永济泉【在府城西北二里黔记水涌成溪深清洌周环城中有砥二十曰永济砥兵备王宪创起东西水闗以次而南每砥命之以字曰云雨龙行处文章风动时混涵九里润灵秀万年期】百刻泉【在安平县西五里一名灵泉一名圣泉名胜志自西郭沿溪流蹑石磴可五里许叠嶂中一自石罅迸出滙为方池每日潮汐无停置石鼓其内潮溢咫余下至鼓半而止昼夜凡百次因名】龙洞泉【在安平县南十五里龙洞堡侧黔记其水消长如潮汐灌田四十余里】珍珠泉【在安平县西南十里沙作铺前名胜志鼓吹喧閙则水珠喷涌遂名之曰喜客泉通志又名喷珠泉下流入车头河】石泉【在镇宁州西三里源出石窦中又丰泉在白崖山下俱溉田】清泉【在镇宁州西白崖山左其下流为浦泉合于城西五里之碧溪入白水河中产异蠏或赤或紫色极鲜妍】马跑泉【在镇宁州南俗传马跑泉出因名】既济泉【在镇宁州东北名胜志地极热此水独凉】汲波塘【在清镇县西南二十里塘拥涧泉日凡三溢则浊逾时乃清溉田甚广】上坝【在安平县东南又城西南有下坝】马井【在府城东二里灌田甚多】枪凿井【在府城西十里相传诸葛亮驻兵于此以枪凿之其泉涌出因名】胭脂井【在府城北自石隙出汲水炊饭色如胭脂】侯家井【在府城西北隅石隙泉出味清甘遇旱不竭一名侯家泉】涌泉井【在清镇县南门外】龙井【有二一在安平县东南十里水极清甘上常有烟雾嵗旱屠狗魇之风雨随至一在镇宁州北十里石壁上有古镌字】常兆井【在镇宁州学前】起龙井【在镇宁州西万安桥下相传雷雨交作龙跃成井】黄井【在镇宁州北郡人取水以造纸甚洁白】
　　古绩安顺旧城【在今府城东南明洪武十五年建州治地名八十一寨正统中土通判阿窝复于普定卫城西南建屋与流官居黔记安顺旧州在今府东南正统三年改流官名胜志明初设安顺州万厯三十年改今府治普定卫城】永宁旧城【在今永宁州北十里元建黔记永宁州本乌蛮侬人犵狫所居元置州初为达安夷名打罕至正间为广西泗城州所并明洪武十四年普定府土酋同知安瓒不恭命傅友徳讨之寨长叶桂新欵附仍置于此通志明宣徳间改建于闗索岭所俗仍谓之打罕州成化三年打罕州土同知韦阿礼作乱讨平之万厯四年又改建于安南卫天启中移今治】普定故城【在镇宁州废十二营司东南二十里明洪武中建寻迁今治黔记普定故城在镇宁州东南故址尚存洪武十四年大军克平普定暂立以为守御寻置普定府筑城于今城东二十里十五年将军傅友徳迁今治】镇宁旧城【在今镇宁州北地名罗黎寨即火烘明洪武十六年建黔记元于罗黎寨置和宏州寻改镇宁州洪武中仍置州于此后迁治于卫城故城废】查城【即今永宁州治州志明洪武中置查城站及查城驿在安庄卫南八十里许黔记在安庄卫东南六十里州旧与安南卫同城明天启时移驻顶站名查城即今治】习安废州【在普定县西元置州于此隶普定府明初废】普定废卫【即今普定县治名胜志洪武十四年复置普定府属四川寻增置普定卫徙今城十八年府废卫存　本朝康熙十一年改普定卫为普定县】威清废卫【即今清镇县治明统志本贵州宣慰司地洪武二十一年置威清站属贵州卫后置卫于此　本朝置县以威清卫为县治】平坝废卫【即今安平县治名胜志洪武二十三年始置平坝卫属贵州都司在省城西九十里　本朝康熙二十六年改平坝卫为安平县】安庄废卫【即今镇宁州治黔记本永宁镇宁二州地洪武十四年置纳吉堡二十三年改为卫嘉靖十二年迁置镇宁州与卫同城　本朝康熙十一年为州治】镇西废卫【在清镇县西北通志在安顺府东北一百里明初为水西地崇祯三年总督朱爕元题请建卫有城周四里有竒本朝康熙二十六年并入清镇县】定南废所【在府城北四十里旧名鐡王旗地当水西要冲明崇祯三年设守御所建城周七里有竒　本朝康熙二十六年省入普定县】柔逺废所【在府城北一百里通志明初为水西地崇祯三年始设守御所建城周三里有竒　本朝康熙二十六年省入安平县】赫声废所【在府城东北一百十里通志亦水西地明崇祯三年设所有城周三里有竒　本朝康熙二十六年省入清镇县】威武废所【在府城东北一百二十里通志明初为水西地崇祯三年设守御所有城周四里有竒　本朝康熙二十六年省入淸镇县】宁谷废司【在府城西南三十里通志洪武十九年置司领二十九寨本朝康熙五十四年改土归流】十二营废司【在镇宁州北三十里明统志元为十二营寨洪武十九年置长司领二十九寨　本朝康熙二十三年废】闗索岭废所【在镇宁州南五十里明统志在安庄卫城南五十里洪武二十一年置闗索鸡背二堡寻并鸡背入闗索岭二十五年置为所通志在安顺府西一百里居万山之顶北至平逺州界十五里　本朝康熙二十六年废】诸葛营【有三一在府城西十里一在永宁州红崖山一在盘江皆亮驻兵处】征西营【在府城北五里明大将军傅友徳征西立营于此】观星台【在府城北坡形如台相传诸葛亮于此观星象】飞云阁【在镇宁州西螺山上】朝阳楼【在镇宁州东】瞻云楼【在镇宁州南明洪武二十二年建又城南有紫霄楼】永清楼【在镇宁州西】玩畧堂【在清镇县治名胜志指挥刘世爵祖宅有玩畧堂】桞色亭【在府城西闗】观风亭【在府城西】清涟亭【在永宁州分司前】望水亭【在永宁州东六十八里即永宁镇逺交界处】川上亭【在永宁州西马跪泉上】水心亭【在凊镇县西二里河中有积石建亭于上】仰止亭【在镇宁州西马跑泉上】列峯亭【在镇宁州北列峯寺内】
　　闗隘罗仙闗【在府城东十里又东三十里有杨家闗】半天闗【在府城南五里】牛蹄闗【在府城西五里又西十五里有大屯闗又西三十里有老虎闗与镇宁州接界】旧坡石闗【在府城西北旧坡山上为境内险隘处】滴澄闗【在清镇县西八里临滳澄河因名路出滇南明永乐中设巡检司后废】滴水闗【在安平县南三十里】坝阳营【在府城南七十五里黔记旧有驻防通志　本朝以守备移驻平坝犹称坝阳守备而以督标兵分防山京坝阳诸处】普定寨【在府城西明洪武十年安乐侯吴复以杨文击破普定阿买寨二十四年傅友徳以蓝玉沐英由辰沅趋贵州攻普定擒土酋安瓒罗鬼苖蛮犵狫闻风皆降】三岔寨【在府城西北与水西接境黔记府境北门自欢喜岭岔路八里至青冈林十里有剪营寨二十里至五岔口系水西境岔路多故名崇祯初总督朱爕元讨水西分兵一出三岔通志今定南所北有三岔渡】阿驴寨【在府城西北西堡司境蛮砦也明洪武十五年吴复击破西堡贼拔阿驴等砦二十六年顾成平西堡贼拔阿得等砦砦葢与阿驴相近】谷寨【在安平县西十五里】阿咱寨【在镇宁州南明洪武十五年吴复等攻闗索岭别将顾成克阿咱等山寨既而蛮攻安庄成复击破之进击阿咱寨及围鹿角当硬诸砦追破慕役诸蛮贼是也】抄纸堡【在清镇县西北十五里路通水西】髙堡【在安平县东五里其处小路错杂系水西金筑及安顺土州同之地】白水堡【在镇宁州南二十五里堡东为安庄站又北口堡在州北五十五里南口堡在州南八十里堡东为查城站今安荘查城二站俱本州管理】普利驿【在府城南上走镇宁下走平坝】盘江驿【在普定县南盘江腰站　本朝康熙十年置驿十二年并设驿丞旧设巡检司今废】江西坡驿【在普定县南江西坡腰站与盘江驿同置县志境内又有普定站】查城驿【在永宁州北与镇宁州安南县接界】威清驿【在清镇县南上走安平下走省城为往来要道】平坝驿【在安平县东南明永乐中置】闗岭驿【在镇宁州南废闗岭所明万厯中置】安庄驿【在镇宁州西南明洪武间置驿于城南二十五里白水堡后移置于此】水桥屯【在府城东三十五里接安平县界】普定铺【在府治又有罗徳铺阿若铺杨家桥铺马场铺龙井铺旧皆戍守处】新铺【在永宁州境又有黄土铺顶站铺安笼铺北口铺旧皆戍守处】倒树铺【在清镇县境又有六寨铺滴澄铺阿冬铺镇夷铺旧皆戍守处】界首铺【在安平县境又有沙作铺龙窝铺饭陇铺旧皆戍守处】纳吉铺【在镇宁州境又有阿桥铺白水铺鸡背铺闗岭铺旧皆戍守处】杨家桥哨【在府境又有石闗口哨集翠崖哨杨花闗哨山京哨白石岩哨大小哨蒙沮哨旧皆设兵防御】梅子哨【在永宁州境又有白口哨小箐哨查城后哨慕役哨马跑哨黄土坡哨旧皆设兵防御】长宁哨【在清镇县境又有黒泥哨平桥哨干塘哨碗口哨六寨哨旧皆设兵防御】钟彛哨【在安平县境又有龙湾哨哱啰哨髙坡哨旧皆设兵防御】后山哨【在镇宁州境又有阿里坡哨万安桥哨大山哨白马哨象鼻哨旧皆设兵防御】
　　津梁通灵桥【在府城东】清水桥【在府城东二十里又城东二十五里有穿心堡桥】西津桥【在府城西】南津桥【在府城南十五里】通津桥【在府城北又有小河桥亦在城北】宁谷桥【在府城西南废宁谷司东黔记在旧安顺州西十里】天生桥【在府城东北龙潭洞前府志石壁千仞环绕如城水经其下惊涛急流乃天设之险也名山记一石跨潭溪广二丈许长二十余丈】索桥【在府城西北西堡司谷陇河上通志河广水急土人系藤为渡】双溪桥【在府城东北】局门桥【在府城东北明宣徳中建】南云桥【在永宁州南顶营司西三十里】白虹桥【在永宁州西慕役司西北白水河上明洪武中建】盘江桥【在永宁州西三十里通志旧为滇黔孔道波涛汹涌不能舟渡明崇祯间建桥详前盘江注】者马桥【在永宁州西北跨者马河】平桥【在清镇县东一里平桥逺望为胜景之一】鸡桥【在清镇县西南八里又西南十里有新桥】滴澄桥【在清镇县西跨滴澄河上】北门桥【在清镇县北】青云桥【在安平县东门外原名东溪新迁学宫对之易今名】三元桥【东安平县东学宫前顶因圆石因名又纱防桥在学堤水口以形似名】通南桥【在安平县南三里】大水桥【在安平县北一里校武场左】馆驿桥【在安平县沙作站闗下】凌云桥【在镇宁州学前】万安桥【在镇宁州南又南八里有周殷桥】通云桥【在镇宁州南二十五里闗索岭下又有仰桥亦在岭下】锡庆桥【在镇宁州西】索渡桥【在镇宁州北废十二营司阿破河名胜志以索为桥而渡故名】鸭池河渡【在清镇县东北通黔西要道也】
　　陵墓明顾成墓【在府城东四十里九溪坝左】赵侃墓【在府城南岐山之左】娄九徳墓【在府城西】杨遵墓【在清镇县威清站后】
　　祠庙焦公祠【在府城南明嘉靖三十六年为兵备道焦希程建】院道祠【在府城南门内明万厯二十四年为御史薛继荗兵备道余一龙易以巽建】朱公祠【在镇宁州南祀明总督朱爕元】闗索庙【在镇宁州闗索岭上明胡寳庙记将军汉前将军某之子建兴初隶丞相亮南征恩信孚兹土世祀之洪武初建祠按汉闗忠义有二子曰平曰兴平及临沮之难兴为汉侍中有父风丞相亮爱之征讨必从传志可考无名索者岂帅音与方伯连率之率通当时呼闗帅讹为索耶或曰蛮人呼索为父或曰是岭以闗索黔滇故名存以备考】
　　寺观石佛寺【在府城东又有法海寺亦在城东】圆通寺【在府城南】永丰寺【在府城南】大安寺【在府城西】崇宁寺【在清镇县治通志作丛林寺】永福寺【在安平县南观音山下】观音寺【在镇宁州南白水堡】列峯寺【在镇宁州北】金鸣寺【在镇宁州北废十二营司境】崇真观【在府治】水星观【在府城北明万厯元年建以御火灾】元真观【在清镇县治又安平县西亦有元真观】三清观【在安平县西】髙真观【在镇宁州东】紫霄观【在镇宁州南】三清阁【在清镇县东】潮逺庵【在永宁州东六十八里望水亭侧】紫云庵【在镇宁州西双明洞侧】晓峯庵【在镇宁州北二十五里】
　　名宦元赵将士【普定总管府通判立学安邉政平讼理夷人畏威懐徳立碑颂之】金容刀【沙漠人以将军守普定明傅友徳克城容刀死之】明顾勇【江都人镇逺侯成之子饶智勇永乐中任都指挥佥事守普定兵民畏服寻征麓川战死】耿福縁【仁宗时为安平县丞以冗员当汰者再皆为民所留最后又当汰民相率言福縁守法奉公视民如子赋役均盗贼息适县令有疾求去乞即用福縁以活百姓宣宗嘉叹即擢为安平知县】李腾芳【湘潭人宣徳中知安顺州爱人下士政治修举蛮民素桀骜不供赋腾芳化之乃就约束如编氓】何卿【成都人嘉靖初以叅将镇守永宁芒部蛮叛卿征之屡战皆防在镇礼贤敬老以寛恵见称】邱述尧【天启初为威清卫指挥安邦彦围城述尧与平坝卫指挥金绍勲召兵拒贼为贼所袭父子皆死】徐朝纲【晋宁人天启初除安顺拒官安邦彦陷城胁降不屈骂贼死一门死者十六人赠光禄卿立祠祀之】王明重【天启初为普定卫指挥闻安顺陷恸哭自缢死】伯炌【云南普宁人天启中为镇宁知州以力拒安邦彦功擢为佥事分巡镇宁邦彦冦普定偕吴从仪击破之寻把蜡苖贼破其巢外攘冦盗内抚军民大着声绩迁秩将去军民奔走乞留命加右叅议视事如故】孙森【掲阳人崇祯初知安顺府修城建学分田定赋俱有经画亷介不阿为时所称】曽异撰【荣昌人崇祯中知永宁州孙可望等陷贵州入云南异撰与江津进士程玉式贡生龚荗勲据盘江拒之及城陷自焚死　本朝乾隆四十一年　　赐諡忠节】
　　人物晋防琛【兴古郡人武帝时为郡太守永嘉中李雄遣李骧等冦宁州琛与将军姚岳同破之堂狼咸和七年雄遣其弟夀及费黒攻朱提郡太守董炳宁州刺史尹奉檄建宁太守霍彪及琛援之夀怒遂攻宁州破之奉彪炳皆降惟琛与谢恕始终不防九年分宁州置交州以琛为交州刺史】元容苴【大徳中普定土知府时蛇节宋隆济等作乱容苴御之乃独与其妻适姑宣力戎行遂改府为路】明阿窝【安顺人洪武初率众归附授土通判安集人民一时称能】温伯夀【普定人洪武初以才干授西堡副长官招抚蛮苖谕以威徳皆纳欵】刘翀【威清卫百户勇畧超羣正统中从征麓川冐矢石出入敌阵斩获渠魁累官指挥佥事】王铭【普定指挥同知从征麓川与同郡指挥陈忠俱以战死】赵侃【字至刚普定卫人天顺中进士为吏科给事中屡上疏言事皆切时帝嘉纳之陞通政司右通政卒于官】陶英【普定百户从征广西麓川东苖草塘四十余处累加指挥使成化中调征山都掌出哨遇伏力战死赠都指挥】汪大章【普定人治中进士累官叅议有政声以事忤刘瑾告归】潘大武【普定人嘉靖中学人知江油县片言折狱多善政厯曲靖府同知告归以笃行称】杨东明【安平人万厯中为平坝千戸仲贼刼掠沙作站东明挺身御敌贼伏壕外东明乘胜击之战死】车辅【安平人为新兴站百戸治中米贼之乱辅率兵拒战以众寡不敌手刃七贼被箭而死】娄九徳【字虞廷郡人万厯中进士以工部郎出为莱州知府值嵗大饥多方赈救全活甚众迁广西副使厯云南布政俱以清操闻】张大猷【普定人天启中安邦彦叛大猷与同邑牟嘉粢次之】黄运宁【安平人天启中贡生安邦彦围省城抚按以蜡书召援运宁募众往援至太子桥冲突贼营战死赠光禄寺丞】黄运逺【安平人天启中领兵随王三善进大方战死祀忠烈祠】谭先哲【安平人万厯中举人厯官户部郎解组归流冦犯黔举家殉难　本朝乾隆四十一年　　赐諡烈愍】蒋劝善【安平人字小范清镇人万厯中举人知孟津县清苦自持民逋赋万余金劝善力请蠲之迁河间府同知以忤当道告归明流寇入黔被执不屈遂遇害　本朝乾隆四十一年赐諡节愍】石声和【安平人天启中举人厯官宁前道叅政平生以忠义自许流寇入黔】
　　【举家死之　本朝乾隆四十一年　　赐諡节愍】倪勲【普定人与弟然列羔熊五人同防竭力事母孝友着闻】
　　流寓明汪恕【字如心徽州黟县人以兄胜祖征南留守普定殁于戍檄恕补役年十七一姊已适人延至家以田畆授之使耕以养母应役数年告归值母丧结草为庐苫块三年盐酪不入口服衰徒跣言及亲辄泣如初防人呼汪孝子】
　　列女明吴复妻杨氏【镇宁人洪武中复以安陆侯留镇闻杨贤娶之未几复卒杨自缢死事闻赠贞烈淑人】陈玘妻叶氏【普定人玘为百户以疾卒叶哀毁尽礼自刎而死】谭先哲妻刘氏【安平人崇祯末流冦入城以刃胁之骂不絶口遂被害】牟应绶妻韩氏【安顺人应绶任广东连平州娶为继室时年十八及应绶病殁韩扶榇归里姑欲嫁之韩不从有欲以势夺之者韩毁容防髪誓死乃免抚其嗣子呈鼎呈鼎死又抚其孙厯六十余年】薛凤章妻张氏【安顺人凤章甫中乡试卒张年二十絶食七日为其姑故复食仍剪髪垢面守节终身】张耀璧妻洪氏【安顺人天启中安邦彦破城洪与璧诀曰君当自为计毋以妾与子累君遂焚其屋擕两子同赴火死】霍钟英妻鲍氏【安顺人年十八为安邦彦所执不辱触石死】张御妻易氏【镇宁人年十九御死有欲夺其志者易持刃自刎得免抚子经袭祖职事闻旌表】张应宸妻吴氏【安顺人年十八夫卒不食死】牟某妻李氏【安顺人崇祯末遇难自刎未殊从人急救之以手防喉而死士林多哀挽之】
　　本朝罗廷胜妻马氏【安顺人年二十六夫卒其父与翁屡劝改适不从越数年父遂私为许聘已有成议氏闻之至夫墓恸哭竟日归家自缢死】袁氏女【安顺人名淑秀幼工书史许字庠生全洪图未嫁而洪图卒女时年十六闻之即闭户书絶命词一首自缢死焉】潘奎妻吴氏【清镇人年二十二夫卒遗子四嵗未几又殇吴哭曰吾所以不即死者以有此孤耳今复何望遂自缢死】周永盛妻饶氏【安顺府人年二十五夫死子甫周姑老家贫苦志守节后姑死鬻宅以抚子成立子名正乾隆甲子举人乾隆年间　　旌表又同府赵召彩妻召氏李茂春妻聂氏李飞龙妻伍氏闫士洪妻陈氏朱朝伦妻黄氏张起凤妻吴氏郭承昱妻程氏石文俊妻汪氏严恂妻潘氏陈祚隆妻王氏杨玉林妻周氏曹尔珠妻古氏张濬妻程氏杜士宏妻刘氏张恪妻章氏顔文选妻王氏王官妻周氏杨守义妻李氏孔思道妻傅氏李大道妻何氏黄世相妻王氏徐士杰妻舒氏孙洪基妻顾氏梅毓庾妻陈氏杨国柱妻朱氏方世良妻刘氏张璠妻萧氏张应奎妻马氏王统妻孟氏邱南光妻陈氏宋廷瓖妻张氏李国臣妻吴氏李复妻胡氏胡琮妻徐氏邓忠妻管氏梅廷桂妻齐氏矢志不贰皆以节闻又薛纪妻陈氏曹邦杰妻张氏苖人妻阿久夫死捐躯皆以烈着又周文儁聘妻吴氏未婚夫卒终身不嫁乾隆元年以来先后　　旌表】
　　仙释明曽志坚【湖广人有道术天顺中戌平坝卫能刻期祷雨除木石妖幻无不騐者】塔僧【隠其名永乐中住白水堡观音寺用砖垒塔于寺后坐其中与千户丁昱等约曰吾入塔以砖灰固塔门明年今日闻塔内有声始启之至期启门僧危坐自如容貌愉怿众咸异之后不知所往】
　　土产葛【府境所在皆有根可漉粉花可解酲有甘苦二味】皮鞯【通志最柔靭耐久】菖莆【产府境水泽中】威灵仙【通志出永宁州】沙参【通志府属俱有其苖可食三月采】紫石英【大小不一皆六方两角】
　　苖蛮马镫龙家【在府城西宁谷西堡二司之间多张刘赵三姓衣尚白丧服乃易之以青妇人缁布作冠若马镫加髻以簮束之一曰大头龙家男子以牛马鬃尾杂髪而盘之若葢以尖笠覆之】白罗罗【在永宁州慕役司亦曰白蛮与黒罗罗同而为下姓饮食无盘盂以三足釡灼毛齰血无论防雀蚳蠓蠕动之物攫而燔之攒食若彘不通文字结绳刻木为信死以牛马革裹而焚之居普定者为阿和俗同白罗罗以贩茶为业】青苖【在镇宁州服饰皆尚青顶竹笠蹑草履佩刀妇人以青布一幅制如九华巾着之性强悍好争门颇同于罗罗然不敢为盗】狗耳龙家【在镇宁州康佐司衣尚白好依深林荐莾之间男子束髪而不冠善石工妇人辫髪螺结上指若狗耳之状衣斑衣以五色药珠为饰贫则以薏苡代之春时立木于野谓之鬼竿男女旋跃而择对既奔则女氏之党以牛马赎之方通媒妁死以杵击臼和歌哭舁之幽岩内七月七日祭其先茔】僰人【详见南笼府】










　　钦定大清一统志巻三百九十二
<史部,地理类,总志之属,大清一统志,平越府图>
<史部,地理类,总志之属,大清一统志,平越府图>
<史部,地理类,总志之属,大清一统志,平越府表>
<史部,地理类,总志之属,大清一统志,平越府表>
　　钦定四库全书
　　钦定大清一统志巻三百九十三
</div>
    <div class="pagination">
<a href="大清一统志_page176.html">上一页</a><span>...</span><a href="大清一统志_page172.html">172</a><a href="大清一统志_page173.html">173</a><a href="大清一统志_page174.html">174</a><a href="大清一统志_page175.html">175</a><a href="大清一统志_page176.html">176</a><span class="current-page">177</span><a href="大清一统志_page178.html">178</a><a href="大清一统志_page179.html">179</a><a href="大清一统志_page180.html">180</a><a href="大清一统志_page181.html">181</a><a href="大清一统志_page182.html">182</a><span>...</span><a href="大清一统志_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
