<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 9 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 9 页/共 68 页</h1>
    <div class="content">百尺沟，在县东北六里，引济水溉灌，仁寿三年置。初分功，人穿十丈，故名百尺沟。
河清县，畿。南至府六十里。本汉轵县地，县西有柏崖故城，即东魏将侯景所筑。武德初於城东置大基县，八年省。咸亨四年重置，先天元年，以犯玄宗庙讳，改名河清。
汜水县，畿。西南至府一百八十里。古东虢国，郑之制邑，汉之成皋县，一名虎牢。《穆天子传》曰：“天子猎于郑圃，有兽在葭中，七萃之士擒之以献，天子命蓄之东虞，因曰虎牢。”楚、汉之际，项羽使海春侯曹咎守此，汉王破之，咎自杀。至宋武帝北平关、洛，置司州、刺史理虎牢。魏使奚斤攻宋司州刺史毛德祖，经二十日不克，城中伤者无血，知其乏水，潜作地道，其穴犹存。隋开皇十八年，改成皋为汜水县。大业十三年，陷於王世充。武德四年讨平充，复於县理置郑州。贞观七年移郑州於管城，以县属焉。显庆二年，改属河南府，垂拱四年改名广武县，神龙元年复为汜水。开元二十九年，自虎牢城移於今理。
黄河，自巩县界流入。
汜水，出县东南三十二里浮戏山，经武牢城东。汉破曹咎於此。
成皋故关，在县东南二里。
旋门关，在县西南十里。即八关之一。
汴口，去县五十里，今属河阴。
板渚，在县东北三十五里。初，窦建德众数十万，自於板渚结阵，南属鹊山，以临汜水。太宗帅轻骑击之，贼众大溃，建德窜於牛口渚。将军白士让生获之。
先是童谣云：“豆入牛口，势不得久。”果败於此。牛口渚与板渚迤逦相接。
等慈寺，在县东七里。王师既破建德，诏於战所起寺立碑纪功焉，令颜师古为碑文。

●卷第六
◎河南道二陕虢观察使陕州虢州汝州陕州，陕郡。大都督府。开元户四万七千三百二十二。乡五十六。元和户八千七百二十。乡十六。今为陕虢观察使理所。
管州三，陕州，虢州，汝州。县二十一，都管户一万一千九百四十七。
垦田《禹贡》豫州之域。周为二伯分陕之地，《公羊传》曰：“自陕以东，周公主之。自陕以西，召公主之。”又为古之虢国，今平陆县地是也。战国时为魏地，後属韩。秦并天下，属三川郡。汉为弘农郡之陕县，自汉至宋不改。後魏孝文帝太和十一年，置陕州，以显祖献文皇帝讳“弘”，改为恒农郡。十八年，罢陕州。
孝武帝永熙中重置，西魏文帝大统三年，又罢州。周明帝复置，屯兵於此以备齐。
隋大业三年复罢，以其地属河南郡。义宁元年，改置弘农郡，武德元年改为陕州，广德元年改为大都督府。谨按：陕城蒲牢与彭城、滑台、寿阳、悬瓠，屡经攻守，皆中夏之要云。
州境：东西二百五十二里。南北隔河二百四十六里。
八到：西至上都五百一十里。东至东都三百五十里。西南至虢州一百三里。
北至绛州一百里。西至潼关二百里。西北至河中府二百四十五里。
贡、赋：开元贡：柏子仁，瓜蒌。赋：绢，绵，丝，布，纟。
管县八：陕，硖石，灵宝，夏，安邑，平陆，芮城，垣。
陕县，望。郭下。本汉县也，历代不改。後魏改为陕中县，西魏去“中”字。
周明帝於陕城内置崤郡，以陕、崤二县属焉。隋开皇初罢郡，以县属陕州。
陕原，在县西南二十五里。
虢山，在县西二里，临黄河。
黄河，自灵宝界流入。後汉献帝东归，至陕，议者欲令天子浮东下。太尉杨彪曰：“从此以东，有三十六滩，非万乘所当从也。”乃止。
曹阳墟，俗名七里氵，在县西南七里。献帝东迁，李亻、郭追战於弘农东氵，天子遂露次於曹阳之墟，谓此地也。
州理城，即古虢国城。《西征记》曰：“陕县，周、召分职处。南倚山原，北临黄河，悬水百馀仞，临之者皆为悚忄栗。”
故焦城，在县东北百步。
太原仓，在县西南四里。隋开皇二年置，以其北临焦水，西俯大河，地势高平，故谓之太原。今仓实中，周回六里。
太阳故关，在县西北四里，後周大象元年置，即茅津也。春秋时秦伯伐晋，自茅津济，封崤尸而还。
徽伯故垒，在县南二里。高欢使李徽伯戍陕，周太祖攻之，徽伯筑垒於此拒太祖。
北利人渠，隋开皇六年，文帝遣邳国公苏威引橐水西北入城，百姓赖其利，故以为名。
南利人渠，东南自硖石界流入。与北渠同时疏导。
太阳桥，长七十六丈，广二丈，架黄河为之，在县东北三里。贞观十一年，太宗东巡，遣武侯将军丘行恭营造。
硖石县，望。西至州五十里。本汉陕县地，属弘农郡，自汉至宋不改。後魏孝文帝分陕县东界置崤县。〔周〕明帝二年，分陕、崤二县置崤郡，隋文帝罢郡，以崤县属陕州，大业二年废入陕县。义宁元年重置，理硖石坞，贞观中改名硖石县。
底柱山，俗名三门山，在县东北五十里黄河中。《禹贡》曰：“导河积石，至於龙门，东至於底柱。”河水分流包山，山见水中，若柱然也。又以禹理洪水，山陵当水者，破之以通河。三穿既决，河出其，有似於门，故亦谓之三门。汉成帝鸿嘉四年，杨焉上言：“底柱之（险）〔隘〕，可镌广之。”上乃令镌之。
才没水中，不能复去，而令湍流沸怒，为害弥甚。隋开皇三年，遣仓部侍郎韦瓒，自蒲、陕以东，募人能於洛阳运米四十石，经底柱之险，达於常平者，免其征戍。
贞观十二年，太宗东巡，临幸於此，令魏徵勒铭。
莘野，在县西十五里。春秋时有神降於此。
黄河，西自陕县界流入，东经砥柱，《水经注》曰：“（後）魏景（明中）
〔初二年〕，帝遣谏议大夫寇慈，帅工五千人，岁时理，以平河阻。”
魏长城，在县北二十二里。魏惠王十九年所筑，东南起崤山，西北至河，三十七里。
灵宝县，望。东北至州七十五里。本汉弘农县，自汉至後魏不改。隋开皇十六年，於今县置桃林县，属陕州。天宝元年，於县南古函谷关尹真人宅，掘得天宝灵符，遂改县为灵宝。稠桑泽，在县西十里。虢公败戎於桑田，即是也。
函谷故城，在县南十里。秦函谷关城，汉弘农县也。《西征记》曰：“函谷关城，路在谷中，深险如函，故以为名。其中劣通，东西十五里，绝岸壁立，崖上柏林荫谷中，殆不见日，关去长安四百里。日入则闭，鸡鸣则开，秦法也。东自崤山，西至潼津，通名函谷，号曰天险，所谓‘秦得百二’也。”隗嚣将王元说嚣曰“请以一丸泥，东封函谷关”，即此也。
桃林塞，自县以西至潼关，皆是也。春秋时，晋侯使詹嘉处瑕，守桃林之塞。
《三秦记》曰：“桃林塞在长安东四百里。若有军马经过，好行则牧华山休息林下，恶行则决河漫延，人马不得过矣。”
氵豆津，在县西北三里。隋义宁元年置关，贞观元年废关置津。
曹阳亭，在县东南十四里。陈涉使周文西入秦，秦使章邯击破之，杀文於曹阳，即此地也。後曹公改为好阳。
夏县，望。西南至州一百二十里。本汉安邑县地，属河东郡。後魏孝文帝太和十一年，别置安邑县，十八年改为夏县，因夏禹所都为名。隋大业二年属河东郡，武德元年又属虞州，今陕州安邑县是也。贞观十七年隶绛州，大足元年割属陕州，寻属绛州，乾元三年属陕州。
涑川，在县北四十里。《左传》晋侯使吕相绝秦曰：“伐我涑川”。按：川东西三十里，南北七里。
安邑故城，在县西北十五里。夏禹所都也。
安邑县，望。南至州一百一十里。本夏旧都，汉以为县，属河东郡。隋开皇十六年属虞州，贞观十七年属蒲州，乾元三年割属陕州。
雷首山，一名中条山，在县南二十里。其山有银谷，在县西南三十五里，隋及武德初并置银冶监，今废。
高堠原，在县北三十里。原南坂口，即古鸣条陌也，汤与桀战於此。
盐池，在县南五里，即《左传》“郇，瑕氏之地，沃饶近监”，是也。今按：池东西四十里，南北七里，西入解县界。
平陆县，望。西南至州一百七十里。本汉大阳县地，属河东郡。後魏於此置河北郡，领河北县。隋开皇十五年，河北县改属蒲州，贞观元年又属陕州。天宝元年，改为平陆县。
黄河，在县南二百步。
吴山，即吴坂也，伯乐遇骐骥驾盐车之地。其坂自上及下，七山相重。
傅岩，在县缺七里。即传说版筑之处。
原，在县西六十五里。即虞、芮争田，让为田之所。
颠令坂，今谓之令桥，在县东北四十五里。《左传》曰：“冀为不道，入自颠令”，是也。
瑟瑟窟，在县西北四十里。
故虞城，在县东北五十里虞山之上。晋侯使荀息假道於虞以伐虢，即此城也。
下阳故城，在县东北二十里。
芮城县，望。东至州一百里。本汉河北县地，属河东郡，自汉至後魏因之。
周明帝二年，改名芮城，属河北郡。其年，又於此置虞州。武帝建德二年，於县置芮州。贞观元年废芮州，以县属陕州。
黄河，在县南二十里。
故魏城，《春秋》“晋灭之，赐毕万”，是也，在县北五里。
故芮城，在县西二十里。古芮伯国也。
垣县，上。（北）〔西南〕至州二百里。本汉县，属河东郡。後魏献文帝皇兴四年，置邵州及白水县。周明帝武成元年，改白水为亳城县，隋大业三年改亳城为垣县，属绛郡。武德元年属邵州，九年属绛州，贞元三年割属陕州。县枕黄河。
垣城，在县西二十里。
皋落城，在县西北六十里。《左传》曰“晋侯使太子申生伐东山皋落氏”，是也。
虢州，弘农。望。开元户一万七千七百四十二。乡五十。元和户五千二百三十六。乡三十六。
《禹贡》雍及豫二州之境。周初为虢国。虢有三：北虢，今陕州平陆县，东虢，今荥阳县；西虢，在今凤翔扶风县也。鲁僖公二年，晋荀息假道於虞以伐虢，虢亡乃为晋地。其後三卿分晋，属韩。秦兼天下，属三川郡。至汉武帝元鼎四年置弘农郡，後魏以献文帝讳“弘”，改为恒农郡。孝武帝永熙三年，分为西恒农，属陕州。周明帝复为弘农。隋开皇三年废郡，以县属陕州，大业二年又改属豫州。
三年，又於弘农县置弘农郡，义宁元年改为凤林郡。其年，於卢氏县置虢郡，武德元年改为虢州。其年，改凤林郡为鼎州，因鼎湖以为名。贞观八年废，遂移虢州於今理所。
州境：东西南北八到：西北至上都四百三十里。东至东都四百五十三里。东至陕州一百三里。
西南至商州三百七十里。西北至潼关一百三十里。自关至华州一百二十里。西北至河中府一百八十里。
贡、赋：开元贡：天门冬，地骨白皮，麝香。赋：绢，纟，绵。
管县六：弘农，卢氏，阌乡，玉城，朱阳，湖城。
弘农县，望。郭下。本汉旧县，隋大业二年省，三年复於今湖城县西南一里置，寻移就郡理。其年，移郡於鸿胪川，县亦随徒，即今县是也。义宁元年属凤林郡，武德元年属鼎州，贞观八年属虢州。
方伯堆，在县东南五里。宋奋武将军鲁方平所筑。
鸿胪水，过县北十五里入灵宝界，溉田四百馀顷。
卢氏县，上。西北至州一百六十六里。本汉旧县，春秋时西虢之邑。地有卢氏山，或言卢敖得道於此。山宜五，可以避水灾。隋开皇三年改为虢州，大业三年废，以卢氏属河南郡。武德元年，又置虢州，县依旧。
熊耳山，在县南五十里。《禹贡》导洛於此。
阌乡县，望。东南至州一百里。本汉湖县地，属京兆尹，自汉至宋不改。周明帝二年，置阌乡郡。按：阌乡，本湖县乡名。阌，古文“闻”字也，《说文》“从门，{日攴}声”。隋开皇三年，废阌乡群，十六年移湖城县於今所，改名阌乡县，属陕州。贞观八年，改属虢州。
秦山，一名秦岭，在县南五十里。南入商州，西南入华州。山高二千丈，周回三百馀里。
黄巷坂，在县西北三十五里，即潼关路也。《水经注》曰：“河水自潼关东北流，侧有长坂，谓之黄巷坂。历北出东崤，通谓之函谷关，岸高道狭，车不得方轨。”魏武征韩遂、马超，连兵此地。又潘岳《西征赋》曰“溯黄巷以济潼”，亦谓此也。
桃源，在县东北十里。古之桃林，周武王放牛之地也。
黄河，在县北三里。
全鸠水，一名全节水，汉戾太子亡匿之处。
思子宫故城，在县东北二十五里。汉武帝为戾太子所筑也。
曹公故垒，在县西二十五里。魏武征韩遂、马超，此地置垒。又宋武之入长安，檀道济、王镇恶滨河带险，大小七营，皆此处。
赫连氏京观，俗号平吴台，在县西二十二里。赫连勃勃使太原公昌攻刘裕将朱龄石於潼关，克之，筑台以表武功。
玉城县，上。西北至州六十里。本汉卢氏县地，属弘农郡。後魏正始二年，分立石城县，废帝改为玉城县。周武帝天和元年废。隋义宁元年重置，贞观八年移於今理。
朱阳县，上。东北至州七十里。本汉卢氏县，属弘农郡。後魏太和十四年，蛮人樊磨背梁归魏，立朱阳郡并朱阳县，令樊磨为太守。大统三年，分为朱阳郡，属东义州。周武帝保定二年，又省郡。宣帝大象元年，割卢氏西界以益朱阳县。
隋开皇四年北属陕州，大业三年改属虢州。
湖城县，望。东南至州五十二里。本汉湖县，属京兆尹。即黄帝铸鼎之处。
</div>
    <div class="pagination">
<a href="元和郡县图志_page8.html">上一页</a><span>...</span><a href="元和郡县图志_page4.html">4</a><a href="元和郡县图志_page5.html">5</a><a href="元和郡县图志_page6.html">6</a><a href="元和郡县图志_page7.html">7</a><a href="元和郡县图志_page8.html">8</a><span class="current-page">9</span><a href="元和郡县图志_page10.html">10</a><a href="元和郡县图志_page11.html">11</a><a href="元和郡县图志_page12.html">12</a><a href="元和郡县图志_page13.html">13</a><a href="元和郡县图志_page14.html">14</a><span>...</span><a href="元和郡县图志_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
