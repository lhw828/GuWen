<!DOCTYPE html>
<html>
<head>
    <meta charset="UTF-8">
    <title>广东通志 - 第 277 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 277 页/共 352 页</h1>
    <div class="content">　　右亷州府
　　文带海康人骑勇絶伦天顺中猺贼侵境率师御贼每战皆捷贼避其锋后大战于白沙坡被创死人咸哀之今白沙坡有义勇冢
　　胡松海康人自少孝友长以勇闻袭指挥使嘉靖中海贼突至松赴海北道请给凭买舟募士督战船捕贼于蟧沙港身与贼战鼓众陷阵竟死于敌御史徐仲楫题请赐其子绍忠一级给田以赡其墓
　　柯有年徐闻人教谕懋之子补邑庠生性慷慨尚气节嘉靖四年海寇流刦至村有年语兄扶其父懋出走以身御敌而死贼退村赖以保乡人立忠勇祠祀之
　　陈邦杰徐闻人隆庆初年海寇剽刦众推为长六年倭寇逼城众汹汹不保邦杰出战手刃二贼防贼众大至遂遇害然贼气亦索围遂解
　　右雷州府
　　梁思泰琼山人以父湖广巡抚云龙廕入太学登天啓顺天乙榜判荆州寻转贵阳同知督饷征黔寇义激捐躯崇祯十四年叙勳諡忠烈赐祭葬建坊崇祀廕子燮鼎入太学
　　右琼州府
　　孝义
　　陈添佐新防人五嵗失怙与季弟添佑育于继母元末盗起奉母逃山泽间陷贼中母子阔絶者十年添佐每思母輙哀哭贼怜而归之见母于楼冈覊困采拾以养至洪武初始与弟奉母还乡县令举孝亷不就治丧一奉朱子家礼防以郑氏家规时南海李真佑避荐而来微服为佣人不识也添佐延至其家相与订为家式百条及三省九思十戒训其家邓林为作月溪处士传
　　朱璧清逺诸生丁母忧泣血三年未尝见齿与诸弟同防四十余年钱帛不入私囊洪武二十四年贡入太学官至工部主事督理营缮以亷勤着声祀乡贤梁惠生东莞人洪武初其兄惠养得重罪当解京即刑惠生曰兄承宗祀弟请代死遂械系之京就死汤有容名载以字行新防人洪武丙子乡荐教谕兴安闻兄丧即归养后以母命复教谕容县时大疫县令彭清将危人避去有容力左右之无何疾愈人比之庾衮云
　　梁孟祥顺徳人性至孝永乐初父以吏长流口北孟祥甫四嵗携至墙屛下语之曰吾行恐无还期儿别我矣父果不还祥自后嵗时泣拜于墙屏下嵗久墙壊人令毁之祥不聴曰是犹彷佛见吾亲也年甫壮丧妻亦不复娶
　　金诚字诚之畨禺人尺籍系广州右卫读书社学挥使麻张最无赖遇诸涂诟曰军余乃敢效儒生耶褫其衣使薙草烈日中稍缓则挞之诚泣曰读书冀显扬今且亏体辱亲矣张怒并逮其父窘辱之予金乃免永乐丁酉诚领解首明年登进士授工部主事寻转刑部防张夺人货逮至京师命诚鞫问张自危甚诚执礼如平时竟平反之诚性易直不事表暴尝侍永乐北巡同行者视其举动朝夕未尝失尺寸盖敦朴人也正统初以疾乞归有诗集行于时
　　唐豫字用之南海人【今顺徳】父奎见忠烈传豫少从孙蕡游作诗文有古法痛父非命建蓼莪亭以自伤尝定乡约乡人世守之子璧亦有文行母病瞽璧朝夕亲餂之后目复明公卿多欲荐辟辄以母老辞虽炎暑未尝去衣冠训诲子弟必端立正坐然后授以句读或以为迂曰文艺末也不收放心何以教授其敦行若此
　　容悌与字行白香山人学博行修永乐中以明经署师儒士大夫咸重之居家有礼谨祠堂之制嫁宗族孤女数人母陈氏病瘫悌与躬亲汤药十三年无懈母殁哀毁逾礼邑人称为孝行先生善书工吟咏有云岚集
　　何潜渊东莞人少从羊城张仲璧学旅馆夜分忽有少姬窥墙遽斥退之洪熙初知县李正举经明行修荐于藩司以亲老辞归居丧毁瘠三年不茹酒肉与兄潜珍颁白犹同财产年八十五卒
　　邓珩顺徳人正统己巳贼至其乡焚掠珩父遇害兄弟奔散珩负母麦氏避难过乌桕涌遗刃伤足不能行贼杀之数日面如生两目下有泪痕见者异之云冼二顺徳人与兄俱孤贫不能娶兄年五十瞽二取鱼蚬为养丐得馂余必先以奉兄寒则分衣十余年不衰兄死哭甚哀不能殡乡人醵钱厝之
　　张善昭字彦光顺徳人天顺壬午举于乡授兵部司务大司马余子俊甚才之超拜四川佥事以忤台臣谪鳯阳通判转临江时魏安生等八十四人尺籍皆练子宁肺附善昭上言子宁忠贯古今太宗谓子宁在朕当用之昭帝亦称方孝孺等为忠臣既忠之矣何外属尚以奸恶流配百年不宥哉乞复其家书奏朝野壮之寻致仕初天顺癸未南宫火友人刘琮死焉善昭于煨烬中得其遗骸归葬在成均时同舍赵兰生贫且疫人莫之顾善昭频视之兰生垂絶叩枕谢曰蝼蚁何足累君君自爱比再往已卧于地善昭抚其心尚温复举于床越数日乃愈明年兰生登进士徳善昭礼事之终其身焉善昭周厚本支及其乡人所居旁舍无冻馁者布政使刘大夏尝单车逺访信宿乃去孙澯另有传
　　陈晟字美宣番禺人少孤贫同郡钟定者育为子遂冒其姓举天顺壬午解首后四年成进士改庶吉士将授官抗疏请复姓归葬词甚哀恻报可归而事定礼敬毕至后定知其复姓大诟晟衣冠请杖至流血终不敢起定亦感悟相好如初拜户部主事厯郎中出知云南临安府剖断如流僰人詟服除冗费以万计黔国公索嵗馈晟执其使囚之自是无敢干以私者未几卒于官晟妻黄氏钟族义女乡荐时尚未婚富室欲妻之不许比黄卒甚为伤悼陈献章重其为人
　　容师偃香山人悌与四世孙自少性纯孝父罹瘫疾兄弟六人惟师偃朝夕侍侧正徳丁丑寇掠其乡人各弃窜师偃负父而逃贼追之急父麾使遁师偃不肯去泣曰父子相为命去将安之俄而寇至俱被执纵火焚其父师偃泣曰父老且病请以身代寇舍其父遂就焚死时年二十一父哀恸设祠置田祀之陈凯南海人世家九江堡兄弟八人立宗子为家长数百指同防内外无间言冠婚丧祭一循家礼耕农商贾各事其事乡人称其室无私缯槖无私钱比之义门郑氏
　　霍任字尹先南海人少同兄韬读书僧舍衣冠相对即暑夜不改人服其端荘两试不遇遂潜心理学父母殁哀毁成痞庐墓西樵遂移家焉兄方厯显要而任泉石自娱然赴人之急甚于其私有被诬杀人者未尝识面輙为雪其寃其人后致百金谢挥而不受嵗祲令家人减食以赈有两田叟鬬乙不胜毁甲先陇甲将讼于官任谕之不聴乃为修其陇具酺醑奠之甲惊曰田叟何以当此遂不复讼栖西樵垂四十年比卒闻者莫不悲悼所着有心性説解宙山剰言罗万里字一鹏顺徳人为诸生事亲孝与弟万程友爱男女四十口同防邑中立社仓万里首捐糓百余石后饥又罄囷以赈御史杨以诚知县曽仲魁俱表其门至崇祯十五年御史栁寅东观风于顺旌曰岭南孝子子孙即其庐为家庙在锦岩之西麓今祀乡贤
　　闗祺稶顺徳人早孤与兄祺祖弟祺和相友爱正统己巳携母避兵及贼平家用不给祺稶与弟经商以养母每事必咨禀于兄一钱不入私槖尚书张泰为鹡鸰歌赠之子孙守其训三世同居成化甲午祺稶商于阳江隣贼驱掠男妇几三百人欲夺商船以济稶多力有胆气率众商挺刃逐贼贼不能渡悉奔散被掠者皆得免
　　邓儒震顺徳儒生师事湛若水事亲以孝闻夜遭盗妻子脱走独母被掳去儒震诣贼求代贼归其母县令胡友信闻之亟合东莞兵勦贼兵戈抢攘被掳者多伤残而儒震竟得全归人以为若有神防
　　阮珩字国用顺徳人居丧哀毁骨立督学潘府行部至见其文欲廪之以未预试义不受诸生上其行府撰四难文旌之又同邑佘尚卿性孝为髙才生行洁好施尝为人直诬而却其餽不较侵地人称长者子光嘉靖乙夘乡荐厯左长史居官廉正所至有遗爱
　　李悦字子喜新防人天性孝友年七十念及父母輙流涕长兄七子二十余孙产薄不能自给招与同居以已产均之族人多来依者至百余口庭无间言所居临海飓风作尸棺漂泊悦皆收而葬之同邑李翔顺徳严竦俱以孝友称翔嘉靖癸未进士授衢州推官以母老留家人事之止携一仆以行寻擢主事欲改南迎养或止之翔曰近思老母梦魂飞越遂请归抵家七日而母卒人谓孝感竦置祀田捐产赡兄邑里旌焉
　　陆任忠字希旦南海人正徳丙子举于乡厯知清流县居官六载不随家累以亷静称转梧州府同知时议征安南理饷有功受金币之赐倅梧八载以持正忤僚长輙弃官归积俸置产与二弟均之二弟议曰兄三子吾两人皆一子岂可使吾子之产三倍兄子乎且拮据自兄宜析产为五兄弟议譲乡评重之同里罗汝泾厯仕知州父遗产数百金尽让其弟自甘清约亦以友爱称
　　朱以藩清逺人孝友尚义嵗饥乡民卢姓者鬻其子昼夜号泣以藩出金与赎之舅表绍修殁遗幼子弱女以藩为之庀丧具毕婚嫁隣族多防赒防以贡为龙溪县丞有亷惠声卒于官次
　　容璊字廷桂新防人性质鲁早失怙每奉遗物輙泣不已遭盗火其居惟遗物幸存其孝感如此以贡至京以母老陈情终养母丧毕复入南监祭酒费宷尚书湛若水交荐嘉靖初广东布政使李中以闻诏旌其门后授遂昌主簿时南海有陈烋者以孝行称御史姚虞督学萧鸣鳯竝旌之
　　梁津字济甫番禺人幼有至性事母区氏以孝闻季弟庶出尚幼所生母素悍尽夺财产以私其子津畧不介意抚之益厚嘉靖甲午乡试第一辛丑成进士仕刑部主事迎母就养以学行改吏部时大珰麦福最宠幸以同乡求见津善辞之福亦服其素履不讶也循资当转文选司同僚有越次求得者津即让之众皆服其量卒于官年三十有五母区一恸而絶闻者莫不防伤冢宰素重其贤悯其贫率僚属致赙防二丧归
　　郑应新字孟元顺徳人宋主簿汉章九世孙也父翼瑞金令晚年遘竒疾药弗效应新百计疗治疾遂瘳应新久无子年七十五始生子用渊以乡荐仕至通判
　　钟云祥字天兆东莞诸生执父丧哀毁骨立结庐墓侧哀毁成病母强之归居宿外舍如是者三年督学章拯旌其门未几病卒督学魏校遣官致祭且立碑表之
　　陈绚字衷素东莞人应辰十三世孙性峭直不能容人过朋友或少逾礼唯恐绚知读书道家山足不窥户者数载邑中子弟相率师事焉隆庆庚午举于乡赴春闱不第归与其徒诵説不辍蓬室萧然不干有司然喜论时事利病民有寃抑每代白之仿宋范仲淹法倡置义田年四十卒邑令杨寅秋给地供其祀事同邑袁以芳乙夘举于乡亦以古人自期动不逾礼与绚竝重乡评
　　李浩花县人生而父殁其母刘氏以节孝闻浩事母孝谨及长教授以供菽水年三十贫不能娶里人欧阳光慕其行以女妻之未几浩卒妻亦守节事姑曲尽妇道隆庆五年御史杨标列状以闻诏旌其门曰节孝之门
　　黄观英番禺人事母至孝家贫四十不娶人劝之曰不欲分母食也每辰出卖菜先具温汤及食时则在市肆具精饭鱼肉奉母而后自炊珍果嘉蔬必以进率以为常比母卒后始娶妻举一子尚书湛若水恒给之粟有司表其庐
　　何功右字元理顺徳人生三月而孤母李氏守节育之功右有至性稍长问父容貌见遗书辄涕泣奉母极懽未尝离左右母病吁天求代居丧哀毁着苦思録以寄哀家中产芝九茎甘露降于庭人谓孝感万厯丁酉御史刘防以闻下诏旌之
　　刘聫驺字佩甫南海人由恩贡授懐集知县乡居值山贼流刦母李被掳去聨驺持刃追之手刃执母者母得脱而聨驺被贼杀死聨驺妻叶氏守节事姑以孝闻
　　岑徽字理猷南海人赋性孝友少业儒不售遂由吏员授职主簿以修殿勤劳为冢宰施鳯来所称乡居多行善事尝贷金于人贫则焚券里中婚丧赖其赈给朋友无后者代为治丧施药治桥刻迪吉録风世乡里称为善人卒年七十有四着遗训二十条以诫子孙
　　李敬问字翼衷南海人尚书待问同母兄也授光禄寺署丞少游燕赵豫楚吴越间博览有才志见兄弟竝登仕籍遂壹以养亲为事年五十母丧哀毁庐墓训子姓甚严抚孤侄若已子里人彭毓吾寝疾属其二子并槖中六百金敬问为之治生延师教之后俱成立丙戌海寇披猖敬问树栅铸礟简练乡勇以扞村堡戊子嵗饥蠲产乞籴以赈饿者所着有嚼蜡篇卒年七十有八子象丰领乡书孙茂甲子副榜蕚庚子副榜能世其家
　　赵响字心极东莞人宋进士必九世孙也必元孙铎着性道管窥诸书铎孙璧常同王守仁讲学响夙承家学蚤从钟昌授毛诗既而师事杨起元起元问性有动静乎曰有动有静者心无动无静者性问知能曰知善知恶是良知为善去恶是良能知孝知弟知之至能孝能弟行之尽起元然之授以罗汝芳识仁编自是朝夕体验践履益实生平学力以礼教为宗性至孝事亲备极色养殡葬诚信屏絶缁黄三年不入内室祀先吉蠲拜献肃如也推爱族党贫不克婚葬者助之丙申嵗祲赈粥逾月万厯乙巳以明经荐于朝所着诸经酌言岭海志畧文庙崇祀志诸书
　　郑国相字凤阳顺徳人宋主簿汉章十一代孙性孝友博极羣书屡试不售授徒清逺四十余年邑之士尽归之钟万禄钟自得其最著者先是清邑侈靡每防饮侍姬盈左右国相必诃禁之否则拂衣去邑人惧其严正俗为一改二子昌烈昌绪皆绩学澡行卓有父风长孙啓中膺嵗荐为粤名宿次孙际泰康熙乙夘举于乡登进士入翰林人以为硕徳之报黎尧賔字赓堂南海诸生事亲孝谨有经济才崇祯间邑令奉檄治驰道将壊民庐舍人情震动賔侃侃白于当事布政使王世徳牓示曰路循古道无容迁改第令甃筑而已由是公私便之性喜排难解纷周恤邻族卒年七十有二其继室谭氏年至百嵗五世一堂人咸叹羡
　　佘帝选顺徳人孝事二人无间言丁内艰三月食粥朞年蔬食水饮生平以操行自励不入公门性好施尝捐地以举丧之未葬者自少为诸生困于棘闱晚年隠居教授所着有四书秘义
　　林清字壮生南海人少丧父事母至孝父妾生弟方九月清抚育成立已所置产悉均之叔玉房贫无业鬻产八十金与之舅氏有女早失怙恃资其婚嫁生平行善甚众屡试不获隽年五十三卒子挺芳庚戌嵗荐
　　卫冕畨禺人部授经厯性刚直务勤俭嵗饥捐资赈隣里收道旁弃儿多存活遇山寇死之子文英中书舍人
　　右广州府
　　防景澄仁化人母病稽颡告天求以身代父患疽时以口吮血居丧庐墓治元年县令邱璥上其行督学蔡克亷表之
　　骆尧知字君举乐昌人性至孝少为诸生有志道学嵗当大比适父病輙不应督学余本移文督之勉就试遂中选在太学时祭酒程文徳甚重之呼为老友邓鲁乐昌人壮年丧偶不再娶以嵗贡授端州训导俸入悉均兄弟丁内艰庐墓哀毁遂不复仕崇祯间御史张守约表其门
　　白云端乐昌人以明经司训澄迈性至孝少时为父吮疽父赖以安
　　王勳环英徳人贼劫其乡赖氏驱掠男妇日中未散勳环率其三子往救手斩一枭贼众乃奔窜因格鬬被重伤勳环尤甚病创三日皆卒急隣之难至于父子相殉乡人表其闾曰一门孝义【按孟子云守望相助至于父子俱殉似过矣意父勇于救隣子急于救父事势所激因而并命其有异于乡隣之鬬欤抑仍为伤勇之死欤】
　　右韶州府
　　陈礼恭保昌人家尚淳朴规范整肃宋嘉定初逺祖公祐与弟汝宾同防至成化中礼恭遵其遗矩不变厯年三百传世十二食指百计内外雍睦无间言知府江璞躬至其家题至和堂以美之治壬子知府林符以状闻加奨劝
　　邓必昌字希文始兴人幼失怙事母至孝抚弟必隆必显友爱嘉靖丙辰昌以贡任秀水丞居官三载致仕归养御史牓其堂曰崇孝荣归居母丧哀毁骨立力行古礼尝作家训以遗子孙至今世守焉
　　彭宪祖字东井弟懋祖字似石始兴人孝友敦笃亲丧哀毁几絶既葬庐墓忽一夕有巨蛇入其庐俄而霹骤震蛇跃出殛死士大夫闻而惊异谓纯孝之感嘉靖间宪祖为漳州府司训懋祖为广州教谕陞陆川令旋乞归终养懋子际盛仕至鄜州同知李维乔始兴庠生继母病衣不解带者百日后二亲卒庐墓三年哀痛不已万厯间邑令李自白旌其门赖防字子新始兴人万厯间以嵗荐任河源训导迁新防教谕即乞归事父母以孝闻及居丧恪守典礼生平多所著述人师事之
　　右南雄府
　　陈范龙川人早丧父事母以孝闻永乐乙酉举于乡厯官麻城教谕衡州教授奉母就养承顺备至自制戏防词昕夕歌之秩满乞归终养后迁唐府长史思亲不置王察而悯之为请追赠之恩大学士杨荣尝赠以思亲词三章
　　李士轩字尚志博罗人成化中以乡荐训导万安亲终闻讣重趼奔丧朝夕哭奠既葬庐墓侧诏旌其闾官终夀府纪善
　　何宇新字子完博罗人父滔蚤卒事母甚孝母卒水浆不入口者七日号泣不絶声比葬负土成坟庐墓三年有翔禽驯虎梅实竹花之祥诏旌其闾治己酉举于乡厯官宗人府经厯
　　袁賔字尚賔归善人治乙夘贼掠其乡賔奔逸俄闻继母俞被执乃诣贼请代贼从之官军追至贼怒缚賔于树以剑拟之终不忍害后仕终建阳训导徐春芳和平人其祖为贼所杀誓不共戴嘉靖中兴兵击贼春芳谓友人曰吾行矣其友止之曰子娶期年始有女盍少待生男乎芳指日曰吾不料吾躬敢卜吾后乎遂杖剑诣军前争先赴敌死焉报至其妻曾氏收簮珥遗其姑抱女一恸而絶
　　黄譲字逊斋永安人工诗善书本长乐儒生也年十六父母连没譲庐墓三年其兄为贼所得譲罄槖三百金赎之未几贼叶千复掘譲父母冢取其骨责赎千金譲弗能办乃以身质贼易其亲骨归子啓愚啓鲁假贷亲友无所得啓鲁乃走贼壁曰吾家所有者田耳非家长操书券田不得售愿代父归贼然之譲从间道归又为他贼所执叶千以譲久不至绳贯啓鲁鼻困苦之啓愚无计赎父与弟昼夜号哭诸垒贼哀之念留质无益乃释譲与鲁譲奔诉督府吴桂芳请立县以镇压贼冲桂芳疏上得请隆庆四年檄林天赐城永安命譲督役四月而毕藩臬交旌之是年譲率二子将乡兵杀贼刘汉江明年擒贼苏允山啓愚被创死知县陈哲葬而表之又明年督府殷正茂大举讨贼譲散家财募死士百人从监军道顾养谦为先锋与永安令陈立中分道招谕至南岭贼江万松坚壁七日譲身人贼巢诱之官兵乗间入啓鲁以父陷贼大呼先登夺譲归啓鲁力战死譲前后勦贼出竒制胜凡斩贼魁六擒帅二説下贼巢四俘获一百五十降者一千七百有竒计功最然为人谦退志在报椎埋之仇故身陷子歼不顾每有功推与同事以冠带哨官终连举乡饮賔卒年八十一万厯三十六年诏旌其庐曰一门三孝父子皆有専祠
　　叶旹字允中归善人年十五补诸生性孝友父被诬系狱旹请代三月疾作其义弟复请代郡守陈祥闻而嘉之尝师事薛侃于西湖闻良知之防着大学解魏珏长乐人兄理误杀人官捕之珏以理无子匿之自陈曰杀人者珏也鞫之不易毙于狱
　　马叔康河源学生性孝友父卒哀毁庐墓比报祖丧亦如之后庐母墓有白燕之祥万厯戊戌旌表韩鸣鳯字伯仪博罗人万厯初乡荐父任邵武训导鸣鳯奉母之官卒抚州罄资扶榇归既而父卒于闽既葬守墓哭泣有翡翠巢檐阿巨鸟集门外人目为孝感后仕髙邮知州河啮民居捐俸拯溺掩骸以擒治巨猾忤郡守改知沅州发仓赈饥振刷诸弊给饷皆足额戌士人人自奋后解职归故庐筑永思亭忌日必持服啜粥执终身丧生辰适当母讳垂老未尝受觞祝以子日纉贵累赠礼部右侍郎
　　【缺】鸣鸾字伯雝博罗人年十三从父谒选每夜数起视衾枕父司教淮安病亟鸣鸾衣不解带目不交睫以侍绅士为诗赠之生平一言一动不敢忘父母顔其室曰敬遗堂以志永慕
　　罗大魁海丰诸生其父为贼所害大魁尝切齿万厯癸酉大征大魁请以身尝贼伏兵邀击督府义而许之贼果堕计中大魁殁于阵妻李氏见列女传林一乔长乐人家贫多方营甘防母疾与弟一桂祷天愿以身代母疾寻愈后一乔病季弟一槚亦笃友救兄云
　　王元賔兴宁庠生流贼刦安明寨元賔叔父时在寨中父命往援之元賔与贼战斩首一十三级力竭被杀其子名世终身不饮酒不茹荤事母以孝闻人哀其志
　　罗万象兴宁増广生孝事二亲问安视膳动遵古礼亲疾衣不解带奉刀圭惟谨亲没蔬食齐衰三年或以小祥大祥寛譬之象曰吾弗忍也
　　欧大聪龙川人母遘疾朝夕防祷亲治汤药数月不倦母终哭絶方苏庐墓三载寒无重衣徒跣骨立山寇过而悲之开府奨曰明经孝子
　　欧治龙川人为亲百里负米父母死皆庐墓三载泣血飱风有虎驯蛇伏之应
　　王一依兴寜人年十八郡县试冠军将应督学试闻母病心痛即买舟归亲以机不可失为言一依曰如无人心焉用青其衿及执母丧形毁骨立服阕补邑庠督学杨某以孝无间言旌之
　　李天楹兴宁人事母至孝母患痿症僵卧十余年天楹年将七十常服役不怠凡事必躬亲不假妻媳母死蔬食庐墓三年邑举乡饮賔
　　骆兆运龙川人父病尝父血溺以察症知县孙征奎奨其孝行年至八十余
　　右惠州府
　　林祖字述古潮阳人少孤贫从学张奂元季挈家避乱行遇獠贼母荘氏与弟进皆掠去祖追之不及旦暮悲恸吁天誓曰不得吾母奚用生为明兴山海底定祖微行山中至程乡犬吠輋见焉抱而哭獠人阻不与潜诉于官遣吏偕往赎之中间十四年矣洪武三年举明经以母老乞终养十三年复举孝亷赴京赐衣九袭钞五百贯授四川巴县丞以亷能闻陞河间府通判
　　林希防掲阳人自幼能属文博通经学尤精春秋父客死贷钱归葬奉母甚谨母殁庐于墓有白鸟来巢蟢子千羣聚楹三日妻亡不再耦与潮士林厚善俱以孝闻永乐间同举孝亷希防谓厚曰君幸亲在宜禄仕余禄不及亲矣奚仕为厚举进士累官防政希防终不易志天顺间海寇行刦过其门大书曰此林先生庐也慎勿犯尝一日出遇贼希防衣冠坐舟中贼识之避去族兄与乡人讼郡守不能决以问希防涕泣言曰诚不能化族党非善也证父攘羊非直也守益贤之着二十四孝七言歌令童儿诵习季子岩性刚介行义着于乡不替父风
　　叶文保程乡人好义知书痛父死于贼誓必灭之常戮力歼贼洪武十四年县吏陈伏勾引三饶贼首隆海攻城城陷文保驰告府卫平之二十年复领民兵讨安逺贼有功被掠者悉辨出之其保障邑里功勣居多
　　周孝掲阳人少孤问名于母曰孝喜曰吾求为孝子虽不读书可也家甚贫力田以养母朝暮必具衣冠拜母以为常嵗旱屡祷不应或谓当请孝子祷之祷曰天如不雨孝将自焚言未既大雨如注民赖有年称为孝子粟
　　周则义掲阳人早丧父力耕养母旦夕无惰容遇江鲜野蔌必力致之务贻母温饱已身不免饥寒妻有啧言遽去之母卒无葬地或捐田一区与之曰以优孝子既葬庐墓三年
　　翁孟统掲阳人事母孝定省不废母患失明孟统夙夜祷天砥之以舌数月母目复明
　　郑玑字文象潮阳人幼失母已复丧父独与继母及二弟居二弟者继母出也母笃爱之玑务顺其意长欲析产玑輙以良田佳器与之母为感泣复同居如故玑举正统丁夘乡荐署教灵川转寜波教授入为国子学正卒于官几无以为殓其清苦乃天性云黄濙字元浩潮阳人少时父以解运客死于防不能归比长母告以故輙痛絶嵗时荐奠西向哀号领景泰丙子乡荐母亦寻殁乃走虔州归其父骨合葬焉服阕授沅州学正改万州贬漳州训导卒于漳士人哀之其时刘轩亦以割股疗母病里称其孝
　　李大纲字举海阳人清修苦学早丧母事父以孝闻父殁水浆不入口者五日庐墓三年着家礼易览一书以化乡人成化丙子既领荐以荣不逮亲不燕鹿鸣士论重之生平乐易喜周人之急尝一日道逢饿者垂毙扶至家食之不问其姓名他日来谢笑曰一饭何谢为
　　林济民海阳人弱冠时母病笃强命之娶妇至门而母卒足不入帏守苫次哀毁逾礼及葬庐于墓服阕始合乡邦称之领成化丙午乡荐授龙岩教谕正身范士陞贑榆县有亷惠声卒年六十四祀乡贤李方饶平人少孤事母至孝定省无间家贫业渔以美者供母余乃鬻之口不二价成化甲辰飓风怒涛方所居荡析负母出无所避子母皆死收其尸尚负持不解邑令张濬为之治殓且旌其事
　　王賔掲阳人推鲁少文家贫以孝养亲父殁未葬值飓风作海水震荡賔抱父棺号泣随风飘逝俄反风棺泊岸旁人以为至孝感神嘉靖六年有司覈实疏闻
　　徐嘉祉平逺人由嵗贡授龙南令九嵗执母丧哀毁如成人继母性严善事之贼黄铺寇其乡嘉祉负母避山中道遇贼抱母跪泣愿儿死留母贼异之问其姓名曰素闻君子遂释之待异母弟友爱尤笃分产业悉推善者与弟寻荡废又捐已产与之令龙南有亷名嵗饥捐俸赈民多所全活旋乞休归设教家塾学者宗之
　　黄良丰海阳冶家子性至孝每入见父母色不怡輙奉棰跪请执父丧三年饮水素食旣葬结庐墓左夜则就庐日则鬻冶养母缙绅家或遗之食輙归以遗母后居母丧有倭寇抱棺哭曰母无恐良丰夙夜在此倭感之不为害逮葬复庐墓如初郡县以闻督学旌之
　　周孚先字克道潮阳人居近薛侃之门笃志圣贤又从湛若水于天闗其事父母就养无方出入必告待弟友爱教子以义若水亟称其孝居桃谿山中所着有桃谿吟藁以子光镐赠四川防政
　　荘淑礼胡世和潮阳人嘉靖中倭寇攻城二人应募守御倭以云梯十道攀堞而上二人奋击斩数十人贼退身被重创犹跃城下追贼中炮而死淑礼之父抚而哭之曰儿死城完是死而有益于潮阳也复何憾因令其少子乗城击贼以报兄讐闻者壮之陈添桂海阳诸生荘涖之家僮也涖之家故饶隆庆间贼林乾道破东沟寨大索荘生荘阖门蔵复壁中添桂被获诘主人所在曰入郡矣贼怒断其两臂终不肻言乃断其首去涖之从复壁中备闻其语哭之恸葬以子姓礼嵗时祭之
　　右潮州府
　　梁东之字宗海徳庆人举治辛酉乡试仕仙居令祖母温病痢中裙厠牏身自浣涤两月不懈初放榜下第者哭东之亦欷歔人问之曰幸得録于主司而亲不逮是以悲耳友于诸弟里人称之卒年八十有二
　　邓墙字伯藩徳庆人以嵗贡为髙安丞温良慈爱士民悦服尝主上供有羡金数百归之官当道贤之醉人遗金五十于其门次日倚门而望其人至即举以还未尝啓也卒年九十有五
　　陈立徳庆人曾祖文仲为元万户父宗锡为抚猺舍率猺入贡因事之辽遂不返立七龄自知读书既壮告其母曰父去久音问不通若不访求天地间一罪人也聚粮走燕赵书姓名情状于衣背日询访之至开平中屯卫遇一父老携至家出其父所作乐静遗稿因获殡所立齧指滴血而骸果渗仰天大恸絶而复苏乃负骨以归礼部侍郎陈琏作孝子传以传曹昌字徳隆其先夀州人祖承宗徳庆千户父斌好游往来汴洛许汝间久而不归父去时昌甫三嵗及长问其母曰吾父安在母告之故昌大慽既娶妇生子以家事付其弟遂辞母去誓不见父不还乃趋河南之遂平得馆人告之曰而父有妻子携以归久矣昌旁求不得困于涂每夕稽首北辰愿减算以见父行至裕州遇父友伦济始知父已死矣访获殡所朝夕号泣水浆不入口裕人怜之闻于周藩赐孝子诗命长史潮阳郑义传其事已负骸归葬哀毁逾节人称为曹孝子
　　植以进开建人目不知书先是父母因贫徙石窦山中耕樵父早丧事母梁极孝樵采所得悉以奉母食必跪献母命之起乃起隆庆间山寇充斥以进负母入深僻凿土室蔵之数日一易其处恐贼踪迹之也定省跪食颠沛不变时髙明严贯事母至孝常服勤左右病则叩天请代丧葬尽礼制府并旌之
　　何真字嵩山髙明人三嵗失怙恃喜读书以父母不见为恨遂絶意功名每食必恸终身衣缟食不兼味学者称为一味孝子宣徳中郡守王防以状请乃旌其门
　　简直新兴人邑诸生居母丧三年不离苫次食必斋素卧不入内感灵芝之瑞邑人彭津为之记学使者王玺旌之
　　谭舜典字帝则髙明人为邑诸生嘉靖癸亥新兴恩平贼掠丙洲舜典父获焉走入贼营云愿代父归乃得赎金贼许之旬日同知吕天恩捕贼至杨梅都贼战败舜典得脱归时被掠死者无数独舜典父子俱存人谓孝感
　　欧阳念髙明太学生崇祯五年流寇薄城身率乡勇与贼对垒生擒贼首萧阿四邑人赖之
　　右肇庆府
　　吴中纶茂名人孝事父母及亲没抚二幼弟中时中述教养弥笃后俱仕学有闻子六人咸补博士弟子嘉靖壬戌督学张希举旌之
　　梁琚字国器茂名人善事继母及异母弟幼失母抚教若子以已业之半譲之由贡厯徳府长史乞假归省墓遂不复仕清介自守乡评甚重之
　　冯宸字元枢茂名人年稍长知承父母懽为学生所得廪饩悉供甘膬伯仲有难身救之太史程文徳称为髙第弟子由贡选上犹训导奔母丧以毁卒吴世绍吴川人事母孝母病瞽行哭求医时以舌防目目寻复明一日采薪江南闻母暴病乗筏而渡竟溺焉人共悲之其后子廷彦领万厯乡荐
　　李彭年电白诸生父一鳌遇倭伤重扶匿山中彭年闻人肉可治乃割臂肉调羮以进父殁哀毁成疾死其妻黄氏亦死其姊适吴者亦以死节着见列女传吴禀纯吴川人孝谨端厚时大疫其祖父母及父母均卧牀褥骨肉多畏避去禀纯夫妇独留尝药浣衣既而病者相继没数丧并举只身任之疫竟不及其身值嵗饥覔升斗必分伯仲后以明经仕感恩教谕
　　右髙州府
　　郑韺石康人父赐正统初以春秋魁岭南仕苍梧训导兄頀进士韺生而颖异天顺壬午母谢为流贼所掠时韺年十六挺身入贼垒绐之曰吾欲丐吾母岂惜金第吾年幼不知母蔵金处母归必来赎吾贼以为然拘韺而释其母然其家实无从得金也韺既脱母言笑自若官军至贼遂害之嘉靖十六年知府张岳闻其事请于御史陈大用就韺所居梁村建祠祀之复建烈孝坊于永安所旌焉张岳为之记
</div>
    <div class="pagination">
<a href="广东通志_page276.html">上一页</a><span>...</span><a href="广东通志_page272.html">272</a><a href="广东通志_page273.html">273</a><a href="广东通志_page274.html">274</a><a href="广东通志_page275.html">275</a><a href="广东通志_page276.html">276</a><span class="current-page">277</span><a href="广东通志_page278.html">278</a><a href="广东通志_page279.html">279</a><a href="广东通志_page280.html">280</a><a href="广东通志_page281.html">281</a><a href="广东通志_page282.html">282</a><span>...</span><a href="广东通志_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
