<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 19 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 19 页/共 61 页</h1>
    <div class="content">　　盐山县志十二卷清康熙十年刊本(徐家汇藏书楼藏)

　　清朱鸾鷟修，钱国寿纂。鸾鷟字翔千，泰兴人，贡生，康熙五年知盐山县知县。国寿字子彭，大兴人，举人，康熙七年任盐山县教谕。盐山置县始于隋，历隶沧州。据旧序，县志创于嘉靖癸巳知县时尚儒，隆庆壬申知县李萼续修。是编创修于康熙庚戌，翌年成书。其书编例，有目无纲，目次先后，错乱失当；于人物分目，尤为琐碎。观其全书纪载，则事多而文省，无附会之词，尚为核实，体例则非上乘也。

　　真定府志三十三卷明嘉靖二十七年刊本(北京图书馆藏)

　　明唐臣修，雷礼纂。臣南直隶天长县人，嘉靖二十六年任真定知府。礼丰城县人，以吏部考功司郎中谪大名府通判。真定战国为赵地，《史记》载：赵分晋国，北有信都、真定、常山。汉武帝时置真定国，北朝以后为恒州，五代时即为府，宋改为真定府，明时为府，领州五、县二十七，附郭曰真定县。是编为今存府志最古之本，其书体例，首列图经一，次表四，志九，传十五。详其编撰之法，于体裁则无所发明，而摭采悉有所据。书中援古叙今，谛究兴坏之端，殊犹有未尽。搜故实，掇逸遗，尽择精萃，而于琐事，则宁漏缺，故不免有遗而不详之感也。

　　平山县续录志存五卷明嘉靖间刊本(上海图书馆藏，存卷二至三。天一阁藏，存卷四至六)

　　明李从今修，仇天民纂。从今内乡县人，举人，嘉靖二十九年任平山知县。天民事迹未详。平山置县，始于唐中叶，明时为真定府属邑。邑志创于何时未可考，此书既称续录，则前当有志矣。是编今仅见存残本。余惟观其二三两卷，为地理官师二门，地理述及水利物产，颇重于经济，官师记及杂识，体例殊不免于滥。未窥全豹，全书体例无从获知。按康熙《平山县志·凡例》对于前志云：“有地理而无建置，有人物而无选举，未免缺略。而混学校于地理尤为失体。”是议此志体裁当非上乘之作。

　　阜平县志四卷清同治十三年刊本(北京图书馆藏)

　　清劳辅芝纂修。辅芝同治时阜平知县，事迹未详。阜平本行唐县地，金章宗时始置阜平县，隶于真定府。按本志所录旧序，以乾隆三十年知县邹尚易修志序为最早。又按凡例引明李延赏《城隍庙碑记》，称及县志，是明时已有志矣。此志乃继邹尚易志重修，以诋《邹志》门类烦碎，故其书体例，仅分四门，曰天文志、曰地理志、曰人物志、曰政典志，以艺文附于政典，仍载诗文，抑不知其何体裁。类以下所列细目，尤繁琐复沓，非为简核之体焉。查此志刊成至今仅百数十年，而志版早毁，其传本则稀见难得矣。

　　晋州志十卷传抄清康熙十四年刊本(北京图书馆藏)

　　清郭建章纂修。建章五河人，贡生，康熙十一年以衢州知府降调晋州知州，复升河南归德知府。晋州为古鼓子国，元始置州，明以后隶真定府。按志序谓：“州志创于万历，其详不可得闻矣。”按此志原本刻成于康熙十四年，有魏裔介序文，而今原本已佚，仅见此抄本耳。于咸丰十年知州朱宝林取旧志补刊，是为重刻本。此志建章延关永清诸人采辑，其书体例，卷一曰区别地理、卷二曰记录建置、卷三缔核贡税、卷四曰宏宣典礼、卷五曰评隲秩官、卷六曰历稽选举、卷七曰表章先献、卷八曰采掇艺文、卷九曰阐扬风化、卷十曰通纪事迹。即其类目名称，可觇其纤诡矣，其排比志材，尤凌杂无次。

　　无极县志十卷末一卷清乾隆十三年刊本(北京图书馆藏)

　　清黄可润纂修。可润福建龙溪县人，乾隆十一年任无极知县。无极于明时属真定府，清雍正二年改隶定州，十二年复为真定属邑。按凡例云：“旧志明纂于邑人安嘉士，顺治间修于知县高必大。《安志》已无存，《高志》亦残缺，不特纪事多讹略，而艺文亦多寿赠谀词，于古人提要摭实之意全失之。”按此以知无极旧志仅二修。是编继《高志》重修，其书体裁，一地理、二建置、三祀典、四灾祥、五物产、六田赋、七秩官、八宦迹、九人物、十艺文，卷末载公牍，有涉及当时物价工资，皆有裨史实之文字。卷末又载黄可润《无极非国辨》。《真定府志》引无极旧志云：“无极于春秋鲁隐公二年，大夫无骇帅师入极，邑之得名以此。”按《左传杜注》谓：“极附庸小国。”可润《无极非国辨》有云：“古之极国为鲁属地，相去无极六百余里。”以驳斥旧志之误，而府志又沿引误之。修志不事考据，于此可见其误。按此志原本久已稀见，光绪十九年曾为重刻。

　　顺德府志三十五卷明嘉靖间刊本(天一阁藏)

　　明孙锦修，高■〈僊，氵代亻〉纂。锦字元朴，绥德籍，宿州人，嘉靖五年进士，十二年以评事御史任顺德知府。■〈僊，氵代亻〉江都县人，嘉靖十四年任顺德府通判。按本志序谓：“成化间郡守林恭修志十卷，是郡志之始焉。”此志乃锦典郡时嘱通判高■〈僊，氵代亻〉为之，其书体例总分八类。后修郡志称其义严而不渎，体辨而不赘。但观其书全例，则细目分条，多重冗复沓，不免失之简。按沿革顺德为古大陆广阿之地，商祖乙迁于邢，谓即此地，周时为邢国，秦汉为巨鹿郡地；隋置邢州，元改为顺德路，洽于邢台县，明改路为府。其叙沿革上溯三代，而于旁引佐证，殊犹不足。考顺德府志，见于著录者，于明有成化、弘治、嘉靖，万历四志，毁于崇祯末际兵燹，惟此志独存。于清顺治、乾隆二度修志，于此志均未引载采撷。而乾隆府志凡例谓：“顺治年间所纂，已失其旧志矣。”幸天一阁有藏，犹得保存。

　　广平府志十六卷明嘉靖二十九年刊本。蓝印本(天一阁藏)

　　明翁相修，陈棐纂。相浙江钱塘县人，嘉靖二十一年进士，二十七年任广平府知府。棐字文冈，鄢陵县人，嘉靖二十一年进士，后官礼科给事中，以罪谪大名府长垣县县丞，相延修府志，志成升知县，官至宁夏巡抚，所著有《陈文冈集》。广平之名，见载于《汉书·地理志》，北朝以后称洺州，明时复称广平。按本志序谓“府志创修于成化间郡守秦民悦。”而是编为嘉靖初知府蒋彬创修，书未成而去，相继而成之。其书体例，分经纬二集，有图一，表三，十二纪，卷前有商大节、汪廷吉二序。廷吉序云：“经纬者两仪之象也，一图者太极之体也，三表者效三才也，十二纪者纪十二时也。对待有相配之体，禅继有相生之序，史氏曰斯可以志矣。天有太极两仪三才十二时，而不外乎一元之运；志有二集，一图三表十二纪，而不外乎一仁之通元者天之用，而志者仁之推矣。”廷吉取阴阳太极，以论志例，意识之见，于今视之，实为无据之谈。然古之言六艺者，莫不通阴阳五行之学。文家恒言为文有四象，拳师亦尝言形意太极，谓精于艺者，往往能神会，其实乃惟心之论。方志之图、表、纪者，乃方志之体例耳，皆载实际图象事物。古今志乘家论方志之体例者多矣，均无廷吉如此之言，而谈志例。以术数学推行于地理志乘者，明人尤好为之，如顾应祥、熊明遇著书，往往以术数、天文、地理混成一体，启舆地必准星度之学，故明清方志，必首列星野分野之图，而成方志中术数之一体，非陈棐此志始创之例。

　　永年县志四十四卷首一卷清乾隆二十二年刊本(徐家汇藏书楼藏)

　　清孔广棣纂修。广棣曲阜县人，永年县知县。考永年之名，见于《隋书·地理志》：“仁寿二年，改广平为永年。”但按本志沿革谓：“金置永年县，为广平府治。”则隋之永年，即今广平一府之地欤，而沿革未有引证详考，犹有疑问也。永年邑志源流，按本志序谓：“邑志创于明崇祯间邑令宋祖乙。”又据《学部方志目》，有乾隆《永年县志》十八卷，知县王珍修，乾隆十年刻本。是编修成于乾隆二十一年，仅越前志十载。其书体例分志、表、纪传三纲，附艺文。每类均有小序，皆题“邑令孔广棣曰”六字冠之，颇似谕示之体，如此志例，殊若失宜。永年淦河萦带，藉以溉田，农产繁富。按本志土产门小序云：“《唐史》(书)云：洺州土贡，沲绵紬■〈油上衣下〉。《宋史》亦言河北路为茧丝织纴之所出，此永年土产之大概也。今时蚕桑之利较逊于古，然织棉为布利赖无穷。”于此可见各地古今农产之有迁变也。

　　曲周县志四卷清顺治十三年刊本(徐家汇藏书楼藏)

　　清李时茂修，赵永吉纂。时茂字蔚芝，辽阳人，贡生，顺治初任曲周知县。永吉字善甫，曲周人，爵履未详。按志序，曲周县志嘉靖辛卯知县黄骅创修，万历癸卯知县高出增修。此编纂成于顺治丙申。其书体裁分为九类，曰地理、曰建置、曰秩祀、曰田赋、曰职官、曰人物、曰选举、曰杂志、曰艺文，各类皆析子目。艺文分上下二篇，上篇列列传志铭，下篇分记、谕、诗三目，艺文选择，不尽囿于诗文，披及人物，用意固广。以艺文为收集邑之史料而论，则犹有未尽者多矣。其余各类多记载简约，体例亦叠矩重规。曲周汉置县，属广平国。郦商封曲周侯，即此地。

　　磁州志十二卷清康熙二十五年宁致堂刊本(中国科学院南京地理研究所藏)

　　清任塾纂修。塾怀宁县人，康熙六年进士，二十年任磁州知州，二十五年以卓异升户部员外郎。磁州州西有磁山，以产磁石得名，隋唐间始置州，明以后属河南彰德府。清雍正四年以治理滏河水利，改隶直隶广平府，此志修时尚属彰德。据任塾自序：“州志自嘉靖癸丑至万历庚辰，三十年间有周文龙、孙鎡、栗永爵、罗湖、赵范相继纂修，成有嘉靖、万历二志，顺治戊戌知州张瑞午承巡抚贾汉之命又为重修，然皆率略。”按是编成稿于康熙二十年，越五年始刻成书，其体例分为十二类，以古迹、风土、祥异具入杂志，殊非志例也。康熙三十三年知州康善述依原书曾为增补，三十九年知州蒋擢抨击《任志》志类冗杂，遽又取而重订之，增之为十八卷凡一十八类，盖有以后竞前之感也。故此志遂不为人所器，今存者仅见此书耳。

　　大名志十卷明正德元年刊本(天一阁藏)

　　明韩福修，唐锦纂。福西安卫人，成化七年进士，弘治十一年任大名知府，事迹附载《明史·张綵列传》。锦纂《上海志》，已著录。大名为古魏郡地，自唐宋以来迭为重镇，明时为大名府，领县十，州一。府志源流见《明一统志》引载，有洪武、景泰二志，今仅存其序；存者此志为最古，于弘治甲子锦知东明县时所纂也。当时典籍未备，诹咨未广，多取于亭父里魁之言、未征傍考，恐难尽信实。且其定例所列地理、星野、沿革、风俗、田赋、徭役、秩祀、职官、甲科、人物、艺文诸门，《嘉靖府志》序，议其编次体裁并有遗憾。兹阅此志为十卷，编次体裁尚为得体。但据《明史·艺文志》著录唐锦《大名府志二十八卷》又据《图书集成》所引载唐锦纂《大名志》十卷，又《大名府志》二十八卷，则锦纂《大名志》当有二种。《嘉靖府志》序评议《唐志》，未知指何种也。

　　丰润县志二卷明隆庆四年刊本(北京图书馆藏)

　　明王纳言修，谷峤纂。纳言字梧月，武进县人，隆庆二年任丰润知县。峤字惟生，号聚庵，丰润县人，嘉靖十七年进士，官至郧阳巡抚。丰润置县始于金，初名永济，以避卫绍王讳，改名丰润。据《元史》作丰闰，《明一统志》为丰润，属蓟州。此志沿革于此未有详叙。按此志书端有蓟州兵备副司杨锦序，及峤序。峤序云：“邑令王君梧月锐意修志，予阅敝箧中得往事备遗者，凡数十种，命从子九鼎润色诠次成书。”则此志为峤及其侄九鼎所纂。其书体例，分图经、事纪、地理、建置、学校、食货、官师、仕籍、宦迹、人物、兵制、杂识、艺文十三门。稿甫成，而邑令纳言以忧去，后令余乾亨为之付梓。

　　枣彊县志八卷清乾隆十七年刊本(故宫博物院图书馆藏)

　　清单作哲纂修。作哲山东高密县人，乾隆元年进士，十五年任枣彊知县。作哲尝从桐城方望溪学古文，为文章颇有法度。及官枣彊，查枣彊志乘，创于明嘉靖三十四年知县罗廷唯撰《邑略》，万历二十二年知县郭维宁续修，四十四年知县王鹤令再修，康熙六年知县胡梦龙又重纂。作哲视为胡梦龙之志体裁最佳，故是编继《胡志》重修，据作哲序谓：“规模一本旧志。按其书体裁，分地理志、建置志、赋役志、职官志、选举志、人物志、艺文志、杂稽志八门。”地理志沿革谓：“枣彊汉县，其字是彊非彊。”又杂稽志云：“彊与彊通，则枣彊者，产枣之彊。”岂不自相龈龉欤。杂稽志所纪董仲舒故里，宋河旧道等，引证浩繁，颇足征信。同治《枣彊县志》方宗诚序，称此志“得明著述之体要，而义法谨严，文体精洁。”考枣彊有乾、嘉、同三志，皆出名手纂辑，《嘉庆志》出于阳湖杨元锡，《同治志》出于桐城方宗诚，皆自歉不能与此志比量焉；而未审此志征引考证，如上所举有自相矛盾之处也。

　　赵州志十卷明隆庆元年刊本(天一阁藏)

　　明蔡懋昭纂修。懋昭上海县人，嘉靖四十四年知赵州知州。按沿革，赵州为汉恒山巨鹿郡地，北朝始置赵州；永乐以后为直隶州，领县六，曰宁晋、曰隆平、曰柏乡、曰高邑、曰临城、曰赞皇。州志源流，据懋昭序云：“宋元以上载籍不可复观，弘治癸丑前知州事张清尝汇编之，而不及六邑。正德初知州程遵乃以六邑事总编之，而各为一卷。”按是编乃继程遵州志重修，为懋昭于政暇亲自采辑。其序又谓：“更得柏乡冯时化、魏谦撝来相质正，遂合六邑会约成书。”纂辑亦非懋昭一手所成。其书体例，总分十卷七类，卷一地理，分沿革、疆域、里社、山川、古迹。卷二建置，分州县治、学校、公署、城池、营寨、桥梁。卷三田赋，分土田、户口、贡赋、差徭、站银、丁粮。卷四祠祀，卷五卷六官师，卷七卷八人物，卷九卷十杂考，分风俗、兵防、物产、陵墓、勋戚、灾祥、集贤、李氏世系、赵原。如人物杂考二类中叙古事人物，有取赵国事引入者，殊若附会。而赵州故迹之可珍者，曰柏林寺，寺有吴道子画壁。曰安济桥，据唐张嘉贞《安济桥铭》，为隋匠李春之创迹，称其工磨砻密致如削，望之如初月出云，长虹饮涧，上有勾阑皆石狮子；其工程之精伟可想。本志并未述其状，以知其采摭之疏略也。

　　赵州志八卷清康熙十二年刊本(北京图书馆藏)

　　清祝万祉修，阎永令、王懿纂。万祉辽东人，康熙二年任赵州知州。永令滑县人，举人，康熙十年任赵州学正。懿赵州人，康熙三年进士，官新田县知县。赵州志弘治前所修未及属邑；正德志乃以六邑事总编之，而各为一卷；隆庆志以州县事总汇七门；其体裁各异。是编体例，分为地理、建置、田赋、祠祀、官师、人物、风俗、艺文八门，则统叙州事，其后又以所属六邑事，各编为一卷附焉。书中记载，若风俗志物产条，杂引旧事，殊为未宜，而以物产列入风俗，亦非体例也。人物志取战国赵人，赵国之地，亦非尽囿于赵州之域，不免芜滥。

　　隆平县志十卷清乾隆二十九年刊本(徐家汇藏书楼藏)

　　清袁文涣纂修。文涣号约轩，江西崇仁县人，贡生，乾隆二十四年以应例知隆平县，后调四川定远知县，以经理粮饷功应升，遽引疾归。隆平之名始于宋代，因其地无山阜，四望皆平畴大野，以故得名。其邑乘万历时邑令林天秩始创，崇祯二年邑令陈所学续修之。是编乃文涣延孝廉江椒田协同纂成。其书体例，以仿陆陇其《灵寿志》分列十类，每类有小序。书中叙河渠最详，以隆平多水患，县境大陆泽，见载于《禹贡》，又称巨鹿、广阿，在邑城西北五里。隆平、巨鹿、赵州诸州县，皆赖于灌溉。而亦时被水患，明弘治间溷水洶降，冲决堤防下注隆平，淤窒壅塞者四十余里。嘉靖六年，正定、顺德二府会同疏浚，水患乃息。艺文志收王原祁《大陆泽图说》《大陆泽议》《大陆辨》诸文。以大陆泽与隆平水利攸关，故尤注意于此者也。查此志原本极稀，民国二十五年曾重为石印。

　　深州风土纪二十二卷清同治十年刊本(复旦大学图书馆藏)

　　清吴汝纶纂修。汝纶字挚甫，安徽桐城县人，同治五年进士，八年任深州知州。汝纶自少好古文辞，尝从其乡前辈方宗诚学古文，曾国藩见其文于宗诚所，大奇之，延至幕府，汝纶遂师事国藩。时与张裕钊、黎世昌、薛福成，号称曾门四大弟子。居国藩幕十余年，擢补深州知州，历任冀州、天津州府凡十八年。后主讲于莲池书院数年，光绪十八年任北京大学堂总教习，派赴日本考察学制，归未及返命而卒，年六十四岁。弟子以严复、马其昶、王晋卿、唐文治、贺涛名尤著。子闿生能古文，尝辑其父遗文，为《桐城吴先生全集》。考深州志乘渊原，据康熙州志张蜚英序云：“深之有志，自前明成化间始，但事出草创，叙次舛驳，不足征信。”成化以后，又有万历及清康熙、雍正、乾隆、道光诸志，体裁皆纯雅。而汝纶纂此志，所因旧志者绝少；其官深州仅二年，所属志稿，刻成于同治十年，号称名书，至光绪二十六年重刻于文瑞书院，而原本尤为珍贵矣。观此志之编辑，体例自有新裁，可称近世方志典型之作，新编志乘者咸据为借鉴。其书总分二十一篇，曰疆域、曰河渠、曰赋役、曰学校、曰兵事、曰官制、曰职官、曰名宦、曰艺文、曰古迹、曰金石、曰人谱、曰荐绅、曰名臣、曰文学、曰武节、曰吏绩、曰孝义、曰流寓、曰列女、曰物产。其中人谱一篇，为汝纶首创。夫姓系之学于六朝最盛，其后志乘家只载世家巨室，别无所记焉；而固定里居千数百年之氏族，惟赖家乘谱牒载之，而今犹可稽考。汝纶此志创人谱一例，网罗散逸，详而不冗；例如所举安平崔氏，载自汉至五代崔氏千有余年之宗系变迁。此篇小序有云：“自明至今五百余年，族姓视前一变，永乐间迁民实畿辅州县所属，诸望姓大抵迁自永乐者为多；金元以前千余年旧族，今存者希矣。”汝纶慨叹世变迁徙之剧也。其次如金石篇，以录金石之原文，不稍变易，则州之掌故可因易而稽矣。如录《洪武学校格式碑》，则明代之地方学制，可以足征也。又如赋役篇，自洪武以来赋役源流，一一疏通证明，且不避烦琐丝毫毕举。疆域篇所举版图分合，言皆有物。兵事篇为汝纶得意之作，文辞典雅。物产篇为最后成稿，附论农商状况士女风俗，仿《史记·殖货传》之体也。总之此志为出文士手，据事直书，康海《武功志》之流亚也。

　　定州志四卷明嘉靖元年刊本(天一阁藏，存卷二至四)

　　明倪玑纂修。玑字在公，咸宁县人，正德三年进士，十五年由谏垣给事中谪嘉善县县丞，三年擢任丘知县，再升定州知州。定州为汉时中山郡地，北朝始名定州。于明时领县二，曰新乐，曰曲阳。弘治癸亥官贤创修州志，倪玑继纂，成稿于正德间，嘉靖元年始刻成。今原本仅见此书，虫蠹漫漶，不可细读，无从窥其全帙。但据康熙《畿辅通志》，称倪玑尝作州志，论者以为得纪事体。又据康熙《定州志》，知州黄开运序云：“定自明末城陷，瓦庐学舍鞠为茂草，掌故之家其芜没于兵销戎践者久矣，志固无考也。”以知此志流传久少也。

　　深泽州志十二卷清雍正十三年刊本(北京图书馆藏)

　　清赵宪修，王植纂。宪字无愆，山东博山县人，雍正三年进士，十一年任深泽知县。植邑人，康熙辛丑进士，历任广东和平、阳江、罗定等州县十余年。按沿革，深泽立县始于汉，宋以后属祁州，雍正十二年始改隶定州。又据凡例谓：“深泽前明无志，自康熙乙卯邑令许来音始为搜葺，于乡绅张靖之家得前教谕张劝所辑稿，复校阅郡志《祁志》，与邑士绅王鐄、袁斌等参互考订之，是为旧志。”是编承《许志》重编，分编年志、舆地志、建置志、职官志、礼仪志、食货志、选举志、人物志、艺文志、余志十门。编年志琐细具陈，殊同杂志；志书用编年例者，应从史籍中采撷关于本邑战伐大事实之为宜，非记邑事之琐碎焉。

　　四镇三关志十卷明万历四年刊本(北京图书馆藏)

　　明刘效祖纂修。效祖武骧左卫人，嘉靖间进士，官至陕西按察使。四镇三关者，为蓟镇、昌镇、真保镇、辽镇四镇，居庸关，紫荆关、山海关三关，皆京兆左右辅地。其所防管之区，按本书所列总图，计有八府，十六州，一百十五县。故所述重在边防地理，尤于昌、蓟二镇为详，辖防区府州县，则纪载疏略。其书体例，分建置考、形胜考、军旅考、粮饷考、骑乘考、经略考、制疏考、职官考、才贤考、夷部考十类，子目凡三十，纪载简详有度，事核文雅。

　　西关志三十二卷明嘉靖二十七年刊本(北京图书馆藏)

　　明王士翘纂。士翘字民瞻，安福县人，嘉靖十六年进士，官至巡按直隶监察御史。西关古时为冀幽营，汉唐均为重镇，明时为京西要枢，其塞有四，曰居庸关，曰紫荆关，曰倒马关，曰故关，皆屯集重兵。按此志体例，以四关分别汇辑，《居庸关志》十卷，《紫荆关志》八卷，《倒马关志》七卷，《故关志》七卷，凡三十二卷。四篇体例门类皆同，曰沿革、曰疆域、曰形胜、曰星野、曰山川、曰关隘、曰城池、曰军马、曰墩台、曰边情、曰摆拨、曰仓场、曰草场、曰库房、曰教场、曰屯堡、曰征徭、曰岁用，曰公廨、曰学校、曰官师、曰人物、曰风俗、曰物产、曰祠庙、曰坛璇、曰陵墓、曰驿传、曰巡司、曰铺舍、曰桥梁、曰窑治、曰牌坊、曰古迹、曰矿洞、曰章疏、曰艺文三十七类，又附条四，书端有总图一。按此志稽考史集，摭采案牍颇丰，其所纪祲祥之变，用以通险夷遇迂之途，察边情之审，则以定战守也，与府州县志叙述不同。

　　临漳县志十卷明正德元年刊本(天一阁藏)

　　明景芳纂修。芳山东定陶县人，举人，弘治末任临漳知县，时漳水泛滥坏民田，芳于县西南筑堤防患，后人称景公堤。临漳为古邺都，汉置邺县，三国魏建为都，晋讳邺故名临漳，明时属河南省彰德府。邑境漳河过焉，河尝数徙，故历来多水患。此志纪河防及引漳溉田之事甚详，疆域载漳水凡四迁，沿革纪之以事实，灾祥述之以灾害。古迹载亶甲故都，故魏都，故赵都，前燕都，北齐都，皆在临漳。古时建筑之伟，若铜雀、金凤、冰井诸台，皆在其地，多胜迹也。艺文志载宋杨蒙撰《魏邺令西门豹庙碑记》，纪豹引漳溉邺，及沉巫以除河伯娶妇之害，亦在此地。艺文志又载南朝鲍照题《西门豹庙诗》，则庙之立由来已久矣。考西门豹引漳溉邺以富魏之事，据《史记·河渠书》言：“西门豹引漳溉邺，以富魏之河内。”而《汉书·沟洫志》纪史起之言曰：“漳水在旁，西门豹不知用。”二说则相矛盾，疑以当时西门之渠已湮废，史起修之，故民不歌豹而歌史起。班固不曲思史起之言，直笔书之，故与《史记》有违。

　　口北三厅志十六卷清乾隆二十三年刊本(北京图书馆藏)

　　清金志章纂修，黄可润增校。志章浙江钱塘县人，雍正癸卯科举人，乾隆四年任分守口北道三厅理事同知。可润修有《无极县志》，已著录。口北三厅者，为张家口、独石口、多伦诺尔，于元时为上都兴和路及兴、松、云三州地。明为开平卫及兴和守御千户所地，清初为察哈尔东翼四旗，西翼正黄旗游牧地，雍正二年设三厅理事同知，隶口北道。此志为志章始创，乾隆二十三年可润为之增校，而梓行。其书分地舆、山川、古迹、职官、官署、坛庙、经费、地粮、村窑、户口、风俗、物产、台站、考牧、藩卫、人物、列女、世纪、艺文、杂志二十门。其中地舆、山川、古迹三门，引据诸史以疏证古今地名之同异颇多，尤注意于元开平之故迹。世纪一门，历举历代兵事，深为周备。艺文所载诗文，亦皆切于掌故，其校订之详，皆为可润所增补焉。查此志原本极稀，流行者有抄本、《满蒙丛书》本。

　　承德府志六十卷首二十六卷清道光十一年修稿。林从炯批校本(温州市图书馆藏)

　　清海忠修，林从炯纂。海忠字靖堂，长白人，道光六年任承德知府，历官热河兵备道等职。从炯浙江温州人，举人，侯选知县，事迹未详。按此志，实为林从炯据牛昌籙原本重加纂订而成，但以本志成格序谓：“纂修为出海忠一人。”从炯尝以此语不平，于此本成格序后批曰：“此文乃余同陆君代作采辑，俱不提及余一句，但谀海郡伯一人，殊不覆实。”又此本首页有道光辛卯十月从炯题记云：“此志创于道光七年冬十月，洎八年十一月副本告成。热河地处塞上，无人分纂，延牛君荻垞为草率八门(学校、庙坛、寺观、田赋、名宦、选举、人物、列女)，无一字可用。于是旁搜远籍，近取见闻，一手纂订，穷日累月，甚矣其惫。而中间诋排如崔君廷诏，改易如陈君淦，至以凡例改为纲目，谬戾若此。幸正于朱虹舫(兰)阁学，原本始定，甚矣官书之难也。”此从炯所述此志之纂辑经过也。兹按本书体例，自图说迄杂志，凡三十四类，而无大纲，为卷六十。卷首二十六卷，分诏谕、天章、巡典、山庄、行宫、园场六目。又按修志衔名表，列鉴定为成格、那彦成、沈维鐈、英和、裕恩、琦善六人。但据从炯批语，鉴定实为英和一人，成格则惟进呈正本而已。衔名表列海忠为总纂，而从炯批语谓：“海忠只可称总理。”按此志之刻本，道光九年热河都统成格嘱知府海忠修，十一年书成，光绪十三年知府廷杰又为重订。而见于公私收藏目录著录，皆题海忠纂修，兹据此书从炯批语，其纂人可以考正也。光贻近得瑞安张宋廎先生检寄其乡人杨绍廉撰《记林监州承德府志》一文，谓得道光《承德府志》六十卷，卷耑有吾瑞安林监州从炯墨笔题记，当是林氏家藏本。又谓是书实林监州一手纂订，见《瑞安经籍志》。

</div>
    <div class="pagination">
<a href="稀见地方志提要_page18.html">上一页</a><span>...</span><a href="稀见地方志提要_page14.html">14</a><a href="稀见地方志提要_page15.html">15</a><a href="稀见地方志提要_page16.html">16</a><a href="稀见地方志提要_page17.html">17</a><a href="稀见地方志提要_page18.html">18</a><span class="current-page">19</span><a href="稀见地方志提要_page20.html">20</a><a href="稀见地方志提要_page21.html">21</a><a href="稀见地方志提要_page22.html">22</a><a href="稀见地方志提要_page23.html">23</a><a href="稀见地方志提要_page24.html">24</a><span>...</span><a href="稀见地方志提要_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
