<!DOCTYPE html>
<html>
<head>
    <meta charset="UTF-8">
    <title>云南通志 - 第 151 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 151 页/共 164 页</h1>
    <div class="content">　　江隂县簿太和杨鋋既致仕将归其乡诣予求记其家二孝三节予曰吾滇南文献之著称大理大理之著称太和太和之望曰杨氏则吾知之矣二孝三节未详也可得闻乎鋋曰鋋叔祖讳宁时谧其字痛父明辅翁早逝事母崔极孝母病尝粪知其剧乃焚香龥天祈以身代母病顿愈后延一纪余而终庐墓三年为从父道后事所后如其父母其庐墓时每旦必归省省毕不入私室即赴墓所从父母相继殁又庐墓六年手植松栢数百株慈乌白鹤羣集驯扰人谓孝感所致叔父宗白事生母赵氏养母张氏伯母施氏旦夕供甘防防缺有疾忧形于色延医祷神无不曲尽三母安之咸跻上寿比卒治丧葬礼而哀有司先后以闻诏下旌其孝行予曰休哉孝乎三节云何曰鋋伯祖母施氏早丧夫时雍于官邸扶柩归治葬如式孀居四十年志操坚定亲戚以其少无子怂慂改适乃以刀截髪卒守志终其身祖母赵氏早寡欲自鸩以殉族姻劝之以四孤尚幼汝死谁为鞠之乃悟矢心无他训诸子以成立叔祖母张氏亦早寡其母迫再醮乃闭室自缢诸亲先后破牖入救之得不死抚嗣孤以成即宗白也有司上其事诏旌杨氏三节之门予闻而叹曰节乎休哉夫子之孝妇之节乃天理民彝之不容自冺者顾世教衰民不兴行食稻衣锦之流满天下夫死骨肉未寒而俛首他人者皆是也朝廷厉风教故凡以孝事上闻辄褒异其门闾然一岁一省恒不数人或至连数郡无一人者二孝三节萃于一门何杨氏之多贤也国家道化人文之盛于是乎徴而杨氏世泽之敷遗余庆之昌衍岂直大理之望而已哉孝节有堂故太子少保礼部尚书西蜀周公序之宗白事后出故不及书余乡大夫也并为书之鋋杨之宗子观夫是请而其孝可知也已系以诗用备太史氏之采焉诗曰有髙者门乌头双起锡兽衔镮石狮蹲趾门谁所家巍峩若兹二孝三节天子旌之天理常存人心不死彼氓昏昏闻风颡泚珠聨玉萃辉映后先佥曰休哉杨氏多贤人中之杰女中之式以裕后昆引之无斁
　　新建永昌府治记　　　　　【大学士】杨廷和【新都】
　　永昌古哀牢之地置郡自汉永平始歴代多因之元务逺略创立金齿大理都元帅府于银生岩甸其地去今治千余里是所谓金齿也后以逺不可守改为卫移就永昌府仍冒金齿之名其实非也我朝洪武壬申省府以其名并入金齿永昌两千戸所改金齿军民指挥使司永平县亦隶之领之者卫官尚未有镇守内臣及武臣也景泰中始有之朝廷悠逺文教疏濶上下交征日朘月削尽民之所入及地之所产不足以供谿壑之欲而民日益困戸口衰耗盗贼繁兴君子小人咸相嗟怨往往言于所司欲复府治前此廵按屡以上闻辄下守臣勘报各阿所好因而庇之虚喝夷民以必不可复之状甚矣永昌之重不幸也嘉靖改元廵抚都御史何公孟春遂谋于镇守总兵沐公绍勳廵按御史罗君玉席君春连章请革镇置府议上报可遂改为永昌军民府永昌人闻之室家胥庆相与语曰而今而后庶几以生矣我有田亩我食我力无豪夺我者也我有男女我婚我嫁无胁诱我者也我有官守我师我帅无鄙夷我者也不圗今日复为幸民此新天子之赐诸守臣谋国之忠我子孙百世之利也未几何公召为吏部或有鼔扇顽民欲害其成者都御史王公啓继亟以兴革之原祸福之几榜于道路仍督藩臬重臣徃殿之捕首事数人置于法反侧复靖御史傅君桂按部至永昌其土民具言府治未建人心且将惑傅君即日审势定址计财料工以内镇守旧治改为之王公特檄参政邓君相副使萧君乾元董其事两阅月而成一如他大府之制法所宜有防或不备永昌至是真大幸矣布政黄君忠遣人来请予记夫天下之事谋之在同成之在断而运之在机自永昌之人病于两镇之虐也凡有忧民之心者孰不欲更之而议或不协又泥于时势之难为固有独倡而无和欲执而不能者圣朝更化百度维新何公首主其议王公成之而镇守廵按藩臬诸君又式克相之是以一兴革间而惠流逺徼功施无疆信乎运乘其机而谋与断皆善也抑余徴之汉事永昌太守郑纯为政清洁夷俗安之书于史传至于今诵之不衰此则近日守臣建议慎择牧守之意亦后来者所当知也府之复其事为重故详记之若夫经营之役固在所略云
　　重修蒙化府儒学记　　　　【侍郎】张志淳【永昌】
　　曩蒙守正尝遣使来问乐则贤之日训导振之复遣弟子登仕持状来告学校之成而徴记则又贤之按状学建永乐中时蒙尚为州向震景泰改元始陞府成化改元始易向离今嘉靖癸未云南按察副使太仓姜公龙始辟门于左守寻辟门于右请丕举学事是故殿则丹楹刻龙肇以金饰凡瓴甋塈榱咸斲而砻之加宻石焉圣贤像皆更新建龛置帷帐之类凡金工绘工髹工色工罔弗饰殿之下唐陈戺级廉隅栏楯率增崇而杀宻有等两庑廊而大矣而服甓服圬服石服采精而衷华而轨罔弗称故櫺星之门以木则易石故尊经之阁设前则移后门之东西增室三檼则曰厨曰库有所矣阁之东西增室三檼而置钜柜于中则礼乐之器可储矣泮池益深广池桥益髙大而石坊有表门之外设树树东西设石而骑过有禁左辟之道故有成贤义路之表载刻石记之右辟之道更頖宫曰养士更儒学曰礼门俾与左适下至周缭之垣罔弗度则庙学于是乎举矣礼乐诸器皆考经定制轨物章采故无而创者什九有而葺者什七则器数于是乎备矣乃又若殿门诸表自大成素王文庙成贤养士义路礼门鲲化之属皆守书题不敢忽心画于是乎防矣工以癸未十月肇兴以甲申七月告成财以两计者二千有竒而民不与经理越歳而振之帅弟子能勤之不遑训导崇智又能佐之不贰是故士悦而兴工傮而艺民趋而和役大而不劳工成而不费咸守事是事而无间也君子曰甚矣兹举之善而状不诬也哉守先问凤箫编磬于予其蓄心于斯也乆矣可不谓豫乎夫事豫则立立则固固则着其有循也已守又好善经术士受易书春秋三经于专门可不谓学乎夫学则明明则智智则用心衷衷则循而整丰而制动而不扰而得民与士殆其末已今覩斯举于振民育德设教于和防咸勤见仕于毕务戒事致用而咸罔不契焉则经之教直文云乎哉然綦而上之教之大直斯举云乎哉传曰教若川然有原以邛浦而后大兹则知邛而几浦矣犹未大也可不务乎守姓左氏蒙产国初逺镇郡守率用所产俾世后多以教废而蒙独以教兴近见蒙所出士似有灼知义利之辨而絶异环滇之士之仕者于戏是岂无所自哉
　　新建寻甸府城记　　　　　　　张志淳
　　嘉靖十二年春寻甸府城成云南廵抚都御史顾公廵按御史杨公命布政使胡君范君具币以按察佥事刘君状遣使走千里授志淳俾记诸石按状城在旧治之右逾一涧内筑以土外甃以甓渐杀与土凖以丈计周五百三十有竒尺计崇一十有九厚二十有五下硺石厚五之一开四门南曰朝宗北曰拱辰东曰啓明西曰寳成凡并门及睥睨马面墩台皆甃令甓如城凡甃皆先抉土乃防木木竪乃纳石石实乃沈灰以沃俾乆不陷东南二门尤地卑而沮洳工力数倍于西北又开三隧以泄水而注之池池即涧水为之也城内通衢四纵一横三皆逹城下前一衢置府所与学中因旧衢以通于西北二门后一衢列行防与守廵之署而仓廪城隍庙皆在焉军士之屋三百四十檼徙云南前卫指挥四人千戸五人百戸十人土军二百四十人撮官军舎余共四千四十有竒官皆授地宅军皆授屋室于城内宅田之军授田如制民间田以旧治地易之不足则益以官田又不足则偿之以官价俾各有居业府旧在云南东北几二百里外接四川内邻武定霑益诸夷宋无纪元仁德遗址在今城之东五里其迁于旧治莫考厥时领为美归厚二县我朝洪武中废县改今名以安氏世袭知府统之成化甲申革置流官癸卯筑土为垣嘉靖丁亥安氏裔孙铨作乱入之遂刜嵩明防杨林龈木宻膊马龙构武定凤朝文直逼云南爇西门市舎云南大震戊子三月徴兵四集始歼之时按察使徐君集议谓筑城复县立千戸所以兵守之总兵黔国沐公洎前廵抚藩臬皆是之乃遣按察副使欧阳君徃相度归言旧治隘不可城乱后民多死徙不可县唯筑城置所以旧治之左何见村为宜遂以疏闻报可是戊子十月也将事事寻民胥怨谓村地苦硗陿又凿井不泉害将以生乃羣诉于廵抚都御史胡公公云此大事也可拂民乎遽命覆议而民情牢不可破公即以忧归自是寝不复议者几三年矣辛卯五月廵抚都御史顾公至闻之亟命按察佥事刘君从寻父兄子弟徃质之皆实再引示所择今地皆怿又别遣参议朱君徃觇之益符遂以归报则又有持异说以摇之者公乃率提学佥事王君都指挥樊泰及六卫指挥徃则寻父兄子弟已数百人迎伏道左曰今生我也乃陟山降原遍歴旧地与何见村与新所议地皆曰惟兹可以永生生矣遂以改地之状及増汉军监土军设吏目备官守洎前疏所遗者悉以闻行徴军民会役命左布政使髙君虑财用计徒庸输糇粮用佥事刘君议合千戸所于城北坎位则俾知府刘秉仁率僚属告始事于城隍用牛一羊一豕一二月役者至则以指挥王章同知府领提调陈仲武领东门胡绍领南门周瑀领西门张略领北门苏纲领中城皆佐以千百戸二人给以廪饩严以劝戒申以赏罚示以裒次乃斩木于海尾甸沙伐石于石湾麦冲陶土而填煅石而灰峙桢干鸠编菅架庐舎引泉以陶濬河以运于是筑之畚者蔂者锸者捄者舂者甃之抉者防者凿者圬者纳石实者沈灰而沃者缮之斧者斤者锯者断者削者执寻引而审面曲直者冶者墁者黝者垩者施丹漆而设色者取材之肩者负者舁者骈牛而车曳者筏而浮舟而挽者执杂役而奔走者持旌斾而廵视者罔不力而主地之官复聨以什伍之法均以老穉之宜定以作息之节是故六月土城成九月四门立时久旱饥而始有年役者请获稻未返适御史杨公至下令趣之民趍归如流城楼并作公私咸备前所命都指挥金章冯立各率所统毕至越癸巳二月甓城讫工是故金汤言言兵卫严严物类啿啿民心杅杅妇女懙懙老穉防防蛮夷雎雎士庶修修大山长谷离逷之氓趋观仰叹者粥粥而冯冯矣计役日二千人歴一年又一月共人八十万米一万二千石羡余四千两兹惟顾公始之中之终之亦惟左布政使范君按察使蒋君参政祝君谢君副使初君軰先后殚心协力故期年之间而地为改观人为更新夷为詟服治为兴起郡为增重而气化人事交孚以升也状之所具如此志淳苐撮其要以书而于其叙功绩之详谋猷之逺经画之细悦以使民忠以为国之懿尚弗克尽也独念成化丁酉志淳试场屋策问寻甸之乱莫可谁何朝廷创设廵抚选极名臣而隆其任乱本始防今未五十年而产祸滋大顾如此无亦是务乎夫恃斯城者怯忽斯役者慆逺斯土者盘夷斯民者荒均非所以久之也鉴徃而惧承今而惕心为民之心而不渝于乆此则诸公所同愿寻民所同仰亦天人所同归矣髙朗显融令闻长世奚翅光昭于兹石
　　通海县三节祠记　　　　　【廵按】毛凤韶【麻城】
　　按卢烈妇传卢河南光山人适同邑庠生东钦钦父旭任御史以累谪通海戍卒于途有司录其家以徃卢与钦奉姑行姑亦卒至通海籍钦征和泥卒于兵无子卢誓守奉祀有张姓者谋娶之卢缢于室获救复强致聘具卢詈之弃其物于门外三日哭不食适夫妹东氏自海外来张言必娶之东劝卢避其家卢佯许之随至海畔绐东先行赴水死时明洪武辛亥秋七月二十八日也越嘉靖丙戌冬宪使鲁溪戴子读其传而嘉之曰卓哉卢之烈也可以风矣抑卢之烈也其东氏之遗也乎卢之死也以念夫也夫钦之死以代父也父旭之死以承君也父先之而子象之夫刑之而妇随之易曰地道无成而代有终也此之谓也妇以夫死曰烈子以父死曰孝臣以君死曰忠三者天下之大节也东氏兼之可以风矣乃立祠于湖上凡三间中题曰明御史东先生旭傍曰旭子庠生钦曰子钦烈妇卢氏前为中门又前为大门匾曰东氏三节祠之门外又为坊曰表励风俗君子曰父之忠子之孝因妇之烈而显焉家之不可无教也如是越庚寅夏聚峯毛子按通海戴子以告曰执事采风可以记矣毛子叹曰世变风移虽贤者犹不免计利害为身谋而东氏父子夫妇各秉节守义于流离颠沛之际甘死不悔三纲赖之以立君子可以观人矣东氏殁百四十年踪迹冺冺戴子乃独搜其事于遗简而之海隅之外立祠以风邦人使夷俗一变君子可以观政矣
　　碧峣精舎记　　　　　　　【修撰】杨　慎【新都】
　　滇海西斥舎舟登陆俗曰髙桥稽之古志桥实曰峣以山形似秦峣关受此称尔髙峣与碧鸡相望如箭括毛沂东镇氏有别庐在其下精舎之顔隶古定曰碧峣他日有客憖献疑于杨子曰兹峣也沂知之沂号之如俗不知何易诸己诸杨子曰无易仍尔也君子期人以雅不以俗待人以博不以陋昔者孔子之作春秋也经书善稻吴名则伊缓也经书太原狄名则大卤也经书蚡泉狄名则矢胎也谷梁子曰号从中国名从土人范寗曰物类地形当从中国至于人名则从本俗杨子读而诠之曰大哉孔子辨物正名奥哉谷梁啓蕴发隐号从中国故去大卤伊缓矢胎而从太原善稻蚡泉也名从土人故介葛卢戎曼子皆不易矣慎徃年执简史局绸书藏室见洪武中有请以春秋两汉地名驿诏既从其请史复书其事皇祖之谟春秋大复古之意也慎自执防于滇毎慨物类与地形名失之陋俗若防而为禄脿吕閤而为吕合金浪巅之为丁当丁澜沧江之为浪怆江也不止峣之为桥耳方言既譌郡志踵谬岂君子雅俗而博陋之心为盛世一统而同文之义乎东镇于春秋专门其学而又以世族阀阅子明习当世兹名也固雅俗博陋之滥觞辨物正名之拳石与因注而志之若夫临睨眺听之美荟蔚清冷之兴卷中能赋者则备矣
　　逰苍山记　　　　　　　　　杨　慎
　　余自为僇人所歴道涂万有余里齐鲁楚越之间号称名山水者无不逰已乃泛洞庭逾衡庐出夜郎道碧鸡而西也其于山水盖饫闻而餍见矣及至叶榆之境一望苍不觉神爽飞越比入龙尾关且行且玩山则苍龙叠翠海则半月拖蓝城郭奠山海之间楼阁出烟云之上香风满道芳气袭人余时如醉而醒如梦而觉如乆卧而起作然后知吾向者之未尝见山水而见自今始嘉靖庚寅约同中谿李公为苍之逰二月辛酉自龙尾关出天生桥夜宿海珠寺候龙关晓月两山千仞中虚一峡如排闼然落月中悬其时天在地底中谿与予各赋一诗诗成而月犹不移洵竒观也下山乘舟至海门阁小饮壬戌复行入关由溷溷亭而升觉真庵北折入谷口观寳林寺山茶因叩圆海寺瀹茗煑泉坐于万松之隂已乃拄杖下涧度石关至鹤顶寺松竹防轩洱波在席相与趺坐酌酒时夕阳已沉西山缺处犹露日影红黄一线本细末寛自山而下直射洱波僧曰此即鸳浦夕阳也余波皆碧独此处日光涌金时有鸳鸯羣浴今则网罟太宻此景时有时无不常然也予曰但观涌金流采已自胜矣癸亥北循山坂至金相寺废址有唐碑为髙僧讲经处盘山脚而西至松萝岩石洞幽胜相与酌酒赋诗暮投感通寺楼篝灯夜坐闻寺僧诵等字中谿曰六书中转注实非考老而宋人妄拟后世学者遂沿而不改此不可无述愿公任之予遂操笔书转注之例约千余字彚为一编中谿题其额曰写韵楼寓此凡二十日而后去兹寺有髙皇帝诗十八章镌碑山门院凡三十六今存者仅半耳三月乙酉北行五里有寺曰玉局内有昭文祠土人祀唐御史杜光庭之所西南有一溪叠崿承流水色莹澈其中石子粼粼青碧璀璨宛如寳玉之丽其名曰清碧溪缘山麓北行二里至天台有诸葛武侯画卦石土人于石上建八塔以识武侯之迹云东行一里至圣寺有浮屠髙二百尺规制严整考之野史为隋文帝勅建者或曰阿育王北行二里至苍神祠即唐书载使臣与南诏设盟处也翠防有岩异香酷烈予二人不能上令人候之果然庙后有问俗亭俯瞰城郭楼观海波万顷涧松萦云岩雪映日酤酒更酌村人荐米防食而甘之既醉既饱下山北行二里抵三塔寺宿寺有七楼八殿皆中谿重加修建者有书楼在焉因流连累日芒鞋藜杖相与入瀑布溪悬流百尺其承流处有石如盘盘中有一石为瀑流所激跳跃如马声如雷鍧石壁上有朱字诗为溅沬所涂逺不可辨忆当时题刻悬构千仞之上非大力不能也壬辰登帝释寺松萝苍翠因止宿焉夜中静黙聆丁东琳琅如琵琶笙箫又如琴瑟有顷而寂旧闻兹地夜聆天乐故名其峯曰应乐中谿曰岂山腹空洞万窍递响耶予曰如此则不应有作止也僧曰世传空洞陨石上有帝释像今所奉者是已帝释为天王中最尊故有天乐随之予曰六合之外圣人存而不言此亦世外事不可以臆见度其是非也癸巳北度两涧至无为寺寺有汝南王碑声如玉磬清越可听因以木击之歌少陵春山相求之诗闻北冈有元世祖驻驆台后人屋之方至其处大雨忽至遂趋屋下避雨轩牕洞豁最堪逰目则见满川烈日农人刈麦予曰异哉何晴雨相兼也中谿曰此苍十景之一所谓晴川溪雨者是已每歳五月溪上日日有雨田野时时放晴故刈麦插秧两无所妨世传观音大士授记而然西上里许有寺曰救疫山泉甘冽疫则饮之可以已病寺因得名北去四里登鹤云寺有仙女池冲举石相与坐啸乆之又北六里许至石云寺沿溪而西过独木桥升寳华寺其地多花卉红紫胶轕乃移枕簟以息中谿弟仲春叔期季和豫煑罇酒于丛薄中忽从滴乳岩旁出不觉惊喜拍手大笑因引满尽醉是夜卧草庵殊觉快适甲午同上悉逹场遥见瓦屋悬构于苍烟之上扁曰中谿小隐时已入夏犹围火而卧晨起窥石洞猱缘细路下临百仞比归颇有垂堂之悔出山因以相规云丁酉至阳溪歴遗爱寺观舎利塔入溪三里有一石门如圆月者罗刹洞也世传观音大士闭罗刹于其中云又西行八九里至出佛洞岩壑幽絶可以结庐又西六里为洞天山层峦叠嶂望之蔚然顾道路﨑仄且空山无人乃旋辔出谷宿遗爱寺中谿谓予曰不见庐山真面目只缘身在此山中必须东泛洱水卧数溪峯庶尽苍之变耳己亥逰上关水月楼泛舟遵岛屿而南至金榜寺摇落无僧又南阅青巅寺前巨人迹已乃南泛有岩飞出水面曰鸡额山维舟山隒徒歩而升石磴盘旋可三百武则见削壁卷阿正向苍十九溪峯尽在几席山巅积雪山腰白云天巧神工各呈其伎予曰此非苍真面目乎防公几失此竒观矣相与订约结社以终余年经营其地约二十亩可为蔬圃草间得柱础石古瓦知为寺场也往来久之僮仆于灌莾中得一石洞檐牙戸牖大类人居中可容二榻喜不自胜曰此可免结庐之劳矣酌酒相庆恋恋不能去舟人催促予二人相向惆怅恐不能复来勉从入舟则天光澄净波纹沄沄遵岩壁而南壁下石窟有深有浅皆渔家妇子居之生事萧条身无完衣指予舟中几案食器互相问诘盖素所未见也予二人不忍其穷各解衣投米问其男子何在曰欠课为官家所系其情可悲也又南至铁雨岩云是罗刹欲背盟逃逝大士雨铁以止之是其迹也岩面如蜂房蚁窝大者栖鹘鹞小者巢蝠鸽闻舟人喧惊出而羣飞又南至赤文岛云是大士买地劵字如蠡篆不可辨识瞑色欲来河水浮绿乃举棹西向洱水龙祠辞舟登阁自念放逐以来得此佳逰真如隔生事矣中谿与予赓和诗若干首彚为一帙题曰苍山杂咏云
　　定逺县儒学记　　　　　　　　杨　慎
　　云南楚雄府属曰定逺旧未有学提学副使仰斋胡公建议请于朝始命建学盛举也经始于嘉靖二十六年孟秋释菜于二十七年长至学成宜有记县之官司请于胡公公乃猥以慎尝从事秉笔后属为记之慎参按圗经域志定逺在汉为越巂郡地三国时诸葛忠武侯征南中营于此唐武德中置西濮州贞观中更名髳州后譌称牟州宋世沦于段髙二僭夷至元立牟州千戸至正改为定逺州本朝因定逺之名而降州为县百七十年而始建学皇明文治之遥声名之盛多士生斯时斯地亦厚幸矣呜呼汉之斥土名取越巂者以斯地实越巂水以彰休盛然特以辟土服逺言尔国家以纲常为治礼乐为教云南虽去神臯万里而气厚风和君子道行已于洪武初元荣被天言之襃矣咨尔多士涵泳圣泽岂可憬彼自弃乎矧髳濮之名已见牧野其归仁应化已兆于武王永清之世而武侯之过化则澹泊明志之真道宁静致逺之心学诸士子独无兴起乎夫学亦多説矣肇始于六经发挥于诸子更仆未可终而走也独举武侯澹泊宁静之一言者以古者建学立师必本其地望希贤懐古恒首其儒先武侯之在定逺固名宦之称首巨擘亦后学之指南元也藏焉修焉息焉逰焉亦可以为成人矣由是而之焉以希圣敢谓无其人乎敬书以俟若夫建学诸与有劳者皆列其名衔于碑之隂
　　连然新井记　　　　　　　　　杨　慎
　　安宁为汉之连然县防班氏地理志有盐官焉今其遗井四曰大界曰洪源曰河中曰石井也嘉靖己酉奉勅理盐法云南布政司参政平崖李公以濬新井之议白于廵抚都御史箬溪顾公廵按御史石海林公乃檄下安宁盐课提举张右铭及同提举姚文而铭实专董其役不一歳而井成李公名之曰连然新井称从汉旧绩则新矣又亭其上以蔽风雨下致石为叠澁以亷之以遏淫潦盖其地濵螳螂川势宜尔也是嵗十月李公复按其地谓右铭曰盍碑之乐石乃属词于慎呜呼山海天地自然之利也惟不私其有而公之人则是顺天因地虞廷之阜财中庸之寳藏也若国专禺防之富民隐覆盆之忧官而私病上肥而下瘠开利孔悬罪梯是管啇而已桑孔而已岂圣朝设官之意哉繄惟李公之创是举也俾兹一之饶庸补四泉之乏实以阜吾民非朘民以阜财也易曰井收勿幕有孚元吉又曰损上益下民悦无疆此二志者今之谓矣嗣兹职者宜镜兹云南右布政使罗湖刘公参政云阿谯公参议龙岩赵公賔竹王公按察副使仰斋胡公云门周公石庵郝公临溪张公渐庵郭公佥事泉陂孟公剑峯黄公同议而协之赞行部而观厥成例得牵聨
　　逰鸡足山记　　　　　　　【知府】李元阳【太和】
　　叶榆水东陆行八十里至白石庵见一山耸出平顶南向余三方各有山一支盖一顶而三足故名鸡足由白石庵至河子孔过福缘寺不由洗心桥以路迂也福缘一名接待由此上传衣寺谓此山乃佛大弟子饮光迦叶守佛衣以俟弥勒补位山顶故有迦叶石门洞天因以传衣名寺此寺世有髙僧天机创于前海慧葺于后故钜丽不衰也先君与僧彻空建庵名净云院院旁庵所结构皆清幽观玩乆之就宿与瞽僧劫空夜话觉从逰者众有妨静赏屏去大半由传衣西南经万松庵少憩西至华严寺主僧真圆有戒德其徒皆率教一山所不及也与谈久之由此北行里许至龙祥寺又西南行直趋放光寺约四里皆由冈脊行磵谷舂淙岩壁在望逢人皆云此路甚有眼界如由右路则低陷无此景物矣乃知此有二路贵在人择取耳至放光寺为常年放光之地上直迦叶石门以风水向背言之此为胸臆之穴余诸庵院皆在山之肩臂矣旧为灌莾所据嘉靖丙午余与壻吴阶州懋来逰从大顶下瞰见之因谋于山僧圆惺以田金与之阅十年乃落成余弟元春元期元和各铸一铜像奉安焉惺有信力勤俭种植之利足以垂逺矣余三度来逰皆在冬春不见光相此来正当六月诣岩殿致祷俄顷见兜罗绵云缅平一白宛如玉地有大圆光倚立玉地之上外晕七重每重五色环中虚明如镜凝观者各见自身现于镜中毛髪可数举手动足影亦如之众人同上唯见己身不见旁人僧云摄身光也有顷光没风起壑中云气散尽林峦改色鲜妍夺目复出一光大如虹霓然虹霓半缺不圆此光圆莹如水晶映物僧谓此光乃佛现也极难得遇须臾乃收同游有老者云昨见平云上现二银船樯柁皆具徃来江村沙浦之中如人掉之但不见人然则光怪非一状也寺西北六里有化麓等七寺皆大梵刹防人罕至余昔歳曽逰今彷佛在目不能再往遂登袈裟殿此殿有伽蓝神甚灵余初年来逰只单骑入山僧多不识是夜此殿钟不扣自鸣三声僧起视之重门皆闭不见人谓其徒曰土主报钟必有异也曙色初升余至寺门僧迎见顾其徒曰钟鸣以此也余询之信然殿北岩龛为杨黼修行处又西上兜率庵为行僧莱关主所建集僧炼魔今道月居之不失其旧庵北石下出冽泉上下诸庵皆頼之以食又上铁瓦殿主僧圆成所建殿后有袈裟石青石白泐如袈裟之制髙僧圆清卓庵于其侧余玩坐至夕卧不解衣人言此处五更见日出騐之信然葢虽无鸡漏然四望沉黑东方未明之时已见红光如火焰假寐有顷乃见红日径丈许跃然而起须臾即渐减小矣此与衡岳日观峯相似凌晨脱鞾着屐上猢狲梯手攀足跻时觉石动而未尝落足每近手膝尝胸后人之帽尝触前人之履然有忻快而无劳苦也梯尽处有大悲阁僧曰且止此处风輭可以四望过此则风劲不可乆立矣如其言班荆而坐苍洱塔庙在空蒙中如世外壶天五百里外山川皆在足下即未登仙亦足豪矣既至大顶普光殿见工作精好大惬予懐俯仰今昨追维存殁昔时玉溪石大参简卓庵王佥宪惟贤髙泉谢大参东山野庭罗部使瑶賔岩何大参镗皆相继登顶以书抵余曰大顶无殿其补作之余如诸公命仅建一殿以塞责不圗今日恢宏至此恨殁者长往存者不再见矣江山千古登眺须臾胜迹既留音容在目因镌石以记之出殿而西行于刚风灏气之中歴虎跳涧仙碁石过一草庵西南至拜佛石下临千仞可坐不可立余正德间尝筑室读书今故屋在焉回思往事宛如昨日人已衰頽尚能此住耶辞僧下台至曹溪水水上有曹溪庵庵前小坐回望拜佛石令人有飘然逺举之想又东有八功德水水出飞崖下仅容一瓢四时不竭世传罗汉修行处留此圣泉理或然也东行有石窍故老云异人以呪术收蛇在中故一山无蛇又前至迦叶门即尊者守衣入定之洞天也俗呼华首门声之讹也髙下有一门皆彷佛城门之状以今观之若顽然一壁耳野史载唐时有神僧小澄者诃门訇然中开入已复闭其语虽若不经及观记传所载洞天福地皆在人境肉眼不识也嘉靖间有一僧自逺来径投石门结草庵以居自约苦行住三年满而后去期满之夕梦石门忽开中有多僧延之使入见殿宇金碧门上各有金字对聫惟正殿有金鎻不开右堂众僧皆黙坐左堂如斋防设供谓僧曰汝勿去得乎僧曰吾有愿欲游名山尚未得住也言已而寤犹记对聫识而藏之世传竹林寺在匡庐余昔逰匡庐老僧指曰此处遇隂雨之日忽见一寺金榜曰竹林寺廊下有看经僧庭中有旛竿歴歴如白昼移时乃面石壁一无所有其事大率相类迦叶门岩半有金鸡泉仅容一盌日有异鸟饮之鸟来必双至二十双而止四时皆然鸟无增减水无盈缩尝有僧贴壁结楼取泉自供夜梦神人曰此是金鸡泉尔不宜见扰明日而楼灾遂不复搆余与客借草坐茶罢遂遵旧路而至玉皇阁一名圣峯寺寺僧天心有禅味遂过宿明日歴海会庵观音庵寂光寺千佛阁乃至龙华寺此寺殿阁宏丽寺旁庵院十余所因止宿徧观焉又东里许至石钟寺乃一山总会处寺东稍南有茶房有瀑布水正东有鉢盂寺北行里许为五华寺一名小龙潭东五百武为罗汉寺一名大龙潭东北三十里有二洞皆名迦叶洞一在山麓二月土人作会一在山腰草木蒙蔽非土人指示不得其处二洞各深百余歩竒石万状雕镂巧妙如人为者余昔逰四方凡有洞必不逺百十里皆进焉观于此洞余昔所见皆不足言矣至此为邓川界遂由此趋上关而回路人云初入【阙】　　子孔上一路至石洞林樾雄深正对岩面其石上有古人朱篆至今不灭余倦不能往假我数年更卜重逰耳
　　布政司题名记　　　　　　【布政】曾存仁【吉水】
　　昔司马温公以为名为戒直以与为利者例论后世事渉于名君子类指为口实愚又以为过方云南布政先后题名凡三十嘉靖乙巳春门廊不戒于火石随以燬至是修复故事合前后羣公姓名履歴并刻一石仍虚左以竢来者时在位诸君子相与谂于予曰名之必题于石何也曰匪石荣名惟名能为石之轻重耳失今之方岳视古诸侯君国子民于是乎寄以予軰列官于兹俨然古诸侯之任人之望之将徒以君子之名予之乎抑以实相责备也夫人以君子之名予我而不思所以自勉非也以君子之名自勉而不务进于古人实胜之善非也是故勤宣明德迈迹勲庸以业乎其官于是乎官有着政人有公评以徼灵于国家固将得附于君子矣况尤有进于此者乎若二三其德慆淫是即以偾其官于是乎政有遗虑民罔攸塈以干罚于国家且将得罪于君子矣况尤有甚于此者乎故曰匪石荣名惟名为石之轻重也曰必题前诸君子何也语有之不习为吏视已成事则前之注措谓非吾今之凖绳乎吾诚师其意不袭其事考其迹观其用斟酌损益与道为归有不淑者必以为鉴则前乎吾者孰非吾师资之地吾可使其名冺灭不传耶曰必虚左以竢后何也后之君子吾不得与之翺翔矣顾土地人民朝廷之所寄也吾今亦惟为其力之所能为焉耳吾力之所不能为时之所不可豫为势之所不得为皆不能无赖于后之君子审时度势以偿吾欲为未酬之志吾可不虚左以俟之乎夫章往而待来尊道而求友大公以合众实心以为民凡以君子之道待人而因以自勉焉者若徒为夸毗为比昵将易之所谓同人于宗而羞吝承之虽列名于石夫奚荣曰是则然矣以司马公之言例之得母汲汲于名之嫌耶曰公之所谓戒者名胜之名也若实胜之名公固尝言之所谓居是官当志其大舍其小先国家之急而后身圗是也呜呼是言也岂徒为谏官之训固我有官君子之鉴也诚相与加勉将人之视之为麟凤为金石夫何嫌名之有耶
　　剙建广通县学记　　　　　【提学】张佳印【铜梁】
　　国家略定南中议礼制度建学张官声教四达楚雄属邑曰广通县者故无学士皆附郡学云国家二百年来教化沦被人士烝烝相望皆言附他学不便先是知县吴习从生员王化軰请寻上议当途可之出帑藏若干缗并邑之士民所输者易土舎隙地建明伦堂东西斋大门二门规制草备会吴尹迁去废阁经年嘉靖丁未李公来尹兹邑叹曰凡建学者非为血食夫子与其诸弟子哉不首庙庑而亟所缓譬治家者先寝处而略家庙岂理哉公意虽甚毅邑事故简帑无羡锾又切循拊不欲劳民乃捐俸先倡邑之人士感激公义各输助有差计得二百余金诸所不给公多注措经营盈缩如治其庐先文庙次啓圣祠次两庑次防门次櫺星门次泮池次敬一亭次聚奎楼他如防库省基供案几筵靡不毕举工告成前学使胡公尧时请两台疏入得设官如制云余尝考先王之制因五方异俗立寄象鞮译之职然后逺民安业而司徒之教兴焉修明齐一有物上崇简绌有等春夏秋冬有术乃论秀而升于天子宜古之材彬彬然盛矣按广通本西南徼外路睒地前代自为声教各以兵力相雄长无礼乐弦诵之化所谓五方中之雕题者非耶今广通之士前后举制科者四前后贡者五倍之见为学宫弟子者二十倍之而黉序岿如游习有所日出而钟鼔和鸣师儒揖让陈説先王之教趋跄仁义之途使椎编之民环视踊听共被华风伊谁之力哉余行部广通见学舎炳丽特异他所初不知建学自公始因求建置无记师儒遂以记请呜呼自建学至今几二十年邑之籍是称士者若干人何当时踊跃请建于前卒不能伐石以记创置者之本末于后乎董子曰正其谊不谋其利此千古士则也余方以名检磨砺士子岂宜不逹建学本意而重负余教哉李公名第字道升别号三谿四川铜梁人余之先生也令广通九年有惠政迁阿迷州守寻致仕归
　　逰安宁温泉记　　　　　　　　张佳印
　　嘉靖丙寅十二月廿三日余校士安宁毕将欲观汤池先遣一力拏舟螳螂川厥明迳盐井观之盐官令灶丁以皮囊汲卤水据晋常璩南中志云连然县有盐泉近志乃谓唐武德间因阿宁始掘地得卤者非是观毕屏舆从出大界村乘舟顺流北行一里东望龙寳寺隠丛竹中亦萧逺可喜舟子报郡吏驰骑率鼓吹追余亟遣去舟中望一山峻插东北隅两峯如削凹其中如笔架形土人因以名山一名岱晟山一名坎山昔僧张善信有异术除妖坎山即此又北行五里迳石淙渡故郡人杨少师一清筑精舎读书处诗文具集中一时名家则李长沙东阳陆上海深李北地梦阳最称杰作沿两岸土人引水溉田堰坝鳞次舟过若决吕梁水车髙翻溅珠成雨似瀑水飞洒空中又北行五里水廻折作曲瓠形螳螂川多直北流至此周绕二里迳龙山下山川窔窕松石参差最为佳境东防一带岩石砑上镌曹溪夜月四字稍下红石削起镌赤壁天成四字皆杨太史慎题也行半里七洞临水飞岩峭立五彩绚杂洞口重扃大似雕藻再行半里至温泉乃舣舟登其亭饭罢观温池而浴之池水皓洁纎毫不隐四面壁起不烦甃甓中二石光腻胜玉碧色夺目华阳志云水神祠祀亦有温泉顾祠今废矣浴罢风乎亭上一峯对峙命觞相瞩觉两腋间习习风举余尝浴骊山香陵渝峡诸泉类多秽气逆人鼻杨太史品兹泉为海内第一汤似非溢美时日且午闻西岸有圣水一名海眼泉潮应子午卯酉之亟渡而西登陆陟其所古木参云水自窦中出盈盈沟涧土人谓此午潮至遂名曰圣水三潮不云四者子夜故不及见耳余曾观泉华清宫下水出左右二窍应朔望不爽自是造化气数兹泉无足异者又披荆榛南行一里至曹溪寺寺在龙山之麓土人一名葱山草迳盘歴可肩舆上无甚斗絶郡志云髙八百丈周遭七十里诬矣寺殿固山层构中有杨太史碑文不减王简栖头陀之作第四级殿宇闳丽佛像庄严前行十弓许一楼显敞右植木莲花树青葱可玩頫视螳螂川清涟如带稍东一园凿山石作几形桃杏蔷薇屏架繁杂道上曝麯蘖数石余呼僧笑曰僧家有是哉僧叩首若请罪状余曰昔支道林好养鹰骏惜尔无大韵也觞山寺右一泉防防鸣乱莾间循泉散歩南行一里许下有龙洞造其门下视深黑不测寒气逼人投石其中逢逢成响七八叠而后止又西南歩行可三里至龙潭乃水源处有二穴穴口多小鱼山树蓊如盖坐树下饮水甘之頫瞰平畴如波文可爱指顾太华累累逺近竒峯错列杖舄下问之皆夷名甚辱兹山也由东南下山复登舟逆水行夕阳既下万峯尽紫西望虎邱山寺与太极诸山碁布相属复系舟登防里许至寺襟带螳螂枕藉虎邱信一灵境前殿榜曰妙果禅院殿制古丽画壁精工非时师可及相传为唐殿余观之多元制也出山门南望郡中烟树万家暮霭如罩遂从陆归时列炬在门矣返署中追忆斯逰操舟顺流左右山色应接不暇跃足振衣登髙睇逺而梵宫钟声洞口松涛所至竒出令人忘归惜哉絶域往往好逰之士无因振策于烟水空翠之间兹逰盖万里竒踪也遂秉烛记之
　　武定府改土设流记　　　　【同知】邓世彦【湖广】
　　云南古靡莫地自哀牢内附不常我国家混一区宇中国其地赤子其人如武定设军民府治隶土官知府流官同知佐焉因俗易政相忘于治凤氏守官乐土与国同休可也凤英谋孽朝文煽乱索林窃位酿祸逆祖再叛据城杀官夺印厪朝廷逺虑大兵灭法当族诛当道悯思尧穉年先逃省防冠带之议改未决民夷听抚前诉激者謞者叱者吸者小恐惴惴大恐缦缦其发若机括不轻因龥众悉造于庭曰巨魁截余党附众生矣若此者何居咸仰天嘘嗒不言悟曰势重莫反当先之如改设何庭叩震地曰旦暮得此其所由以生乎彦亦惴惴自任若有真宰而不得其朕夜条二十事胥此意也当道悉允行上其议于朝钦陞刘公宗寅知府事添设推官谭君经建捕盗馆于撒甸丕变有日降思尧听袭经歴给庄田一百所荘戸以次编入圗籍不假之廵捕不期月遐迩相目曰昔苦其五曰抄曰杀夺其妻不育其子驱之为盗今乐其一曰安为是而有瘳也请言其瘳耕者食畜者羣行不必偶出入无禁屈者伸寡弱无凌暴父母妻子相聚见交贺曰而今而后知流官之便于民也夫川竭而谷虚邱夷而渊实改设行而宁谧亦势也难乎其议矣此议生于人心陈以臆见谋于通判某知州某某等决于司道某公等主之者前院吕公光洵刘公思问今院陈公大賔刘公应贤也四公不自有其功归之朝廷吁亦奚功纯朴不残孰为牺樽白玉不毁孰为珪璋土治相安孰为改设今日之功凤氏积累之罪也罪罪而功名焉二十事其侈説与以为是而必行则俗惑于辨以为非而必去则政敝于矫今种种之民训行乡约亲亲长长甘食易服乐俗安居将至老死而不惑且知法之无所用也呜呼星星之焰涓涓之流毋决防而扑易因勒二十事于石时隆庆元年十有一月也
　　阿迷州通灵洞记　　　　　【廵抚】邹应龙【长安】
　　夫物有秘而必彰事有开而必应幽赞神明存乎其人阿迷郡名舆地创始音称之美孰敢议之顷予以绥逺无良致勤甲士慴郡氓心实惴惴思无道以永戢盖徃愆防羽书暇侦报郡南有嵓穴数处旧为逋者薮予乃轻骑率帐下士纵猎其场大搜之山溪埆嶨歩行且艰至一洞悬石萃嵂诡谲周回树根盘拏虬结条上造霄藤萝纒挂覆如盖圗画所不能尽也下有水涌出分两派注之溪会归盘江焉洞门横可容三四人予去戎服佩珥俯偻入列数炬前初入壁逼仄下则水石交砌足踧踖徐扪壁登一石磴力蹑之上颇寛敞悬石柱数四垂者倚者植立者变态叠出地皆沙石水痕鳞次气蒸蒸如郁再歴十数歩则一孔豁然透天日心目即爽朗又旋绕之如经数堂宇一处更髙广仰视之状如龙盘凤翔钟鼓悬列纡舒屈曲珠累乳滴浸淫蜿蜒怪骇异真竒境也南崖下黯渺漂涾火烛之则见横流汹涌波惊浪跃决如奔马渊淴濆瀑杳不可测志所谓以石投之深而雷鸣者也遂由故道出距岩而立反顾醒然如得问其名曰龙洞左旁石有标题曰南洞咸谓距此有洞三皆无此竒予俯而思之景与心会乃进郡守罗子星谓曰此洞名无谓夫有物有形名以形立斯为称情兹洞也在治之南地为离方冷然中空灵源贯注一窍天开殆犹人之形合以神通造化也曷不以通灵名之造化之秘今其章乎郡之以灵名著兹非开先乎罗守欣然对曰唯唯夫郡名迷实未迷也迷以形灵以神也然人之灵非山川不钟山川之名非公不彰造物固有待焉今郡丑跳梁干纪越常是迷人也田亩芜于宵警行道梗于剽掠是迷涂也髙山流水佳赏者希是迷津也公身率诸大夫士迅扫氛祲自是士民安堵而乐业家邹鲁而身孔孟山川生色万古常新所谓发蒙解惑未足喻也山川効灵自今伊始名乌可仍旧哉辞未及终时前军鼓噪震天欢声如雷搜者执俘凡一百一十有竒遂系之后乘予厚赏搜者整辔言旋命掌书者记之
　　横山水洞记　　　　　　　　【布政】罗元正【鄱阳】
　　去会城而西几三十里为龙院诸村村凡八村之田凡若干顷田税嵗输县官凡若干石村故枕山而带水水即滇池也池低村地势隐起差具倾倚状可立上游走丸以故池水不可逆引而仰溉村之负山而田者无论愆阳即旬日不雨土脉辄裂嵗辄不登中歳他境稔而兹境不厌半菽民苦之村迤西三十五里为白石崖崖故有泉其山形隐起则又髙龙院诸村什九度崖泉可引而东以灌然横山墙立于前岸然峭阻先是议凿山之凹为渠引泉逾山而东乃其山石脊而土麓石坚不可凿议凿其麓自西以跨于东五十有八丈村农合力率作纷若蚁之营垤逾嵗讫无成绩方伯敬亭陈公以省耕至问焉众告之故公曰兹吾事而以疲若等吾为若成之乃谋诸同寅计其费可三千金移议御史防报可公檄掾尹德先何献荣刘得先后继董兹役曰德先汝往视疏凿相度规画以树尔功洞髙五尺广二尺断木如髙广之数以支颠圯功成徐易以石发帑储如议数授之上下其工之直以廪焉曰献荣汝往卒德先功曰得汝其嗣德先献荣以督诸役之力者不力者已又檄舎人袁应登佐掾以辖羣工应登简工之不习者请以矿夫代功可其请召朱正軰二十人以属应登余时参藩政同公往视指授向道分东西凿凿几半而道不值予当入贺行念前功恐或弃之者公请于抚军曹公云山廵按许公保宇佥曰政在利民毋惜费毋惮劳其往督诸掾役毋隳前功各捐赎金佐工诸掾役竞奋如命道果值实隆庆壬申之二月十一日也遡始事庚午凡二歳易掾董役者三掾以直尽告者五告即议发先后五发帑凡百有十金而讫功敬亭公曰吾可休矣公与时不甚合久欲乞归会水洞未成而未决也明日遂谢事去狮冈陈公继公愈益振策诸掾役寻以成功报灵窍朗辟洞中可偃蹇行公复趣掾寻源引白石崖沟山腰连山奄互得泉二十二道蜿蜒萦纡四千一百八十三丈广盈尺深逾咫泉抱山而东赴若带而绾若白龙挟雨偕山势俱来若玉虹下饮潜入洞口而东出喷薄沦涟堰潴而渠分村之耕者需濡稼者需溉植者需滋畦者圃者需润不雨而泽不祷而免于旱槁民甚便之而德诸公之功乃歌曰横山之麓可屋可田白崖之泉可引可沿山麓可凿伏流潺湲兹麓既辟不淤不颠溉我稼穑充廪盈廛我公之绩亿万斯年曷俎豆之以输我防邹公名应龙长安人曹公名三旸宜兴人许公名大亨安肃人皆起家进士敬亭公名善浙江钱塘人狮冈公名时范闽长乐人同嘉靖辛丑进士
　　傅公祠记　　　　　　　　【提学】冯时可【华亭】
　　傅公讳添锡字佑之系出钱塘于宋髙宗时为望族迨頴国公友德为明佐命臣生四子公行三当元季天下扰攘倾侧父子奋身而出各圗云台业遂相失焉公长身瑰玮矫矫若云龙为经生即有声尢工诗诗格髙不作大歴以后语暇即谈兵以穰苴司马自负毎筹策天下事慷慨中窽扬眉裂眼人不能难一日忽语同学生曰吾仰测浑仪旁察方舆江淮间鬱薄层霄成龙文五彩者其天子气耶遂弃去间关投谒髙皇帝被杭伪帅潘允明兵执诣帅帅欲臣屈公环以兵公曰圣主出矣若不日且茹肝无臣我我翘然男子非若臣也须猬张目光烱烱射贼声震行幕允明与诸卒皆辟易不敢兵俄报明李武靖公破富阳余杭兵压允明营明谋拒敌公叹曰明天子天授神兵百万批捣磔裂却扫千里前茅至此无完卵矣且缩甲可几福毋以身试刃允明虽骇公言亢而与其党计以为然乃释公缚偕伪员外方彝身徃策干武靖武靖与公语良乆竒公因纳允明欵武靖不烦一矢获甲十余万大悦还荐公拜明州训公之官至则招其豪杰诣金陵上事时僧机先有谋引倭袭明州因诗通公公得机先状以请州乃设备诱缚机先用功陞知大名府元兵犯大名公涖任甫七日备未具不敌绾壐还请就司寇法诏报曰傅某有殊绩郡新造非尔咎其安置云南之永平公配于氏擕以往明年抵永平又明年拜大理卫知事未几普安贼安乃叛公督兵与战不利或劝公逸公曰尔何馁悖失策往吾守大名不完郛皇帝不以膏斧使衣冠待罪德甚厚非毕命枹鼔曷报免胄捕贼死之土人以葬驿后公生寛寛生瑄瑄生易庵公澄澄教谕江安有公风生工科给事中良弼以蹇谔着正德十六年部使者秦公请于朝立祠祀焉故制觕朴不足妥灵歳月既乆渐即毁坠至万歴十禩而公七世嗣侍御公来按黔黔人德侍御公念无能报谋新公祠业欲请会中丞承天刘公闻之曰伟哉傅氏明德逺矣其亟新焉以风永永吴郡冯时可以督学行邮拜瞻公祠徘徊怅慕者乆之念阐幽发潜以佐佑人伦实学使职因为之序次其事辞曰隐非絶俗为元约身出非祈荣为明致身裔夏大分君臣大伦皎然星日矩我衿绅伪师鸱张公执公臣咄嗟造次海鸥其人抽矢如猬攒防若筠片语单词狂狡革嚚惜哉鸳鷟圗不麒麟滇池恩遣万里含辛重关蒲塞毒草兰津蠢尔安酋蹈借我闉公备持矛曰敢逡廵支糜朝原魂依夕燐古有杰士公真其伦累累者邱韡韡者神何以表之厥庙维新我鼔渊渊我舞侁侁灵之来兮若吟若呻骖虬翼鸾驾空絶尘丰我稔黍泽我人民云洞深秀天梯嶙峋倘佯其间灵爽常存
　　汛舟昆明池歴太华诸峯记　【副使】王士性【临海】
　　余以辛卯春入滇滇迤东西花事之胜甲于中原而春山茶尢胜其在昆明者城中园亡论外则称太华兰若焉余时随监郡诸大夫入省以上巳日道出碧鸡关去会城三十里而遥盖跂指之矣乃问途为太华之逰循关右箐斗折而南五里至高峣旧有杨太史用修海荘已废又一里许适有髙台曲池层楼翚榭前用五色杜鹃棚之题构方新也至此遂俯昆明池余视歩无余皇乃买渔舟一叶命驺人踦臯陆独挟一二黄头郎汛焉池一望五百里潴西南隅俗号滇海滇去海逺水顷亩即称海下高峣轻洲浅渚蒲苇飒沓长过人又称草海海长廿余里草中津港以千数徃来系罜防而渔余荡桨其中不复知非山隂道上也草穷且挂席出水海水不及余东海一汧澳而风力差足畏滇中镇日咸西南风春风较狂掠余颿堕水中乃回棹泊焉易笋舆而登渐霁盘桓上数里及太华山门蕋宫琳宇辉煌金碧倚山隆起拟于紫霄碧云之间余右陟飞磴歴龙藏东下黔宁祠览其世像出文陛前两墀山茶八本高三丈万花霞明飞丹如茵列绣如幄逰倦坐其下神复王疑入石家锦步障也廊右绕出缥缈楼观海危樯一粟水势黏天顔以一碧万顷然哉夕阳西下太华踞其东倒影半浸已素月复流光于上山影为藻荇据之更胜也是夕宿僧榻漏下月色入戸宿鸟惊栖聒人耳余旅思转深矣质明缘碕岸碛歴而南逺见山顶室庐嵌空一如罨画舆者云罗汉寺也以有石像比邱而名稍近之一邨落居河之麋渔者织束楚以家旁置官署焉寺敞数千步絶壁上仰视之如欲堕者盘辟而升计四五曲入寺问南北庵寺后树金马碧鸡碣摩碣乃入南庵邱亭香宇咸崭岩檐覆之承以瑶台趾半悬外北入南出过一刹庙复间一亭台庙为雷神为龙伯为大士为玉虚师相杂以释道亭为回澜为望海又有赵羽士之塔文殊之岩咸傍海岸时而惊涛拍空飞沫可溅佛身也路回则转北庵蹑级而上过朝天桥谒老君庙入真武宫最上升玉皇阁如鹊巢燕寝悬度飘摇雷祠龙井跆借足下益又胜也二庵者南疎朗北幽嵑南庵横截山麓而过金铺绿房足称近水楼台北庵抟扶揺以上层层各十丈转山椒斗大崖则宇一字焉人侧身而度鸟道尔然北庵虽髙仅见草海白苹红蓼楚楚有致若南庵面东南水海风防雪浪日月出没其中故大观也下山邑令棹芦舟以迓稍具舲艇欲放中流以五两尚颠复穿荻蒲披鱼梁鸣榔击汰而归睨西山顶上丹垩之丽适当李昭道得意笔也时水浅舟胶不及过杏花村余行滇中惟金澜二江横络其他多积洼成海如洱海通海杨林海是不一海焉非独滇也惟滇流如倒囊腹广而颈隘且逆卤北流故称滇云昔汉武帝欲取昆明乃习战长安凿池以象之至劫灰出于人世麻姑云东海复扬尘也信如斯言则此真滇池者不知几更劫灰矣



　　云南通志卷二十九之七
<史部,地理类,都会郡县之属,云南通志>
　　钦定四库全书
　　云南通志卷二十九之八
　　记
　　修建五华书院记　　　　　【叅政】黄　琮【海阳】
　　黄子以己酉之夏督学于滇至则闻所谓五华书院者以试事方棘日仆遫两迤间不及一诣比冬始徃观焉遥岑面拱翠泽胸罗真不减白鹿衡麓之胜而頽梁落栋鞠为茂草令人徘徊叹息乆之会时有道署之役弗克并举越明年庚戌秋乃檄云南府委官鸠度因其旧修之制弗协者更之己以丙舎不足辛亥复相左右町疃及城隍之余地益之迄壬子春莫告成为屋百七十有二修者半创者半于是五华之上宫墙翼翼而山川之胜亦若为改观矣黄子曰昔读槖驼氏言深以促耕督织为病然古者田畯田正职主劝相而循良之吏多循行阡陌止舎乡亭至榆薤葱韭鸡彘之细各为课籍何也傥亦民饥己饥民事己事有不忍坐视至此欤夫学士之田也有庠序以聨之有科举以劝之而又为书院以课督之与催耕促织何异顾海内自白鹿衡麓等四书院外在在有之宁独不以为病实以为利至于滇则余又以为亟焉滇故百濮之余也自汉元和中有神马白鸟之瑞始开文学之风其后乱于唐弃于宋湮于胜国存者能几至有明而始建诸学校至今上而始增科举之额滇之于学其亦地之瓯脱田之菑亩也其耕当倍力故所谓劳来而辅翼之者当倍笃且也车书内向皇风逺翔二百余年于兹矣而蟊贼溃讧冦攘窃据无时无之兴师问罪扑而旋起者何以故岂非教道衰而彝伦斁爱人易使者少而犯上作乱之萌无自消欤则庠序之外复于书院课督之夫亦世道人心之虑有不得不然者或曰科举兴而士为辞章之学今将以辞章课之则亦利逹之媒已耳于世道何禆焉噫结绳逺而文契繁圗书呈而爻象着賔兴起而为今日之科举风会之流有自来矣且安见今之科举而不为昔之賔兴耶夫口诵格言力探秘义得于心而笔之辞此孰非古三物中六艺之学而古人兼习其事今人直抉其精其于入道之门似尢简径若乃六德六行虽先王教人本防要令从六艺中寻求服习涵濡而自得之实非课程可及何也教之可得而指学之可得而循者皆文也子曰博学于文约之以礼圣人之望于人者约礼顾所日与从事者何尝脱然离文故文之于学宇宙之日月灯光也文斯辨辨而后不可欺不可欺而后可责以不自欺不自欺则诚诚之至圣之至也学之事尽矣余安见夫今之科举不为昔之賔兴也者顾诚与欺为何如耳惟诸生审处焉是役也经始协谋借云南太守彭君宪范之力盖有文翁遗意而料材课工则广南卫知事李枝阳镇沅府经歴徐可迪分理书院事云南府学训导贺继芳皆有功兴作者例宜并书
　　追赠光禄寺少卿张公忠烈祠碑记
　　【知州】杨春震【武定】
　　有升沉而无明昧者日月也即有时昧而明者自在也有古今而无显晦者忠烈也即有时晦而显者自在也光禄亚卿张公死节甚伟其有功于世教甚大虽崇禋祀未树贞珉诚缺典也今上御极之四十有三年直指公按滇核公祀典庙主及死事颠末郑重特至檄下属震纪事之役深幸忠烈之灵今始昭揭宇内即固陋何敢诿焉谨按罗婺郡乘及父老曾耳目者传闻甚悉公讳泽直隶安庆人由明经选擢异材晋云南佥宪因武定凤贼继祖叛大司马吕公光洵受节钺进公督兵由寻甸进时同事者失期公以孤军深入被围絶饷百计突围莫出公乃北向再拜曰灭此朝食臣之夙心计不从心惟知授命愿同睢阳作厉杀贼此孤臣万一之报乎祝毕欲自裁祖率铁骑驰入叩首请曰自作不靖固知死亡无日幸天赐明公愿少缓须臾倘徼恩抚招以保数世余业公亦无不利焉公乃厉声叱曰狗獠犯顺天讨不容奉命而来有死无二头可断也心可剖也乌知其他侦闻当事者咸欲姑许为出公计公乃宻揭司马其略曰泽不职不克先事伐谋临危制胜陷围辱命罪也何辞仅有一死以自赎耳贼惟恐职之死者乃贼之自为计也豕性难驯狼心叵测如为职故招抚之燎原焰天终必不免且果招抚之而罢讨是曰纵防抑或阳许而隂讨之始许而终讨之是曰挟诈纵冦者不武挟诈者非诚堂堂天朝安可蹈此惟恳置职膜外一意进永除滇南噬脐之患虽死之日犹生之年从此无心天日不必更念孤臣当是时继祖求抚不已公骂愈厉乃及于难吕公进之计始决四道并进冦持久粮尽计穷走匿青鸡罗山我师围之兼以隂云霾雾贼遁无路説者谓张公之灵显云贼党惧甚斩祖首乞降遂平司马公以公死节事闻上哀悼赠公光禄寺少卿勅守臣建庙立主合前后死事者凡七人每春秋郡守祠之专享者惟公同知袁俸知州秦健次之知事髙心照磨张成吏目刘瑀廵检俞伯官又次之招安骂贼而死者诸生杨忠恵教官常存仁附焉丁未克举之变一燬再燬庙主防失其故矣惟时视篆贰守袁君及和守葛君择善地移庙而新之方议具实表扬以鉴来禩时兵宪王公奉直指公之檄适至乃知忠义在人根于秉彝遂不谋而合乃尔嗟乎公之被围也朝而允抚夕而脱难竟必死以殉夫岂一死塞责者哉若曰除他防十不如除凤防一以他防逺而易与凤防近而难制他防之患在皮肤凤防之患在心腹公以死除之使深根固蒂之强防犂庭扫穴无噍类焉使魔宫窟复见尧天岂非公一死之故致之耶故为严将军头烈则烈矣无补于蜀亡为稽侍中血忠则忠矣无救于晋乱乃司马之揭可以配秀实之笏求抚之骂可以续常山之舌精忠大节照耀古今虽与日月相辉映可也宁独曰有显无晦云乎
　　新建松华坝石闸碑记　　　【提学】江　和【鄱阳】
　　万歴戊午嵗滇水利宪副朱公请于御史南海潘公言滇城东北郭故有松华坝邵甸之水走盘龙江者使东注于河河曰金棱土人呼曰金汁由金马麓过春登里七十余里而入海沿河支流以数十逓而下涵洞如级田以次受灌不知几万亩也而是坝独槖钥之非坝则小暵易涸而河不任受蓄小涨易溢而河亦不任受防蓄防不任则腴田多芜而民与粮逋河资坝所从来矣第坝故支以木筑以土而无闸势若堵墙遇浸辄败嵗修费阃司桩钱不赀有司草草持厥柄力厐而功暇仅同筑舎盖费于坝者尚付之乌有况其不至于坝者也于河奚资焉而反以病予谓坝而不闸蓄防何恃即木而匪石终漂梗耳与其终糜多钱而民无利也孰与合数歳之费而甃以石通以闸自闸以往若牛舌尖中马头皆冲流也胥石乃固矧地与石邻夫以亩科至便计也木桩之额累嵗可问非他索也良吏经纪能吏分劳功者赏否者罸事成设以守时其翕纵而周防之如漕闸然此百世利也爰捐助银一百六十余金潘公遂捐一百金抚军河源李公亦捐二十金迄新抚军归安沈公按台南昌杨公至申请如前三公皆如议交给以费藩司嘉兴施公阃司金陵尹公扣徴停穵木桩之逋负者又得四百十九余金计若钜若细悉从金出而世镇沐公又慨然以近闸石山任其采取于是吏人各如檄起程募健伐坚创闸口髙一丈余长三丈余广一丈七尺牛舌尖中马头髙一丈三尺长三十六丈六尺皆选石之坚厚者长短相制髙下相纽如犬牙如鱼贯而钤以铁灌以铅闸彷诸漕扁以巨枋啓闭如式东西两涯之间骈岷壁屹水龙若控经始于万歴四十六年孟秋至四十八年仲春告成乃名曰松华闸计费凡八百七十七两有零匠作田夫五万七千余数力取诸隙绩底以渐故功成而人安焉时与三司诸大夫登坝上观壁如屹立地有安流而天不能灾是嵗大稔诸父老咨嗟叹息曰朱公再造我也归之朱公朱公不有某幸睹成事谬为记略而申以铭朱公名芹蜀富顺人进士政务兴革利民多若此杨公名继统秦南郑人其与有劳者书之隂铭曰汤汤金棱邵甸遡源建瓴忽分东西决川坝枳而东如龙饮泉爪撄翼张百道蜿蜒割流膏埜万畦濡霑土耶木耶昔何阙然萧苇捍冲嵗糜金钱自公之来嘉与更始亦有施尹悉赋成美杨公成之动有经纪禀成诸台规兹永利金石岩岩当其射激闸门言言时其啓闭闭视其沍水弗外泜啓视其涨水弗内溃畚授于农农隙乃至工食于官官厚其饩再阅春冬经始勿亟乃奏厥功乃立安既于乎都哉河肇咸阳洪源自公明德广逺人代天工匪河无田匪闸无河毋恃絶缆毋易逝波其流可穿其坚可磨蚁穴必窒如避鼋鼍有泐必新毋仍斧柯百尔君子保障多庶绵斯泽砺山带河
　　新建重关记　　　　　　　【郎中】施尧化【昆明】
　　我明令于台使者廵行郡国诸大利大害所在许一切便宜厘举海南潘公按滇之三阅嵗激浊扬清威惠覃洽先是有金棱河石闸之役奠河流于涛险夺民命于波臣甃石安澜嵗免冲齧滇之被大美而日食其力者惟公之赐业歌明德矣顷相继持斧者复奉简书计旦暮可弛担负而公则念滇介遐服首城巨会势尤居重驭轻城故无外郛亦惟相沿以至今日也前需之后后复视之前异日者惊在门庭莫救堂奥之安藩篱不固随召腹心之侮岂非筑舎滋棼民难虑始乎迩者凤酋狶突至躏内地前事可鉴利害较然因檄所司其议地可保障城守者必役毋罢鸠庀工材宁糜公帑规度逺近务广崇墉上下和怿百堵皆兴计捐金钱三千余缗鼎建戍楼凡八桢干畚筑丹艧涂暨陴垣弩穴巍然井然经始于嵗之三月落成于嵗之九月诸邦伯大夫相与经营拮据嘉頼成绩属书其事余因遡成周盛时肃慎贡其楛矢越裳重译献雉尤以申画郊圻慎固守封动色相戒下迨列国楚人伐莒莒溃入郓春秋讥其无备公惟亟申画谨修备以有兹役也险固既设我之神气常张于以销乱无形则保邦要道也雉堞星罗守望碁布居平不啓戎心猝有窥关者亦可折棰而笞实御夷长策也贸迁辐辏半处市廛蔽扞森严归者云集养闾阎之物力寓招徕之逺圗抑又通商惠民便计也万里炎荒每忧鞭长不及一隅无蠢邉陲奠安用拓国家全盛则尤车书无外大顺也洵一举而众善集矣説者曰众心成城人和足恃其亦未睹于设险守国之议乎故重门御暴盖取诸豫支倾持危适际夫蛊鸣豫凶而裕蛊吝分介綦防而维挽从之愚暗成事智睹未萌所从来矣夫人臣任事惟患无锐然必徃之心耳以委防滋因循因循成頽废墐戸不塞风雨飘揺天下事大率近是公于滇既为河防而隄之又为牖戸以卫之丰穰嵗登于南亩守备日壮于金汤其所为计安一方者擘画不遗余力使后之人尽如公之事不避难治先虞覆也行见废者兴仆者起众効劻勷底定之略邦巩磐石带砺之基滇民尚亦永利哉爰宜书之以告来者公讳濵广东南海人中万歴辛丑科进士其按部诸善政业多诵之口碑纪之郡乘兹不具载是役也中丞沈公儆炌以后时至谋断同心共逺略其经理则右辖施公尔志程督则宪副曽公守身杨公为栋赵公性粹都阃尹公啓易暨广南守邵君建封昆明令汪君从龙咸与有劳焉法得并书
　　本朝
　　新建昆明书院碑记　　　　【总督】蔡毓荣【奉天】从来地方之治在风俗风俗之厚在教化教化之兴在诗书其所以鼓舞而作新之者是又在上之人加之意尔滇虽僻在天末汉夷杂处然其山水清逺人才文物歴代不乏曩罹逆变征敛无时闾阎涂炭诗书煨烬小民疲于供亿绅士窜于山林百姓十载无弦诵声余奉扬
　　天讨提师压境之日烽烟千里满地干戈泮藻黉宫鞠为茂草心窃伤之当是时惟抚军王公与余同慨然余尚膺楚任虽有志而未逮也及荡平之后奉
　　命驻滇草昧经纶庶务交瘁凡设立营制招集流亡绥辑土司会计兵食防御盗贼澄叙官方诸大政莫不竭心而计之悉力而行之
　　皇帝二十有二年补行辛酉科及二十三年甲子科乡试滇中虽取士如额然求其学行纯粹才品卓越者寥寥无几由兵燹之后鼔舞作新者无其人而涵育薰陶者无其地无惑乎士未知学民未知义也因与司道诸君计之曰滇人士废学久矣自余与抚军初入滇时见学宫阙状共叹人才放失厪懐者乆之间尝览其形胜鹦鹉碧鸡之巃嵸昆池烟水之浩淼亦洋洋乎大观也及夷考其人物自有明杨文襄严防肃傅括苍诸公而后盖代之士邈焉寡俦
　　圣明御世海宇澄清灾沴潜消山川炳焕其郁蒸之气当必有如文襄防肃诸公者起而应之余欲捐俸以建书院俾寒困有志之士诵习其中育人才以报
　　天子不亦可乎佥曰善于是择于城南郭外东西两寺之间买地一隅厥位面阳匪喧匪寂前殿三楹祠文昌帝君中构一阁为贯之所后防五楹为憩息之地两庑各构三十厦为诸生栖止之区鸠工庀材始于甲子之冬落成于乙丑之春顔之曰昆明书院付云南府昆明县两学司铎者掌之更为置田三百亩嵗收租一百二十石计口以给诸生之肄业者亦付司铎者典其出纳并勒诸石以志不朽是举也虽出自余与抚军王公入滇之初念然尢頼司道诸君共成之要莫非兴教化厚风俗期至治之同心也然则滇人士之诵习其中者其亦思昆明为首善之地敦孝弟以立其本存忠信以厚其基服礼义以娴其身尚廉耻以致其行出而得志则杨文襄之芳躅可步也即处而淑身亦乡党之善人不失也凡若此者皆教化之所由兴风俗之所由厚也将由此而两迤六诏家敦孝友戸列诗书野老矢何力之歌郊童赓不识之颂地方乆安长治之道讵不在于是乎此又余与抚军之深有望于滇人士者也若或植党羽而逐凌嚣假栖止而竞趋谒借呫哔以窃升斗岂特滇人士之防其羞欤即典守者亦不得辞其咎也
　　改建云南省城府县学宫碑记
　　【总督】范承【奉天】
　　云南有学始于汉章帝元和二年其説存其地未可深考自汉以下歴时兴替亦未有定所迨元而建置始可考焉至于有明人文之盛竞于中土咸曰学校为之也及考其学校何地则在五华山之西麓间尝登览其概平冈爽垲蟠互城中为省龙正脉有从芜草废垣中指数之曰此旧日俎豆之区也诗书礼乐之所萃也余得其始末辍为慨然曰建学古今所同世治未尝不兴世衰未尝不替其兴替之故非地为之而若与地有攸系焉我
　　皇上作兴文教薄海内外百度维新予沗涖兹土于今
　　五年思所以移风易俗仰赞
　　文治之盛未始不熟筹其当而人才声教尚有郁而未宣之象夫岂前代之规模当啓而今兹之风尚难循与适两庠士子合词来请谓当日府县原属一学向以变乱思迁今当急为合建上应
　　文明之会其言甚正与余爱育人才振兴声教之本懐深有合契者因商于中丞王公暨司道诸君咸以为然且曰乘时改建于象为革革之上六曰君子豹变其文蔚也改作而且由旧于义为复复之词曰复其见天地之心乎举大事而协占于易旦晚兴作乌容缓余曰唯唯是诚不可缓即缮疏奏闻
　　制曰可择日肇事诸公共襄乃绩基不再卜有五华之旧址在材料移旧添新不支帑不徴调人情所奋隂若助之始于庚午之冬讫于辛未之夏两庠合一悉仍古制殿庑门堂斋舍祠宇诸所具备咸中程式于其成用释菜礼则礼器乐舞之更新者皇皇济济陈于堂之上下羣大夫分献趋跄士庻之观者圜桥门如堵莫不欢呼而进祝曰革而新新而旧合天道也得地灵也顺人心也三善具而人文风化翕然丕变可操盘匜而与山川之神歃之矣余曰唯唯否否余之为是举也非形家者言也古先王立学以为教习之诗书诵范之道德行谊使之明其体逹其用淑其身心以行于伦常日用之间而推之君臣上下人民事物之际无不具本末而善经权学之既成然后兴其贤者能者庸之以位论之以才别之以任抒其夙昔之所抱而遗钜投艰实有効于天下国家所以人品既正风俗亦纯后世寖失其意竟以科第利禄为念于是舍其在己之可恃者而觊觎造物之私遂以形家之三吉六秀与五经四子相辅而行其刺谬甚矣且即以形家论之亦自有本山川得位则天地中和之气絪緼磅礴钟乎人必有聪明正直之资孝弟忠信之德不偏不驳少成若性长而涵濡于圣贤之道处则品行端恪出则政事详明凡荣膴私利之习非所志已此所谓山川之毓秀也而岂假其灵焉遂可不耕而刈不狩而获哉今与诸师儒约躬教责者本先王之制为品节条理勤勤开导而劝勉之下之执经者惩省惕厉舎其旧而新是图立志须髙积学须大一禀圣贤之训而虚诚恭逊以副师长之所期无容以利禄之心自卑其建立则上为名臣下为俊乂将见人才声教颉颃中原其发祥正未有艾山川之光又重乎人矣是则予改建之本懐也至工作之若干经费之若干总其程者有人董其役者有人别记之
　　新建云涛寺及新温泉碑记　【廵抚】石　琳【奉天】宇宙间英竒瑰伟之气不钟于人物则钟于山水而人物之生又借山水为之苞孕焉滇地界域外博大不如中州雄放不及秦楚韶秀不逮吴越然其冥壑激湍往往发为幽怪大抵亦蜀粤之流亚欤惟是脉近昆仑发舒未畅以故钟毓于山水者十之九而着于人物者十之一余尝读有明名臣传慨然慕杨少师文襄之为人知其出于滇也及建节金碧之间弭棹滇池乐其汪洋灏瀚穷尾闾之所泄则自西而北滙为螳螂川蜿蜒奔注逹于泸入于江而朝宗于海矣连然当川之腰膂文襄石淙实据其胜山水有灵为生异人洵矣夫上下数里中有温泉曹溪虎丘皆濵兹川与石淙盘互拱揖温泉之胜甲南荒昔贤品藻既详独泉南数百武岩洞八九嵌空玲珑莫可穷诘诚羣真秘府也志乘既不备载土人命名又颇不典有文之者或曰弱流曰双柱曰雨花岩玉壶天醉醒石亦不过随地因时托物比兴而未尝有所切指也地去会城不足赍粮政暇与制府范公迭逰交赞一时藩臬诸君子共惬忻赏佥谋所以薙茀榛而显灵閟者会泉南数步复出一汤滮池莹靓殆与碧玉旧泉相映发似造物者特秘斯珍为今日开生面范公而下咸出缗钱襄厥事而臬使许君尤力任规画谓非立招提不足恃以久逺于是卜地岩洞之中脉络融结之区创寺曰云涛以奉干竺先生募禅僧主事经营而若亭若轩若室次第毕构参差乎泉石映带乎林峦仰而睇则露栋云牕飞革松筠之表俯而视则雪淙雨瀑瀺灂堦除之侧而穴岫蔽亏虬猊潜骇歘噏万态有时春畴数骑秋波一艇或指为尘之壶峤未必不疑神之创辟矣夫滇自未立国以来有是川即有是泉有是岩洞宜乎竒材軰出柰何落落数千百年仅笃生一石淙也其无待欤或尚有待欤俱未可知抑宇宙英竒瑰伟丰于山水而不得不啬于人物乃尔耶工甫就讫防余叨
　　圣恩迁制两粤濒行再履斯境延伫乆之不能无有望于后之人待山水而兴者如前之有石淙也若夫逸豫之吟穷揽之胜如昔人之所以修禊雅集传为羙谈非余之所笃好也爰记数语锓诸岩阿以志一时聚散之迹尔恶敢言文
　　重建表忠祠记　　　　　　【知府】丁　炜【晋江】临阳地邻交趾郡城西半里许旧有表忠祠祀故明永乐时征简定之变前后死事诸公嵗以春秋二仲上辛致祭载在祀典明季沙逆倡乱祠毁于燹迄今未有修复者嵗时有司临祭率拜谒于荒碑蔓草间庙貌之不修非所以妥忠魂肃祀典也嵗庚午太守黄公迁蜀东宪副适际内艰赋归有日炜以摄篆交代居有顷黄公谓炜曰不谷之谋修表忠祠也屡矣属以簿书期会之不遑因循以迄于兹今行矣设复委之后人安知頽废之不仍此日也今将重建以毕斯愿榱杗瓦甓塈茨之费具矣君其乐观厥成乎炜心韪之诹日既合工作用兴乃即祠旧址构堂三楹以妥诸公神位外防门一悬以祠额周围翼以垣墙纳诸旧碑而堵之经始于七月告成于十月黄公趣炜言记事以文丽牲之石炜则谓自有天地以来日月有时而薄蚀陵谷有时而震崩惟此忠义之气歴亿千万禩而不可磨灭上以是风励则四维张下以是自命则大节立诸公之死也事在永乐初年而祠祀之兴则万歴八年廵按刘公维始奏立焉逮我
　　兴朝百度维新惟祀典之载在旧章者因而不革夫非风励之防千圣同揆乎今黄公于去临之日亟以建祠为事既上以体
　　天子作忠之防而下以嘉励临人士之心者义至钜今而后谒斯祠者为封疆臣则思其所守荐绅衿则思其所立感祀事之不废则思朝廷之激劝而谋所以报覩诸公之死在三百余年之前歴昭代而其气若新则思所以不朽祠祀之修岂特无废典礼云尔哉诸公为兵部尚书愍节刘公儁节愍陈公洽掌交址布按二司事尚书忠宣黄公福叅政刘公昱都司吕公毅参政冯公贵侯公保都督黄公中知府刘公子辅易公先知州忠节何公忠死其事及崇祀始末具载旧碑兹不具论今建祀黄公名明字龙光以武功蒙
　　特恩改授临安知府陞四川分廵川东道按察司副使与炜同为闽之晋江人炜既记其事复为乐章以迎送神其辞曰昔在明初挞伐张日南稽首归版章诸公奉命绥逺荒文则旬宣武则扬蠢尔服叛不可常狼奔豨突滋陆梁积尸昼见天无光诸公仗节殉封疆后先骑龙逰帝乡亦越中叶祀典彰惟兹临阳控交冈庙寝奕奕神乃康妖氛煽虐榱桷戕靡安靡侑慙蒸尝赫赫昭代崇忠良守臣只事再肯堂神其来格歆祼将荔枝为笾桂为粻苾芬在御醑盈觞灵既降兮翩翶翔福我人民夀而臧金枝翠葆且徜徉莫漫廻车兮使我心怆
　　兰隐君祠堂记　　　　　　【侍读】李澄中【诸城】庚午冬余自滇南奉
　　使回至杨林迟客闻其地有兰先生者讳茂字廷秀号止庵明洪武时人少有大志不就乃潜心理道淹通经史凡黄冠缁流医方卜筮星歴风角之书靡不穷防其奥乡里称为贤会王尚书骥征麓川先生授以方略遂成功若要麓川破船往山上过居人至今犹传其语所着有元壶集鉴例折经史余论安邉策条止庵吟稿声律发蒙山堂襍稿等书行于世四方学者多师事之年八十卒于家有司以状闻从祀乡贤今其墓尚在兰氏子孙衰防矣余与诸子觅其隧道抔土倾圮宿草榛莾墓碣剥蚀过半慨然有风流销歇之悲焉夫北邙之冢其为石马秋风者何限士君子鲜有回车太息凭吊其轶事者先生终老家食能于三百余年人亡风防之后使万里羁客徘徊叹息而不忍去谓非其流风余韵有以防顽立懦而能然哉余捐金为之倡首俾里人新其墓碣并葺其祠后之人倘有踵余之后闻风而起复事修葺者此物此志也虽先生脱屣富贵委骨于陈根藂蒨之中岂复有形骸之见区区以祠墓为重轻而余之徘徊感叹盖有出于不自知其然者乃知懿德之好千古同情初不以时代间隔也
　　甘忠果祠堂碑记　　　　　【总督】蒋陈锡【常熟】丙申冬陈锡奉使滇黔入觐
　　天子出归里门丁酉仲春始逹黔境即拜于忠果甘公祠下三月入滇公之子都御史国璧抚治兹土已二年矣即以公之祠请碑记于余余闻之然流涕曰陈锡何足以纪公之碑哉公之大节在史馆功德在封疆
　　御祭赐諡恩荣在
　　庙堂之上名宦专祠遍于滇黔之境精忠亮节光于日月之际陈锡后生小子何足以纪公之碑哉昔苏文忠公八嵗即知范文正公十有五年而不得一见其后三年乃识公之仲子丞相尧夫又十七年与公之季子德孺同僚于徐以公之遗稿见属为序文三年乃成呜呼以苏文忠公之忠苏文忠之文愿挂名于文正公之文字中得托于门下士为畴昔之幸其文必俟三年乃成诚重之至而慕之至也呜呼陈锡何人而敢纪公之碑哉然逮公之殁四十有六年而陈锡谬膺兹土又与公之子都御史交最乆知最深则陈锡之于公犹子也顾以不文辞其何能已于孝子之情乎故不辞抆泪而为之纪谨按公讳文焜字炳如辽东沈阳人也累世武功曾王父以下赠如公官公由礼部啓心郎娴仪节见知
　　世祖章皇帝册封东粤髙丽不辱命今
　　上即位擢大理少顺天府尹廵抚直隶逾二年而总督云贵革除协夫诸弊政歼凯里渠魁下蛮寨数十处劳来拊循备至及丁太夫人忧奉
　　防慰留请给假归葬又逾年再抵任乃殉节焉方其在给假之时吴逆包藏祸心部议云抚摄篆勒令督标五营官兵俱调赴滇吴逆日以小恩小惠要结兵将祸乱遂成及抵任两月而三桂反公犒军调饷逆党胁从无应者贵州提督李本深谋袭贵阳公疾驰至镇逺欲传檄三楚合兵扼险而守将江义从逆抗拒公下马北向稽首遂自杀康熙癸丑冬十有二月八日也公飞章入奏曰城存臣存城亡臣亡当贵阳闻变之日公慷慨办一死矣公之
　　妾盛氏缢于贵阳子一人笔帖式二人从公死镇逺讣闻
　　上心震悼自荡平之后恤典稠叠哀荣备至
　　天章
　　御笔棹楔丰碑炜煌穹壤
　　上之所以褒公者曰舎生取义曰为国捐躯又曰永为臣子之型呜呼公不朽矣方三孽负嵎蹂躏邉陲珍杀善类不可胜数公所罹者凶渠首难殉之则华膴撄之则糜碎一时偷生茍活从跋扈而署伪官者累累相望莫不靡然澌灭转瞬同尽公乃与云汉争光乆而弥着其关于世道人心所系岂不大矣哉公之子七人其四子国城从公于黔亦死之六子皆贵显都御史公又能歴官着声克承父志简在
　　圣心我
　　皇上之推恩死事超迈前古而天地刚正清淑之气亦萃于公之一家呜呼公以不从逆而死一死足以禠逆桂之魄而忠义之士俱激昻奋迅从风而起以是知逆桂之无能为也都御史作公新祠既成陈锡又得再拜于公之祠下既不敢以弇鄙固陋之文拒都御史之请庶几纪公之盛德大业将以训有位示来者是则公之志也夫是则孝子之志也夫
　　学博李又山乡饮记　　　　【提学】张　谦【武昌】古先王化民成俗之道无一不周乡饮酒其一也盖古者兴贤能于乡将行乡饮酒之礼则以致政居乡士大夫之有德者为宾宰与乡人恪恭将事拜至拜洗拜受拜送辞让之节繁以昭德也后世或视为文具则有德者不为所致而虚伪者得以窃附风斯靡矣予奉
　　命校士滇南每以此义风励有司昆阳李生暎持其家乘一册来谒谓其父从峤君其州大夫曾举为乡饮賔乞予一言记之予因周谘博访以核其实如君洵可谓克副斯典者矣君家世忠孝祖兆旂明末司训庐江流宼残庐江率厉诸生登陴扞御城陷以身殉难父澄歴万里险阻负骨归葬白州府以庐江死节状闻于朝赐祠曰靖忠崇祀乡贤长洲韩宗伯曾为澄作孝子传纪其行甚悉从峤号又山忠臣孙孝子子也善事父母暨伯叔父母友于兄弟人无间言一经传家振铎于广西郡之弥勒州首以忠孝训士植其根本其直谅忠告兼能任其郡州之政时有署郡骤欲勘民田民骇而思窜势岌岌矣君抗言止之令皆得自首而民免流亡又士林有跃冶者君虚衷指陈仁义以导之悉皆感化学使者至见君道气迎人胪列其行谊将用荐剡而君林泉念切力请归田日与诸子及昆弟从子修举家礼讷言而敏行将所谓有德者非耶其饮其乡也奚忝焉且闻其近益自强力摩挲卷轴无间晨夕是又希踪古之耄而犹学者也贤者殆不可测哉爰为之记
　　迁建丽江府学记　　　　　【知府】杨　馝【奉天】山左圣人乡也先大夫抚其地余时为儿童嬉戏语以陈俎豆弗知也比长就学亦惟呫哔从事所为圣人之道志当世之务者茫乎未晓通籍后日习吏牍抑又未遑逊志焉及待罪东昌益近圣人居登阙里之堂宗庙百官备瞻羙富心窃向徃然后知获上治民顺亲信友由明善以要于诚者虽簿书鞅掌要未可以一息弛良以圣人之道范围天下而不过曲成万物而不遗固无人不可学无地不当学者也甲辰嵗自曲靖调守丽阳甫下车首谒文庙见其地势卑隘规模浅陋所以妥先圣舎生徒者均未有当焉乃稽创造于诸生对曰丽旧无学土酋木氏虑民用智而难治因如秦人之愚黔首一切聪頴子弟俱抑之奴隶中不许事诗书康熙辛巳春曲阜孔公兴询来判府事见丽民质甚羙力请建学以造士木氏犹然挠之事几寝会执政知孔公能委刺剑川乃得出囊俸招剑工伐丽木购民地布置经营阅三载讫工礼乐器毕具而丽始有学当是时酋势方炽建学为最拂意事地势之不暇择规模之不及宏所必然也诸生之言如此余因作而叹曰孔君此举可谓知先务而无媿于圣人之裔矣夫国家治教休明道化翔洽兴贤育才百年于兹矣丽固邉鄙然披氊荷毳之夫维皇降厥有恒性习俗儇诈长民者机智使然耳被以礼乐诗书之泽明君臣父子之伦未有不蒸蒸向化而油然亲其上者必以不事诗书锢其智而益其愚岂
　　圣天子广励学宫之意哉向非孔君则丽民且不知有学尚何卑隘浅陋之足病然卑隘浅陋至今日又大不可语竟而诸生退余以履任方新不及举明年诸所役作各就绪广文万咸燕率诸生以迁建学宫请余曰是余夙志也遂议迁于府治北正大爽垲风气攸聚工甫兴而委理鹾政之檄至乃嘱广文董其役经始于乙巳季秋落成于丙午仲春自大殿及两庑防门櫺星门率循旧制柱栋瓦甓易朽益新环垣凿池敞壮丽丹漆粉垩焕然为一郡伟观工垂成皆愿有记抑余闻之十室之邑必有忠信惟士者民之倡师儒者又士之倡诚彷昔人经义治事之遗意以诱训诸生读古人书学古人之道皆设诚于内而致行之使数年鬰勃之气畅于事业发于文章为信友为孝子为忠臣为长民上不负
　　天子下不负所学庶防逰圣人之门而无愧若余固两逰圣人之乡而未闻夫子之道犹幸继圣人之裔而同此劝学之诚也是可与丽人士共勉也
　　开岩洞碑记　　　　　　　【绵州知州】王立宪【建水】少保大司马西林鄂公奉
　　命来制斯土也视三省如其家心民心务民务虽邉徼异域茍有济于民闻于公者防不切肌肤耸骨髓不为不已为之不底于成以不朽于后世不已矧其托宇下者乎临安去会城不五百里古防町国也崇山大泽宅其中长江巨河环其外毎夏秋溪水涨溢望如海故以建水名水大而能利民亦能害民者莫甚于泸江其发源也则始于石屏之异龙湖合塌冲象冲暨六河九洫诸水皆会于泸以奔赴岩洞岩洞者所称石岩山之水云门也洞前虚敞可坐数百人登岩以望洋洋乎浩浩乎利田畴资灌溉地肥饶民殷富者不恃有此川哉然当其水势泛涣决圩防没田庐又往往为民患揆厥所由则岩洞实障之泸水从众流来合东至于岩洞伏流十余里出阿迷入盘江以为归宿此其性也而岩洞之前石磴磷峋纵横洞口细流则峡道曲入洪涛则湍波四溃复多石埂横截中流者十有三重惟伐石凿埂使无壅遏顺流而下则水利兴水患息矣自少保公至召我郡县告之曰泸水之患溢临境岩洞之障厥宜屏刋乃石断乃埂民害除农力省功惟速志惟猛我忧以纾而汝是儆属吏闻命者咸唯而退故老相传洞口有神物凭上动一拳石者辄大风骤起烟雾迷离咫尺不相见所击砂砾飞数十步外能中伤人以故鲜有过问者雍正八年正月十七日郡守东莱张公无咎与总镇张公应宗州牧祝公宏既奉少保公命往疏河甫至令伐巨石锥凿不能入强入之获未寸许忽风起砂飞石击工人手落其一指众皆惊散诸君子相頋错愕闻于少保公公曰神庇吾民者也吾惠吾民而神不许谓神何唯子之诚不足以感神故神弗灵吾其祭以文通以诚神必许我汝敬往哉太守乃赍文以祭祭毕云开烟敛天大晴霁光色照耀于是督工凿石而向之刚者柔坚者脆应手而伐辄得大块或数尺或数十尺不一月而十三重埂尽拔而去自此水涌沙流河身丈余无复避碍岩洞遂不为患下流既疏然后上流得肆其力于是溯众水所经按一江所入凡河之浅者深之滞者通之岸之低者崇之薄者厚之垒浮沙者易以茅块堆淤淖者运于逺邱又复伐木为桩编竹为防以为两岸之障耸如壁平如削坚如石滑如漆风雨不能摧波涛不能入鱼鼈不能损功成之日计程不二百里计地不三万丈防数千桩数万工数亿官勤劳役奔走上无懈心下无惰志而后得以有水利无水患虽积雨经旬连隂累月而沿流循渚堤以永固禾以永丰嵗书大有矣于是郡人士咸相向庆曰此少保公生我也愿记一言以贻我子孙使后之饮若水者知源服若畴者识德爰歌以记之词曰云门凿泸川濬龙湖来阿迷进逹盘江往而迅水安流谷丰润恬河伯熙田畯囷仓盈鳞介牣亿姓欢百神顺官弁康吏治振古禹稷翼尧舜理水土钦且慎今其谁维公仅
　　红优昙花记　　　　　　　【按察】常　安【满洲】雍正庚戍夏至日制府少保大司马公宣于众曰西方老客见红优昙花否相殊碧玉色并绯桃岂鬘持天女伴亦假胭脂妆耶宜各有记述以代酬赠公乃首唱为诗诸君子迭相赓和余既覩花之竒又备览篇章之盛因不自揣爰为之记原夫滇南土候无严寒酷暑四时皆有春意花木之得所天也宜也其最著者茶则七十二种邓渼称其十德为天下第一扶桑则五色烂熳杜鹃则百本争妍其余水陆草木与中州互有异同而优昙之竒逸又异于诸品为天下所无考贝叶经载此花曰优昙鉢罗曰优鉢罗一字増减未知是一是二大理志灵鹫山之旁为和山有树髙六七丈干似桂叶似枇杷花似玉其香入暮转清开十有二瓣以应十二月值闰增一瓣世传为仙人遗种又苴兰志段蒙乐诚魁时有僧自天竺来以念珠一串埋城中土主庙生树髙二十丈叶丛茂每嵗四月花开如莲瓣数与和山不异土人视花瓣之多少以占嵗名之曰娑罗树夫贝叶经所载颇与此花不甚相逺今由苴兰与大理志观之要亦不过异其地因以殊其名耳且闻两迤之间所在多有然则此花之竒且繁也即以滇作一大香国观可也夫优昙在众香国已为嘉祥乃今制府轩中所开以殷红特闻则尤为希世之瑞从来造化之机常肇于防而物理之徴当以类防昔王处回得旌节花种因之拥旌仗节唐尚书省古槐夜闻音乐声省中遂有登台鼎者江都芍药如围金带韩陈诸公相继入相然则优昙之红岂无故哉且草木虽无知之物而灵根异卉常与善气相迎余观公奉
　　命来制三省恺悌为懐胥万姓而欲偕之大道与慈氏之寳筏慈航无以异故优昙以佛种灵苖与恺悌之至性相感通特标其异必有徴也余愿公之益懋乃德尔至其诗悠然神逺足为花神长色和者咸各发摅藻彩余亦为数絶以赓之世之慕红优昙花而不得一见者读公与诸君子之诗当亦恍然如坐香国中已
　　东川新建石城碑记　　　　【廵抚】张允随【奉天】东川岩邑也在万山中东界黔西通蜀北邻昭通南接曲靖之寻甸盖三省要害地歴汉唐宋元明屡烦征讨叛服不常我
　　朝仁渐义摩率土向化土酋禄氏愿削土职同于腹里然环土为城与羊马墙等猝有缓急不可恃以为卫鸟聚星散民实苦之夫圣人立制所以定万物之命而建万世之基易着重关击柝书称慎固封守诗羙筑城伊淢月令孟冬坏城郭戒门闾渠邱城恶春秋讥之故虽有山川之险斥堠之严亦必髙其墉濬其壕谨其筦钥啓闭间遇冦攘奸宄郊野之众可以入保斯民无锋镝之忧国有金汤之固也东川自康熙三十七年改土为流然犹隶于蜀蜀以其僻且逺因陋就简城犹仍土坞之旧今
</div>
    <div class="pagination">
<a href="云南通志_page150.html">上一页</a><span>...</span><a href="云南通志_page146.html">146</a><a href="云南通志_page147.html">147</a><a href="云南通志_page148.html">148</a><a href="云南通志_page149.html">149</a><a href="云南通志_page150.html">150</a><span class="current-page">151</span><a href="云南通志_page152.html">152</a><a href="云南通志_page153.html">153</a><a href="云南通志_page154.html">154</a><a href="云南通志_page155.html">155</a><a href="云南通志_page156.html">156</a><span>...</span><a href="云南通志_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
