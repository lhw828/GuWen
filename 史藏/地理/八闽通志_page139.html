<!DOCTYPE html>
<html>
<head>
    <meta charset="UTF-8">
    <title>八闽通志 - 第 139 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 139 页/共 184 页</h1>
    <div class="content">　　徐常字彦和。浦城人。父融，问学该贯，与陈襄为友。常元丰中登第，历州县，所至有声。绍圣间，两任监司，最后除知吉州，奸民猾胥畏如神明。与苏轼兄弟游从甚久，又每慕二宋为人，尝有诗云：“事业要须师二宋，文章端是学三苏。”而轼亦尝称其为天下奇男子。弟当，亦登第。
　　暨陶字粹公。崇安人。长于声律，以赋知名。元丰五年廷对，初定陶为第一，胪唱者乃以洎音呼其姓，迄不应。神宗顾考官苏颂，颂奏当以入声呼之，果出。时以次名递升唱第，已数人矣。陶怡然无恨色。官至承议郎。子唐裔，登第，累官中奉大夫。
　　章授字荣之。浦城人。得象从孙，少从得象游京师，学擅辞场。绍圣四年，省试第一。元符中，陈瓘荐其贤，除知海州。
　　江滋字益之，一字德脩。崇安人。第进士，调耒阳令。时舍法行，滋始至，视学宇颓弊，即鼎新之，作《谕学诗》七十韵，备述朝廷勉励士子之意。监司上其事，特迁一官，继知长社县。时苏辙退居颖上，杜门谢宾客，惟滋每造得其容接，旦相与唱酬，有《颖川集》。官至朝议大夫。
　　姚易字梦锡。浦城人。元丰中擢进士第，两任教官。崇宁初以荐者召对，除诸王宫教授，逾年授开封推官，满秩除通判。里人何述时为府尹，每遇休沐，辄相与觞咏通夕。易与叶常、何去非尤相缔厚，平时酬唱甚多。有《毕集》十卷。同县吴骏字晞远，亦以元丰中登第，官至饶州通判。有《诗解》二十卷，文集十卷。
　　徐遹字绍闻。瓯宁人。崇宁中，以特奏对策迎合意旨，擢第一人，诏视正奏第一人恩例，通赋诗云：“白发青衫老得官，琼林顿觉酒肠宽。平康夜过无人问，留得宫花醉后看。”入馆为校书郎，改直秘阁，知广德军。
　　彭路字通吉。崇安人。文思清新。崇宁三年，特奏名第一，徽宗褒谕，路谢以诗，帝命翰林学士和之。孙奭，绍兴中登第。
　　杨字元晖。浦城人。崇宁中，擢进士第，调主锺离簿，表进《中台甘露颂》，改郴州司录。还朝，复进所业二十卷。帝奇其才，擢知大宁监，上殿称旨，除主管官告院，以朝奉大夫出知蕲州。有文集三十卷、《宦游集》十卷。
　　张豸字正仲。浦城人。登大观进士第，调弋阳县丞。宝学翁彦国举师勤王，辟豸为参赞军事，以争彦国不见听，遂不赴。绍兴初，知海阳县，时军兴敷敛百出，豸与民约必无追扰，军需亦如期而集。豸工骈俪之学，有《双溪漫叟集》二十卷、《松窗摭遗》十二卷。
　　叶常字权之。浦城人。绍圣中进士甲科，授太学正，迁博士。大观初，除太常博士，迁工部员外郎。累丐祠补外，出知河中府。常喜作诗，有文集五十卷。
　　周固字适可。浦城人。崇宁中，释褐调萧山尉，用尚书黄裳荐改舒州教授，秩满，调漳州教授，移江东提举司管勾文字，又以尚书曾孝广、丞相何执中荐宜处师儒之任，除太学正，迁博士，除京畿提学，诏拜监察御史，擢辟雍司业。累章乞外，直秘阁知沂州，未赴卒。有《壁水集》十五卷。
　　何去非字正通。浦城人。学问该博，有识度。元丰中，对策论用兵之要，擢优等，除武学教谕。使校《兵法七书》，书奏，复见褒赏。未几，擢博士。苏轼见其文，惊曰：“此今班、马也。”力荐于朝，诏加承奉郎。岁余出为徐州教授，秩满，知富阳县，政课为一道最。改通判沧州，抚绥流民，人赖以安。除司农丞，恳求外补，改庐州通判，卒。有文集二十卷、《备论》四卷、《司马法讲义》三卷、《三略讲义》三卷。
　　刘韫字仲固。之弟。以门荫入仕，历倅三州，典二郡，皆有政声，后以朝散大夫致仕。筑室县南，有台榭花木之胜。自号秀野，与刘子翬、朱元晦诸贤唱酬甚多。子子翔亦能诗，有父风，为浏阳丞，秩满归，不仕。
　　翁挺字仕挺。崇安人。彦约子。少能赋，及长该博群书，落笔即数十言15。政和中，以季父彦国恩补官，调宜章尉。朝臣交荐。召赴阙下，所陈皆朝廷急务。奏对移时，上喜曰：“何见卿之晚！”改授少府监丞。时相怒其不附己，逐之，遂不复出，号“五峰居士”。有诗文集二十卷。李纲称其文雄深雅健，渊源浩博；又称其诗凌厉奋发，绝去笔墨畦径间。
　　熊克字子复。建阳人。好学工文，胡宪器之，曰：“之学老于年16，当以文章显。”第进士，知诸暨县，部使者芮辉以为古循吏，表荐之，入提辖文思院。孝宗得其文于近习，内批直学士院，宰相不可，乃以为校书郎。克感知遇，数有论奏。后除起居郎。平生博闻强记，喜著述，有《中兴小历》、《九朝通略》、《官制新典》、《帝王经谱》等书。
　　詹慥字应之。崇安人。安贫守道，一介不取诸人，诱掖后进，孳孳不倦，从游者多所成立，尊为乡先生。为文操笔立就，人以为腹稿。晚为赣之信丰尉。有文集二十卷。
　　宋翔字子飞。崇安人。幼颖敏，七岁时，刘子翬命赋灯诗，援笔立成，大为所称赏。绍兴中，第进士，累官国子监簿，受知张浚，为浚十客之一。韦太后既归慈宁宫，祥瑞交至，献《绍兴乐府》十二章。寻差湖南帅司参议官，以朝散大夫致仕。有《梅谷文集》。同县刘式字抱一，博学，尤长于笺奏，为乡先生，与翔及翁石氏号“三俊”。晚年由特科调光泽尉。
　　刘如愚字明远。与从子珙同登第，调秀州海盐尉，获海贼，改秩知福州古田县。秩满，倅德庆，擢新州，寻除行在审计院，就除江西帅司参议官。如愚有才干，善属文，尤喜吟咏，居乡日每与朱文公唱酬。
　　张炳字叔明。浦城人。少有奇疾，在太学师事蜀士史载之，极医方之妙。暨归乡里，推心究物，无问贵贱贫富，有谒必往视之，不避寒暑，全活不可胜计，乡人德之。嗜学能文，老而不倦。历澧州录参致仕，卒年九十。魏掞之称之曰“太古遗民”。
　　黄铢字子厚。崇安人。少师事刘子翬，与朱熹为同门友，少熹一岁，为文略相上下，熹每叹其不可企及。其文喜学太史公，诗喜屈、宋、曹、刘，而下及韦应物；尤喜琴书，隶法甚古，得魏晋以前笔意；其于骚词，能以楚声古韵为之。既卒，熹为序其集。
　　林光字子辉。建安人。乾道初登第，撰《建安志》二十卷，考究精确。历循州教授，用韩无咎荐除敕令所删定官。又尝著《时务论》、《兵论》、《迂论》数十篇。
　　彭止字应期。崇安人。自号漫者。诗笔甚高，尝谒辛弃疾，值其昼寝，题一绝于斋而去。辞云：“棋子声乾案接尘，午窗诗梦煖于春。清风不动阶前竹，谁道今朝有故人。”弃疾觉，遣人追之，延留累月。所为诗皆清丽典雅，有《刻鹄集》。
　　赵善沛字济世。居崇安。父不槁，擢进士，官至朝奉郎。善沛克绍家学，淳熙二年亦擢进士。历仕皆以廉勤称，攻苦敷淡17，过如寒素，闲居杜门，人罕识其面者。尝赋《雪诗》云：“儿笑真珠碎满盘18，女疑荷叶雨中来；道人心下无些事，三个柴头品字煨。”后终于南康守。子汝郛。
　　江史字梦良，号介轩。崇安人。登淳熙进士第。初，史家贫好学，尝慕大魁木待问之名，不远千里而取正焉。逾月告归，待问曰：“吾《易》东矣。”后就试南宫。有贾寅者，太学名流也，试罢，遍谒同经参问所试之文，私喜无出其右者。及见史文，惊曰：“公第一人矣!寅次焉。”洎揭榜，果如寅言。后历袁、泰、吉三郡学官。
　　李仲光字景温。崇安人。开熙初进士甲科，每以才高见忌，仕途多颠顿。自雷阳分教归，养晦十余年，放情山水，寓意花木，主盟书社。少精老、庄、韩、柳之文，善记序，有古体，晚年诗笔愈高。时相勉其出，调湖南幕属而卒。有《肯堂集》。
　　刘济字应徐。崇安人。有诗名。尝题赵必涟梅花庄云：“庄后庄前千万枝，元方题匾季方诗。何当把酒对花树，坐到参横月落时。”有《日行辩》、《明德辨》行于世。
　　哀长吉字叔巽。崇安人。嘉定中，登进士第，调静江军掌书记，秩满，遂致仕。号“委顺翁”，徜徉林泉，托兴吟咏，虽老手不释卷，至道释书亦尝历览，后学多师事之。卒年八十九，有《鸡肋集》。
　　宋秉孙字彝父。笃志励行，博学能文。宝祐中第进士，官至朝奉大夫、尚书省主管架阁文字。入元不仕，以吟咏自娱，卒。
　　彭箫岩号归峰。崇安人。尝领乡荐，前辈咸以老成礼之。性不嗜酒，诗文窥韩、杜户庭，掐肝刿肾，不轻缀一字，嗜学至老不倦。县尹杨补植清献梅，命赋云：“清献堂前树，无枝可著春。岂知三百载，复有种花人。”
　　赵必涟字仲连。崇安人。少刻苦读书，开庆间，以父泽当补官，辞不受。晚筑室黄柏里，自号“山泉翁”。植梅数百株，名其居曰“梅花庄”。与弟若日徜徉觞咏其中。尤精于医，有《倚梅吟稿》。
　　赵若字自木，号霁山。崇安人。咸淳末登科，入元不仕。性倜傥不治生产，酷好吟咏，常徜徉山水间，遇会心处辄居数日，人以陶、阮辈目之，评者谓其所作得晚唐风致。
　　范师孔字学可。崇安人。咸淳中预荐，肄业武夷书院，三司辟充讲书，横经析理，后进赖之，与子弃俱能诗。师孔所为诗文号《画饼编》。同县郑德普又与师孔及赵若日相酬唱，诗名相伯仲。

 〔元〕
　　毛直方字静可。建安人。宋咸淳中预荐，入元授徒讲学，士争趋之，有《聊复轩稿》二十余卷。尝编《诗宗群玉府》三十卷及《诗学大成》。后被一命，得教授半俸终其身。同县人虞韶，字以成，尝纂集《小学日记切要故事》行世。虞廷硕，字君辅，尝编集《历代诏令》四卷、《制诰》五卷、《古赋准绳》十卷行世。刘边，字近道，工诗，有《自家意思集》。
　　王佛生字子善。建阳人。资质纯美？攻进士业两举不第，隐居溪源庄，以诗鸣世。尝作《东阳怀古诗》，有“东阳酒味香千古，云谷书声歇几年”之句。
　　杨载字仲弘。浦城人，后徙杭州。少孤，博极群书。皇庆乙卯，擢进士第，以大臣荐除国史院编修官，出为宁国路推官。其文一以气为主，而诗尤有法，与虞集、范、揭奚斯齐名，世号“虞杨范揭”。有诗集行世，柠序之曰：“仲弘天资旷达，气象弘朗，开口论议直视千古，每大众广席，占纸命辞，翬睨横放，尽意所止，若良马下长坂而无留行，一代之杰作也。”

 〔国朝〕
　　张矩字孟方。其先广陵人，父伯岩为五夫巡检，家焉。矩依屏山刘子翚家，得其遗书而读之，遂通五经大旨。洪武初，荐授儒学训导，诸生从者随其资质高下各有所得。所作经义明白简切，一时学者宗之。
　　蓝智字明之。崇安人。元季从三山林泉生学《春秋》，又从杜清碧学《诗》。洪武十一年，以明经荐，拜广西按察司佥事，廉惠之声著于一道。有《蓝涧集》。兄静之，元季为武夷山长，亦学《诗》于清碧，有《蓝山集》。
　　蒋易字斯文。建阳人。笃信好学，工诗善属文。有《鹤田集》及编《国朝风雅》行于世。

 士行
 〔宋〕
　　柳宏字巨卿。崇安人。崇之子。咸平中登第，兄宣官于济，奉其父以行，及父殁，宏适按狱密州，闻讣徒跣冒雪奔丧。有诏起服，宏诣阙三上章，乞终制，不报，又谒丞相泣诉，终不得请，时论贤之。后因官江东，过庐山乐之，卒居焉。官终光禄卿。
　　曹修睦建安人。修古之弟。廉介自立。举进士，有声乡里。累官都官员外郎、知邵武军。景祐中，用中丞杜衍荐为侍御史。尝言李照所改历代乐之迂。改司封员外郎，出知寿州，徙泉州，坐失举夺一官罢去，后以知吉州不行，分司南京，年五十二即致仕。章得象表其高，诏还所夺官，卒。
　　刘民先字圣仕。崇安人。熙宁初，试礼部不合，慨然曰：“亲老矣!”归即潭溪作一枝堂以养。后以特奏名入官，封其母“崇安县太君”。民先敦信义，里人有争，或不谒吏而决于民先者。以子贵赠太子太保。弟民觉与民先终始孝养，既葬，庐于墓旁，日夜悲哀，乡评尚之。
　　徐昌之字应时。崇安石臼人。以乡贡入辟雍，登庆元二年进士第，调醴陵尉，有能声。帅守史弥坚荐于朝，未几，父母继卒，昌之慨然曰：“吾为亲而仕，今禄不及养，吾休矣！”继调庐陵丞，宝庆录参，代期至，皆逾年不行，往往代者促之始上，然竟归老于家，时人称其恬退。

 〔国朝〕
　　杨诚字性之。松溪人。永乐中领乡荐，授四会训导。秩满，升天台教谕，改缙云，所至陶淑士子，多所成就，以致仕卒。诚操履端方，问学该博，所著有《冀铁稿》。
　　赵熙字文辉。浦城人。正统间，由太学生授滨州判官，为人迟纯愿悫，勤于问学，往往百倍其工，不底于成不已也。至其素履尤持重笃实，与物无所忤。自筮仕之初以至归老，冠服不改其旧，人称其有儒素之风。

 风节
 〔宋〕
　　徐九思字公谨。崇安人。登进士第，调蕲水尉，历知双流、宣州、南陵三县。时赵抃、唐介交荐，入判三司，坐忤时相，通判广州。神宗召对，面赐褒谕，有老成练事之称。既而，王安石以其讥议新法，又附司马光，坐废十余年。元祐初，召为江淮等路发运副使，致仕。有《新丰集》行世。初唐介以论张尧佐谪英州，九思送诗有“忠谠若教无窜逐，奸邪何计窃安荣”之句，仁宗览之，遂召介还。
　　杨训字公发。浦城人。元丰中，第进士，历训陕茶干，调山阳19、东阳二县令。问学精博，尝著《礼记解》二十卷。初，训受业王安石之门，时蔡京同学，后京当国，余深备道京欲见训之意，训曰：“某辛勤力学，粗立门户，今老矣，荣除非所望，他日躜足岂能仆仆与诸公为岭峤之行耶？”故卒老常调，人咸高之。
　　黄字东晖。瓯宁人。绍圣初登第，后知曹之属县。童贯宣抚陕西，恐吓官吏以壮其威，道出曹州，郡县罗拜于庭，独秉笏挺立。贯密令询其姓名，遂弃官去。
　　叶默字彦思。建安人。第进士，徽宗时知泗州。会诏改宣梵院为神霄官，默极论“汉唐之主崇信方士，广建真馆，使民力困于兴作，财用废于土木，非所谓我无为而民自化，我好静而民自正，明道阐教为生民福也!”疏入，谪郴州，已而复官，卒。崇安翁采，字景文，大观中为太学生，屡上书言事，寻登第调归州教授，复疏论花石纲扰民，左迁潭州刑曹。
　　张巨字国材。浦城人。第进士，为襄邑令，以治最称，擢秘书省正字。徽宗时召对，首论绍述，迁殿中侍御史。燕云之役，巨将论童贯、蔡攸之非才，恐起边衅。章成以语中丞石悆，悆以告攸，有旨不许上殿，坐是出知泰州。历湖南运副，召为司勋郎中，除利州路计度转运使，寻谪池州。钦宗初立，复元官。崇安彭极，字原中，亦登第，历辟雍博士、宗于学录，上书论任子滥恩等事，不报，出通判沅州。
　　杨公度字元宏。训之子。政和中登第，历福建提举常平司主管。赵鼎尝荐其才。秦桧弟梓与公度同年，称公度学问于桧，或劝使往见，公度诵其父言谢之。公度尝摄潭州事，军兵更戍，有以浮言动众者，立召主将诛首恶数人。有《玉峰集》二十卷。
　　陈朝老字廷臣。政和人。元符末，为太学生，论事剀切，台谏受蔡京风旨，例以狂妄目之。大观三年，以何执中为左仆射，朝老上书曰：“陛下即位以来，凡五命相，有若韩忠彦之庸懦，曾布之赃污，赵挺之之蠢愚，蔡京之跋扈；今复相执中何为者邪？是犹以蚊负山也。”宣和末，复与陈东等上书论蔡京、童贯、王黼、李彦、梁师陈20、朱勔为“六贼”，且曰：“愿陛下速取六贼肆诸市朝，传首四方，以谢天下。”书奏，编置道州。建炎改元遇宥归耕石门。绍兴间，三诏征之，坚辞不起，学者称曰“陈三诏”。
　　徐骧字士龙。刻意问学。居太学时，二帝北狩，上书行在所，朝奏暮召，会有沮之者，卒不用其言，然识者皆服骧之先见。太学初兴，就试者万人，学官以《天下明察》21为论题，遂冠多士。丞相秦桧邀骧与其弟游，骧辞不就。以疾请祠，授吏部架阁，卒于官。
　　朱怀英字晋老。建安人。建炎初，诏求文武材略出伦之士，有司以怀英列。诏从幸扬州，怀英坐后至，罢归。既又上书，其略云：“楚怀王以五千里之地，带甲百万，不能报父兄之辱，臣尝愤此。愿为朝廷衔命折虏，责之以义，而大兵继进，臣虽不免郦生之烹，亦足仰成陛下孝弟之志，虽死犹生也。”时方议和，不果用。
　　吴球字元璞。政和人。建炎中，赴廷试，首言：“陛下任相非人，太学生陈东以直谏见诛，臣恐异日有指鹿为马，终无敢发其奸者矣!”又言：“陛下有畏避小心，而无规恢远略。”降下州助教。未几，复赐进士出身，历泰州兴国军、福州、明州教授。
　　欧阳凯士字彦成。建阳人。为文敏健。建炎间一举不第，属兵兴，上书论当世得失，时相以为狂躁，编管洪州。久之得还，徜徉玩世。预知其将死之期。有《无旁集》一编。
　　陈元裕字德宽。瓯宁人。博学能文，补入辟雍。绍兴十二年廷对，力诋和议。试教官入等，分教明州。汤鹏举为御史，首荐之，召除将作簿。

 忠烈死难附
 〔宋〕
　　曹觐字仲宾。建安人。修礼子也，叔修古卒，无子，待制杜杞请授觐建州司户参军为修古后。皇祐中，以太子中舍知封州。侬智高叛，攻封州，州人未尝知兵，士卒才百人，不任战斗，又无城隍以守。或劝觐遁去，觐正色叱之曰：“吾守臣也，有死而已，敢言避贼者斩!”麾都监陈晔引兵迎击贼，贼众数百倍，晔败走。觐率从卒决战不胜，被执，贼戒勿杀之，诟使拜，且诱以美官。觐不肯拜，且詈曰：“人臣惟北面拜天子，我肯从尔苟生耶？速杀我幸矣!”贼犹惜不杀，徙置舟中，覩两日不食22，贼知其无降意，害之，至死诟贼声不绝。事闻，赠太常少卿，录其四子，后立庙封州。
　　陈洙字思道。建阳人。登第，历殿中侍御史。嘉祐中，上疏助司马光乞早建储嗣，且曰：“陛下以臣为怀异日之图，莫若杀臣之身，用臣之言。”疏方上，即仰药以卒，奏下，大计遂定。仁宗闻洙死，赐钱百万。元祐初，用光言官其一子。
　　刘字仲偃。崇安人。第进士，历鄜延、真定帅。靖康中，以资政殿学士充河北宣抚副使。太原陷，召入觐，为京城四壁守御使，方将款师以缓虏谋，宰相沮罢之。及京城失守，始遣使金营，金人欲用之，曰：“偷生以事二姓，有死不为也!”方议立异姓，讽使为助，即仰天大呼曰：“有是乎？”归书片纸曰：“金人不以予为有罪，而以予为可用。夫贞女不事二夫，忠臣不事两君，况主忧臣辱，主辱臣死，以顺为正者妾妇之道，此予所以必死也。”使亲信持报诸子，即沐浴更衣，酌巵酒而缢。建炎初，赠资政殿大学士，累赠太师，谥“忠显”。重厚谨畏，至临大事毅然不可回夺。靖康死义之臣，与李若水尤著。
　　吕祉字安老。建阳人。宣和上舍释褐。绍兴中，知建康府，与吴若、陈充共议作《东南防守利便》三卷上之，大略谓：“立国于东南者，当联络淮甸荆蜀之势，今临安僻在海隅，移跸江上，然后可以系南北离散之心。”金人入淮，韩世忠退保镇江，祉乞亲御六师，车驾至平江，金人退却。寻以刑部侍郎充督府参议军事，加兵部尚书参谋军事。会统制官王德，郦琼不协，德既罢兵，祉亦旋密奏乞解琼等兵柄。语泄，琼大怨怒。既而有旨召琼赴行在，琼遂叛，执祉迫使趋刘豫，祉大骂不从，遇害。赠资政殿大学士，庆元间立庙赐额以旌其忠。
　　黄璘字邦美。浦城人。政和八年登第，除分水丞，改密州教官，再丞拱州襄邑。靖康元年，金人犯阙，分兵袭拱州，城陷，守臣死。虏据州治迫郡县吏役为向道，一郡风靡听从，独璘移病不出。虏趋迫急，璘遂赴井死。后事闻，诏赠朝奉郎，官其弟之为璘后者23。
　　翁延庆字德甫。崇安人。以父荫补官。靖康初，知聊城县，举义兵从王若讷等勤王，至京南薰门与金人血战，死之。赠朝散大夫，官其子世修。孙允明，登淳熙五年进士第。
　　魏孝友字移可。瓯宁人。卓荦不羁，弱冠入太学，应诏论时政得失，凡上十余疏，莫不鲠切。金人犯阙，钦宗被留，孝友作歌一篇，情辞凄惋，传播虏营。躬诣军前欲与粘罕辩，伏地两日不得达。傅亮勤王至阙，檄为幕府从事，慷慨请行迎高宗。比即位，授迪功郎，令定远。时群寇犯邑境，孝友出兵与之战，会邑僚先遁，孝友以孤军弗能支，遂死之。赠朝奉郎，官其一子。
　　魏行可字当时，瓯宁人。自幼机警，日记万言。甫弱冠，恒以立身扬名为孝子事。建炎中，以太学生应募见上，曰：“西郊多垒，卿大夫之辱也，臣不敢爱其死。”上亦呜咽久之，遂假礼部侍郎使金，因留不遣，尝语其属曰：“人谁无死？为国死犹生也。”乃遗书金人，警以不戢自焚之祸。金人逼其仕，不从，即仰天号恸，饮鸠而死。绍兴中，赠秘阁修撰，官其家四人，孙公寿韶州推官。
　　潘中字民极。浦城人。擢进士第，知长溪县。建炎丙午，二帝北狩，中拜诏涕泣交颐，见者皆为感恸。次日成诗五章，以泄忠愤，辞极凄惋。会建卒叶侬叛，中虑其迫境，团结民兵号“忠义社”以为之备。明年，贼势益张，宁德县令遗书告急，中寅夜赴之，冒险以战，遂为所执。寇闻其名，胁之使从，中叱之曰：“汝受朝廷给赏，养父母妻子，辄肯孤恩背叛，我恨不斩汝万段，肯与汝俱生耶？!”遂遇害。事闻，诏赠朝请大夫，官其二子。
　　刘纯字君锡。建阳人。少喜骑射，以父荫主簿沙县，绍定间调湖北帐干。时邵武寇刘定国等群起，延平、旴、抚、泉、漳之间民罹其毒。纯道闻群寇迫近乡邑，归散家财，招募义勇，为讨贼计。樵守王遂请于朝，命纯知邵武县。纯将所部兵，并收郡之散卒，由是军势大振，诏号其军曰“忠武”。建守赵访夫乞移其军往击贼，俘获甚众，安国亦就擒。翌日，纯率兵往招降下瞿贼，为贼所得，不屈死之。事闻，赠朝散郎。纯之族谥“忠显”，子羽“忠定”，珙“忠肃”，领“忠简”，纯封“忠烈”，是谓“五忠刘氏”。
　　朱浚字深源。文公曾孙。累官吏部侍郎。元师至福安府，王刚中以城降，浚不屈死之。
　　徐梦发浦城人。嘉熙二年，与兄华老登进士第，累官至朝议大夫、广东招捕使。居官二十八年，平恕仁慈，未尝一息忘忠孝，凡讨捕所至，靡不望风来附。丙子岁元兵下江南，梦发守仙霞，袭兵猝至，左右众溃，独踞坐大诟，遂遇害。唆都闻之，诛其为害者数人，特举其子义，授以平安军同知。(已上俱忠烈。)
　　王佐才字昌辅。崇安入。少游邑庠有声，善谈兵法，尤精于弧矢。建炎间，范汝为窃发，佐才总义兵御之。后建阳弓级王延胜等聚众剽掠，佐才为先锋讨平之，以功补承信郎。后为吉州水军统领，与胡义战中流，舟坏而殁。吉人为之立庙。子伯宽以父泽补官，终钦州巡检。(死难附。)

 〔元〕
　　彭九万字好古。崇安人。德祐元年，为太学生，上书言贾似道误国，书入不报。元至元二十年，黄华倡乱，时九万客县之石臼里中山，寇以兵胁使从己，九万斥之曰：“大命在皇元，鼠辈可逆天乎？吾岂汝徒也!”卒遇害。九万工辞赋，或谓其有楚骚之风。
　　叶景仁字天德。松溪人。少孤，重信义。至正壬辰，由政和县尉升浦城尹，奉省檄讨政和西里寨寇。值岁饥，出家资饷兵，率先入南里，遇贼邀击败之，擒戮渠魁，抚其胁从者俾归生理。次日进攻贼巢，抵西里蛟龙桥，贼悉众来拒，景仁复战败之，乘胜深入，后援不继，为贼所执，断其右膊，大骂而死。
　　张昇建阳人。以神童举入胄监，官至江西儒学提举。至正戊戌，陈友谅据豫章，追取诸司印，昇乃投其印于井，不食而死。(已上俱忠烈。)

 孝义
 〔唐〕
　　刘常建阳人。父丧，庐墓七年，有灵芝两茎生庐前。建中元年，刺史陆长源、观察使常衮以闻，诏旌其门，赐粟帛，改其里曰“忠孝”。

 〔宋〕
　　杨倚字永年。亿之弟。第进士，真宗以亿故，特升甲科，历开封府工曹。遭母兄之丧，痛念骨立，归凄故庐，不复从官，州里高之。
　　郭周孚字仲先。建安人。事母至孝。熙宁间，调湖州德清簿，迁闽县令。尝游苏轼之门，声誉籍甚。居母丧，哀毁笃至，既葬，庐墓三年。郡守欲以八行荐，力辞。服阕，以朝散郎通判兴国军。子择仁登第。
　　张以中瓯宁人。仕至都提举。生事既尽孝，及父殁讣至，哀毁逾礼，自以亲老在堂，宦游于外，且有厚禄，生不能为养，死不得就敛，遂不食，哭死道中。诏旌表其门曰“纯孝之家”。
　　胡渊字泽之。崇安人。少聪敏能文，长益强识。熙宁初，以亲老家贫，授学江浙。每岁终，度父母所须力能致者尽市归以献，退无私焉。后以母末疾，不复远游，即里闬教生徒，晨夕归省。每诸生馈食有甘，必持归以佐母膳，母怜其诚，为之强进，食蔬饮水，躬自安之。比其子安国入官，尽斥其俸以赡，兄弟之子又取而教之。后赠光禄大夫。
　　胡师徐字宗武。崇安人。于安国为疏属。博学通经，尤长于《诗》。绍兴中，第进士。幼失怙，事母尽孝，名闻乡闾，朱文公亦称其操行。母丧庐墓三年。以禄不逮养，竟不仕而卒。
</div>
    <div class="pagination">
<a href="八闽通志_page138.html">上一页</a><span>...</span><a href="八闽通志_page134.html">134</a><a href="八闽通志_page135.html">135</a><a href="八闽通志_page136.html">136</a><a href="八闽通志_page137.html">137</a><a href="八闽通志_page138.html">138</a><span class="current-page">139</span><a href="八闽通志_page140.html">140</a><a href="八闽通志_page141.html">141</a><a href="八闽通志_page142.html">142</a><a href="八闽通志_page143.html">143</a><a href="八闽通志_page144.html">144</a><span>...</span><a href="八闽通志_page140.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
