<!DOCTYPE html>
<html>
<head>
    <meta charset="UTF-8">
    <title>广西通志 - 第 31 页/共 315 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广西通志 - 第 31 页/共 315 页</h1>
    <div class="content">　　伏牛山在城西二里
　　铁山在城东二十里
　　镇南峰在城北朝京门外旁有石崖唐大厯中刻平蛮颂宋狄青平侬智髙勒碑岩左
　　乌岭在城东二十里按旧图志隋有僧携经舎止羣乌随飞因名后僧道铨开凿砌石磴千余级疏山泉注于路隅以便渴者岭巅有小寺
　　五岭在七星山后五岭分峙李白诗云桂水之五岭衡山朝九疑此葢不同秦之所谓五岭者盘古岭在城东六十里绵接灵川县界
　　始安岭在城西一里图册云秦时开五岭此其一也
　　望城岭在城东五里往来可望城郭因名
　　游江岭在城东二十里旧名牛冈邑人张腾霄有诗
　　铜冈岭在城东四十里髙数百丈长可数十里百丈岭在城东五十里髙险难登又名云伏岭半云岭在城西半塘村西北十五里
　　驿岭在城东五十里路通阳朔平乐
　　忆岭接连百丈岭
　　土城冈在城东一百四十里界连恭城县产铅矿刘仙岩在南溪山之南邑人刘仲逺居此羽化故名下则穿云岩由穿云东北行曰仙迹岩相传仲逺礼斗处今石上足迹尚存山麓建亭阁道观岩门刻升真古洞四大字
　　龙隠岩在城东二里小东江绕其下洞门踞江水中游者鼓棹而入仰视洞顶龙迹夭矫长可数丈由洞门登岸缘麓十数武有大岩或题曰龙腾有滴玉泉泉从岩顶滴坠石穴琤然作清响旧有释迦寺环翠阁宋范成大建骖鸾亭后改怡云今皆废元祐党籍碑及崇寜奨谕敕书尚存游客镌题最多壁无完石他岩未之有
　　月牙岩在龙隠岩北石巅一峰端直峭拔若剑状目为剑山半山之间石室寛平形如初月故名有佛刹题咏亦盛
　　叠防岩在桂山之东唐元晦记云图经谓石文层叠如错彩故名枕压漓水岩扉南向好事者就基搆楼由石磴而上凭栏周览万象歴歴可数中有寺寺后有穴直透山北故名北牖洞石壁皆镌佛像故又名福真洞旁有仙鹤岩下有混沌岩又有栖真洞诸岩互经皆其辅也岩后有越亭及拱辰望江二亭元晦于此多建台榭最称胜境今俱废防仙岩在城东五里屹立平坡洞门北向寛平爽垲可容数十人前有小塘冬夏不涸世传昔人曽遇吕仙于此故名旧有亭榭今废
　　屏风岩在城东五里深八十余丈地渐髙起上有石如钟覆地两壁莹洁如玉屏由石磴而上有穴通明透漏山川城郭恍在玉壶宋范成大题曰空明建壶天观镌铭与序于石明治间建壶天寺今废石壁左有李彦弼为程邻作建筑兑州记故一名程公岩
　　灵秀岩在城西十里有大石室三面虚明穿透左右两旁可通皆頫临旷野
　　玉乳岩在城北五里山坡崎峻极深防石乳莹如氷玉郡人戴秀隠于此亦名戴秀岩
　　明月岩在城北五里一山角立空明莹洁又名明月洞中有僧舍
　　四字岩在城西清塘后
　　圣水岩在城东三十里俗名潮水岩夜半潮上日中潮下略不愆期水经注所谓朝夕塘也
　　湘水岩在城东南鬭鸡山下
　　雪洞在独秀山西石壁垂乳洁白如雪旁有双鳯石唐人有诗刻今漫灭惟存雪洞二字
　　南潜洞在西湖中罗家山上中空乳穗累然地有迹如龙爪所划俗名龙田
　　北潜洞在隠山之北有石室石台又有石果如荔桃枣栗状宋范成大有石刻
　　水月洞在漓山之北洞门踞江透彻山背髙数十丈圆如满月江流贯其中泛舟而入如行大桥下一统志滨江三洞惟水月最佳宋张孝祥改曰朝阳岩构亭曰朝阳亭乾道间范成大复名曰水月有铭并序勒于石
　　虚秀洞去城差逺石室而平野左右皆径隧数十百步穿透两旁
　　白龙洞在南溪山下五代末南汉谋并静江地湖南遣兵屯龙洞以拒之即此石室深广可数楹洞前溪水澄碧中有泉曰新泉西北曰元岩唐李渤命为防岩后避宋太祖讳易今名渤多所建筑今惟诗铭序文石刻存焉
　　还珠洞在伏波山下俯瞰漓水中可容二十榻有悬石如柱去地一线不合俗云马伏波试剑石上有巨人迹纹理如刻复有紫白二蛟形长数丈蜿蜒相向有圆晕值其首如珠状旧名玩珠相传渔父得珠故名宋张维易曰还珠张孝祥大书于石华景洞在寳积山之北华景山下岩扉东向空明轩豁有穴直通山后由石迳循雉堞南行竟达武侯祠洞内多前人遗刻有石棋局烂柯石前有塘深广唐元晦建亭于此名曰岩光今废
　　回龙洞在府城西山顶有龙迹蜿蜒而上
　　寿佛洞在栖霞寺后洞有古寿佛石像
　　木龙洞在城东北郭下瞰漓水明天啓间督学曹学佺为木龙二悬于洞顶今废
　　朝阳洞在地西即隠山六洞之一其他五洞皆苍秀可观
　　韶音洞在虞山后石窦初入甚窄有眠石似人状一径虚明达于皇泽湾水石相激有声
　　乳洞在龙隠岩后
　　烟竹岐在城东一百里产铜矿
　　漓江源出兴安县海阳山至渼潭与众流滙乃分湘漓二流南流为漓水由灵渠经灵川县防众水以至桂林绕城之东北南流至广信入郁江行九百八十里又名桂江汉书所谓戈船将军出零陵下漓水是也按水经云湘水出零陵始安县阳海山注云即阳朔山也应劭曰湘出零陵山汉书于零陵县载阳朔山湘水出今考桂林所属阳朔县有阳朔山并无湘漓水源之説且相去甚逺何也按呉孙皓甘露元年以零陵南部立始安郡阳朔山在始安县北唐髙祖时分始安县地置临源县代宗改为全义宋太宗又改全义为兴安县是今之兴安即呉之始安呉之始安即汉之零陵也应劭云湘出零陵山者出零陵郡之山即阳朔山也阳朔兴安二县皆零陵地古之山川郡邑名少而所该之地广后世増置既多而古名或偏存一处至滋疑义如秦之桂林该今数郡地而后世独以名始安皆此类也阳朔转为阳海今又倒为海阳矣歴世久而异辞多稽古之所以难也
　　弹丸江在府北十里源出尧山西南流经弹丸山下合灵建江绕七星岩防小东江经月牙龙隠至穿山入漓江水经注云弹丸山有涌泉奔流冲激注于漓江即此
　　小东江即漓水支流也自木龙洞东南流至穿山复注于漓江
　　相思江源出卧石山下濶十丈唐地理志临桂县有相思埭长寿元年筑以分水名曰南渠今为分水塘一东流注漓江一西流湾折引入鲢鱼陡下大湾经蘓桥防白石水入永福
　　阳江源出灵川县之维罗岭经分界山出马公岭环绕五十余里沿府城之西南复东流至雉山合漓江
　　灵建江自尧山发源经弹子岩与小东江合入漓江
　　绕江在城西古安里发源至安田西入铜鼓墟与永福江合
　　浪石江在城南七十里歴凉风合南渠水入相思江至漓江
　　癸水即漓水以从北方来故名古防云癸水绕东城永不见刀兵宋德祐二年水忽转城南未防果受兵
　　白石水在城西六十里发源于义寜丁岭下防众水南流至永福东流合漓江
　　丁秉水在城东三十里南流合漓江
　　驿水在城西二十里东南流入漓江
　　黄源水在城西一百二十里源出永寜州涌石山下经临桂界合白石水而东
　　南溪在白龙洞前源出琴潭山下东流入漓江又名曰金莲港夏秋间其花盛发揺漾水面金色粲然
　　防溪在隠山下李渤辟隠山名其水曰防泉疏泉出山名曰防溪引溪为湖成巨浸名曰西湖环滙隐山六洞濶七百余亩后废宋乾道间张维筑斗门复旧观淳熙间张栻用为放生池元季改为田今仅余线水出注阳江
　　马溪在城东四十里东流合漓江
　　临溪在城东南五十里南流合漓江
　　金潭在城西隠山下
　　龙潭在漓山下之水月洞西相传龙朔中天使投金龙于此今嵗旱请雨多应
　　贵枫潭在城南一里漓水之最深者
　　曲斗潭在白龙洞西回旋数曲东合南溪因名雉山潭在雉山下
　　訾家洲在城东南先是訾氏所居因以名之水大不能浸古以为浮洲唐元和中裴行立建亭轩其上栁宗元为之记
　　北亭洲在城北旧有游江庙
　　春涛池在宣成书院
　　寳贤池在桂林书院
　　圣母池在城西明孝穆后入京曽盥此后封因名月明池在府城北
　　洗马池在府城北隅水车巷
　　流杯池在府东北叠防山前有泉出其麓唐元晦于此建流杯亭因以为名
　　龙池在府东北嵗旱祷屡应宋张维重浚甃以石
　　科甲泉旧在府学西隅膳堂前有两井东西相望明永乐时西井堙塞科第久乏成化元年布政胡拱辰疏之明年刘策兄弟同登进士
　　国朝巡抚马雄镇建学开泮池掘得科甲泉旧石碑因甃于泮池中
　　独秀泉在独秀山下明靖江王因其泉为月牙池冷水泉在府城东
　　龙泉在府城西
　　揭帝塘在府城北伏波岩独秀峰对峙其傍宋时有八桂堂泛绿阁熙春台今废李彦弼有八桂堂记
　　阳桥塘在郡廨前东西薄城中带丽谯有纡余婉委之态夏月荷花甚盛香风满城
　　西湖塘在郡廨西与隠山湖同名
　　朝宗渠在安定门外宋王祖道于城北当道穿渠为长池引潭灌注东接漓江西入西湖达于阳江大观二年桂士得举者众范成大又复修之方信孺更加缮筑闸二石堰一今堙塞殆尽半为廛庐囘涛堤在府城东南桂江西岸唐贞元中刺史王拱筑堤长五百五十四步以捍水势
　　黄泥井在府治北
　　义井一在坝头巷下一在军需库前水皆甘冽灵川县
　　双葢山县西北十里两峰圆峙如张葢然俗名凉伞山山下有岩内供雷神遇又旱乡人窃以祷屡应
　　挂榜山县西北十里髙耸与西峰相埒列双葢山前如张榜状
　　东屏山县东五里与西峰山对峙
　　西峰山在县西三里髙数百丈四面峭拔中坦夷有威灵显震庙石龙长数十丈从山腰盘旋直至庙后傍有龙泉方广二尺许深不满丈每日三涨三落亦名潮泉
　　吕仙山县西四里世传吕仙曽游于此故名舜山县西南六里山多峰岫如冠如笏俨若朝拜象南与尧山相望故名舜山下有池曰舜池金瓶山县西十五里状类金瓶傍有小峦形类覆杯故名
　　马鞍山县东三十五里与香炉山并矗
　　香炉山县东北四十里髙千仞旁分一小山状类香炉故名产银又名银矿山
　　鳯凰山县北五十里唐初有鳯来巢
　　北障山又名百丈山在县北十五里县倚此山为屏障故名北障山山极髙与尧山相望而峙严冬盛寒时山峰先雪土人以此预卜丰年水泉四出皆资溉田亩昔人凿石得泉以龙首注之山之西麓五里许即如佛岭僧全用诚受仙术结庵于此化去
　　文笔山县东北十里髙数百丈兀峙银江之上其气清淑如秋故又名千秋峡
　　龙岩山一作灵岩县西三十里髙数十丈突起平地唐龙朔二年山忽晦冥者六七日大雷雨龙升而晴山腹遂空髙离水二丈许寛倍之深不可测遥望山根横光一线迫之乃知岩在山底舟入仰视正中平如华葢声发山水皆应东西流风三江合从此出
　　月华山县西十五里山素无知名因明进士全赐未第时搬土为基置小轩读书其中交游往来山遂名焉有岩如月窟洁白如玊中有石柱长丈许石蟾伏其下每月出则虚受其光莹故名月华尧山县东南三十五里与临桂接界详前
　　髙镇山在县西南二里古名大象峰一名大藏宋寳祐间胡頴更名髙镇元至正间大藏山崩复名其崖为赤壁岩下有潭横浸山腹名象潭其形三折又名之潭山巅有诸葛祠水滨有周瑜庙今俱废
　　狮子山县东南四里昂立如狮古志云黄冈狮拱即此
　　千佛楼山在县西三十里山内有庵庵内有楼楼上下有大小佛像防四百余尊故名千佛楼金山县西三十五里上有无量夀佛道场四山环抱竹木参天每年二月初八日土人朝参者不下万人絶顶有泉僧人通竹引水以饮
　　笔架山县东南四十里山峰平耸中峰独髙状如笔架秀拔可爱
　　石矶山在城东十五里
　　五圈山在县西南五十里
　　盘古岭县西三十里岭巅有盘古祠如遇灾祲逺近之人咸接其神以禳之
　　仙隠岩县西五里西峰山后洞门髙广内通明垂石乳累累旁有石堰滴以垂乳俗名仙人堰堰下田数亩俗名仙人田田有石米形体百状游人取之不竭俗名仙人米过数十步烛火方可入有深潭投之石声若鸣钟俗传神仙栖隠之所故名龙田岩县西南三里岩内深曲白昼如暝烧炬乃可入中有石田
　　真仙岩县西南四里路径﨑岖婉转而上内有石楼文采可玩登楼逺瞩无际
　　栖鳯岩县东一百里峻拔可爱水泉环绕唐初传鳯栖于此宋建炎间秦氏昆仲以进士次第举者秦方秦言秦时立辈皆读书岩中
　　飞水岩县东四十里岩有小庵岩顶田数亩可供僧耕泉水下葢洞口如晶帘长垂四时不涸旁有石窦庵僧由此出入
　　布岩县西三十里岩内有庵士人喜其幽僻尝读书于中
　　龙泉岩在城东一里
</div>
    <div class="pagination">
<a href="广西通志_page30.html">上一页</a><span>...</span><a href="广西通志_page26.html">26</a><a href="广西通志_page27.html">27</a><a href="广西通志_page28.html">28</a><a href="广西通志_page29.html">29</a><a href="广西通志_page30.html">30</a><span class="current-page">31</span><a href="广西通志_page32.html">32</a><a href="广西通志_page33.html">33</a><a href="广西通志_page34.html">34</a><a href="广西通志_page35.html">35</a><a href="广西通志_page36.html">36</a><span>...</span><a href="广西通志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
