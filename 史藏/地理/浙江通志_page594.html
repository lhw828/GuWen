<!DOCTYPE html>
<html>
<head>
    <meta charset="UTF-8">
    <title>浙江通志 - 第 594 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 594 页/共 787 页</h1>
    <div class="content">　　叶思植妻罗氏　江圣培妻张氏　张元德妻章氏洪某母石氏　　金大秀妻李氏　王惟叟伯母林氏蔡项妻胡氏　　丘桂妻张氏　　王扩妻陈氏王朝比妻唐氏　丘世汪妻林氏　赵顺妻金氏赵铃妻金氏
　　国朝
　　陈君翰妻丘氏【台州府志海贼至丘同羣妇匿山中被获欲汚之不从露刃胁之丘即引刀自刎死犹僵立逾时贼退其夫覔至乃仆】
　　林贞女【台州府志名月汀许字丘茂匡未几茂匡卒女闻讣欲自裁父母防守之遂尽散其衣饰请归邱父母见其志坚许焉时茂匡祖父俱在堂上奉重闱治家严肃巡按王元曦表其闾】
　　张禹鼎妻段氏　王士竒母朱氏　吴亷妻张氏王秉太妻蔡氏　柳立然妻吴氏






　　浙江通志卷二百十一
<史部,地理类,都会郡县之属,浙江通志>
　　钦定四库全书
　　浙江通志卷二百十二
　　列女
　　金华府
　　金华县
　　宋
　　叶绍彭妻王氏【嘉靖金华府志王师愈之女尝从父宦游南北人谓必小其夫家至则敬事其姑时出簪珥以经纪其调度而逸其夫以学夫死治防葬终制舆疾归母家亲故闻其贤行有愿以继室请者皆谢絶之一女生于夫死之六月至是复不育哭之过哀疾寖以革屏医却药曰吾生固无累未若死之无累也区处后事沐浴更衣而逝】
　　陈氏三节【嘉靖浙江通志唐氏金华人适进士陈昌朝生子沂而昌朝卒寡居三十余年沂娶汪氏生子韩而沂卒寡居四十余年韩娶倪氏生子元绍而韩亦早卒寡居五十六年金华贞节首称北园陈氏详见金履祥文集】
　　胡氏女【嘉靖金华县志既嫁而夫不良父母欲更其偶不许白于令令进而问之女曰理无二夫令义而归之父母怒从夫三日赴莲花井而死王鲁斋为赋冽井诗四章】
　　元
　　吴埙妻宋氏【嘉靖金华县志名嗣徽年二十八夫亡二子皆幼舅姑继殁罄奁资治殓未葬邻火将延及氏仓卒不能举乃携诸孤拊柩哀泣誓与俱化火遂灭年八十余至顺中旌表】
　　吴履妻谢氏【王袆谢节妇墓表名黻金华人归同邑吴履岁己亥明兵下建德势且东氏语履曰乱将及矣盍为走避计先事弗图后悔何及履犹豫不决未几兰谿破乱兵四出剽掠而履适他徃氏男女走入金华山中途失其幼男兵且至自度不得免行至向坞岩险处以幼女投岩下身继之而死死十余日履物色求之得其尸丛棘中面犹如生遂葬向岭】
　　贾明善妻宋氏【宋濂宋烈妇传名防字新金华潜溪人归乌伤贾明善越一年与夫来居潜溪岁戊戌十月西兵捣兰谿逺近大震妇同夫避入浦阳城窦山中未几乡民啸聚倡乱杀人如刈草菅妇亡匿灌莽中为游卒所执乃抽银条脱求解不听将乱之妇以计绐曰吾有珠贝昨夕瘗山前坎中尔无急我急我我将死于尔何利不若导尔发之卒悦其言从之行至深渊侧竟跃入死】
　　明
　　章时盛妻吴氏【万厯金华府志归章甫八月而夫亡抚遗腹子亦亡父母怜之令再嫁氏毁容以死自誓养其亲侄继夫后独居纺绩竭力事姑家贫甚始终一心孀居五十余年】
　　宋氏【金华府志夫为阆州守被诬死狱中氏与其姑及子皆编戍金齿子死途中氏奉姑以行其题邮亭壁歌杨慎刻于诗抄中惜其夫姓名不传诗中有云今朝玊堂宋学士亦与妾家同一谱又云妾心汪汪淡如水寜受饥寒不受耻几回欲葬江鱼腹姑存未敢先求死前途姑身少康健辛苦奉姑终不怨姑亡妾亦随姑亡地下何慙见夫面名山藏使者以诗闻太祖释之以阆守之禄养其姑】
　　钱沚妻孔氏【嘉靖金华县志年二十八守节保孤志行贞洁天顺四年旌】
　　楼琦妻江氏【嘉靖金华县志年二十五夫亡守节奉舅姑不懈成化二年旌】
　　袁坚妻方氏【两浙名贤録坚卒殡于城北濠上氏贫无依乃即殡所开棺寝处其中乆之不出死郡守刘封土为墓而礼祭之】
　　冯珏妻王氏【万厯金华县志生子永甫十月而夫卒父母怜其少令更嫁氏剪发毁容誓死不从寡居四十六年诏旌其门】
　　【谨按万厯府志亦作珏而旧浙江通志作冯班今改正】
　　胡士言妻尹氏【金华县志孝姑相夫家誉夙着夫死理丧完制一日忽自缢死】戴贞妹【旧浙江通志戴嘉茂女幼许王畿华未归畿华患痘卒贞妹自备麻服跪告父母徃吊奠立誓终身不醮翁姑屡劝改配次子贞妹悲泣不从及选吉将成婚自刎死知县龙遇竒到门祭奠申院题请建坊】
　　【谨按近刻王鲁斋集附载戴贞妹前后二传其前传胡颂所撰序贞妹闻讣引刃絶脰创寸许幸咽未絶以生鸡皮冐之而愈王氏姑遂迎之归其后传胡麒生撰言贞妹守志五年亦以痘死与旧通志所载絶不相符但厯考府县志所载俱同通志应是实録或王氏后裔欲隐其事故托二传以自讳欤】
　　陈所思妻戴氏【旧浙江通志戴贞妹之女弟避兵售溪山兵马抵郡全家被执戴于袖中出利剪刺喉而死其将义之遂释其夫与子】
　　王忭妻陈氏【旧浙江通志从夫避兵南山遇兵大小奔散止携七岁孤侄兵欲加汚辱氏绐之曰王门宗祀全赖孤侄乞放之还家以存祖祀吾当侍巾栉耳兵信其言放孤侄氏即赴水死后夫寻尸衣重结腰系其夫平日所用诗箑为记顔色如生时年甫二十】
　　严寅华妻黄氏【金华县志避难西溪兵至被执顾谓其夫曰善抚幼子以存严氏吾从此诀矣即赴深潭而死及买棺归葬已越半月顔色如生】
　　郑德绍妻俞氏【金华县志明季兵变拒卒全身触崖而死】
　　李氏三节【旧浙江通志李汜水妻黄氏城破被执与媳潘氏齐触堦死次媳陈氏亦自缢】冯仲妻贝氏　　庄道中妻邵氏　姜良防妻陈氏曹一赏妻祝氏　章俊民妾周氏　何烶妻滕氏曹茂柱妻张氏　黄明时母姜氏　戚之骐妻陈氏余大荣妻俞氏　陈九华妻许氏　尹宪吉妻郑氏张士宏妻裴氏
　　国朝
　　叶氏尔烈【题旌册义乌叶尚坦女许字金华张士纮子孙瑶未婚孙瑶卒氏闻讣号哭欲亲徃拜奠不能止父与俱徃盛饰乗舆入门拜翁姑堂下即诣夫灵泣奠毕求空房少憩入则闭门移时令小鬟捧出一盒传语送还父母启之则珠璎翠羽采衣绣襦弓鞋趾带幷髻发也尚坦惊愕入视则髠头跣足披麻束草矣尚坦相持恸哭虑有他变遣舆迎其母守之夜半母就寝解带自经母觉救解越日欲亲至夫墓阻之不得父母舅姑偕徃氏奠毕即触墓石晕絶救之苏抱归自是家人环守不得间时值中秋乃佯为怡色备杯勺慰母母喜防少懈至夜分氏破磁锋剚颈未殊血流床褥间众惊起敷以药从此滴水不进临殁呼母曰儿去矣含笑而逝时康熙二十四年月日也明年具题奉】
　　【防建坊旌表】
　　叶纯妻姜氏【题旌册年十八归纯生三子二十五而寡先是舅姑早逝柩殡于室至是夫亡氏泣血三载不离棺侧勤苦节俭始得举三丧葬之子长俱为之娶妇生孙矣而长次二子又相继亡二媳亦誓无他志同姑昼夜绩纺不出戸姜守节三十六年雍正五年具题奉】
　　【防建坊旌表】
　　席上珍妻徐氏【题旌册年十六而嫁阅岁而寡子甫生三月家贫人难其守氏誓死无二卒能抚孤成立苦节三十九年】
　　刘子均妻吴氏【题旌册年二十一而寡子甫襁褓舅姑老氏矢节无玷孝事堂上得其懽心子亦成立守节三十八年】
　　金德信妻吴氏【题旌册二十九而寡遗子五龄刻苦训以读父书守节四十三年　以上三氏俱雍正六年具题奉防建坊旌表】
　　曹元宇妻黄氏【题旌册年二十八夫亡二子俱幼家贫甚往依母家抚孤孤长始挈归而婚配焉守节二十五年雍正七年具题奉防建坊旌表】
　　曹应麟妻黄氏【题旌册年十八归应麟阅三载应麟卒遗娠五月生一男孝事舅姑生养死葬俱中礼子长娶媳生孙而子与媳又夭氏复抚孙成立守节四十四年】
　　蒋世祥妻曹氏【题旌册年十七适世祥二十而寡遗娠八月生男姑在堂氏事之甚孝孤长有足疾不良于行氏健持门户守节三十九年】
　　姚佐妻王氏【题旌册年十八而嫁嫁十年而寡遗孤二鞠之长俱为娶妇长子又夭氏抚媳守志一切家事只身经营百苦备尝守节三十年年五十八卒　以上三氏俱雍正九年具题奉防建坊旌表】
　　严祖旻妻俞氏【题旌册年二十八而寡二子皆夭事舅姑尽孝守节二十九年雍正十一年具题奉防建坊旌表】
　　严仲春妻王氏【金华县志年未二十方国安败兵挟之上马氏跃马投塘而死】倪星焜妻朱氏【金华县志遇兵夫妻离散惧不能自全乃缢而死又徐氏倪明廷妻触岩死方氏朱廷翼妻夺刀自杀章氏索大机妻投塘死邵氏黄启贤妻亦不辱死】
　　朱应时妻贾氏【旧浙江通志二十二岁夫亡遗孤良启家贫苦守舅以哭子丧明氏割股疗之目渐愈洎殁竭力治殓适邻大将延氏抚柩号泣火随灭】
　　张廷梧妻盛氏【金华府志适张一载夫亡懐孕三月产一男矢志贞守事公姑克尽孝敬抚孤子训以诗书媳亡又抚其遗孙院使给奬赐粟帛又盛氏金应聘妻年未二十而寡守节终身夀至百岁】
　　李氏二节【金华府志王氏李时瑞妻瑞卒氏年二十之死靡他瑞弟时珍继卒其妻陈氏年十八偕其姒并励冰霜奉姑以孝知府表其门曰双节】
　　黄氏二节【金华府志钱氏黄良栋妻夫病卒氏年未二十立誓守节子茂荣又早丧媳朱氏年甫及笄姑媳相依不惮贫苦共相矢志】
　　申可贤妻沈氏【金华县志可贤早殁氏家贫苦守康熙十五年山贼至乡焚掠执氏归巢氏励声大骂贼斫为三段而死】
　　傅福妻周氏【金华府志福死氏年二十五二子襁褓一子在娠父母劝其更适号泣拒之逼之至再遂自缢姑救得苏织絍奉舅姑家法肃然守节七十余卒】
　　李景启妻余氏【金华县志年未二十景启殀仅遗一子鼎寅氏抚长娶媳吴氏而鼎寅又亡姑媳防防一门双节】
　　陈所忭妻郑氏【金华县志年二十生一子夫殁矢志抚孤守节五十余年陈之炜妻俞氏即氏之侄媳也甫生一子之炜卒俞事姑训子苦节五十余年与郑共居一门先后同揆】
　　曹三槐妻朱氏【金华县志年二十一夫亡善事舅姑苦节六十五年抚育四世又金汝元妻王氏年二十一夫亡家贫无以糊口有劝之更适者曰我守节耳饿死何害竟以节终】
　　徐氏二节【金华县志徐有环妻邵氏孀节清严生子应和娶媳王氏应和卒王氏守贞不渝事姑训子节孝两全克称继美】
　　黄家瑶妻仇氏【金华县志夫亡服阕撞死墓侧】
　　余大荣妻俞氏　叶礼妻俞氏　　冯光炜妻王氏冯梦寳妻吴氏　叶应时妻李氏　尹培妻于氏倪超妻陈氏　　吴应韬妻姜氏　尹任聘母张氏李维奇妻梁氏　朱三仪妻曹氏　王希文妻冯氏胡宗训妻龚氏　陈启元妻王氏　吴效曽妻金氏胡惟明妻叶氏　叶士让妻黄氏　翁应猎妻徐氏何应朱妻申氏　倪世妻楼氏　倪梦麟妻潘氏俞廷咏妻叶氏　叶士睿妻黄氏　倪师辂妻章氏吴应廷妻李氏　陈世安妻倪氏　黄道英妻朱氏严文富妻葛氏　严文秋妻张氏　曹之焜妻黄氏倪师万妻裴氏　方城妻陈氏　　王承鼎妻江氏倪光第妻徐氏　方元屏妻范氏　邵一澄妻邢氏何如岳妻陈氏　章起荣妻施氏　叶璋妻王氏
　　兰谿县
　　宋
　　金天锡妻唐氏【金履祥家状金氏始出三衢徙兰谿天锡早殀唐氏少寡喜读书清苦守家课子孙尤严切诗书之绪遂以振】
　　刘似之妻徐氏【栁贯刘节妇传字柔嘉兰谿人生一十七年归金华刘似之阅再期孕而未育似之遘疾死及产男妇恶笄疏服常如初丧字其子潜自始学至成人为之聘舅女生二子一女而潜年二十六亦卒姑妇死守一灯夜绩卧起相依攻苦弥厉】
　　徐叔贞妻唐氏【正德兰谿县志名淑芳年二十而寡貌妍无子父母欲夺其志以刀断发破面为信秉节终身有司以闻旌其门曰纯节】
　　赵时尧妻徐氏【宋濂赵节妇传畧名定瑞兰溪人年及笄归金华赵时尧时尧父亦娶于徐即妇姑也无子生二女时尧以再从子为其后二女以非己同出不相寜妇相夫顺受之母子以和时尧卒节妇年甫三十誓不再适养其姑终身抚弱子至于成人复三十年乃卒】
　　元
　　陈媁【正德兰谿县志宋行军司马自中女元司徒萍姊也宋亡媁及兄弟与母杨夫人相失后萍贵寻访其母不获媁在家孝思尤切断发誓不嫁燃指为香以祷十指仅存其四既而传闻母在顺州某家萍以金币名马请勿得乃闻于朝为降防迎母以归媁与兄芹适自南来遂奉还兰谿服勤奉养终身为比邱尼欧阳元云陈氏女灼顶累百燃指凡六龥于神明卒遂其愿】
　　方仲刚妻吴氏【两浙名贤録名埠元季兵乱与其夫避乱离家西行一里许闻鼓噪声足弱弗能步度不可免乃谓夫曰君宜自脱勿以妾为累夫曰子将若何曰妾义不受辱唯有死耳夫号泣舍去既而游兵四集将追及适道旁有梅塘水洁且深遂投以死越数日兵去夫踪迹其处见尸横池面遂举葬焉章枫山懋有烈妇序】
　　祝汉卿妻金氏【万厯兰谿县志至正间冦起氏随夫携子避之□滩依女弟何止善家盗经其地氏被刼去自度不能脱因绐盗作愿行状不数步候盗防少懈即投入湖羣盗忿而刺之身被数十枪而死】
　　郭浩卿妻王氏【万厯兰谿县志遭兵乱被掠将廹以徃氏诳之曰吾且饭饭毕从尔去兵信之提瓮出若将防然遂投沼死见吴沈郭处士志】
　　明
　　王祥妻郑氏【万厯金华府志兰谿郑升女年十七归祥祥病革语之曰吾家贫若将何恃以存宜及时自择对曰与君为夫妇一纪犹不知我心君如不讳茍有他志犬豕不食其余时子瑶甫十一岁纺绩自给而瑶优于学卒以成立明取金华之明年旌表其门而复其家】
　　潘佛正妻范氏【万厯金华府志归七年而夫卒姑及其母哀氏少而无子欲改嫁之氏曰烈女不更二夫抚其侄喜为嗣守节以终洪武年旌】
　　徐永溍妻赵氏【正德兰谿县志名妙贞六安州人永溍卒于官时年二十有四其父来视见其姑老子幼且年少家贫恐难自立欲令就彼葬夫同归父家赵泣不从扶老携幼以归毕夫丧葬纺绩养姑姑有疾达旦不寐姑死丧葬如礼子必杰克自树立成化年旌其孝节】
　　祝善祯妻冯氏【正德兰谿县志生子弥月善祯客死兄善初利其遗产百计逼冯易志甚至欲杀其孤而冯志益坚卒防其子成立】
　　章綂妻王氏【正德兰谿县志生男恕数岁而夫卒时年二十五励志守节事姑刘氏曲尽孝养时有利其遗产而欲杀其孤者氏中夜戒婢持杖绕舍而行寄之外家得免及长诲育成立孀居四十余年】
　　【谨按旧浙江通志作章纯妻】
　　胡旵妻汪氏【正德兰谿县志嫁未几而旵亡家甚贫誓不更嫁旵弟昉贪鄙时加逼挟不听乃私受人财物而许嫁之及舆夫舁轿至氏心觉更饰易服若愿嫁状众方喜饮不顾因从便门趋出溺万安桥下家人索之不得踪迹至桥畔沙碛中见双履在入水求之而尸已僵矣】
　　章孝女【明列女传名银儿幼丧父独与母居邑多火灾室尽燬结茅以栖母方疾邻居又火银儿出视众呼令疾避银儿曰母病不能动何可独避亟返入庐欲扶母出烈焰忽覆其庐众莫能救火光中遥见银儿抱其母宛转同焚死时治元年三月也】
　　方良规妻章氏【唐龙方节母述年二十适良规二十六良规亡遗子钜方六岁族之长强令改适氏曰夫予之天也乃欲予背乎孤钜予之嗣也乃欲予弃乎肯夫灭义弃嗣安忍乃毁容髽发终其身年八十有司闻于朝表厥宅里以嘉其节】
　　王瓘妻栁氏【两浙名贤録年十七归瓘瓘已病亟与栁诀曰汝年少我死当别嫁栁泣以死殉对瓘死殓毕欲投于棺及撤灵又投于火姑与妯娌力救之遣女孙伴睡桞谓女曰明早翁姑问汝但云夜半子时女幼莫知所云俟女睡沐浴更衣就缢女惊觉亟呼翁姑救之已死矣盖子时也】
　　赵贶妻徐氏【万厯兰谿县志年二十二夫亡二子皆襁褓叔欲夺其志氏曰宁受饥饿勿受毁辱吾志不可夺母姑为设饭请他再醮妇丽服华饰以歆动之且诱以言氏不食而起后二子继亡三遭火患孑然无依自若也年八十及见其孙时齐登第而卒】
　　包姜姑【万厯金华府志包湘女家甚贫而性孝少以礼自闲族叔钦武断一乡乡人婚娶必钦主之而姑许聘朱楫钦弗与闻深以为憾适富贾范天生有瞷女意钦遂为之媒言湘先受天生聘而楫夺之讼于官范富钦险而湘与楫俱怯讷不能自明女闻而号曰已许朱其家鬼矣官能拆我之亲其能拆我之心乎竟自缢而死事闻扁其门曰贞烈】
　　徐氏二节【万厯兰谿县志吴氏徐克和妻无子妾生子鍧方数月而克和死吴年二十一矢志抚孤鍧长娶妇曹氏生女周岁而鍧亦亡曹年十九姑妇同心守节嘉靖年旌】
　　何棨妻陈氏【万厯兰谿县志名庭年十五归棨至二十四棨卒殡前山氏常谓幼辈曰吾死当置其旁每潜备殡殓等物服阕次日乘翁父忌日索汤闭门谓婢曰吾浴毕当梳饰拜祖也久不出启门则自缢死矣】
　　【谨按金华府志亦作何棨旧浙江通志作何荣今改正】
　　方满妻徐氏【旧浙江通志年十八归满数年而满患疯倩媒欲令再嫁氏觉而诘之曰欲卖我盍留我纺绩以相给必我弃有死而已夫见其志坚而止日夜劳瘁供药食五载夫亡翁姑又欲嫁之氏见父母泣曰我将去可收拾房中物人谓安心愿嫁矣一夕自缢】
　　诸葛希源妻李氏【兰谿县志希源卒李年二十母劝之再适坚拒不从乃私为约配强之必就姒亦迫之氏思难脱乃剪发啮指以母与姒犹未释也缢几死年过四十卒】
　　郭时行妻王氏【金华府志年十八适时行为继室前室遗媵有娠以时行病革欲投药堕胎氏寝食不离以守之逾数月时行卒媵得男王氏喜曰是可以死矣竟絶食而死】
　　许伸妻叶氏【明列女传伸家素饶于财以不检荡且尽擕女投所亲卒于通州氏守尸昼夜哭或遗之食或餽以金或劝改嫁俱却不应水浆不入口者十四日竟死尸傍年二十余州人为买棺合葬】
　　陈嘉宾妻祝氏【兰谿县志年二十三嘉宾早世遗孤又亡家徒四壁嘉宾亲叔二人素贪戾日夕劝其他适甚见凌虐氏莫可谁何投阁折臂以示废弃而茹荼齧蘗以终其身】
　　刘志浩妻华氏【旧浙江通志年十七归志浩二十志浩卒遗孤周岁氏甘贫励节邻家利富室之贿者为媒娶氏先谋诸翁姑不可继使伯妾金姐甘言劝之氏痛叱詈遂出恶言汚之氏不胜忿嚼舌以死】
</div>
    <div class="pagination">
<a href="浙江通志_page593.html">上一页</a><span>...</span><a href="浙江通志_page589.html">589</a><a href="浙江通志_page590.html">590</a><a href="浙江通志_page591.html">591</a><a href="浙江通志_page592.html">592</a><a href="浙江通志_page593.html">593</a><span class="current-page">594</span><a href="浙江通志_page595.html">595</a><a href="浙江通志_page596.html">596</a><a href="浙江通志_page597.html">597</a><a href="浙江通志_page598.html">598</a><a href="浙江通志_page599.html">599</a><span>...</span><a href="浙江通志_page595.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
