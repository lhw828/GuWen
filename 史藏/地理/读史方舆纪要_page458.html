<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 458 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 458 页/共 479 页</h1>
    <div class="content">　　州北屏贵阳，东接龙里，控御蛮獠，粮援所资也。

　　程番长官司附州。元安抚司治此。明洪武五年，改置长官司，授土酋程谷祥。本隶贵州卫，寻隶宣慰司。后为府治。隆庆初属贵阳府。万历中始为州治。编户一里。

　　○废定远府州南二百二十里。元置，领桑州等五州，朝宗等十一县。明初俱废。《志》云：州南三十里有废南宁州，宋所置羁縻州也。似误。

　　○连珠山州南八里。五山圆秀，连络如珠。其相近者曰笠山，俗名斗蓬山。又南二里有三宝山，上有龙洞。《志》云：州南五里有挂榜、笔架二山。又有营盘坡，在州南二里。○麒麟山，在州东五里。又州东一里有琴山。

　　天马山州西南七里。又州西五里有交椅山，西一里有旗山，皆以形似名也。《志》云：旗山相近有红土坡。又有杨梅坡，以所产名。○龙玩珠山，在州北二里，以山势盘曲向城也。又州北二十里有凤凰山。

　　龙山在州西。《志》云：在程番司西二十里，又司治南二里有蒙山。○滴水崖，在州东南十里，水出崖中，四时不绝，行者资以济渴。崖前有平地，名曰三墓。常有贼出没于此为患，向立哨兵戍守。

　　○都泥江州城南。一名江。源出州西北三十里乱山中，曰潭。经州南界地，名破蚕，流入广西南丹州境。《志》云：江有二流：一自金筑东北流绕州城，一自上马桥东流入境，合为一江而东南注。详见川渎盘江。又七曲江，在州西二十里。又有玉带河，在州北二里，皆流合都泥江。

　　清水塘州南五里。水清不涸，溉田数百亩。《志》云：程番司北一里，有乾堰塘。此水盈缩，可验丰歉。

　　○程番关州北十里。又鸡窝关在州南十里，相近者又有磨石关。○滴水岩关，在州南十五里。又南五里有石门关。又有卜弄立旺等寨，皆在州境。

　　小程番长官司州西北十里。北至府城七十五里。元置小程番蛮夷军民长官司。明洪武四年，酋长程受孙归附，改置是司授之。初属贵州卫，寻属宣慰司，又改属程番府，后改今属。余皆仿此。编户〔十〕里。

　　○唐帽山在司治北。又司东四里有五魁山。○嘉木箐，在司南十五里。又司南五十里有江度箐。又有伏龙坡，在司南二里，西通上马桥，东达卢番司。又司西二里，有廖家坝。

　　○涟江在司治东。又冷水河，在司南五十里。俱流入于都泥江。

　　韦番长官司州南十里。北至府城九十五里。元置韦番蛮夷长官司。明洪武五年，酋长韦四海归附，仍置司授之。编户〔十〕里。

　　○印山司西一里。又司南十里有三宝山。

　　○大韦河司南三里，流入都泥江。《志》云：河上通程番，下接卧龙番。又滚水泉，在司西三里。

　　方番长官司州南七里。北至府城九十里。元至元十六年，置方番河中府安抚司。明洪武五年，酋长方得用归附，改置是司授之。编户〔一〕里。

　　○锦屏山司北一里。其相近又有将台、旗峰二山。

　　○小河在司治南。又南五里有底方河，司北一里有云溪水，下流皆合于都泥江。

　　洪番长官司州西九里。东北至府城九十里。元置洪番永盛军安抚司。明洪武五年改置是司。编户〔一〕里。

　　○三叠山在司治南。峰峦绵连，曲折三叠。又司北一里，有伏蛟山。

　　○小溪在司治南，溪流清澈，亦东入都泥江。

　　卢番长官司州北五里。北至府城八十五里。元置卢番靖海军安抚司，寻又析其西北境，置卢番蛮夷长官司。明洪武五年，酋长卢朝俸归附，改置是司授之。编户一里。

　　○象山司南一里，又南里许，曰狮山。又南里许曰太平山。《志》云：州东三里曰桐木山，又有长崖，在州南十五里。

　　○洗马河在司东。下流南入于都泥江。

　　上马桥长官司州西北二十里。北至府城七十里。元置上桥县，属定远府。明洪武五年，酋长方朝俸归附，置是司授之。编户〔一〕里。

　　○屏风山司南一里。又南二里曰卓笔山。○高洞山，在司北二里。又北二里曰崖头山。

　　○上马桥河司治东，北流入贵阳府界。或曰即南明河之上源也。

　　○洞口关司东南二十五里。又小山关在司东五里，青苗关在司南四十里，长田关在司东南三十里。

　　卧龙番长官司州南十五里。北至府城百里。《志》云：宋置南宁州治此。至道元年，有南宁酋长龙溪入贡，自号龙番。元丰二年，复入贡。元置卧龙番南宁州安抚司。明洪武五年，酋长龙得寿归附，改置是司授之。编户□里。

　　○笔架山司南三里，旁有月坡，皆以形似名。又有文峰山在司南十里。《志》云：司东十里有仙人洞。东南十里有白象洞，洞中有石如人如象也。

　　○绕翠江在司治南。自山涧中绕流而东，亦入都泥江。

　　○下马关司南十五里。又鸭水关，在司西北六十五里。

　　小龙番长官司州东南二十里。北至府城百有三里。元置小龙番静蛮军安抚司。明洪武五年，酋长龙昶归附，改置是司授之。编户〔一〕里。

　　○九龙山在司治北。有九岭起伏蜿蜒如龙。又马鞍山，在司南十五里。又南五里曰旗鼓山。○牛眠岭，在司南十里，其相近有文秀峰。又古松坡，在司南一里。

　　○双峡水在司治南，有二水导流会于司东。又南流而西折，入于都泥江。

　　大龙番长官司州东南三十里。北至府城百十里。元置大龙番应天府安抚司。明洪武五年，改置是司。编户〔一〕里。

　　○执笏山在司治南。其相近者曰挂榜山。又栗木山，在司西十里。《志》云：司南一里，又有桐木冈。

　　○奔龙江司东一里。又大龙河在司治后，合奔龙江，下流入于都泥江。

　　○龙堰口关司西十二里。

　　金石番长官司州东二十里。西北至府城百里。《志》云：宋元丰二年，石番来贡，即此。元置金石番太平军安抚司。明洪武五年，酋长石爱归附，置是司授之。编户□里。

　　○三台山司南一里。又司治东有小龙山，司治西二里有天堂山。又伏龙山，在司南五十里。司东六十里，又有天生洞。

　　○回龙江在司东南，流入都泥江。

　　○墓口关司西三十五里。又梅子关，在司西九十里。木星关，在司西南八十里。

　　罗番长官司州南三十里。北至府城百十五里。《志》云：宋元丰二年，罗番入贡，即此。元置罗番遏蛮军安抚司。明洪武五年，酋长龙世映归附，改置是司授之。编户〔一〕里。

　　○屏风山司治北。又司北三里有松明岭，又龙王洞在司西五里。○环带江在司治南。又司治北有罗番河，流合环带江。又有小水河，在司东五里，亦合流而入都泥江。

　　○乌罗关司西北五十里。又司北十里有冗夏关。相近者曰竹柯关。

　　卢山长官司州南七十里。北至府城百五十里。元置卢山等处蛮夷军民长官司。明洪武五年，土酋卢经保归附，改置是司授之。编户〔一〕里。

　　○卢山司治南。极高，旁有三石峡如门，盘旋而上，顶平广，可容千人。有泉池田土可耕食，盖乡人避兵处也。又五门山，在司东三里。司南二十里，又有茶山产茶。○宝塔山，在司西五里，峰峦尖削如塔。又司治北有纱帽山，亦以形似名。《志》云：司北一里，有卧牛冈，南十五里有翁松岭。

　　○腰带河在司治南。又摆游河，在司西三十里。下流俱入于都泥江。

　　○翁松关司西北八十里。又司西北七十里有苦练关。

</div>
    <div class="pagination">
<a href="读史方舆纪要_page457.html">上一页</a><span>...</span><a href="读史方舆纪要_page453.html">453</a><a href="读史方舆纪要_page454.html">454</a><a href="读史方舆纪要_page455.html">455</a><a href="读史方舆纪要_page456.html">456</a><a href="读史方舆纪要_page457.html">457</a><span class="current-page">458</span><a href="读史方舆纪要_page459.html">459</a><a href="读史方舆纪要_page460.html">460</a><a href="读史方舆纪要_page461.html">461</a><a href="读史方舆纪要_page462.html">462</a><a href="读史方舆纪要_page463.html">463</a><span>...</span><a href="读史方舆纪要_page459.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
