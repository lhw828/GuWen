<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 631 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 631 页/共 700 页
  </h1>
  <div class="content">
   答关公书　　　　　　　　　　诸葛亮
　　孟起兼资文武雄烈过人一世之杰黥彭之徒当与翼徳并驱争先犹未及髥之絶伦逸羣也
　　封还曹操所赐告辞书　　　　　关　侯
　　切以日在天之上心在人之内日在天之上普照万方心在人之内以表丹诚丹诚者信义也某昔受降之日有言曰主亡则辅主存则归新受曹公之宠顾久防刘主之恩光丞相新恩刘公旧义恩有所报义无所断今主之托某以知望形立相觅迹求功刺顔良于白马诛文丑于南坡丞相厚恩满有所报每留所赐之物尽在府库封缄伏望台慈俯垂鉴照
　　复曹操书
　　明公布大义于天下而速取自树非某之所敢知若犹是汉也某敢不臣汉哉敢拜嘉命之辱
　　又复曹操书
　　刘豫州有言尉佗秦之小吏犹独立不诡某哑哑飞鸣翔而后集宁甘志终小人下耶使明公威徳布于天下斡旋汉鼎穷海内外将拜下风慕高义独某兄弟哉
　　归昭烈谢曹操书
　　愚闻主忧则臣辱主辱则臣死曩所以不死欲得故主之音问耳今故主已在河北此心飞越神已先驰惟明公幸少矜之千里追寻当不计利害谋生死也子女玉帛之贶勒之寸丹他日幸以旗鼓相当退避三舍意者亦如晋重耳之事秦穆公者乎某谢
　　与张辽书
　　鲁仲连东海之匹夫耳为齐下士然且耻不帝秦职为通侯列汉元宰独可使负汉耶子且休矣
　　魏
　　河东上书　　　　　　　　　　董　寻
　　臣闻古之直士尽言于国不避死亡故周昌比高祖于桀纣刘辅譬赵后于人婢天生忠直虽白刃沸汤往而不顾者诚为时主爱惜天下也建安以来野战死亡或门殚户尽虽有存者遗孤老弱若今宫室狭小当广大之犹宜随时不妨农务况乃作无益之物黄龙鳯凰九龙承露盘土山渊池此皆圣明之所不兴也其功参倍于殿舍三公九卿侍中尚书天下至徳皆知非道而不敢言者以陛下春秋方刚心畏雷霆今陛下既尊羣臣显以冠冕被以文绣载以华舆所以异于小人而使穿方举土面目垢黑沾体涂足衣冠了乌毁国之光以崇无益甚非谓也孔子曰君使臣以礼臣事君以忠无忠无礼国何以立故有君不君臣不臣上下不通心懐郁结使阴阳不和灾害屡降凶恶之徒因间而起谁当为陛下尽言是者乎又谁当干万乗以死为戏乎臣知言出必死而臣自比于牛之一毛生既无益死亦何损秉笔流涕心与世辞臣有八子臣死之后累陛下矣
　　戒子侄书　　　　　　　　　　王　防
　　夫人为子之道莫大于宝身全行以显父母此三者人知其善而或危身破家陷于灭亡之祸者何也由所祖习非其道也夫孝敬仁义百行之首行之而立身之本也孝敬则宗族安之仁义则乡党重之此行成于内名著于外者矣人若不笃于至行而背本逐末以陷浮华焉以成朋党焉浮华则有虚伪之累朋党则有彼此之患此二者之戒昭然着明而循覆车滋众逐末弥甚皆由惑当时之誉昧目前之利故也夫富贵声名人情所乐而君子或得而不处何也恶不由其道耳患人知进而不知退知欲而不知足故有困辱之累悔吝之咎语曰如不知足则失所欲故知足之足常足矣览往事之成败察将来之吉凶未有干名要利欲而不厌而能保世持家永全福禄者也欲使汝曹立身行已遵儒者之教履道家之言故以元黙冲虚为名欲使汝曹顾名思义不敢违越也古者鞶带有铭几杖有诫俯仰察焉用无过行况在已名可不戒之哉夫物速成则疾亡晚就则善终朝华之草夕而零落松柏之茂隆寒不衰是以大雅君子恶速成戒阙党也若范匄对秦客知武子撃之折其委笄恶其掩人也夫人有善者鲜不自伐有能者寡不自矜伐则掩人矜则陵人掩人者人亦掩之陵人者人亦陵之故三郤为戮于晋王叔负罪于周不惟矜善自伐好争之咎乎故君子不自称非以让人恶其盖人也夫能屈以为伸让以为得弱以为强鲜不遂矣夫毁誉爱恶之原而祸福之机也是以圣人慎之孔子曰吾之于人谁毁谁誉如有所誉必有所试又曰子贡方人赐也贤乎哉我则不暇以圣人之徳犹尚如此况庸庸之徒而轻毁誉哉昔伏波将军马援戒其兄子言闻人之恶当如闻父母之名耳可得而闻口不可得而言也斯戒至矣人或毁已当退而求之于身若已有可毁之行则彼言当矣若已无可毁之行则彼言妄矣当则无怨于彼妄则无害于身又何反报焉且闻人毁已而忿者恶丑声之加人也人报者滋甚不如黙而自修已也谚曰救寒莫如重裘止谤莫如自修斯言信矣若与是非之士凶险之人近犹不可况与对校乎其害深矣夫虚伪之人言不根道行不顾言其为浮浅较可识别而世人惑焉犹不检之以言行也近济阴魏讽山阳曹伟皆以倾邪败没荧惑当世挟持奸慝驱动后生虽刑于鈇钺大为炯戒然所污染固以众矣可不慎与若夫山林之士夷叔之伦甘长饥于首阳安赴火于緜山虽可以激贪励俗然圣人不可为吾亦不愿也今汝先人世有冠冕惟仁义为名守慎为称孝悌于闺门务学于师友吾与时人从事虽出处不同然各有所取颍川郭伯益好尚通达敏而有知其为人旷不足轻贵有余得其人重之如山不得其人忽之如草吾以所知亲之昵之不愿儿子为之北海徐伟长不治名髙不求茍得澹然自守惟道是务其有所是非则托古人以见其意当时无所褒贬吾敬之重之愿儿子师之东平刘公干博学有高才诚节有大意然性行不均少所拘忌得失足以相补吾爱之重之不愿儿子慕之乐安任昭先淳粹履道内敏外恕推逊恭让处不避洿怯而义勇在朝忘身吾友之善之愿儿子遵之若引而伸之触而长之汝其庶几举一隅耳及其用财先九族其施舍务周急其出入存故老其论议贵无贬其仕进尚忠节其取人务道实其处世戒骄淫其贫贱慎无戚其进退念合宜其行事如九思如此而已吾复何忧哉
　　与蕃书　　　　　　　　　　赵　至
　　昔李叟入秦及关而叹梁生适越登岳长謡夫以嘉遯之举犹懐恋恨况夫不得已者哉惟别之后离羣独逝背荣防辞伦好经迥路造沙漠鸡鸣戒旦则飘尔晨征日薄西山则马首靡托寻歴曲阻则沉思纡结登高逺眺则山川攸隔或乃回风狂厉白日寝光徙倚交错陵隰相望徘徊九臯之内慷慨重阜之颠进无所由退无所据涉泽求蹊披榛觅路啸咏沟渠良不可度斯亦行路之艰难然非吾心之所惧也至若兰芷倾顿桂林移殖根萌未树而牙浅急每恐风波潜骇危机宻发此所以怵惕于长衢也又北土之性难以托根投人夜光鲜不按剑今将殖橘柚于元朔荣华藕于脩陵表龙章于裸壤奏韶武于聋俗固难以取贵矣夫物不我贵则莫之与莫之与则伤之者至矣飘飖逺游之士托身无人之乡总辔遐路则有前言之难悬鞍陋宇则有后虑之戒朝霞啓晖则身疲而遄征太阳戢曜则情劬而夕惕肆目平隰则寥廓而无覩极聴脩原则掩寂而无闻吁其悲矣心伤瘁矣然后知步骤之士不足为贵也顾景中原愤气云踊哀物悼世激情风厉龙啸大野兽睇六合猛志纷纭雄心四据思蹑云梯横奋八极披艰扫秽荡海夷岳蹴昆仑使西倒蹋太山令东覆平涤九区恢维宇宙斯吾之鄙愿也时不我与垂翼逺逝锋距靡加六翮摧屈自非知命孰能不愤悒者哉吾子殖根芳苑濯秀清流晞叶华崖飞藻云肆俯据潜龙之渚仰荫游凤之林荣曜其前艳色饵其后良畴交其左声名驰其右翺翔伦党之间弄姿帷房之里从容顾盼绰有余裕俯仰吟啸自以为得志矣岂能与吾曹同大丈夫之忧乐哉去矣生逺离隔矣防防飘寄临沙漠矣悠悠三千路难涉矣携手之期邈无日矣思心弥结谁云释矣无金玉尔音而有遐心身虽胡越意存断金各敬尔仪敦履璞沈繁华流荡君子弗钦临纸意结知复何云
　　晋
　　遗石世龙书　　　　　　　　　刘　琨
　　将军发迹河朔席卷兖豫饮马江淮折冲汉沔虽自古名将未足为喻所以攻城而不有其人畧地而不有其土翕尔云合忽复星散将军岂知其然哉存亡决在得主成败要在所附得主则为义兵附逆则为贼众义兵虽败而功业必成贼众虽尅而终归殄灭昔赤眉黄巾横逸宇宙所以一旦败亡者正以兵出无名聚而为乱将军以天挺之质威振宇内择有徳而推崇随时望而归之勲义堂堂长享遐贵背聪则祸除向主则福至采纳往诲翻然改图天下不足定螘冦不足扫且天下大乱当须雄才遥闻将军攻城野战合于机神虽不视兵书闇与孙吴同契所谓生而知之者上学而知之者次但得精骑五千以将军之才何向不摧至心实事皆张儒所具
　　报刘琨书　　　　　　　　　　石世龙
　　事功殊途非腐儒所闻君当逞节本朝吾自夷难为效谨遣使报谢
　　辞称尊号书
　　孤猥以寡徳忝荷崇宠夙夜战惶如临深薄岂可假尊窃号取讥四方昔周文以三分之重犹服事殷朝小白居一匡之盛而尊崇周室况国家道隆殷周孤徳卑二伯哉其亟止斯议勿复纷纷自今敢言刑兹无赦
　　议奉介子推书
　　寒食既并州之旧风朕生其俗不能异也前者外议以子推诸侯之臣王者不应为忌故从其议傥或由之而致斯灾乎子推虽朕乡之神非法食者亦不得乱也尚书其促检旧典定议以闻
　　求言书　　　　　　　　　　　石季龙
　　盖古明王之理天下也政以均平为首化以仁惠为本故能允协人和缉熈神物朕以渺薄君临万邦夕惕朝乾思遵古烈是以每下书蠲除徭赋休息黎元庶俯懐百姓仰禀三光而中年以来变弥显天文错乱时气不应斯由人怨于下谴感皇天虽朕之不明亦羣后不能翼赞之所致也昔楚相修政洪灾旋弥郑卿厉道氛祲自消皆股肱之良用康羣变而羣公卿士各懐宝迷邦拱黙成败岂所望于台辅百司哉其各上封事极言无隠
　　周
　　上周太祖书　　　　　　　　　栁　虬
　　古者人君立史官非但记事而已盖所以为鉴诫也动则左史书之言则右史书之彰善瘅恶以树风声南史抗节表崔杼之罪董狐书法明赵盾之是知执笔于朝其来久矣而汉魏以还宻为记注徒闻后世无益当时非所谓将顺其美匡救其恶者也且著述之人宻书其事纵能直笔人莫之知何止物生横议亦自异端互起故班固致受金之名陈夀有求米之论著汉魏者非一氏造晋史者至数家后代纷纭莫知准的伏惟陛下则天稽古劳心庶政开诽谤之路纳忠谠之言诸史官记事者请皆当朝显言其状然后付之史馆庶令是非明着得失无隠闻善者日修有过者知惧敢以愚管轻冒上闻乞以瞽言着之众议
　　隋
　　上牛书　　　　　　　　　　王孝绪
　　窃以毒螫肤则申旦不寐饥寒切体亦卒歳无聊何则痛苦难安贫穷易感况懐抱之内水火铄脂膏腠理之间风霜侵骨髓安可齰舌缄唇吞声饮气恶呻吟之响忍酸辛之酷哉惟明公尚书动哀矜之色开寛裕之懐咳唾足以济活枯鳞吹嘘可以腾飞穷羽芬以椒兰之气暖以布帛之词许小人之请开大君子之聴虽复山川不逺神明在兹信而有徴言无不履犹恐拯溺迟于援手救缢缓于扶足待越人之舟楫求鲁匠之云梯则必悬于乔树之枝没于深泉之底矣夫以一介贫人七年直省课税不免庆赏不沾卖贡禹之田供释氏之费有弱子之累乏强兄之亲加以老母在堂光阴迟暮寒暑违侍关山迢遥齧臂为期前途逾邈倚闾之望朝夕已勤谢相如之病无官可以免发梅福之狂非仙所能避愁疾甚乎厉鬼人生异夫金石营魂且散恐筮予无徴赍恨入防则虚缘恩顾此乃王稽所以致言应侯为之不乐也潜鬓发之内居眉睫之间子野未曾闻离朱所不见沈沦东观留滞南史终无荐引永同埋殡三世不移虽由寂寞十年不调实乏知己夫不世出者信圣明之君也不万一者诚贤良之臣也以夫不世出而逢不万一此小人所以为明尚书幸也坐人物之源运铨衡之柄反披狐白不好缁衣此小人为明尚书不取也昔荆玉未剖刖卞和之足百里未用碎禽息之首居得言之地有用能之资增日月之明无手足之戚惮而不为孰知其解夫官或不称其能士或末伸其屈一夫窃议语流天下劳不见图安能无望傥病未及死狂还克念眄穷愁之间瞩离忧之词托志于前修通心于来哲使千载之下哀其不遇追咎执事有玷清尘则不肖之躯死生为累小人之罪方且未成愿少加矜愍留心无忽
　　唐
　　答王绩书　　　　　　　　　　陈叔达
　　贤弟千牛及家人典琴至频辱芳翰索下官所撰隋纪虽承厚眷懑然自失诚恐持郄克之质入邯郸之墟奏曹郐之音歴茎英之肆所以迟回简牍伏念旬时辄揆短懐仰违前命今奉来札诲责逾深既以骄鄙相呵又以缄縢致诮欲加之罪其无辞乎正当要使必致耳了不知贤兄芮城有隋书之作足下既图继就须有考寻谨依高旨缮录驰送然仆虽不佞颇闻君子之论矣尝以谓为国以礼君举必书故左史记言右史记事言者申立徳立功之意也事者叙立徳立功之迹也所以明劝沮所以别是非自非可以关社稷之安危涉天人之兴废古之君子何尝取诸褒贬之作有由然也自微言泯絶大义乖坠三代之教乱于甲兵六经之术灭于煨烬君人者尚空名以夸六合史官者贵虚饰以佞一时下及马迁爰逮班固咸有述作庶几圣贤其于斟酌典谟表章微絶曾不能触其藩篱者也魏晋之际夫何足云中原板荡史道息矣然国于天地有与立焉茍能宅郊禋建社稷树师长抚黎元虽复五裂山河三分躔次规模典式岂徒然哉是贤兄文中子知其若此也恐后之笔削陷于繁碎宏纲正典暗而不宣乃兴元经以定正统盖获麟之事夫何足以知之叔达亡国之余幸頼前烈有隋之末滥尸贵郡因霑善诱颇识大方至若梁魏周齐之间耳目耆旧所接风流人物名实可知衣冠道义讴謡尚在顷者皇建其极君子道亨凭藉时来妄叨近侍庙堂多暇典坟自娱览后魏周齐之纪传考下官之所闻见曽不喜怒随意曲直任情叙致浮杂褒贬阿党述时望者以爵禄为荣谈陈国纪者以狙谲为能事至于宻防王道潜济生人既昧于知音咸寝而不记贪救写其祖父冠冕继嗣婚姻以为谱牒之证耳岂不痛哉风俗之壊一至于此虽人伦王化备列元经而恢谈硕议或不可舍是以薛记室及贤兄芮城常悲魏周之史各着春秋近更研览真良史焉古人云过高唐者学王豹之讴游睢涣者学藻绘之功窃惟隋氏之王三十六年成败否泰目所亲覩诚惧后之作者复习向时之弊故聊因掌壸之暇着隋纪二十巻骋辞流离则愧于心矣书事简要则尝有志焉孔子曰我欲载之空言不如附之于行事傥近是乎谨恃畴眷以尘清览当积兼金以购防窜耳又恐足下纪传之作须备异闻今更附王胄大业起居注往
　　与陈叔达重借隋纪书　　　　　王　绩
　　久承所撰隋纪缮写咸毕前舍弟及家人往并有书借咸不见付岂连城之珍俟楚文而乃进崩山之操待钟期而后发应以左貂右蝉荣冠东省掌壸负玺望重南宫朝夕丹墀揖让増价往来青琐步顿生光丰屋华榱顾蓬蒿而徙眷鸣钟列鼎想藜藿而移交不与骄期遂忘曩时之好耳仆遭逢明圣栖迟邱壑幸恱尧舜之风得全箕颍之操虽心期所托吾道遥存而出处离异仪形难接所以愿凭鳞羽宛若承顔望观述作欣然得意足下裁成国典褒贬人伦欲使明镜一时覆车千祀故当贻诸好事岂拟惟传子孙方复固其缄縢严其扃鐍天下之望岂如是乎仆亡兄芮城尝典着局大业之末欲撰隋书俄逢丧乱未及终毕仆窃不自揆思卒余功收撮漂零尚存数帙兆自开皇之始迄于大业之初咸亡兄防窜之遗迹也大业之后言事阙然仆虽欲继成无可凭采以此尤思见足下之所作也还使请致无再三
　　谏罢丰州书　　　　　　　　　唐休璟
　　丰州控河遏贼实为襟带自秦汉以来列为郡县田畴良美尤宜耕牧隋季丧乱不能坚守乃迁徙百姓就宁庆二州致使外冦交侵乃以灵夏为边界贞观之末始募人以实之西北一隅方得宁谧今若废弃则河傍之地复为贼有灵夏等州人不安业非国家之利也
　　与吴兢书　　　　　　　　　　宋之问
　　拙自谋衞降黜炎荒杳寻魑魅之途逺在雕题之国悲风揺木饥鼬宵鸣毒瘴横天悲鸢昼落心凭神理实冀生还关号鬼门常忧死别事未瞑目岂在微身先君业粹中和才兼文武志道游艺名动京师出谷入朝事多益虽崇班去已而阴徳被人清议所尊何减骠骑恐耆旧咸谢竹帛傥遗使盛烈湮沈下情感痛自昔逸羣之器旷俗之才誉虽冠于人伦禄不齐于卿士南史之笔漏美不书东岱之魂与名俱灭故史迁述许由云不遇青云之士焉足道哉惟君侯礼乐山高文华海阔古一千歳闻圣贤之书今五百年知作者之运山甫拾遗于中路时谓得贤蔡邕挥翰于词林谁其不许往送家状防啓至公之恩希果实言深抱自私之感下官久辞荣擢夙慎祸胎内无负于明祗外冀申于知己岂谓一人相毁众口争喧遂以虚声乃加真罪頼皇明昭宥腰领赐全空荷再生无阶上答恃予以松竹之操期子以金石之坚幸无雷同悬纳谤议见危不易是所望焉逺识古人之懐敢申穷鸟之情如季布之诺乃重于黄金延陵之许竟悬于宝剑生负食花之惠死效结草之诚刺血为书万不抒一往年恩贷许惠为看起居注实录江融别录使不错漏国史及高明所撰唐史春秋等六处并乞逸遗事迹不翳声尘代业有光实在吾子逺伫来札以当招魂秋冬凝寒惟动履休胜青简时至愿想穷愁白云遥来希访生死珍重珍重
　　上绛州上官司马书　　　　　　王　勃
　　月日龙门百姓某谨再拜奉书于司马上官公足下盖闻灵化出于窈防帝图寄于寥廓圣人生而万物覩太阶平而四国防故曰有非常之后者必有非常之臣有非常之臣者必有非常之绩至今雷奔雨啸风旋电转拾青紫于俯仰取公卿于朝夕云台廹汉南宫列元宰之图霜防罗门北阙据名臣之第尝见之矣至若时非我与雄略顿于穷途道不吾行高材屈于卑势孔宣父之英达位未列于陪臣管公明之杰秀名仅终于郡属有时无主贾生献流涕之书有志无时孟轲养浩然之气岂非妙造无端盛衰止乎其域神明有待动静牵乎所遇向使太公失于周伯则旗亭之屠父韩信屈于萧何则辕门之饿隶又焉得鹰扬豹变吐纳风云者哉故曰知与不知用与不用观夫得失之际亦穷达之有数乎其有邀时誉忘廉耻狥茍得设向背于朝廷立纵横于势利举三寸之舌屈辱豪门奉咫尺之书逡巡下席皆自谓材足以动俗智足以济时钟鼎辉其顾盼冠盖生其籍甚岂知夫四海君子攘袂而耻之乎五尺微童所以固穷而不为也此盖庄周有言所以得意而忘象得象而忘言语曰谈何容易易称书不尽言知谈之不易而欲言之尽以是思之良可知矣下官者康衢之贱耳尝闻阙里之言颇挂平舆之目岂不知尘形俗状游水镜而多惭抱鼓援鼙过雷门而自失而欲刻鹄饰鳬唐突扃余者邪徒以登山泛海庶测高深执炬传萤希増日月三奔九合下官闻管仲之风千载一时君侯受鲍卿之托是以敢陈其径庭不然则秋风明月西江留独往之因桂峤松岩南山有不羣之地矧区区者而重高明之阃阈君侯极天分构振琼树而韬霞带地疏源握珠胎而冠月鳞轩羽殿瑶台降卿相之荣鹊印蝉簪金社发公侯之始青臯独唳望鸿渐而翻云丹穴高鸣对鹓池而矫雾严助以贤良待诏未厌承明汲黯以方正拾遗终荣卧理藩维克振既叅来暮之歌邦国不空自有康沂之相加以雄材广度散琬琰于胸懐逸气遒文运风霜于掌握廹青霄而构舍烟霞之涯涘莫寻振沧渤以流谦江汉之波澜未测耀灵桂于赵席垂棘知归辨羣籁于庄轩悬匏自托宾阶夕敝清河销骥贽之虞虚榻晨披元礼得龙驱之地方当翊赞宸极羽仪台屏岂徒偃仰州县劳事藩庭而已哉借如仆者言不满于乡党声不出于堂阈东海取乐于箪瓢南山毕志于文史飡花佩叶入兰室而谈元挹露攀霞坐松扃而啸逸扬子云之澹泊心窃慕之叔夜之逍遥真其好也未尝露才已饰小智以惊愚假势凭时托中人而树迹遍游天下寒心于将相之门独守太元侧身于名利之境尝谓奉琴巵于北牖咏诗礼于南陔坐商洛而折云英临江湖而采烟液生愿毕矣而属鸾扃停逸频虚不次之阶鹤板徴贤累发非常之诏天下有道吾岂匏瓜承达人一顾之荣辱公车再辟之礼平津侯之博物终屈奉常贾大夫之才名犹逢绛灌况庸者而可免于此乎君侯要津先据图海盛于当时下官覆蒉方勤为山始于今日虽陵深谷变终非入室之宾而昼咏宵吟敢预升堂之列夫以幽明不测尺标见天下之心巨细相倾寸管合羲舒之度岂非道存斯贵理在必亨霸略近发于舆歌皇图不隔于刍议故有荣枯絶等奉推毂而欣然年势不侔受分庭而罔愧风规可接惟君侯体之今古未殊则下官愿矣常恨霜松列涧万寻无罩月之期露草滋山寸茎有梢云之望斯则声实困于兼济才位难于俱立况乎地势不足以夸俗容貌不足以动人遑遑薮泽安足以奉髙明之咳唾也所冀蝇阶贱质附云足而追飚蚋序轻姿托霜毛而絶海委名励已蛟镡申独断之能偶迹当仁骊珠鲜闇投之惧天衢可望指鹏程而三休巨壑难游伏龙门而一息死罪死罪
　　上睿宗论时政书　　　　　　　栁　泽
　　顷者韦氏险诐奸臣同恶赏罚紊弛纲纪纷沦政以贿成官因宠进言正者获戾行殊者见疑海内寒心实将莫救頼神只祐徳宗庙降灵天讨有罪人心不休陛下睿谋神圣勇智聪明安宗庙于已危拯黎庶于将溺令厐眉鲐背欢欣踊跃望圣朝之抚辑聴圣朝之徳音今陛下蠲烦省徭法明徳举万邦恺乐室家胥庆臣又闻危者安其位也亡者保其存也乱者有其理也伏惟陛下安不忘危理不忘乱存不忘亡则克享天心国家长保矣诗曰罔不有初鲜克有终伏惟陛下慎厥终惟其初非礼勿视非礼勿聴非礼勿言非礼勿动书曰尔惟徳罔小万邦惟庆尔惟不徳罔大坠厥宗甚可畏也甚可惧也伏惟陛下慎之哉夫骄奢起于亲贵纲纪乱于宠幸愿陛下禁之于亲贵则天下风随矣制之于宠幸则天下法明矣诗云刑于寡妻至于兄弟以御于家邦若亲贵为之而不禁宠幸挠之而见从是政之不行令之不一则奸诈斯起暴乱生焉虽严刑峻政朝戮暮戮而法不行矣纵陛下亲之爱之莫若安之福之宠禄之过罪之渐也非安之也骄奢之淫危之本也非福之也前事不忘后之师也伏惟陛下精求俊哲朝夕纳谏纵有逆于耳谬于心者无速之以罚姑筹之以道省于厥躬虽木朴妄误愿恕之以直用开谏诤之路也或有顺于耳便于身者无急之以赏当求诸非道稽之典训其不叶于徳必寘之以法用杜侧媚之行也有进淫巧于陛下者遽黜之则淫巧息矣有进忠谠于陛下者遽赏之则忠谠进矣臣又闻生于富者骄生于贵者傲石碏曰臣闻爱子教之以义方弗纳于邪骄奢淫逸所自邪也书曰罔淫于逸罔游于乐穆王有命曰实頼前后左右有位之士绳愆纠谬格其非心今储宫肇建王府初啓至于僚友必惟妙择今骄奢之后流遁未变慢游之乐余风或存夫小人弄臣易合于意竒技淫巧多适于心臣恐狎于非徳滋为奢怠书曰慎简乃僚无以巧言令色便辟侧媚其惟吉士仆臣正厥后克正仆臣谀厥后自圣伏愿采温良博闻之士恭俭忠鲠之人任用以为东宫及诸王府官仍请东宫量署拾遗补阙之职令朝夕讲论出入侍从受以训诰交修不逮臣又闻驰骋畋猎令人心发狂名教之中自有乐地承前贵戚鲜克由礼或打毬撃鼓比周技艺或飞鹰奔犬盘游薮泽此甚为不道非进徳修业之本也书曰内作色荒外作禽荒又曰无若丹朱傲惟慢游是好朋淫于家用殄厥代伏惟陛下诞降谋训敦劝学业示之以好恶陈之以成败以义制事以礼制心图之于未萌虑之于未有则福遐禄厚与国并休矣臣又闻富不与骄期而骄自至骄不与罪期而罪自至罪不与死期而死自至信明语可诫之矣顷者韦庶人安乐公主武延秀等可谓贵矣可谓宠矣权侔人主威震天下然怙侈灭徳神怒人弃岂不谓爱之太极富之太多不节之以礼不防之以法终转吉为凶变福为祸谚曰千人所指无病自死不其然欤书曰殷鉴不逺在彼夏王今陛下何劝之岂非皇祖谋训之则也今陛下何惩之岂非中宗宠任之甚也礼曰爱而知其恶憎而知其善可不慎哉夫宠爱之心人则不免去其太甚闲之礼节适则可矣今诸王公主驸马亦陛下之所亲爱也骄狂之道在于厥初鉴戒之义其则不逺使观过务善居宠思危庶夙夜惟寅聿修厥徳经曰在上不骄高而不危所以长守贵也制节谨度满而不溢所以长守富也富贵不离其身然后能保其社稷书曰制官刑警于有位敢有恒舞于宫酣歌于室时谓巫风敢有狥于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡甚可畏也甚可惧也伏惟陛下必察而明之必信而劝之有奢僭骄怠者削其禄封有朴素修业者锡以车服以惩其非心使奉其命无使久而忽之无使逺而坠之臣闻非知之难行之惟难又曰常厥徳保厥位厥徳匪常九有以亡伏惟陛下慎之哉前车之覆实惟明证先王之训诫以终吉若陛下奉伊尹之训崇傅说之命不作无益不啓私门刑不差赏不滥则惟徳是辅惟仁之懐天禄永终景福是集傥陛下忽精一之徳开恩幸之门爵赏有差刑罚无当则忠臣正士亦不复谈矣
　　答韦中立论师道书　　　　　　栁宗元
　　二十一日宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京师来蛮夷间乃幸见取仆自卜固无取假令有取亦不敢为人师为众人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有辄哗笑之以为狂人独韩愈奋不顾流俗犯笑侮收召后学作师说因抗顔而为师世果羣怪聚骂指目牵引而憎与为言词愈以是得狂名居长安炊不暇熟又挈孥而东如是者数矣屈子赋曰邑犬羣吠吠所怪也仆往闻庸蜀之南恒雨少日日出则犬吠予以为过言前六七年仆来南二年冬幸大雪逾岭被南越中数州数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日而吾子必欲使吾为越之雪不以病乎非独见病亦以病吾子然雪与日岂有过哉顾吠者犬耳度今天下不吠者几人而谁敢衒怪于羣目以召閙取怒乎仆自谪过以来益少志虑居南中九年增脚气病渐不喜閙岂可使呶呶者早暮咈吾耳骚吾心则固僵仆烦愦愈不可过矣平居望外遭齿舌不少独欠为人师耳抑又闻之古者重冠礼将以责成人之道是圣人所尤用心者也数百年来人不复行近有孙昌者独发愤行之既成礼明日造朝至外廷荐笏言于卿士曰某子冠毕应之者咸怃然京兆尹郑叔则怫然曳笏却立曰何预我耶廷中皆大笑天下不以非郑尹而快孙子何哉独为所不为也今之命师者大此吾子行厚而辞深凡所作皆恢恢然有古人形貌虽仆敢为师亦何所增加也假而以仆年先吾子闻道著书之日不后诚欲往来言所闻则仆固愿悉陈中所得者吾子茍自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明于子聊欲以观子气色诚好恶何如也今书来言者皆大过吾子诚非佞誉诬谀之徒直见爱甚故然耳始吾幼且少为文章以辞为工及长乃知文者以明道是固不茍为炳炳烺烺务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疎之欲其通廉之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也参之谷梁氏以厉其气参之孟荀以畅其支参之庄老以肆其端参之国语以博其趣参之离骚以致其幽参之太史以着其洁此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉茍亟来以广是道子不有得焉则我得矣又何以师云尔哉取其实而去其名无招越蜀吠怪而为外廷所笑则幸矣
　　与太学诸生喜伏阙留阳城司业书
　　二十六日集贤殿正字栁宗元敬致尺牍太学诸生足下始朝廷用谏议大夫阳公为司业诸生陶煦醇懿熙然大洽于兹四祀而已诏书出为道州仆时通籍光范门就职书府闻之悒然不喜非特为诸生戚戚也乃仆亦失其师表而莫有所矜式焉既而署吏有传致诏草者仆得观之盖主上知阳公甚熟嘉美显宠勤至备厚乃知欲烦阳公宣风裔土覃布美化于黎献也遂寛然少喜如获慰荐于天子休命然而退自感悼幸生明圣不讳之代不能布露所蓄论列大体闻于下执事冀少见采取而还阳公之南也翼日退自书府就车于司马门外闻之于抱关掌管者道诸生爱慕阳公之徳教不忍其去顿首西阙下恳悃至愿乞留如故者百数十人辄用抚手喜甚震忭不宁不意古道复形于今仆尝读李元礼嵇叔夜传观其言太学徒仰阙赴诉者仆谓讫千百年不可覩闻乃今日闻而覩之诚诸生见赐甚盛于戏始仆少时尝有意游太学受师说以植志持身焉当时说者咸曰太学生聚为朋曹侮老慢贤有堕窳败业而利口食者有崇饰恶言而肆鬭讼者有陵傲长上而谇骂有司者其退然自克特殊于众人者无几耳仆闻之恟骇怛悸良痛其游圣人之门而众为是也遂退托乡闾家塾考厉志业过太学之门而不敢局顾尚何能仰视其学徒者哉今乃奋志厉义出乎千百年之表何闻见之乖刺欤岂说者过也将亦时异人异无向时之桀害者耶其无乃阳公之渐渍导训明效所致乎夫如是服圣人遗教居天子太学可无愧矣于戏阳公有博厚恢宏之徳能容善伪来者不拒曩闻有狂惑小生依托门下或乃飞文陈愚丑行无頼而论者以为言谓阳公过于纳污无人师之道是大不然仲尼吾党狂狷南郭献讥曾参徒七十二人致祸负刍孟轲馆齐从者窃屦彼一圣两贤相继为大儒然犹不免如之何其拒人也俞扁之门不拒病夫绳墨之侧不拒枉材师儒之席不拒曲士理固然也且阳公之在于朝四方闻风仰而尊之贪冒茍进邪薄之夫庶得以沮其志不遂其恶虽微师尹之位而人实具瞻焉与其宣风一方覃化一州其功之逺近又可量哉诸生之言非独为己也于国体实甚宜愿诸生勿得私之想复再上故少佐笔端耳勗此良志俾为史者有以纪述也努力多贺
　　与裴埙书
　　应叔十四兄足下比得书示勤勤不以仆罪过为大故有动止相悯者仆望已矣世所共弃唯应叔辈一二公独未耳仆之罪在年少好事进而不能止俦辈恨怒以先得官又不幸早尝与游者居权衡之地十荐贤幸乃一售不得者诪张排根仆可出而辨之哉性又倨野不能摧折以故名益恶势益险有喙有耳者相邮传作丑语不知其卒云何中心之愆尤若此而已既受禁锢而不能即死者以为久当自明今亦久矣而嗔骂者尚不肯已坚然相白者无数人圣上日兴太平之理不贡不王者悉以诛讨而制度大立长使仆辈为匪人耶其终无以见明而不得撃壤鼓腹乐尧舜之道耶且天下熙熙而独呻吟者四五人何其优裕者博而局束者寡其为不一徴也何哉太和蒸物燕谷不被其煦一邹子尚能耻之今若应叔辈知我岂下邹子哉然而不耻者何也河北之师当已平奚虏闻吉语矣然若仆者承大庆之后必有殊泽流言飞文之罪或者其可以已乎幸致数百里之北使天下之人不谓仆为明时异物死不恨矣金州考绩已久独蔑然不迁者何耶十二兄宜当更转右职十四兄尝得数书无恙兄顾惟仆之穷途得无意乎北当大寒人愈平和惟楚南极海元防所不统炎昏多疾气力益劣昧昧然人事百不记一舍忧栗则怠而睡耳偶书如此不宣
　　与吕道州温论非国语书
　　四月三日宗元白化光足下近世之言理道者众矣率由大中而出者咸无焉其言本儒术则迂回茫洋而不知其适其或切于事则苛峭刻覈不能从容卒泥乎大道甚者好怪而妄言推天引神以为灵符恍惚若化而终不可逐故道不明于天下而学者之至少也吾自得友君子而后知中庸之门户阶室渐染砥砺几乎道真然而常欲立言垂文则恐而不敢今动作悖谬以为僇于世身编夷人名列囚籍以道之穷也而施乎事者无日故乃挽引强为小书以志乎中之所得焉尝读国语病其文胜而言厖好诡以反伦其道舛逆而学者以其文也咸嗜恱焉伏膺呻吟者至比六经则溺其文必信其实是圣人之道翳也余勇不自制以当后世之讪怒辄乃黜其不臧救世之谬凡为六十七篇命之曰非国语既就累日怏怏然不喜以道之难明而习俗之不可变也如其知我者果谁欤凡今之及道者果可知也已后之来者则吾未之见其可忽耶故思欲尽其瑕纇以别白中正度成书者非化光而谁辄令往一通惟少留视役虑以卒相之也往时致用作孟子评有韦词者告余曰吾以致用书示路子路子曰善则善矣然昔之为书者岂若是摭前人耶韦子贤斯言也余曰致用之志以明道也非以摭孟子盖求诸中而表乎世焉尔今余为是书非左氏尤甚若二子者固世之好言者也而犹出乎是况不及是者滋众则余之坚乎世者愈狭矣卒如之何茍不悖于圣道而有以啓明者之虑则用是罪余者虽累百世滋不憾而恧焉于化光何如哉激乎中必厉乎外想不思而得也宗元白
　　答杨中丞论文书　　　　　　　栁　冕
　　来书论文尽养才之道增作者之气推而行之可以复圣人之教见天地之心甚善嗟乎天地养才而万物生焉圣人养才而文章生焉风俗养才而志气生焉故才多而养之可以鼓天下之气天下之气生则君子之风盛古者陈诗以观人风君子之风仁义是也小人之风邪佞是也风生于文文生于质天地之性也止于经圣人之道也感于心哀乐之音也故观乎志而知国风逮徳下衰风雅不作形似艳丽之文兴而雅颂比兴之义废艳丽而工君子耻之此文之病也嗟乎天下之才少久矣文章之气衰甚矣风俗之不养才病矣才少而气衰使然也故当世君子学其道习其弊不知其病也所以其才日尽其气益衰其教不兴故其人日野如病者之气从壮得衰从衰得老从老得死沈绵而去终身不悟非良医孰能知之夫君子学文所以行道足下兄弟今之才子官虽不薄道则未行亦有才者之病君子患不知之既知之则病不能无病故无病则气生气生则才勇才勇则文壮文壮然后可以鼓天下之动此养才之道也在足下他日行之如老夫之文不近于道老夫之气已至于衰老夫之心不复能勇三者无矣又安得见古人之文论君子之道近先王之教斯不能必矣
　　初受拾遗献书　　　　　　　　白居易
　　五月八日翰林学士将仕郎守左拾遗臣白居易顿首顿首谨昧死献书于旒扆之下臣伏奉前月二十八日恩制除授臣左拾遗依前充翰林学士者臣已与崔羣同状陈谢但言忝冒未吐衷诚今者再黩宸严伏惟重赐详览臣谨按六典左右拾遗掌供奉讽谏凡发令举事有不便于时不合于道者小则上封大则廷诤其选甚重其秩甚卑所以然者抑有由也大凡人之情位髙则惜其位身贵则爱其身惜位则偷合而不言爱身则茍容而不谏此必然之理也故拾遗之置所以卑其秩者使位未足惜身未足爱也所以重其选者使上不忍负恩下不忍负心也夫位未足惜恩不忍负然后能有阙必规有违必谏朝廷得失无不察天下利病无不言此国朝置拾遗之本意也由是而言岂小臣愚劣昧懦所宜居之哉况臣本乡里防儒府县走吏委心泥滓絶望烟霄岂意圣慈擢居近职每宴饫无不先及每庆赐无不先霑中厩之马代其劳内厨之膳给其食朝惭夕惕已逾半年尘旷渐深忧愧弥剧未申微效又擢清班臣所以授官以来仅经十日食不知味寝不遑安唯思粉身以答殊宠但未获粉身之所耳今陛下肇建皇极初受鸿名夙夜忧勤以求致理每施一政举一事无不合于道便于时故天下之心颙颙然日有望于太平也然而今而后万一事有不便于时者陛下岂不欲闻之乎万一政有不合于道者陛下岂不欲革之乎傥陛下言动之际诏令之间小有遗阙稍关损益臣必宻陈所见潜献所闻但在圣心裁断而已臣又职在中禁不同外司欲竭愚衷合先陈露伏希天鉴深察赤诚无任感恩欲报恳欵屏营之至
　　答户部崔侍郎书
　　侍郎院长阁下户部牒中奉八月十七日书且承康宁喜与抃防并别观手翰访叙绸缪何眷好勤勤若此之不替也幸甚幸甚首垂问以鄙况不足云盖黙黙兀兀委顺任化而已次垂问以体气除旧目疾外虽不甚健亦幸无急病矣次垂问以月俸月俸虽不多然量入以为用亦不至冻馁矣又垂问以舍弟渠从事东川近得书且知无恙矣终垂问以心地此最要者辄梗槩言之顷与阁下在禁中日每视草之暇匡牀接枕言不及他尝以南宗心要互相诱导别来闲独随分増修比于曩时亦似有得得中无得无可寄言来书云麤示可乎斯不可也又知兵部李尚书同在南宫钱萧二舍人移官闲秩退朝之暇数获晤言每话旧游辄防见念此盖君子久要之心不为荣顇合散増减耳如不佞者又何幸焉然自到浔阳忽已周歳外物尽遣中心甚虚虽赋命之间则有厚薄而忘懐之后亦无穷通用此道推颓然自足又或杜门隐几块然自居木形灰心动逾旬月当此之际又不知居在何地身是何人虽鹏鸟集于前枯栁生于肘不能动其心也而况进退荣辱之累耶又思顷者接确论时走尝有言荐于执事云心与迹多相戾道与名不两立茍有志于道者若不幸于外是幸于内猥防叹赏犹忆之乎今之身心或近是矣退思此语抚省初心求仁得仁又何不足之有也前月中长兄从宿州来又孤幼弟侄六七人皆自逺至日有粝食歳有麤衣饥寒获同骨肉相保此亦黙黙委顺之外益自安也况庐山在前九江在左出门是沧浪水举头见香罏峯东西二林时时一往至如瀑水怪石桂风杉月平生所爱者尽在其中此又兀兀任化之外益自适也今日之心诚不待此而后安适况兼之者乎此鄙人所以安又安适又适而不知命之穷老之至也院长公望日重啓沃非遥仰惟勉树勲名勿以鄙劣为念
　　与李生论诗书　　　　　　　　司空图
　　文之难而诗之难尤难古今之喻多矣而愚以为辨于味而后可以言诗也江岭之南凡足资于适口者若醯非不酸也止于酸而已若鹾非不咸也止于咸而已华之人所以充饥而遽辍者知其咸酸之外醇美者有所乏耳彼江岭之人习之而不辨也宜哉诗贯六义则讽喻抑扬渟蓄渊雅皆在其间矣然直致所得以格自竒前辈诸集亦不专工于此矧其下者耶王右丞韦苏州澄澹精致格在其中岂妨于道学哉贾阆仙诚有警句然视其全篇意思殊馁大抵附于蹇涩方可致才亦为体之不备也矧其下者哉噫近而不浮逺而不尽然后可以言韵外之致耳愚幼尝自负既久而愈觉缺然然得于早春则有草嫩侵沙长冰轻着雨消又人家寒食月花影午时天又雨微吟足思花落梦无憀得于山中则有坡暖冬生笋松凉夏健人又川明虹照雨树宻鸟冲人得于江南则有戌鼓和潮暗船灯照岛幽又曲塘春尽雨方响夜深船又夜短猿悲减风和鹊喜灵得于塞下则有马色经寒惨雕声带晚饥得于丧乱则有骅骝思故第鹦鹉失佳人又鲸鲵人海涸魑魅棘林高得于道宫则有棊声花院闭幡影石坛幽得于夏景则有地凉清鹤梦林静肃僧仪得于佛寺则有松日明金像苔龛响木鱼又解吟僧亦俗爱舞鹤终卑得于郊园则有逺陂春早渗犹有水禽飞得于乐府则有晚妆留拜月春睡更生香得于寂寥则有孤萤出荒池落叶穿破屋得于惬适则有客来当意惬花发遇歌成虽庶几不滨于浅涸亦未废作者之讥诃也七言云逃难人多分隙地放生鹿大出寒林又得剑更胜添健仆亡书浑似忆良朋又孤屿池痕春涨满小栏花韵午晴初又五更惆怅回孤枕犹自残灯照落花又殷勤元旦日欹午又明年皆不拘于一槩也盖絶句之作本于诣极此外千变万状不知所以神而自神也岂容易哉足下之诗时辈固有难色傥复以全美为工即知味外之防矣






　　山西通志巻二百九
&lt;史部,地理类,都会郡县之属,山西通志&gt;
　　钦定四库全书
　　山西通志巻二百十
　　艺文【二十　书二啓　说九】
　　宋
　　回文相公谢服阕入觐书　　　　欧阳修
　　右某啓伏承荣奉制恩显膺宠典伏惟庆慰恭惟相公道兼文武功着鼎彞言行缙绅之表仪出入朝廷之轻重自执至情而不夺勉从制礼之难逾爰被徽章遂趋召节介圭来觐方优体貌之隆前席嘉谋即正弼谐之任实繋士夫之素论岂惟朽拙之焉依敢谓谦防特贻诲翰感铭之至忻忭交深
　　回文相公辞起复使相判河南书
　　伏承光奉制书起从哀次未皇驰贺特辱贻函伏惟留守太师相公望重缙绅道高岩庙出处之际繋中外之重轻张弛有宜兼将相之文武蔚为元老简在先朝虽孝性之隆专守经而执礼而权时之制或以义而断恩副圣君仄席之思见忠臣许国之急谅难遵于固避幸勉屈于至情修方与苍生同兹引领遽烦诲谕但极感悰
　　又回文相公服除迁侍中移判永兴书
　　又修啓窃承显奉制恩荐膺宠拜伏惟欢庆恭惟太师侍中器深宏达业茂经纶弛张文武之才出入将相之任而日者来觐冕旒之邃喜闻履舄之声从容话言固多仁者之利体貌耆旧是惟先帝之臣宜加异数之优以为一面之重虽方劳于忧顾借有素之威名然而患轻四支不足爬搔于虮虱坐制万里理当根本于朝廷即期廊庙之来归始慰士夫之素望过防谦挹曲示诲言趋宾戺以无由积感悰而徒切
　　回陈州王宻学贺冬书
　　右修啓天心来复七日之亨有初阳气潜萌万物之生以此兹谓履长之庆宜膺多福之祥伏惟某官性禀纯诚识穷至韫讲明道徳是惟旧学之臣啓沃谋猷蔚有嘉言之话暂遂偃藩之便已劳侧席之思即膺图任之求庸慰具瞻之望顾惭衰朽方卜退藏自期田畆之获安惟幸仁人之在上倾依祝咏交集悰灵
　　与江惇礼秀才书
　　向示非国语论鄙意素不然之但未暇为书尔乃示甚喜栁子之学大率以礼乐为虚器以天人为不相知云云虽多皆此耳此所谓小人无忌惮者君正之大善至于时令断刑贞符四维之皆非是前书论之稍详今冗廹粗陈其略须见乃尽言然迂学违世不敢自是因君意合偶复云尔
　　与张秀才第一书
　　修顿首致书秀才足下前日辱以诗赋杂文啓事一贽披读三四不能辄休足下家籍河中为乡进士精学励行尝已选于里升于府而试于有司矣诚可谓彼邦之秀者欤然士之居也游必有友学必有师其乡必有先生长者府县必有贤守长佐吏彼能为足下称才而述美者宜不少矣今乃越数百里犯风霜干大国望官府下首于阍谒者以通姓名趋走拜伏于人之阶庑间何其勤劳乎岂由心负其所有而思以一发之耶将顾视其乡之狭陋不足自广而谓夫大国多贤士君子可以奋扬而光逺之耶则足下之来也其志岂近而求岂小耶得非磨光濯色计之熟卜之吉而后勇决以来耶今市之门旦而啓商者趋焉贾者坐焉持宝而欲价者之焉赍金而求宝者亦之焉闲民无资攘臂以游者亦之焉洛阳天下之大市也来而欲价者有矣坐而为之轻重者有矣予居其间其官位学行无动人也是非可否不足取信也其亦无资而攘臂以游者也今足下之来试其价既就于可以轻重者矣而反以及予夫以无资者当求价之责虽知贪于所得而不知有以为价也故辱赐以来且慙且喜既不能塞所求以报厚意姑道此以为谢
　　与张秀才第二书
　　修顿首白秀才足下前日去后复取前所贶古今杂文十数篇反复读之若大节赋乐古大古曲等篇言尤高而志极大寻足下之意岂非悯世病俗究古明道欲拔今以复之古而翦剥齐整凡今之纷殽驳冗者欤然后益知足下之好学甚有志者也然而述三皇太古之道舍近取逺务高言而鲜事实此少过也君子之于学也务为道为道必求知古知古明道而后履之以身施之于事而又见于文章而发之以信后世其道周公孔子孟轲之徒常履而行之者是也其文章则六经所载至今而取信者是也其道易知而可法其言易明而可行及诞者言之乃以混防虚无为道洪荒广略为古其道难法其言难行孔子之言道曰道不逺人言中庸者曰率性之谓道又曰可离非道也春秋之为书也以成隠让而不正之传者曰春秋信道不信邪谓隠才能蹈道齐侯迁衞书城楚邱与其仁不与其专封传者曰仁不胜道凡此所谓道者乃圣人之道也此履之于身施之于事而可得者也岂如诞者之言者耶尧禹之书皆曰若稽古傅说曰事不师古匪说攸闻仲尼曰吾好古敏以求之者凡此所谓古者其事乃君臣上下礼乐刑法之事又岂如诞者之言者耶此君子之所学也夫所谓舍近而取逺云者孔子生周之世去尧舜逺孰与今去尧舜逺也孔子删书断自尧典而弗道其前其所谓学则曰祖述尧舜如孔子之圣且勤而弗道其前者岂不能耶盖以其渐逺而难彰不可以信后世也今生于孔子之絶后而反欲求尧舜之已前世所谓务高言而鲜事实者也唐虞之道为百王首仲尼之叹曰荡荡乎谓高深闳大而不可名也及夫二典述之炳然使后世尊崇仰望不可及其严若天然则书之言岂不高耶然其事不过于亲九族平百姓忧水患问臣下谁可任以女妻舜及祀山川见诸侯齐律度谨权衡使臣下诛放四罪而已孔子之后惟孟轲最知道然其言不过于教人树桑麻畜鸡豚以谓养生送死为王道之本夫二典之文岂不为文孟轲之言道岂不为道而其事乃世人之甚易知而近者盖切于事实而已今学者不深本之乃乐诞者之言思混沌于古初以无形为至道者无有高下逺近使贤者能之愚者可勉而至无过不及而一本乎大中故能亘万世可行而不变也今以谓不足为而务高逺之为胜以广诞者无用之说是非学者之所尽心也宜少下其高而近其逺以及乎中则庶乎至矣凡仆之所论者皆陈言浅语如足下之多闻博学不宜为足下道之也然某之所以云者本欲损足下髙逺而俯就之则安敢务为竒言以自高邪幸足下少思焉
　　与王深甫论五代张宪帖
　　修啓辱教甚详防益不浅所疑所论皆与修所考验者同今既疑之则欲着一小论于传后以哀其忠如此得否修之所书只是变赐死为见杀于宪无所损益宪初节甚明但弃城而走不若守位而死已失此节则见杀与赐死同尔其心则可喜但举措不中尔更为觅张昭传中所载或为录示犹幸目痛草草不次修再拜　庄宗月一日遇弑存霸在河中闻变走太原见杀而宪亦走忻州明宗初三日入洛十日监国二十日即位宪二十四日死初以此疑之又本传言明宗郊天宪得昭雪则似非明宗杀之更为思之如何
　　同前
　　修啓辱教益详尽多荷多荷存霸奔太原人言其马秋断疑其战败而来存霸乃以情告仍自髠衣僧衣见符彦超曰愿为山僧望公庇防彦超亦欲留之候朝命为军众所杀若此则宪似知庄宗已崩据张昭劝宪奉表则知新君立明矣但不知其走忻州何故也此意可喜而死不得其所尔食后见过更尽髙议可乎修再拜金
　　伐宋上书　　　　　　　　　　胥　鼎
　　窃懐愚恳不敢自黙谨条利害以闻昔泰和间盖尝南伐时太平日久百姓富庶马蕃军锐所谓万全之举也然犹亟和以偃兵为务大安之后北兵大举天下骚然者累年然军马气势视旧才十一耳至于器械之属亦多损弊民间差役重繁寖以疲乏而日勤师旅逺近动揺是未获一敌而自害者众其不可一也今歳西北二兵无入境之报此非有所惮而不敢也意者以去年北还姑自息养不然则别部相攻未暇及我如闻王师南征乗隙并至虽有潼关大河之险殆不足恃则三面受敌者首尾莫救得无贻后悔乎其不可二也凡兵雄于天下者必其士马精强器械犀利且出其不备而后能取胜也宋自泰和再修旧好练兵峙粮缮修营垒十年于兹矣又车驾至汴益近宋境彼必朝夕忧惧委曲为防况闻王师已出唐邓必徙民渡江所在清野止留空城使我军无所得徒自劳费果何益哉其不可三也宋我世讐比年非无恢复旧疆洗雪前耻之志特畏吾威力不能窥其虚实故未敢轻举今我军皆山西河北无依之人或招还逃军胁从归国大抵乌合之众素非练习而遽使从戎岂能保其决胜哉虽得其城内无储蓄亦何以守以不练乌合之辈深入敌境进不得食退无所掠将复遁逃啸聚为腹心患其不可四也发兵进讨欲因敌粮此事不可必者随军转输则又非民力所及沿边人户虽有恒产而赋役繁重不胜困惫又凡失业寓河南者皆衣食不给贫穷之廹盗所由生如宋人阴为招募诱以厚利使为乡导伺我不虞突而入冦则内有叛民外有勍敌未易图之其不可五也今春事将兴若进兵不还必违农时以误防秋之用此社稷大计岂特疆场利害而已哉其不可六也臣愚以为止当遴选材武将士分布近边州郡敌至则追撃去则力田以广储蓄至于士气益强民心益固国用丰饶自可恢廓前业成中兴之功一区区之宋何足平乎
　　遗圗们呼圗克们书
　　元帅始镇河中惠爱在民移斾晋安逺近忻仰去歳兵入平阳不守河东保完者惟绛而已盖公坐筹制胜威徳素着故不动声气以至无虞也迩来传闻治政太刚科徴太重鼎窃忧之古人有言御下不寛则人多惧祸用人有疑则士不尽心况大兵在迩邻境已虚小人易动诚不可不虑也愿公以谦虚待下忠孝结人明赏罚平赋税上以分圣主宵旰之忧下以为河东长城之托
　　上耶律中书书　　　　　　　　元好问
  </div>
  <div class="pagination">
   <a href="山西通志_page630.html">
    上一页
   </a>
   <span>
    ...
   </span>
   <a href="山西通志_page626.html">
    626
   </a>
   <a href="山西通志_page627.html">
    627
   </a>
   <a href="山西通志_page628.html">
    628
   </a>
   <a href="山西通志_page629.html">
    629
   </a>
   <a href="山西通志_page630.html">
    630
   </a>
   <span class="current-page">
    631
   </span>
   <a href="山西通志_page632.html">
    632
   </a>
   <a href="山西通志_page633.html">
    633
   </a>
   <a href="山西通志_page634.html">
    634
   </a>
   <a href="山西通志_page635.html">
    635
   </a>
   <a href="山西通志_page636.html">
    636
   </a>
   <span>
    ...
   </span>
   <a href="山西通志_page632.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
