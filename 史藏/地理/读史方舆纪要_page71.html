<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 71 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 71 页/共 479 页</h1>
    <div class="content">　　白渠在县西。旧自河南武安县流入境，牛首水及武始县之拘涧水，悉流合焉。又东经成安、肥乡县，而入漳水。今余流仅存，俗犹谓是水为拘水也。

　　○邯郸宫《志》云：旧址在城西北一里许。《舆地要览》以为赵王如意所建。东汉初犹存。光武破王郎，居邯郸宫，昼卧温明殿。是也。又齐主高纬时，尝营邯郸宫。盖即赵宫故址更为营建云。

　　丛台在县城东。世传赵武灵王所筑。颜师古曰：以其连聚非一，故曰丛台。汉高后元年，赵丛台灾。更始二年，光武拔邯郸，置酒高会，与马武登丛台。是也。今有丛台驿，在县治西南。○洪波台，在县东南三十里洪波村。《赵都赋》：南有洪波浊河。《后汉志》注：邯郸有洪波台，赵简子与诸大夫饮酒酣而泣处也。又陵台，在县西北三十里，赵惠文王、孝成王悼襄王所葬处。亦曰三陵村。

　　清河县府东北二百里。东南至山东东昌府百三十里，南至大名府二百十里，西至顺德府二百四十里，北至冀州百三十里。汉信城县地，属清河郡。后周为武城县，清河郡治焉。隋初，郡废，改县曰清河县，为贝州治。自唐至宋，皆为州郡治。金移恩州治历亭县，而清河县仍属恩州。元属大名路。明初属大名府。洪武六年，改今属。城周九里有奇，编户六里。

　　○贝州城在县治东。汉置清河郡，治清阳。后汉桓帝改为甘陵国，移治甘陵县。晋复曰清河国。后周移武城县于汉信城县界，以郡治焉，兼置贝州。隋初郡废，改县曰清河，仍为州治。炀帝复曰清河郡。唐复曰贝州。天宝初亦曰清河郡。乾元初，复故。五代梁乾化三年，魏州帅杨师厚掠赵王之境，使刘守奇分道自贝州入趣冀州。石晋天福三年，分天雄军之地置永清节度于贝州，兼领博、冀二州。九年，以契丹将入犯，贝州为水陆要冲，多聚刍粟，为大军数年之储。既而契丹逼贝州，叛将邵柯导之入城，悉为所有。周显德初，废永清军。宋仍曰贝州。《宋志》：端拱元年，清河县徙治永宁镇。淳化九年，又徙今治。庆历八年，平王则之乱，改曰恩州。金人移州治历亭县，即今山东恩县也。国初，又废恩州为县，而清河郡及贝州之名遂泯。甘陵故城，见山东夏津县。永宁镇，或曰在县东北。

　　甘陵城在县西北。周甘泉市地。秦置厝县，属巨鹿郡。汉属清河郡。后汉章帝子清河孝王庆初立为太子，被废。其子是为安帝。王薨，葬于厝县之广丘，安帝因尊陵曰甘陵，县亦取名焉。清河国移治于此。桓帝建和二年，又改清河国曰甘陵国。晋又改甘陵县为清河县，仍为清河国治。后魏因之。北齐改为贝丘县。隋省入清阳县。

　　清阳城在县东。汉县，清河郡治此。景帝中元二年，封皇子乘为王国。武帝元鼎三年，徙代王义为清河王，都清阳，即此。后汉省。《括地志》：清阳故城在清河县西北八里。是也。又隋改故甘陵为清阳。今见山东夏津县，非汉之清阳也。

　　信成城县西北十二里。汉县，属清河郡。后汉省。应劭曰：甘陵西北五十里，有信成亭，故县也。《水经注》：后赵置水东县于此城，故亦曰水东城。又汉有信乡县，属清河郡。宣帝封清河刚王子豹为侯国。亦作新乡。元始中，有新乡侯上书，言莽宜居摄。佟，即豹孙也。孟康曰：顺帝更名安平。按《后汉志》，安平县故属涿，非清河之境。应劭曰：甘陵西北十七里，有信乡故县。是也。又《风俗记》：东武城西北三十里有复阳亭，故县也，属清河郡。今枣强县有故复阳城。

　　末否城县东北五十里。晋建兴初，幽州都督王浚使辽西鲜卑段疾、六眷等，与石勒相持。末否，六眷之从弟也，尝筑城于此，因名。○清河城，在县东南。《风俗志》：甘陵郡东南十七里，有清河故城。汉高六年，封功臣王吸为侯邑，世谓之鹊城也。《水经注》甘陵故城直东二十里有艾亭城，疑即清河城。后蛮居之，故世称蛮城。

　　○清河旧在县西。《水经注》：淇水自馆陶清渊，又东北过广宗县，为清河。又东北入县界，与张甲故渎合。《战国策》苏秦说赵曰：赵东有清河。张仪说赵曰：秦告齐使兴师渡清河，军于邯郸之东。是也。汉因之置清河郡。今堙。县，见景州。○张甲河，在县境。《汉志》信成县有张甲河，首受屯氏别河，流经广宗县界，又东北入冀州界，至，入漳水。别河，谓屯氏别出之河也。亦自馆陶流入境。今皆堙废。《水经》：淇水自馆陶清渊东北，过广宗县东，为清河。清河又东过修县，与大河张甲故渎合，又东过东光、南皮等县，齐之北界也。

　　永济渠县西北十里，引清漳水入此。旧名瓠子渠。隋炀帝征辽，改曰永济渠。俗名御河，即卫水也。元人开合运河，卫河渐徙而南，经武城恩县之西，去县境遂远。○涉水渠，在县东。《志》云：渠自莲花池达永济渠。先是卫河数决，故凿此渠，广丈余，长四十里。遇泛溢为灾，赖此泄之。今涸。

　　直渠在县西。汉时大河所经也。《沟洫志》：地节中，郭昌使行河，河曲三所。水流之势，皆邪直贝丘，恐水势盛，堤防不能禁，乃各更穿渠，直东经东郡界中，不令北曲。渠通，百姓安之。建始初，清河都尉冯逡言：郭昌穿渠后三岁，河水更从第二故曲间北可六里，复南合。今其曲势复邪直，贝丘百姓寒心，宜复穿渠东行。不听。今皆堙废。又二渠，亦在县境。《汉书音义》：二渠一出贝州西南南折，一则漯川也。禹厮二渠以引其河，即此。今涸。漯川，见山东莘县。

　　鸣犊口在县东南。旧为大河所经。《汉书》：元帝永光五年，河决清河灵鸣犊口，而屯氏河绝。成帝建始初，清河都尉冯逡言：郡承河下流，无大害者，以屯氏河通，两川分流也。今屯氏河塞，灵鸣犊口又益不利，独一川兼受数河之任，虽高增堤防，终不能泄。屯氏河不流行七十余年，新绝未久，其处易浚。又所居高于以分流杀水势，道里便宜。不听。后二岁，河果决于馆陶及东郡金堤。灵，灵县，见山东博平县。屯氏河，亦详见山东馆陶县。

　　鲧堤县西三十里。自顺德府广宗县逶迤入境，相传鲧治水时所筑。又曲堤，在县东北。齐时，群盗多萃于此，郡守宋世良下车颁行八条之制，盗奔他境。盖地近河需，故群盗得以依阻。

　　○新栅在县西。晋太元中，燕人齐涉据新栅，降慕容垂。垂以涉为魏郡太守。既而附于泰山叛帅张愿，垂欲击之。慕容隆曰：新栅坚固，攻之未易拔。愿破，则涉不能自存矣。乃击愿，破之，新栅亦下。

　　宁化镇在县西南。《宋志》：政和七年，臣僚言：恩州宁化镇，大河之侧，地势低下，正当湾流冲激之处。岁久堤岸怯薄，沁水透堤甚多。近镇居民，例皆移避。夏秋霖潦，堤防一失，恐妨阻大名、河间诸州往来边路，乞付有司贴筑固护。从之。

　　甘陵在故厝县。应劭曰：安帝以孝德皇后葬于厝，尊曰甘陵。是也。宋白曰：汉安帝父清河孝王陵，在清河县东南三十里，《城冢记》仍谓之英陵。帝母左氏葬于县东北角，名曰甘陵。 
　
 
　

　
读史方舆纪要
　
　

卷十六 

卷十六
　　◎北直七

　　◇大名府东至山东东昌府一百八十里，南至河南开封府三百二十里，西南至河南卫辉府二百八十里，西至河南彰德府二百二十里，西北至广平府一百二十里，东北至广平府清河县二百十里。自府治至京师一千一百六十里，至南京一千六百五十里。

　　《禹贡》兖州之域。夏为观扈之国。春秋晋地。战国属魏。秦属东郡。汉属魏郡时郡治邺。后汉因之按建安十七年，割河内、东郡、巨鹿、广平、赵国十四县以益魏郡。十八年，分置东、西都尉。时魏为曹操封国也。三国魏分置阳平郡。黄初二年，以魏郡东部为阳平郡治元城。晋因之。宋亦为阳平郡，后魏因之治馆陶。后周末，置魏州治贵乡县。隋初因之。大业初，改为武阳郡隋末，李密改为魏州。寻为窦建德所据。唐武德四年，复为魏州置总管府，寻改为都督府。贞观初省。龙朔初，改为冀州又为大都督府，督贝、德、相、棣、沧等州。咸亨中，复故。天宝初，曰魏郡治元城县。乾元初，复曰魏州寻置魏博节度，亦曰天雄军。建中三年，田悦拒命，称魏王。僭改魏州为大名府。余详州域形势。下仿此。五代唐同光初，升为东京兴唐府。三年，改东京曰邺都天成四年，还曰魏州，寻复为邺都。晋曰广晋府开运二年，复置天雄军于此。汉曰大名府。周显德初，复罢邺都为天雄军，而府如故。宋因之亦曰魏郡。庆历二年，建为北京八年，置大名府路，领北京、澶、怀、卫、德、滨、隶等州军。金仍为大名府路宋建炎四年，金人立刘豫为齐帝，据大名。寻徙汴。绍兴七年，金人废豫，仍为大名府，亦曰天雄军。《志》云：金贞二年，改安武军。而《金史》不载。元曰大名路。明改大名府，领州一、县十。今仍曰大名府。

　　府西峙太行，东连河济，形强势固，所以根本河北，而襟带河南者也。春秋时，齐、晋尝角逐于此。及战国之季，魏人由以拒赵而抗齐。自秦以降，黎阳、白马之险，恒甲于天下。楚、汉之胜负，于此而分。袁、曹之成败，由此而决。晋室多故，漳河之交，玄黄变更，南北津途，咽喉所寄也。隋末，武阳郡丞元宝藏以郡降李密，请改为魏州，又请西取魏郡。密从之，而军声振于河朔。窦建德及刘黑闼皆有问鼎中原之志，辄争魏州以临河。南唐得魏州，亦为重镇。迨安史倡乱，河北之患，二百余年，而腹心之忧，常在魏博。朱温据有汴州，倚魏州为肩背。魏州入晋，而梁祚遂倾矣。自庄宗以魏州称帝，其后邺都军乱，李嗣源因之而承大统。郭威复自邺都南向，竟移汉祚。邺都于河南，遂成偏重之势广顺初，以邺都镇抚河北，控制契丹，特命腹心镇之。宋亦建陪京于此，以锁钥北门，契丹不敢遽窥也。及守御非人，女真长驱犯黎阳，大名竟不能为藩篱之限，因而汴洛沦胥，驯至九州崩陷。使大名兵力，足以根柢两河，虽渐车之流，女真其未敢涉矣。说者曰：河既南徙，今日之大名形势，视昔为一变。不知东指郓、博，西出相、卫，南迫汴梁，大名介其中，道里便易，皆可不介马而驰也。夫守险非难，用险为难。用有形之险非难，用无形之险为难。如谓大河既徙，无险可恃而少之，则齐、豫之间，列城数十，皆与大名犬牙相错者也。举不足为用武之资欤？

　　今府，宋之北京也。唐为魏州。宝应以后，魏博节镇治焉按旧《志》，魏州城外有河门旧堤。唐中和中，节度使乐彦桢筑罗城约河门旧堤，周八十里。后唐建为东京，寻曰邺都。晋、汉因之。后周复为天雄军。皆因旧城不改《志》云：大名府有隍城，郭威镇邺都时筑。宋建北京，乃增修城郭，内为宫城，周三里一百九十八步。宫城南三门，中曰顺豫《宋志》：顺豫门内东西各一门，曰左右保成，东曰省风，西曰展义。东一门，曰东安。西一门，曰西安熙宁九年，北面增置一门，曰靖武。其外城周四十八里二百有六步。南面三门，正南门曰南河熙宁九年，改曰景风，其东曰南砖熙宁九年，改曰亨嘉。已下诸门，皆是年所改也，西曰鼓角改曰阜昌。北面二门，正北门曰北河旧《志》：魏州北门旧曰馆陶。光化二年，幽州帅刘仁恭侵魏博，攻魏州，上水关馆陶门。汴将葛从周救魏博，败却之。胡氏曰：门以路出馆陶而名。宋曰北河门。熙宁中，曰安平门，其西曰北砖改曰辉德。东面二门，正东曰冠氏改曰华景。又有冠氏第二重门及子城东门，时改曰春祺及泰通。子城在宫城之外，旧牙城也，东南曰朝城改曰安流。又有朝城第二重门，时亦改曰巽齐。西面二门，正西曰魏县改曰宝成。又有魏县第二重门及子城西门，时亦改曰利和及宣泽，西南曰观音《五代史》：魏州罗城西门曰观音门。晋天福初，改曰金明，即此门也。宋仍曰观音门，复改为安正门。又有观音第二重门，时亦改曰静方。又上水关曰善利，下水关曰永济元丰七年，善利、永济二关俱废。其后金人立刘豫于此，寻迁汴，亦伪称北都。豫废，置大名府路。元人亦因旧城。前朝洪武三十一年，漳河泛溢，城沦于水，因迁今治，在旧城西八里。建文三年，营筑土城。成化、弘治以后，相继增修。嘉靖四十年，易以砖石。隆庆四年，复增葺之。寻以涨水冲啮，屡葺屡圮。万历二十年，大水，城坏，又复改筑，始为完固。有门四，周仅九里，非复宋时陪都之制矣。

　　元城县附郭。春秋时沙麓地，后为魏地。魏武侯公子元食邑也。汉因置元城县，属魏郡。后汉因之。曹魏置阳平郡于此。晋及后魏因之。东魏天平初，阳平郡移治馆陶县，仍属魏郡。后齐县废。隋开皇六年，复置，属魏州。唐因之。贞观十七年，并入贵乡。圣历中，复置。开元十三年，移入郭下，与贵乡并为州治。五代唐曰兴唐县，晋复为元城县。宋因之。元至元初，省入大名县，寻复置。今编户三十九里。

　　○元城故城在府东。刘句曰：隋元城治古殷城，在今朝城东北十二里。唐贞观中，并入贵乡。圣历二年，复分贵乡、萃县地置元城县，治王莽城。开元中，移入郭下。王莽城在今城东北二十余里王莽河北岸，亦谓之故元城。唐武德五年，刘黑闼攻魏州，不下，引兵南拔元城，复还攻之。此即朝城县境之元城也。五代梁贞明二年，刘自莘县袭魏州，至城东，晋兵击之，稍却，至故元城西，为晋兵所围，大败，走黎阳，渡河保滑州。此王莽城之元城也。又石晋天福九年，契丹入寇，前锋至黎阳，契丹主屯于元城，赵延寿屯南乐。此元城亦即故王莽城，胡氏以为古殷城也。又《郡国志》沙麓旁有元城故城遗址，盖汉县治云。

　　魏县城府西三十里，相传魏县旧治此。自汉以来，皆属魏郡。隋末宇文化及自黎阳北趣魏县，称许帝于此。后益徙而西，此城遂废。今名旧县店，亦曰魏店。五代梁龙德二年，戴思远自杨村袭晋魏州。晋将李嗣源觉之，自澶州驰进，军于梁公祠下，遣人告魏州使为备。思远至魏店，嗣源遣兵挑战。思远知有备，乃西渡洹水，拔成安，大掠而去。又魏武侯城，在旧城南十里，相传魏武侯所置。旧有坛，亦曰武侯坛。

　　五鹿城在府东南。春秋时卫地，亦与齐、晋接境。《国语》：齐桓公筑五鹿，以卫诸侯。《左传》：晋公子重耳出亡过卫，出于五鹿，乞食于野人。即此处也。僖二十八年，晋伐卫，取五鹿。其后仍属卫。襄二十五年，卫献公自齐还国，齐崔杼止其帑，以求五鹿。后复入于晋。哀元年，齐侯、卫候救邯郸午之子稷于邯郸，围五鹿。四年，齐、卫救范氏，围五鹿。皆此城也。杜预曰：元城县东有五鹿。是矣。《志》云：府东四十五里有五鹿城。又《郡志》：旧元城东三十里，有五孝城。当即五鹿之误。

　　阳狐城《括地志》：在元城县东北三十里。《史记·齐世家》：宣公四十三年，田庄子伐晋，围阳狐。盖晋邑也。又《魏世家》：文侯二十四年，秦伐我至阳狐。胡氏曰：是时，秦兵未得至元城，盖在河东境内。今山西垣曲县有阳胡城，是也。又几城，《括地志》云在元城县东南。战国时，魏伐齐，取几。《史记》：赵惠文王二十三年，楼昌将攻魏几，不能取。十二月，廉颇将攻几，取之。即此城也。二城盖俱近山东朝城县界。

　　马陵城在府东南。隋开皇六年，分元城县地置马陵县，属魏州。大业初省。又府境有襄城，汉武帝封韩婴为襄城侯。《郡邑志》元城县有废襄城，是也。

　　○沙麓山府东四十五里。《春秋》僖十四年，沙鹿崩。《梁传》曰：林属于山，曰鹿沙，山名也。《水经注》：元城县有沙丘堰，大河所经，以沙鹿山而名。又沙鹿亦名女坐丘，周穆王女叔坐曾届此，因名。

　　○御河在府城南。亦曰通济渠，一名永济渠。即隋大业中所开，淇、卫诸水之下流也。自河南卫辉府境，流经县、滑县、内黄、魏县之境，又东北流，经此过小滩镇。又北入馆陶县界，合于新漳水，亦名白沟水。对北白沟而言，谓之南白沟。唐咸亨中，李灵龟为魏州刺史，凿永济渠，以通新市，百姓利之。又开元二十八年，刺史卢晖移永济渠，自石灰窑引流至城西，注魏桥。夹渠置楼百余间，以贮江淮之货。亦谓之西渠。唐建中三年，河东帅马燧等攻叛帅田悦于魏州，悦撄城自守。既而幽州帅朱滔等叛应悦，引兵赴援。悦恃援军将至，遣将康等出城西，与燧等战于御河上，大败而还。《元志》：御河自魏县界，经元城县泉源乡于村渡，南北约十里。东北流至包家渡，下接馆陶县界。

　　漳河府西北二十里。有新旧二河，俱自魏县流经府境。《志》云：旧漳河自魏县东南流经府城西南，入卫河。后徙，从魏县东北流经府北，下流至馆陶县界，入卫河，谓之新漳。《五代史》：梁开平五年，晋王存勖败梁兵，自赵州进围魏州。梁将杨师厚引军自磁、相赴救。晋解围去，师厚追之，逾漳水而还。宋时尝引漳水注雕马河，入府城，灌御河。又从东北陡门出，灌流沙河，复入漳河，以通漕运。今故渠已湮。《河渠考》：漳水流浊，最多决溢。明洪武初，漳水溢。三十一年，漳、卫并溢，郡城遂圮。自宣德以后，横流决啮，不可胜纪。其最甚者，莫如嘉靖三十六年，漳、卫横流，盘旋于元城、大名、南乐、魏、、内黄等县境，民至有攀木而栖者。盖漳盛而卫不能容，泛滥为灾也。又云漳、卫二河，并在府境。大抵卫常安流，漳善决啮。明初，漳水从魏县北，历西店东，注馆陶，合卫水。正德初，漳河决魏县阎家渡。又十年，决双井渡，皆合卫水，由艾家口东北经小滩镇，而入馆陶界。堤堰完固，环抱郡城，虽有决啮之害，补塞亦易。嘉靖三十六年，复决于魏县西南回隆镇。遂舍艾家口，经大名县南，分流汗漫，东至岔道村，始合旧河。公私皆以泛滥为病。隆庆三年，漳水大溢，大名县城垣、室庐，几至为墟。万历十九年，始自大名县西白水村至艾家口，开渠十一里，达漳河故道，复自艾家口导支流入府城壕。工甫毕，淫潦适至，赖二流分派，大名县得以无恙。因拟益为闸坝，以节宣之。自是水患差少。余详大川漳水。

　　屯氏河在府东。《志》云：《汉书》武帝塞宣防，后河复决于馆陶，分为屯氏。即此河也。按此盖屯氏别河，决于成帝时，泛滥兖、豫者，其后流绝。亦名为王莽河。班固曰：禹酾二渠以引河。一则漯川，今河所经。一则北渎，王莽时绝，故世俗名是流为王莽故河。唐建中三年，朔方帅李怀光等，与朱滔战于惬山，败绩。是夕，滔等堰永济渠入王莽故河，绝官军粮道及归路。明日，水深三尺余，马燧等大惧，卑辞谢滔，始得与诸军涉水而西，退保魏县。兴元初，朱滔与田悦有隙，攻悦贝州。会田绪杀悦，滔喜，遣兵攻魏州军王莽河。又后唐同光四年，赵在礼等作乱，自临清、永济、馆陶趣魏州。州将孙铎请乘城为备，且募壮士伏王莽河，逆击之。监军史彦琼不听。贼掩至魏州，城陷。宋时，大河自澶州而东北，出大名元城之东。其后决徙不一，屯氏河之故迹遂堙。《一统志》：王莽河，一名毛河。即屯氏河之讹矣。又金堤，《邑志》云在旧府城北十九里，即汉成帝时所筑，北尽馆陶县界。

　　沙河府东北四十里。《志》云：河南北约长二十里，东西阔二里，流常不定。一名流沙河。下流合于漳河。又雕马河，在府西南。宋时引漳河注此，绝卫河而注城中，复北出以入于卫河。今皆湮废。○马颊河，在县东五十里。旧自开州流经此，阔约百步。今虽枯竭，故道犹存。淫雨泛溢，辄害禾稼。下流入山东朝城等县境。今详见山东高唐州。

　　○马陵道府东南十里。《左传》成七年，公会诸侯救郑，同盟于马陵。《战国策》：梁惠王二十七年，伐韩。齐救韩，使田忌、孙膑直走魏都。魏将庞涓倍道并行逐之，孙子度其行，暮当至马陵。马陵道狭，而旁多阻隘，乃使万弩夹道而伏，涓至杀之。即此处。是时梁尚都安邑，齐入魏境道出此也。隋因置马陵县。宋人河北漕运，往往于黎阳或马陵道口装卸，盖津要所关矣。

　　沙亭在府东。《春秋》定七年，齐侯、卫侯盟于沙。左氏谓之琐。杜预曰：元城县东南有沙亭。晋太和五年，秦王猛围邺，燕慕容桓自沙亭屯内黄。是也。《晋·地道记》：元城县南有琐阳城。盖即沙亭矣。○金波亭，在故魏州城内。五代梁乾化五年，分魏博为两镇，置昭德军于相州。魏人不乐分徙，遣刘将兵屯南乐以逼之。遣别将王彦章将骑入魏州，屯金波亭。既而魏州军乱，围金波亭，彦章斩关走。

　　小滩镇府东北三十五里卫河滨。自元以来，为转输要道。又东北三十里，而达山东冠县。今河南漕运，以此为转兑之所，有小滩巡司。嘉靖三十七年，又设税课司于此。或以为镇即古枋头，误也。其西南数里有岔道村，亦卫河所经也。○台头堡，在府城南，其地有高台。相传魏惠王拜郊台，村因以名。又束馆堡，在府东六十里，以有束庙而名。亦曰束馆。《镇志》云：府西北三十里有西店集，漳河旧经此。又有儒家寨堡，在府西北四十里。黄金堤堡，在府东北三十里，皆商民辏集处。

　　铜雀驿在魏州旧城内。五代梁乾化二年，宣义帅杨师厚军魏州，馆于铜雀驿。会朱友弑逆，师厚遂入牙城，据有魏博。是也。《志》云：今有艾家口水驿，在城南卫河滨。

　　河门在旧魏州城外。《唐书》魏州有河门旧堤，魏帅乐彦桢尝因以筑罗城。五代梁乾化五年，分魏相为两镇。魏人谋作乱，曰：六州历代藩镇，兵未尝远出河门。谓此也。○狄公祠，旧在府西南二十里。狄仁杰尝刺魏州，民因立祠祀之。晋将李嗣源自澶州驰救魏州，军狄公祠下，即此。

　　大名县府东南十里。东至山东朝城县七十里，东北至山东冠县九十里，东南至南乐县三十五里。本汉元城县地。东魏天平二年，析置贵乡县，属魏郡。后周为魏州治。隋因之。唐亦为魏州治。五代梁乾化末，晋王存勖入魏州，改曰广晋县。汉曰大名县。宋熙宁六年，省入元城县。绍圣二年，复置。政和六年，移治南乐镇，即今县治也。金亦为倚郭县。元初仍治于此，寻又迁入郭内。至元九年，复还故治。明初废。洪武三十一年，复置于郭内。永乐九年，复还故治。今城周五里有奇，编户十九里。

　　○贵乡废县在今县北。《水经注》沙丘堰有贵乡。《五代志》：前燕慕容置贵乡县，属昌乐郡。昌乐，即今南乐县也。刘句曰：后魏天平二年，分馆陶西界于今州西北三十里古赵城，置贵乡县。后周建德七年，以赵城卑湿，西南移三十里，就孔思集寺为贵乡县治。大象二年，于县置魏州。隋大业中，为武阳郡治。唐开元中，与元城县并在郭下。今县盖即故贵乡县地也。

　　○惬山县北十五里。汉成帝时，河决。王延世于此运土塞河，颇惬人心，因名。唐建中二年，朱滔等共拒朝命，救田悦于魏州，引兵营于惬山。朔方节度使李怀光击滔于惬山之西，为滔所败，蹙入永济渠，溺死甚众。今元氏故城旁，有朱滔壁垒余址。

　　○卫河县北五里，与元城县接界。滨河有艾家口递运所。弘治初，卫水自此决溢为患，因筑堤障御，名曰红船湾堤。又县有附城堤。正德间，漳、卫二水决溢入境，县令吴拯增筑此堤，植柳千株，环抱县治。一名吴公柳堤。《郡志》：县境有卫河堤，起自县之新镇，达于馆陶，延袤三百余里。成化二十二年，郡守李瓒增筑。又县西北二里有张家堤，西南八里有李茂堤，县东北十五里有范胜堤。俱嘉靖三十六年以后，漳河南决，因筑诸堤捍卫。万历三十八年，卫河溃于范胜堤，即此。《志》云：县东三里有逮家堤，起自南乐县界，经县境，抵卫河滨。盖古堤也。又县治二里有诸公堤，嘉靖二十八年，邑令诸所筑，因名。

　　屯氏河县东南三里。即汉成帝时，河决馆陶及东郡金堤者，支流派别，县境因有此渠。宋时大河自南乐县东北流入县境，又东北入元城县，此即大河故渎矣。今废。○雕马河，在县北，与元城县接界。今亦涸。

　　张家泽县东二里。鱼藻繁衍，冬夏不涸。《志》云：昔有县令张珩者，结庐读书泽上，因名。又县西南三里有白水潭，林树交荫，菱荇纵横，为近郊之胜。盖即屯氏河之余浸矣。

　　魏县府西四十里。西至河南临漳县九十里，北至广平府广平县二十里，东北至山东丘县九十里。春秋时洹水地，应劭以为魏武侯别都也。汉置魏县，属魏郡，郡都尉治焉。后汉仍曰魏县。晋及后魏，并属魏郡。后齐废。隋开皇六年，复置魏县，属魏州。唐因之。宋属大名府。明初，移治五娃店。今城周五里，外环堤八里。编户五十里。
</div>
    <div class="pagination">
<a href="读史方舆纪要_page70.html">上一页</a><span>...</span><a href="读史方舆纪要_page66.html">66</a><a href="读史方舆纪要_page67.html">67</a><a href="读史方舆纪要_page68.html">68</a><a href="读史方舆纪要_page69.html">69</a><a href="读史方舆纪要_page70.html">70</a><span class="current-page">71</span><a href="读史方舆纪要_page72.html">72</a><a href="读史方舆纪要_page73.html">73</a><a href="读史方舆纪要_page74.html">74</a><a href="读史方舆纪要_page75.html">75</a><a href="读史方舆纪要_page76.html">76</a><span>...</span><a href="读史方舆纪要_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
