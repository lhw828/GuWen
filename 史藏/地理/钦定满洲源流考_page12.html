<!DOCTYPE html>
<html>
<head>
    <meta charset="UTF-8">
    <title>钦定满洲源流考 - 第 12 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定满洲源流考 - 第 12 页/共 66 页</h1>
    <div class="content">唐会要百济当马韩故地处大海之北小海之南东北至新罗

通考百济晋时略有辽西晋平(唐柳城北平之间)自晋以后吞并诸国据有马韩故地其国东西四百里南北九百里

百济都城百济郡邑

北史百济所都曰居拔城亦曰固麻城其外更有五方中方曰古沙城东方曰得安城南方曰久知下城西方曰刀先城北方曰熊津城都下有方方分五部曰上部前部中部下部后部五方各有方领一人方有十郡城之内外民庶及余小城咸分焉

宋书百济所治谓之晋平郡晋平县

梁书晋世百济有辽西晋平二郡地自置百济郡梁天监中为髙句骊所破迁居南韩地后更为强国号所治城曰固麻谓邑曰檐鲁其国有二十二檐鲁皆以子弟宗族分领之(按宋书云百济所治谓之晋平郡晋平县是以郡统县矣北史云国有五方方管十郡则当为五十郡今梁书云二十二檐鲁是县反少于郡恐无是理)

隋书百济国都曰居拔城畿内为五部五方各有方领一人方有十郡国西南人岛居者十五所皆有城邑百济自西行三日至貊国云

旧唐书百济王所居有东西两城贞观十六年伐取新罗四十余城又袭破新罗十城二十二年又破其十余城永徽中又与髙丽靺鞨侵其北界三十余城其国旧分五部统郡三十七城二百至显庆五年以其地分置熊津马韩东明等五都督府各统州县立其帅为都督刺史县令命王文度为熊津都督以镇之

新唐书百济王居东西二城有六万方统十郡(按六万方与他书异当为六方方统十郡万字亦作万与方相近而误耳)

显庆五年平其国五部三十七郡二百城户七十六万析置熊津马韩东明金涟徳安五都督府后其地为新罗渤海靺鞨所分(按五代史后唐清泰间及元史世祖本纪至元四年百济皆遣使入贡是百济至元代犹存但故地已失仅守偏隅非复隋唐之旧耳)

唐会要百济王所居有东西两城又外置六方方管十郡唐显庆五年分其国为五部统郡三十七城二百置熊津马韩东明金涟徳安等五都督各统州县立其长为都督刺史县令麟徳以后其地为新罗靺鞨所分

百济诸城

旧唐书龙朔元年百济僧道琛旧将福信据周留城其西部北部并应之带方州刺史刘仁轨便道发兵转鬬而前所向皆下道琛于熊津江口立两栅以拒复退保任存城(新书作任孝)

旧唐书龙朔二年刘仁愿仁轨大破福信余众于熊津东拔其支罗城及尹城大山沙井等栅福信等以真岘城临江髙险又当冲要加兵守之仁轨夜拔之遂通新罗运粮之路仁愿请益兵诏发淄青莱海兵七千人浮海赴熊津于是水军自熊津江往白江以会陆军同趋周留城通考髙丽以百济为金州金马郡

谨按百济与新罗壤地相错隋书云南接新罗唐会要言东北至新罗考百济之境西北自今广宁锦义南逾海葢东极朝鲜之黄海忠清全罗等道东西狭而南北长自柳城北平计之则新罗在其东南自庆尚熊津计之则新罗在其东北其北亦与勿吉为邻也王都有东西两城号固麻城亦曰居拔城以满洲语考之固麻为格们之转音居拔葢满洲语之卓巴言二处也二城皆王都故皆以固麻名之宋书言百济所治谓之晋平郡晋平县通考云在唐柳城北平之间则国都在辽西而朝鲜全州境内又有俱拔故城殆梁天监时迁居南韩之城欤唐显庆中分为五都督府曰徳安即百济东方之得安城曰熊津即北方之熊津城熊津今朝鲜汉江城在全州西北百济与髙丽分界处也曰东明者东明为百济之祖自稿离渡河以之名地当与稿离国相近考辽志稿离为鳯州韩州皆在今开原境则东明都督府之设亦应与开原相迩矣任存城在熊津江口朝鲜全州西百济之西部支罗真岘在熊津东全州之北自熊津溯白江为周留城在全州西加林城亦在焉沙井栅在其东北唐苏定方刘仁轨等由登莱海道济师故战守之地皆在今朝鲜境耳唐书又言后为新罗渤海靺鞨所分百济遂绝而自五代迄元尚有百济朝贡之文考百济旧设五方方管十郡则列郡五十唐初又攻取新罗六七十城其幅员益广苏定方所得止三十七郡王子夫余丰脱身而走是其支庶保守偏隅仍循位号仅有黄海忠清等地而海葢以北尽归新罗渤海矣

新罗

北史新罗在髙丽东南居汉时乐浪地多山险兼有沃沮不耐韩濊之地附庸于百济

梁书新罗本辰韩也其国在百济东南五千余里(按通志通考俱作五百余里查二国壤地昆达无相去五千里之理疑梁书之误)东滨大海南北与句骊百济(接其邑在内曰啄评按唐书通考俱作喙评考通典注云呼秽反则喙字当因字形相近而讹)在外曰邑勒国有六喙评五十二邑勒(今有邑勒必拉入松阿哩江与萨木什必拉相近)通志新罗国在百济东南五百余里东滨大海其西北界出髙丽之间

隋书新罗在髙丽东南居汉时乐浪之地魏将毌丘俭讨髙丽破之奔沃沮其后复归故国留者遂为新罗焉兼有沃沮不耐韩濊之地

册府元龟隋伐髙丽新罗亦攻取髙丽五百里旧唐书新罗在汉时乐浪之地东及南方俱限大海西接百济北邻髙丽东西千里南北二千里王所居曰金城周七八里显庆以后渐有髙丽百济之地其界益大西至于海

新唐书新罗居汉乐浪地横千里纵三千里咸亨五年王金法敏略百济地守之上元二年刘仁轨破其众于七重城以靺鞨兵浮海略南境又诏李谨行屯买肖城

册府元龟开元二十四年敕浿江以南令新罗安置

太平寰宇记新置在百济东南五百余里兼有汉乐浪地东滨大海

通考新罗在百济东南五百余里亦在髙丽东南隋时袭加罗任那诸国灭之其西北界犬牙出髙丽百济之间地多山险

奉使行程录自咸州北行至同州东望大山即新罗山深处与髙丽接界(按辽咸州即金咸平府同州为金铜山县俱在今铁岭开原之间东至威逺堡即吉林界南至奉天即唐时髙丽界开原即汉时夫余界百济之旧国也通考谓新罗西北界出髙丽百济之间者应即指此)

鸡林州

旧唐书龙朔三年诏以新罗为鸡林州都督府授其王金法敏为都督(按自此以后凡新罗嗣王俱加鸡林州大都督之号)

新唐书王居金城环八里龙朔元年(按旧唐书作三年与此异)以其国为鸡林州大都督府

新罗九州

新唐书新罗多取百济地抵髙丽南境置尚良康熊全武汉朔溟九州州有都督统郡十或二十(按是时髙丽北境已属渤海新罗既有百济之地又兼有髙丽南境非得百济而始抵髙丽之南也尚州全州辽金皆有之朝鲜亦有之辽地志云尚州属东京路本汉襄平县地渤海为东平寨金地志云全州属北京路治安丰县二史并未详沿革之由或辽金所置徒袭其名未必即其旧地也朝鲜庆尚道之尚州本辰韩南境为新罗故地全罗道之全州本弁韩边境为百济要隘似为相近然考唐会要五代要太平寰宇记皆作金州与唐书通考作全者异唐平髙丽尝置金州明为金州卫即今宁海县新罗既得髙丽之地其州名即沿唐旧亦未可知苐国初乌拉国有金州城为武勲王扬古利攻克今吉林城北犹有金州山金州站实与新罗之难林州相近非唐以后所置其称名当有所自也康州辽属显州去医巫闾山不逺熊州当以熊岳为名唐仪鳯初徙熊津都督于建安城与此相近在葢州南六十里渤海之杉卢郡也汉州以汉江为名本百济地后为朝鲜王都朔州在鳯凰城东南溟州本濊地)

唐要新罗封百济故地及髙丽南境东西约九百余里南北约一千八百里于界内置尚良康熊金武汉朔溟九州

唐要武州物产为新罗之最

谨按新罗始附庸于百济后兼加罗任那诸国与百济为邻考其疆土东南并有今朝鲜之庆尚江原二道西北直至今吉林乌拉又西近开原铁岭唐显庆以后又得百济故地及髙丽南境于是东西增九百里南北増千余里开元以后渤海盛强其西北诸境尽为所并新罗所有仅鸭渌江以南唐末髙丽复起割其南境暨渤海为契丹所侵于是新罗西与契丹以海州岩渊县为界西北与契丹以鸭渌江东八里黄土岭为界矣鸡林州之名始于唐龙朔三年以其国为鸡林州大都督府国王世袭都督之号以音译及地理考之即今吉林许亢行程录云自咸州至同州东望大山即新罗山辽之咸州金为咸平府同州金为铜山县俱在今铁岭开原之间东至威逺堡门即吉林界则州名取此无疑苐其后为渤海所得而都督之号则仍系新罗于是并朝鲜之地亦沿鸡林之称耳七重城在朝鲜庆州北南临发卢河旧唐书言刘仁轨率兵绝匏卢河攻七重城即此水也买肖城亦在其地当时用兵皆自登莱浮海往来故多在朝鲜界也至九州之设东至吉林西至广宁跨海葢而包朝鲜幅员式扩矣

靺鞨

隋书靺鞨在髙丽之北凡有七部(见前勿吉条)即古之肃慎也其国西北与契丹接

旧唐书靺鞨后魏谓之勿吉在京师东北六千余里东至于海西接突厥南界髙丽北邻室韦其国凡为数十部黒水最处北方分为十六部部又以南北为栅

新唐书黒水靺鞨居肃慎地亦曰挹娄元魏时曰勿吉东濒海西属突厥南髙丽北室韦离为数十部部间逺者三四百里近者二百里黒水分十六落以南北称黒水西北又有思慕部益北行十日得郡利部东北行十日得窟说部(亦号屈说)稍东南行十日得莫曳皆部又有拂涅(见前勿吉条)虞娄越喜铁利等部其地南距渤海北东际于海西抵室韦南北袤二千里东西千里(按上文云西属突厥北室韦而后又云西抵室韦考新唐书室韦传室韦地据黄龙北东黒水靺鞨西突厥南契丹北濒海附于突厥则黒水部实西北皆邻室韦也因室韦尝附突厥故有西属突厥之文耳)

新唐书室建河东合那河忽汗河又东贯黒水靺鞨故靺鞨跨水有南北部(按室建河即黒龙江那河即嫩河忽汗河即呼尔哈河嫩河呼尔哈皆混同以合黑龙江而唐宋诸史多以混同为黑龙江者葢传闻之误)

唐要靺鞨有数十部黒水靺鞨最处北方分为十六部落又以南北为栅旧说黒水西北有思慕靺鞨正北微东十日程有郡利靺鞨东北十日程有窟说靺鞨东南十日程有莫曳皆靺鞨今黒水界南与渤海国徳里府接(按渤海十五府具载唐书及通考无徳里府之名据新唐志葢镇名也以地与音考之今宁古塔城西九十里自鄂摩和湖东绕沙兰站之南至呼尔哈河有大石广二十余里袤百余里石平如镜孔洞大小不可数计或圆或方或六隅八隅如井如盆如池或口如盂而中如洞深或丈许或数尺中有泉澄然凝碧名徳林沃赫俗呼黒石甸子石缝中鱼或跃出甸上草木皆异车马行其上如闻空洞之声石或少损即有水从罅出探之深不可测迤西十余里有海眼季春冰泮水流石下声如雷吼里与林音实相近呼尔哈河即渤海旧都所在镇名当取诸此)北至小海(按今黒龙江极北有海汊北史谓于已尼大水即北海者当即此也)东至大海西至室韦南北约二千里东西约一千里渤海寖强黒水亦为所属

册府元龟靺鞨在髙丽北营州东二千里越喜靺鞨东北至黒水靺鞨地方二千里

通考拂涅铁利虞娄越喜时时通中国而郡利屈设(按二字与唐书异)莫曳皆不能自通

元史地理志开元路隋唐曰黒水靺鞨其后渤海盛靺鞨皆役属之又其后渤海寖弱黒水复擅其地东濒海南界髙丽西北与契丹(接壤即金鼻祖之部落也按元时开元路所统至广今黑龙江宁古塔及开原县地皆为所辖)

黒水州黒水府

唐要武徳三年部长突地稽遣使朝贡以其部置燕州并以其长帅为都督总管贞观十四年以黒水地为黒水州

册府元龟黒水帅突地稽隋末率部落千余家内属处之营州唐武徳初以其部落置燕州以突地稽为总管(按此为营州地属靺鞨之始燕州之置实在营州也通考云武徳三年黒水长阿固郎始来贞观二年以其地为燕州)

通考开元十年拜黒水部长帅为勃利州刺史于是安东都请置黒水府以部长为都督刺史领黒水经略使

唐要开元十三年于黒水部落内置黒水军续又以最大部落为黒水府仍以其首领都督诸部刺史隶属焉

旧唐书开元十年置黒水经略使其地南距渤海北东际海西抵室韦南北二千里东西千里其后渤海盛府遂废

元史开元路唐黒水靺鞨以其地为燕州置黒水府

铁利越喜故地

</div>
    <div class="pagination">
<a href="钦定满洲源流考_page11.html">上一页</a><span>...</span><a href="钦定满洲源流考_page7.html">7</a><a href="钦定满洲源流考_page8.html">8</a><a href="钦定满洲源流考_page9.html">9</a><a href="钦定满洲源流考_page10.html">10</a><a href="钦定满洲源流考_page11.html">11</a><span class="current-page">12</span><a href="钦定满洲源流考_page13.html">13</a><a href="钦定满洲源流考_page14.html">14</a><a href="钦定满洲源流考_page15.html">15</a><a href="钦定满洲源流考_page16.html">16</a><a href="钦定满洲源流考_page17.html">17</a><span>...</span><a href="钦定满洲源流考_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
