<!DOCTYPE html>
<html>
<head>
    <meta charset="UTF-8">
    <title>浙江通志 - 第 450 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 450 页/共 787 页</h1>
    <div class="content">　　萧济【陈书本传字孝康东海兰陵人少好学博通经史解褐梁秘书郎世祖即位授侍中厯守临安等郡所在皆着声绩太建初入为礼部尚书加给事中】
　　王沈【南史传琰传沈字彦流东海人厯钱唐山隂秣陵令南平长沙太守清廉戒愼身恒居禄而居处日贫死之日无宅可憩故吏爲营棺柩】
　　刘允恭【咸淳临安志陈时爲余杭令治事详明临下清简囹圄屡空田野开辟百姓爲立德政碑】唐
　　桞楚贤【唐书桞冲传冲蒲州虞乡人父楚贤大业中爲河北县长高祖兵兴楚贤自归授侍御史贞观中厯杭州刺史有名】
　　郝砆【宣德富阳县志贞观初年任富阳令十二年开阳陂湖以蓄水兼造水闸溉田万顷惠利在民唐书地理志令郝砆开南七十步有堤登封元年令李濬时筑东自海西至于苋浦以捍水患贞元七年令郑早又增修之】
　　丁表【咸淳临安志字元章麟德中爲于潜令有政绩邑人爲立德政碑】
　　陈允升【万厯杭州府志上元二年爲余杭令有碑以颂德政】
　　裴惓【万厯杭州府志中宗时以清德为巡察使所荐迁杭州刺史爲政有美誉】
　　宋璟【旧唐书本传字广平邢州南和人少耿介有大节弱冠举进士累转凤阁舍人神龙中厯杭州刺史在官清严人吏莫有犯者迁吏部尚书寻出爲睦州刺史开元初征拜刑部尚书迁尚书右丞相赠太尉諡文贞】
　　张择【白居易张择神道碑字无择登明经第补文馆校书郎调杭州录事参军前后诘僞制补吏者三十八人駮假年侍老者二十人举而正之人服其明迁曹州别驾】
　　袁仁敬【明一统志开元中杭州刺史时元宗自择诸司长官以仁敬刺杭诏宰相诸王御史以上祖道洛滨赐诗亲书以宠其行仁敬治郡之暇尝种九里松】
　　李泌【旧唐书本传字长源居京兆天宝末拜银青光禄大夫掌枢务出爲杭州刺史以理称咸淳临安志泌徙杭州刺史有风绩引西湖水入城为六井民利之】
　　崔士元【万厯杭州府志士元爲富阳令在职以文风善政有称永泰元年重建学宫盖爲政知所重者】
　　李复【成化杭州府志大厯四年复爲余杭令有善政民立碑载其事】
　　杜咏【明一綂志贞元中爲于潜令尝开紫溪河溉田又凿渠以通舟楫民其利】
　　崔涓【唐书本传涓性开敏爲杭州刺史受署未尽识卒史乃以纸各署姓名傅襟上过前一阅后数百人呼指无误终御史大夫】
　　白居易【唐书本传字乐天其先太原人徙下邽贞元中擢进士补校书郎元和元年召入翰林爲学士迁左拾遗穆宗好畋游献续虞人箴俄转中书舍人匄外迁爲杭州刺史始筑堤捍钱塘湖钟泄其水溉田千顷复浚李泌六井民赖其汲会昌初以刑部尚书致仕】
　　常师儒【万厯杭州府志长庆二年为余杭令时县有虎师儒爲文告神以遣之】
　　归珧【咸淳临安志寳厯中爲余杭令因陈浑故迹置上下湖又开北湖溉田千余顷及筑甬道通西北大路高广径直百余里行旅无山水之患人称贤令余杭县志珧作溪塘时洪水冲决功用勿成珧与神誓曰民遭水溺而不能救是珧之职也神矜民亦何忍视其灾隄由是就】
　　赵讷【成化杭州府志咸通十四年爲富阳令尝筑城富阳县志讷能文章知政体】
　　五代
　　闻人凝【十国春秋天宝十六年爲富春令重建县治有兴废功】
　　宋
　　张去华【宋史本传字信臣开封襄邑人建隆初举进士甲科眞宗嗣位拜左谏议迁给事中知杭州两浙自钱氏赋民丁钱有死而不免者去华建议除之景德元年改工部侍郎致仕】
　　鞠咏【嘉靖仁和县志字咏之开封人淳化间爲仁和令有声绩郡守王化基入朝首以咏荐】张咏【宋史本传字复之濮州鄄城人太平兴国进士咸平二年以工部侍郎出知杭州属岁歉民多私鬻盐以自给捕获犯者数百人咏悉寛其罚而遣之官属请曰不痛绳之恐无以禁咏曰钱塘十万家饥者八九茍不以盐自活一旦蜂聚爲盗则爲患深俟秋成当仍旧法有民家子与姊婿讼家财婿言妻父临终此子甫三岁故见命掌赀财且有遗书令异日以十之三与子余七与婿咏曰汝妻父智人也以子幼故托汝茍以七与子则子死汝手矣亟命以七给其子余三给婿人皆服其明断大中祥符初加左丞转工部尚书赠仆射諡忠定】
　　薛映【宋史本传字景阳家于蜀进士及第景德初以右諌议大夫知杭州映临决锋鋭庭无畱事转运使姚铉移属州当直司母得辄断徒以上罪映即奏徒流笞杖自有科条茍情状明白何必系狱以累和气请诏天下凡徒流罪于长吏前对辨无所异听遣决之朝廷施用其言映爲治严明吏不能欺每五鼓冠带黎明据案决事虽寒署无异】
　　李陟【王安石李陟神道碑字元升少以进士举太学淳化中知秀州嘉兴县浙江堤坏不可治诏江淮荆浙发运使举可用者以陟通判杭州堤成度用财力甚省而完且可久当时以爲材召除御史未及而卒】
　　胥致尧【欧阳修胥致尧墓志世爲燕人徙家合肥端拱咸平间再举进士监温州天富盐监曰吾亲老敢择禄耶凡治盐三岁増其旧二百余万斛监杭州排岸司浚浙江龙山二闸废河堰以通漕杭人便之迁左班殿直】
　　王济【宋史本传字巨川饶阳人景德四年知杭州郡西有钱塘湖溉田千余顷岁久淤塞济命工濬治増治斗门以备溃溢之患仍以白居易旧记刻石湖侧民利之大中祥符三年徙知洪州兼江南西路安抚使属岁旱躬督官吏爲糜粥全活甚众】
　　章得【成化杭州府志景德中爲余杭令建学崇儒敎化大行】
　　张若谷【宋史本传字德繇沙县人进士及第眞宗擢知处州厯江淮制置发运使累迁右谏议大夫知应天府改龙图阁学士徙杭州会岁饥斥余廪爲糜粥赈救之累官至尚书左丞所至有循良迹不激讦取名】
　　杨偕【欧阳修杨偕墓志字次公大中祥符元年进士拜著作佐郎累官至工部侍郎尝知杭州有能绩爲人廉洁刚直少屈而难犯仁心爱物至其有所能容人多不及】
　　戚纶【咸淳临安志字仲言楚邱人大中祥符三年以枢密直学士戸部郎中知杭州纶与转运使陈尧佐言浙江潮坏岸渐逼州城望遣使自京师部埽匠濠寨赴州工役诏从之令驰驿而往命转运使更互检校遂以埽岸易柱石之制】
　　马亮【宋史本传字叔明庐州合肥人举进士迁殿中侍御史眞宗即位知杭州先是江涛大溢调兵筑堤而工未就诏问所以捍江之防亮褏诏祷伍员祠下明日潮为之却出横沙数里堤遂成入爲御史中丞拜尚书以太子少保致仕】
　　俞献卿【咸淳临安志字谏臣歙州人以集贤院学士知杭州一日暴风江潮溢决堤势不可御献卿凿西山石作堤数十里民用便之赐诏褒谕】
　　李纮【宋史李昌龄传纮字仲纲进士及第试秘书省校书郎知于潜剡县有恵爱厯天章阁待制进龙图阁直学士纮方介有吏材笃于交游与刘颜爲友顔死移任子恩官其子】
　　孙锡【王安石孙锡墓志字昌龄眞州人天圣进士知杭州仁和县籍取凶恶戒以不改必穷极案治而治其余一以仁恕县人畏爱之官至尚书度支郎中】
　　李及【东都事畧字幼几郑州人举进士以枢密直学士知杭州时内侍江德元居中用事其弟德明奉使过杭及待之薄僚佐曰江使者兄弟荣枯大臣如反掌耳今不加礼待虽不求福独不畏其爲祸乎及曰待之如是足矣既而德明谓僚佐曰李公春秋高何不求闲郡以自处而居杭繁剧之地耶僚佐走语及笑曰及老矣诚得闲郡以自逸庸何伤既而德明亦不能伤也时人重其操守及资性清介治尚简严喜慰荐下吏而乐道人之善忌杭风俗轻靡未尝事宴游一日微雪遽出郊众谓当命宾朋爲高会及独造林逋清谈至暮而归在杭未尝市物惟置白乐天一集而已】
　　朱公绰【万厯杭州府志景祐四年爲盐官令有惠政蘓梦龄撰记畧云公绰自校秘书陟涖兹土勤宣惠泽究察民瘼建盐法损茭输省茶税清田畛兹更葺县署因择其尤善者纪之】
　　司马池【东都事畧字和中山西夏县人举进士以天章阁待制知河中府徙杭州江钧张从革爲两浙转运使恶池捃摭其事条奏之降知虢州池未谪闻吏有盗官银称爲钧偿私费而从革之婣犯税隂遣人私请或谓可以此报池独不较人以爲长者子光位宰相】
　　郑戬【宋史本传字天休苏州吴县人举进士通判越州以资政殿学士知杭州钱塘湖溉民田数十顷钱氏置撩清军以疏淤塡水患既纳国后不复治葑土堙塞爲豪族僧坊所占冐湖水益狭戬发属县丁夫数万辟之民赖其利事闻诏本郡岁治如戬法进戸部侍郎资政殿大学士拜奉国军节度使赠太尉諡文肃】
　　方偕【咸淳临安志字齐占莆田人庆厯五年自淮南江浙荆湖制置发运使徙知杭州偕本以吏事进而杭讼牒素烦决遣无畱事】
　　周涛【王安石周涛墓志字几道海陵人庆厯六年进士厯知杭州钱塘县爲政壹自急饬视民疾如在已不肯释事实爲名声要利所在民爱誉甚于士大夫治平三年授签书梓州判官】
　　范仲淹【咸淳临安志字希文苏州人举进士皇祐元年自邓州移知杭州加尚书礼部侍郎二年吴中大饥仲淹发粟及募民存饷爲术甚备吴人喜竞渡日出宴湖上自春至夏居民空巷出游又谕诸寺主首曰饥岁工价至贱可以大兴土木之役于是诸寺工作鼎兴又新厫仓吏舍日役千夫监司奏劾杭州不恤荒政嬉游不节及公私兴造伤耗民力仲淹乃自条叙所以宴游兴造皆欲发有余之财以惠贫者贸易饮食工技服力之人仰食于公私者日无虑数万人荒政之施莫此爲大是岁两浙惟杭州宴然民不流徙迁戸部侍郎】
　　张方平【王巩张方平行状字安道世家睢阳明道二年举茂材异等科以校书郎通判睦州后知杭州钱塘气俗轻侈货利凑聚号烦剧难治方平下车讼庭肃然修救荒之政人无失所杭州地当冲会宾客畱泊百姓积苦防传之扰方平命典庖晨一防而已民以各安其业谓僚属曰利害于人不系细大归于简便此政术也大者畏之小者忽之何有于民也郡城沟渎自吴越纳土未尝疏浚潴渟秽浊人戸涤灌皆用之方平视江闸方潮退时高下甚逺因暑雨集舟百余艘荡诸秽水发闸泻出之乘潮纳新水沟渎一清城中相庆凡诸施为举从便利钱塘人着之风謡至今诵咏】
　　李兑【宋史本传字子西许州临颍人登进士第爲殿中侍御史仁宗擢天章阁待制知谏院出知杭州书安民二字以宠徙越州厯守名郡为政简严老益精明积官尚书右丞转工部尚书致仕】
　　孙洙【咸淳临安志字巨源广陵人仁宗时爲于潜令欧阳修包拯吴奎三人交举洙应贤良方正科迁编校秘书阁载籍】
　　【谨按万厯杭州府志云洙在邑之政无考而三人俱一时名贤合辞交荐则洙之仕学并优可想见矣】
　　苏颂【宋史本传字子容泉州南安人父绅葬润州丹阳因徙居之第进士皇祐五年授秘书监知通进银台司吴越饥选知杭州一日出遇百余人哀诉曰某以转运司责逋市易缗钱夜囚昼系虽死无以偿颂曰吾释汝使汝奉衣食之余悉以偿官期以岁月而足可乎皆谢不敢负果如期而足颂宴客有美堂或告将兵欲乱密使捕渠领十辈荷校付狱中迨夕曾散坐客不知也绍圣四年拜太子少师致仕】
　　梅挚【宋史本传字公仪成都新繁人进士通判苏州二浙饥官贷种食已而督偿颇急挚言借贷本以行惠乃重困民诏缓输期庆厯中擢殿中侍御史进龙图阁学士知杭州帝赐诗宠行累迁右谏议大夫挚性淳静不爲矫厉之行政迹如其爲人平居未尝问生业有奏疏四十篇】
　　胡宿【欧阳修胡宿墓志字武平其先豫章人后徙常州之晋陵举进士中天圣二年乙科迁湖州爲政有惠爱筑石塘百里捍水患大兴学校学者盛于东南自湖学始英宗即位拜尚书吏部侍郎观文殿学士知杭州为政不畧细故或谓大臣不宜自劳宿曰此民事也吾不敢忽以是民尤爱之除太子少师致仕】
　　余良肱【宋史本传字康臣洪州分宁人第进士通判杭州江潮善溢漂官民庐舍良肱垒石堤二十里障之潮不爲害时王陶爲属官常以气犯府帅吏或诉陶帅挟憾欲按之良肱不可曰使陶以罪去是以直不容也帅遂已后陶官于朝果以直闻】
　　蔡襄【咸淳临安志字君谟仙游人治平二年以端明殿学士礼部侍郎知杭州爲政精明吏不能欺】祖无择【嘉靖浙江通志字择之上蔡人进士高第累官直集贤院出知袁州厯杭州所至治行着闻无择为人好义以政事文章爲时名卿与王安石不合放弃不振士论惜之】
　　晁端友【成化杭州府志字君成钜野人熙宁中爲新城令有善政苏轼序其诗谓清厚静深如其爲人】
　　陈襄【武林纪事字述古福州人熙宁中知杭州杭爲都会宾旅之冲朝廷使客相继襄外应宾客内抚循人民州不知扰杭虽水乡然皆斥卤之地讨其源流命工修复故井民遂获济】
　　刁璹【成化杭州府志字景纯熙宁中爲于潜令苏轼倅杭行县爲赋野翁亭诗有我来观政问风谣皆云犬吠足生防之句后与苏轼毛国华并祠于浮江之上】
　　杨时【宋史本传字中立南劒将乐人熙宁进士河南程颢与弟颐讲孔孟纯学于熙丰之际时调官不赴以师礼见颢于颍昌又见程颐于洛闻理一分殊之説厯知余杭萧山皆有惠政民思之不忘时安于州县未尝求闻达而德望日重四方之士不逺千里从之号曰山先生除迩英殿侍书兼国子祭酒高宗即位除工部侍郎以龙图阁直学士提举杭州洞霄宫致仕卒谥文靖】
　　崔遹【咸淳临安志元丰间爲于潜令有遗爱尝兴元丰塘爲邑人利至今呼崔长官塘】郑獬【宋史新编字毅夫安陆人进士第一厯官知制诰神宗时召拜翰林学士嘉靖浙江通志獬徙知杭州极言青苗之害引疾乞闲提举鸿庆宫卒】
　　毛国华【嘉靖浙江通志爲于潜令値岁早蝗国华勤于捕蝗梅圣俞至其邑作诗赠之曰宦游逢此岁年恶飞蝗来时蔽天黒羡君禾稻熟如云蝗自识人人不识】
　　苏轼【宋史本传字子瞻睂山人嘉祐二年试礼部寘第二复以春秋对义居第一殿试中乙科复对制防人三等熙宁二年通判杭州高丽入贡使者发币于官吏书称甲子轼却之曰高丽于本朝称臣而不禀正朔吾安敢受使者易书称熙宁然后受之时新政日下轼每因法以便民民赖以安元祐元年除翰林学士兼侍读拜龙图阁学士知杭州既至杭大旱饥疫并作轼请于朝免本路上供米三之一复得赐度僧防易米以救饥者又减价粜常平米多作饘粥药剂遣使挟医分坊治病活者甚众杭本近海地泉咸苦居民稀少唐刺史李泌始引西湖水作六井民足于水白居易又浚西湖水入漕河自河入田所溉至千顷民以殷富湖水多葑自唐及钱氏岁辄浚治宋兴废之葑积爲田水无几矣漕河失利取给江潮舟行市中潮又多淤三年一淘爲民大患六井亦几于废轼见茅山一河专受江潮盐桥一河专受湖水遂浚二河以通漕复造堰牐以爲湖水蓄泄之限江潮不复入市以余力复完六井又取葑田积湖中南北径三十里爲长堤以通行者且募人种菱湖中葑不复生收其利以备修湖取救荒余钱万缗粮万石及请得百僧度牒以募役者堤成植芙蓉杨柳其上望之如画图杭人名爲蘓公堤浙江潮自海门东来势如雷霆而浮山峙于江中与渔浦诸山犬牙相错洄洑激射岁败公私船不可胜计轼议自浙江上流地名石门并山而东凿爲漕河引浙江及谿谷诸水二十余里以达于江又并山爲岸不能十里以达龙山大慈浦自浦北折折小岭凿岭六十五丈以达岭东古河浚古河数里达于龙山漕河以避浮山之险人以爲便奏闻有恶轼者力沮之功以故不成轼二十年间再涖杭有徳于民家有画像饮食必祝又作生祠以报六年召爲吏部尚书】
　　陈师锡【万厯杭州府志字伯修建阳人令临安有善政蘓轼荐于朝改宣义郎】
　　许仲蔚【成化杭州府志字子均爲新城令以文学名新城县志仲蔚少博学有志用世尝条时务请建义仓置营田行乡饮借田复制科兴学校仁宗嘉之擢令新城能以素所自许者推行之政平民乂有卓茂之名时蘓轼守杭知仲蔚尤礼重之】
　　孔文仲【宋史本传字经父临江新喻人举进士擢第一调余杭尉恬介自守不事请谒转运使在杭召与议事事已驰归不诣府人问之曰吾于府无事也再转台州推官元祐初召爲秘书省校书郎迁中书文仲与弟武仲皆以文声起江西时号三孔舍人】
　　陈轩【万厯杭州府志字元舆建阳人绍圣靖国中两知杭州有善政祷雨获应】
　　张阁【宋史本传字台卿河阳人第进士崇宁初爲翰林学士蔡京免相阁当制厯数其过京复相以龙图学士知杭州浙部和买绢杭独居十三戸有数百匹者阁请均之他郡杭久阙守阁经理有叙去恶少年之爲人害者州以理闻召拜兵部尚书后爲学士】
　　徐铸【嘉靖浙江通志字元君年少入官有能名政和初提举两浙常平越四年除转运副使明年以徽猷阁待制知杭州及代以杭人安其教令特除延庆殿学士】
　　李偃【万厯杭州府志政和五年以徽猷阁待制知杭州尝奏汤村岩门白石等处并边钱塘江与大海通日受两潮渐至侵齧乞依六和寺岸用石砌叠诏从之后徙河南尹】
　　黄珪【海宁县志字元功侯官人政和中辟盐官县丞时经方腊乱后给复三年并停盐法后复举行値岁饥帅府以之属珪珪曰急疲民以悦上官我何能爲于是尽呼邑之父老谕之曰有司持此以供公上吾将寛若程督免若追胥若曹亦乐输耶咸感泣逾月而办秩满屡荐除大理寺卿绍兴中擢监察御史迁吏部郎】
　　【谨按旧志作王珪未详孰是】
　　王昞【万厯杭州府志字子华华阳人政和七年令盐官盐官滨海号称难治期年吏畏民安词息盐饶政有条理其除弊革故不劳而成盖吏之以敏干著者】
　　胡纺【富阳县志宣和元年知富阳县政治有方四野乐业建秦望楼四年筑县城】
　　方懋德【万厯杭州府志字元相宣和三年起家冑监授鄂州刑曹改武康尉邑有丐者死于沈氏之门或以诬沈狱已具懋徳辨而释之后迁钱塘令府牒索砖五十万懋德持不可立庭下屹不去卒罢之】
　　江袠【咸淳临安志宣和间爲余杭令有水利记其绩父老相传袠掘地决狱政称神明盖当时贾人劵以诬寺僧得其情也又黄颉黄中亦贤令之尤者二黄相继中面黑颉面白邑人以黒白别之】
　　钱冰【成化杭州府志宣和中爲昌化令有政绩重建县治置双溪馆】
　　李迎【周必大李迎墓表字彦将河阳济源人钦宗时以恩补将仕郎调婺州都税院发运使后知临安府钱塘县岁旱畱运河水溉民田会金国使至漕臣谕迎撤坝通舟迎固请畱其曹怒捃摭无所得至用前政陈炳事劾迎坐是罢起知婺州金华县】
　　欧阳珣【海宁县志字令美吉之庐陵人举进士爲盐官令有惠政以荐召入官京师靖康初议割三鎭以和金珣力争不可忤时相命使于金争益力遂见杀】
　　郑瑴【嘉靖浙江通志字致刚建州人知杭州高宗至杭瑴奏曰陛下南渡出于仓卒省台寺监百司之臣获济者鲜当擢吴中之秀以爲用况天下贤俊多避地吴越宜令守臣体访境内寄居待阙及见任宫观等京朝官以上各具姓名以闻拔简任使庶几速得贤才以济艰危诏从之】
　　章谊【宋史本传字宜叟建州浦城人崇宁进士授杭州通判建炎初陈通寇钱塘城闭部使者檄谊聚杭州七县弓兵以张声势会王渊讨贼谊随渊得入城贼平旋加抚定人皆德之迁二秩擢仓部员外郎】
　　刘诲【咸淳临安志建炎二年金人犯杭守臣康允之弃城保赭山寺诲自楚州赴召在城中众因推之以守城陷死之赠直龙图阁】
　　刁廱【万厯杭州府志丹阳人绍兴五年爲盐官令学宫毁废廱重建焉胡珵记曰廱治尚简靖察姧不苛讼狱衰息皆实事也】
　　王纶【宋史本传字德言建康人绍兴五年进士厯临安府教授权国子正时初建太学亡旧规凭吏省记吏缘爲姧纶厘正之弊稍革迁勅令所删定官兼权兵部郎官言孔门弟子与后世诸儒有功斯文者皆得从祀先圣今辟庠序修礼乐宜以其式颁诸郡县爲监察御史与秦桧论事忤其意罢知兴国军桧死召爲起居舍人兼崇政殿説书寻兼权礼部侍郎除资政殿大学士卒諡章敏】
　　邵文炳【成化杭州府志绍兴间爲于潜令大兴水利又减山乡折米之直民怀其徳政与叶丞相衡同祠县南号二贤祠】
　　张澄【万厯杭州府志绍兴八年知临安府时任同京邑澄有治剧之才请浚治城中二河更不调夫兴工惟两浙诸州城北厢兵千人赴役寻除戸部侍郎复再知郡浚临安运河】
　　徐端辅【富阳县志绍兴十五年知富阳县修学校置学田建稽古阁邑士爲之振起】赵公预【万厯杭州府志字仲谦常熟人进士爲仁和令居官廉正常言吾求爲循吏不求爲健吏仕至宝谟阁待制】
　　周必大【嘉靖浙江通志字子充庐陵人绍兴进士又中博学宏词科厯官观文殿学士进少傅先是监临安府和剂局失火延烧民居其发火之家皆系狱必大曰岂惜一官而不救人乎乃自诬服众遂得释】
　　李祥【宋史本传字元德常州无锡人隆兴进士爲钱塘县主簿时姚宪尹临安俾摄录参逻者以巧发为能每事下有司必监视鍜錬囚服乃巳尝诬告一武臣子谤朝政鞫于狱祥不使逻者入门既而所告无实尹惊曰上命无实乎祥曰即坐谴自甘宪具论如祥意上曰朕几误矣卿吾争臣也厯迁国子司业宗正少卿以直龙图阁致仕諡肃简】
　　薛良朋【成化杭州府志隆兴二年以两浙转运副使知临安府警戢盗贼究心职事除直龙图阁】施师【厯代名臣奏议字圣与上饶人乾道元年爲临安府教授用陈康伯荐赐对言厯年屡下诏恤民而惠未加浃陛下轸念惟恐一夫失所郡邑搜求唯恐财赋不集母惑乎日降丝纶恩不霑被细民既困于倍输又困于非法重以岁恶室且埀罄租不如期积多逋负今明堂肆赦戸自四等以下逋自四年以前愿悉除免上曰非卿不闻此言诏从之】
　　耿秉【万厯杭州府志江阴人乾道中爲新城令励廉隅勤政事兴学校和民人省繁役蠲重赋爲一时循吏冠邑人爲立生祠仕至侍郎】
　　赵希言【宋史本传字若讷惠王令懬元孙淳熙十四年登第调衢州司戸合郡民以计表其坊里标其戸数爲图献于守守才之会严州请复乌龙岭税场檄希言往访之希言力陈不当复漕怒曰衢已复孔步章戴二场何乌龙独不可复希言谓二场当并罢去漕不能夺二场竟亦废用荐授临安府司法知临安仁和县辟学宫四百余亩适大旱蝗集御前芦场中亘数里希言欲去芦以除害中使沮其防希言驱卒燔之临平塘隄决希言督役亲捧土投石兵民争奋隄成又筑重隄后不复决民病和买绢折钱重希言节公费代其输累迁秘书丞著作郎卒赠资政殿大学士封越国公】
　　蔡戡【咸淳临安志字定夫晋陵人绍熙四年以前朝大夫试司农卿兼知临安钱塘县志补岁涝籴艰戡急请发仓民赖以济】
　　周章　周堪【成化杭州府志绍熙庆元间章爲余杭令有政绩修筑溪湖塘岸以防水患民得安居堪爲昌化令凿义井建慈济院以便行者】
　　范之柔【万厯杭州府志苏州人庆元中知富阳县督励诸生躬行课试三年不倦士擢第者皆出其讲席下一时称儒吏云】
　　胡衞　王日益【成化杭州府志衞嘉泰开禧间爲于潜令兴学劝农置邮立堠甚有政绩日益开禧嘉定间爲令有惠政尝言能使民安其生物得其所斯无愧矣】
　　吕昭亮【万厯杭州府志嘉定初知富阳县邑岁被行都掾买石板之役数以千计甚苦其扰前令楼防欲爲民蠲之而未暇昭亮先托所知参政路君备陈利病于宰执前已而率民投牒都堂即获除免虑久或湮冺勒漕台帅府所颁二帖于石】
　　曾治鳯【万厯杭州府志字君辉清源人嘉定间爲富阳令修胡鼻山夹道石阑为义役法又请秋苖折价民皆德之尝有瑞麦产于境】
　　赵师恕【余杭县志嘉定八年爲余杭令因雨泽愆期地多荒白上书于朝请劝民杂种麻粟豆麦之属以备岁俭谓专种稻一遇水旱则一年之望絶矣杂种先后防差此失则彼得多少亦足以救目前急朝命从之】
　　赵希暨【成化杭州府志绍定中爲昌化令仁厚爱民时有征楮漆于民希暨爲劄论之极言邑民生理之薄遂罢征仕至端明殿学士】
　　陈旼【万厯杭州府志端平间令新城时民困于茶租钱旼爲疏请特与蠲二千八百贯不强其所无以困民力】
　　吴革【嘉靖浙江通志江州人淳祐中爲钱塘令南渡以来钱塘地多爲王宫公府而税赋尚存民以爲病革爲奏免寻通判临安府】
　　帅宝【杭州府志字仲珍濠州人咸淳中授盐官丞着闻清廉擢昌化令劝农课士听讼咸得其情后卒于官畱葬焉】
</div>
    <div class="pagination">
<a href="浙江通志_page449.html">上一页</a><span>...</span><a href="浙江通志_page445.html">445</a><a href="浙江通志_page446.html">446</a><a href="浙江通志_page447.html">447</a><a href="浙江通志_page448.html">448</a><a href="浙江通志_page449.html">449</a><span class="current-page">450</span><a href="浙江通志_page451.html">451</a><a href="浙江通志_page452.html">452</a><a href="浙江通志_page453.html">453</a><a href="浙江通志_page454.html">454</a><a href="浙江通志_page455.html">455</a><span>...</span><a href="浙江通志_page451.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
