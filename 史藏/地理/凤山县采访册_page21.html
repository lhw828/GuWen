<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 21 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 21 页/共 75 页</h1>
    <div class="content">　　诸港

　　打鼓港（即西港）、硫磺港（即龙水港）、蛲港（今已壅塞，应裁）、鲲身港（今属安邑）、井水港（即后劲溪）、关帝溪（即东港上游，今不另载）、茄藤港（即南平港）、鳖兴港（今不可考）、放■〈纟索〉港（即新打港）。

　　陂泽

　　将军陂（即大草陂）、凤山陂（即大桥头陂，今废）、三镇陂（即启隆陂）、三老爷陂（即三爷陂）、乌树林陂（即乌树林堰）、新园陂（今废）、中冲崎陂（即中圳）、许公陂（即闩口埔陂）、盐埕陂（即新陂）、赤山陂（即公爷陂）、竹桥陂（即武洛塘）、仁武庄陂（即总督陂）、后港陂（即九番陂。又按中冲崎陂，或云即中圳，或云已废，未详孰是）。

　　潭港

　　莲池潭（即莲花潭）、龟潭（即援剿右陂）、滥尾潭（即金京潭）、井水港（即后劲溪，今引为大戆、白望仔、海坪等圳）、菱角港（今废）、茄冬坑（即五里林溪下游，今不溉田）、冷水坑（今变为沟）。

　　津渡

　　硫磺水渡（即漯仔底渡）、小硫磺渡（今已造施仁桥，免渡）、兰坡岭渡（即岭口渡）、阿猴渡（已有番仔埔、四分埔二桥，免渡）、万丹渡（即万丹陂，有桥免渡）、新园渡（即道爷庄渡）、岐后渡（即旗后渡，在「丹凤陂」条下）、蛲港渡（今废）。

　　桥梁

　　小店仔桥（即街北桥）、鲫子潭桥（即九空桥）、冈山溪桥（今废）、中冲崎（无桥）、赤山仔桥（即陂底桥，今造石梁）、竹子港桥（即竹仔港桥，今属凤山里）、陂腹内桥、凤山港桥（俱改隶凤山里）、坑仔口桥（今不可考）。

　　按凤山釆访，似难以他县相例。他县未尝移城，凡旧志所载山川、方位、道里、远近，均能吻合，固可无庸援引。凤山自县治迁移而后，方位犹不甚差（新治距旧治凡十五里，均在全域西南隅，故方位所差较少），至核及远近，则十无一符。若不逐条比对，详纪现在情形，何贵有此番釆访？鄙见以为纂修通志，所关在吏治民生，必先使釆访诸绅不敢率尔操觚，他日志书告成，庶足以信今而传后。若必克期以待，则后此不得不因陋就简矣。兹册新釆者固多，而复述旧志者亦复不少。盖欲使之纲举目张、条分缕析，亦势之不得不尔也。

　　正讹（诸山、津渡）：一、凤山条下有清水岩一景，注云：灌田百余甲，甲字当改作亩字。又岩西数武，西字当改作南字。又石翁媪一景，注云：在清山岩寺西数武，西字亦当改作南字。一、东港渡原议欲建官渡，后被奸民阻挠，因弗果行。当改入民渡「鸟鼠洲、港冈渡」下。

　　补遗（桥梁）：同安厝石桥，在港东里八老爷庄东，县东南三十里，长二丈七，宽尺余，本庄往潮州庄经此，同治元年赖泰山造。

　　光绪二十年五月初一日凤山釆访局生员吴士俊缮本。  
　 
丁部

　　规制

　　城池

　　街市

　　廨署

　　仓廒

　　营汛

　　铺递

　　炮台

　　险隘

　　番屯

　　番社

　　义冢（附坟墓及养济院）

　　钱粮

　　学宫

　　学额

　　学田

　　书院（附试院、奎楼）

　　义学（附番社义学）

　　社学

　　祠庙

　　 城池

　　县城，在郡南八十里武洛塘山之南，地属大竹里，旧名陂头街，邑新治也（按邑旧治在兴隆里，乾隆五十一年林爽文之乱，庄大田应之，躝县城者再。五十三年事平，始移建于此）。乾隆五十三年，始建竹城，环植刺竹，编棘为篱，聊蔽内外而已。嘉庆九年，知县吴兆麟倡建四门，分为六座。大东曰朝阳，小东曰同仪，亦曰东便，西曰景华，南曰安化，北曰平朔，其外门曰郡南第一关。道光十八年，知县曹谨就六门上增建城楼各一，复于四隅筑炮台六座（东北隅、西南隅各一，东南隅、西北隅各二），外浚濠堑（东面即东门溪，余三面即内濠沟，详见本条下），广一丈二尺，深一丈一尺，周一千一百二十丈。咸丰四年，参将曾元福建筑土墙，高八尺，宽二尺，上无雉堞，周如濠之数，墙外仍植刺竹。光绪十八年，墙圯，李邑侯淦命众业户重修。

　　旧城，在兴隆里，县西北十五里，邑旧治也。康熙六十一年署县刘光泗筑土城，周八百一十丈，高一丈三尺，东西南北设四门，左倚龟山，右连蛇山。外浚濠堑，广一丈，深八尺。雍正十二年，知县钱洙奉文环植刺竹，围绕三重。乾隆二十五年，知县王瑛曾，就四门侧增建大炮台四座。道光五年，知县杜绍祁再移旧址，舍去蛇山，全围龟山在内，高一丈二尺，宽一丈五寸，上有雉堞，周一千二百二十四丈，仍置四门。门上有楼，高四丈二尺，东门曰凤仪，西门曰奠海，南门曰启文，北门曰拱辰。又于四隅建立炮台四座，高一丈三尺，今尚完固。

　　 街市

　　外北门街（旧志作武洛塘街），在外北门内，逐日为市。

　　和安街（一名翠桐脚街），在内北门内，逐日为市。

　　顶横街（一名新打路街），在县署东数武，逐日为市。

　　县口街（一名石桥仔街），在县署前，逐日为市。

　　登瀛街，在县署东南数武，逐日为市。

　　永安街，在西门内，逐日为市。

　　大庙口街（一名菜市仔、一名柴市仔），在县署南数武，逐日为市。

　　仁寿街（一名三角通街），在登瀛街角南，五方凑集，地极喧哗，逐日为市。

　　寅饯门街（一名鱼仔市、一名鸭仔市），在仁寿街东，逐日为市。

　　大老衙街，在参将署前，逐日为市。

　　中和街（旧志作中街），在寅饯门街东，逐日为市。

</div>
    <div class="pagination">
<a href="凤山县采访册_page20.html">上一页</a><span>...</span><a href="凤山县采访册_page16.html">16</a><a href="凤山县采访册_page17.html">17</a><a href="凤山县采访册_page18.html">18</a><a href="凤山县采访册_page19.html">19</a><a href="凤山县采访册_page20.html">20</a><span class="current-page">21</span><a href="凤山县采访册_page22.html">22</a><a href="凤山县采访册_page23.html">23</a><a href="凤山县采访册_page24.html">24</a><a href="凤山县采访册_page25.html">25</a><a href="凤山县采访册_page26.html">26</a><span>...</span><a href="凤山县采访册_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
