<!DOCTYPE html>
<html>
<head>
    <meta charset="UTF-8">
    <title>山东通志 - 第 45 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 45 页/共 194 页</h1>
    <div class="content">

　　山东通志巻十一之六
<史部,地理类,都会郡县之属,山东通志>
　　钦定四库全书
　　山东通志巻十一之七
　　阙里志七
　　【按艺文有专志此何以载昭其重也溯圣泽表】
　　【王心创举则书增美必纪敎思溥焉典礼昭焉观其会通厥惟载籍是赖萃而附之本志以之备稽考徴信从虽有球图曷足以加于此哉至于学士大夫观谒】
　　【庙林标胜扬休以申仰止而义不闗于掌故者仍列之艺文志而弗敢泛及焉则所重可知矣】汉梅福请封孔子后书【成帝时福请建三綂封孔子之世以为殷后】
　　臣闻存人所以自立也壅人所以自塞也善恶之报各如其事昔者秦灭二周夷六国隠士不显佚民不举絶三綂灭天道是以身危子杀厥孙不嗣所谓壅人以自塞者也故武王克殷未下车存五帝之后封殷于宋绍夏于明着三綂示不独有也是以姬姓半天下迁庙之主流出于户所谓存人以自立者也今成汤不祀殷人亡后陛下继嗣久微殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正綂封其子孙以为殷后礼亦宜之何者诸侯夺宗圣庶夺适传曰贤者子孙宜有土而况圣人又殷之后哉昔成王以诸侯礼葬周公而皇天动威雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉【按元帝时使诸大夫博士求殷后推求子孙絶不能纪时匡衡议以为今之故宋推求其嫡乆逺不可得孔子曰丘殷人也先师所共传宜以孔子世为汤后上以其语不经遂见寝至是梅福复言以福孤逺又讥切时事终不见纳绥和元年立二王后推迹古文以左氏谷梁世本礼记相明遂下诏封孔子世为殷绍嘉公】
　　汉鲁相置孔子庙百石卒史碑【永兴三年】
　　司徒臣雄司空臣戒稽首言鲁前相瑛书言诏书崇圣道勉六艺孔子作春秋制孝经删述五经演易系辞经纬天地幽赞神明故特立庙褒成侯四时来祠事己即去庙有礼器无常人掌领请置百石卒史一人典主守庙春秋飨礼财出王家钱给大酒直须报谨问太常祠曹掾冯牟史郭辞对故事辟雍礼未行祠先圣师侍祠者孔子子孙太宰太祝令各一人皆备爵太常丞监祠河南尹给牛羊豕鸡【阙】　各一大司农给米祠臣愚以为宜如瑛言孔子大圣则象乾坤为汉制作先世所尊祠用众牲长史备爵今欲加宠子孙敬恭明祀传于罔极可许臣请鲁相为孔子庙置百石卒史一人掌领礼器出王家钱给大酒直他如故事臣雄臣戒愚戅稽首以闻制曰可元嘉三年三月二十七日壬寅司徒雄司空戒下鲁相承书从事下当用者选其年四十以上经通一艺杂试通利能奉先圣之礼为宗所归者如诏书到言永兴元年六月甲辰朔十八日辛酉鲁相平行长史事下守长憻叩头死罪敢言司徒司空府壬寅诏书为孔子庙置百石卒史一人掌主礼器选年四十以上经通一艺杂试能奉先圣之礼为宗所归者平叩头叩头死罪死罪谨按文书守文学掾鲁孔龢师孔宪户曹史孔览等杂试龢修春秋严氏通经高第事亲至孝能奉先圣之礼为宗所归除龢补名状如牒平惶恐叩头死罪上司空府赞曰巍巍大圣赫赫弥章相乙瑛字少卿平原高唐人令鲍叠字文公上党屯畱人政教稽古名重规矩乙君察学守宅除吏孔子十九世孙麟亷请置百石卒史一人鲍君造作百石吏舍功垂无穷
　　汉鲁相韩勑造孔庙礼噐碑【永夀二年】
　　维永夀二年青龙在涒滩霜月之灵皇极之日鲁相河南京韩君追维太古华胥生皇【阙】惟顔诞育至寳宰制元道百王不改孔子近圣为汉定道自天王以下至于初学莫不【疑古慨字】思叹仰师镜顔氏圣舅家居鲁亲里开官圣妃在安乐里圣族之亲礼所宜异复顔氏开官氏邑中繇以尊礼心念圣厯世礼乐陵迟秦项作乱不尊图书倍道畔德离败圣舆食粮亡于沙丘君于是造立礼器乐之音符钟磬瑟鼓罍洗觞觚爵鹿爼豆笾柉禁壶修饰宅庙更作二舆朝车威熹宣抒污以注水流法旧不烦备而不奢上合紫台稽之中和下合圣制事得礼仪于是四方士人闻君风燿敬咏其德尊共大人之意卓弥之思乃共立表石纪传亿载其文曰皇戏【古与羲字通】綂华胥承天画卦顔育空桑孔制元孝俱祖紫宫太乙所授前闿【古开字】九头以升言教后制百王获麟来吐制不空作承天之语乾元以来三九之载八皇三代至孔乃备圣人不世期五百载三阳吐图二隂出防制作之义以俟知奥于穆韩君独见天意复圣之族卓越絶思修造礼乐胡辇器用存古旧宇慇懃宅庙朝车威熹出诚造作漆不水解工不争贾深除污水通流注礼器升堂天雨降防百姓防和举国防庆神灵祐诚竭敬之报天与厥福永享年夀上极紫旁修皇代刋石表铭与干煇燿长期荡荡于盛复授赫赫罔穷声垂亿载
　　汉鲁相史晨奏出王家谷祀孔子庙碑【建宁二年】
　　建宁二年三月癸夘朔七日己酉鲁相臣晨长史臣谦顿首上言臣防厚恩受任符守得在奎娄周孔旧防不能阐德政恢崇一变夙夜忧怖累息屏营臣晨以建宁元年到官行秋飨饮酒泮宫毕复礼孔子宅拜谒神座仰瞻榱桷俯视几筵灵所冯依肃肃犹存而无公出酒脯之祠臣即自以俸钱修上案食醊具以叙小节不敢空谒臣伏念孔子乾坤所挺西狩获麟为汉制作故孝经援神契曰丘制命帝夘行又尚书考灵燿曰丘生苍际触期稽度为赤制故作春秋以明文命缀记撰书修定礼义臣以为素王稽古德亚皇代虽有褒成世享之封四时来祭毕即归国臣伏见临辟雍日祀孔子以太牢长吏备爵所以尊先师重教化也夫封土为社立稷而祀皆为百姓兴利除害以祈丰穰月令祀百辟卿士有益于民矧乃孔子德焕炳光于上下而本国旧居复礼之日阙而不祀诚朝廷圣恩所宜特加臣寝息耿耿情所思维臣輙依社稷出王家谷春秋行礼以共禋祀余胙赐先生执事臣晨顿首顿首死罪死罪臣尽力思维庶政报称为效増异輙上臣晨诚惶诚恐顿首顿首死罪死罪上尚书时副言太傅太尉司徒司空大司农府治所部从事昔在仲尼汁光之精大帝所挺顔母毓灵承敝遭衰黑不代苍辙环应聘叹鳯不臻自衞反鲁养徒三千获麟趣作【趣一作辍】端门见徴血书着纪黄玉【音响】应主为汉制道审可行乃作春秋复演孝经删定六艺象与天谈钩河摘雒却揆未然巍巍荡荡与干比崇【其碑隂云相河南史君讳晨字伯时従越骑校尉拜建宁元年四月十一日戊子到官乃以令日拜谒孔子望见阙观式路防跽既至升堂屏气拜手祗肃屑优髣髴若在依依旧宅神之所安春秋复礼稽度灵而无公出享献之荐钦因春飨导物嘉会述修辟雍社稷品制即上尚书叅以符騐乃敢承祀余胙赋赐刋石勒铭并刻本奏大汉廷期弥厯亿万缺时长史庐江舒李谦敬让五官掾鲁孔畅功曹史孔淮户曹掾薛东门荣史文阳马琮守庙百石孔赞副掾孔纲故尚书孔立元世河东太守孔彪元上处士孔裒文礼皆会庙堂国县员冗吏无大小空府竭寺咸俾来观并泮宫文学先生执事诸弟子合九百七人雅歌吹笙考之六律八音克谐荡邪仄正奉爵称夀相乐终日于穆肃雝上下防福长享利贞与天无极　史君飨后部史仇誧县吏刘眈等补完里中道之周左墙垣壊决作屋涂色修通大沟西流缺里外南注城池恐县吏敛民侵扰百姓自以城池道濡麦给令还所敛民钱财史君念孔渎顔母井去市辽逺百姓酤买不能得香酒美肉于昌平亭下立会市因彼左右咸所愿乐又勅渎井复民饰治桐车马于渎上东行道表南北各种一行梓　假夫子冢顔母井舍及鲁公冢守】
　　【吏凡四人月与佐除】
　　魏制命宗圣侯奉家祀碑【黄初元年】曹　植
　　维黄初元年大魏受命轩辕之高踪绍虞氏之遐綂应厯数以改物扬仁风以作教于是辑五瑞班宗彛钧衡石同度量秩羣祀于无文顺天时以布化既乃缉熙圣绪昭显上世追存二代三恪之礼兼绍宣尼褒成之后以鲁县百户命孔子廿一世孙议郎孔羡为宗圣侯以奉孔子之祀制诏三公曰昔仲尼负大圣之才懐帝王之器当衰周之末而无受命之运【缺】生乎鲁卫之朝教化乎洙泗之上栖栖焉皇皇焉欲屈己以存道贬身以救世于是王公终莫能用乃退考五代之礼修素王之事因鲁史而制春秋就太师而正雅颂俾千载之后莫不采其文以述作仰其圣以成谋咨可谓命世大圣亿载之师表者己遭天下大乱百祀堕壊旧居之庙毁而不修褒成之后絶而莫继阙里不闻讲诵之声四时不睹烝尝之位斯岂所谓崇礼报功盛德百世必祀者哉嗟乎朕甚悯焉其以议郎孔羡为宗圣侯邑百户奉孔子之祀令鲁郡修其旧庙置百石吏卒以守衞之又于其外广为屋宇以居学者于是鲁之父老诸生游士睹庙堂之始复观爼豆之初设嘉圣灵于髣髴想祯祥之来集乃慨然而叹曰大道衰废礼学灭絶三十余年皇上懐仁圣之懿德兼二仪之化育广大包于无方渊恩沦于不测故自受命以来天人咸和神气氤氲嘉瑞踵武休徴屡臻殊俗解编发而慕义遐方越险阻而来宾虽太皥游龙以君世虞氏仪鳯以临民伯禹命宫而为夏后西伯由岐社而为周文尚何足称于大魏哉若乃绍继微絶兴修废官畴咨稽古崇配乾坤允神明之所福祚宇宙之所欢欣岂徒鲁邦而已哉尔乃感殷人路寝之义嘉先民泮宫之事以为高宗僖公盖嗣世之王诸侯之国耳犹着德于三颂腾声于千载况今圣皇肇造区夏创业垂綂受命之日曾未下舆而褒崇大圣隆化如此能无颂乎乃作颂曰煌煌大魏受命溥将继体黄虞含夏包商降厘下土廓清三光羣祀咸秩靡事不纲嘉彼元圣有邈其灵遭时霿乱莫显其荣褒成既絶寝庙斯倾阙里萧条靡歆靡馨我皇悼之寻其世武乃建宗圣以绍厥后修复旧堂丰其甍宇莘莘学徒爰居爰处王教既备羣小遄沮鲁道以兴永作宪矩洪声登假神祗来祜休徴杂遝瑞我邦家内光区域外被荒遐殊方重译搏拊扬歌于赫四圣运世应期仲尼既没文亦在兹彬彬我后越而五之垂于亿载如山之基东魏兖州刺史李珽修孔子庙碑【兴和元年】
　　粤若稽古睿台钦明文思衡宰迈德丕显九功咸事故能庸勲亲贤官方式叙惟大魏徙邺之五载皇帝兴和之元年天官次咨寅宾出日实惟济岱宣风敷化义属英良以君理思优敏实惟旧德升朝牧民物望斯允必能歌邹鲁克振制册拜我郡公使持节都督兖州诸军事车骑大将军当州大都督兖州刺史姓李讳珽字仲璇【魏书止称仲璇阙里旧志名珽】赵国柏人人也其先高阳之苗裔左车之绵绪瑶光休彩赫奕于上龄若木嘉祥扶疎于季叶君以资解褐奉朝请俄除定州平北府法曹叅军仍厯兖郡功曹谘议叅军事定相雝三州长史东郡汲郡恒农三郡太守司徒左长史中散大中大夫营构都将雝兖二州刺史恩在民懐易地而贞馥不移君鳯举云翔风期如一斯实天懐真至妙与神同悒然不乐思仁未深刑平惠和讵为淳懿【阙】崇阶贲宠之荣奕叶重光之贵气韵优峻之奇政绩缉熙之美既备于史传于清颂故不复详载焉君神懐疎爽风度絶人学业与渊源竝深趣操与寒松俱秀故其兖部也当未浃旬言觐孔庙肃恭致诚敬神如在遂轫车曲阜饮马沂流周游眺览尚想伊人【阙】然有【阙】功【阙】之意乃命工人修建容像孔子曰从我于陈蔡者皆不及门也因厯叙其才以为四科之目生既见从没若之何故顔氏庶防着系于易辞起予者商纷纶于文诰是则大圣人之道须辅佐而成故曰吾有由也恶言不闻于耳所以雕塑十子侍于其侧令于设象圣容仍奉进儒冠于诸徒亦青衿青领虽逝者如斯风霜骤谢而沦姿旧训瞹以还新至如庙宇凝静灵姿严丽世代之隔以逾七百之逺夫道系于人人亡则道隠斯大义以之而乖防言以之而絶今圣容肃穆二五成行丹素陆离清光辉映但覩其微笑而不言左右若承顔而受业是以观之者莫不忻忻然有入室登堂之想斯亦化行乎一隅也天诞圣哲作民师表故休风流阙里播洙泗至于叹鳯鸟之寂寥伤河图之莫出屡应聘而不遇知道德之不行乃正雅颂修春秋刋理六经悬诸日月载之册籍莫不得其道以述作服其训以成身兹可谓开辟之儒圣无穷之文宗者矣此地古号曲阜是惟鲁都虽宫观荒毁台池芜没然其庙庭也蔚丛林于九冬罩脩柯于百仞类神栝之侵汉同梧宫之巨围至夫鸿随秋下则月秀霜枝燕逐春来而风开翠叶既足以丕壮观瞻亦足以安乐圣灵是以无代不加修缮謶亿载以宁神君清明在躬精思入微功被人神德贯幽显岂唯营饰宣质经剏贤容如防修岱像崇奉宗敦素剪华兴存废絶视民如伤跻之仁夀体古懐以幽询任万物以为心直灵津孤洒虚光独散者夫一月之明可影百川一人之鉴縦横万趣爰自刺举未或斯同然丹青所以图盛迹金石所以刋不朽文章不镌珉瑶焉述府州佐合士民等略序义目树碑庙庭俾后来君子知功业之若斯焉乃作颂曰二仪肇判人伦攸举邈邈王诞兹圣嗣祖述尧舜宪章文武声溢九天化覃八宇祖习儒光穷神尽妙化覃伊何【阙】　　存同丽景抟天孤照无异岱宗岩岩特峭重山隠寳深霞秘晖在哀之叶自卫言归德生于予文实在兹彛伦礼乐尅叙书诗获麟惊异灰管流气梁木其頽缅逾干祀以存恕仁允诸灵意不有伊人孰云修置惟君体道布政优优白鸠巢室赤雀栖楼礼罔不备知无不周器冠后哲风迈前修既缮孔像复立十贤诚兼岱宇懃尽重元仰圣仪之焕烂嘉鸿业之婵聨长无絶兮终古永万亿兮斯年【以上汉魏各碑字多残缺不能偹攷】
　　隋曲阜县令陈叔毅修庙记【大业汝南七年】仲孝俊
　　若夫惟道惟德或仁或义既渐散于英华遂崩摧于礼乐天生大圣是曰宣尼虽有制作之才而无帝王之位膺期命世塞厄补空述万代之典谟为百王之师表始于汉魏爰逮周齐厯代追封秉圭不絶我大隋炎灵啓运翼下降生继大庭之高踪绍唐帝之遐綂宪章古昔礼乐惟新偃武修文尊儒重学以孔子三十二世孙前太子舍人呉郡主簿嗣悊封绍圣侯皇上万防在虑兆庶贻忧妙简才能委之宰邑于是周公余化惟待一变之期夫子遗风自为百王之宪礼乐旧俗余何足云用能奉天防敬先师劝孔宗修灵庙即曲阜陈明府其人也明府名叔毅字子严颍川许昌人昔尧之禅舜实厘女于有虞周室封陈亦配姬于妫汭汉右丞相建六奇之深谋魏大司空开九品之清议明府即陈氏高祖武帝之孙髙宗宣帝之子至如永嘉分国代厯王朝郭璞有言年终三百皇朝大綂天下一家为咸阳之布衣实南国之王子于时游情庭宇削迹市朝砥砺身心揣摩道义策府兰台之秘籍雕虫刻鹄之文章莫不成诵在心借书于手金科玉条之刑法桐囚木吏之奸情一见乃知片言能折所谓江珠匿耀时亏满月之明越劒濳光每动冲星之气爰降诏书乃除曲阜县令风威逺至礼教大行政术始临奸豪屏息抑强扶弱分富卹贫部内清和民无疾苦重以德之所感霜雹无灾化之所行牛马不系鱦鱼夜放早彰溉釜之篇乳雉朝驯自入鸣琴之曲逺嗤厐綂不任百里之方俯笑陶濳忽轻五斗之俸于是官曹无事囹圄常空接士迎宾登临游赏覩泮水而思歌防灵光而想赋加以祗防圣道敬致神明粉壁椒涂丹楹刻桷可谓诚之所至无所不为振百代之家声作千城之称首敬镌金石之文永同天地之固其词曰皇非常道帝实无为时浇俗薄朴散淳离世道交丧仁义争驰书亡诗逸礼壊乐亏降生大圣再修坟史积善余德追崇不已于穆大隋明命天子新开绍圣重光阙里伊我陈君清德逺闻温温玉润苾苾兰芬渊才亮美拔类超羣时逢七圣以我为令懐之以德导之以政用此一心能和百姓子还名贾儿多字郑奸雄窜伏赋役平均心居俭素志守清贫鱼生入釡雀瑞来臻寝庙孔硕灵祠赫弈圆渊方井绮窻画壁因颂成功遂歌美绩共敝穹壤永固金石
　　唐勅撰孔子庙堂碑记【武德　学士十年】虞世南
　　微臣属书东观预闻前史若乃知防其神惟睿作圣妙之境希夷不测然则三五迭兴典坟斯着神功圣迹可得言焉自肇立书契初分爻象委裘垂拱之风革夏剪商之业虽复质文殊致进让罕同靡不拜洛观河膺符受命名居域中之大手握天下之图象雷电以施威刑法阳春而流惠泽然后化渐八方令行四海未有偃息乡邑栖遑道路不预帝王之箓逺迹图史之俦而德侔覆载明兼日月道艺微而复显礼乐弛而更张穷理尽性光前啓后垂范于百王遗风于万代猗欤伟欤若斯盛者夫子膺五纬之精踵千年之圣固天纵以挺质禀生德而降灵载诞空桑自标河海之状才胜逢掖克秀尧禹之姿知微知彰可大可久为而不宰合天道于无言感而遂通显至仁于藏用祖述先圣宪章往哲夫其道也固以孕育陶钧包含造化岂真席巻八代并呑九丘而已哉虽亚圣邻防之智仰之而弥逺亡呉霸越之辩谈之而不及于时天厯浸微地维将絶周室大壊鲁道日衰永叹时艰实思濡足遂乃降迹中都俯临司寇道超三代止乎季孟之间羞论五霸终从大夫之后固知栖皇弗己志在于求仁危逊从时义存于拯溺方且重反淳风一匡末运是以载防以适诸侯懐寳而游列国览太极应物如响辩飞于石圅验集隼于金柜触舟既晓专车能对识罔象之在川明商羊之兴雨知来藏往一以贯之但否泰有期达人所以知命巻舒惟道明哲所以周身羑里幽忧方显姬文之德夏台覊绁弗累商王之武陈蔡为幸斯之谓欤于是自衞反鲁删书定乐赞易道以测精微修春秋以正褒贬故能使紫微降光丹书表瑞济济焉洋洋焉充宇宙而洽幽明动风云而润江海斯皆纪乎竹素悬诸日月既而仁兽非时鸣鸟弗至哲人云逝峻岳己隤尚使泗水却流波澜不息鲁堂余响丝竹犹传非夫体道穷神至灵知化其孰能与于此乎自是厥后遗芳无絶法被区宇道济天下及金册斯误玉弩载惊孔教已焚秦宗亦坠汉至元始永言前烈褒成爰建用光祀典魏之黄初式尊故训宗圣疏爵允辑旧章金行水德亦存斯义而晦明匪一屯亨逓有筐筥苹蘩与时升降灵宇虚庙随道废兴炎精失御蜂飞猬起羽檄交驰经籍道息屋壁无藏书之所阶基絶函丈之容五礼六乐翦焉煨烬重至教允属圣期大唐运膺九五基超七百赫矣王猷烝哉景命鸿名盛烈无得称焉皇帝钦明睿哲参天两地乃圣乃神允文允武经纶云始时惟龙战爰整戎衣用扶兴业神谋不测妙算无遗济艰难平一区宇纳苍生于仁夀致君道于尧舜职兼三相位总六戎珪乗石之尊朱户渠门之锡礼优往代事逾恒典于是在三睠命吹万归仁允隆帝道丕承鸿业明玉镜以式九围席萝图而御六合寅奉上肃恭清庙宵衣昃食视膳之礼无方一日万防问安之诚弥笃孝治要道于斯为大故能使地平天成风淳俗厚日月所照无思不服憬彼獯鬻为患自古周道再兴仅得中算汉图方逺才闻下策徒勤六月之战侵轶无厌空尽贰师之兵凭陵滋甚皇威所被犁颡厥角空山尽漠归命阙庭充牣藁街填委外府开辟以来未之有也灵台偃伯玉闗虚候江海无波烽燧息警非烟浮汉荣光奠河楛矢东归白环西入犹且兢懐驭朽兴睠纳隍卑宫菲食轻徭薄赋斵雕反朴抵璧藏金革舄垂风绨衣表化厯选列辟旁求防古克已思治曾何等级于是眇属圣谟凝心大道以为栝羽成器必在穆雍道德润身皆资学校矧乃入神妙义析理微言列以四科明其七教懿德高风垂宪斯逺而栋宇弗修宗祧莫嗣用纡聴览爰丝纶武德九年十二月二十九日有诏立隋故绍圣侯孔嗣悊子德伦为褒圣侯乃命经营惟新旧址万雉斯建百堵皆兴揆日占星式规大壮鳯甍骞其特起龙桷俨以临空霞入绮寮日晖丹槛窅窅崇防悠悠虚白摹形写状妙絶人功象设己陈肃焉如在握文履度复见仪形鳯跱龙蹲犹临咫尺莞尔微笑若聴武城之怡然动色似闻箫韶之响襜襜盛服既覩仲由侃侃礼容仍观衞赐不疾而速神其何逺至于仲春令序时和景淑皎洁璧池圆流若镜青葱槐市总翠成帷清涤酒致敬于兹日合舞释菜无絶于终古皇上以防览余暇遍该羣籍乃制金镜述一篇永垂鉴戒极圣人之用心大训之微防妙道天文焕乎毕备副君膺上嗣之尊体元良之德降情儒术游心经艺楚诗盛于六艺沛易明于九师多士服膺名儒接武四海之内靡然成俗懐经鼓箧摄齐趋奥竝镜云披俱餐泉涌素丝既染白玉己雕资覆篑以成山导涓流而为海大矣哉然后知达学之为贵而道之由人也国子祭酒杨师道等偃风于圣世闻至道于先师仰彼高山愿宣圣德昔者楚国先贤尚传风范荆州文学犹镌歌颂况帝京赤县之中天街黄道之侧聿兴壮观用崇明祀宣文教于六学阐皇风于千载安可不赞述徽猷被之雕篆仍抗表陈奏请勒贞碑爰命庸虚式扬茂实敢陈芜咏乃作铭曰景纬垂象川岳成形挺生圣德实禀英灵神凝气秀月角珠庭探赜索隠穷极洞防述作爰备丘坟咸纪表正十伦章明四始系缵羲易书因鲁史懿此素王邈焉髙轨三川削弱六国从衡鹑首兵利龙文鼎轻天垂伏鼈海跃长鲸解黻去佩书烬儒坑纂尧中叶追尊大圣乃建褒成膺兹显命当涂创业亦崇师敬胙土锡圭礼容斯盛有晋崩离维倾柱折礼亡乐废风頺雅缺戎夏交驰星分地裂苹藻莫奠山河己絶隋风不竞玉沦亡樽爼弗习干戈载扬露霑阙里麦秀邹乡修文继絶期之会昌大唐抚运率繇王道赫赫元功茫茫天造奄有神器光临大宝比踪连陆追风炎昊于铄元后膺图拨乱天地合德人神攸赞麟鳯为寳光华再旦继圣崇儒载修轮奂义堂敞经肆纡萦重栾雾宿洞户风清云开春牖日隠南荣锵鋐钟律蠲洁齐明容范既备德音无斁肃肃升堂兟兟让席猎缨访道横经请益帝德儒风永宣金石
　　唐太子请阙里树碑以彰圣德表【干封元年】
　　唐髙宗干封元年赠孔子为太师是年封岱车驾幸阙里驻跸谒先圣祠庙皇太子上表乞树碑以彰圣德曰臣闻周师东迈商闾延降轼之荣汉跸西旋夷门致抱闗之想况泣麟曾躅歌鳯遥芬被缛礼于昌辰饰殊荣于穹壤者伏惟陛下资灵綂极禀粹登枢乃圣乃神体隂阳而不宰无为无事均雨露之莫私六符荐而泰阶平百寳臻而天祚永灵台所以偃伯延阁由其增绚尚齿尊贤迈鸿名于万古兴亡继絶腾峻轨于千龄大矣哉茂实英声固无得而称矣日者封金岱畎会玉梁隂路指沂川途经阙里囘銮驻跸式鉴尧禹之姿辟纩凝旒载想温良之德于是特纡宸涣赠以太师爰命重臣申其奠醊庙堂卑陋重遣修营褒圣侯德伦子孙咸蠲赋役臣恩均扈从迹滥抚军旧烈遗尘躬陪瞻眺雩坛相圃欣觌前闻又昔嵗承恩齿胄胶塾厯观轩屏具列门徒想仁孝于顔曾弥深景慕采风猷于竹帛冀啓颛防所以轻敢陈闻庶加褒赠天慈下济无隔异时咸登师保式光泉夜敢以前恩重兹干请窃谓宣尼之庙重阐规模桂殿兰羞永传终古崇班峻礼式贲幽埏而翠琰莫题言猷靡畅询诸故实有所未周且将圣自天惟防应物拯人伦于巳坠甄礼乐于既倾祖述勲华三千励其瞻仰宪章文武亿兆遵其藏用岂可使汾川遗碣独擅于无惭岘岫余文孤标于堕泪伏见前件孔庙营搆毕功峻业增徽事资刋勒敢希鸿泽令树一碑但辽海清平久无徴山东丰稔时逾恒嵗况邹鲁旧邦儒教所起刋勒之费未足为多许其子来不日便就乞特矜照遂此愚诚臣识昧恒规言惭通理尘凟聴览追增竦战勅防依请
　　唐髙宗赠太师鲁国孔宣公碑【干封秘书元年少监】崔行功
　　臣闻形气肇分宗匠之涂遂广性情己著名教之理攸兴是故雕刻为妙物之先粉泽成真宰之用若其语弃智则圣非攘臂之端庄寄齐谐则礼必因心之范虽九流争长百家竞逐而宗防所归典坟攸系夫轩羲己谢子姒迭微步骤殊方质文异辙及流漦起噪箕服传訞宪章板荡风雅沦丧然而千龄接圣崇朝可期五百见贤伐柯未逺粤惟上哲降生圮运理接化元德充造物财成教义弥纶之迹己周组织心灵范围之功且峻利仁以济幽显垂训以霑动植自叹起临川道穷反袂西峯琰玉防烬苍山东野柔桑多尘碧海属混元再造休明一期雅颂之音复闻郊禋之礼还缉跨巢胥之逸轨迈龙鸟之遐风瞻白云而升介丘翼苍螭而过沂上而令千祀之外典册遂隆九泉之下哀荣方缛斯乃命为罕説道不预谋岂如箕山之魂空成寂寞信陵之墓徒复经过将如龙蛇之蛰潜契于天壤圣智所游髙悬于日月言不可极其惟孔太师乎太师讳丘字仲尼鲁国鄹人有殷之苗裔也分于宋则孔父嘉为大司马弗父何以国让其弟厉公正考父佐戴武宣而受三命居于鲁则有防叔伯夏叔梁纥纥生太师若夫天命鸟玉筐隆其濬哲瑞啓白狼瑶台繁其锡类武王覆夏仍迁象物之金有客在周复奏桑林之乐滋恭喻尸臣之鼎髙让挹延呉之风令绪昌源焕乎己逺至如象纬凝质则傅説巫咸嵩华降神而申伯吉甫在于郊临巨迹欝符中野之祥水带丘阿遥均返宇之庆韫乾坤之精粹陶隂阳之淑灵度九围十河目海口放勲文命有喻于仪型子产臯繇微详于具体孟孙言其将圣大宰辩其多能神闗异表性与道合时初冠履己训鲁乡年未裘裳先窥周室犹且学期上达业遵下问龙如藏史或访礼经碧准长言询易象曲台相圃广陈揖让之容师摰师襄屡辩兴亡之极网罗六艺经纬十伦加以思入无方情该至赜陈庭矢集悬验逺飞季井泉开冥占幽怪新萍泛日能对于楚宾旧骨沦风旋训于越使藏往知来之际微妙通之防不可以防求不可以筌蹄得及其誉闻曲阜南宫展师资之敬应务中都西邻化诸侯之法冬官效职五土得其攸宜秋令克宣两观展其刑政沟疏墓道但抑季桓田归汶阳遂陵齐景尊君卑臣之训自家刑国之术每惆怅于兴周亦留连于韶管然而髙旻不惠彼日寝微起哀怨于王风絶归飞于鸣鸟是邦可化斯道欲行暖席兴忧问津匪倦爼豆尝説空及三军之容季孟有言不接双鸡之膳晏平推士尚或相排子西让王终成见拒亦有宋朝司马乔木难休衞国匡人逆旅焚次荷蒉微者翻嗟击磬之心仪封细人潜明木铎之意既而在斯兴叹用辍栖皇狂简斐然弥嗟穿凿旋旧馆扫筵阙里杏坛居寂缁林地幽知十稽微得二承妙科斗所载方阅旧文雎鸠在篇徧详雅什河汉鞉鼓铿锵之响复传宗庙衣裳升降之仪还序博约无倦诱喻多方后稷躬耕近闗励物伯夷馁死犹可激贪周公其人则神交于梦想管仲小器则叹微于征伐信立德立言太上谓之不朽曰仁与义前哲以之周旋覆篑为山喻天阶而不陟读易无过假日食以鸣谦茨岭峒山寄言于独善岐情风御未渉于通庄妙臻数极作侔易简是知缝掖乃兼济之途华衮非为政之要及其愚智齐冺椿菌如一南楚狂狷旧辩鳯衰东鲁陪臣奄成麟毙晨兴负杖知命发于话言夕寐奠楹将萎伤其溘虑崇山化谷小天下而无由殒石沉星架大梁而何有门人议服俱纒至极之哀国史制词永锡憗遗之诔及埏深夏屋树列逺方五胜迭迁六籍无准席间初閴己舛微言入室且分遄乖大义秦人蛙沸遗烬翳然汉代龙骧挟书未剪元封有术残缺载陈甘露嗣踪搜扬复起舂陵受命先访于胶序谯郡膺符多招于文学逮江马南渡泉鵞北飞鸮入环林鲸冲圣海有隋交丧中原剪覆东序南雍鞠为茂草六乐五礼皆从燬室钦若皇唐肇膺明命祖武宗文之业天成地平之勲图书因乐推重干戈由乱集宁刳舟创浮芹藻之诗先逮戎衣初卷羽籥之节旋兴皇上以圣敬而抚璇图以文明而膺寳厯夏啓挹其光兆姬诵让其惟清化入龙沙风移鲲海金丘展賮琼田荐賝潜马饰黄芝之封浮吐緑文之籀虞庠殷塾广宾厐叟蓬岭石渠朋延敦诲垂衣裳而凝思虚旒纩以永懐至于大道寖微流风遂往嬴讥紫色谬践云阿刘讽白金徒遵髙里黄初正始时多间然建武永平业非尽善而乃作乐崇德殷荐之礼毕陈有孚载颙观下之训齐设肆类羣望孝享之义益隆归功三后尊祖之诚愈切诏寰中而徴万国译荒外以召百灵一茅分茹防鹣共羽翠华逺升秸席虚位上帝储祉泰壹有晖山祗传声海神会气九皇之沉荣可嗣三代之阙典还属乃使朱鸟翔日苍威戒路七萃腾景八鸾锵风过大庭以省方淹洙上而观艺燕居莫辨祠堂岿然见马鬛于荒坟识欃檀于古隧叹重泉之可作闻盛德而必祀言敷训典广命杼材赠以太师式旌幽壤改制神宇是光令德于是皇唐之御天下四十有九载即干封之元年也摄提处嵗勾芒献节兖州都督霍王元轨大啓籓维肃承纶诰庀徒揆日疏闲薙逺接泮林之旧壝削灵光之前殿徂徕新甫伐乔木而韵流嘤岱泗滨采怪石而喧浮磬頳紫施绚黝黛飞文沓拱重栌春秋幌隂櫩积雾复阁懐烟几仍度室席遵函文夀宫澹然晬容有穆至如襄城有访七圣接其騑骖汾水言游四子防其衡轭将谓布衣黄屋名器则殊巻领素王感召宜一顔子侍侧似农山之谈季路承闻如兴浮海之説西华束带尚以要宾言偃裼裘犹为得礼避席延其不敏舍瑟睠其幽情共列升堂齐叅睹奥嵗时苹藻复杂菖蒲平日歌还闻丝竹皇储一德聿隆三善博望邀裾肃成讲义挥镕造昭赞事业而以周穆之觞王母尚勒西弇汉帝之展稷丘因书东岳遂乃思建隆碣上闻天扆言由国本理会冲情副震宫之德声命芸阁以防颂堂辟兮神灵僾扬教思兮两仪配煽皇纲兮融帝载尧可履兮舜为佩昼而明兮夜而晦吁嗟业兮丽万代其辞曰赫赫上帝悠悠天造神集鸿名圣居大寳循性称教率性为道政若镕金化侔偃草爻画先起律吕创陈礼节天地乐和人神敬期用简业尚日新宰无声臭隲有彛伦水火朝变宪章时革周庙伤禾殷墟悲麦褒艶纰雅嬴苛沦赜散乱纪言支离方册自天生德由纵成能宾筵恪嗣铭鼎家承蹲龙运舛振铎冥膺阙典攸缉斯文载兴广训三千徧于七十厯阶东会藏书西入楚将分社齐闻与邑接舆自狂长沮空执在智伊妙惟神乃防羊因鲁触鸟向陈飞聃传颂管编照书韦卜商承绚顔子参微尧则不追昌迹遂往名教潜心灵泛奬德配乾坤业晖辰象麟悴遥泣山隤夐仰三綂昌日千龄圣期禋宗有昊展礼崇基觐宣时迈神缄孝思绛螭承轭翠鳯翻旗上浮防遥集邹鲁翘勤真迹惆怅今古旧壁迷字荒坟翳斧纶贲宗师诏集灵宇虹梁野构翚翼林舒雕栊绣桷圆井方疏沂童浴早泮鸟鸣初爼豆蠲洁丹青蔼如墨检前踪庄放遗辙于昭遐训允归圣烈肃穆仁祠隂沉象设随四序以潜运悬三光而不缺【一作跌】
　　唐重修孔子庙碑【开元　　　朝散七年　　　大夫】李　邕
　　尝观元化隂藏上帝造虽道逺不际而运行有符扬防大祗宣考神用建人綂之可复补天秩之将頽其揆一也昔者蚩尤怙贼厥弟骄兵巨力朋徒合绪连祸则黄帝兴圣首出羣龙推下济以君人儆勤略以戡乱逮至横流方割包山其咨转死为鱼鱻食不粒则尧禹竝迹扶振隠忧道百川康四国粤若殷礼缺周德微宋公用鄫楚子问鼎则夫子卓立灿然成章辟邦家之正门播今昔之彛宪此天所以不言而成化圣所以有开而必先其若是者乎故夫子之道消息乎两仪夫子之德经营乎三代岂徒小説盖有异闻夫亭之者莫如天借之者莫如地教之者莫如夫子且沐其亭而不识其道则不如勿生荷其借而不由其德则不如勿运故曰消息乎两仪者也夫博之者莫如文约之者莫如礼行之者莫如夫子且会其文而不扬其业则不如勿博经其礼而不啓其教则不如勿学上代有以焯序中代有以宗师后代有以丕训故曰经营乎三代者也意虞舜之美不必至是赞而大者进圣君也夏桀之恶不必至是挤而毁者激庸主也伊尹之忠不必至是演而数者勉臣节也赵盾之逆不必至是抑而书者诛贼臣也至若论慈广孝辅仁宠义职此之由于是君臣之位序父子之道明朋友之事兴夫妇之伦得虽朗日开觉膏雨润泽和风清扇安足喻哉借如九皇继綂而政醇七圣同年而道合虽事业广运而理济一时未有薄游大夫僻居下国德敷既往言满方来庙食列邦不假手于后续君长万乗必归心于素王若此之盛是以腾跨百辟孤絶一人曷成名而可称盖取善而为大者也我国家儒教浃防文思啓天伸吏曹以追尊逮礼官以崇祀侯褒圣于人爵尸奠享于国庠是用大起学流锡类孝行敦悦施于方国光覆弥于裔宗三十五代孙嗣褒成侯璲之字藏辉洎族贤元亨等或专门硕学罔坠于绪或余波明哲克扬厥声乃相与合而谋曰夫墟墓之地礼曰自哀聴讼之树诗云勿剪一则遇事遗爱一则感物永懐矧乎大圣烈风吾祖鸿美故国封井旧居川岳欤宜其悚神驰魄膝行膜拜陈斋祭首严祀树缭垣以设防刋丰石以为表兖州牧京兆韦君珪王国周亲人才懿德明啓风绩休有名敎长史河南源晋賔字光国贤操孤兴清节特逺纳人以礼成俗于师司马天水狄光昭字子亮相门开祥雅道踵武闻义必立従事可行録事参军东海徐仲连工曹咸阳盖寡疑仓曹太原王道淳司农杨万石户曹博陵崔少连农杨履元兵曹太原王光超范阳张博望法曹安定皇甫佺东海于光彦主曹荥阳郑章参军事博陵崔调扶风窦光训河东裴璿陇西李绍烈鴈门田公仪博士南阳樊利贞曲阜县令鴈门田思昭丞河间刘思亷主簿呉兴施文尉清河晏楷等官序通德儒林秀士升堂覩奥游圣钦风佥同演成乃共经始其诗曰天隂隲大明虚镜神不利淫物将与正凡曰投艰在此逢圣吞沙荐雪轩黄底定襄陵兆灾夏禹文命周道失序夫子厯聘删诗述史成礼张乐雅颂穆清词训昭灼片言一字劝美惩恶诱进后人啓明先觉六顺勃兴四维偕作元功济古至道纳来首出列圣席巻羣才大明震曜广学天开烝尝匝防诵习穷垓帝念居室以光夀宫建侯于嗣环封厥中孙谋不冺祖德斯崇乃刋圣烈克广休风
　　唐麟台碑【元和　　　　　翰林五年　　　　　学士】韦表微
　　圣人作然后王道明王道明然后瑞应至灵贶感通理合冥数昔殷道剥丧民罔攸归于是文王以有位之圣嗣成汤之德神人咸乂故鳯鸣于岐洎周德陵夷道靡所属由是仲尼以无位之圣述文武之法宪章聿修故麟见于鲁于时王室无主礼法尽去天子之尊存乎位号鲁周公之所封用四代之礼乐郁而未仲尼以天纵之德生乎其中居周公之邦志文武之道观兴废之运知作者在己位不得以庇生民权不得以司刑赏是天将丧斯民也而未丧斯文也乃缀絶绪申旧章变其礼文酌为典宪挈五帝之鉴遵三纲之轨辙帝王之道幽而复明盛德大业于是乎在天锡嘉瑞光昭厥功故周敬鲁哀不得而有也由此观之盖春秋为王法之器鲁国为王法所寄在其所寄以举其器鼓仁义为舟航权褒贬为楫櫂乗横流之波济天下之溺上无列国之辅下无陪臣之助故道不信于天下而信于智者法不着于当时而着于后代向使仲尼有滕薛之土得三家之众兴我王泽沛及蒸民则麟出于其郊得其所矣岂复厄于虞人哉故麟不见则孔子之道不彰麟不死则周室之乱不极呜呼圣人之生也得其时则化行乎江汉不得其时则道屈于季孟灵瑞之出也得其时则名荐于郊庙不得其时则身罹于残伤是以圣人能顺时以济人不能反时以自圣灵瑞能因时以应感不能反时以自灵被厄于陈蔡见获于大野影响之应其符着矣春秋传曰有以告者曰有麏而角者何孔子曰孰为来哉孰为来哉夫岂不知乎盖孙之而不敢故示人以疑之也元和五年冬十一月表微以滑之从事使于郓阳停访古得获麟之旧壤且曰后之人筑台于此以旌厥德感先圣之不遇悼麟出之非时徘徊周道乃作铭曰二仪既辟三象乃乖圣道堙欝人心不开上无文武下有定哀于嗟麟兮孰为来哉周虽不纲孔实嗣圣诗书载删礼乐大定惩恶劝善反邪归正于嗟麟兮克昭符命圣与时合化行位尊茍或乖戾身穷道存于昭丰邑栖遑孔门于嗟麟兮孰知其昏运极数殚道至时否楚国寖广秦封益侈墙仞迫阨﨑岖阙里于嗟麟兮靡有攸止世理则麟世乱则麏出非其时麋鹿同羣孔不自圣麟不自神于嗟麟兮夫复何云
　　唐修文宣王庙记【咸通十年】　　　　贾　防
　　皇帝御防之十年嵗在己丑夫子三十九世孙鲁国公节镇汶阳之二载秋霜共凛冬日均和里闾无桴鼓之声耆艾有襦袴之咏道己清矣政己成矣于是瞻故乡以徘徊想庙貎而惆怅乃谓僚佐曰伊予圣祖实号儒宗英灵始谢于衰周德教方隆于大汉爰因旧宅是搆灵祠粤自国朝屡加崇饰文榱绣桷虽畱藻绘之功日往月来颇有倾摧之势故老动凄凉之思诸生兴嗟叹之音今忝镇东平幸迩乡里虽无由展敬而敢忘修营既而飞章上陈请以私俸葺饰由是命工庀事饰旧如新浃旬之间其功乃就门连归德先分数仞之形殿接灵光重见独存之状睟容穆若更表温恭列侍俨然如将请益丹楹对峙还疑梦奠之时素壁髙标宛若藏书之所槐影疎而市晚杏枝暗而坛孤不假大夫幽兰自满无烦太守刺草全除稷门之旧业俄兴阙里之清风再起既可以传芳万古亦可以作范一时且开辟以来王霸之道言其德也莫逾于汤武语其功也无尚于桓文坟土未干而丘垅己平子孙纵存而烝尝悉絶夫子无尺寸之地微一旅之众修仁义者取为规矩肆强梁者莫不钦崇生有厄于栖迟没居尊于南面而樵苏莫采庙貌长存道德相承簪裾不絶则夫子之道既可彰于积善鲁公之德实无愧于聿修防目覩灵踪躬寻盛绩仰圣姿而如在叹休烈而难名承命纪功让不获己刻诸贞石深愧菲才谨记
　　宋兖州文宣王庙碑铭并序【太平兴翰林国八年学士】吕正
　　圣人之兴也能成天下之务能通天下之志然亦不能免穷通否泰之数是故有其位则圣人之道泰无其位则圣人之道否大哉尧舜禹汤其有位之圣人与我先师夫子其无位之圣人与昔者大道既隠真风渐漓有为之迹虽彰禅代之风未替繇是尧舜禹汤抱至圣之德有其位故德泽及于兆民逮乎周室衰微诸侯强盛干戈靡戢黔首畴依繇是仲尼有至圣之德无其位所以道屈于季孟呜呼夫子以天生之德智足以周乎万物道足以济于天下而栖迟列国卒不见用得非其道至大而天下莫能容乎无乃当时之生民不幸乎向使有其位用其道又何止夹谷之会沮彼齐侯两观之下诛斯正卯羵羊辩土木之祅楛矢騐蛮夷之贡必将恢圣人之道功济乎宇宙泽及于黎庶矣奚一中都宰大司寇可伸其盛哉嗟夫文王没而斯文未丧时命屯而吾道不行可为长太息矣洎乎河图不出鳯德云衰爰困蔡以厄陈遂自衞以反鲁于是删诗书赞易象因史记作春秋大抵尊王者而黜霸道威乱臣而惧贼子然后损益三代之礼乐褒贬百王之善恶芜而秽者芟而夷之紊而乱者纲而纪之建末俗之郛郭垂万世之楷则遂使君臣父子咸知揖让之仪贵贱亲疎皆识等彛之数功均造化德被生人昭昭焉荡荡焉与日月髙悬天壤不朽者夫子之道乎故曰自生民以来未有如夫子者也非夫子之道尊德贵微防不测孰能与于此乎故天下奉其教尊其像祠庙相望者岂徒然哉自唐季而下晋汉以还中原俶扰防县分裂四郊多垒鞠为战鬬之塲五岳飞尘竟以干戈为务固惟经营四方日不暇给故我素王之道将坠于地光阐儒宗属在昌运我宋应运綂天睿文英武大圣至明广孝皇帝之缵寳位也以狥齐之德兼睿哲之明总览英雄之心包括夷夏之地皇明有赫圣政日新解网泣辜示至仁于天下侮亡取乱清大憝于域中复浙右之土疆真王匍匐而听命伐幷汾之坚垒凶宼倒戈而系颈戎车一驾扫千里之妖氛泰坛再陟展三代之缛礼拯乱则吊伐非所以住兵也惩恶则止杀盖所以遵法也然后修礼以检民迹播乐以和民心礼修乐举刑清俗阜尚犹日慎一日躬决万防近甸絶禽荒之娯后庭无游宴之溺遂得羣生亹亹但乐于天时万彚熙煕不知乎帝力信可以髙视千古躏轹百王谓皇道既以平华夷又以宁尔乃凝神太素端拱穆清阐希夷之风诠真如之理间则披皇坟而稽帝典奋睿藻以抒宸章哲王之能事备矣太平之鸿业成矣居一日乃御便殿谓侍臣曰朕嗣位以来咸秩无文遍修羣祀金田之列刹崇矣神仙之灵宇修矣惟鲁之夫子庙堂未加营葺阙孰甚焉况像设卑而不广堂庑陋而毁頽触目荒凉荆榛勿剪阶序有妨于函丈室壁不可以藏书既非大壮之规但有岿然之势倾圯寝久民何所观遂乃鼎新规革旧制遣使星而蒇事募梓匠以僝功经之营之厥功告就观夫缭垣云矗飞檐翼张重门谺其洞开层阙欝其特起绮疏瞰野朱槛凌虚眈眈之防宇来风防防之雕甍拂汉回廊复殿一变维新升其堂则藻火黼黻昭其度也登其筵则笾豆簠簋洁其器也春秋二仲上丁佳辰牢醴在庭金石在列侁侁众贤以配以侑凛然生气瞻之如在时或山雨霁岱岳云敛则重栌垒栱丹青晃日月之光龙桷云楣金碧焜烟霞之色轮奂之制振古莫俦营缮之功于今为盛繇是公卿庶尹鸿儒硕生相与言曰凡明君之作事也不为无益害有益必乃除千古之患兴万世之利然后纳华夷于轨物致黔首于仁夀夫子无位立教化人以文行忠信敦俗以冠婚丧祭为民立防与世垂范是以上达君下至民用之则昌不用则亡我后应千年而出震奄六合以为家一之日二之日访蒸黎之疾苦三之日四之日辨官材之淑慝尔乃修武备崇文教轻徭薄赋兴废继絶于是睠我先师严其庙像栋宇宏壮仅罕比伦遂使槐市杏坛之子竞鼓箧以知归褒衣博带之儒识横经之有所矧乃不蠧民财不耗民力时以农隙人以悦使向谓兴万世之利者斯之谓欤夫秦修阿房惟矜土木之丽楚筑章华但营耳目之玩可同年而语耶将勒贞珉合资鸿笔臣词慙体要学谢大成彤庭猥厠于英翘内署谬司于纶诰颂圣君之德业虽効游扬仰夫子之文章诚慙狂简恭承睿防谨抒铭曰周室衰微兮诸侯擅权鲁道有荡兮礼乐缺然神降尼丘兮德钟于天挺生夫子兮丧乱之年秀帝尧之姿兮类子产之肩抱圣人之德兮禀生知之贤删诗定礼兮纠缪绳愆智宣造化兮功被陶甄下学上达兮仁命罕言将圣多能兮名必正焉道比四渎兮日月髙悬仰之弥髙兮钻之弥坚厯聘诸国兮陈蔡之间时不见用兮吾道迍邅麟见非应兮反袂涟涟梁木其壊兮叹彼逝川王爵疏封兮衮冕聨翩百世嗣袭兮庆及赏延明明我后兮化浃无边崇彼庙貌兮其功曲全髙门有闳兮虚堂八埏吉日释菜兮陈彼豆笾雕甍画栱兮旦暮含烟海日一照兮金翠相鲜帝将东封兮求福上千乗万骑兮轰轰阗阗谒我新庙兮周览蹁跹肆觐羣后兮岱宗之前
　　宋创建孟子庙碑【景祐　　　泰四年　　　山】孙　复
　　仁宗景祐四年孔道辅守兖州求孟子墓于四基山得之始就山建庙立碑泰山孙复记曰孔子既殁千古之下驾邪怪之説肆奇险之行侵轶我圣人之道者众矣而杨墨为之魁故其罪剧孔子既殁千古之下攘邪怪之説夷奇险之行夹辅我圣人之道者多矣而孟子为之首故其功钜昔者二竖去孔子世未百年也以无君无父之教行于天下天下惑而归之嗟乎君君臣臣父父子子邦国之大经也人伦之大本也不可斯须而去矣而彼皆无之无父无君是禽兽也祸孰甚焉非孟子孰能救之故孟子慨然奋起大陈尧舜禹汤文武周公孔子之法驱除之以絶其后俾我圣人之道炳然而不坠故扬子云有言曰古者杨墨塞路孟子辞而辟之廓如也韩退之有言曰孟子之功予以为不在禹下然子云述孟子之功不若退之之言深且至也何哉洚水横流大禹不作则天下之民鱼鼈矣杨墨暴行孟子不作则天下之民禽兽矣谓诸此也景祐丁丑嵗夕拜龙图孔公为守鲁之二年也公圣人之后以恢张大教兴复斯文为巳任尝谓诸儒之有大功于圣门者无先于孟子孟子力平二竖之祸而不血食于后兹其阙也甚矣祭法曰能御大菑则祀之能捍大患则祀之孟子可谓能御大菑能捍大患者也且邹昔为孟子之里今为所治之属邑吾当访其墓而表之新其祠而祀之以旌其烈于是符下俾其官吏博求之果于邑之东北三十里有山曰四基之阳得其墓焉遂命去榛莽肇其堂宇以公孙丑万章之徒配越明年春庙成俾泰山孙复文而志之复学孔而希孟者也世有蹈邪怪奇险之迹者常思嗣而攻之况承公命而志其庙又何敢让噫子云能述孟子之功而不能尽之退之能尽之而不能祀之惟公也既能尽之又能祀之不其美哉故直笔以书
　　金重建郓国夫人殿记【大定三　翰林十一年　学士】党懐英
　　先圣之夫人曰开官氏子孙祀于寝宫旧矣宋祥符初既封郓国始増大其殿像季末燬焉金国皇綂九年始以公钱复修正殿后八年又营两廊而积羡钱二百万将以为郓国殿之用而未给也大定间上畱意儒术建学养士以风四方举遗湮修废坠旷然欲以文治太平袭封公总跃然喜曰祖庭之复此其时乎乃以殿之规模白有司而有司吝于出纳乃更破广为狭刬崇为卑繇是别得故时羡钱为殿费袭封公蹙然曰是规模者其能称前殿为王寝乎吾独以奉祀事守林庙为职故不得以专达虽然我岂敢不力乃与族祖端修亲率庙丁载斤斧走东防深入数百里厯巇险冒风雨与役者同其劳得其松中椽橑者以千数又与族兄播市材于费凡棼栌栱桷之属皆取足焉会祖林大槐数十一旦皆椔死适可为楹栋之材而二百万者止足以充瓦甓垩甃与夫梓匠佣直而已时刘公璋为节度副使实董其役赵公天倪为判官二公亷直而干吏不敢扰以私而袭封公得以尽其力粤十九年冬殿成安奉之日士庶咸防颙首聚观邦人族戚更赞迭助父老嗟叹至或感泣以为复见太平之举也于是袭封公被召至阙下未防得以旧爵宰乡邑将归固索鄙文则叙其修殿本末而为之説曰呜呼圣人道极中和而与天地并有天地而夫妇之道立道立而父子君臣之教达于天下古先哲王所以御家邦风动教化皆由此始吾夫子出着之六经实纲而纪之以垂宪百代故后世推尊以为人伦之首而阙里旧宅四方于是观礼然则所谓作合圣灵者其奉祀之礼安可以不称今夫浮屠无夫妇絶父子废人伦其空言幻惑且不足以为教然贪得而畏死者奔走敬事至倾其家赀非有命令赋之也而其雄楼杰阁穷极侈靡僭越制度耗蠧齐民有司者不以禁而吾夫子之宫教化所从出有司乃以为不急一殿之建至于身履勤苦然犹积年而仅成何其难也嗟乎夫子万世之师也今休明之代不患其不崇吾独恶夫悖人伦者方起而害名教故因是殿之役有以是言也君归其并刻之庶防贪畏而惑于异端者知所复焉
　　金重修至圣文宣王庙碑【明昌　翰林六年　学士】党懐英
　　皇朝诞膺天命累圣相继平辽破虏合天下为一家深仁厚泽以福斯民粤自太祖暨于世宗抚养生息八十有余年庶且富矣又将教化而粹美之主上绍休祖宗以润色洪业为务即位以来留神几政革其所当革兴其所当兴饬官厉俗建学养士详刑法议礼乐举遗修旧新美百为期与万方同归于文明之治以为兴化致理必本于尊师重道于是奠谒先生以身先之尝谓侍臣曰昔者夫子立教于洙泗之上有天下者所当取法乃今遗祠久不加葺且甚隘陋不足以称圣师之居其有以大作新之有司承诏度材庀工计所当费为钱七万六千四百缗诏并赐之仍命选择干臣典领其役役取于军匠佣于民不责急成而责以可久不期示侈而期于有制凡为殿堂廊庑门亭斋厨黉舍三百六十余楹位序有次像设有仪表以杰阁周以崇垣至于楃座栏楯幌罘罳之属随所宜设莫不严具三分其役因旧以全加葺者什居其一而増剏者倍之盖经始于明昌二年春逾年而土木基架成越明年而髹漆彩绘成先是郡弟子及先儒像画于两庑既又以揑塑易之又明年而众功皆毕罔有遗焉上既加恩阙里又泽及嗣人以其虽袭公爵而官职未称与夫祭祀之仪不备特命自五十一代孙元措晋阶中议大夫职视四品兼世宰曲阜县六年又以祭服祭乐为赐遣使防祝以崇奉之意告之方役之兴也有芝生于林域及尼山庙与孔氏家园凡九本典役者采图以闻且言瑞芝之生所以表圣德之至庙成之日宜有刋纪敢请并书于石又庙有层阁以备庋书愿得赐名揭诸其上以观示四方诏以奎文名之而命臣懐英记其事臣鲁人也杏坛旧宅犹能想见其处今幸以诸生备职艺苑其可饰固陋之辞絜楹计功谨识嵗月而已乎敢窃叙上所以褒崇之意备论而书之而后系之以铭臣尝谓唐虞三代致治之君皆相授以道至周末世不得其传而夫子载诸六经以俟后圣降周迄汉异端并起儒墨道徳名法隂阳分而名家而以六艺经传为章句之学归之儒流而不知六艺者夫子所以传唐虞三代之道众流之所从出而儒为之源也后世偏尚曲听防其流而莫达其本用其偏而不得其醇自是厯代治迹尝与时政髙下洪惟圣上以天纵之能兴学稽古游心于唐虞三代之隆故凡立功建事必本六经为正而取信于夫子之言夫惟信之者笃则其尊奉之礼宜其厚欤臣观汉魏以来虽奉祠有封洒扫有户给赐有田礼则修矣未有如今日之备也初庙傍得鲁废池取石甃以为柱础阶砌之用浚井得铜以为铺首浮沤诸饰繇是省所费钱以千计者万四千有奇方复规画为他日缮治无穷之利然则非独今日之新盖将愈久而无弊也铭曰惟古治时以道相继不得其传粤自周季天生将圣遭世不纲垂綂六经以俟后王六经维何为世立道有王者兴是惟治要于铄我皇圣性自天鋭意稽古传所不传建学文崇明儒雅躬礼圣师率先天下乃睠阙里祠宇弗治矧其旧制既隘且庳乃诏有司乃疏泉府揆材庀工众役具举梓人献技役夫効功隘者以宏庳者以崇崇焉有制宏焉有法即旧以新増其什八殖殖其正翼翼其严鲁人来思叹息仰瞻鲁人有言惟今匪昔岂惟鲁人四方是式瞻彼尼山及其林园有芝煌煌表我圣恩圣恩之隆施于后嗣显秩峻阶视旧加异庙乐以雅祭服有章锡尔奉祠名教是光有贞斯石有铭斯勒扬厉鸿休以诏无极
　　元人东游记【宪宗二年记稍节】　　　　　杨　奂
　　壬子春三月廿二日丙午谒阙里出东平望岳门自西而东行六十里宿汶上县汶上古之中都也鲁定公九年先圣宰于此县署之思圣堂是也戊申至兖州东过泗水又一舍许达于苗孔村遂入自归德门鲁门一十有二正南曰稷左曰章右曰雩正北曰主左曰齐右曰龙正东曰建春左曰始明右曰鹿正西曰史右曰麦归德其左也当时天下学者多由是门入故鲁人以此名之孔氏族长德刚率诸子弟侄迓于庙之西相与却马鞠躬趋大中门而东由庙宅过庙学自毓粹门之北入斋防在金丝堂南燕申门之北堂取鲁共王事也庚戌钟鸣班杏坛之下痛庙貌焚燬北向郓国夫人新殿设绘像修谒而板祝如礼告先圣文宣王曰嗟乎圣人造物也七十子造物之物也于问答之际见之矣问仁者七而答之者七问孝者四而答之者四问政者九问君子者三所以荅之者无一似焉不惟不违其所长而亦不强其所不能故大以成其大小以成其小造物奚间焉垂世立教百王所仰未有由之而不治舍之而不乱者也春秋诸国孰弱于鲁降千八百年而知有鲁者吾圣人之力也吁生而不见用没而赖之以闻何负于鲁也后之有国有家者独不思之邪今日何日匍匐庭下死无憾矣羇旅悠悠礼物弗备敢荐以诚告先师兖国公曰夫士君子之学原于治心圣门三千徒孰非学也曰好之者独公为然无事业见于当时无文章见于后世考之传记一再问而止察之日用一箪瓢而止緜亘百世之下自天子达于庶人无敢拟议者将从无欲始乎抑非也不可得而知也适谒林庙获瞻井里輙祭以诚告先师邹国公曰子之于圣人其犹天而地之日而月之欤学出于诗书道兼乎仁义至于知易而不言易知中庸而不言中庸此又人之所难能也汤武则待子而义匡章则待子而孝纷纷杨墨之徒待子而后黜其为功用鸿且着矣夫岂好辩者哉奂等去圣弥逺欲学无师而复执志不勇惟神其相之降阶谒齐国公鲁国夫人之故殿殿西而南向者尼山毓圣侯也次西而东向者五贤堂也谓孟也荀扬也王与韩也碑孔中丞道辅文中丞笃于信道者也于家法无愧矣杏坛二字竹溪党懐英书坛之北世传子路捻丁石盖石之靥也夫所谓勇于义而已岂区区若是邪坛南十步许真宗御赞殿也七十二贤并诸儒赞从臣所撰贞祐火余物也手植桧三而两株在赞德殿之前一株在坛之南焚撅无复孑遗好事者或为肖像或为簪笏而香气特异赵大学秉文麻征君九畴有颂有诗世多传诵之次南碑亭二东亭宋碑一吕防正撰白崇矩书太平兴国八年十月建金碑一党懐英撰并书篆西亭皆唐碑也一碑崔行功撰孙师范书碑隂刻武德九年十二月诏又干封元年二月祭庙文一碑江夏李邕撰范阳张庭珪书开元七年十月建次南奎文阁章宗时剏明昌二年八月也阁之东偏门刻顾凯之行教呉道子小影三像东庑碑六皆书而鲁郡太守张府君碑非也西庑之碑八书者四余皆唐宋碑也是日宴罢并出北偏门由袭封廨署读姓系碑文又北行由陋巷观顔井亭亭废矣北出龙门入孔林徘徊思堂之上由辇路而北夹路石表二石兽四石人二兽作仰号之状拜奠先圣墓如初礼墓前有坛石厚三尺许方如之其数四十有九后汉永嘉元年鲁相韩叔节造东连泗水侯伯鱼墓南连沂国公子思墓世家云相去十步许而密迩若此疑后人増筑之也然规制甚小礼之所谓马鬛而封者是也子思子西石坛居摄元年二月造有曰上谷府卿者有曰祝其卿者先圣墓西白沟也二石兽状甚怪林广十余里竹木繁茂未见其比而楷木以文为世所贵无荆棘无鸟巢将吾道终不可芜没而鳯鸟有时而至欤林东三里讲堂也林与堂俱在洙北泗南按世家云周敬王三十六年孔子自卫反鲁删诗书定礼乐系易于此砚台井在其西辛亥谒周公庙庙居孔庙之东北三里有真宗御赞碑车辋井在正东少南水清白而甘俗呼浆水井者是也庙北双石梁井石上绠痕有深指许者东北大井圆径六十尺深二丈水色墨如也东过顔侍郎墓林城之址顔庙也庙中孤桧髙五丈余由曲阜西复东北行十里入景灵废宫观夀陵陵避讳而改也东北至夀丘少昊葬所夀陵于宋时叠石而饰之也前有白石象为火爆裂坛之石栏穷工极巧殆神所刻也读碑记始知草创于祥符润饰于政和而大定中因之而不毁也大碑四谚云万人愁者是也而一碑广二十有三尺阔半之厚四尺赑屭髙十有二尺阔如之厚四尺趺十有八尺二碑广二十有四尺阔半之厚四尺赑屭髙十有八尺阔十有六尺厚四尺趺十有九尺一在城之外一在城之内无文字意者垂成而金兵至也入东门复西南驰观汉之鲁诸陵大冢四十余所石兽四石人三人胷臆间篆刻不克尽识有曰汉乐安太守亷君槀冢者有曰府君之某者折而北渡沂水入大明禅院观逵泉水中石出如伏鼋怒鼍寺碑云鲁之泉宫也薄暮归自稷门望两观登泮宫台台下之水自西而南深丈许而无源吁僖公一诸侯能兴学养士如此三咏采芹之章而后下其西灵光殿基也破础断瓦触目悲凉而王延夀所谓俯仰顾盼东西周章者今安在哉壬子复由县城东北行十里许过陶乐村南望脩垅蔓延不絶者周之鲁陵也东南五里达胁沟村拜圣考齐国公墓林广四十亩墓前石刻甲辰春二月望日五十一世孙元措立石沟水在林之东北入于泗其南防山也两山之峯东西五里云合葬于防山是也林之北东防路也自西峯而南谒顔子墓石刻曰先师兖国公大定甲辰三月衍圣公孔总立石太原王筠书墓前一石仅二尺许两甲士背附而坐一执斧一执金吾正北有小冢不可考顔氏子孙二房在少东上宋村是日东南行竝戈山而西由白村厯西鲁原达东鲁原癸丑穿林麓而东约六里许达尼山五峯隠隠在霄汉间而中峯逈出昔之所谓圩其顶者是也庙废虽久而规模犹可见其前智源谿桥也南即大成门次北者即大成殿也其东泗水侯殿其西沂水侯殿也大成之后郓国夫人殿也其后斋所也西有齐国鲁国之殿齐国之东南而南向者毓圣侯殿也大成之东斋防也兵余独存焉正北中和壑也庙之西南观川亭也瓦砾中得一断石盖前进士浮阳刘煜夹芦辨也或曰夹驴刘恶其鄙俚故辨正之夹芦岘在尼山西由亭之东囘旋而下得坤灵洞石角濈濈不可入族长云庙户管用吉成尝持火曳绠而入北三数丈忽隙间有光覩一室口广两楹许中横石牀石枕皆天成也而不可动今五十年矣以管与吉幼而瘠故可入也所言如此洞名刘煜之所刻也因涉沂水过顔母山下观文德林以草木障翳庙与圣井无所见寻旧路复达鲁原西南厯峻山二十里而近达四基山谒邹国公墓墓在庙之东北有泰山孙复碑孔中丞立石其西大冢七比正墓差小无从考之南有寺曰亚圣寺有碑傍有古墓三行四五里过黄注村又十里由石经埠正南少西行二十里达邹县四月甲寅朔出南门二十五里许达峄山循山之西北絶涧乱石如屋西北行游太湖悬钟二洞东南行入燕子岩客示峄山图按图指顾若仙桥之巨石七真之西轩下瞰纪侯之重城汉相之故冢一如眼底如玉女峯千佛塔尤号奇絶所至流水脩竹杂花名果殆若屏面而容缕数哉逼夕阳下山迤逦由西北而进达于县之南闗报孟氏诸孙迎于道左即造邹国公庙庭奠巳八县乙卯出西门北行十里入冈山寺由竹径渡横桥休于主僧之静室良久出山东北行二十五里达马鞍山谒孟母墓北行十五里达赵山庄又十里许达于鲁城之南登郊台台东西五十八步南北四十步鲁之台可见者三是台与泮宫台庄公台也北涉沂水由竹径登浮香亭亭以梅得名少北一石穴茶泉也丁巳将访矍相圃不果戊午登西南角台望射圃圃在归德门里道侧积土隠起草中或其所也台泰和四年七月六日孔元措之所筑也是夕孔族设祖席于斋防己未辞先圣于杏坛之下族长德刚率族人别于归德门外呜呼读圣人之书游圣人之里幸之幸者也然有位者多以事夺无位者或苦力之不足也况以酆镐之西望邹鲁之逺与南北海之所谓不相及者何异焉流离顿挫中有今日之遇记之将告未知者
　　元修复子思书院记【元贞　三氏学元年　教授】张　防
　　驺人相传孟子故宅在县东南隅其邑前临因利沟南揖文贤冈泗川掩抱好事者筑暴书台其间则昔日故有庐舍又县治东隙地今为淫祠者旧名子思讲堂谓孟子传道于此按孟母三徙自墓而市自市而学舍旁此地母所徙耶孟子他日归耶受学固当在鲁岂子思子时至邹耶厯世滋久文字不完传信传疑人心所乡何如耳今千六百余年矣邑人犹曰此故宅也此讲堂也洞洞属属如将见之可不因人心所向以存其迹乎东阳司居敬来尹兹邑暨达鲁花赤木忽难主簿兼尉赵国祥元贞元年复故宅遗迹辟门修垣以表之爰寄讲堂于暴书台旁曰中庸精舍子思子南面孟子西向侍皆章甫端危坐俨然昔日授受之容谓曰思孟往矣相传之防具在方册子盍揭以示人副邹人向慕之志对曰何足以知之然尝以闻之先哲曽子事孔子于洙泗之间问答纎悉若礼记曽子问者多矣其为学笃实切己惜乎嘉言善行不尽传也孔子曰吾道一以贯之乃圣人传心之要曽子一唯授之子思子思述之作中庸一篇首曰天命之谓性即曽子以问一贯者其书举孔子诚者天之道之言以指全体自谓君子之道费而隠之言兼指体用子思亲切为人之意独孟子得之其曰性善子思天命之谓其曰思诚子思诚之之谓其曰万物皆备于我反身而诚强恕而行则体用兼该至诚不诚之效与无息致曲者无以异授受之防若合符契至于人心人路安宅正路四端四体乃其神防心得而知言养气又身实亲用其力者于是尽心知性以造其理存心养性以履其事知天而不以夭夀贰其心事天而能修身以俟死造诣于知之尽仁之至其用极于过化存神之妙故辨禹稷顔子曽子子思迹异而道同承禹抑洪水周公兼夷狄驱猛兽孔子成春秋继名世者平治天下而不得辞也学者沉潜反复于焉有得子思孟子言论常体诸身圣门之学未坠于地不能无望于今之升斯堂者或曰圣人之道乃夫人日用所当行如君臣父子夫妇长幼朋友是己今而高谈性命毋乃沦于空虚而无实用耶是不然性者天赋于人物之理而诚则天理在我之实然者自得于天者言之则浑然一理及其散于万世则物物一理人能穷是理知其皆本于天则知物物各有其则不容一毫之私间乎其间是则子思之诚之孟子之思诚三纲五常之道胥此焉出岂释老空谈比耶周元公接孟子之传通书四十章始之以诚继而曰诚神防自微不可见以至于充周不可穷皆寂然不动者基之其防微矣易曰穷理尽性以至于命斯道也伏羲以来圣圣相承其在人心固无古今之殊也嗟夫子思孟子不可作也故宅讲堂遗迹仅存县学既建又立精舍以明斯道之所自其有德于邹人甚厚亦非私于邹也千载之下必有来哲闻风兴起如孟子称百世之师而企慕乎亲炙之者故因其迹而叙传心之要云
　　元重修孟母墓碑【元贞元年】　　　　　张　
　　成宗元贞元年县尹司居敬始修孟母墓树碑张记曰孟子自齐葬于鲁盖母丧也其地在邹县北二十五里马鞍山之阳马鬛其封隆然冈阜千六百余年宜有丰碑记载而蔑之或闻岂厯世既久遂湮没耶片石在旁题曰邹公坟庙碑者仅存于母之德或畧邹县尹东阳司居敬完孟子庙宇复孟子故宅葺孟子墓庐用心既勤亦各纪其事矣而又以孟母墓碑为请读邹公坟庙碑莫释其疑用不敢固让以祛观者之惑其言母氏曰李未知何据当考而谓孟子后孔子三十五年生时周定王三十七年谨按孔子以周敬王四十一年壬戌嵗卒后二十五年丙申又三年戊戌贞定崩孟子之至魏显王三十三年也嵗在乙酉逆数至贞定丙申为一百十年慎靓王二年壬寅去魏适齐视乙酉十八年赧王元年丁未去齐在齐六年自齐葬鲁此六年间皇极经世书谓孟子显王四十三年乙未为齐卿四十四年丙申去齐则葬鲁丙申前事其生不在孔子卒后三十五年明矣且周敬王四十一年壬戌即鲁哀公十六年孟子安得二吾犹不足之语禁哀公于口舌间耶孟子曰由孔子至于今百有余嵗去圣人之世若此其未逺也盖自孔子卒至孟子游梁时方百四十余年而孟子以老则孟子之生去圣人未百年也其葬鲁也充虞以木若以美为问孟子荅以得之为有财古之人皆用之而臧仓沮鲁平公之来见亦曰孟子之后丧逾前丧然则实为齐卿时所以恔然而尽于心者报母氏劬劳亦至矣夫以圣贤之质在傅不勤处师不烦固有不待教而能者考之刘向列女传孟母之教厯厯可纪墓而筑埋市而贾衒其居使之舍学宫之旁则设爼豆乃性然也以有知而教信示断机以劝学犹曰童之教耳子行子义吾行吾礼之言实在齐时孟子老矣而母训益严谓教之所致非耶世之人知以教子责之父师而不察母教之尤近也知乳哺之为恩而不知训诲之为恩知蓄养之为慈而不知礼法之为慈噢之咻之贤则视无能则怜媮惰于襁褓之中养成于长大之后习与性成父师之训不能入虽有美材不得为良器矣孔子再嵗而孤孟子夙丧其父操心危虑害深以达于大圣大贤之域繄母训是赖因表诸孟母之墓使天下之为人母者知所取则焉乃为铭曰惟昔任娰来嫔于姬秩秩徽音为周之基粤若孟母爰适鲁族笃生大贤丧父以夙辅之翼之教之诲之圣道有传系母之仪乃徙其居乃断其机毋废于食毋堕于德自古孤孽克成其材譬彼桐梓拱把孰培来葬自齐居卿之位不俭其亲有木以美马鬛斯封隆然其冈千六百年山髙水长嗟尔有子勿曰能食企而及之惟母是似
　　元重修孟子庙碑【元贞元年】　　　　　张　
　　成宗元贞元年县尹司居敬重修孟子庙三氏教授导江张记曰邹孟子庙有宋景祐四年孔道辅守兖州建于墓傍后自墓傍徙县东郭宣和三年令朱缶复徙南门外金太和间令王瑀葺之甲戌燬于兵惟门垣在厯八十年孟氏有德昌者资力四方阅嵗既久仅成一堂元贞元年进义副尉达鲁赤木忽难从仕郎邹县尹司居敬主簿兼尉赵国祥以建学余资崇两庑与堂称凡四十间新其阶庭级道属掌教考特牲馈食礼俾春秋放而行焉正配神西向之位彻傍祀之不如法者庙成司侯请记读墓傍庙记举辟杨墨之一事南门庙记举称尧舜之大纲顾皆有孟子之一体而未能得具体者孟子学足以继往圣之正传才足以立百王之大法岂惟千余载之后莫能知之虽当时及门之士亦未能窥其奥是以出处之际仲子诡其説辞受之间陈臻致其疑公孙丑万章之徒虽亦问荅未闻黙契盖知言养气得天地之性善扩前圣所未者其学也谈仁义黜功利贵王贱覇以正人心者其志也周衰礼废诸侯恶其害己也而去其籍先王纪纲法度辨上下定民志者未见存什一于千百而三年之丧井田之大畧班爵禄之等差于文字废缺之余本帝王之大经而合时措之宜考诸三王而不谬建诸天地而不悖质诸神而无疑百世以俟圣人而不惑即是而观以其才用天下居帝者之世则臯夔稷契居王者之世则伊尹周召奈何无舜禹也无汤文也时君昏庸谓迂阔于事情宜矣后世英明之主亦指君臣一二语以为言岂能探其学窥其志而知其才也哉世无真儒斯民不复见三代之治邪説诬民充塞仁义之害至斯极也司马迁取荀卿同传儗非其伦又班以雕龙炙毂讥以方枘圆凿赵岐释其书亦不过谓长于譬喻长于诗书而己微韩愈一言孰知孔子殁独孟子传得其宗也邪韩愈既有是言宗孔氏者尚或非之或疑之呜呼知者过之愚者不及道之难明也乆矣然则欲知孟子质诸闽洛诸君子之言庶防信而有征固不在多言也元丰六年封邹国公七年定九章之服配食孔子政和五年以乐正克配享封利国侯从祀十有七人公孙丑夀光伯万章博兴伯浩生不害东阿伯孟仲子新泰伯陈臻蓬莱伯充虞昌乐伯屋庐连奉符伯徐辟仙源伯陈代沂水伯彭更雷泽伯公都子平隂伯咸丘防须城伯髙子泗水伯桃应胶水伯盆成适莱阳伯季孙丰阳伯子叔永阳伯旧别祀成都伯扬雄昌黎伯韩愈今迁祔焉既衅庙司侯命绘事如礼铭曰天地储精兮圣贤所资或厚或薄兮错揉不齐虞夏商周兮会元之期禹臯伊吕兮见知闻知期月不用兮空叹憖遗其居甚近兮世未逺而天欲平治兮舍我其谁安得所遇兮性之身之无有乎尔兮孰知我悲书徒存兮防则微道在迩兮夫何疑千六百祀兮此厥施山鳬绎兮水泗沂庙奕奕兮神格思春秋馈食兮歆或庶防有印于其心兮载歌铭诗
　　元重修孟子墓碑【元贞二年】　　　　　张　
　　成宗元贞二年县尹司居敬重修孟子墓立碑张记曰有宋景祐四年嵗在丁丑孔公道辅守兖州访孟子墓得于邹县东北三十里四基山之阳即其地庙而祀之泰山先生孙复为记以辟杨墨事着孟子之功可谓识其大者后二百五十有九年乙未是为元元贞元年东阳司居敬尹邹度爽垲以新学宫复故宅以建精舍导江张为述养浩之防称命世之才叙传心之要来游来歌有所兴起既而葺孟子墓斋庐琢石为危坐像冠章甫衣缝掖俾观者有考乎古谓曰子三刻石于孟子之学之志之才论撰至矣孟子出处大槩史传不详盍考焉以表诸墓以孙先生在前固让不敢司侯请曰子无所称述记载犹有阙焉不得谢乃稽诸载籍孟子师子思问牧民之道何先子思曰先利之孟子曰君子教民亦仁义而已矣何必曰利此生平出处之本也周显王三十三年乙酉至魏慎靓王二年壬寅去魏适齐赧王二年戊申去齐先儒朱熹作资治通鉴纲目备书之厥有防哉居魏十八年居齐六年当时西有秦南有楚以地则大以力则强从衡之士驰骛不暇孟子曽无辙迹岂智不及哉所不为耳魏莹齐辟疆之于秦楚地丑德齐莫能相尚而愿安承敎愿辅吾志之言视诸秦楚彼善于此斯言也山径之介然也用之成路可也故絶莹之言利而道之以仁义对辟疆桓文之问而开其不忍人之心将朝则称疾以全进退出使则不言行事以逺嬖幸槩举乎此他皆可知其间不用茅塞之者彼有取尔也故曰吾退而寒之者至矣吾如有萌焉何哉其去魏也莹卒而赫立也其去齐也辟疆卒而地立也史记显王二十六年戊寅载齐辟疆立通鉴在三十六年戊子史记显王四十五年丁酉载齐地立通鉴在赧王元年丁未史藏周室者既灭六国表本之秦记不载日月世本多舛通鉴据汲冢竹书不经秦火盖可信也皇极经世书载孟子去齐在显王四十四年丙申固辟疆之世去齐或以伐燕故耶伐燕辟疆事也燕世家谓在地时误矣且谓孟子曰今伐燕此文武之时不可失也又广记备言之又审者其伐燕也始则沈同之问终则陈贾为之辞既有以解辟疆甚惭之心孟子于是致为臣而归矣人生防何遨游齐魏二十四年如经世书所载则十有八年矣其间不过之鲁之宋与滕薛数小国而已心则圣人不敢忘天下之心五百年必有王者兴我未见之不得在名世之列者时也如废绳墨变彀率枉尺直寻吾恐反为虞人御者羞矣司马迁智不足以知孟子盛夸诸侯郊迎撤席拥篲前驱于驺子者谓岂与孟子困于齐梁同槩世知诡遇获禽而不知为之范无以见圣贤之志也仪衍得志当时景春称为大丈夫孟子直谓妾妇故虽不可三月无君必出疆载质又安肯钻穴逾墙以取国人之贱宿昼居休绰绰余裕在易困而不失其可亨此之谓也由是而观之驺子田忌之徒乃所谓邪説诐行淫辞孟子于此则息之则距之则放之以正人心者岂所屑为也今千六百余年矣孟子之墓如冈如阜万世观仰彼佞伪驰骋果安在乎尚友古人之士有考乎此亦可知所自处矣故因司侯之请刻石墓旁而记其大畧如此
　　元重建至圣文宣王庙碑【大徳　翰林五年　学士】阎　复
　　圣上嗣服之初祗述祖考之成训兴学养士严祀先圣自曲阜始制诏若曰孔子之道垂宪万世有国家者所当崇奉中外闻之咸曰大哉王言拭目太平文明之治粤明年元贞改元先圣五十三代孙密州尹治入朝玺书锡命中议大夫袭封衍圣公月俸有千秩视四品孔氏世爵弗传者乆至是乃复申命有司制考辟雍作庙于京师由是四方向风崇建庙学惟恐居后阙里祠宇燬于金季之乱阁号奎文若大中门闼存者无防右辖严公忠济保鲁尝假清台颁厯钱佐营缮之费嵗戊申始复郓国后寝以寓先圣顔孟十哲像至元丁卯衍圣公治尹曲阜主祀事将图起废奎文杏坛斋防黉舍即其旧而新之礼殿则未遑也国初封建宗室画济兖单三州为鲁国大长公主驸马济宁王分地置济宁总管府属县十六曲阜其一也济宁守臣按檀不华恭承诏防防府尹僚佐乡长者谋曰方今圣天子守成尚文此乡风化之源礼义之所从出为守臣者敢不对扬休命以庙役为任首出帛币万缗众翕然助之佣工顾力市木于河辇石于山抡材于野杗栋栌桷楹础之属悉具又得泗水渠堰积石数百石垩称是露阶铅砌咸足用焉郡政之暇躬为督视甄陶锻冶丹艧髹漆以至工师廪积各有司存经始于大德二年之春属嵗祲中止蒇事于五年之秋不期月而告成殿矗重檐亢以层基缭以修廊大成有门配侑诸贤有所泗沂二公有位黼座既迁更塑郓国像于后寝缔搆坚贞规模壮丽大小以楹计者百二十有六赀用以缗计者十万有奇落成之旦逺近助祭者衣冠辐辏众庶瞻颙千禩祖庭顿还旧观于是衍圣公治遣其子曲阜令思诚奉表以闻且以庙碑为请会博选胄子入学擢思诚国子监丞特勅中书赐田五千亩以供粢盛复户二十八以应洒扫仍下翰林书其事于石臣复承命踧踖既述兴造始末窃惟圣人之道与天地同圣人之祀与天地无极尧舜汤文之君不作而道在洙泗立言垂敎推明尧舜汤文致治之由模范百王仁及天下后世愿治之主莫不宗之庙貌相望达于四海圣人之道固无系于祀礼之隆杀夫尊其道而毖其祀盖治古之恒规王政之所先也洪惟圣元神武造邦天兵传汴戎事方殷不忘存敬先圣之祀诏求五十一代衍圣公元措归鲁裒集太常礼乐于兵烬之余燕翼之谋肇于此矣世祖圣德神功文武皇帝仁霑义洽九域混同文物焕然可观内立国学外置郡邑学宫而于先圣之后尤所注意遴选师儒训迪作成需贤以嗣封爵慈志未究皇上缵而成之故自绍膺景命以敦化励俗为先务至于博施济众敷文来逺哀矜庶狱惠鲜鳏寡由天縦之圣见于设施皆尧舜汤文之举揆诸圣经之言若合符契用能张皇教本光昭先业以致鲁国臣民思乐泮水如附灵台子来之众至矣哉观文化下必世后仁之效岂特振曜一时实宗社无疆之福也铭曰道之大原实出于天天何言哉乃以圣传传道维何唐虞三代仪范百王万世永赖圣人之功与天比隆圣人之祀垂之无穷皇元肇基拨乱右武天兵趋汴周礼在鲁烝哉世皇载整乾纲始定终绥遂臣万方肃肃鲁庭嗣封有典德音孔昭圣谟丕显王者之作必世后仁继序不忘成于孝孙遹观厥成是训是则思乐泮水作庙翼翼如矢斯棘如翚斯飞笾豆静嘉陟降有仪祀事孔严世爵以延洒扫有户粢盛有田圣政聿新希踪治古佥曰皇明登三咸五泰山岩岩圣祀绵绵与国无疆于斯万年
　　元祭孔子庙碑【延祐　　　　翰林七年　　　　学士】曹元用
　　延祐庚申之春圣天子初登大寳肇修禋类遣説书王存义诣鲁以太牢祀孔子手香加额以授之命中书赍白金百五十两锦绮杂防表里五十二端翰林撰祝文三事礼部檄济宁路如式供具以大中大夫济宁总管白珍率其属偕有司罗仪衞清道肃迓诸儒礼服前导士民观者溢郭塞衢五月甲申至曲阜越三日丁亥存义若济宁路总管珍孔子五十四世孙袭封衍圣公思晦恪行祀事礼成三献仪物交至神人以和翼日丕集孔顔孟子孙以享神馂耋艾衎如也前是方以亢旱为忧迨爼豆甫陈甘沛作识者谓皇上诚敬所致钦惟圣天子嗣体守文于齐政之初爰稽祀典以孔子为天下先于是中外忻忻以为继今以往我国家声敎之敷文物之兴可想见其愈盛矣猗欤伟哉古帝王之祀孔子者自汉髙祖始然当时礼意未必若今日之备也今朝廷优礼孔族亦至矣复之世世无所与公其宗子以奉祀事官其族之贤者尹曲阜以治之推其尊者为家长以领家务勅名儒以教授其子孙擢其秀异者不次而爵禄之呜呼孔族之防厚恩如此可不思所以图报哉存义字之宜纯谨文雅于将敬为尤称珍字寳臣恺悌君子也间者数为元用言孔子庙之祀亦昭代令典也请文诸珉以垂不朽元用辞不获命遂为纪其实而系之以诗曰于穆天皇思隆至治孔道是崇首严祀事使来享恭敬之将金帛交错有飶其芳仪备而恪耿其煌煌诚格神佑风动四方大哉夫子亿代所尊屈于衰周伸于我元列圣相承益修文德穆穆当天明明在职声敎诞敷惟道是则于万斯年防其有极
　　元尼山圣像记　　　　　【邹县令】司居敬
　　设像事神非古也其尸礼既废之后乎汉文翁立学宫成都蜀有文翁石室设孔子坐像其坐敛蹠向后屈膝当前上古以来君臣及七十二弟子绘于两旁晋王右军尝简蜀守写仿之有宋嘉祐中王公素摹为礼殿图此像之最古者然皆汉衣冠也居敬学制邹邑迁学舍于城西建孔子庙时孔顔孟三氏子孙教授张习于礼者也因问立像之制曰古人席地而坐高台隆扆既已失之冕服之度传讹甚矣阙里行敎像顔子从后者顾恺之笔杏坛小影像呉道子笔及司寇像皆汉晋衣冠耳礼记儒行篇孔子自言少居鲁衣缝掖之衣长居宋冠章甫之冠此孔子衣冠也缝掖深衣是己章甫冠是己深衣以布身二幅各四尺四寸袂二幅亦四尺四寸杀其袂而圜至袪为尺有二寸不殊裳其裳十二幅两旁杀之领縁袪皆缁束以革带左右佩有杀无韠加以大带纽约用组黑屦于是仿文翁石室作石像章甫缝掖危坐谓孔子毓秀尼山奉而居之坤灵洞乃问冕之制则曰散在礼经注疏虽互有得失聚而求之可以考见顾读者不之究耳古者冕服有等大要冕弁冠三者而已曰冕者太古谓之缁布冠加纮綖缫斿则后王之弥饰也其冠古以布而缁之周以纯其下为武谓围首者武上有冠以缯为之屈加于武内毕有襞积向左或十二或九或七或五或三武贯以衡衡之两旁有纩纩系以瑱悬以紞冠之上如覆谓之綖綖旁有纽贯之于衡前后垂缫斿如冠襞积之数斿以玉十二者五玉黄朱白苍贯以五采缫如玉之色大斿七斿三玉朱白苍三采五斿三斿二玉朱緑二采缫如玉之色周以纮纮缭于衡之左端加之綖上复缭于衡之右端绕于颐下再缭而结之结者谓之缨垂者谓之緌纮天子朱卿大夫青士缁而加以采次者弁以皮韦皆有会会谓缝饰会以玉如冕旒之数防之内以象为之邸无襞积贯武以筭紞纩瑱缨皆冕之制次者冠冠是也委貌章甫其名虽殊其制相类如缁布緌等衰如弁之制此其首服也古大衣身皆四尺四寸天子长袂袂八尺八寸公侯侈袂袂六尺六寸服冕者衣以丝其色冕十二旒者衣十二章日月星辰山龙华虫作绘宗彛以下在裳日在左月在右星辰宜画北极在北山之性止而静龙布升降华虫雉也宗彛二其一画龙其一画蜼蜼如猴形以尾巻物内鼻中火之性圜而不鋭白与黑谓之黼如斧形黑与青谓之黻如两己相背九章去日月星辰而登龙于山龙有降无升登藻于衣七章自华虫以下登火五章藻火粉米在衣裳黼黻三章衣惟粉米而裳黼黻七幅前三后四两旁无杀缝其色纁束以革带带之前垂韠韠如裳之色纰以爵韦纰谓两遍纯以素纯谓下縁十二章饰以龙九章火七章山五章三章无饰左右佩玉有珩璜琚瑀冲牙贯以蠙珠借以绶绶有等上加大带带以素十二章朱里终辟首卑九章素带终卑七章五章素带辟垂三章率下辟带纽约用组赤舄服弁者祭服以缁谓之纣衣裳带韠佩绶如冕之制朝服以布天子则素积祭服朝服长袂侈袂如冕而服弁者通服端焉端身四尺四寸袂亦四尺四寸故有端之名冠服则端上士裳中士黄裳下士杂裳前后黄曰杂有韠如裳之色带佩有等黑屦冠深衣可也圭荐之而已既荐则共首非若后世执笏然笏则搢于带间亦不执也执笏自后周始非古也既又作子思像于中庸精舍孟子像于孟子墓庐以邹鲁圣人之居四方于此观礼故刻之尼山以俟好礼者有取焉
　　元代祀阙里孔子庙碑【至元　翰林院元年　修撰】王思诚
　　圣天子嗣登大寳当至元乙亥之初令翰林臣思诚奉祀文函香诣曲阜以太牢代祀孔子庙从集贤请遵旧典也思诚将命以闰十二月壬辰抵兖州预敇有司蠲日庀事丁未济宁路守土臣张仲仁兖州判刘彬暨曲阜县尹宣圣五十五代孙克钦孔顔孟三氏子孙敎授赵惟贤率圣族清道肃仪朝服郊御鲁诸生儒服前导齐于祀所翼日质明恪行祀事思诚若仲仁若彬咸服法服摄三献官克钦若惟贤等咸服朝服司分奠诸生骏奔走各防乃职牲腯酒洌礼备乐龢祝史致词洋洋乎神明之格而歆也竣事之旦大享神馂于燕申堂圣族陪位与祭者咸在少长齿坐迭起行酒其序秩如庖翟均亦既醉饱其乐衎如燕毕仲仁等请曰代祀有记所以纪昭代之盛典不可阙也窃惟自汉以来崇奉先圣至我朝而极盛加号大成改封圣考为启圣王圣妣若圣配并为王夫人遣使奉送制命于阙里祭以太牢其礼隆矣太皇太后寻亦遣使奉香币致祭并刻诸石矧兹盛礼可无纪乎思诚谨述其事之本末系以诗其诗曰有圣皇元奄有万方列圣相承文教诞扬皇明嗣服继序不忘眷言曲阜素王之乡爰命词臣册祝函芗载临阙里烂其煌煌蠲辰蒇事惟吉惟良牲牢肥腯黍稷芬芳礼备乐龢神人悦康于赫尼父轨范百王允迪允则宗社隆昌或巽或背九有以亡穆穆天子兹率厥常盛礼斯举敬诚是将既钦既敇惠泽其滂矢诗颂美亿载休光
　　元御赐尚醖释奠记【至元　　朝散五年　　大夫】梁　宜
　　至元五年后己卯正月皇帝田于栁林以上丁在迩允御史台奏因宣圣五十四代孙监察御史臣思立出上尊酒释奠于阙里遣御史从事臣髙元肃驿致之礼竟曲阜县尹权祀事臣孔克钦言于宗党曰兹诚希有之盛典不识诸石罔以昭后于是其宗人前湖广行中书省都事臣思迪等属臣宜记之宜延祐初科进士且尝助敎国子揄扬圣德职也遂不敢辞而诺之曰吾夫子在鲁哀公虽诔之而未极其尊汉髙帝虽祀之而未尽其礼后代褒崇封爵之未悉其道讵若皇元累颁明诏既于至圣文宣王上加封以大成复于二丁永享以太牢重以香帛白金之锡帝心再三寅奉尊隆礼意渊博迈越古昔逺矣今宪台扩缛典霈光禄之天酿以备祖庭禋酌岂惟孔氏子孙有光实天下儒服之士举有光也乃拜首稽首乐为之书
　　元勅修曲阜宣圣庙碑【至元　翰林五年　学士】欧阳
　　皇帝临御之七年嵗在己夘春三月戊辰御史大臣臣别里怯不花臣脱脱等言天厯二年十月文宗皇帝在御奎章阁学士院臣沙腊班等列奏曲阜宣圣庙自汉唐宋金凡有隳废必奉勅缮修功成则勒之石衍圣公以旧庙将壊饬书奉图属学士院以闻时文宗览图谕防省臣趣修之事竣则立碑以诏方来今新庙既完而成绩未纪惧无以称塞先诏御史章上臣等佥议请勅翰林侍讲学士臣为文奎章阁学士院大学士臣巙巙为书前侍御史臣起岩为篆以台储中统楮币二万五千緍为立石之赀制皆允乃命宣圣五十四代孙御史思立传勅臣俾书其事拜手稽首言曰天佑下民作之君作之师昔者伏羲神农黄帝尧舜禹汤文武数圣人者作君师之道备于一人用能左右上帝克绥厥猷吾夫子出天独畀以师道凡天叙天秩天命天讨之事夫子明礼乐删诗定书赞易道修春秋而品节之以为百王法于后世仪封人曰天将以夫子为木铎子贡曰固天纵之将圣夫子自论斯文之任上以属于天下以属于己使得位设教即前数圣人所为继天立极者也是故天欲兴一代之治则吾夫子之道必大昭明于时厯千万世如出一辙皇元龙兴朔方太祖皇帝圣智天授经营四方太宗皇帝平金初年嵗在丁酉首诏孔元措袭封衍圣公复孔顔孟三氏子孙世世无所与増给庙户皆复其家是嵗厯日银诸路以其半益都东平以其全给修宣圣庙寻诏措括金人礼乐官师及前代典册辞章钟磬等器以数来上仍命于曲阜阅习礼乐以备时用又诏诸路设学遣官分道程试儒业世祖皇帝初在藩邸多士景从作其即位大召名儒开广庠序命御史台以勉励校官国子监学以训诲胄子大司农以兴举社学兴文署以板行海内书籍提举敎授以主领外路儒生宿衞子弟咸遣入学辅弼大臣居多俊乂内庭献纳能明夫子之道者言必称防在位三十五年之间取士之法兴学之条日讨论之规模益逺矣裕宗皇帝时在东宫赞成崇儒之美成宗皇帝克绳祖武鋭意文治践祚之初诏曰孔子之道垂宪万世有国家者所当崇奉既而作新国学増广黉舍数百区胄子教养之法始备武宗皇帝煟兴制作加号孔子为大成至圣文宣王遣使阙里祀以太牢仁宗皇帝述世祖之事列圣之规尊五经黜百家登崇俊良以张治具我朝用儒于斯为盛英宗皇帝铺张钜典廓开弥文明宗皇帝凝情经史爱礼儒士文宗皇帝缉熙圣学加号宣圣皇考为启圣王皇妣为启圣王夫人改铸衍圣公三品印章赐山东盐运司嵗课及江西浙江两省学田嵗入中綂楮币三十一万四千四百缗畀济宁路俾修曲阜庙庭文宗宾天太皇太后有防董其成功今上皇帝大缵丕图儒学之诏方颁阙里之役鼎盛山东宪司洎济宁总管张仲仁曲阜县尹孔克钦莅事共恪以元綂元年四月十一日鸠工至元二年十月初吉落成宫室之壮以宁神栖楼阁之崇以庋寳训周垣缭庑重门层观丹碧黝垩制侔王居申命词臣扬厉丕绩于是内圣外王之道君治师敎之谊大备于今时猗欤盛哉皇元有国百余年以来缮修宣圣庙者再丁酉之初以开同文之运天厯之际以彰承平之风东冒出日西逾昆仑南尽火维北际氷天圣道王化广大悠乆相为无穷端本实在兹矣臣元奉命撰述有诏御史思立奉祝币牲齐驰驿往祭告厥成功臣既序颠末请系以诗词曰厥初生民倥侗颛防三五继作大道为公风气日开民习日漓道綂絶续孰纲孰维少昊之墟东鲁之土挺生圣人以淑万古圣人既生代天以言立我民极与天并存惟皇建极尊用其道百王轨范于以顺考三光以全寒暑以平俊民用章时乃迓衡天子垂拱大臣承弼体信达顺鳯麟时出皇元之兴厚集大命太宗兴文首法元圣世祖龙飞髦士属心恢文治濬发德音世及三纪仁渐义摩建学立师善人用多温文裕宗祗荷诒燕成庙崇儒迪若天显武皇英毅入继离明载崇徽号玉振金声濬哲仁皇文德继世诞扬祖训吁俊尊帝爰及英宗礼乐孔殷穆穆明考美德懿闻文宗缵绪圣圣克肖乃开奎府乃饬孔庙今上嗣世丕式大猷勒石新庙宣贲鸿休新庙奕奕泰山具瞻衡紞纮綖衮衣襜襜维宋维金遗刻具在于赫我元冠冕百代我元声敎极彼堪舆黉舍万里诵诗读书惟兹曲阜斯道之壸如水有源如木有本皇监在上执我道枢相我熙朝跻民唐虞睠言台臣职是风纪昭宣叡谟是用归美圣道王化如日丽天儒臣咏歌亿载万年
　　元重修尼山书院记【至正　　翰林二年　　学士】虞集
　　尼山去曲阜东南六十里今属滕州邹县在滕西北百里邹东六十里其山五峯列峙中峯则所谓尼山启圣王夫人顔氏所祷而生圣人者也山皆石其巅多苍柏诸小木皆巨叶霜露既降绚如渥丹升降各涂升之谷草木之叶皆上起降之谷草木之叶皆下垂无或交戾反刺者其东岸有石洞曰坤灵之洞中有夫子石像临水与顔母山对北则防山夫子合葬其父母处也今书院在其中前有智源之溪后有中和之壑往昔奉尼山之神而祠曰毓圣侯其左有夫子之宫焉宋庆厯癸未四十六代孙袭文宣公知仙源县宗愿作新宫庙有殿有寝有讲堂有学舍有祭田自是厯宋金至于今盖三百余年矣宫不知何时废我国家奄有中夏尊崇孔子之道嵗月寖乆典礼斯备至顺三年衍圣公思晦请复祠庙置官师奉祀因荐彭璠可用事闻中书送礼部议议上至元二年得请置尼山书院以璠为山长三年璠至官茇舍山中具羊酒告山之神召近乡父老受神赐告以兴废之故明日乡父老各以其人至遂除荆棘撤瓦砾得殿及门之故基诸舍之所在次第而见将告诸邹县而经营之山东肃政亷访司宁夏杨公讷命同知滕州事郝寳寳领之首出俸以为之先而监州李彦博邹县尹张士谦与郡邑之官属暨宗子克坚袭曲阜令克钦宗族子孙凡齐鲁之境乡贤大夫士民出钱而劝成之择木于山陶甓于野佣僦致逺牵车牛服力役连畛载途饮饷相望役大而民不知劳又得古殿遗搆之成材于鲁之故家尤称巨丽不数月而大殿成殿门成毓圣侯之祠成学宫在庙之西仿国子监制也作观川亭于坤灵洞之上继以塑绘圣贤之像成乐器祭器以次第成乃以明年之上丁用太牢致祠告成噫其功可谓敏矣夫朝廷定仪于上部使者有司宣力于下以克有成圣明在上文运宣通于斯可征焉呜呼古初开物天作兹山太和絪緼元气融结流行降神笃生大圣以立三极位天地育万物与日月四时贯通于无穷若夫徂徕防至于岱宗雨露风霆往作来复前瞻后际邈然高深其讵可测哉应防有时聿奠新宇不日而成岂偶然与璠也得以学官从事于兹可谓荣矣集老且病旧学荒落仅克识其梗槩如此若夫播为声诗歌颂功德式荐明享勒之金石则有待于当今儒林之君子也哉元尼山大成殿四公配享记【至正十　国子四年　　监丞】危　素
　　皇帝至元三年重建尼山书院奎章阁侍书大学士虞公集实记之未及大完而山长彭璠卒后十有七年邹县达鲁花赤马哈麻君增塑顔曽思孟四公配享殿中邑士赵守寛李之质因其同里陜西等处行中书省左右司郎中张君思政来京师属素为之述按顔子之侑坐肇于唐太宗贞观二年冬尚书左仆射房龄国子博士朱子奢之所建议也宋神宗元丰七年夏复増孟子侑坐礼部郎中林希之所奏请也度宗咸淳三年春増升曽子子思逮我朝混一四海且四十年延祐二年仁宗皇帝在位崇学右文御史中丞赵公世延始言南北祭礼不宜有异当升曽思如典故制曰可先是四公列坐两旁礼部以为翼承道綂述明圣经作则万世以立人极论德定名列次配侑东坐西向于礼为称至顺二年进封顔为复圣公曽为宗圣公思为述圣公孟为亚圣公仍命词臣为制书一代之典可谓备矣马哈麻君作邑于圣贤之邦钦承上意克修坠典其为政知所先后从可知矣礼曰有其举之莫敢废也君其知礼者哉虽然君之为是举盖有难者方盗据徐方力抗王师邹之为县密迩斯境朝廷忧其供给之繁増设邑长以君才敏而擢用之军旅绎骚君应答靡有凝滞将士感悦及徐平抚按疲甿飞刍挽粟徭役平允当此之时又能汲汲焉以兴学明敎为务是以谓之难也今年春君以仲丁蒇祀致斋之夕梦升礼殿瞻仰圣师行事之际乃睹配享未备惘然乆之首出俸钱为之倡僚吏士民相率来助邑士张敬祖主其出纳曽未数月而工告毕四公德容睟温观者肃敬盖启圣王与夫人顔氏祷于是山神秀所钟笃生圣哲继天测灵万世永赖所以绍斯道之传微言之秘四公之功终古如一日矣书院之诸生尚考求于方策非四公之学不敢学也邑大夫之望于诸生者庶其在此可勉哉
　　元勅加封启圣王碑【至正十　　左丞四年　　　相】吕思诚
　　维至正八年四月上在兴圣宫御宣文阁中书右丞相臣朶儿只等入奏曰孔子父叔梁纥加封启圣王未有刋述昭示久逺请以中书左丞相臣吕思诚为文出中统钞五千贯下袭封府具攻石之用制若曰可臣思诚承命惶悚大恐弗任乃拜手飏言曰惟我国家崇重圣德宣昭圣道与王化合幷太祖皇帝肇基洪业太宗皇帝在濳行释奠礼祀孔子于日月山世祖龙飞车书混一自上都大都及天下郡邑立庙学曲阜林庙尤加修崇于是定袭封之嗣除孔氏一人尹曲阜县恩至渥也成宗皇帝建庙于国子监武宗皇帝加諡大成于至圣文宣王上仁宗皇帝诏立碑天厯初制加封启圣王顔氏曰启圣王夫人旷典也今袭封衍圣公克坚既进官中奉大夫阶二品换印章为银为启圣王碑得请圣眷隆厚曷以报称臣谨按春秋公羊氏谷梁氏依经书孔子生左氏随经书孔子卒史记作殷本纪帝喾妃简狄生契十三迁而至天乙始有天下是为成汤书契者原其初也微子开国亦曰帝乙之长子明其本也孔子世家曰其先宋人曰防叔生伯夏言有承也又书鲤以下直至汉时复列传诸弟子七十二人宋儒邵雍曰天子以四海为家孔子以万世为家殆以是夫惟文公朱熹删定世家序论语前曰鲁襄公二十二年冬十一月庚子父叔梁纥母顔氏生孔子于鲁昌平乡陬邑又曰孔子生鲤字伯鱼鲤生伋字子思作中庸厥有防哉夫惟鸟之降玉筐之覆金行启运斗光垂精为五百年之昌期千万世之嘉防者实由天生顔渊曰仰之弥髙钻之弥坚瞻之在前忽焉在后子贡曰立之斯立道之斯行绥之斯来动之斯和其生也荣其死也哀子思曰仲尼祖述尧舜宪章文武上律天时下袭水土孟轲曰自生民以来未有盛于孔子者也贤于尧舜逺矣太史公曰自天子王侯言六艺者折中于夫子可谓至圣矣扬雄曰天之道不在仲尼乎王文中子曰大哉乎君君臣臣父父子子夫夫妇妇夫子之力也其与太极合徳神道并行乎韩愈曰社稷以功夫子以徳程子谓贤于尧舜者以事功盖金声玉振集羣圣之大成实由天纵若夫尼山请祷精诚昭揭而其表相殊异曰似尧曰似汤曰似禹曰似子产曰河目海口黄帝之形貌也曰脩肱而背成汤之容体也惟此身体髪肤之所从毓灵诞圣之所自不在兹乎汉时圣舅顔氏居鲁亲里圣妃幵官氏居安乐里复其繇发宋时有齐国公之封又有鲁国太夫人郓国夫人之号其爵邑又若不自其子者今兹峻其徽章名与情称百世不能改也于戏盛哉伏惟圣人人伦之至也系周易删诗书定礼乐垂宪万世师表百王者蔑有加矣独于春秋曰志在焉孝经曰行在焉春秋天子之事也三纲九法望于周也故曰如有用我者吾其为东周乎孝经开五孝之用自天子至于庶人各有终始其曰至德要道其曰天经地义其尊亲之心显亲之念曽子所谓一贯孟子所谓一本也不然是谓悖德悖礼矣洪惟今上皇帝接太祖皇帝世祖皇帝之圣绪嗣守列圣以来之成规圣治之敷孝治之洽所谓通于神明光于四海者于春秋孝经有嘉焉碑之阙里光昭休烈于无穷若江汉之濯秋阳之暴皜皜乎不可尚也臣思诚顿首诚惶诚恐复献颂曰
　　于铄皇元赫赫明明翕辟乾坤资始资生太祖肇基风霆流行世祖混一覆载生成列圣嗣服时靡有争今上继绪品式法程圣治丕显孝治丕平嘉崇孔子缛典鸿名尼山有祷斗光垂精表相之异至道之凝曰惟天纵玉振金声孰与道生本立枝承王爵之崇启圣之荣义符于情名与实征五父之殡缓乎其行防墓之崩然涕零志在春秋行在孝经爱亲敬长春秋权衡尊亲显亲五孝重轻今兹有兹诞圣毓灵子孙有衍是服是膺尼山峥嵘泗水不盈蔚彼孔林卓彼鲁庭有丰斯碑光昭日星同我夫子无忝所生阐我皇风四海永清
　　明志载孔子生卒年月辩　【翰林学士】宋　濓
　　或有问于濓者曰孔子之生传记所载嵗月不同公羊氏云鲁襄公二十一年冬十有一月庚子孔子生谷梁氏之説年之与日同于公羊而谓冬十月孔子生则与公羊实差一月月固差矣至贾逵注二十一年经云此年仲尼生昭公二十四年服防载贾逵语云仲尼时年三十五则皆以孔子为二十一年生也司马迁着孔子世家云孔子生于襄公二十二年则公羊谷梁实差一嵗日则虽与公羊同而月复与谷梁异杜预主司马迁以注左氏传谓二十二年生司马贞主公羊谷梁以证史记谓二十一年生迁误为二十二年者盖以周正十一月属之明年也孔若谷主公羊谷梁谓为不易之论胡舜陟主司马迁谓如谷梁公羊所书则孔子出处之年与经史诸子皆不合孔宗翰亦主司马迁罗泌之议畧与宗翰同洪兴祖主谷梁而谓周家改月十月二十一日庚子即夏之八月二十一日冯去疾见传记异辞则造为调人之言曰襄公二十一年实己酉之嵗也是嵗八月置闰以厯法积之则大雪节当在十月十七日或十八日是为十一月朔气又三四日方为庚子是孔子之生己在十一月之节矣既在十一月则是二十二年庚戌嵗首无疑公羊书为十一月似误而非误也司马迁书为二十二年而又谓孔子年七十有三以卒亦未尝误也谷梁于年于月皆据实而书公羊于年亦据实而书于月则以节书谓有日可以表见也司马迁于年则以节书总而论之三者皆非误也若是众言之不齐果各有见乎濓应之曰公羊谷梁二氏槩传经之家也夫传经之家必不茍且草率以徒文具当有讲师以次相授且公羊谷梁其世代去孔子时又为甚近以故考图按迹其言必有所据依司马迁固古今良史但其时又后于谷梁公羊二百有余嵗矣故其图缺迹逺言则无征乎尔即是而知孔子所生之年吾当从公羊氏谷梁氏为的然以春秋长厯考之二十一年己酉十一月无庚子庚子乃在十月之二十一日二十一日时交十一月节孔子所生之月吾正当从谷梁氏也且注家谓己酉为己卯卯酉之文相近意或误书未可知也曰孔子周流诸国之年世家所纪多可考据宋之大儒博文该识者多或取之若如子言无不迟一嵗者迁尚不足信乎曰衞灵公之时孔子适衞又适陈匡人以为阳虎而拘之世家谓孔子使从者为寗武子臣于衞然后得解围而去按武子仕于成公之朝至穆公末武子之子相己与孙良夫将兵侵齐当是时则武子年己耄矣复厯定献二公凡三十七年至灵公三十八年其数共七十有五年而孔子至衞使武子犹在其年将一百五十有余嵗矣武子之事然也孔子之年乃独可信乎非惟此也孔子去鲁世家谓定公十四年年表则又谓十二年以年表为是则世家为非以世家为是则年表为非一书之中自相矛盾若此他盖不足深论皇王大纪曰迁载孔子言行不得其真者尤多夫言行且不得真者居多而况于年乎曰洪兴祖谒周之十月即夏之八月者然乎曰非也三代虽异建而月则未尝改也殷尝建丑矣书则曰惟元祀十有二月汉尝建亥矣史则曰元年冬十月举前后以例之则周制可知孔子作春秋行夏之时为万世法不过截子丑二月于前嵗之终耳月固不足改也否则春入于夏夏入于秋错乱而不成嵗矣曰冯去疾谓十月庚子在大雪后即为十一月者可乎曰亦非也世之星史厯生以六物占人休祥当气防之交固有生于己酉而以庚戌嵗推之者孰云吾儒乃有是耶此野人之语舍之勿污齿牙可也曰孔子之生予既闻命矣其卒之时亦有一定之説乎曰左氏云鲁哀公十六年夏四月己丑孔丘卒司马迁遵之诸儒又从而遵之理之所在孰得而违之故孔子所卒之年吾当从左氏然十六年乃壬戌之嵗也是嵗四月戊申朔有乙丑而无己丑己丑乃在五月之十二日己与乙文亦相近故误书也所谓乙丑则四月十八日谓当夏正二月十八日者非也谓十六年为辛酉己丑日为戊戌者亦非也自壬戌嵗上遡己酉孔子之年乃七十四谓七十三尤非也曰近代王应麟博极羣书者也颇致疑于是而谓今不可考矣子乃质言之何邪曰众言纷淆者当折衷以经经无明载当索之于传索之于传不犹愈于史乎谓今不可考者过矣曰子之言辩则辩矣夏周二正千古难决之疑也何言之若易易耶曰是非尔所知也虽罄徂徕之松以为煤尽剡溪之藤以为楮未能竭吾喙也他日当为受春秋者详焉　附罗泌路史孔子生日论曰曩绎齐书见臧荣绪以宣尼庚子日生每以是日陈五经而拜之未尝不仰之也奈何夫子一诞生之日史传纪载靡有定格珞瑑子云宣父畏以元辰而五行书论孔子以庚戌年二月二十三日庚子甲申时生按庚戌乃鲁襄公之二十二年是嵗周灵王之二十一年而长厯其年二月二十三日实为庚子以哀公之十六年享七十有三龄然公羊传乃于襄公二十一年书十一月庚子孔子生谷梁传则系于十月之后盖十二月二十二日之庚子也是嵗闰申以元术论节过在子可以庚戌语然或以为十月庚子则是今之八月乃襄公之二十一年而灵王之二十年也然嵗在己酉则为年七十有四不得为之庚戌故刘外纪谓孔子年七十四虽然公羊子言十一月是月固无庚子以孔氏家谱及祖庭广记等所载俱云二十二年十月庚子乃二十有七日故林开以为戊子之月节虽己过不知周正乃今之八月亦非得云二月矣今定着八月二十七日为先圣人孔子生日
　　明人圣桧记【洪武二　　　　　翰十二年　　　　　林】孔　泾
　　按祖桧前修记枯荣异常因有感焉盖天地之否泰日月之薄蚀圣教之兴衰世道之理乱今昔皆然木之春荣秋枯四时常理虽龆童亦知其然夫天地之运化昼夜之旋转虽老于推测不能定其真而况龆童乎圣道之蕴奥虽顔子之善形容不过仰髙钻坚瞻前忽后及乎墙之数仞不得其门而入者如探沧海之本源莫知其涯际矣手植之桧厯周秦汉晋防千嵗至懐帝永嘉三年己巳而枯枯三百九年子孙守之不敢有毁至隋恭帝义宁元年丁丑复生生五十一年至高宗干封二年丁卯再枯枯三百七十有四年至宋仁宗康定元年庚辰再荣至金宣宗贞祐二年甲戌罹于兵燹枝干无遗后八十一嵗甲午是为元世祖至元三十一年故根重发至我皇明洪武二十二年己巳凡九十年矣其髙三丈有奇围径四尺根本枝叶凌云而盛纹理复左旋与故本无异详其理似有闗于世道之理乱其始枯也晋兆五寇之乱其复生也有唐贞观之治再枯于干封丁卯武后窃政之兆兴自后宗幸蜀乱亡相继以及五代再荣于康定有宋三百余年九儒之兴罹于贞祐之火寇运将更重发于至元甲午七十四年中元文物兆开是为洪武之治庙中古桧数多翠色叅天惟此本异于寻常万万圣人手泽盖有系于纲常名敎芘覆斯文甄陶万品岂惟宗枝之盛哉将见与天地国家同悠久无疆予感导江张之言因以识之【元三氏敎授张作圣桧赞】
　　明锡复顔氏孟氏祭田记【景泰　大学二年　士】徐有贞
　　乙亥之冬十有二月庚申诏复顔孟二庙祭田加锡至百顷置佃户各十家以中宪大夫都察院左佥都御史徐有贞之请也盖二庙之在元故各有祭田三十顷二氏子孙以之备粢盛给衣食焉易代以来侵夺殆尽虽尝理于朝而輙阨于有司由是二庙之祭不供而二族之养不赡初有贞奉玺书治水于山东濬川导山尝往来于曲阜邹峄之间谒先圣先师之祠见其然而审其所以然有贞于时慨然心誓曰使有贞治水而有成功也其必为吾先师复此田也及功既告成因具以闻且请益之田给佃户蠲其征而俾之供赡诏皆从之恩至渥也事下户部俾巡按御史山东三司会而理之既复野店之田六十顷又得蔡庄之田而益之总为顷百分而两之其新田视故田广衍饶沃有加焉又择于邹滕宁阳之籍得上户二十分乎二庙以供佃事乃命二氏之子孙希惠希文为之主掌嵗收其入以供祭赡族田之有征者蠲其征而禁诸人毋争占悉如诏防着为令至是希惠希文偕其族之良拜恩阙下比还乃请之有贞愿记诏防于丽牲之碑以示后世义也有贞韪之乃谂之曰于乎维顔子孟子于若曹为先祖于后学有贞为先师于天下为先贤是有贞之所为请为先师也上之所为赐为先贤也为先师也为先贤也其皆非以若曹也然而若曹坐而得田与佃蠲其国之征而为家之征不为人役而役乎人可不知其所自耶知其所自则言不敢不法先祖之言也行不敢不法先祖之行也其法之而至则将见复圣亚圣之复出而为天下之师矣法之而未至其亦不失为顔孟之贤子孙也自今为宗子者必以礼而率乎宗之人宗之人必以礼而辅乎宗子田厥田事厥事量其入而节其出祀惟丰用惟俭收维均因是而庙益修族益睦长长幼幼亲亲贤贤孝恭之行孚于家邦使见者闻者皆曰是圣贤之后诚可贵哉人以之益重其世也国以之益重其礼也不然或私以藏或忿以防而不相能则夫见者闻者将曰彼为圣贤之后且然又何贵乎诗云无念尔祖聿修厥德有贞愿为二氏之胄勗诸希惠希文暨其族之良咸拜曰谨受教有贞乃书于石而系之铭其辞曰学圣不倦敎世无穷惟顔之德谁与比隆异端以辟正道以通惟孟之功谁与比崇是故粒生民之饥者莫如稷拯天下之溺者莫如禹而顔孟乃与之同推是德与是功也宜夫万世之庇而矧乎其宗所以崇厥宗者朝廷之恩礼所以承厥先者子孙之孝恭有贞作铭勒于庙中敢告贤裔勿替祖风
　　明诏赐孟子庙记【治　　　大学十年　　　士】刘　健
　　治十年丁巳命守臣修孟子庙大学士刘健记曰邹孟子故乡故有庙专祀之始自宋景祐四年孔道辅守兖州建之墓侧其后徙县之东郭己而又徙之南门外盖即今庙我国家龙兴列圣相承崇儒重道即正孟子邹国亚圣公之号配食孔子而于是专祀尤加意焉洪武永乐正綂间屡尝修葺由正綂迄今嵗久复敝五十七代孙翰林院世袭五经博士元以为言我圣天子方文治于天下特下有司命修之时都察院右佥都御史光州熊公翀巡抚山东奉命惟谨而兖州知府龚君同知余君濬实承委任遂相与协谋即事始于治丙辰二月明年丁巳三月工乃讫庙址拓于旧其广三十弓纵百五十弓有奇中为殿寝东西庑殿祀孟子以乐正克配庑以祀他弟子公孙丑以下左为殿寝祀邾国公右孟氏之家庙致严有堂庖廪有舍以及便户重门凡为楹六十有四俱仍旧规易以新之而轮奂壮丽有加焉熊公既率其各属落之而以书来请记余惟孟子庙而祝之不但其故乡盖通于天下尝考其所由矣周衰先王之道不行孔子以圣人生其时而不得位乃删定六经明其道于天下后世盖孔子之道即先王之道孔子既没未百年而异端大起斯道复为之晦于时有孟子者生著书七篇起而明之其为力可谓至矣然自是厯千有余年知之者尚鲜在汉仅有扬雄氏在唐仅有韩愈氏二氏之言曰古者杨墨塞路孟子辞而辟之廓如也曰孟子功不在禹下其言亦可谓明矣然但于其事功而未尽其蕴奥故闻之者或未即喻而犹有异论至宋大儒程朱二子者出推其性善之称王覇之辩知言养气之论以为扩前圣所未有功于圣门以为见道极分明得孔子之心由是孟子之道大明于天下而其书遂与孔门之言并列为四垂之万世而无复异论焉夫孟子之道明则孔子之道益尊孔子之道尊则尧舜禹汤文武周公之传为有在矣故自有宋迄今四百余年诵孟子之书仰孟子之道者通于天下而祀庙亦随之以是言之则孟子之祀盖有非一乡一邑可得而专者然事必先其本而物各有其源先贤之乡邑乃其流风余韵之所自专祀之庙岂可阙焉而不重哉而熊公等今兹之后仰遵明诏齐心毕力度材庀工之恐后盖有见乎是欤故因记庙之成而厯叙其所由如此以为孟氏子孙及四方缝掖之士进谒者告焉
　　明考正祀典疏【嘉靖　　　　翰林九年　　　　学士】程敏政
　　臣闻古圣王之治天下必以祀典为重所以崇德报功而垂世敎淑人心也故有功德于一时者一时祀之更代则己有功德于一方者一方祀之逾境则己然犹欲以观一时范一方而不敢轻议焉况先师孔子有功德于天下万世天下祀之万世祀之则其庙廷之间侑食之人岂可茍焉而已必得文与行兼名与实副有功于圣门而无疵于公议者庶足以称崇德报功之意若侑食者非其人则岂惟先师临之神不顾歆将使典模范者莫知所敎为弟子者莫知所学世教不明人心不淑通于天下而施及后世其为闗系岂特一时一方之可比哉迩者言官欲黜文庙从祀诸贤之有罪者诏礼部集议臣愚亦在预议之列疑其所言尚有未尽而议者相持惮于改作臣考之于书揆之于心不敢妄为异同谨画一条陈上渎圣览伏乞皇上丕显文谟主张斯道仍下礼部通行集议采而行之一洗前代相习之陋永为百世可遵之典使世敎有兴起之益人心得趋向之功其于治道未为无补一唐贞观二十一年始以左邱明等二十二人从祀孔子庙庭盖当是时圣学不明议者无识拘于注疏谓释奠先师如诗有毛公礼有髙堂生书有伏生之类遂以专门训诂之学为得圣道之传而并及马融等行之至今诚不可不考其行之得失与议之可否而厘正于大明有道之世也臣考厯代正史马融初应邓骘之召为秘书厯官南阳太守以贪浊免官髠徙朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞即是观之则众丑备于一身五经为之扫地后世乃以其空言目为经师使侑坐于孔子之庭臣不知其何説也刘向初以献赋进嘉诵神仙方术尝上言黄金可成铸作不騐下吏当死其兄阳城矦救之获免所着洪范五行传最为舛驳使箕子经世之微言流为隂阳术家之小技贾逵以献颂为郎不修小节专以附防图防以至贵显盖左道乱政之人也王弼与何晏倡为清谈所着易传祖老庄而范寗追究晋室之乱以为王何之罪深于桀纣何休则止有春秋解诂一书黜周王鲁又注风角等书班之于孝经论语盖异端邪説之流也戴圣为九江太守治行多不法惧何武劾之而自免后为博士毁武于朝及子宾客为盗系狱而武平心决之得不死则又造谢不惭先儒为圣礼家之宗而身为吏子为贼徒可为世鉴王肃在魏以女适司马昭当是时昭篡魏之势己成肃为世臣封兰陵侯官至中领军乃坐观成败及母邱俭文钦起兵讨贼肃又为司马师画策以济其恶若好人佞已乃其过之小者杜预所着亦止有左氏经传集解其大节益无可称如守襄阳则数馈遗洛中要人曰惧其为害耳非以求益也伐呉之际因斫瘿之讥尽杀江陵之人以吏则不亷以将则不义凡此诸人其于名敎得罪非小而议者谓能守其遗经转相授受以待后之学者不为无功臣窃以为不然夫守其遗经若左邱明公羊高谷梁赤之于春秋伏胜孔安国之于书毛苌之于诗高堂生之于仪礼后苍之于礼记杜子春之于周礼可以当之盖秦火之后惟易以卜筮仅存而余经非此九人则防乎熄矣此其功之不可冺者以之从祀可也若融等又不过训诂此九人所传者耳况其书行于唐故唐得以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书亦将识其人而使之尚友也臣恐学者习其训诂之文于身心未必有补而考其奸谄淫邪贪墨怪妄之迹将自甘于效尤之地曰先贤亦若此哉其祸儒害道将有不可胜言者至于郑众卢植郑服防范寗五人虽若无过然其所行亦未能以窥圣门所着亦未能以圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人褫爵罢祀郑众卢植郑服防范寗五人各祀于其乡后苍在汉初説礼数万言号后氏曲台记戴圣等皆受其业盖今礼记之书非后氏则不复传于后矣乞加封爵与左邱明等一体从祀则伪儒免欺世之名贤者受专门之祀而情文两得矣一孔子弟子见于家语自顔囘而下七十六人家语之书出于孔氏当得其实而司马迁史记所载多公伯寮秦冉顔何三人文翁成都庙壁所画又多蘧瑗林放申枨三人先儒谓后人以所见増益殆未可据臣考宋郉昺论语注疏申枨孔子弟子在家语作申续史记作申党其实一人也今庙庭从祀申枨封文登矦在东庑申党封淄川侯在西庑重复无稽一至于此且公伯寮愬子路以沮孔子乃圣门之蟊螣而孔子称瑗为夫子决非及门之士林放虽尝问礼然家语史记郉昺注疏朱子集注俱不载诸弟子之列秦冉顔何疑亦为字画相近之误如申枨申党者但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗放二人不可无祀则乞祀瑗于衞祀放于鲁或附祭于本处乡贤祠仍其旧爵以见优崇贤者之意亦庶乎名实相符而不舛于礼也
　　明志孔子封王辩　　　　　　呉　沈
　　后世之礼有似是而实非者不可不察也且以追諡夫子为王言之夫子圣人也生不得位没而以南面之礼尊之其説似矣然王君之号也夫子人臣生非王爵死而諡之可乎哉昔者夫子尝有言曰必也正名乎又曰名不正则言不顺臣而王之于名正乎于言顺乎春秋之时有僭称王者矣麟经之笔削而黜之盖名者实之着也无其实有其名谓之淫名夫子之生也不获有尺寸之土今而以有天下之号归之在天之灵其肯歆之哉夫有德者必有位理之常也有其德而无其位此则夫子之不幸也曽谓以无实之称而足以为圣人荣乎哉或曰夫子之道王者之道也谓仲尼素王其来久矣至今封之而不可哉曰谓夫子有王者之道则可谓夫子有王者之号则不可昔者夫子病子路使门人为臣夫子责之曰久矣哉由之行诈也无臣而为有臣夫无臣不可以为有臣非王而可以称王乎圣人不敢欺天也其可以欺圣人乎然则当若之何曰夫子之泽不被于当时而其教实垂于万世褒之以王者之贵孰若事之以师之尊乎书曰天降下民作之君作之师古者治敎之职不分君即师也师即君也二帝三王尽君师之责者也若夫子则不得为君而为师者也师也者君之所不得而臣也故曰虽诏于天子无北面所以尊师也彼以王爵之尊为隆于称师者习俗之见也考之经载当时圣人高弟子称其师有曰孔子有曰夫子其孙子思直字之曰仲尼盖夫子既无爵諡则称之者不曰仲尼必曰夫子观其门人弟子之不敢过号其师则知以无实之諡加于圣人必非圣人之意也天下之论毎病于狥同恶异而不本于至公至当之理谈夫子之封王则必相与和之以为夸大矣谓夫子不当封王则必相与咻之以为狂怪矣吁此所以行之数百年之久而未敢议其非者彼之不敢议必曰我畏圣人也此非畏圣人也畏天下之罪己也若余之説则虽得罪于天下不憾也惧得罪于圣人而己曰请问今将何以尊圣人曰在明其道不在乎王不王
　　明志曽子费人攷实　　　　【御史】王雅量
　　迁史作仲尼弟子列传于曽参下着曰南武城人于澹台灭明下着曰武城人而缺一南字遂启后人以南武城与武城为二邑而吉安永丰曽氏之后因索嘉祥县有南武山者而立庙家焉不知费县西南闗阳之武城即南武城也于曽参下着一南字者以左冯翊有西武城清河郡有东武城而费之武城在泰山之南故别之曰南武城杜预曰泰山郡南武城县即费闗阳地也汉晋相仍原不少南字然迁史于澹台灭明不着南字者因此二传相连省文耳非谓曽参与灭明两处人也盖表灭明之里亦可以称南武城人称曽子而省文亦直曰曽子居武城而已语出孟子确然明白童子皆知之圣贤故地人所艳谈率相假借不特曽参之武城迁史着有南字者可以南武山夺之即灭明之不着南字者亦得以纷纷武城之名窃之矣余请先将费县闗阳之武城确系灭明所居之武城子游所宰之武城而后辨其即曽子所居之武城可乎按左传哀公八年呉伐我子泄率师子泄者公山不狃鲁人也故道险从武城初武城人或有因于呉竟田焉拘鄫人之沤菅者曰何故使吾水滋及呉师至拘者导之以伐武城克之王犯尝为武城宰澹台子羽之父好焉国人惧懿子谓景伯若之何对曰呉师来斯与之战何患焉且召之而至又何求焉呉师克东阳而进舍于五梧明日舍于蚕室明日舍于庚宗遂次于泗上夫呉伐鲁而子泄故导之由险地欲其崎岖难进而鲁知所备也今闗阳以南层峦叠嶂险莫甚焉此其证一所称鄫人者沂州境鄫城也与闗阳接壤故熟知险道此其证二传称呉师克东阳而进舍于五梧蚕室庚宗遂次于泗上今五梧等处不可攷矣东阳村在闗阳北二十里又八十里则泗水县正泗上也此其证三传称王犯尝为武城宰澹台子羽之父好焉以此知澹台灭明其父即居武城世为闗阳之武城人无疑而子游所宰者确系闗阳之武城亦无疑矣此其证四曰然则何以证曽子所居之武城即闗阳之武城也按曽子鄫之后也莒人灭鄫后人遂去其鄫字之傍以氏焉今鄫城既在沂州境去闗阳不过八十里曽子自鄫城而徙居之亦甚便也此其证一后汉王符论侈葬曰毕鄗之陵周公非不忠南城之墓曽子非不孝而唐章懐太子贤注之曰南城在今沂州费县西南今曽防墓不可攷矣然唐章懐太子去春秋未逺当时古迹必有存者其所著书大率门客所考必有亲见其迹而非漫称者此其证二又按史记秦武王三年欲以甘茂伐宜阳甘茂托讽以对曰昔曽参处费费有杀人者与曽参同名有人三告其母曽参杀人其母投杼而走如曰曽子居武城为宾师之地耳非其家也胡以其母皆在而且织也此其证三或曰曽子至孝为宾师而必将其母乃曽子杂篇载鲁人攻费人责其罪曽子谓费君曰请出避姑无使狗豕入吾宅也费君曰寡君之为先生厚矣今寡人见攻而先生去之安能为先生守宅也曽子不答而出及鲁攻费责费之罪者十而曽子所陈者九费人后修曽子之舍而复迎之夫所居不曰馆而曰宅则武城果寄迹之地耶既称居武城又曰居费则史迁所谓武城人者其为费之武城无疑矣夫武城可以混窃而古今以费名者无二地费不可混也此其证四或曰曽氏之庙立于嘉祥岂无据耶曰嘉祥古为大泽禹贡曰大野既潴即此地也汉武帝时河决泄其潴水厯汉魏以来皆未成邑考之春秋止闻鲁人西狩于大野获麟焉未闻至于南武城也尤可据者武城鲁下邑今嘉祥虽属之鲁郡然兖州以西在春秋为任地非鲁下邑也或曰鲁方百里者五嘉祥非初封之鲁或战国之鲁是以鲁下邑矣曰不然孟子居邹季任为任处守即战国之时任自任也岂得称鲁下邑耶大抵圣贤世逺难于考据后之好事者偶得于地里之讹传姓氏之彷佛輙欲援古哲之芳躅侈梓里之光辉而当事者意主以地方之先觉作髙山之仰止义举可从不必深考但史书何以传信而圣贤在天之灵倘亦未妥如据余考曽防之墓明在南城今闗阳父老犹指云曽子山焉然而杳不可问矣澹台双姓姓所同也而处处有之悉为子羽以真为伪以伪为真真伪混淆何止古人之里谱哉量闻见瘠驳未能上下载籍订讹正勒一家言惟是世居费邑侧附曽子之里闬得于故老之传闻诸书之考订久矣作为曽子居武城辨以俟修列传议秩祀者当有取焉噫此考曽子之地也量少读孝经窃怪宋仁宗表章四书不及于此何不并附大学为曽氏一书谨议以俟司世敎者
　　厯代祀圣乐章
　　隋祭先圣先师奏諴夏之章【辞以崇圣尊师为义未有专属】
　　经国立训　学重敎先　三坟肇册　五典留篇开凿理着　陶铸功宣　东胶西序　春诵夏芳鹿载仰　祀典无骞
　　唐祭文宣王乐章
　　圣道日用神防【一作机】不测金石以陈歌载陟爰释其菜匪馨于稷来顾来享是宗是极　右諴和万国以贞光上嗣三善茂德表重轮视膳寝门尊要道高辟崇贤引正人　右承和
　　粤惟上圣有纵自天旁周万物俯应千年旧章允着嘉贽孔防王化兹首儒风是宣　右肃和堂献瑶篚庭敷璆县礼备其容乐和其变肃肃观享雍雍执奠明德惟馨苹蘩可荐　右雍和隼集开昭圣烈龙蹲鳯跱肃神仪尊儒敬业图阐纬武经文盛德施　右舒和
　　享孔子庙乐章【唐书乐志曰太学旧有孔子庙迎神送神词二章不详所起】通呉表圣问老探真三千弟子五百贤人亿龄规法万载嗣禋洁诚以祭奏乐迎神　右迎神醴溢牺象羞陈爼豆鲁壁类闻泗川如觏里校覃福胄筵承祐雅乐清音送神具奏　右送神
　　宋景祐祭文宣王乐章
　　大哉至圣文敎之宗纪纲王化丕变民风常祀有秩备物有容神其格思是仰是崇　右迎神凝安右文兴化宪古师今明祀有典吉日惟丁丰牺在爼雅奏来庭周旋陟降福祉是膺　右初献升降同安
　　一王垂法千古作程有仪可仰无德而名齐以涤志币以达诚礼容合度黍稷非馨　右奠币明安自天生圣垂范百王恪恭明祀陟降上庠酌彼醇防荐此令芳三献成礼率由旧章　右酌献成安牺象在前豆笾在列以享以荐既芬既洁礼成乐备人和神悦祭则受福式遵无越　右饮福绥安肃肃庠序祀事惟明大哉宣父将圣多能歆馨肹蠁廻驭凌兢祭容斯毕百福是膺　右送神凝安
　　大观释奠乐章
　　仰之弥髙钻之弥坚于昭斯文被于万年峩峩胶庠神其来止思报无穷敢忘于始　右迎神凝安生民以来道莫与京温良恭俭惟神惟明我洁尊罍陈兹芹藻言升言旋式崇斯敎　右升降同安于论鼓钟于兹西雍粢盛肥硕有显其容其容洋洋咸瞻象设币以达诚歆我明洁　右奠币明安道德渊源斯文之宗功名糠粃素王之风硕兮斯牲芬兮斯酒绥我无疆与天为乆　右酌献成安俨然冠缨崇然庙庭百王承祀涓日惟丁于牲于醑其从予享与圣为徒其德不爽　右配位酌献成安
　　肃庄绅緌吉蠲牲牺于皇明祀荐登惟时神之来兮肹蠁之随神之去兮休嘉之贻　右送神凝安
　　兖国公配位哲宗朝増一首
　　无疆之祀配侑可宗事举以类与享其从嘉栗防酒登荐惟恭降此遐福令仪肃雍　右酌献成安
</div>
    <div class="pagination">
<a href="山东通志_page44.html">上一页</a><span>...</span><a href="山东通志_page40.html">40</a><a href="山东通志_page41.html">41</a><a href="山东通志_page42.html">42</a><a href="山东通志_page43.html">43</a><a href="山东通志_page44.html">44</a><span class="current-page">45</span><a href="山东通志_page46.html">46</a><a href="山东通志_page47.html">47</a><a href="山东通志_page48.html">48</a><a href="山东通志_page49.html">49</a><a href="山东通志_page50.html">50</a><span>...</span><a href="山东通志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
