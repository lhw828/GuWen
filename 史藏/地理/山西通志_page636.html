<!DOCTYPE html>
<html>
<head>
    <meta charset="UTF-8">
    <title>山西通志 - 第 636 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 636 页/共 700 页</h1>
    <div class="content">　　儒之统何昉乎尧舜汤文儒而在上者也孔顔思孟儒而在下者也治统道统原不容分而为二自分而二之始专以儒统归孔子顔曾思孟尚矣周程张朱继之独此九人者为传道之人其余学术醇粹有宋而后诸儒辈出续有训述微分正闰虽深造各有自得而世代未逺羣言未定天地生民之命何敢以一人轻进退焉余不敏幼而读书得良友切劘颇知究心儒业自董江都以至鹿江村得五十余人彚成帙标曰理学宗传复虑其遗也又得胡安定崔后渠共二十余人为宗传考以俟后之君子品隲而次第之近得靖修先生太极图通书西铭述解洞彻微密直窥道之本源岂寻常学人敢望至夜行烛家规语录录粹年谱诸种皆修身明伦保家正俗之要其进修之醇不于其言而于其行可谓体备用达之学固应序列予宗传录中按先生尝司教山右之霍蒲四方从游者几千人贤者服其徳不肖者服其化陈建通纪曰本朝武功首刘诚意理学肇曹靖修薛子文清极称靖修得元公之学笃信好古距邪闲正今文清配享孔庙炳如日星先生之言行竟散佚无传余甚惜之然皎月在天片云难翳明珠在水海若难私余固知先生之文必出也丁酉秋渑令天弓张君以有事秋闱视余夏峯余正辑中州人物考以先生居理学之首天弓曰邑无贤豪地方之羞也有之而不彰守土者之责也明年搜其遗文八种刻成问弁语于予且述与大参云程崔公兴学重儒之意此固先生之灵爽有以啓之河洛之间斯文丕变此集之出其有頼乎
　　书曹月川先生传后
　　濂溪之太极横渠之西铭实三代以下庖牺也然后世知元公者鲜绍兴乾道间屡以二程夫子请配孔子之庙而祀于学宫皆不及元公至有疑无极之说出自老子讼言排之噫可谓文之厄矣若订顽砭愚上推极于干父坤母下推极于戏言戏动语大天下莫能载语小天下莫能破深哉谁其知之月川子于太极图说暨西铭大都以朱子为依归独辨戾一则所以効忠于考亭者良工心独苦不知者谓与紫阳为难则岂知大道无我之公哉
　　绛帖平跋　　　　　　　　　　朱彛尊
　　鄱阳姜尧章撰绛帖平二十巻予搜访四十年始抄得之仅存六巻尔记在都下于孙侍郎耳伯所获观宋搨绛帖二册光彩焕发令人动魄惊心过眼云烟至今搅我心也尧章于书法最称精鉴其言曰小学既废流为法书法书又废惟存法帖帖虽小技上下千载关涉史传为多故于是编条疏而考证之一一别其伪真察及苗发其余若续书谱禊帖偏旁考保母墓甎皆能伐其皮毛啜其精髓比诸黄长睿王顺伯为优抑绛帖摹自刘次庄着有释文二巻外有黄庭坚跋一巻荣芑释文并说一巻无名子字鉴一巻而今要不可见矣惜哉
　　唐太宗晋祠碑铭跋
　　唐太宗自晋祠兴师定天下贞观二十一年七月御制碑文及铭勒石于叔虞祠东隅碑隂列长孙无忌萧瑀李勣张亮李道宗杨师道马周衔名后人覆之以亭而庸工以字画上石稍浅遂刻而深之帝尝自述作书之法惟求骨力骨力既得形势自生不意为庸工改凿而骨力形势俱失矣予尝五至祠下辄摩挲是碑览古兴懐集少陵野老诗句文章千古事社稷一戎衣书于亭柱富平李因笃子徳见而赏其工因遗书与予定交于其归也拓铭一本赠之而书其后
　　唐郭君碑跋
　　右郭君碑在汾阳县北七十里予于丙午秋经郭社村行沟中仰见土冈之上碑额微露环冈数里乃登读其文皆骈俪语首二行剥裂君之名字门世与撰文者皆阙焉其知为郭君者借有额存也碑立于干封二年中有云挥霜钺而斩老生盖从太宗攻霍邑者按旧唐书宋老生弃马投堑甲士斩之新唐书则称为刘基所杀温大雅创业起居注又云老生攀绳上城军头卢君谔所部人跳跃及而斩之世咸不知挥刃者之为郭君而君之名以石裂终不传可惜也
　　平定州唐李諲妒神颂跋
　　异哉妒神之有颂也神之号不在祀典见于史传者唐髙宗将幸汾阳宫并州刺史李冲元以道出妒女祠俗云盛服过者必致风雷之灾乃发万人别开御道知顿使狄仁杰谓天子行风伯雨师清尘洒道何妒女之害邪遽令罢役然则妒女有祠其来久矣相传神介之推妹也颂之者谁游撃将军上柱国李諲也碑于何所今平定州娘子关也州东有井陉东北有盘石苇泽而斯关以娘子称殆因神而名之也立碑之歳大厯十三年也神之行事不见于春秋内外传其妒也孰传道之自唐以来祈焉而祝史陈庙焉而膢腊祭此谓有其举之莫或废也且夫妒恶徳也宜为众所共恶而神乃以是致颂此不虞之誉也井陉西南太原东北妒神之水澹焉黛色兴云致雨侔造化力颂之辞也吾思古人嗜金石文字者多矣考斯碑未着于录椎而拓之装界而藏之古林曹侍郎溶也以八分书其后者布衣秀水朱彛尊也【歳在彊圉协洽秋八月朔】
　　榆次县三唐碑跋
　　去榆次县三十里赵村有穹碑三中央一通仆地折为二段赠太保李良臣碑也其辞李宗闵撰杨正书立于长庆二年右一通安定郡王李光进碑也其辞令狐楚撰子季元书立于元和平蔡之后左一通太尉李光顔碑也其辞李程撰郭防书立于开成五年良臣本河曲部落稽阿跌之族袭鸡田州刺史隶朔方军其称太保者以子贵赠官光进光顔皆以功盖天下时人以大小大夫别之兄弟孝睦载于旧史而碑称光顔平吴元济师旋请于朝葬其兄则史传所未及又碑书光进为安定郡王史没其文吾意碑辞定不诬矣
　　唐北岳庙李克用题名碑跋
　　曲阳县北岳庙有唐李克用题名一百二十八字文称中和五年二月者即光啓元年攷僖宗以是年二月至凤翔三月还京改元之诏犹未下也克用与义成节度使王处存同破黄巢以功封陇西郡王而卢龙节度使李可举成徳节度使王镕恶处存约共灭之分其地通鉴载克用遣将康君立救之而碑文则云领蕃汉步骑五十万众亲来救援与通鉴异又云至三月幽州请就和断遂班师取飞狐路却归河东则又史所不及载者当唐之季藩镇连兵境上各事争鬬职方不录其地朝廷号令所及仅河西山南岭南劒南十数州上下不交以至于无邦生斯世者其闻见已不能悉真况百世之下宁免传闻异词哉惟金石之文久而未泐往往出风霜兵火之余可以补旧史之阙此好古之士穷搜于荒厓破冢之间而不惮也克用本武人未尝以知书名而碑文楷画端劲词亦简质可诵英雄之不可量如是夫呜呼益以见金石之文为可宝也
　　晋王墓二碑跋
　　代州栢林寺东晋王李克用墓断碑二其一曰唐故左龙武军统军检校司徒赠太保陇西李公神道之碑文曰公讳国昌字徳兴世为陇西沙陀人伟姿容善骑射盖克用之父朱邪赤心所谓赤马将军火生头上者也其一曰唐故使持节代州诸军事代州刺史李公神道之碑文曰公即太保之次子也其名克字仅存余可识者有公前跃马弯弓及徐方等数字按史克用弟四人次曰克让为振武军校从讨王仙芝以功拜金吾衞将军宿衞京师亲仁里第自克用称兵云中杀守将段文楚诏捕克让让与仆十数骑弯弧跃马突围出奔鴈门与碑文合则为克让无疑但史载克让守潼关与黄巢兵战败匿南山佛寺中为寺僧所杀不言其为代州刺史又得归葬于代皆不可晓者土人相传王墓上旧有碑十三今十一已亡其二存者又散埋土中葢金石之文自欧阳永叔赵明诚后世无笃好之者宜其漫漶不可辨识如是也当永叔时去五代甚近沙陀世次已不得详其为唐家人传谓太祖四弟皆不知其父母名号至国昌字徳兴纪亦遗之是十三碑者永叔亦未之见更六百年而予乃得覩其二非幸欤惜乎十一碑者不及见也同里曹先生博采金石有欧阳赵氏之好出二碑于土摹之搨本俾予审定其字若干遂书其后归之晋义成节度使驸马都尉史匡翰碑跋
　　史驸马匡翰墓在太原县东北三十里黄陵村墓碑深陷于地村民语予土不可搰搰之尺则更深尺予强令搰之以畚去土至一寻趺始露验之则陶学士谷所撰文也辞多骈俪乃抄撮其大略云天祐中授代州副使以劳加银青光禄大夫检校太子宾客兼监察御史改辽州副使兼领九府都督同光初充岚宪朔等州都游奕使解职授天雄军牢城都指挥使迁检校刑部尚书兼御史大夫上柱国转检校户部尚书浔州刺史未几改天雄军步军都指挥使迁侍御彰圣马军都指挥使兼九府都督进检校司空懐州刺史转控鹤指挥使加金紫阶兼和州刺史驸马都尉食邑五百户俄遭内艰起复授冠军大将军右金吾衞大将军员外置同正员依前充义成军节度使以天福七年三月薨于镇诏赠太保其先后歴官详矣然史称其歴郑州刺史而碑不书何欤又传美其好读书尤喜春秋三传与学者讲论不倦碑辞亦云懐鼓箧之心行有余力蕴飞箝之辨似不能言不积财而但富藏书不忧家而惟思报国求诸时彦罕有伦焉则与史传合矣
　　建雄节度使相里金碑跋
　　汾阳县有大相里小相里相里氏子孙聚族居焉按相里氏东周时即有之庄子称相里勤之弟子是已汉有御史武十六国前赵有偏将军览大都皆晋人也金墓在小相里之北绎碑辞与五代史传略同惟史称字奉金而碑云字国寳史称赠太师而碑云赠太子太师则碑为可信已
　　北汉千佛楼碑跋
　　丙午二月登天龙之山得北汉李恽所为千佛楼碑异焉俾工搨归装潢之书其后曰北汉之为国不足当一大郡而王朴以为必死之冦亡最后自周之世宗宋之太祖百战不能克宜其君臣有过人之才而刘继元处裹疮吮血之余轻役其民命嬖臣范超冶金为佛治不急之务恽身为相臣不能匡正惟事围棊饮酒反撰碑文侈大其事何欤碑称承钧为睿宗皇帝继元为英武皇帝皆史记所未及刘旻之语张元徽也顾我是何天子尔亦是何节度使然则恽之夸大其辞适足以形其陋而已攷继元之立在宋开宝元年戊辰史称其即位时改元广运而碑建于乙亥故其文曰上御宇之八年后书广运二年歳次乙亥按杨梦申撰刘继颙神道碑亦称广运元年歳次甲戌与是碑合则即位改元之说史未得其详矣继元残忍好杀具书于史然当时诸臣率弃之降宋范超者亦降惟恽至国亡乃降盖其诛戮亦所必行无足深罪者呜呼以蕞尔之地抗百万之师民争为之効死其君臣岂真无过人之才者哉若其文格之卑书法之陋攷古之士无讥焉可也
　　宋太宗书库碑跋
　　右宋太宗皇帝书库碑大中祥符四年真宗御书勒石在太原府夀宁教寺碑为风雨崩剥其半没土中歳久尽蚀文凡二千余言仅存数百字其隂石尤泐所可识者有太宗御制文集四十巻又集一十巻怡懐诗一巻回文诗一巻逍遥咏一巻至理勤懐篇一巻宋志载御制集一百二十巻盖统言之也棊势图琴谱各二巻莲花心漏回文图若干巻杂书扇子一百三十六柄杂书簇子七百五十三轴按史帝既削平诸国收其图下诏购遗书于左升龙门北建崇文院徙三馆书实之此崇文书目所自始也又分三馆书万余巻别为书库所谓秘阁是也王明清有言太平兴国中诸降王死其旧臣或宣怨言太宗尽收用之寘之馆阁使修羣书广其巻帙厚其廪禄赡给以役其心俾卒老于文字则帝之留意翰墨特出于权谋秘计而非性所好也虽然亡国之臣世主往往轻视之如土芥而重绳之以刀锯帝独容之禁侍之列给笔札事纂述谓非世主所难能欤呜呼是可记也
　　大同府普恩寺碑跋
　　右大同普恩寺碑记宋修武郎借吉州团练使充通问副使婺源朱公弁所作也公以建炎元年十一月奉使为金人所留廹之事刘豫不可欲易其官不可探策使之归复不可其语耶律绍文曰上国之威命朝以至则使臣夕以死夕以至则朝以死观其懐印卧起悲歌慷慨与汉之苏武何异非孔子所称不辱君命者欤记成于金皇统三年二月实髙宗绍兴之十三年也于是公之去国盖十七年矣题曰江东朱弁而不书官又其上系以皇统年号论者疑公自贬其词合乎古君子危行言逊之义而未得其本也攷公之归宋在是秋七月记之作当在和议初成而公临发之时也彼寺僧者见公既去不能原公大节所在惟知奉国人之法辄删去其官爵增易其纪年无足怪者史载公被留时尝具酒食告僚友曰吾已得近郊某寺地一旦毕命诸公幸瘗我其处表曰宋通问副使朱公之墓于我幸矣而公碑文亦曰予筑馆之三年歳在庚戌冬十月乃迁于兹寺然则所谓近郊某寺者殆即普恩寺非邪史又载公以文字教金之贵人子弟使之就学因得以和好之说进盖公之文有不得已而为之者当其时宋诸臣留于金若宇文虚中呉激蔡松年之徒多以文学自命顾寺僧独以公之言为足重于世亦以见恭敬之不可弃而忠信所行者逺也呜呼士君子不幸生丧乱之际又不幸以文章为世所重得其文者或不原其志意所在辄更易以就时人之耳目至使大节皎然若朱公者几无以自白于后世读普恩寺之碑其亦可感也夫
　　霍山庙建文元年碑跋
　　右霍山庙碑建文元年正月壬午只祭上帝于南郊二月癸亥鸿胪寺序班周敖国子监生袁纲奉命以香币牲醴祭告中镇勒其文于碑嵌庙西壁上盖自燕师靖难之后四年之政事悉行革除旧典遗文去之惟恐不尽乃普天之下尚留此一片石存人间世之君子有志于补修惠宗实录者辞虽不多所宜大书特书布在方策者也
　　千峯禅院碑勅跋
　　右泽州盘亭山千峯禅院后唐明宗赐洪宻勅盖明宗践位日洪宻具表称贺以此答之曰退避无所愧恧良多呜呼五代之季安得闻此长者之言哉欧阳子谓明宗武君不通文字观书尾数大字出自亲判上有玺曰书诏新铸之印可异也
　　书温峤传后　　　　　　　　　毕振姬
　　微峤无晋士行欲归者数矣峤终以义激之不以其子易其君士行于晋再造峤实为之峤后追为母服议定君臣母子之大伦絶裾以为晋也卓老不学而好论人又不以事徴之越石方戮力太原无太原乃无母以表属峤劝进母故持之未免陷峤于不义矣峤行太原降贼峤在太原亦降贼降贼峤岂终有母子哉越石轻用箕澹之众一败不支太原因是降贼耳此非峤之去留所得料而自主也
　　汉
　　车铭　　　　　　　　　　　　冯　衍
　　乗车必防轮治国必爱民车无轮安处国无民谁与
　　车左铭　　　　　　　　　　　傅　毅
　　卢氏作车取象玑衡君子建左法天之阳正位受绥车不内顾尘不出轨鸾以节步彼言不疾彼指不躬元览于道永思厥中
　　车右铭
　　择御卜右采徳用良询纳耆老于我是匡惟贤是师惟道是式箴阙旅贲内顾自式匪望其度匪愆其则越戒敦约礼以华国
　　车后铭
　　敬其在路体貌思恭望衡顾毂允慎兹容无或好佚匪盘于游顾省厥遗虎尾斯求昭徳塞违抑盈以无虽有三晋欿然若虚
　　晋
　　反金人铭　　　　　　　　　　孙　楚
　　晋太庙有石人焉大张其口而书其胸曰我古之多言人也无少言无少事少言少事则后生何述焉夫惟立言名乃长久胡为块然生钳其口凡夫贪财烈士殉名盗距为浊夷栁为清鲍肆为臭兰圃为馨莫贵澄清莫贱滓秽二者言异归于一防尧悬谏鼓舜立谤木聴采风謡惟日不足道润羣生化隆比屋末叶陵迟礼教弥衰承防则顺忤意则违时好细腰宫中皆饥时恱广额不作细眉逆龙之鳞必陷斯机括囊无咎乃免诛夷颠覆厥徳可为伤悲期可用戒无妄之时假说周庙于言为蚩是以君子追而改之
　　太平山铭　　　　　　　　　　孙　绰
　　巍峩太平峻逾华霍秀岭樊緼竒峯挺崿上干翠霞下笼丹壑有士冥游黙往竒托肃形枯林映心幽漠亦既觏止涣焉融滞悬栋翠微飞宇云际重峦蹇产回溪萦带被以青松洒以素瀬流风伫芳翔云停霭
　　唐
　　晋祠铭　　　　　　　　　　　唐太宗
　　夫兴邦建国资懿亲以作辅分珪锡社实茂徳之攸居非亲无以隆基非徳无以啓化是知功侔分陜奕叶之庆弥彰道洽留棠传芳之迹斯在惟神诞灵周室降徳酆都疏派天潢分枝璇极经仁纬义履顺居贞掲日月以为躬丽髙明之质括沧海而为量体润之资徳乃民宗望为国范故能协隆鼎祚赞七百之洪基光啓维城开一匡之霸业既而古今革运舟壑潜迁虽地尽三分而余风未泯世移千祀而遗烈犹存元化旷而无名神理幽而靡究故歆祠利祷若存若亡济世匡民如显如晦临汾川而降祉搆仁知以栖神金阙九层鄙蓬莱之已陋玉楼千仞耻昆阆之非竒落月低于桂筵流星起于珠树若夫崇山亘峙巨镇参墟襟带边方标临朔土悬崖百丈蔽日亏红絶岭万寻横天耸翠霞无机而散锦峯非水而开莲石镜流辉孤岩宵朗松萝曵影重豁昼昏碧雾紫烟郁古今之色元霜绛雪皎冬夏之光其施惠也则和风溽露是生油云膏雨斯起其至仁也则霓裳鹤葢息焉飞禽走兽依焉其刚节也则治乱不改其形寒暑莫移其操其大量也则育万物而不倦资四方而靡穷故以众美攸归明只是宅岂如罗浮之岛投岭南迁舞阳之山移基北转夫以挺秀之质而无居常之资故知灵岳以标竒托神威而为固加以飞泉涌砌激石分湍萦氛雾而终清有英俊之贞操住方圆以成像体圣贤之屈伸日注不穷芳猷之无絶年倾不溢同上徳之诫盈隂涧懐氷春留冬镜阳岩引溜冬结春苔非疏勒之可方岂瀑布之能拟至如浊泾清渭歳歳同流碧海黄河时时一变夫括地之纪横天之源不能泽其常莫能殊其操信乃兹泉表异带仙宇而为珍仰神居之肃清想徽音其如在是以朱轮华毂接轸于坛衢玉帛丰粢连箱于庙阙絪緼灵气仰之而弥髙昭晰神光望之而愈肃潜通元化不爽于锱铢感应明徴有愈于影响惟贤是辅非黍稷之为馨惟徳是依岂筐篚之为惠昔有隋昏季纲纪崩沦四海腾波三光戢耀先皇袭千龄之徽号膺八百之先期用竭诚心以祈嘉福爰初鞠旅发迹神祠举风电以长驱笼天池而遐掩一戎大定六合为家虽膺箓受图彰于天地而克昌洪业实頼神功故知茫茫万顷必俟云雨之泽嵬嵬五岳必延尘壤之资虽九歳登年由乎播种千寻耸日本借崇基然而不雨不云则有淡枯之害非尘非壤则有倾覆之忧虽立本于自然亦成功而假助岂大宝之独运不资灵福者乎故无言不酬无徳不报所以巡往迹赛洪恩临汾水而濯心仰灵坛而肃志若夫照车十二连城三五币帛云委珍馐山集此乃庸鄙是享恐非明神所歆正当竭丽水之金勒芳猷于不朽尽荆山之玉镌美徳于无穷召彼雨师兹惠泽命斯风伯此清尘使地只仰徳于金门山灵受化于元阙括九仙而警衞拥百神以前驱俾洪威振于六幽令誉光于千载岂若髙唐之庙空号朝云陈仓之祠虚传夜影式刋芳烈乃作铭云赫赫宗周明明哲辅诞灵降徳承文继武啓庆留名翦桐颁土逸翮孤映清颷自举藩屏维宁邦家攸序传晖竹帛降临汾晋惟徳是辅惟贤是顺不罚而威不言而信元化潜流洪恩遐振沉沉清庙肃肃灵坛松低羽盖云挂仙冠雾筵宵碧霞帐晨丹户花冬桂庭芳夏兰代移神久地古林残泉涌湍萦防砌分庭非挠可浊非澄自清地斜文直涧曲流平翻霞散锦倒日澄明水开一镜风激千声既瞻清洁载想忠贞濯兹尘秽莹此心灵猗欤胜地伟哉灵异日月有穷英声不匮天地可极神武靡坠万代千龄芳猷永嗣
　　宸扆铭　　　　　　　　　　　唐徳宗
　　天生蒸人性质元淳嗜欲交驰利害纠纷无主乃乱树之以君九域茫茫万情纭纭目不备覩耳难备闻覩之闻之矧又非真事失其源道逺莫亲理得其要化行如神失源维何不自正身正身之方先诚其意罔纵尔欲罔载尔伪体道崇徳本仁率义必信若寒暑无私象天地感而遂通百虑一致任人之术各当其器舍短从长理无求备事多总集众才咸遂知而必任任而勿贰以天下之目为鉴我鉴斯明以天下之心为谋我谋则智求贤惟广辨理惟精逆耳咈心必嘉乃诚顺防茍容亦察其情斥去奸谀全度忠贞先人立言为代作程谔谔者昌唯唯者倾繋以兴亡曷云其轻承天子人夫岂不贵伊昔哲王夙夜只畏驭朽为戒纳隍为志神将害盈天匪假易四海为家夫岂不富伊昔哲王勤俭固陋土阶罔饰露台罢搆逺竒技淫巧放珍禽异兽敬之慎之天其永祐欲令必行顺人之情欲诚必着清已之虑心无亿诈事必忠恕凡将有为靡不三思喜怒以节动静以时毫厘或差祸福亦随慢易厥初悔其曷追刑不可长武不可恃作威逞势厉阶斯起垂旒蔽明黈纩塞耳含光大是亦为美覆之如天爱之如子仁心感人率土自理嗟予寡昧嗣守丕图大业兢兢其敢以渝俯察物情仰稽典谟作戒斯言寘于坐隅
　　台衡铭
　　天列台星垂象于人圣人则天亦建辅臣以翼以弼为衡为钧如耳目应心如股肱运身是则同体孰云非亲隂阳相推四序成歳君臣相得万邦作乂感同风云合若符契以道匡救尽规献替木必从绳金其作砺帝者之盛时维陶唐乃闻畴咨侧陋明扬洎乎有虞二八腾芳爰逮伊尹相于成汤载生姜牙谅彼武王道无不行谋无不臧君圣臣贤泰运时康汉髙既兴萧曹亦彰烈烈我祖应期而昌刬灭羣凶砥平四方维衞及英启辟封疆曰房与杜振理维纲亦有魏徴忠謇昂昂伟兹众材为栋为梁荡荡巍巍邦家有光是知道之兴废系于时主主之得失资于台辅经之以文纬之以武出为方伯入为申甫絶维载张阙衮斯补惟徳是依惟才是求人不易知徳亦难周傅说版筑夷吾射钩任之不疑千载垂休体于至公何鄙何讐追维哲王必頼良弼矧予不德昧于理术师旅繁起政刑多失遘兹艰屯夙夜只栗翊我戴我实维勲贤内熈庶绩外总十连威武载谋猷日宣长城压境巨舰济川同徳同心扶危扶颠予嘉尔诚尔相予理惟后失道亦臣之耻自昔格言慎终如始功藏鼎彛道冠图史无俾伊傅克专厥美作鉴勒铭永世是纪
　　傅岩铭　　　　　　　　　　　吕　温
　　昔殷髙宗恭黙思道至诚动天天将报之以说为瑞王在于寝降神梦中审形旁求实得于此曾不待敷奏以言明试以功脱刑人之衣被公衮之服授受之际君不疑臣不慙大哉邈乎殷之所以兴也若非武丁之心同乎天地傅说之徳通乎神明何感动防合如此其易厥后惟文王以兆用太公自渔父而登国师白旄一麾光定天下抑其邻欤由兹而迁莫不先显后幽右贤左徳勒以汉秩束于周行使特达自致之士无闻焉吁可叹也夫以天骥之才而造父驭之则必翼轻轩凌髙衢风翔雷迈一日千里若制非其人服非其车忘权竒务牵束挫盛气顿逸足使遵乎寻常之躅则终歳疾驱望驽骀而不及矣遇与不遇又何疑哉呜呼见贤非难知之难知之非难用之难用之非难特达难君人者诚以特达为心假无殷宗之梦必自得说不然则虽使咎防稷契尽入其庭亦叶公之见龙反疑惧矣况氤氲之中乎恍惚之际乎贞元九年予自镐徂洛息驾于虞虢之间外墟瞰原髣髴其地逺迹虽昧清风若存想说命三篇几坠秦火百代之后徳音如何乃作铭曰赫赫汤徳如日不灭滔滔商祚如海不竭发祥播气世祚圣哲国诞武丁野生傅说说始胥靡武丁即祚徳通神交忽梦如寤若帝导我期于颢素有无之间邂逅相遇宵衣而起爰得其人貌符心冥如旧君臣飞龙在天山川出云感激自致其间无因舍筑傅岩脱然鹏升作霖时和奋檝川程金在吾砺木从吾绳君何言哉殷道中兴元恺攀尧微舜曷阶阿衡干汤抱鼎徘徊防合之际厥惟艰哉何如梦中天授神开惟贤是登道贵时达匪次勿用才其壅遏髙宗得说乃在恍惚掲铭摛光万古不没宋
　　训廉铭　　　　　　　　　　　宋真宗
　　周典六计吏治条陈以廉为本乃良而循肆彼贪虐与豺虎均肥于其家多瘠吾民纵逭于法愧其冠绅货悖而入葘及后人我朝忠厚黜贪为仁咨尔羣辟是训是遵
　　训刑铭
　　民吾同胞疾痛犹已报虐以威刑非得已仰惟祖宗若保赤子明谨刑狱恻怛温旨金科玉条毫析铢累夫何大吏灭弃法理逮于郡邑滥用笞棰兴聴朕言式克钦止
　　德威堂铭【并序】　　　　　　　　苏　轼
　　元祐之初诏起太师潞公于洛命以重事公惟仁宗英宗神考三圣眷倚之重不敢以既老为辞杖而造朝期年乃求去诏曰昔西伯善养老而太公自至鲁穆公无人子思之侧则长者去之公自为谋则善矣独不为朝廷惜乎又曰唐太宗以干戈之事尚能起李靖于既老而穆宗文宗以燕安之际不能用裴度于未病治乱之效于斯可见公读诏耸然不敢言去盖复留四年天下无事朝廷奠安乃力请而归公之在朝也契丹使耶律永昌刘霄来聘轼奉诏馆客与使者入觐望见公殿门外却立改容曰此潞公也耶所谓以徳服人者问其年曰何壮也轼曰使者见其容未闻其语其综理庶务酬酢事物虽精练少年有不如贯穿古今洽闻强记虽专门名家有不逮使者拱手曰天下异人也公既归洛西羌首领有温谿心者请于边吏愿献良马于公边吏以闻诏聴之公心服天下至于四夷书曰徳威惟畏徳明惟明世所以守伯夷之典用臯陶之法者以其徳也若夫非徳之威虽猛而人不畏非徳之明虽察而人不服公修徳于几席之上而其威折冲于万里之外退居于家而人望之如在廊庙可不谓徳威乎公之子及爲河阳守公将往临之吏民喜甚自洛至三城欢呼之声相属及作堂以待公而请铭于轼乃牓之曰徳威而铭之曰徳威惟畏徳明惟明惟师潞公展也大成公在洛师崧洛有光驾言三城河流不扬愿公百年子孙千亿家于两河日见顔色西戎来朝只栗公门岂惟两河四方其训之
　　清安堂铭【并序】　　　　　　　　刘　焕
　　夫官郡所以庇民禄廪所以养廉凡在食禄者敢忘只慎况位髙身宠禄厚家温当朝夕思警以图报称犹恐不逮而反贪墨取祸丧身不其惑与君子则不然行则思义不为利回故能保其禄位无终身之忧使后世称为清白吏以此遗其子孙不亦厚乎清白之与浊固有间矣浊其贪也贪则狥财临事必私祸惟自召将丧亡之不免如欲求安其何以能也清其亷也亷则寡欲临事必公内省不疚何忧何惧至梦寐亦安岂有倾危之祸哉噫与其浊富宁为清贫是以古人处心欲清酌贪泉而心不易也大定庚子来守是郡顾公舍中堂頽敝不葺久矣于是革故鼎新财用皆出于官工役不劳于民告成之日额以清安非敢遗戒于后人即以自警云铭曰官有六计为本清廉何常弗思贪墨无厌亷保禄位贪速祸败堂名清安以为警戒
　　国朝
　　闻过铭　　　　　　　　　　　曹续祖
　　常人有过患不自知忠告善道良友是资世不古处面谀互欺后言讪笑矢口儿嬉惟讐讦者泄忿懐私怒骂切责尽言无遗情似难堪实乃吾师慎毋争辨讳疾忌医入耳警心三反再思无则加勉有则改之
　　汉
　　冀州箴　　　　　　　　　　　　雄
　　洋洋冀州鸿原大陆岳阳是都岛夷皮服潺湲河流表以碣石三后攸降列为侯伯隆周之末赵魏是宅冀土靡沸沄如汤更盛更衰载从载横汉兴定制改列藩王故治不忘乱安不忘危牧臣司冀敢告在阶
　　明
　　谨言箴　　　　　　　　　　　薛　瑄
　　诵谨言之训习谨言之事将三十年夕悔其失寤寐惶汗而旦或复然殆将渐流于放终不克谨以速尤召愆汝纵不自爱独不念先人遗体之重降衷秉彛之全誓自今始语不妄发保厥中之静专至此而犹饰虚词尚循故态者当指正于苍天
　　慎微箴
　　眇忽之间其动曰几究其所极千里斯违是以作易君子观羸豕而着象因地雷而谨微言发乎口虽扪舌其靡及行达乎逺知驷马之难追惟兢兢焉日严乎斯语庶逺悔尤而天理靡亏
　　菜根箴　　　　　　　　　　　桑拱阳
　　人在两间参两天地古今流芳志节先立立志何云咬兹菜根为贤为圣品由斯存温饱为轻道义为重常变死生厥有定命嗤彼俗子外物役心声华世味驰逐萦神自谓从权徇欲无害靡利薫心全品败壊得意一时失脚终身枉寻直尺甘作小人尔欲立身菜根咬断矢志坚贞努力道岸饭糗茹草土簋土硎神圣为此志气清明陋巷箪瓢尼山蔬水千载以来孰知斯味黎藿可采薇蕨可尝余芬尚在齿颊犹香断虀凝粥冒雨剪韭道味恒亲天真嚼咀万变弗挠百折弗忧纷华浓郁纎芥罔留刀锯鼎镬学须有主一介必严弗与弗取万钟不辨饥渇害心视彼刍豢宁若野芹世味既逺真味乃出冲然澹然灵根内裕识趣髙脱骨力坚凝贤关圣域追步芳踪砥柱波流百事可做旋转经纶挥霍在手一真为宰触境自如掀掲事业浮云太虚不为有为不动乃动树立天壤总此定性请贞终始勿愧素心戒哉勉哉视尔常箴
　　静极堂箴
　　于惟三才均主乎静太乙常居列星环共品物露生方仪镇定人生而静曰维天性形生神发感物而动百虑纷杂欲动情胜亏厥灵根全体受病惟圣立极仁义中正静而无偏动而顺应循理为静从欲为动物念坐驰斋居市井欲寡神清虚明运用未发观复危坐持敬艮背忘身退藏宻证晤对千秋褒弹忠佞万物静观四时佳兴静以存心天君提柄静以养气百体从令静以研几真妄炯炯静以接物周旋毕中惟静则虚太空可并惟静则明灵台如镜动静交培静存尤重省事简缘冥参性境勿堕顽空勿滋驰骋龙蛰存神蠖屈始动斗室吉祥百灵退聴心逸日休神化可竟可立天心可奠民命化育流行槖籥在衷主静立极是谓神圣勗哉幽居三复当省
　　金
　　择义军为三等疏　　　　　必噜阿噜岱
　　自去歳初置帅府已按阅本军去其冗食部分既定上下既亲故能所向成功此皆血战屡试而可者父子兄弟自相救援各顾其家心一力齐势不可离今必析之将互易其处不相谙委矣国家粮储常患不继岂容侥冒其间但本府之兵不至是耳事势方殷分别如此彼居中下将气挫心懈而不可用且义军率皆农民已散归田畆趋时力作徴集旬日农事废而歳计失矣乞本府所定无轻变易
　　明
　　正士人巾履疏　　　　　　　　王家屏
　　服美于人书以为诫衣裳楚楚国风讥焉故大禹恶衣文王卑服孔子纯冕季路緼袍即古帝王圣贤身无加饰岂徒崇道徳之润抑以肃容止之观服尧则尧服桀则桀胡可茍也迩来世教陵夷士风浮靡巾鞶诡异衣履纎妍丈夫而袭妇女之装士子而被倡优之饰耻心尽丧雅道沦亡转相效尤良可痛恨吾里唐虞故壤犹存俭啬之风燕赵多豪羞作轻佻之态颇知礼而思义不随俗而习非乃顷衿弁之中间有纨绔之子唐巾京履耀街衢鹤氅狐裘翺翔黉序众方指议而窃笑彼且腼面而招揺父兄不禁其冶游师友不匡其燕僻任情自恣名检以之积隳放心莫收学业因而渐废失后生可畏之势甘小人下达之归荡而无成悔之何及不佞忝托吾党幸与斯文诚不忍狂简之靡裁用敢烝髦士而交儆尚其澹泊以明志朴素以禔躬衣锦而存尚防之心被褐而珍懐玉之守貌思作肃服戒不衷务去泰而去奢毋败礼而败度道充为贵将笃实而光辉盛徳日新自髙明而广大岂须纷华恱目文绣章身也哉勉效忠忱庶惩陋习
　　玉溪引【有序】　　　　　　　　　常　伦玉溪溪似玉也有二义焉溪色玉色溪声玉声澶渊王子公济徳可玉比因取以自称溪在沁予沁人也故尝托琴心以写其趣其词曰
　　紫芝荣晚防鸿且秋坐盘石兮临溪流素琴髙张神宇逍遥目波光之粲玉耳珑兮声幽想像溪仙兮徳明润而道腴汪汪汤汤激徽音振清泠而莫与俦乃宫商参发角徴杂糅心得手敏景合兴符但觉其冩真播妙于五坐忘乎浮世之烦忧愿缄此曲于芙蓉之玉匣将以遗溪仙兮登逺游
　　复宿山房校书条约引　　　　　王濬初
　　伏念先少保文端公起自词林洊登揆席螭头载笔抽石室金匮之藏虎观谈经披广厦细旃之论黼藻而贲帝制纶綍以涣天言上自郊庙朝廷以及部寺台省诸凡谟议总属文章间游戏翰墨之娱冩诸琬琰或徴信记载之体勒彼贞珉其鸿章大篇世共珍为拱璧即单词只字人竞寳若碎金讵意歳在龙蛇赋成鵩鸟获麟絶笔谁续春秋积蠧残编空陈日月茂陵遗稿应来汉诏之求汲冢旧文惧有周书之赝图夀诸梓以广其传手泽犹存心神为怆窥斑测蠡知肤浅之足羞亥豕鲁鱼岂荒迷之能辨敢邀大笔校使成编庶几在笥之遗永作藏山之副立言不朽锡无穷矣所有条约列在左房
　　栁栁州文钞引　　　　　　　　茅　坤
　　昌黎韩退之崛起八代之衰又得栁栁州相为羽翼故此唱彼和譬之喷啸山谷一呼一应可谓盛已昌黎之文得诸古六艺及孟轲雄者为多而栁州则间出乎古语及左氏春秋诸家矣其深醇浑雄或不如昌黎而其劲悍泬寥抑亦千年以来旷音也予故读许京兆萧翰林诸书似与司马子长答任少卿书相上下欲为掩巻累欷者久之再览钴鉧潭诸记杳然神游沅湘之上若将凌虚御风也已竒矣哉予录书啓三十三首序传十七首记二十八首论议辨十四首说赞杂者十八首碑铭墓碣及诔表状祭文二十首厘为十二巻按栁州平淮雅与铙歌及五七言诗什于诸家中尤擅所长予校而录之者特文也故不及


　　山西通志巻二百十五
<史部,地理类,都会郡县之属,山西通志>
　　钦定四库全书
　　山西通志巻二百十六
　　艺文【三十　辨　赞　颂五】
　　唐
　　桐叶封弟辨　　　　　　　　　栁宗元
　　古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中之戏以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以自克况号为君臣者耶是直小丈夫者之事非周公所宜用故不可信或曰封唐叔史佚成之
</div>
    <div class="pagination">
<a href="山西通志_page635.html">上一页</a><span>...</span><a href="山西通志_page631.html">631</a><a href="山西通志_page632.html">632</a><a href="山西通志_page633.html">633</a><a href="山西通志_page634.html">634</a><a href="山西通志_page635.html">635</a><span class="current-page">636</span><a href="山西通志_page637.html">637</a><a href="山西通志_page638.html">638</a><a href="山西通志_page639.html">639</a><a href="山西通志_page640.html">640</a><a href="山西通志_page641.html">641</a><span>...</span><a href="山西通志_page637.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
