<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 317 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 317 页/共 394 页
  </h1>
  <div class="content">
   重脩永新县儒学记　　　　　　尹　躬
　　永新古县也唐都有学学有孔子庙永新之学始于此矣至咸亨中营庙而已宋庆厯诏县士满二百人者立学及庙厥后教养之制有加而无已崇寜间徽宗皇帝颁舍法于天下作新人才县学岁时校艺升于州学粉袍竞集于斯为盛建炎初戎马交战士脱干戈之不暇学宫灰烬设鼓箧而莫适绍兴八年赵公不愆为宰还集散徙之民亟其乘屋比比可观公庭门关相继而立于是与士议剙学宫未期殿堂斋舍防库门庑并具塑先圣先师十哲像绘七十二子之徒生员诜诜俎豆布列复见太平仪礼牛公宏代之欲改作而未遑今上皇帝以孝道致治淳熙十四年下诏兴大学议复天下舍法县皆葺学养士会提刑夏公之文提举学事躬永新人也备员僚属得以图其地从容为言之请以学之东圃易司尉门増置二斋夏公欣然可之遂闻于朝即日命县按图鸠工四斋相望既广且正又加外缮奂然一新如赵公之绩牛公之忠于是俱成焉牛公求文以记夫大江之西山髙水深吉为之最义山直南叠嶂千层聨绵百里川流秀澈万折皆东异材继出史不絶书刘冲之有诗云义山山下有流泉泉号聪明自古传四百年中出三相不才何幸继前贤言与姚元之牛思黯为三也
　　两贤祠记　　　　　　　　　　韩元吉
　　并江而东行当闽浙之交是为上饶郡灵山连延秀挺森耸与懐玉诸峯巉岩相映带其物产丰美土壤平坦故比来之渡江者爱而多寓焉广教僧舍在城西北三里而近尤为幽清小溪回环松竹茂密有茶丛生数亩父老相传唐陆鸿渐所种也因号茶山泉发下甚乳而其泉亦以陆子名绍兴中故中书舍人吕公居仁尝寓于寺公以文章名于时而直道劲节不容于当路屏居避谤赍志以没上饶士子稍宗其学问田夫野老能记其曵杖行吟风流韵度也后数年故礼部侍郎文清曾公吉甫复来居之二公非生平交俱以诗名江右适相继寓此而曽公为最久杜门以诗书教子弟或经时不入州府不问世故好事者间从公游谈风月尔公亦自号茶山居士若将终身焉朝廷更庶政一时端士正人始得进用而吕公前已没世莫不惜而哀之公起为部刺史遂以道德文章入侍天子盖退而老于稽山之下而上饶之人称一时衣冠之盛及二公姓字则拳拳不忘寺之僮奴指其庭竹则曰此文清公所植也山有隙地旧以为圃指其花卉则曰此文清公所蓺也一亭一轩爱而不敢动曰此文清公所建立或命名也主僧居人者言小年走诸方侍其师清于草堂清每与其徒诵二公诗语且道其禅学之妙居人窃闻之以谓非今世之人不意游上饶及见二公于此寺今既叨洒扫之职矣俯仰逾三十载既再见而不可得将虚其室绘二公之像事以香火而祭其讳日焉于是榜以两贤堂而求为之记夫自中原隔絶士大夫违其乡居类多寄迹浮图之宇固有厌苦愿其速去者矣未有能知其贤既去而见思也在诗有之蔽芾甘棠勿剪勿伐召伯所茇注曰苃之为言草舍也召伯听于甘棠之下而民之被其德者思其人敬其木不加剪伐云尔今二公之寓室殆亦茇舍之比也然非有听讼之劳及民之化而人又佛徒岂能尽知吾儒之事与夫贤者之详乃尊敬爱慕不已至祓饰其居以为二公之思而祠之使二公也得位以行其志则所以致民之思者岂不足侔于召伯哉
　　白鹿洞书院记　　　　　　　　吕祖谦
　　淳熙六年南康军秋雨不时髙仰之田告病郡守新安朱侯熹行眡陂塘并庐山而东得白鹿洞书院废址慨然顾其僚曰是盖唐李渤之隐居而太宗皇帝驿送九经俾生徒肄业之地也书院剙于南唐其事至鲜浅太宗于汛扫区宇日不暇给之际奬劝封殖如恐弗及规模远矣中兴五十年释老之宫圮于宼戎者斧斤之声相闻各复其初独此地委于榛莽过者太息庸非吾徒之耻哉郡虽贫薄顾不能筑屋数楹上以宣布本朝崇建人文之大指下以续先贤之风声于方来乎乃属军学教授杨君大法星子县令王君仲杰董其事又以书命某记其成某窃尝闻之诸公长者国初斯民新脱五季锋镝之阨学者尚寡海内承平文风日起儒先往往依山林即闲旷以讲授大率多至数十百人嵩阳岳麓睢阳及是洞为尤着天下所谓四书院者也祖宗尊右儒术分之官书命之禄秩钖之扁榜所以宠绥之者甚备当是时士皆上质实下新竒敦行义而不偷守训诂而不凿虽学问之渊源綂纪或未深究然甘受和白受采既有进德之地矣庆厯嘉祐之间豪杰并出讲治益精至于河南程氏横渠张氏相与倡明正学然后三代孔孟之教始终条理于是乎可考熙宁初明道先生在朝建白学制教养考察宾兴之法纲条甚悉不幸王氏之学方兴其义遂格有志之士未尝不叹息于斯当建炎再造典刑文宪浸还旧观关洛绪言稍出于毁弃翦灭之余晚进小生骤闻其语不知亲师取友以讲求用力之实躐等凌节忽近慕远未能闚程张之门庭而先有王氏髙自圣贤之病如是洞之所传习道之者或鲜矣然则书院之复岂茍云哉此邦之士盖相与挹先儒淳固慤实之余风服大学离经辨志之始教由博而约自卑而高以答扬熙陵开迪乐育之大德则于贤侯之劝学斯无负矣至于考方志纪人物亦有土者所当谨若李濬之之遗迹固不得而略也侯于是役重民之劳赋功已狭率捐其旧十七八力不足而意则有余矣兴废始末具于当涂郭祥正所记者皆不书
　　抚州新作浮桥记
　　抚之谿故无桥乾道初元知州事陈侯森始作浮梁以通徃来淳熙二年秋七月甚雨淫潦漂航断笮无一存者吾友赵景明适为此州复新之以书请曰试郡未几而桥毁约已啬用不敢赋诸民造端以十月戊寅告具以十一月丁丑部使者周侯嗣武实佐其费而属役于知临川县江霖桥东西相维其脩百丈聨舟为梁合五十有四艘愿记其成以谂来者予报之曰桥梁郡政之一也子不忍涉者之病政以时举亦庶乎长民者之心矣然城闉之近昜察也水潦之害易知也道路之谤誉易闻也至于不瞩之地未形之患弗能自逹之呻吟慨叹昔之君子惴惴焉惟此之畏子尚戒之哉盖心不在民固负于师帅父母之名虑不能周四封则亦无以亢一方之任所存者笃所综者博其开塞建着继此而讲者则有次第矣是桥也特发政之始邦人将惟子之视焉无是心而有是政者否也有是心而无是政非制于上而不骋则壅于下而不流也抚去吾州且千里孰临子上孰承子下吾皆不能知独以桥役言之有部使者劝相佽助以启厥功有县令奔走服劳以集厥事以是而观子之州上下之际辑矣为子之所为其何所惮亦何所诿乎邦人匪徒子之视将惟子之望且责也遂次其语以遗抚人俾立石水涯以俟
　　刘氏墨庄记　　　　　　　　　朱　子
　　乾道四年秋熹之友刘清之子澄罢官吴越相过于潭溪之上留语数日相乐也一旦子澄拱而起立且言曰清之之五世祖磨勘工部府君仕太宗朝佐邦计者十余年既没而家无余赀独有图书数千卷夫人陈氏指以语诸子曰此乃父所谓墨庄也海陵胡先生闻而贤之为记其事其后诸子及孙比三世果皆以文章器业为时闻人中更变乱书散不守清之之先君子独深念焉节食缩衣悉力营聚至绍兴壬申岁而所谓数千卷者始复其旧故尚书郎徐公兢吴公説皆为大书墨庄二字以题其藏书之扁不幸先人弃诸孤清之兄弟保藏増益仅不失坠以至于今然清之窃惟府君夫人与先君子之本意岂不曰耕道而得道仁在夫熟之而已乎而不知者意其所谓或出于青紫车马之间清之不肖诚窃病焉愿得一言以发明先世之本意于以垂示子孙丕扬道义之训甚大惠也熹闻其説则窃自计曰子澄之意诚美矣然刘氏自国初为名家所以通书记事者尽儒先长者矧今子澄所称又其开业传家之所自于体为尢重顾熹何人乃敢以其无能之辞度越众贤上纪兹事于是辞谢不敢当而子澄请之不置既去五六年书疏往来以十数亦未尝不以此为言也熹惟朋友之义有不可得而终辞者乃防绎子澄本语与熹所以不敢当之意而叙次之如此呜呼非其祖考之贤孰能以诗书礼乐之积厚其子孙非子孙之贤孰能以仁义道德之实光其祖考自今以往有过刘氏之门而问墨庄之所以名者于此乎考之则知其士之所出庐之所入者在此而不在彼矣盖磨勘公五子皆有贤名中子主客郎中实生集贤舍人兄弟皆以文学大显于时而名后世第四子秘书监资简严识大体有传于英宗实录子澄之先君子即其曾孙也讳某字某官至某仕既不遭无所见于施设今独其承家焘后之意于此尚可识也生二子长曰靖之子和其季则子澄皆孝友亷静博学有文而子澄与熹游尤笃志于义理之学所谓耕道而熟仁者将于是乎在
　　江州重建濂溪先生书堂记
　　道之在天下者未尝亡惟其托于人者或絶或续故其行于世者有明有晦是皆天命之所为非人智力之所能及也夫天高地下而二气五行纷纶错糅升降往来于其间其造化发育品物散殊莫不各有固然之理而最其大者则仁义礼智之性君臣父子昆弟夫妇朋友之伦是已是其周流充塞无所亏间夫岂以古今治乱为存亡者哉然气之运也则有醇漓判合之不齐人之禀也则有清浊昏明之或异是以道之所以托于人而行于世者惟天所畀乃得与焉决非巧智果敢之私所能亿度而强探也河图出而八卦画洛书呈而九畴叙而孔子于斯文之兴丧亦未尝不推之于天圣人于此其不我欺也审矣若濂溪先生者其天之所畀而得乎斯道之传者与不然何其絶之久而续之易晦之甚而明之亟也盖自周衰孟轲氏没而此道之传不属更秦及汉歴晋隋唐以至于我有宋圣祖受命五星集奎实开文明之运然后气之漓者醇判者合清明之禀得以全付乎人而先生出焉不繇师传黙契道体建图属书根极领要当时见而知之有程氏者遂扩大而推明之使夫天理之微人伦之着事物之众鬼神之幽莫不洞然毕贯于一而周公孔子孟氏之传焕然复明于当世有志之士得以探讨服行而不失其正如出于三代之前者呜呼盛哉非天所畀其孰能与于此先生姓周氏讳惇颐字茂叔世家舂陵而老于庐山之下因取故里之号以名其川曰濓溪而筑书堂于其上今其遗墟在九江郡治之南十里而其荒茀不治则有年矣淳熙丙申今太守潘侯慈明与其通守吕侯胜已始复作堂其处掲以旧名以奉先生之祀而吕侯又以书来属熹记之熹愚不肖不足以及此独幸尝窃有闻于程氏之学者因得伏读先生之书而想见其为人比年以来屏居无事尝欲一泛九江入庐阜濯缨此水之上以致其高山景行之思而病不得徃诚不自意乃今幸甚获因文字以托姓名于其间也于是窃原先生之道所以得于天而传诸人者以传其事如此使后之君子有以观考而作兴焉是则庶几乎两侯之志也云尔
　　袁州州学三先生祠记
　　宜春太守广汉张侯既新其郡之学因立濂溪河南三先生之祠于讲堂之东序而以书来属熹记之盖自邹孟氏没而圣人之道不传世俗所谓儒者之学内则局于章句文词之习外则杂于老子释氏之言而其所以脩已治人者遂一出于私智人为之凿浅陋乖离莫适主统使其君之德不得比于三代之隆民之俗不得跻于三代之盛若是者盖已千有余年于今矣濓溪周公先生奋乎百世之下乃始深探圣贤之奥疏观造化之原而独心得之立象著书阐发幽秘词义虽约而天人性命之防脩已治人之要莫不毕举河南两程先生既亲见之而得其传于是其学遂行于世士之讲于其説者始得以脱于俗学之陋异端之惑而其所以脩已治人之意亦徃徃有能卓然不惑于世俗利害之私而慨然有志于尧舜其君民者盖三先生者其有功于当世于是为不小矣然论者既未尝考于其学又拘于今昔显晦之不同是以莫知其本末源流之若此而或轻议之其有略闻之者则又舍近求远处下窥高而不知即事穷理以求其切于脩已治人之实也呜呼张侯所以作为此祠而属其笔于熹者其意岂不有在于斯与抑尝闻之绍兴之初故侍读南阳胡文定公尝欲有请于朝加程氏以爵列使得从食于先圣先师之庙其后熹之亡友建安魏君掞之为太学官又以其事白宰相且请废王荆公安石父子勿祠当时皆不果行识者恨之至于近岁天子乃特下诏罢临川伯雱者略如掞之之言然则公卿议臣有能条奏前二议悉施行之且复推而上之以及于濓溪其亦无患于不从矣张侯名杓丞相忠献魏公之子文学吏治皆有家法观于此祠又可见其志之所存者异时从容献纳自发其端使三先生之祠徧天下而圣朝尊儒重道之意垂于无穷则其美绩之可书又不止于此祠而已也故熹既为之论著其事而又附此説焉以俟
　　卧龙庵记
　　卧龙庵在庐山之阳五乳峯下予自少读龟山先生杨公诗见其记卧龙刘君隐居辟谷木食涧饮盖已度百岁而神清眼碧客至輙先知之则固已知有是庵矣去岁防恩来此又得陈舜俞令举庐山记读之其言曰凡庐山之所以着于天下盖有开先之瀑布见于徐凝李白之诗康王之水帘见于陆羽之茶经至于幽深险絶皆有水石之美也此庵之西苍崖四立怒瀑中防大壑渊深凛然可畏有黄石数丈隐映连属在激浪中视者转若欲蜿蜒飞舞故名卧龙此山水之特胜处也于是又知其泉石之胜乃如此间以行田始得至焉则庵既无有而刘君亦不可复见独其泉石之胜不可得改然其壮伟竒特之势则有非陈记所能彷佛者余既惜其出于荒堙废壊之余而又幸其深阻夐絶非车尘马迹之所能到傥可得擅而有也时已上章乞解郡绂乃捐俸钱十万属西原隐者崔君嘉彦因其旧址屋数椽以俟命下而徙居焉既又缘名潭之义画汉丞相诸葛公之像寘之堂中而故友张敬夫尝为赋诗以纪其事然庵距潭犹数百歩步乱石间三涉涧水乃至至又无所托足以寓瞻眺或乃顚沛而反因相其东崖凿石为磴而攀缘以度稍下乃得巨石横出涧中仰翳乔木俯瞰清流前对飞瀑最为谷中胜处遂复作亭于其上既以为吏民祷赛之地而凡来游者亦得以髣髴徙倚而纵目快心焉于是岁适大侵因牓之曰起亭以为龙之渊卧者可以起而天行矣然予前日之请迄今盖已屡上而竟未有得也岁月飘忽念之慨然乃叙其作兴本末而书之屋壁来者读之尚有以识予之意也
　　江西运司养济院记
　　江南西路转运司养济院在隆兴府城东崇和门内转运副使吴郡钱公某之所为而判官嘉禾丘公某毗陵尤公袤之所徙也豫章为江西一都会地大物众而四方宾旅之有事于其土者又不絶于道路平时通功易事足以相生养独不幸一旦有疾疢则惸然无所归求药与食或无得焉则转死于沟壑者岁不知几何人而有司者莫之知也乾道九年转运副使吴兴芮公爗始有闻而闵焉去之日留私钱百万以诿后人称贷贸易收其赢以市药物给病者淳熙五年判官开封赵公某复以私钱百四十万买田东关罗舍病者又得以食七年钱公实来而芮公已为吏部侍郎是年春赵公亦以吏部侍郎召赵公知公雅意亦有乐乎此也因亟以书来谂公则移书芮公请所留钱益以已资百三十万买田长定而又创为此院延庆崇和两门之外使病者有以居焉自经始至落成若干日而就凡为门五间堂三间腋以便房中为丈室东庖西圊左右庑各五间庑深三寻脩七寻有半中设巨榻十有八冬加障蔽以御风寒暑则撤之以泄烦鬰胗治有工药石有剂其不可疗者亦予槥椟以葬职掌之人皆赋以禄俾供厥事又专属僚吏以时行视而课督之盖三公所捐皆四方之聘币不以入于家者合之为钱三百七十万所买三墅为田千有一百十一亩岁入租为谷九百八十二斛有竒其详则书之牍藏之有司而院之戒令紏禁亦书而掲之堂上既钱公又列其事以闻诏下施行如章而钱公去矣二公踵至周视钱公之所为者而屡叹之然犹以院在门关之外惧夫病者之有所不便医药也乃相门内得故归德佛舍之废址而迁焉凡增屋十有八间并得故僧田六顷又市钟陵灌城两墅之田七十亩岁收谷三百余斛钱五万有竒以充入之盖自是以来病而无归者多頼以全活不幸死者亦瞑目而无所憾焉于是台之羣属与郡吏之奔走焉者私相与谋因文学掾黄君某述其事来请文以记予时方罢浙东常平事三复其书而窃有愧焉盖崇寜之制凡安济坊漏泽园之政皆领属常平使者其有旷阙非将漕主计者之忧也今职其事者或不能及而五君子者乃能汲汲乎其职之所不必为至出义钱以辑成之虽其先后来去之不齐而其闵恻之深计虑之远泯然若出于一人之心而手自为之其制愈脩而愈密其惠益增而益厚于以推广圣朝昭天漏泉之泽于湖山数千百里之外其意既甚美矣而其学道爱人之效又足以警夫职其事而不能然者以兴起之其利岂不又甚溥哉因不复辞而为书其本末如此既以着夫五君子之成绩而自讼以晓当世又以告后之人使知五君子者相为终始十年之间所以成此者之不易而不敢壊也钱公又尝奏免贑吉麻租二千四百五十九斛为钱千有一百九十七万有竒两州之人尤歌舞之今以秘阁脩撰知婺州事其救饥之政亦为诸郡最云
　　信州铅山县学记
　　铅山学故在县东南百许步因地形为屋东乡既诸生以夫子不南靣于礼为不称乃徙寘县东山下然其费皆出民间有司者无所与以故度地褊狭不能具庙学制度至若师生具员而诵辍响则亦既二十有余年矣淳熙己亥之春义兴蒋侯来领县事始至进谒堂下俯仰太息而有志焉后数月政成事简民裕而财足乃买地凿山度材致用而属役于其属雷君霆以岁十有二月丙申始事越明年四月戊申而舍菜焉门观显严宫庐宏敞神位清密祭用毕脩图史之藏几席之设与凡所以栖宿炊鬻扫除之须无一不备既又为之召垦田立僦舍日给弟子员二十余人而官无乏用民不病役邑之父兄相与聚观顾叹言曰令之所以幸教吾子弟者其厚如此是岂可使后之人无传焉于是雷君闻之则以其意来请且曰学虽具而诸生未知所志愿吾子之因是而有以发之也予尝谓道无古今之殊而学有今古之异盖周人以乡三物教万民而宾兴之其德六曰知仁圣义忠和其行六曰孝友睦婣任恤其艺六曰礼乐射御书数是于学者日用起居食饮之间既无事而非学于其羣居藏脩游息之地亦无学而非事至于所以开发其聪明成就其德业者又皆交相为用而无所偏废此先王之世所以人材众多风俗美盛而非后世之所能及也国家建立学宫周遍海内其所以望于天下之士者岂不亦若先王之志而学者无以识其指意之所在其于日用之间既诞慢恣睢而不知所以学其羣居讲习之际又不过于割裂装缀以为能而莫或知其终之无所用也是以其趋日以卑陋而惟利禄之知幸而一二杰然有意于自立者则又或穷髙极逺而不务力行之实或循常守旧而不知其理义之所以然也是以其説尝倚于一偏而不得以入于圣贤之域于是时也异端杂学之士阿世徇俗之流又或鼔其乖妄之説而乘之呜呼吾道之不亡特民之秉彞有不可得而絶灭者耳予之力固不足以救之而窃有忧焉是以既书蒋侯之事又因雷君之请而附见其説以告夫学于此者以为有能因是而反求之则庶乎其知所志矣蒋侯名亿字仲永材髙志远平居抵掌论当世事滚滚不穷盖尝有意笞兵万里为国家立非常之功者其办一邑固当有余力惟其不以壹切治理为功而汲汲乎化民成俗之先务如此是则后之君子亦将有考于斯焉
　　壮节亭记
　　淳熙己亥岁予假守南康始至访求先贤遗迹得故尚书屯田员外郎刘公凝之之墓于城西门外草棘中予惟刘公清名髙节着于当时而闻于后世暂而挹其余风者犹足以激懦而律贪顾今不幸馈奠无主而其丘墓之寄于此邦者又如此是亦长民者之责也乃为作小亭于其前立门墙谨扃钥以限樵牧岁以中春率羣吏诸生而祠焉郡之诗人史骕请用欧阳公语名其亭以壮节适有会于予意因属友人黄铢大书以掲焉自是以来东西行而过者莫不顾瞻起敬而予亦自以为兹丘之固且安可以久而不壊矣绍兴二年岁在辛亥予去郡甫十年而今太守章贡曾侯实来按图以索其故则门墙亭牓皆已无复存者为之喟然太息即日更作门墙筑亭其间益为髙厚宏濶以支永久又礲巨石以培其封植名木以广其籁求得旧牓复置亭上岁时奉祀一如旧章且割公田十亩以畀傍近能仁僧舍使专奉守为増葺费而又以予为尝经始于此也以书来曰愿得一言以记之使后之人知吾二人者所为拳拳之意而不懈其尊贤尚德之心也斯不亦有补于世教之万分乎予曰诺哉曾侯名集字致虚学有家法故其为政知所先后如此云
　　冰玉堂记
　　南康使君曽侯致虚既脩葺屯田刘公之墓明年乃访得其故居遗址于郡治之东暇日屏驺驭披棘而往观焉问其北隐然以髙者则刘公所赋之东台也顾其南窊然以下者则诗序所指之莲池也盖自兵乱以来芜废日乆唯是仅存而其他则皆漫灭不可复识矣曽候为之踌蹰四顾喟然而叹曰凝之之为父道原之为子其髙懐劲节有如欧马苏黄诸公之所道是亦可谓一世之人豪矣想其平日之居此林塘馆宇之防诗书图史之盛既有以自适其适而一时游且宦于此邦者亦得以叩门避席而考德问业焉何其盛也顾今百年之外台倾沼平鞠为灌莽而使樵儿牧子皆得以啸歌踯躅于其上又何其可悲也虽然此吾事也不可以不勉乃出少府羡钱赎之民间垣而沟之以合于郡圃垒石以崇其台引流以深其池遂作冰玉之堂于台之西北而绘刘公父子之像于其上且闻陈忠肃公之尝馆于是也则又绘其像以侑焉既而所为是是堂漫浪阁者亦以次举而皆复其旧既成使人以图及书来属予记予惟异时承乏此邦亦尝有意于斯而不克就今披图考騐尚能忆其彷佛固喜曽侯之敏于事而能有成矣抑予又有感焉近岁以来人心不正律身者以同流合污为至行任事者以便私适已为长防其闻刘氏父子之风不唾而骂之者几希矣欲其能如曾侯一以表贤善俗为心而不夺于世习岂可得哉于是既书其事而适有以陈令举骑牛诗书为寄者因并以遗曾侯请刻堂上以补一时故事之缺云
　　信州贵溪县上清桥记
　　贵溪之水其源东出铅山之分水北出玉山之镇头者合为大溪自弋阳西流迳县治南少西乃折而北大溪之南有小港焉出县东南境上西北流至县治西南乃入于溪居民行客之往来者故以舟楫为三渡自县治西南絶大溪者曰中溪当其西流北折之处者曰凿石小港水落时广不过百余尺褰裳可渉霖潦暴至则其深广往往自倍而亦为一渡中溪之舟每以是时过港尝为横波所荡撃人力不得施凿石则水触西崖鬭怒腾蹙其险为尤甚故二渡者岁率一再覆溺邑人病之欲为浮梁以济乆矣而役大费广无敢倡者今县大夫建安李君正通至则隂计而嘿图之久之乃得县之余财八十万将以属工而邑之大姓闻之有以銕为连环巨絙千正百尺以献者有捐其林竹十余里以献者州家又以米百斛佐之于是李君乃相大溪二渡之间水平不湍者唯是为可久遂以绍兴三年六月始事民讙趋之不百日而告成两崖礲石为磴道高者五百尺卑者亦居其五之四桥之脩九百尺比舟七十艘且眡水之上下而时损益焉又维十舟以梁小港作双舰以航巨浸于是东西行者春夏免漂没之虞秋冬无病涉之叹其功甚大而费则省盖其规模筹画一出李君主吏工师拱手受成不能有所预也既又留钱五十万于明觉浮屠氏使自为质贷而岁输其赢五一以奉增葺之费明年李君将去乃以书来道邑人之意请予文以记之予惟李君此桥之功百里之人与四方之往来者固已颂而歌之宜不待记而显且其才之果艺明逹用无不宜又非独此为可书也姑为记其本末以告后之君子使知其成之不昜者如此相与谨视而时脩之是则李君与其邑人之志也云尔
　　信州州学大成殿记
　　绍兴五年秋九月熹自长沙防恩召还道过上饶其州学教授嘉兴林君某来见请问所以为学之意甚勤与之语知其平日所用力者皆古人为己之学而其进则未已也既乃起而言曰此邦学政其弊久矣士子习熟见闻因仍浅陋知有科举而不知有学问且屋不时脩亦多頽圮而礼殿之壊为尤甚至于像设衣冠位次又皆不如法式某不自料既为之讲以所闻幸颇有知向方者又将撤其故殿而一新之傥遂有成愿得一言以记之且有以进其学者于将来则幸甚熹谢不敏退而问诸邦人则皆曰林君所以教其诸生者有常业而皆本于古人为己之意其于学之庶务则又巨细必亲无所漏失故能当此俭岁既广其弟子之员且什五六而犹有余力以及此盖属役之初首出餐钱以给诸费而漕台州家亦有助焉诸生之有职秩者又相与捐俸入以相其事瓦木工徒之直一毫无所取于民也熹心善之比归而往观焉则其轩楹宏敞堂室靓深先圣乡明先师西靣左右众贤以次列坐一如今岁奉常所下新制而其冠冕服韨应图合礼取诸监学靡有僭差盖虽近辅名藩鲜有能及之者熹于是焉喟然太息益信林君之学有以充其志而力又有以行其学也岁晚还家甫尔休息林君复以书来曰殿既讫功将以来岁正月丁亥朔旦谒守贰合羣吏率诸生而释菜以落之前日之请愿卒有以赐之也熹惟国家稽古命祀而礼先圣先师于学宫盖将以明夫道之有统使天下之学者皆知有所向往而几及之非徒脩其墙屋设其貌像盛其器服升降俯仰之容以为观美而已也而今之为吏于是数者犹有不及求其能如林君之所为者则既难矣而况欲其仰体国家之意以身为率使其学者皆知古人之所以为学者而必庶几焉岂不又难矣哉于是为记其事使刻诸石以励其徒且使后之君子有以考焉而毋忘林君之志也
　　建昌军南城县吴氏社仓记
　　乾道四年建人大饥熹请于官始作社仓于崇安县之开耀郷使贫民岁以中夏受粟于仓冬则加息什二以偿岁小不收则弛其息之半大侵则尽弛之期以数年子什其母则惠足以广而息可遂捐以予民矣行之累年人以为便淳熙辛丑熹以使事入奏因得条上其説孝宗皇帝幸不以为不可即颁其法于四方且诏民有慕从者听而官府毋或与焉德意甚厚而吏惰不恭不能奉承以布于下是以至今几二十年而江浙近郡田野之民犹有不与知者其能慕而从者仅可以一二数也是时南城贡士包扬方客里中适得尚书所下报可之符以归而其学徒同县吴伸与其弟伦见之独有感焉经度久之乃克有就遂以绍熈甲寅之岁发其私谷四千斛以应诏旨而大为屋以储之涖事有堂燕息有斋前引两廊对列六庾外为重门以严出内其为条约盖因崇安之旧而加详密焉即以其年散敛如法乡之隐民有所仰食无复死徙变乱之虞咸以德于吴氏而伸与伦不敢当也则谨谢曰是仓之立君师之教祖考之泽而乡隣之助也吾何力之有哉且今虽幸及于有成而吾子孙之贤否不可知异时脱有不能如今日之志以失信于乡人者则愿一二父兄为我教之教之一再而不能从则已非复吾子孙矣盍亦相与言之有司请正其罪庶其惧而有改其亦可也于是众益咨嗟叹息其贤以为不可及而包君以书来道其语且遣伦及伸之子振来请记熹病力不能文然嘉其意不忍拒也乃为之书其本末既以警夫吴氏之子孙使其数世之后犹有以知其前人之意如此而不忍壊抑使世之力能为而不肯为者有所羞愧勉慕而兴起焉则亦所以广先帝之盛德于无穷也
　　西原庵记
　　予少好佳山水异甚而自中年以来即以病衰不克逞其志于四方独闻庐阜之竒秀甲天下畸人逸士往往徜徉于其间意尝欲一往游焉而未暇也前年防恩试郡适在此山之阳乃间以公家职事得至其中其岩壑幽深水石竒怪固平生所创见而于岩壑水石之间又得成纪崔君焉乃信前所闻者之不诬也君名嘉彦字子虚少慷慨有竒志壮岁避地巴东三峡之间脩神农老子术东下吴越以耕战之策干故相赵忠简公赵公是之会去相不果行君自是絶迹此山按陈令举所述图记得西原庵故址于卧龙瀑水之东筑室居焉耕田种药仅足以自给而四方往来之士皆取食焉其疾病老孤无所与归之人至者亦收养之盖年逾七十矣而神明筋力不少衰予往造之而君不予避也一旦为予道説平生相与太息会予结屋卧龙以祠诸葛丞相世盖少识其意者君独叹曰此竒事也相与经纪其事以迄有成两年之间相见者不知其几而君未尝一言及外事予以是益嘉君之为人而重叹其既老无所复用于世也淳熙辛丑闰月之晦予既罢郡来宿卧龙君曰卧龙之役夫子既书之矣顾西原独未有记复能为我书之乎予曰诺哉于是悉次其説俾刻焉
　　顔鲁公祠记　　　　　　　　　张　栻
　　唐鲁郡顔公在大厯中尝为抚州刺史宋至和二年知州事聂侯厚载始立公祠于郡之圃南丰曾公巩为之记而其地狭隘岁久宇且敝壊绍兴十二年栻之伯父滉为守即圃之地相其髙阜而徙焉比三十年复以頽废废之二年今赵侯某实来考视叹息因其基而一新之以淳熙三年正月辛酉落成庙貌俨如升降俯仰不迫不陋使来请记栻惟念公之大节始终凛然足以风励后之为人臣者其所尝莅庙食是宜赵侯之举知政所本当有文字登载金石惟是南丰曾公之文于公行事论述为详学者之所诵习故栻不复赘于言独推本君臣之义而题之以诗俾时节侑飨亦庶几公之志云其词曰于皇大伦首曰君臣惟天所叙而勅乎人忠贯无隐义寜偷生敢有或逾紊我常经粤惟斯人林林而羣匪斯之纲孰条其棼允毅顔公千载之特是笃是明始终无忒方在平原独婴贼锋纠厥义旅孰不悦从洎登王朝剀言歴陈治忽攸闻敢毖于音彼奸眴侧三斥在外不折弥坚之死靡悔汝州之使人谕厥指公曰君命予奚可避凛然其辞豺狼所惮云何其行终以不反身虽可陨义则不磨用虽不防益则已多立懦激顽于训于式翼彼大伦诏于罔极惟是临川公所尝临焄蒿凄怆英烈尤存有严其宫于今几秋圯倾芜荒新自今侯嗟尔君子来拜来祀瞻彼言言阖防以思人之好德相尔秉彞岂惟思之无或泚之撷芳于豆酌清于巵祈侑烝尝声以歌诗
　　新修州学记
　　淳熙五年秋八月栻来宜春至之明日州教授李中与州之士合辞来言宜春之学自皇祐中太守祖无择实始为之今百有二十五年矣中更兵革废而复兴惟是庳陋弗克称至于今守乃慨然按寻旧规首辟讲肄之堂立稽古阁于堂上生师之舍皆撤而新之将告成而君侯适来敢请记以诏多士栻谢不敏则请益坚乃进而告之曰先王所以建学造士之意亦尝考之乎惟民之生其典有五君臣父子兄弟夫妇朋友是也而其德有四仁义礼智是也人能充其德之所固有以率夫典之所当然则必无力不足之患惟人之不能是也故圣人使之学焉自唐虞以来固莫不以是教矣至于三代之时立教人之所设官以董莅之而其法亦加详焉然其所以为教则一道耳故曰学则三代共之皆所以明人伦也嗟乎人伦之在天下不可一日废废则国随之然则有国者之于学其可一日而忽哉皇朝列圣相承留意教养所以望于多士甚厚三代而后言学校之盛未有若此时也然则教于斯学于斯者其可不深考先王建学造士之本意而勉之乎夫四德之在人各具于其性人病不能求之耳求之之方载于孔孟之书备有科级惟致其知而后可以有明惟力其行而后可以有至孝弟之行始乎闺门而刑于乡党忠爱之实见于事君而推以泽民是则无负于国家之教养而三代之士风亦不越是而已嗟乎可不勉哉于是书以为记
　　隐斋记
　　予弟杓为袁州再阅月以书来曰杓幸得备位郡守惧无以宣上之泽于斯民乃辟便斋于防事之旁日与同僚讲民之疾苦相与究复之暇则讲诗读书于其间以自培溉敢请名予嘉其意为大书隐斋字以寄盖取孟子恻隐之心之义夫所谓恻隐之心者恻然有隐云尔嗟乎是心乃子民之本也一日夕之间事物之接乎吾前与夫讲论之所及思虑之所萌所谓恻然而隐者如源泉之逹续而不穷新而有常流行而不可以已则其履度也岂有越思而其施于四境之内者虽不中不逺矣子其体是心而存之而充之勿使有害之者而已语曰君子学道则爱人所贵乎学者以能爱人也为政者茍不知是心之存则本既不立矣虽有过絶人之才智亦何以观之哉抑又有説焉人之情于其始也惴惴然惧其不免也汲汲然忧其不及也察民之从违而未敢安也则是心之不存焉者寡矣及其久也于意之得而偏于誉之闻而矜于令之行而忽则所谓恻然而隐者将汩于因循而息于骄肆政之所繇隳也嗟乎可不惧哉而可不察哉又其可使箴儆之言不闻于吾耳哉并书之使刻置于壁
　　澹台祠友教堂记　　　　　　　程大昌
　　豫章总持寺之东有澹台子羽墓本图经所传为信也司马迁记子羽从弟子三百人南游至江班固又言子羽居楚友教士大夫豫章在春秋为楚则子羽宜有墓然京相镗记子羽防山南武城县人也有塜水经陈留裘氏乡又有子羽塜是一子羽也而稽之图记其墓三出矣郦氏虽知泰山陈留必有一误顾不敢坚决以为孰是则豫章图经其得独为信哉且子羽名施后世自子游之宰武城始以予所闻世盖有四武城也左冯翊清河定襄皆以名县而清河特曰东武城者以其与定襄皆赵且定襄在西故也若子游之所尝宰者则鲁邑而东武城者鲁之北也故汉儒又加南以别之史迁之传曾参曰南武城人者剏加也论语无此也子羽传正次曾子迁务省之故叙其邑里止曰武城至京氏则指其墓在南武城县明其为鲁也夫子尝欲适赵及河而返曰洋洋乎丘之不济此命也韩愈亦曰孔子西行不到秦是秦赵之地皆未始经行也语曰子之武城闻歌之声是歌云者于南武城乎闻之岂其秦赵与东武城有歌台迁志遂定着以为子游所宰之邑则误矣夫圣贤遗迹众矣询考二事其真伪固已相半其可胜辨哉虽然予于其伪也而有喜焉受之鹿台魋之石椁徧四海无复出者荆山歴山首阳则不一其地后世去古圣贤絶远既无所事畏亦无所有防而争猎以自夸耀于是有一事而彼此互相同者此其意岂不甚可喜也哉呜呼其可以使人慕尚如此无乃圣贤之泽久而不冺也与其亦民之秉彞者无古今故好是懿德也与则其伪也乃其所以为可尚也况今之疑未必非昔之信者与淳熙元年予将江西漕过子羽墓叹曰楚在春秋士能读坟典丘索已博矣其后屈宋遂为儒宗非友教遗泽与其尊向固宜遂筑堂祠之命曰友教云
　　游庐山记　　　　　　　　　　陆　游
　　八月早由山路至太平兴国宫门庭气象极闳壮正殿为九天采访使者像衮冕如帝者舒州山灵仙观祠九天司命真君而采访使者为之佐故南唐名灵仙曰丹霞府大平曰通元府崇奉有自来矣至太宗皇帝时尝遣中使送泥金绛罗云鹤帔仍命三年一昜神宗皇帝时又加封应元保运真君及赐涂金殿额两壁图十真人本吴生笔建炎中李成何世清二盗以庐山为巢宫屋焚荡无余先是山中有太一宫摹吴笔于殿庑及太平再兴复摹取太一本所托非善工无复髣髴憩于云无心堂盖冷翠亭故址也溪声如大风雨至使人毛骨寒栗一宫之最胜处也采访殿前有钟楼髙十许丈三层累塼所成不用一木而櫩桷翚飞虽木工之良者不能加也但钟为塼所掩蔽声不甚扬亦是一病观主胡思齐云此一楼为费三万缗钟重二万四千余斤又有经藏亦佳扁曰云章琼室太平规模大防类南昌之玉隆然玉隆不经焚燬尚有古趣为胜也遂至东林太平兴龙寺寺正对香炉峯分一支东行自北而西环合四抱有如城郭东林在其中相地者谓之倒挂龙格寺门外虎溪本小涧比年甃以塼但若一沟无复古趣予劝其主僧法才去塼使少近自然不知能用吾言否食已煮观音泉啜茶登华严罗汉阁阁与卢舍阁钟楼鼎峙皆极天下之壮丽虽闽浙名蓝所不能逮遂至上方五杉阁舍利墖白公草堂上方者自寺后支径穿松隂蹑石磴而上亦不甚髙五杉阁前旧有老杉五本传以为晋时物白傅所谓大十尺围者今又数百年其老可知矣近岁主僧了然辄伐去殊可惜也墖中作如来示寂像本宋佛防跋陀尊者自西域持舍利五粒来葬于此草堂以白公记考之畧是故处三间两柱亦如记所云其他如瀑水莲池亦皆在髙风逸韵尚可想见白公尝以文集留草堂后屡亡逸真宗皇帝尝令崇文院写校包以斑竹帙送寺建炎中又壊于兵今独有姑苏版本一帙备故事耳草堂之旁又有一故址云是王子醇枢密庵基盖东林为禅院始于王公而照觉禅师常总实第一祖总公有塑像严重英特人也
　　广寿禅院经藏记
　　淳熙己亥冬十二月予使江西治在抚州其东为广寿禅院每出辄过焉僧守璞方为轮藏予之始至也则屹立十余柱其上未瓦其下未甃其旁未垣经未匦轮未毂度非数十寒暑未昜成也不一年其宇耽耽其匦其止山立其作雷动神呵龙负可怖可愕丹垩金碧殆无遗巧而守璞俨然燕坐为其徒説出世间法土木梓匠之问不至丈室若无是役者比明年冬十一月予被命诣行在所守璞乃砻石乞予为记予慨然语之曰子弃家为浮屠氏祝髪衲衣徒跣行乞无冠冕轩车府寺以为尊也无官属胥吏徒以为奉也无鞭笞刀锯囹圄桎梏与夫金钱粟帛爵秩禄位以为刑且赏也其举事宜若甚难顾能不动声气于期岁之间成此竒伟坚壮百年累世之迹予窃怪士大夫操尊权席利势假命令之重耗府库之积而玩岁愒日事功弗昭又遗患于后其视子岂不重可愧哉既诺其请乃具载语守璞者以厉吾党云
　　吴氏书楼记
　　天下之事有合于理而可为者有虽合于理而不可得为之者士于可为者不可不力力不足则合朋友乡闾之力而为之又不足告于在仕者以卒成之成矣又虑其壊则吾有子子又有孙孙又有子虽数十百世吾之志犹在也岂不贤哉彼不可得为之者则有命焉有义焉不知命义徒呶呶纷纷奚益故君子不为也然为此者寡也或昜之为彼者辄可以得名于流俗故士之为此者寡也吾友南城吴君伸与其弟伦初以淳熙之诏建社仓其详见于侍讲朱公元晦所为记其后又以钱百万剙为大楼储书数千卷会友朋教子弟其意甚美于是朱公又为大书书楼二字以掲之楼之下曰读书堂堂之前又为小阁阁之下曰和丰堂旁复有二小阁左则象山陆公子静书其顔曰南牕右则良斋谢公昌国书其顔曰北牕堂之后荣木轩则又朱公实书之于虖亦可谓盛矣盖吴君未命之士耳为社仓以惠其乡为书楼以善其家皆其力之所及自是推而上之力可以及一邑一郡一道以至谋谟于朝者皆如吴君自力而不媿则民殷俗媺兵寝刑厝如唐虞三代可积而至也吴君兄弟为是迨今已十五六年使皆寿考康寜则仓与楼皆当益治乡之民生业愈给足安乐日趋于寿富而君之子弟孝悌忠信亦皆足以化民善俗是可坐而俟也然年运而往天人之际有不可常者则又当有以垂训于无穷予读唐李卫公文饶平泉山居记有曰鬻平泉者非吾子孙也以平泉一木一石与人者非佳子弟也平泉特燕游地木石之怪竒者亦奚足道而其言且如此况义仓与书楼乎后之人读吾记至此将有涣然汗出霰然涕下者虽百世之后常如吴君时有不难者矣
　　敬斋记　　　　　　　　　　　陆九渊
　　古之人自其身逹之家国天下而无愧焉者不失其本心而已凡今为县者岂顾其心有不若是乎哉然或者遏于势而狃于习则是心殆不可考吏纵弗肃则曰事倚以办民困弗苏则曰公取以足贵势富彊虽奸弗治贫羸孤弱虽直弗信习为故常天子有勤恤之诏迎宣拜伏不为动心曰奚独我责吏纵弗肃民困弗苏奸弗治而直弗信天子勤恤之意不宣于民是岂其本心也哉势或使之然也方其流之未远平居静虑或有感触岂能不忸怩于其心至其同利相挺同波相激视已所行为天下逹道讪侮正言仇讐正士则是心或几乎泯矣人之所以异于禽兽者几希庶民去之君子存之是心或几乎泯吾为惧矣天地鬼神不可诬也愚夫愚妇不可欺也是心或几乎泯吾为惧矣黄钟大吕施宣于内能生之物莫不萌芽奏以大蔟助以夹钟则虽瓦石所压重屋所蔽犹将必逹是心之存茍得其养势岂能遏之哉贵溪信之大县緜地过百里民繁务剧暨阳吴公为宰于兹吏肃矣而事未始不办民苏矣而公未始不足奸治直信民莫不説而惴惴焉惟恐不能宣天子勤恤之意是其本心之所发而不遏于其势者耶然公之始至则修学校延师儒致礼甚恭余屡辱其礼不敢受今为斋于其治之东偏名之以敬请记于余文至于再三望道之重若不可及者某闻诸父兄师友道未有外乎其心者自可欲之善至于大而化之之圣圣而不可知之之神皆吾心也心之所为犹之能生之物得黄钟大吕之气能养之至于必逹使瓦石有所不能压重屋有所不能蔽则自有诸已至于大而化之者敬其本也岂独为县而已虽然不可以不知其害也是心之稂莠萌于交物之初有滋而无芟根固于怠忽末蔓于驰骛深防密覆良苖为之不殖实著者易拔形潜者难察从事于敬者尤不可不致其辨公其谨之某虽不敏它日周旋函丈愿有所请公名博古字敏叔淳熙二年十有二月望日记
　　贵溪重修县学记
　　风俗之所由来非一日也或覩其壊而欲齐诸其末禁诸其外此后世政刑之所以益弊至无如之何则寖而归于茍且玩岁月习揜着便文饰説以规责偷誉谓理不过如是其视书传所记治古之俗若必不可复至以为未必然者有矣孩提之童无不知爱其亲及其长也无不知敬其兄先王之时庠序之教抑申斯义以致其知使不失其本心而已尧舜之道不过如此此非有甚髙难行之事何至辽视古俗自絶于圣贤哉物之所蔽説之所迷欲之所制意之所覊独不可研极考竟图所以去之而顾安之乎取士之科久渝古制驯致其弊于今已剧稍有识者必知患之然不徇流俗而正学以言者岂皆有司之所弃天命之所遗先逹之士由塲屋而进者既有大证矣是固制时御俗者之责为士而托焉以自恕安在其为士也二帝三王之书先圣先师之训炳如日星传注益繁论説益多无能发挥而祗以为蔽家藏其帙人诵其言而所汲汲者顾非其事父兄之所愿欲师友之所期向实背而驰焉而举世不以为非顾以为常士而有识是可以察其故得其情而知所去就矣退不溺其俗而有以自立进不负所学而有以自逹使千载之弊一旦而反诸其正此岂非明时所宜有圣君所愿得而为士者所当然乎何所悼惧何所维絷而顾不择所安决所向哉福唐陈君显公之为贵溪视前政则优焉视比县则优焉民言士论固已胥辑而陈君自视欿然向学问道之诚如恐不及此其所以为民师帅者大矣县学久不葺于是撤讲堂直舍而新之祠屋士庐门庑庖湢缮治加壮创表其坊扁曰申义遣学职事致请记于予陈君所向明着如此斯邑之士可不自拔于流俗而勉所以立所以逹者以无负陈君之意哉
　　萍乡县西社仓记　　　　　　　钟　咏
　　淳熙戊申岁大祲金华潘公友文尉萍乡讲行荒政先是有司往往第民产髙下咸俾出粟分日赈乏民或有田而无积者固不容以寛免其或无田而积反厚或力可置之远方则又惮官有定价岁为常额而不敢出其所有公于是尽革前乞籴劝分专以诚信感动从者翕然邑赖以济讫事公犹以嗣岁为忧载念朝廷顷尝颁浙东常平使者崇安社仓法于四方而往者侍郎孙公逢吉宰是邑又尝斥俸余立两仓于邑之西乡成式具存即是而増益之为经久计宜莫良于此值括苍赵公汝谦行常平事下其法于郡县委公劝率是邑公雅志在此孜孜开谕曽不逾月民乐于应命自郭至乡凡为仓者九且愿输已之积无勤有司集于己酉岁之六月迄今九年仓犹未建岁储主事者之家储益多隘弗克胜始合议剙屋于县之西关为堂六楹外为都门两庑列为六庾缭以垣墙翼以守者之舍费钱五十万有竒辍息米为之凡仓之敛散皆主于邑之士而官不与焉其有顽戾弗输则官为督趣且常致其主张维持之意俾勿怠总其事者咏与彭君公修厚其储力其事者则柳君廷杰宗显佐之既落成因记其顚末如此将借是以请于当今之大贤而识之以诏来者
　　萍乡胡君安之来学于予一日致其乡人士之意欲予为之记其社仓之役及叩其详则出是书一卷曰此邑士钟君咏之所记是仓之成钟君及彭君公修实有力焉故所登载详密如此予固嘉其敏于事而又能述以文也因念绍熙甲寅之岁赴镇长沙道出兹邑邑之士导予以观于其学而请记之及行堂序间则既有亡友刘君清之之刻在焉予拱而读顾而叹曰美哉乎子澄之言也诸君日诵而时省之则亦无以予言为矣即谢去不敢为而诸生至今犹有望于予也矧曰是仓之成既出钟君之手而此文又出其笔则亦何以异于学之有记而复何待于予言哉况天下之事是非得失固有定在而其盛衰兴废亦有系于时势而不可常者故若予之衰谢沦落徒足为是仓之累而不足以增其重诸君亦何所赖而请之若是其勤也为诸君计莫若具刻钟君之记以示后人使读之者有以知其成之之不昜如此而不忍壊焉斯亦足矣胡君告归因题其卷尾以授之且以并谢庠序诸君幸毋忘子澄之教也庆元庚申二月乙酉春分晦庵病叟朱熹书
　　重修泰和县儒学记　　　　　　刘　申
　　自秦变古附庸之制而为县县封之广视古公侯不能除一畆地为学寓使国人有所矜式可胜惜哉唐初县皆有学学皆有庙以事孔子至咸亨时则营庙而已我朝庆厯中诏县之学士满二百人者得立学而庙祀夫子其中泰和县学盖肇于此殿以元丰戊午立其材出于邑人学以崇寜甲申修调度一切仰给县官规模卑陋工役茍简材植挠弱故屡修而亟壊建炎初申聚徒教授于中补葺罅漏粗庇风雨两庑寖仆庙宇支吾仅存申尝请于知县王公公曰兴学令职也其如国用自有经然其废也士亦有罪焉营居室惟恐不美回视夫子门墙殆若有所恶之胥余独何心哉有能出力以成之吾何惜分俸以助费申乃问诸贡士严涣涣曰是不难缁黄之徒犹能壮栋宇以崇其教岂有儒其术而忘其所自乎我当与子任其责而力劝诱于是阖邑之人翕然乐输议既定告诸县公则曰凡事中辍或中败者匪欺则怠也可不戒诸由是联事者不敢不勉而出纳唯谨经始于二年九月朔落成于十有一月朔规模工役材植视前日相倍蓰表里宏壮将将翼翼百里来观咸知化民成俗之由遂告于众曰自昔郡守县令修起学宫者多矣惟蜀郡文翁余杭范甯乃能专美何哉时异而俗不同也盖楚蜀之蛮风未殄民不知书而心之同然者犹在也为之师帅者重加诱掖而陶以义理彼必悦而昜从此文范二公所以有功于当年也乃若齐鲁之学出于天性虽在闲中歌不辍初无待守令之谆谆及其敝也不知师承不务讲贯流为学防之末习借使文范二公出乎其时安能昜其俗哉吾邑素号多士挟防读书者十室而五彬彬之风固无愧于齐鲁而齐鲁之敝亦不可不监正宜黾勉淬厉早闻大道庶无负乎父兄乐输之诚且使贤令之名追配于文范顾不美哉公平原人于书无所不观故能贯穿今古而商略成败其明伦善俗岂专施于一邑耶
　　重建浮梁县治记　　　　　　　包　府
　　浮梁饶望邑唐开元四年肇基新昌江口名新昌天宝初诏昜今名元和间观风使裴戡以病于水溢请徙高阜是为今治所皇朝建炎己酉兵兴远近骚然公庭私廨一夕焚且尽自是出政于后堂四十余年矣淳熙乙未霅川刘公作宰剸烦栉垢防如影响仅及期月创学宫务舍馆一切治办明年丁酉耆士进曰国家中兴以来郡县毁于兵燹者悉复旧观惟兹防事未遑端有所待愿公图之公曰念之久矣事欲必济民欲勿预此志也居无何啇人驾桴筏顺流而下请输材以酧税公乃类聚羣分日累月积既定于素乃按匠氏之籍乡取一人旬一易而功就绪经始于三月乙巳越明年二月戊辰落成不陋不盈适得其平于是正子男邦君之礼朝夕靖共出纳天子之明命至若钱帛所储吏胥所舍隘者辟欹者正内外斩然一新农不知役工不告劳观者骇其神不知经营之所自也吁天下之事类成于不可不为而每壊于不必为惟通明精鋭之士出而抚世其轻重先后盖灼然于胸中图难于昜为大于细不恤于己而公是营不茍于目前而久远是谋察众所向一循乎情而兴仆植僵易犹反手不亦贤哉昔鲁叔孙所馆一日必葺去之日如始至左丘明特书其事迄今称之公之是举叔孙比之褊矣其始至也帑庾埽地赤立而上供常平逋欠移用以贯计者亡虑千余公发擿钩考再徙月而计算见效若其济务之久乏补学宫之不足人情所吝而公捐之无靳色是诚可纪县有壁记尚矣于以识去来之岁月而四境之思攸系焉事逺传疑则阙之听舆诵称首尚书苏公而下谨登载本末于营造梗槩之后公名三戒字戒之故枢密吴兴开国公之孙今养浩先生毗陵郡侯之子云
　　新立支移仓记　　　　　　　　许　介
　　袁负山为郡水分东西流一自萍乡之卢溪逾醴陵以西至于湘江一自萍乡之宣风循宜春分宜而下并山以东至于清江而水于此乎发源渟蓄不厚值霜劲木脱舟輙胶不进故岁运稻粱入于大江所谓上供纲者自祖宗时率假廪清江以贮所三县听从便装发官吏事于外弗克自任厚征苛取惟彼之欲吾袁民越境输赋盘运甚苦公私告病殆不能堪乾道丙戍遂徙之新喻新喻距袁不百里宜可从此亡患而病犹是也或曰季春之月时至而纲始发新喻分宜等耳新喻可为而分宜独不可为与于是淳熙改元又自新喻徙焉今七年于此矣自七年观之可以更千百岁而不昜惟是迁徙之初仓廪未备寄寓于县之僧舍隘不足于容弱不足于负水运陆走民愓愓若不及赋入才万有五千则以盈告且拒弗纳曰吾以俟装纲者空其廪而后领又学佛者林焉以处火禁不克修地势洼下卒有水变不可御步口碛石差差舟度可着二百斛而上则舣之深流运小艇十数往返而取足焉今太守周公刺袁之明年境内既安开辟视听寄廪之弊吏则有请公曰盍求可以垂不朽者定址焉五月水大至浮图寄廪壊吏持益力公益信不疑七月鸠工中建防事列廪东西序廪悉甃地而被以木外辅以长干周以堑垣而掖之廪之前若左若右缭以虚廊以待风雨两廊之间有隙处如廪之地加甃焉凡建置之数为防为廪为廊为门为舍之属合五十有七间其累土为墉广袤千尺以限内外凡用木二千五百章竹三万个糜金钱百六十万十月通判黄公来视赋事民输入亡留难朝至夕归舳舻相摩轧泊岸下皆相与鼔舞而谣曰官不我病于今七年病而不病孰使之然莫仁匪基莫勇匪决彼嚚以嚣私是巢穴侯有明命于水之阳咨尔颛防视此滥觞侯有赢资其原其俭尔食尔力而不我敛于乗其阜于俯其渊侯举自公畀我便安允也侯德千古斯在敢告来者勿替勿壊介方职是邦实董役事亲见百姓德公施道公美次第如此天下之事惟要于既定之后兹役也是足以传不朽于是乎记
　　雄石镇记　　　　　　　　　　郑　淡
　　雄石镇者此邦故镇名也与营堡关隘等因时警急戍兵守卫虽有司存废置无定传云未有信州先有雄石镇盖创于隋唐之际问之邦人已不复知考之唐制上元初始郡上饶永泰初始县贵溪雄石镇在弋阳安仁两镇后彼皆陞县此仍旧贯按陆文安公跋资国寺帖亦云莫防始末但官曰镇遏使有印篆曰信州雄石镇此必置郡后换给也年曰龙纪后永泰百二十五年矣镇旁有聘君山盖时有隐君子居焉青山叶赞玉之祖尝以是职仕于斯地与松洋始祖郑押衙相先后黄巢乱时此地为江闽冲要宜宿兵守卫五代间李氏据金陵则南唐宋开寳平江南文轨既同并省郡邑彻镇县必及此时欧阳公曰百年之间刬削消磨漠然但见山髙水深欲问往事而遗老尽矣呜呼黄河泰华与天地长久区区小镇僻在遐方何足计一毛于马体然居是邦者不知爽鸠氏可乎鲁无君子人美其地互乡童子地丑其人且以吾邑言鬼谷洞天也龙虎福地也自鸣山者孝德神官在焉象山乃先儒讲学之地天下学士所景慕雄石镇则不挂人齿牙文献不足独杞宋乎哉余生雄石之阿逾七十年因纪梗防以表之文学支离不材有间噫亦防矣
　　重修建昌军学记　　　　　　　江臯会
　　上临御之十六年命守臣修郡学惟时知军事蒋循祖祗先德意去旧昜新越明年二月学成自堂徂庑毕工于门端序轮奂观者动目甲于江西先是靖康二年火于人绍兴四年燬于兵自是郡守以春秋释奠礼不可去乃墙故址之半剙殿于中因陋就简补缀门廊岁歴七稔殿桷未丹中堂未甓檐溜未渠上雨旁风础陷栋倾木朽瓦敝我公来视事之三日防谒殿庭蹙然不寜曰有民有人不教不化则已而欲化民成俗事其有急于此者乎命工伻图抡材诹日有期矣既膺诏旨益励益防故凡所以养士之具罔不如法则又取学地之缗学田之租干没于吏侵渔于豪者条举而经正之士遭艰难儒服不备几与皂伍则又为冠以庄其首犹以为末也则又绘其乡先生李泰伯之像于大成殿之南庑下以为昜俗之倡若然则公之成是学也岂直为文具应上命而已哉公又以是为风化之首宜有识以示方来乃俾臯会纪其事臯会遂言曰州学校名存实亡有年矣夫学校之有士若无与州县事而未尝不关盛衰焉中古以降士大夫借经书以拾青紫既得之则皆视犹蝉蜕然间有绾铜章佩虎符以临于民上者例曰谨簿书急期会尚刑名先法术吾职也吾能是髙可以为一世吏师其下亦不失办职而号健吏而何计以有学校为大岂知是特可以绳民鞭扑之下而不可得民心商功杪忽之间而不可厚风俗计利耳目之前而不可与基立太平于无疆今日去官明日民视之如路人然岂独斯民之罪哉教化不立民无君臣父子之纲其势必至于此汉光晋元在扰攘间急兴学之为务疑若柔缓而无能为者然光武不阶尺土系隆汉绪与髙祖同符元帝匹马渡江重集大命而厯过西晋是以自古天下国家之所以固结斯人而不可解者在此而不在彼顾力行何如耳今皇帝投戈息马不忘道艺栉风沐雨罔忽庠序方设大学复起小雅菁莪之废而宣重光于中国焉一方一州使人人如公承流宣化不匿厥旨则人伦明于上小民亲于下有道如三代之长矣若晋与汉殆未可以同年而语于是人知我公异时去是而羽仪天朝果可与有为而任天下之重若乃计工庸之多寡録瓦木之条枚则有司存皆非明天子所以命郡侯立学之意故不书学旧无记创建岁月之废兴亦莫得而详云
　　黄文节公祠记　　　　　　　　周必大
　　嘉泰元年秋奉议郎临江徐筠孟坚宰分寜专以儒术饬吏事每诣校宫必进诸生以学顾视山谷先生祠宇在讲堂左狭隘朽敝亟广而新之传像家庙惟肖释奠辍食则择族老能文者曰嵤主祀事属予识其成参考图牒自唐贞元十五年分武寜八乡以名兹邑西有幕阜山其髙千文广袤百二十里脩水北来东南经县治凡六百余里下入彭蠡此山川之最胜者也黄氏本金华人先生六世祖瞻尝为邑宰厥后奉亲卜居殁则就葬歴三世家脩水上家学有声而先生出焉此世家之可考者也夫惟山川炳灵世美交济故其孝友之行追配古人瓌玮之文妙絶当世又得眉山苏文忠公而师之陈张晁秦而友之是宜光显于朝共振斯道乃或不然初坐眉山唱酬栖迟县镇后被史祸窜谪两川晚以非辜长流岭南中间翺翔馆殿才六年耳右史之拜复为韩川沮止其生不遇如此盖人众胜天也髙宗中兴恨不同时追赠直龙图阁擢从弟叔敖为八座寘甥徐俯于西府皆以先生之故宸奎天纵至下取其笔法戒石刻铭徧于守令之庭李杜已逺遂主诗社身后光荣乃至于此非天定胜人耶昔孔子在鲁鲁人指为东家丘歴聘诸侯伐木削迹无所不有孰知后世郡邑通祀南靣巍然一履之微犹藏武库圣人尚尔先生其奚憾予既书其大畧又系以辞使遇祀事而歌焉
　　吉州通判防记
　　郡丞秦官惟掌兵马自汉迄唐其名不常曰别驾曰司马曰治中曰长史虽均号上佐其实从事之长耳故缇油屏轼下与主簿同赐而州牧或得辟置间以处王子及近臣之左降若起废者其于政事罕尝与闻邦国不空之謡宜其寥寥也艺祖皇帝继五代扰攘藩镇跋扈兵强民弱治少乱多之后首置诸州通判又诏凡公事非守倅佥议连书勿行不动声色于朝廷之上而兴利除害功徧天下呜呼盛哉吉大州也其为贰则在唐顔鲁公以谪至本朝向文简公以德选其他名贤炳炳相望嘉泰二年五月朝请大夫开封郑临实来适二千石缺并绾郡组其家世之盛仕学之优施于有政见谓明敏初升防事则支倾朽折惧将压焉竹木瓦甓幸储庭下君问缓故则曰卜未利也君曰覆压之不虞隂阳之是拘其可乎是月庚申亟僝工蒇事七月乙巳落成检题名记示某曰公大父秦国公以宣和七年春居是官尝行州事逾四考乃得代士民懐德固请家焉旧防载新是宜为记某追思始能言侍亲于祖父母之侧今七十有五年兼燕楚之城社置桑梓之恭敬安敢以老誖荒唐为解抑读卫诗美文公营宫室曰得其时制百姓説之今君思一日之葺破拘挛之义得其时也用成材依旧贯加显敞焉其东有风月轩又辟西偏以相映带得其制也自是入仪天朝遗后人以安俾之交修郡政惠此千里仰称艺祖设官之美意其本立矣因土木之工而纪岁月某请书其末云
　　赣县重修学记
　　皇帝立学徧郡县县有附庸有支邑人之言曰支邑距城近者百里远者则倍蓰赋租征间得移用学校之修既已非艰而其士又以城阙为远故庠声序音自振于一邦附庸则不然赋租征守皆统之士方萃于郡庠为令者因得借口学校名存实否人亦不责备也庆元三年冬奉议郎司马遘来为贑宰深辟其説谓郡庠教养率限以员今十室必有忠信而曰一州无遗贤诬其下也上台戒横敛州家不苛取邑之财用有定名或渔于吏或费于侈而曰力不及于学诬其上也于是节用度核隐欺首葺大成殿次饬讲堂斋舍凡重门脩廊下至庖湢之所器用所湏无一不备旧廪岁输米二百斛缗钱仅以百计经营三载括六乡闲田之所入益钱至三倍既有养士之费则请于州选补生员寝食于学月书季考一守成规春秋奠献如式文风郁然遂为外邑之表代更有日书来请记予闻记有二説不赞圣人之道则勉诸生以学昔在皇祐贤令大理寺丞王希肇正庙学泰山孙复碑记其实谓夫子道被万世非假称述逮嘉祐中著作佐郎钱顗尤号贤令学政益修每以上之教化士之讲习告诸人临川胡彖大书碑隂即而读之思过半矣予尚何言姑举司马君之説使来者知温国胄绪为政如此非俗吏所能为也
　　閤皁山崇真宫记
　　古者名山大川在中国者皆雄尊浩荡领于祠官天子廵狩望秩为民祈福而已荆之衡岳犹以为远自有熊氏已祠霍况其它乎当是时上既不求远畧下亦安其常居虽有黄老之言何自而入空山穷谷稀竒絶特之观谁实赖之及周穆王车辙马迹驰骛于八荒中天之台瑶池之宴寖传于世秦皇汉武忻然慕之繇是有为黄老之学者而为方士之术负防抵掌顺风而至羡门安期之説兴徐福少君之诈作当是时上虽信之其徒未盛于下也及乎土宇日广生齿日众遐方僻地列居郡县王乔蓟子训左慈軰又争以神怪风动四方于此时也岂特人主向之所谓四方往往从之矣从之者众必有所聚既不能安处于防市则摉竒择胜梯崖架屋辟谷导气以潜修链丹于人迹不到之地一岩洞之幽一山谷之秀殆将无所遁其形宫观遂徧天下而尤胜于东南此积习之势然非今昔之理异也彼所谓清都帝居十洲三岛既茫昧不可考而洞天福地载之传记有可言者距临江军四十里山曰閤皁盖福地之第三十三也自汉末张道陵葛元丁令威皆有坛井故寰宇记以为神仙之馆旧吉州新淦县建临江军乃属清江形如閤色如皁以是得名初置灵仙馆煨烬于隋至唐道士程信然掘地得玉石像尺余覆以鐡钟剙草堂居之先天元年孙道士为台殿因山名观咸通大火玉像仅存杨荐父子次第葺之江南李氏改名元都天禧庚申熙寜丙辰再焚再葺政和八年始赐号崇真宫前对淩云峯后倚东西两山皆有坛其东葛其西张也水出宫后名葛憩源凡半里余声潺潺行石间大抵葛仙遗迹为多故崇寜间封冲应真人诰命在焉北有令威观基壊久矣入门即御书阁十一楹藏熙寜赐书百一十八幅章圣封泰山芝草二本皇祐新乐图一卷绍兴宸翰十幅閤后设传箓坛盖法许受箓者金陵之茅山广信之龙虎以此为三徽宗朝给元始万神铜印至今用之次曰金阙寥阳殿曰昊天殿曰正一堂曰靖应堂其东曰祖师殿曰藏经殿最后玉像阁五间其崇五丈四尺雄杰冠于一宫凡殿宇皆翼以脩廊道士数百人环居其外争占形胜治防馆总为屋一千五百间江湖宫观未有胜于此者士大夫川浮陆走无不迂途而至乾道癸巳予亦至焉读广明许元真咸平张贺熙寜防渐杨申元祐张啇英诸碑虽随事登载辞颇异而同如以鐡钟为开皇旧物视其欵识则咸通十三年所铸也玉像有三其一凭几而坐二人跣足竝侍亦与此书不合于是主首李汉卿王允成王次鼎俱以宫记为请予诺之而未暇今管辖王自正知宫邹时亿副宫刘惟允度师陈处和恳请益坚予谓昜观为宫殆且百年此而弗记阙孰甚焉乃为防萃众説详考初终使好事者知自昔羽流凡三变而其教成此宫因地之利歴千年而其制备庶几有攷焉若夫叙胜防述清虚则有前孙握李防宋齐丘沈彬孟宾于徐陶弼之留题近世道士张景先陈孟阳陈彦举黄裳吉之诗集传于山中此不复云
　　广昌县学记
　　盱江析临川而为军广昌又析南丰而为邑其地极江西界接于闽疆秀民为多初立学在县狱之右绍兴十七年徙寘县南郡丞刘嵘为之记后五十余年当嘉泰二年四月奉议郎曹进之来为宰谒先圣殿上漏旁穿两庑欹侧且非其地邑士胡岩老请改筑于县治之东诸生相攸佥谋为允于是进掲瑛之子俨子仪三人输财效力主其事而黄作舟作砺首捐钱四十万为之助士胥和之庀工癸亥之夏甲子春新学成培卑为髙以避水潦防溪夹流汇为大江面对羣峯宛如图画髙明坚壮他邑鲜俪进之予门生也求记勤甚予闻有学校之教有学校之文昔夫子折六艺自虞至周凡学校之教之文散于诗书礼乐中故论语不复问答惟告门弟子曰入则孝出则弟敬而信泛爱众而亲仁教在其中矣行有余力则以学文文在其中矣本朝开设学校复帝王之盛虽硕儒名卿布于中外而士之月书季考惟在举业故时文无虑三变始因唐旧专用词赋或曰雕篆无益也于是经义行焉专门一律又以为病而大学中庸之説出时论愈髙行之愈难为师儒者既用此为去取士亦以此应之殆非国家孜孜求贤之本意也上方会其有极归其有极士当是训是行一变而至于道以副教育则所谓文将不胜其用矣于科举乎何有进之衡州耒阳人淳熙癸丑登科既视事金芝产廨中嘉禾生于野为政亦可知矣
　　三忠堂记
　　文章天下之公器万世不可得而私也节义天下之大闲万世不可得而逾也吉为江右上郡皇朝逮今二百余年兼是得三公焉曰欧阳公修以六经粹然之文崇雅黜浮儒术复明遂以忠言直道辅佐三朝士大夫翕然尊之天子从而諡之曰文忠莫不以为然南渡抢攘右相杜充拥众臣北金陵守陈邦光就降惟通判杨邦乂防手骂敌视死如归国势凛凛士大夫翕然尊之天子从而褒赠之赐諡曰忠襄则又莫不以为然时宰议礼众论詾詾惟一编修官胡铨毅然上书乞斩相使三纲五常赖以不坠士大夫复翕然尊之天子从而褒赠赐以忠简之諡则又莫不以为然是之谓三忠虽然此邦非无宰相如刘沆沆之在朝尝力荐文忠留寘翰苑又引富文忠公弼共政列名著在勲臣之令而諡则未闻子仅孙僴俱为待制迄不能请矧被遇之从臣乎夫然后知节以壹惠天子犹不敢专亦必士大夫翕然尊之乃可得耳庐陵宰赵汝厦即县庠立三忠祠岁时率诸生奉祀巍巍堂堂衮服有章掲日月而行学者景仰其炜煌若夫百世之下闻清风而兴起得无慕休烈显光者耶汝厦用意逺矣
　　刘氏旌表门闾记　　　　　　　杨万里
　　朝请郎直秘阁权知吉州军州事臣资言防奉淳熙二年十二月戊寅朔甲午肆赦制书其一条曰有孝行节义着郷闾者令长吏以闻当议旌录安福县以状白称奉议郎知袁州分宜县谢谔及贡士李璲等一千三百五十三人合词言曰伏见贡士刘承弼孝友天至文行粹美事亲以至孝闻居母丧哀毁柴立父病既死承弼吁天陨絶愿以身代父蹶然而苏又三十年乃终里人异焉叔父廷圭廷直第太常奉不自给承弼每絶甘分少以助之同产弟永弼既为叔父廷圭后承弼复分以已田承弼受业于雩都知县刘安世既没率同学制师服安福县令刘谷死官下卧在地承弼为棺殓丞尤穷空至鬻幼女承弼闻之即鞠于家及嫁后已女先丞女故相刘沆逺孙有女贫不能归承弼亦任之尝属年饥道殣相望承弼曰劝分实难请从我始率子弟倒廪赈之不受一钱富者于是翕然化之无复遏籴活者万数承弼所学殚洽江之西湖之南士子辏集执经问学户外履满瓌才隽士小大有就承弼为文有古作者风直寳文阁王佐知吉州喜士承弼贽诗文诣之佐遣招之则去已远矣佐太息曰刘承弼不惟能文亦复自重真此邦第一人宣教郎刘清之尝荐江西名士数人于转运判官刘焞以承弼为首承弼应里选尝再举于礼部报闻其人孝行节义宜在旌録诚如制书谨昧死以闻事下礼部尚书臣惟权侍郎臣素员外郎臣端言刘承弼宜旌表门闾制曰可仍令长吏致礼三年九月乙巳下尚书省尚书省下礼部礼部下吉州吉州下安福县于所居之前立棹楔门夹之以台台髙十有二尺饰以丹垩艺以嘉木云
　　髙安县学记
　　筠之负郭邑曰髙安故无学舍惟有附于州学之西庑一小斋号房而已今宰陈君公璟作而新之经始于昔岁七月八日落成于今年三月既望爰掲扁榜学子咸集且乐且咏且有叹于列者曰涂巷尚陋或曰栋宇尚庳或曰廪给尚窭予解之曰二三子学在居处乎果在是兹室之陋不陋于顔回之巷兹宇之庳不庳于原宪之室兹廪之窭不窭于陈蔡之厄彼圣贤者居之何哉不然辟以九轨廓以千区饷以万钟于二三子之学将益乎否也使二三子开一卷之书于竹牖之下举目而见尧舜孔顔属耳而闻金声玉振潜心而得性与天道家焉而亲其亲官焉而民其民国焉而君其君塞则淑诸身亨则淑诸世于环堵乎取之不既充然矣乎虽防学舍可不可也学职吴从周崔本仁孙大成谒予记之为书其説
　　新喻县新作秀江桥记
　　秀江桥三大字燠宇尚书谢公谔书也桥作于何时属役于淳熙丁未之冬僝功于己酉之秋也作之者谁县尹李君景和邑士丁君南隐承奉郎谢君岘也秀江故无桥舟子専波涛以为利过者病之兹役之兴也是岁江西大侵甿菜其色提举常平使者陆公沈以闻诏行赈贷公奉诏措事下二尺木书谂郡若邑旁招乡里修洁之士志于甿而肯力于公者董之于是临江军新喻县之士民合同以告于县尹曰丁君某可于是县尹具书礼及门三请君既至与县尹言于常平使者曰饿民不加少而廪粟不加多将奚以赒官有不赒之赒则甿受不惠之惠谓宜如范文正公兴役于饥岁可乎使者曰诺县尹及君及谢君属耆老而告之工正等六百人皆曰诺于是僦甿为工造舟为梁遐迩奔辏运木挽土日与其人刳剡舴艋二十有竒于城之右载维载堤桥成泝而望者若鳬鸥之泛清波而将翔也履而过者若乌鹊之梁天汉而不没也于是甿之枵者果瘠者泽流者止而往来之济者视渊为陵视氷为炭视惊涛为坦途县人录其役谒予记之余曰是可书也今人见冬渉者其心恻然见春渉者其颡泚然舟子专济人之役而心不动焉或利之也有司居济人之位而政不及焉或牵之也士君子旁观动心而力不至焉不位在焉者也今陆公庸李君李君位焉而莫之牵李君庸丁君谢君丁君谢君不位焉而莫之辞丁君谢君庸饥甿饥甿利焉而莫之怨夫惟饥甿利而舟子始不利夫惟舟子不利而邦甿始大利然邦甿之利今之难乎抑久之难乎今而不久邦甿之利其不复为舟子之利乎未可知也后之人尚无忽
　　吉水县除屯田租记
　　予谢病免归逃虚幽屏一日吉水人士王子俊等四百余人合词请于予曰屯田之为吉水病三四百年于兹矣十余年来病之中又滋病焉盖自唐宋五代以还吉水之屯田在一郡为加多而其征为已重乾道淳熙间郡白于朝请官鬻之而更为税畮于是租之为斛者二千一百三十四有竒屯田之重租则去矣而上供之常数自若也淳熙之十五年天台陈君臧孙来长吾邑未及下车亟诣府极论其本末守以其説上之部使者部使者上之地官方是时吉水之守王公谦贤也张公叔椿郑公汝谐相继为部使者亦贤也地卿赵公彦逾丘公崇叶公翥又贤也故君之请不壅于上闻乃绍熙之三年越五月十二日制诏执事其悉蠲之命下之日百里之民如痿起行懽声丕同升闻于天愿先生大书以诏罔极以毋忘诸公之贤以永懐圣天子之德予曰诺哉绍兴四年秋七月十一日记
　　隆兴府重新府学记
　　庆元二年夏五月癸未隆兴府学教授陈君朴与在学诸生合词移书于予曰豫章学宫景祐肇造治平迁焉火于建炎而复于绍兴谁其复者丞相赵公也于是兵荒之蕞残释菜有庙养士有学然仅仅草创时则葺而未周后人承之岁増年培于是面以櫺星申以防门大成有殿御书有阁横经之堂入直之庐靡不具体时则周而未贲岁在乙丑侍郎李公乃新殿宇岁在庚子侍郎张公乃立都门既屋老而圯讲堂最久则最先圯新斯堂者枢使王公之为也斋房久则又圯新斯斋者枢密黄公之为也殿宇久则又圮重门久则又圯新斯殿斯门者今帅蔡公之为也公以天朝法从之贵一代正人之望辄自天邑来帅吾邦未及下车首谒先圣顾瞻蜘蹰则见殿宇将压两序窘步櫺星防门相距有咫于是喟曰曾谓夫子宗庙之美百官之富乃延賔之隘巷乎于是市地斥壖召匠属役殿宇腐矣乃撤乃新櫺星矣乃拓乃扩防门隘陋矣乃昜乃崇翼以二门凡其出入广厥一序増之四楹端委庋左牺象庋右费不于官于学之庾役不于甿于市之庸执事不于吏于学之职厥市之缗二千四百有竒厥工之夫八千五百有竒以章计二千五百有竒者厥木也以只计七万三千有竒者厥瓴也昔岁之季夏经之而落之以今岁之暮春髙明爽垲美奂孔硕可百年不骞不啻也是可不记是非先生谁宜记予复之曰公所以新斯学之政二三子智及之矣二三子抑知公所以新斯学之指乎二三子入自櫺星若至阙里趾于防门若觌宫墙瞻彼睟容若侍燕居咏彼春风若聆喟叹去圣人之门若此其远也近圣人之训若此其甚也盍退而日三省吾之所以心得而身充者家蹈而国逹者孝与忠与仁与义与得之心矣充于其身者反否焉而谓得于心也可乎不可也充之身矣蹈于家而逹于国者反戾焉而谓充于身也可乎不可也知其所不可以就其所可二三子何负于公不然公何负于二三子公名戡字定夫莆阳忠惠家也诗不云乎维其有之是以似之公有焉
　　奉新县懐种堂后记
　　奉新人士王模袁去非将仕郎曾商英移书合辞来请于予曰先生宰新吴日大帅枢密武夷刘公尝请于朝为民除侨田之害邑人德之作懐种堂以祠之先生记之矣今又有记者盖自绍兴经界既行民田既正惟是田之在官其名曰营者皆地之幽遐畴之污莱民之荒弃者也于是官无日不讨其民强而授之曰惟种惟粮于我乎取惟犊惟耒于我乎贷惟田惟更于我乎复厥田亩赋米斗有半厥上亩赋泉六十民咸利其薄征始畊竞焉其后议臣建白鬻之于是民之田此田者以钱酬官以田业已不省其害也吏言于官曰新田之赋不当夷于民田之赋于是两税税后茧丝贸买为粟为帛举重其值昜而为钱民之输者其费视旧十百始不堪命民诉之邑邑谒之州州诹之吏吏曰不可今明府张君琯未及下车究知民之甚病者在此力谒之州其不可益坚于是君孤愤不胜欲解印绶挂县门去模三人举幡倡邑民遮留曰寜存民病勿失贤宰今请不可何知后终不可耶后有贤帅与贤宰意合则必可已矣未几龙学尚书广汉张公来帅豫章君欣然曰吾几妄去今谒不行则去不妄矣即重谒之于公公欣然行之吏犹争曰不可公一不听于是田无故新均曰民田赋无抑配均曰正赋然后新田之民为户一千有九十蹙者舒凋者苏疢者除举以手加额而相贺曰防吾宰张君不能争吾民难争之赋防吾帅张公不能从吾宰难从之请是可不大书特书以侈张公莫厚之惠以慰吾民无穷之思愿先生记焉模三人者当与邑之民绘公之像与刘公同堂社而稷之前刘后张文武忠孝则人相若师长慈惠则政相若刬磢疾苦则事相若两公玉立二碑对峙式永厥垂其不渊曜先生虽欲辞将何辞予谢曰其何敢辞或曰两公除民之害则同然而孰难予曰刘公昜也张公则难耳且事有欲为而不得为有得为而不欲为不得为者在上我欲为之我能言之耳行与否在我乎故曰难刘公是已今张公行之自我不行亦自我上无执旁无牵顾我不欲耳我欲之何难焉曰惟其得为亦得不为是以难焉何也以新田用旧赋捐州家十百之利其细遗官其大匮勲何谓不难或曰张公似非难也留此以遗张公者则难也并书其説以答三士
　　章贡道院记
　　贑之为州控江西之上流而接南粤之北陲故里颛一路之兵钤而外提二境之戎索其地重矣邑小而大疆袤而阻物伙而昌其事丛矣民毅而直小诎必见于色小伸即释可以义激亦可以气而慝其俗古矣地之重事之丛俗之古故视邦选侯比他郡维艰庆元五年前尹直秘阁郎中三山彭公改帅五羊皇上命祥刑使者华文大卿霅川俞公兼领府事盖弄印不畀者将朞逮十有一月以畀今尹右使舍人括苍张公公来之初延见士民览观风謡爱其质直信其无谖则吁其耆老而谂之曰而之所大欲将无在于父母妻子之相安乎将无在于衣食饱温之不匮乎将无在于刑宪讼系之无丽乎皆对曰诺公退而喜曰谓贑民未昜治者皆谤吾民者也即表闻于上曰凡厥有生性皆本善又曰若先以小人而待人岂古良吏之为吏斯言一出十邑之民以手加额家传人诵于是一令无出出而必承一政无行行而必倾无改民勇勇于孝弟无息民争争于畊织年谷大穰盗讼顿清未期年而贑之治声以最闻焉于是一府之督邮从事皆贺公曰公之表词人始而未信中而信且疑今罔不信矣非夫人之信于公而公之信于人非夫公之信于人而公之信于心也大哉心乎以政化者揉木之性以心化者防枹之响矣公指其燕喜之堂曰此非燕喜之堂吾州之道院也賔皆曰然遂昜其扁曰章贡道院而以书赍予记之则书其所闻以复之公名贵谟字子知与予友善今二十年云
　　建永丰县社坛记　　　　　　　陈　亮
　　天子祭天地诸侯祭境内名山大川故郊者天子之所专而社则逹于侯国无论国之大小虽附庸亦莫不有社示有所尊也知所尊则知所敬知所敬则仁爱恻怛之心油然而生矣南面以临其民而无仁爱恻怛之心是尚可以为国哉罢侯置守则郡邑之有社固守令之所以起仁敬者也坛壝茍具而心不加敬焉则民失所依矣吾友潘友文文叔之始作永丰也谒社而坛几于圯其傍之屋废不复搆无以供祀事顾瞻不寜即命工整治其坛一如法式而为屋若干楹于其旁髙明防密严饬备具是真知所尊矣稼轩辛幼安以为文叔爱其民如古循吏而诸公犹诘其騐幼安以为役法之弊民不肯受役至破家而不顾永丰之民往往乞及令令在时就役是孰使之然哉文叔故中书舍人讳良贵之诸孙少从张南轩吕东莱学歩趋必则焉而又方卒业于朱晦翁是世所谓三君子者临民而有父母之心固其家法当如此余过永丰道上行数十里而民无异词及见文叔则歉然自道説其不能民与文叔皆可无恨矣谓余为三君子所厚当得文以记修社之本末余诚有愧世之务趣办以为能者故道郡邑之所以有社而文叔之起其诚爱如此并以騐当涂之有力者云

　　江西通志卷一百二十五
&lt;史部,地理类,都会郡县之属,江西通志&gt;
　　钦定四库全书
　　江西通志卷一百二十
　　艺文【记五】
　　宋
　　安仁县学田记　　　　　　　　刘强学
　　庆歴四年始诏天下立学其后颁行三舎法县之俊秀始尽萃于学由是升于郡贡于辟雍以逹于天子之廷故职事之员廪给之数井井俱有着令是虽荒陬逺郡褊陋之邑率皆有学以养士有田以赡学其来逺矣番阳当呉楚之交最号多士安仁虽小毎科预荐者视诸邑为优强学以开禧元年冬来莅兹邑访诸学则士不得养而归其廪于郡曩自舎法既寝凡邑之士未有补入上庠者大惧设学敎民之意浸弛于是请于漕台向之学田还畀于县始复养士法明义礼之训严课试之程使知学问之防不徒为文具而已间则会其出纳裁其冗滥比二年用余所积厥数已丰不敢糜于他用而遂思为一邑士子久逺之图乃置贡士土田五千三百余把为钱一百六十四万有竒嵗收约官斛四百石于民无敛于官无费从容优裕其事以集用不妄而豫备故也嵗以田所出计缗之入籍而藏之遇大比士赴礼部补国学者捐为续食费安仁至京都千里自是赴功名之会者俱无裹粮之忧事例项领并载于石俾来者有考焉贡士田方就而强学偶当代去经纪方略麤具未及施行后之与我同志者必嗣此以终惠之盖邑人之望也姑记其本末云
  </div>
  <div class="pagination">
   <a href="江西通志_page316.html">
    上一页
   </a>
   <span>
    ...
   </span>
   <a href="江西通志_page312.html">
    312
   </a>
   <a href="江西通志_page313.html">
    313
   </a>
   <a href="江西通志_page314.html">
    314
   </a>
   <a href="江西通志_page315.html">
    315
   </a>
   <a href="江西通志_page316.html">
    316
   </a>
   <span class="current-page">
    317
   </span>
   <a href="江西通志_page318.html">
    318
   </a>
   <a href="江西通志_page319.html">
    319
   </a>
   <a href="江西通志_page320.html">
    320
   </a>
   <a href="江西通志_page321.html">
    321
   </a>
   <a href="江西通志_page322.html">
    322
   </a>
   <span>
    ...
   </span>
   <a href="江西通志_page318.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
