<!DOCTYPE html>
<html>
<head>
    <meta charset="UTF-8">
    <title>南平县志 - 第 51 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 51 页/共 188 页</h1>
    <div class="content">
矿捐公款

	

　　灰矿捐，南邑董坑、马头二山，明、清时勒石封禁，民国元年府知事李焕始准开采，马头山宝兴公司，年认缴城自治会经费小洋八十元，西芹自治会三十元，西芹两等小学校费四十元，又缴省实业司洋五十元。仁济公司，年认缴董坑山矿租洋一百元，归城自治收作公款。
　　以上俱照民国五年度，调查编载。
物产志第十

　　盈天地皆物也，类聚群分，难以更仆数。风诗之所咏，尔雅之所释，不外草、木、虫、鱼、鸟、兽而已。然先王之政教，於是乎施。周礼大司徒，以土会之法，辨五地之物生。山林、川泽、邱陵、坟衍、原隰、动植互异，因物以知民之常。故财贿以生，器用以具。传曰：“凡物不足以讲大事，其材不足以备器用，谓之不轨不物。”山林虽广，草木虽美，禁发必有时。地泽虽博，鱼鳖虽多，网罟必有正。盖以惜物力者，阜民财也。近观欧西政治日新，凡农林渔牧，莫不研究尽致，生殖蕃滋，与吾古先王茂时育物主道，如出一辙。至於宝藏尽辟，五金石炭之矿，钻穴凿崖，不遗馀力，是亦日用生活之助也。南平重山复岭，梯田而耕，粒食不足。所赖山林之产，岁入不下百馀万金。竹有纸笋，木有杉松，既多且遍，随地皆宜，斯为大宗，通行及於燕、齐、楚、豫、赣、浙之邦。菰菌以香菰、朱菰为贵，销行亦远。茶叶盛於咸、同之际，而今则衰。油料不乏椮桐、乌桕，染料新有小叶洋靛，绵亘山麓，发生甚易，此皆有补於货殖者也。果若杨梅、林檎、桃、李、桔、柚；鸟若画眉、鹧鸪、竹鸡、山雉、布谷(1)、流莺；兽若山羊、田豕、獐、麂、狸、獭；鱼若鳜、鳗、鲢、鲤、鲩、鲫、鲛、鳊。山花弥望，草药尤繁。举其大凡，而略其种类。虽侈生物之富，究无当利源之开也。夫稻、粱、菽、粟，既仰赖於邻封；麻、苧、棉、蚕，又内空其杼柚。天产非不夥，害於人力之不齐。土膏非不腴，蔽於物理之无学。则欲邑之富，其可得乎？至论区域之所产，西北如大历口、鸬鹚口、峡阳、诏口、王台、高梧、西芹皆以木排为巨，纸次之，笋次之，火薪、菰、油又次之。茶则峡阳、王台犹著，笋以后坪独美。次推大横坑、溪源、大洋坋、岩头、漈上亦佳。东路界建瓯，幅员短狭。如安丰桥、外岐、埂埕，木排、纸、笋出产自逊。南路袤长，内邻瓯界，木排、纸、薪出口，首推下道，次若畲溪、桔溪、葫芦山、岳溪、太平皆有斯产。总之，山村错处，食毛苦作，悉由人工。此其所言，皆口岸交通之地也。矿产仅有石灰，银、锡、铜、铁未之有闻。昔皆以搰掘有碍地脉，今始发见一二，寥寥无几。故铁多外来，农器有缺。棉花蚕桑之利，种植尤稀，虽曰土宜不同，亦视乎人之提倡而鼓舞之，则此后物产之丰，当更增色矣。始举其已然者，以志於篇。

　　【注】
　　(1)布谷：原书作“市谷”，今据同治刻本改。
	

物　产

	

	

谷　属

	

　　秔稻秔与粳同，不粘稻也。春种秋熟曰早稻，有秧归、金城、江西、天降、台湾等异名。夏种冬熟曰晚稻，有赤芒、白芒、赤壳之名。其米有赤白不同，其种亦有水旱之异。
　　糯稻糯粘稻也。南方水田多种之，其性粘可酿酒，可为粢，可蒸糕，可熬饧，可炒食，其类亦多，壳有红白二色，或有毛或无毛，米亦有赤白二色，一种粒白如霜曰糖糯，不以酿洒，多为糖，故名。
　　麦有大小，大为麦，小为，小者(1)可捣为面。麦，秋种冬长，春秀夏实，其四时中和之气，南方地暖，冬种夏收，四气不足故有毒。南平无大麦，有一种荞麦，实三棱而黑，秋花冬实，可作粉饵服之，可敛盗汗、自汗。
　　稷稷齐也，熟最早。
　　黍黍暑也，待暑而成也。黍、稷一类二种，粘者曰黍，不粘曰稷。
　　粟山中种，有狗尾、金钗二种，又有名芦粟、黄粟。
　　菽豆之总名，有黑豆、白豆、俗呼白蒜，红豆俗呼茶子，黄豆、绿豆、斑豆即狸豆，俗呼花罗，青壳豆、豌豆俗呼芒花，豆黑可为豉，黄白青壳可为腐，绿可为粉，水泡浸为芽。此外有白扁豆，形如荚，凡十馀样，或长圆，或如龙爪虎爪，或如猪耳刀镰，嫩时充蔬，老则收子煮食。有一种荚硬，惟豆子粗圆而色白者，可入药。豇豆，豆子微曲如人肾形，有红白二色，荚有红白青数色，长者二尺馀，俗呼豆角，短肥呼肥豆，又有如刀，曰刀豆。
　　麻油麻，即胡麻，一名脂麻，又名巨胜，有黑白二色，其茎皆方，花白或带紫艳，结角长者寸许，有四棱六棱者，房少而子少(2)，七棱八棱者，房大而子多。

	

帛　属

	

　　苧布苎一岁三刈，初刈者佳，三刈者次之。唯次刈不耐久。苎布各乡多有，唯细密精致几类纱罗曰铜板，出峡阳者佳，远市四方。
　　木绵布西乡间有，多织成麻布。

	

器　属

	

　　藤枕劈细藤编成漆之，徽藤者佳，广藤者次之，夏日最宜。
　　皮枕以牛皮束成，仍漆之朱之，较藤枕为坚。
　　卤水石石出卤水，可为砚，虽细润，而不发墨。
　　花纹石色青纹白，有山水禽鱼状，可为砚为屏。世传出黯淡滩湍下，故不易得。
　　漆木器盆桶之类，坚致滑泽，轻巧适用。盆之小者，亦有以水杉为之。
　　草席乡人织之，较福州为佳，但次於贡川耳。
　　枕石延福门隔溪山中石，可磨藤枕，他石不堪用。

	

货　属

	

　　蔗糖蔗较甘蔗小而坚，以蔗入磨，牛转榨出汁，蒸炼成糖，俗名沙糖。
　　蜜岩蜜(3)为上，不可多得，人家所蓄，一年三割，冬蜜为佳。
　　黄蜡蜜蜡也，生於蜜中，取蜜后以脾底炼过，滤入水中，候凝取之。色黄者，名黄蜡。煎炼净，色白者，为白蜡。与虫造白蜡异。
　　苧可织夏布，详苎布。
　　麻大麻，一名黄麻。
　　棕毛棕树皮有丝，毛错纵如织，剥取可为器物。
　　笋笋之类繁，有冬笋，猫竹初生未出土者掘之，味清甘，谓之冬笋。旧有税。至立春日已出土为春笋，则无税矣。有熟笋，即猫笋之出土而长者，掘之去皮壳，煮之熟，城乡春间咸赖以为蔬。有斑笋亦熟之以市，有江南笋味最清脆，有折笋产於城北大岩者，截之置岩泉浸一宿，色白味甘香。有黄笋、方笋、苦笋各随竹之所出。有茭笋非竹种，种陂池，叶如蒲苇，生白梗味清甘，凡此不通异地。唯沙笋以猫竹熟之而榨乾，名三花者，节密短而厚为上，次为尖亦细短且嫩，又次名湖北尖而大，嫩名片比标，皆节密而薄且粗，此远市吴越江淮，为南邑之溥利焉。
　　茶产不一，南平城南万福精舍产者曰龙团，最佳。
　　油茶油、桐油、菜油、麻油、桕油、又名囊油。
　　蕨粉八月取其根，捣烂入水滤成粉，用以滑泽珍馔，亦可和糖为团，俭年或赖以济饥。
　　薯蓝茎蔓似薯，根似何首乌，皮黑肉红，可染布。
　　漆出儒岭，大暑时傍暮横割漆树，以蚌壳衔入，次黎明收。造漆至立冬止。认漆法，以纸钉浸漆燃之，不溢位者真，和油及杂水汤者(4)，必溢位。
　　蓝淀即尔雅葴马蓝。
　　姜黄根叶似郁金，用以染色。棚民沿山种之，亦入药。
　　箬叶似竹叶而大，舟人以絮篷，亦用笠。
　　烟草种出东洋，近多莳之，价昂甚，以腴田种艺者。
　　酒有红、白、冬青三种，行远则惟药烧、干烧。
　　炭深山掘窑，烧坚木而成。
　　白土粉出衍山白岩，俗呼拌粉。
　　桂皮气味如紫桂，用作香料烹饪。
　　杨梅皮染皂。
　　薯粉以蕃薯捣烂，滤汁为粉。
　　纸有海纸、炮纸、琉球纸、大甲、小甲、面带、草纸数种。
　　豆豉以黑豆制成，有红汤、黑汤二种，出南山者佳。

	

蔬　属

	

　　芥有青芥、紫芥、花芥数种，更有一种，叶小子细不堪食，子研烂，和醋发之以拌食，名曰芥辣。
　　白菜叶青碧(5)茎白，近有兜团束似山东者，亦名曰山东白，或名黄牙白。
　　芜菁一名蔓菁，芥属，茎叶不堪茹，惟根如萝葡而坚，糟食香脆。
　　萝葡产上洋口者佳，徐洋、大洲者次之。
　　胡萝卜出后路口者，根小而赤，甘脆殊胜。
　　油菜子可榨油。
</div>
    <div class="pagination">
<a href="南平县志_page50.html">上一页</a><span>...</span><a href="南平县志_page46.html">46</a><a href="南平县志_page47.html">47</a><a href="南平县志_page48.html">48</a><a href="南平县志_page49.html">49</a><a href="南平县志_page50.html">50</a><span class="current-page">51</span><a href="南平县志_page52.html">52</a><a href="南平县志_page53.html">53</a><a href="南平县志_page54.html">54</a><a href="南平县志_page55.html">55</a><a href="南平县志_page56.html">56</a><span>...</span><a href="南平县志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
