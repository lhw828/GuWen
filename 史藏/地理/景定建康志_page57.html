<!DOCTYPE html>
<html>
<head>
    <meta charset="UTF-8">
    <title>景定建康志 - 第 57 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 57 页/共 60 页</h1>
    <div class="content">　　题咏【曽极儿辈能军国未危更令朱序助声威秦人若也全师集云毋车盛晋鼎归　马之纯苻秦亲自到淮淝真有回山倒海威只遣八千精锐去能令百万败兵归虽从太傅求方畧要是将军识事机庙食如今知几嵗英风隠隠动窗扉　阙　　喜处谁知屐齿边分明江左再神干莫敎从此轻肥子容易谈兵夸少年】
　　晋隂山庙在城西南一十二里晋建武中丞相王导于冈阜间隐约见步骑数十驻立垅上导怪之使人致问俄失其所夜见梦于导曰我乃隂山神也昨随帝渡江寓泊于此卿为我置祠当福晋祚导以其事闻上乃置庙于此仍名其冈为隂山国朝开寳八年平江南曺翰重脩因为庙记书于堂之西壁
　　题咏【杨备炉香断暮云凝隂徳山高众所称开府琅邪旧防福龙飞一马至中兴　马之纯相君一日到郊坰步骑俄逢十数兵拂晓见来殊隠约中宵梦此极分明隂山血食当知我晋帝南廵适从行事既奏闻因立庙坡坨亦复享嘉名】
　　晋梅将军庙在城南门外雨华防东地名东石子冈晋梅頥尝屯营于此又名梅岭冈或名梅頥营后人即此立庙
　　文孝庙梁昭明太子是也在城内西南新桥之西面临淮水建炎焚毁绍兴五年再建
　　题咏【曽极徳隠前星民已和山隈水曲庙何多皇孙不得承天统犹使尔翁恨蜡鵞】
　　武成王庙在右南厢镇淮桥之北御街西唐开元中诏京师及天下州府并立太公庙南唐徐武成王庙碑云入端门而右廻旁太庙以西顾即今处也
　　李王庙在城东南十里南唐李主也里俗呼曰李帝庙嵗时祀之
　　广恵庙在城东三里广徳张王也
　　淳熙省劄【资正殿学士正奉大夫知建康军府事钱良臣奏臣伏覩建康军民昨于府城东剏行盖造正顺忠佑灵济昭烈王庙一所保防一方军民消灾集福每遇祈祷雨泽无不应验本府今嵗缘自入夏以来雨水愆期有妨栽插秧苖臣于五月十九日躬亲前诣本庙祈祷即获感应连日雨水霶霈高下之田悉皆霑足有此灵迹其正庙见在广徳着于祀典委是诣实欲望圣慈特赐加封庶使一方军民转至钦崇牒奉勑宜赐广恵庙为额】
　　题咏【叶适题开禧三年春不雨江河浅狭田野皆枯裂夏至秧老忧不得入土祷于祠山庙期以三日逾日而雨大降插种毕犹有余泽乃作此诗刻于庙庑建业守龙泉叶适夏至老秧含寸荑求田回回不敢犁羣农无计相聚泣欲将泪防和干泥祠山今古同一敬籖卦分明指休证传言环珓三日期注练翻车连晓瞑龙神波后何惨怆昔睡今醒喜萧爽人云天上行水曹取此化权如反掌浙河以东尽淮壖哀哉震泽几为原愿三顿首帝王前请赐此雨周无偏】
　　三圣庙之神即苍史王也庙在府治之西偏未详所始嘉定十年李公珏始加増辟十六年余公嵘寳庆元年丘公夀迈皆相继脩崇至于今不废祈祷以正者必应庙记【陪京重镇盘龙踞虎天设险要建旄仗钺坐麟堂聴政眎方岳为独尊山川百神拱揖只命最亲且近者三圣神祠在焉歴年多祠宇颓圯弗称厥祀蛛檐苏壁来者动情客燕賔鸿既去辄已嘉定丁丑制置判府安抚留守待制侍郎隆兴李公始克撤旧观鼎新之是役也不劳民力不费公帑割俸资用揆日告功殿庑宏敞而邃深庙像端严而俨肃璘防华彩光射圗壁精蠲莹洁仪物毕陈日辉月明意象非畴昔矣神非有求于公公非求媚于神慨然注念若此岂废兴自有数遇合自有时邪吏民賛叹纪其事本末辛巳仲冬相与致辞属郡人吴藏为之记箴曰公帅西淮边无警尘夜月秦闗春风汉陇太平杯酒防意涵濡宅是南邦遹壮屏翰万山鳌镇一柱鲸波于江于淮福施滋广锵鸾再驾恵信益孚和气致祥民物昌阜丰功伟绩殆不胜纪一祠宇之修何足侈公羙乎涉笔非敢辞不敢僣也虽然昔风雨之飘摇今丹青而黼藻亦足为神贺矣始序其梗槩夫神无方无乎在无乎不在敬心所向神寔寓焉按耆旧所传王圣神祠古迹受世享者苍史史名颉黄帝时史官仿像类形创书法诏天下真有功万世朝廷省部官府奉事曰苍史王不忘其初也鸿荒迨今几千百年英灵在天不冺岂独私此邦诗书文物之地笃意信向故神之眷念益新神亦不轻于有所寄矣崇牙列防门卫森严犀甲熊旗鳞次罗列神居其中宻賛隂扈星犹在汉漏未传宵梅角声催人影月照守帅未正席过其祠者必先瞻礼守帅而下朝夕寅奉节朔祭告克恭克谨防敢或怠暮春三月时维诞辰都人士翕乡崇仰神血食于此荣矣虽然神亦何负于此邦神之四目即有四司灵官曰举留曰开聪曰证误曰追失犹今府掾六曹郡繊悉事咸总焉一嵗之间隂阳变调方内熙妥襦袴兴咏道不拾遗吏责寛矣神亦得以自宁不然吏方懔懔以为忧神能无动情乎一日之间官府晏如文书整治庭无留讼狱无滞寃吏治举矣神亦足以自慰不然吏方倥偬不暇神能无闗念乎一日之间堂隂昼静燕寝香凝金鏁緑沈雍容樽爼神亦为賛喜其或鴈鹜拱前案牍丛委晓烛散午夜坐分更神岂能自暇逸乎有悃必致祷有祷必求应役役于神之前者总总也惕然惧无以应之殆有甚于吏之念民者矣夫孰有知其心者盖亦有知之者矣目相接知敬中有慊知畏处危难知警岸逺舟移水平波静此念转异所以敬者暂而非久迹而非心也我公独能为神兴建祠宇于先再至又惧奉事有间选虞胥老于事曺其姓者专其责岂公之聦明正直黙与神防爱民利物一念交感于心自有不容释者欤公知神之心神知公之心公知敬于神神知敬于公神能体公之意恵此邦之民绵绵永永亍无穷民荷神之休亦将感公之赐緜緜永永于无穷矣敬书是以告来者时嘉定十四年长至前三日谨记】
　　又记【三圣大王乃通鉴史册苍史王也王姓苍名颉王有四目者掌籍掌筭开聪追失三圣者籍筭为其一开聪为其一追失为其一能明此三事故曰三圣所主官府之籍计筭忘失所在官府建祠王生而聪慧正直忠节乃三月三日圣诞世人多不知其生辰者遂致湮没于今徧行询问方得此寔行在省部往往立其香火祭祀不絶此间名之曰三圣省部奉之曰至圣苍史王名号虽异其寔一也王有四司灵官如府之六曺也一曰举留二曰开聪三曰证误四曰追失内有一事灾咎随其所掌诚心祷之无不感应此间却阙此香火若能随力创制方为圎备王掌人之休咎灾祥无不闗涉又有羊头三圣者行在亦有祠乃七国时功臣旌忠是其封今南门外越台正是其祠若比之府之三圣非也】
　　曺王庙旧在江宁社坛之前王讳彬谥武惠国初统兵平江南不杀一人邦人感之故立祠焉嵗乆祠废后人但以土地祀之事见年表
　　褒忠庙在城南门外建炎三年立褒杨邦乂死节之忠也详见年表及府学祠堂记
　　庙记【上即位三年金人再入冦渡淮薄江师于东采石先是车驾幸越宰相杜充总诸道兵留镇江左显谟防待制陈邦光守建康李棁以前执政为户部尚书供餽饟充闻敌至出其军六万人列戍江南岸而闭门莫敢出师无统一居数日敌知充无鬭志遂渡江江上之军皆不战尽溃充与其戏下数千人北去遂降敌敌入建康棁与邦光不能守棁先降邦光欲弃城去后亦降独通判军府事杨君力拒不从大书其衣裾曰宁作赵氏鬼不为他邦臣以授其仆曰持此以见吾志吾即死矣棁邦光愧谢犹强拥君上马即郊次与俱见金四太子命使拜君叱曰我不降何拜亟遁归卧其家敌虽暴犹未敢辱君也明日遣其将张太师好谕君授以旧官君以首触阶陛曰我以志死何多以诱我为敌大惊卒止之徐曰公所守固高奈势不可何第归审思之吾明日复见公君退亟移书其将曰世岂有不畏死而可利者幸速杀我无久留我至明日其帅燕棁邦光坐堂上乐方作召君立庭下君瞠眎棁邦光叱曰天子以若拒贼不能抗俛首求活犬豕已不若复与共燕乐尚有靣目见我乎贼将有起取幅纸书死活二字佯胁君曰公无多言即欲死趣书死字下我乃信君眎吏有簮笔持文书侧立即跃起夺其笔引手掣纸书字曰死敌相顾色又使引去明日再以见金四太子君不胜愤遥望见大骂极口痛诋仰视呼天曰天寕久假汝行磔汝万叚尚安得污我敌怒使人疾击君梃交下君骂不絶口遂杀之剖腹取其心明年敌去州以事上闻天子为太息诏赠君直秘阁官其子二人即死所立庙绍兴三年资政殿大学士叶梦得为江东安抚使得其旧吏徐超知溧阳县事张知则皆君死时在旁知状言君甚详而前有司奏不尽备乃复列上请下太史书于防太常议谥时君家在逺君尸犹藁城西闗外诏加赠君朝奉大夫谥曰忠襄赐其庙额曰褒忠官为之改乃以是嵗三月甲辰君城之东南隅二里既启殡君尸犹不尽腐胸腹轻虚如芝菌即其墓前为庙环以周庑禁四旁无得樵牧率其僚以天子之命告君祭以少牢而椟藏之君讳邦乂字希稷吉州庐陵人举进士入官先以奉议郎知溧阳县州兵叛囚其帅宇文粹中君部曲有起应贼者谕止之不聼尽围捕灭之檄邻邑兵入讨贼贼以故不得骋卒就擒其忠决果敢皆天性云君既列庙祀宜有歌诗嵗时荐献乃具着其事而系之辞曰天生蒸民地限四极有不能然乃残上国既殄我民尔则逆天畴非赤子胡勿舍旃在昔恪恭罔加一矢不我来庭敢干我纪掲掲杨侯梗其喉牙万夫一躯莫我敢加谁谓尔狂我凭我抑谁谓尔残我挫我斥天子曰嘻唯我有臣曷不赎之人百其身屹屹崇冈侯安于域桷梴旅楹侯有庙食惟皇上帝命侯来归顾瞻山川申我王威侯食百世旗纛旖旎百灵齐趋从侯北指侯车轰轰于彼故疆覆其穴巢向有虎狼若叩帝阍帝笑为喜四方既平侯祀百世曷慕非忠曷畏匪死简于帝衷惟忠弗畏明明天子与帝一心是播是崇是显自今百流滔滔贯于南邦我诗孔昭配此大江资政殿大学士左太中大夫江南东路安抚大使马步军都总管兼知建康军府事管内劝农使行宫留守叶梦得撰端明殿学士太中大夫知建康军府事兼管内劝农使充江南东路安抚使马步军都总管兼营田使兼行宫留守范成大重立石】
　　旌忠庙在城南铁索寺之东南绍兴三十一年金兵犯淮西御前防选锋军统制姚兴独以一军与金接战于尉子桥鏖战数十合援兵不至竟没于阵将死犹手杀数十人知枢宻院叶公义问以事奏闻特赠正任观察使仍命立庙赐今额
　　省劄【礼部状凖绍兴三十一年十一月十二日三省枢宻院机速房劄子知枢宻院事叶义问劄子奏契勘建康府选锋军统制右武大夫姚兴十一月十七日与金人战于尉子桥以兵四队当敌数万众鏖战数合手杀数百余人以援兵不至临阵战没死不忘君忠勇可尚当议旌赏以激士气为天下忠义之劝臣除已差参议官一员致祭及往其家抚视孤防并支赙赠银仍开具诸军阵亡将士姓名保明推恩外欲望圣慈特降睿防先次将姚兴赠观察使除依格与合得防泽外更特与恩泽三资仍许奏异姓并于本寨立庙赐额收复淮西日别于战场立庙牒奉勑宜赐旌忠庙为额】
　　忠节庙在城东三里与半山寺相望隆兴元年夏江淮都督张公浚命李显忠邵宏渊收复宿州宏渊将王珙深入敌营勠力鏖战自辰至申手杀其兵甚众竟以战没督府以闻特赠阆州观察使命于本寨前立庙赐额忠节
　　庙记【上即位之明年建元隆兴夏四月命少傅枢宻使魏国公浚董师北征五月甲子度淮已亥与金人战于符离防其城前将军珙死之魏国公具以闻有诏赠珙阆州观察使官其子若弟八人命建康守择佳山庙食之十二月癸丑庙成赐号忠节惟将军姓王氏字伯温濵逺军节度使赠太师谥威定讳徳之第三子今武康军承宣使主管殿前因公事琪之弟威定公以西州虎臣遭时艰难捍大敌立大功为中兴名将威定没太上念之深收用其诸子绍兴三十二年冬金主亮入冦骎骎逼江岑以尚书户部侍郎被防行江上时将军兄弟守柱石敌张甚淮屯多失守将军列彊弩杨林堤上持满待敌我师乃济亮鋭意渡江将军战舰中流遏击大破之亮即日遁去明年太上内禅又明年闻符离之役后四年岑至自江西才入秦淮殿前公遣刻省潘夀隆持书来曰自逆亮死朝廷未尝弛备而敌情狙诈无状隂扰淮人使不得奠枕中原遗民继踵请命者不絶逮王师北度所至迎降珙弟先拒隋河口而复进及符离敌骑来我军以五色分帜珙率所部绛衣铁冠奋勇苦战自辰至申凡数十合敌军辟易俄敌帅拥精骑数万直指珙军飞矢如雨贯胷洞胁珙防箭鼓作益死战招讨使止之珙奋然谓国家多事来先人以善战名珙何敢辱今日以马革褁尸幸矣复上马激将士奋臂大呼而入手格杀数十百人城防而珙亡矣此弟儿时已不凡先人讨贼山东留之济上方八嵗为贼所掠问其名曰我王夜叉子也我父惟能杀贼贼惊怖不敢害具鞍马归之后十余年金人冦淮南诸帅合战柘皋先人自采石济江袭取昭闗珙不俟命率骑士由万嵗岭以前宣抚使张俊挥之殿珙曰父岂少我乎父不顾死矣子当从珙平时喜书史至古人死节处辄掩巻太息垂涕在军三十年得赏赉辄以享士士以故乐为之死重念先人易箦之诫曰我起陇畆中专斧钺为将帅臣上恩我厚矣我死汝曺当捐躯以报不然非吾子也珙果不辱命矣珙晚出雅闻杼山平生以名敎自任愿借此笔以激后来岑不识所谓前将军而闻其不辱君不辱亲不辱兄如此宜大书深刻以侈上赐以来无穷谨题曰赠阆州观察使王公忠节庙碑因作诗遗其子露使歌以祀之将军家世陇西秦将翦之后我国初徙通逺军熟羊寨后所谓巩州者今陷敌矣威定公统军来建康因家焉辞曰皇天佑宋生虎臣奋身櫜鞬起西秦勇义智畧卫霍伦西平再见愬复兴疾首仇敌敢凴陵恨不一举空朔庭鸣剑抵掌志幽并提兵北趋指神京遇敌大战符离城绛衣铁冠目怒瞠敌众辟易屡窜奔飞失洞胁殒其身帝心震悼诏廷绅一旦失此飞将军作宫庙食妥其灵生为人雄死明神虽殁不愧逺与廵气冲斗牛叩穹旻臣魄长驻大淮濵镇山之南勒坚珉百世祀兮慰忠魂徽猷阁直学士左朝散大夫吴兴郡开国侯食邑一千户赐紫金鱼袋致仕刘岑撰并书】
　　恵泽龙王庙在水西门里大军仓东政和元年建记云【政和元年夏五月余率僚属祷雨于上下神祗未应邦人愿恭迎钟山真觉像于保宁方罄哀祈越翼日有蜿蜒降于州宅之阶楯大若指面长及尺许璀璨类青蜴蜥间以金线顾瞻升降怡融自若已而憇于瓶上之柳枝再夕乃去寻有迎致于保宁者彩鬛而黒足又有得于台门之肩者黒脊而绀尾神爽英异弗食弗饮每酌茶以献则腾跃入瓯摇曵汤上弗畏也郡僚再拜叹言且曰是岂顺济邪顺济于江湖庇赖往来甚大东南嵗漕数百万舳舻相衔渡浩渺而无颠沉者盖其力也与凡睹灵姿靡不为福今乃屡降而其将至乎江城无小大咸有庙祝兹寔防籓廼寄梵宇傥沐大贶容筑祠以报亦民愿也余不敢诺而心然之未防甘泽霶流莳秩遂徧倅车曰是可以举矣廼往相地余为请于部使者而得金钱委掌庾赵君司岸张君董其事肇工于七月之甲戌而告成于九月之癸酉堂室高深门序端翼前临通道下瞰秦淮往来之徼福者踵相接廼严像设备礼奉安廼为文以祭其词曰惟主隂功盛徳庇赖南邦江流渺弥越数千里舳舻以济往来用寕封爵建祠载在祀典顾兹建业寔号防藩馆舎萧然乃依梵宇牲牢靡设民意缺如时当朱明愆亢方厉灵姿屡降来应祷祈甘泽霶流多稼用茂贶施既厚报称是圗廼临康荘廼筑爽垲辰不累浃新宫既成轮奂高明用严崇奉载蠲谷旦式具醪羞尚其燕宁永为民祐既奠爵倐然复见大小有三而采色不同江宁宰曰愿勒祝词于石以示事始余曰是不可以不祀也乃并为书其本末以示方来云嵗在辛卯十一月丙申资政殿学士太中大夫知江宁军府事钱塘薛昻记并书】
　　蜀三大神庙三神有徳有功着灵逺矣今东南州郡所在建祠金陵大都防独为阙典制使姚公希得蜀人也分阃是邦乃度地于青溪之侧鼎创是祠又于其傍建道室为槱燎之所取管下洞神宫额以名之【创造及房廊费三十三万米八百石买田觧本各十万镵诸石契据砧基寄军资库命道士王道立主之】
　　庙记【蜀三大神庙食东南无虑数十州陪京槃槃一都防宁神之宇孤寄委陋非所以妥灵斿严祀事也景定二年冬予被命留钥始至简节疏目治以不扰相古成民致力厥有先后明年雨旸来叙农事告登乃广地于青溪之阳厥既得卜则以季秋经始匠石材苇一取诸互送之礼撙节之余越中冬落成榱橑翼如泉流环绕契隂阳之回复合人物之指归吉日辰良乃安斯寝像设鼎列位序以伦爰率衣冠人士进礼庙下牺币有仪兴俯中度命賔为歌楚歌之九以乐之呜呜然新庙之感旧都之懐也或曰楚祠睢漳广祭南海古者各以其地祭之神显灵于蜀固也其歆祀于业乎诗曰神之格思不可度思谓其变动难测无方可泥尔名山大泽之祗常周流乎冥漠譬之水天地间容有闭塞不通之脉心诚求之盖有不疾而速者先王祭法凡五禹之功契之敎非此族也不在焉若清源君之凿离避沫驱除罔象西人永赖功不细矣梓潼君之雪毋讐耻职是文人白崖君之諌君泽民之死靡二质诸祭法俱在勤事定国御灾捍患之科而禹契之事同一道也然则惟忠惟孝其道理冣大贯三才闗百圣由先秦越六朝迨今千六百年益见人伦天理神人寔共主张是顷金兵入蜀为梁于涪中外束手惟神之归皇武惟敌殪而遁非神之声赫灵濯蜀其不震乎师相载嘉神功以其事闻煌煌显封奕奕寝庙孔盖翠旍遹观上国忠孝之报其食未艾也矧金陵行阙王气所聚钟阜石城无以异于岷山剑阁之胜也三神之来燕来享于彼乎于此乎然则人不神不祗神不人不依登斯庙者盍知予所以建祠之意云通议大夫试刑部尚书沿江制置使知建康军府事兼管内劝农营田使江南东路安抚使马步军都管主管行宫留守司公事节制和州无为军安庆府三郡屯田使兼权淮西总领郪县开国子食邑五百户姚希得记中奉大夫权兵部尚书兼直学士院兼侍读洪勲书朝请大夫试尚书礼部侍郎兼同脩国史寔录院同修撰兼侍读年子才篆盖庙额参知政事杨阙书】
　　重修东岳庙府城旧有是庙嵗久颓塌景定四年制使姚公任内鼎新重建九月十日兴工至十一月十五日毕其正殿门庑逐一脩换像设庄严总费一十万二千九百八十余缗米四百二十五石五斗有竒
　　重建吴晋二帝两庙吴大帝庙旧石城西门外久已隳废仅存荒基景定五年春制使姚公希得专委添倅陈防相视据申以谓故基僻左不便欵谒晋元帝庙侧有废寺基颇堪改造庶几二帝庙貌接轸便于奉祀且有合昔人题咏何当并建琅邪庙之意遂即其地创立殿宇门楼廊庑等屋设帝像绘侍臣及办一应装折供器都门着衣亭则与晋庙共之计用钱七万二千五百余缗米三百一十三石七斗有竒晋元帝庙殿宇重创视昔増高门庑墙壁则仍其旧而葺之臣主像貌庄严一新庑间三十四贤圗形再从彩绘且作亭庙前尽挹江山为骚人墨客懐古游瞻之地用钱六万七千三百余缗米二百五十九石有竒
　　庙记【金陵自秦有王气之占后五百年孙氏建都邑以当其数而不知渡江自有一龙也然龙蟠虎踞则由孙氏发之而始为帝王州若吴与晋俱醊食万世可也今石头之西麓有大帝庙或谓吴故宫而圗碣一无所考其东麓则晋元帝庙也嘉定五年江淮制置使黄公度繇城隍徙焉两庑设晋臣像凡三十有四王导谢安特位于西房体粗具而屋亦老矣吴庙去不五十步丘陇之所侵冒樵牧之所便安破屋余础颓像露空过者怆之水心叶公作晋庙记已谓邦人不记其王此土矧能记吴大帝邪骚人懐古徒有悲吟如曽景建芦花枫叶几年无之句如后村刘公今人浑忘却江左是谁开之句犹数千年前事后是可想矣景思将漕之明年是为刑部尚书潼川姚公希得尹厘之三年道洽政通阃无遗事郊车草具约登冶城观二卞庙曰吾脩此以劝忠孝焉乃歴石头城而人骇榱桷之菱碧丹之濩濩也曰是祠晋元帝即旧宇庚而新稍顾其右隆厦重起若主若賔曰是祠吴大帝繇故基徙而并石头江山最雄处异代英君昔所经营不妥于斯乎想夫沆寥之夕芒忽之间俨袾裷之嘉容纷冠剑其来□紫髯防若龙顔炜如相与痛当日之偏安指神州之鹘没忘其为吴晋之异今昔之非也子其为我志之景思曰诺夫水旱菑疾之应祷者有司颛其事生死祸福之惊动人者凡民聚其力今公之为是也越在祭法审先后之序矣而庙不以序乎从世代则晋当后吴论附庸则吴不得以先晋公曰是不然与孙氏以数州之地合刘而诛曺也并知任能防民固境赤壁一战覇业以开江东君臣非下人者逮鼎分为三则天下事去矣它日聴童谣而懐建业其志又有大可悲者焉晋之兴也虽取中原于魏而实得正统于蜀晋帝不幸寄国江沱其明断足以除凶激烈可以死士中华元气微弱相承更宋齐梁陈而后为隋唐之混一盖正统也今因晋而表吴所以本覇基左吴而右晋所以尊正统非欤景思请即是以表于庙董是役者通判四明陈防防告刻石更系以享神之辞辞曰山兮如慕水兮如诉问故宫兮莽何许有翼其宇有百其堵中冕旒兮冠佩以序邦伯维主酒醴维醹祉我民兮曰毋沦我土景定五年三月二十五日中大夫集英殿脩撰江南东路计度转运副使兼权淮西总领陆景恩撰并书太中大夫权礼部尚书兼直学士院兼给事中兼同修国史寔录院同修撰兼侍读年子才篆盖通议大夫试刑部尚书沿江制置使知建康府江东安抚使主管行宫留守司公事姚希得立】
　　重脩忠烈庙卞公壮烈英风千载一日庙祀有严嵗久弗治景定五年制使姚公希得乃捐库金重新脩葺工物总费七万九千九百二十余缗米二百七十三石六斗有竒
　　记曰【忠烈晋尚书令右将军卞公祠绍兴三十二年十有二月魏国定献张公来殿是邦下车首严祀事澹庵忠简胡公记之所以崇节义淑人心也景定二年冬潼川姚希得寔护留钥后公牛百年庙貌弗葺栋槛挠顿旁风上雨冶城吊古有慨于心及是昉克以成民余力为之经始匠石材苇不取诸民规矱佐置一仍其旧俨英灵之如在启人士之新敬先是庙有租以助经费后乃渔于道流漫失初意因厘正之俾庙不失利以备葺治成既落只盍石诸按公力疾鏖战奋不顾身死于忠而不废臣节眕盱亟赴父难鬭不旋踵死于孝而不失子道是翁是季一门所立如此虽古圣贤何以尚兹我朝列圣相承肇修人纪尽力君亲者必录得罪名敎者必诛庆厯元祐秩公祀典南渡中兴锡公庙额我魏公张而大之岂茍然哉善乎澹庵之言曰防公崇尚名敎砥砺颓风则孔孟仁义之谈扫地噫仁而违亲义而后君古今万无是理也臣当死忠子当死孝天下一同是心也卞公之心魏公之心也澹庵之心也希得西士晚出承俊躅于百嵗后能不以魏公之心为心乎晋史称公妻裴氏抚二子尸哭曰父为忠臣汝为孝子夫何恨乎殆与范滂母同一令名庙荐弗及非缺欤今并祠夫人于后堂春秋同奠焉发千古幽潜之光示万世臣子之法诗曰高山仰止景行行止故为之书】
　　重脩晋都督谢将军庙景定四年制使姚公希得任内特拨钱米付都统司重行整葺自二月二十九至六月初九毕工计费旧楮四千余缗米九石六斗有竒重脩姚显王庙景定四年制使姚公希得任内重行脩葺九月十六日兴工至十月初五日毕费一千六百五十余缗米四石有竒
　　重脩忠节王将军庙景定四年四月初四日兴工至五月初九日毕费一千一百五十余缗米四石有竒


　　景定建康志巻四十四
<史部,地理类,都会郡县之属,景定建康志>
　　钦定四库全书
　　景定建康志巻四十五　　宋　周应合　撰
　　祠祀志二
　　宫观
　　天庆观在城西门内崇道桥北
　　考证南宋废国学置总明观地即吴冶城晋西州也其后总明观废道家者流以儒观之名为道士观伪吴时于其地建紫极宫司命真君殿徐铉作记云冶城峻址西州旧宇卞贞公之遗陇郭文举之故台本朝大中祥符间赐额改为祥符宫续又改为天庆观建炎兵火后羽流结茅屋以居至绍兴十七年留守晁公谦之请于朝重建之　旧太乙殿基即郭文举读书台也今在圣祖殿后冶城楼忠孝亭在观之右【详见卞壸墓】　陈轩金陵集载富临狄咸郭祥正同游紫极宫竹轩观王相国旧题苏子瞻书子由诗祥正和之有老鹤唳风之句写之壁间未竟有白鹤数十翔舞北极坛上徘徊而去　淳祐初留守别公之杰倡诸司捐金粟重脩之太学正章公权为之记【记云汉兴三世至于孝文好道家之学躬脩黙而清净之化流我真宗皇帝绍修圣绪以时考之亦汉文时也意将不言而化行无为而事治廼大兴道敎诏诸路军州各建天庆观至于或因或革或狭或广其土木费用或一出科降或兼资施舍则不能防仝金陵之天庆盖晋冶城故地杨氏之吴建为紫极宫籍田二十顷在常之晋陵无锡间暨为天庆田亦因之熙寕间始勑免税役建炎初金人犯江兵火之后故迹尽矣其徒结茅居奉香火垂二十年晁公谦之守是邦廼请于朝一切鼎新帖请通元大师方清廸主之嘉熙淳祐之交旱魃为虐阃台望雨靡神不钦邈无应騐制守资政别公之杰闻茅山景元范诚信质实行可对越其祖师即开山方君道法灵通的有传授廼选请住持就命祷雨章甫奏而迅雷烈风随作雨集沟浍皆盈已而有秋邉烽亦熄别公遂以暇日数延见谈虚益加敬重因言观宇頽当葺更圗开广别公慨然捐金粟以倡两台诸寄寓若有力者亦皆出赀共成自辛丑至辛亥十有一年廼毕工见者咸曰壮哉观而况竹亭翼然乎其东境界清特其西为冶城楼地形高楼又高寔留都絶境登楼睇想麦秀黍离近悲六代之故墟云霭防茫逺认闗洛于江淮之外古今变态尽在目中士大夫好尚闲雅常兹游息若其感慨之余道香涤尘静趣天契或兴遗世独立乗虚御风之想视乌衣翠防青溪赏心雨华凤台之游踵东南之迹皓齿细腰相与娱乐亦径庭矣噫道家以太虗为域宇宙为宫三光为灯烛云霞为香火主之以绛衣帝君妙不宰之宰脩不工之工居天下之广居洞洞豁豁一无障碍此道之所以为大今之宫室栋宇寔寄也然道自无而生有有复于无则无者超矣自虚而生寔寔归于虚则虚者至矣我有大患为我有身茍未能外其身而身存则凡敎门之事意者有辅于世道尽心力而为之夫岂容已天庆自初建碑刻具详隳于火久不复合重建既备乌可竟泯其故即羽流所述记其畧焉淳祐十二年正月日承直郎新除太学正古括章公权撰】
　　报恩光孝观在府治西南
　　考证观基元系陈朝进奏院故址崇宁二年十二月奉江宁府合置观赐崇宁观为额政和元年十二月圣防崇宁观并改为天宁万夀观绍兴九年八月圣防诸路天宁万夀观并以报恩光孝为额专充追崇徽宗皇帝道场其曽经烧毁去处州县不得因今来指挥辄兴工役本观愿自脩盖者听
　　崇禧观在大茅峰北华阳洞南门之东即古太平观考证唐史方技传道士王知逺少聪敏博综羣书初入茅山师事陶景传其道法高祖之潜龙也知逺尝传符命太宗平王世充与房龄防服以谒知逺曰此中有圣人得非秦王乎太宗以寔告知逺曰方作太平天子愿自爱也太宗登极将重加禄位知逺固请归山贞观九年润州置太平观以处之　旧圗经云晋陶隠居创后为永嘉馆复为嘉遁馆以待四方之众即此也后号太平观为盗所焚南唐升元初重建国朝祥符元年因祈祷致醮改今额建炎四年废于火绍兴中再剏　陶景传云大茅中茅间有积金岭先生于岭西立华阳上下舘　旧记云崇禧观即梁贞白先生陶君华阳之下舘　茅山记云太师益国公以金帛建造观宇粗备先是真皇祈嗣兹山既获感应自此每嵗遇圣节建金箓道场七昼夜内降青词朱表并降香施料命句容县宰充代拜官设醮于此至今为例由是总辖诸山此观为甲张商英撰碑铭【东南之镇曰句曲山盖华阳洞天地肺福地易迁含真之所宅司命童初之所治晋宋以来得道之士二许杨陶遗坛故宅犹有存者宫观十二崇禧总之国家灵承天心敷民福锼金之虬镂玉之简妙真之香丹素之词嵗脩常典间遣王人设官以提其纲赐田以瞻其众宜其宫阙壮丽列圣下居廊庑深严万灵侍卫至者悚然有以移其视听居者肃然有以洗其心志僊科秘范之所出寳章灵篆之所宗而希夷淡泊之门寂寞无味之敎学士大夫未之省或谓州县政事又非所先田租所入悉笼于官道侣计口而赋粮有司互券而出纳方斗筲之钩考孰土木之暇议上下顾望嵗月因循屋颠而不扶榱故而不革防废而不兴垣頽而不作寳文待制何公君表在元祐中以趣向背时提举西京崇福宫居金陵尝至山中熟知其弊绍圣亲政召对便殿明年移镇于此伸发曩志议营缮之防商英谪莅管库公圗以授商英曰子于道家之学博且久矣凡向背与开合之不如经者其悉据古考证之商英视圗南靣三门则道俗出入之所由也体三清北极本命三殿相直而玉皇殿廼在东隅商英谨按老子之书曰天法道道法自然所谓自然者清气之始也其天为清防其境为玉清其天尊为元始其帝为玉皇所谓道者气之纯清也其天为禹余其境为上清其太上为大道玉晨君其帝为天皇所谓天者气之积清也其天为大赤境为太清其太上为老君其帝为北极本命者支子之神以统于北极者也北极者中天之枢以承玉皇者也今以北极次三清以本命次北极而玉皇居左非道之序也神而来格亦莫安于其位矣请先玉皇后北极而左本命三门者神灵之所由也非祠醮则阖之东建道院西设賔馆如此则尊卑不相乱道俗不相淆人神不相杂矣公曰善乎论也兹山宫宇古今废置不一道术之士有在于是者亦已多矣曽亡一人以三气三天三尊三帝之説辨正升降者岂崇无以复静者或阙于羣有之用造有以致动者或昧于至无之体哉已移句容县如子之议因而完之矣越明年五月玉皇殿成奉安之日有双白鹤终日回翔绕唳其上于是上清大洞法师刘混康与其防箓弟子曰异时白鹤尝以三目士八日来集或有或亡亦不常也今殿成而鹤降非何公崇敬之诚黙与真契其何以召其祥请绘公于别室以永我邦人之思已事而求记于商英廼序而系之颂曰一气之先强名自然致虗为道运道成天三彰一隠一立三全分为九气列为八埏峩峩茅峰东南之望帝居道祠于山下上厥初经营先后错爽何公正之灵报如响仪仪者鹤来自云霄谁其驾之于焉逍遥气合太冲神游泬寥监观在下徳馨孔昭宫室绚绚岩谷焕焕风马霓旌侯止侯燕维山有祥维国有良天子万年赖及四方何公于蕃百治皆具神之听之亦惟公故锡尔嘉谷宜其邦人介尔多祐耆宁厥身邦人感仰绘公之像配山久长以对景贶绍圣三年十月八日朝奉郎充寳文阁待制知江寕府事充江南东路兵马钤辖柱国赐紫金鱼袋何正臣立石】
　　玉晨观世人称为茅山第一福地
　　考证高辛时展上公周时郭真人巴陵侯汉时杜广平东晋杨真人许长史父子唐李静南唐王贞素并在此得道梁时陶隠居于此精脩为朱阳舘唐太宗时为华阳观宗时为紫阳观皇朝大中祥符元年九月奉改为玉晨观【顔真卿茅山元靖先生李君碑云先生尝以茅山灵迹剪焉将堕真经秘箓亦多散落请归脩葺乃特诏于杨许旧居紫阳以宅之韦景昭丹阳延陵人师事包士荣天寳中与元靖先生奉诏造紫阳而居焉徐紫阳观碑云紫阳观者今上为烈祖孝高皇帝元敬皇后之所重脩也又华阳洞天寔羣僊之福地金陵地肺乂三茅之福郷左凴栁汧烟霞韬映右带阳谷川原鳞隠伏龙靡迤镇以雷平之岭郁岗廻合浸以防军之潭郭真人中舷之地不迁留岸许长史炼丹之井自冽寒泉】
　　太平观在茅山侧
　　考证梁书陶隠居读书万余巻善琴碁为诸王府侍读永明十年乃挂衣冠神武门居句容之曲山立舘自号华阳陶隠居国朝元符中改为太平观
　　崇夀观在茅山
　　考证九锡碑云宋太始中庐陵太守鲁国孔嗣之为道士华文贤建旧记云晋任真人旧宅宋元嘉十一年路太后建未详孰是齐建元二年立崇元舘为太子尝临之重广基堂唐天寳奉重修本朝改为崇夀观
　　下泊宫在中茅西
　　考证三茅记云茅君自秦汉间结庵脩行于此得道飞升至宣帝地节二年赐额为宫唐贞元十一年黄洞元作记【记畧云下泊宫者上清司命真君之旧宅也夫大道杳冥辽廓无像神僊主宰尚有司太古立以祠堂示存敎之迹也】
　　元符万宁宫在茅山
　　考证三茅记云嘉祐中有蜀人王略于积金峰结庐以炼丹药乐全张文定公以诗赠之事见乐全集中略后因事舍去刘混康初入山居之哲宗皇帝召混康赴阙诏以所居为元符观崇宁五年落成徽宗皇帝御题其榜曰元符万宁宫建炎四年为盗所焚少傅杨沂中以私财建造殿堂轮奂逾于旧矣
　　祠宇宫在中茅峰西侧
　　考证旧记云唐天寳七年于庙下立精舍度道士焚修屯田员外郎栁识建碑
　　华阳宫在茅山积金岭
　　考证旧记夲贞白之上馆唐天寳七年三月度道士焚脩后燬于兵宋朝政和中重建宣徳郎郭衡为之记【记畧曰句曲山之华阳陶隐居之上舘也陶以上馆自居以中馆处弟子以下馆延四方高士累功脩徳上馆居多是以引珠泉以炼大还脩本草以和名饵设大慈于宫而向道者心化置灵符于井而饮水者患愈功成事遂而馆名遽立于天监之时真积力乆而华阳始建于天寳之际惜乎尔后干戈鏖聚于中原烈焰炽延于深谷天后便阙啸聚者防之清虚东窗兵刃则藏之三峯鹤驭逺九转丹炉隳垣圮神居迹屏上方暨至我朝海内清肃祥符天圣真风振兴皇祐以来廼有神隠大师道正荘慎质者天才超颖徳操迈逸心恬渊静身乐清虚侍从师资安养斯舘爰及政和三年已逾六十六载悯漏弗填畏倾弗支于是起役山嵓鸠工云集征财蔽谷挥刃摩天昔唯茅茨今且华之昔唯土堦今且甃之此记】
　　乾元观在茅山大横山下
　　考证陶隠居真诰定录言大横山下有泉昔李明于下合丹而升洲梁天监十四年陶隠居剏郁罡斋室以追洲之踪天寳中静先生居之制防建置殿堂台榭甚多皆明皇赐额曰栖真堂防真亭僊亭道徳亭迎恩拜表等亭国朝大中祥符二年国师朱观妙于此结庐脩行先赐集虚庵为额天圣三年九月改赐今额
　　天圣观在茅山积金峰上
　　考证梁天监初陶景开剏池沼唐贞观中建立道靖至徳中赐名火浣宫唐末遂废本朝景徳中张明真结庐于此祥符中御制观龙歌送龙归三茅山所得之池即此处也天圣三年九月赐名延真庵五王赐额为观
　　五云观在茅山华阳洞西门五云峰下
　　考证仁宗景祐太师中书令王文穆公钦若于此建庵景祐四年四月七日赐额五云观庆厯二年十月丞相晏元献公殊撰记后为雷所击碎碑不再刻文见晏公集中【记云丞相兾文穆公即世之明年其小君许国夫人闻于内朝请建道舘于茅山之南麓以为公栖神之所圣上追念大臣哀怜时思特命郡守旧相李公廸主其营缮又勑公门下吏右侍禁张得一董其力役后十四年夫人以制度之未备申命公之犹子右班殿直士颙往増葺焉姑赐名曰五云观僝工于天圣之丙寅已事于康定之庚辰其广袤因崖巘之回抱其奥阼视科文之品第崇堂以宅肖像秘殿以严真供层阁崛起广除环构修廊蔓衍高阁齐开庖厨有方廏库有次其外则坛场着前朝之迹洞穴表灵峯之蕴乔松夹植防行旅之劳良田外营资糇膳之给妙择勤士恭修秘式其所以尊奉遗貌妥安净众者罔不周具惟道家者流有清净冲虗之说归真复朴之敎后代悦其风者触类而长于是乎幽经秘谈之敷演清都洞台之照临三云八景之钟修童初广寒之逰集上自后辟迄于臣民用资化原著在典初真宗皇帝既偃武节聿脩文事封太山欵后土谒僊里建灵宫务辑一王之仪邈追前代之盛公于是时都将相之重极风云之遇与一二元老洎鸿儒硕生内则翊賛宸猷外则讨论经礼用削藁之沈宻荷沃心之赏待备前箸而谋定申防风而令行至如检玉分丘瘗缯雕壌近向廵豫嘉坛裒对咸遵秘箓聿彰勤任用三洞之科式先八鸾而启行公则参仪卫之职焉寅受天瑞钦崇祖烈五岳升号灵泉效祉并敞真宇茂昭元贶公又歴置使之任焉摠集髦隽纷披载籍结百世之龟鉴述方来之矩矱复诏公之典领焉公又以混元之法有助亨防函笈所蕴源流寔繁欣逢圣明得用论次乃复选通达其学者校讐而辨正焉名山洞室之蔵金简玉文之萃多所刋定讫无抏谬本至性之冲漠益圣朝之参防徜徉乎重霄太霞之境讽咏乎广韶曲素之萹寤寐赤松之游沈酣金匕之药间接真士高谈妙枢由是翛然有乗圣骖飚人拚俗之想每出沐休暇或元辰令吉特想世事防修净醮坛宇严防旌幡飒纚杳尘寰之不接疑景象之有闻緜禩寖久积精忘倦干兴壬戍嵗分符秣陵春言兹山寔迩郊次俄奉中诏即伸嘉荐注慕灵壤襄徊净域适尔自得澹乎忘归隠士朱自英者肥遯中岩载更年所公乐其素尚宛若故交还朝秉钧之再嵗以其名闻召至都下宴语防绎异于常伦及其还山又约它日卜隣洞府音防隆宻朱生异之后数月而公捐舘舍且有遗语卜兹缔构前后所费私帑凡百五十万官给不预焉续诏自英往还临莅之皆从公之素志也按真诰言句曲地肺土良水清谓之华阳洞天可以度世种民是处三灾不干又言至忠至孝之人皆先受灵职次为列僊嵗登降其幽明如人间之考绩则公之结思崇岫归诚妙象岂徒然哉矧夫出应贤运越登极位佐时勲大用物精多非特受灵气夐逾羣品曷以协昌辰之伟任非黙契僊箓往阶真格曷以显太和之挺生质于前闻其有冥合呜嘻乗时奋庸握文武之柄尊主庇物罄其蕴懐执方持衡不疚风议恒赫燀燿以功名自终然后脱遣世氛与羡门偓佺之徒相期于烟霭之际不其盛欤不其伟欤惟夫人恪奉治命无忘遹追其嗣子殿中丞寅亮瞿瞿协心克终胜槩足播徽范永光图史谓殊夙以文翰游公馆宇见托撰述着之金石是用拜礼命之辱而忘其陋芜公姓王氏讳钦若字定国夫人姓李氏公之邑里世系歴官差次上载史谍下刋碑志此得畧而不书庆厯二年嵗次壬午十月晏殊记】
　　抱元观在茅山柳谷泉
　　考证旧名柳谷庵政和八年六月二十九日因陈希防修行于此有赐抱元观为额庆元间王元纲重建刘运使尝题诗【龙岗十里秀蟠云天斵灵虚舘异人栁眼长年驻春色金精一掬吐寒津田公羽驾随飚逺长史琅函得语真今日我来师接否半窗飞雪话防屯】
　　升元观在中茅峰西
　　考证本名白鹤庙刘至孝三遇僊桃之所也元祐中桐川道士汤友成友直居之政和八年守臣俞防奏改今额
　　栖真观在崇禧观东
　　考证本名玉霄庵旧记云贞白陶君之中馆和州史君尹士牟撰碑宣和中赐今额
　　华阳观在崇夀观西
　　考证旧名鸿禧院旧记云寳厯二年奉置即梁昭明太子旧宅丘徴君亦隠于此上柱国李相徳裕延太周先生于此建立院碑侍御史贾餗文宣和初改赐今额【周先生名隠遥字息元居洞庭包山不以尽夜更动息不以寒暑易繊厚不食而甚力虽饮而无漏唐令狐楚作记僊传拾遗有传】
　　清真观在大罗源中
　　考证政和中吴徳清始营建为道人栖泊之所徽宗朝赐以观额绍兴间每嵗三月十八日四方道人皆防于此斋时多有鹤至故谓之鹤防
　　燕洞宫在茅山栁谷汧东
　　考证宫之东南有燕口山三小山相偶梁普通中有晋陵女子钱氏妙真年十九辞家学道师事陶隠居独处幽岩诵黄庭经积三十年佩白练入洞自后奉祠不絶至唐天寳七年兴脩为宫赐额燕洞宫度女冠以绍香火梁邵陵王为记国朝嘉祐甲辰野火焚之遂移于句容县绍兴二十年复于旧基上兴建
　　白云崇福观在中茅峰西白云峰下
　　考证先是华阳宫知宫道士王景温退居结庐于此绍兴三十二年名闻于上诏即所居为白云崇福观召对徳夀宫赐紫衣虚静之号
　　永僊观在茅山国朝淳熙甲辰刘先觉以髙士召赴行在赐对重华宫讲觧南华真经引疾还山携赐诗于抱朴峰诛茅栖泊始名玉霄庵今改此额
　　寳华宫旧在方山南唐升元中为母后所建后废淳熙七年道士吕志淳移其额于城南门外重建
　　洞观在方山南舆地志吴赤乌三年为葛子方山立观后白日升天今方山犹有煮药铛及药臼在唐贞观六年并岩栖观入焉
　　永乐观在城东北七十里旧经云汉刘谦光舍宅为观南唐升元中重修国朝改为崇虚观
　　脩真观在天庆观西旧在越王台下南唐保大七年置为女冠观国朝开寳八年焚毁太平兴国二年移置于此
　　蔵真观在茅山叠玉峰南临大路刘静一先生解真瘗剑之地国朝大观中建因赐额为藏真今观侧有静一先生墓
　　崇元观齐建元中改为崇元舘唐天寳七年重修国朝大中祥符七年改今额
　　复洞神宫据旧志所载是宫旧在蒋山太平兴国寺东今有古基堦级存焉制使姚公希得任内因创兴蜀三大神庙于青溪侧景定四年就于其旁创一道宫以为祈报燎槱之所因以洞神旧额加之首命道士王道立为知宫【费十三万旧楮米五百石】
　　记云【天高地下万物散殊人以渺然之躯并列为三其所以与天地相似者曰诚而巳诚也者寔然之理匪初匪终匪狂匪圣不可以聪慧求不可以声臭接而须防不容此知愚之所同得也天维高明日月星辰运行无息万物覆焉地体博厚岳凟河海洪纎小大万物载焉上际下蟠无一隙不到古往今来无一息间断所以主张纲维其间防是理之寔然者其何所取证人与天地同厥有初听聪视明即此理之髙目下耳者也是非决择即此理之赏善罚者也万象不能匹形气不能碍昭昭灵灵毫末有欺而陟降左右已毛髪森竪于大谴大呵之域维皇上帝隂隲下民风雨霜露无非至敎神祗上下昭布森列消息盈虚之易处禨祥祸福之异宜岂有心其间哉惟天苍苍以万物之心为心而自无心惟天无私以万物之感应为感应而自无感应不然何其形声影响不失锱铢如是可考不诬哉众人昧上天本然之知而为人上天以众人同然之体而为天其降衷不异而源委本末遂有毫厘千里之差可叹也后世不推源其自于天人之际岐而为二所以事天者始屋而居之像而崇之曽谓昭格之诚果在是乎虽然收其放心于主一不二之地则其本然不失者固非牛羊斧斤可以尽皆斵防官宇之设其来已非一日矣建业旧有洞神宫久废不治景定辛酉东川姚公希得来司留钥其政以敬事而信节用而爱人为本既明年化行恵孚乃卜青溪之胜以祠蜀三大神又明年因洞神之扁筑琳宫于左命黄冠主其香火盖亦谓世俗耳目未可顿跻之本然之地其摄齐而入肃容而登则其心未始不如俸盘水如承大祭不待驱廹而天理见前斯亦入徳之方也已宫后告成公俾复之记其行事复之嘉公之本心有在乎是于是乎书景定五年二月日朝散大夫直焕章阁主管成都府玉局观合阳文复之譔朝散郎差充防江制置使司参议官严滩黄蜕书丹朝散郎差充防江制置使司参谋官天台赵时橐题盖】


　　景定建康志巻四十五
　　钦定四库全书
　　景定建康志巻四十六　　宋　周应合　撰
　　祠祀志三
　　寺院
　　保宁禅寺在城内饮虹桥南保宁坊内
　　考证吴大帝赤乌四年为西竺康僧舍建寺名建初刘宋有凤翔集此山因建凤凰防于寺侧　宋更寺名曰祗园齐更名曰白塔唐初复名曰建初开元更名曰长庆南唐更名曰奉先国朝太平兴国中赐额曰保宁祥符六年增建经钟楼观音殿罗汉堂水陆堂东西方丈庄严盛丽安众五百又建灵光凤凰凌虚三亭照映山谷围甃塼墙五百丈茂林脩竹松桧藂蔚诏嵗度五僧政和七年改神霄宫建炎元年复旧额三年四月大驾幸江宁权以祠为行宫闰七月如浙西其后命即府治脩为行宫而御座犹在本寺嵗久屋弊留守马光祖重建殿宇及方丈观音殿水陆堂厨堂库院移钟楼冠青龙首增建廊屋横直一十八间作新建凤凰防记详见凤凰台下【叶梦得轮藏记维摩氏极天下之辩而反之于黙其为法名之曰不二一去不二即一矣不言其一而言不二岂以一犹为有在者与道未始有二也既已有物不得不裂为二彼自为二而吾强欲一之必有废其一以成其二者非道之全也要有非一而不二者存焉尔何特维摩氏为然孔子曰有鄙夫问于我空空如也我叩其两端而竭焉空空云者岂有物寔之者哉然犹意其堕于一也则叩之以两端盖维摩氏所谓不二法叩之两端而知其所解则以吾之所知证彼之所知可一举而尽矣之人也谓之鄙夫则可谓之君子则不可佛以无所言而为一切众生无所不言以为有言不言是颠倒见以为无言不言是断灭见孰能辩其非一而不二者乎自汉永平为佛者始持其书入中国由晋宋歴唐至于今不絶梵语华言更相发明传其学者又从而申衍之其説遂充满天下辑而藏之皆设为峻宇高甍雕刻防绘备众寳以为饰竭众巧以为工茍可以荘严者无不至梁普通复有异人为之转轮以运之其致意深矣吾少时见四方为转轮藏者无几比年以来所在大都邑下至穷山深谷号为兰若十而六七吹蠡伐鼔音声相闻襁负金帛踵蹑户外可谓甚盛然未必皆达其言尊其敎也施者假之以徼福造者因之以来利骎骎日逺其本建康府保宁寺当承平时于江左为名刹更兵火久废今长老懐祖守其故址于煨烬之余十有四年堂殿门庑追复其旧而一新之最后作转轮藏余镇建康时见其始经营后四年余归石林祖以言来告曰藏成矣幸得记其本末祖盖以正法眼传其心者其为人洁而通精深而敏非徒以有为作佛事者也乃为推其师之言合诸儒之说正佛之所以言以晓世俗之祖当益以是救之夫方无所言则维摩氏之黙如大阿难等得道受记诸大弟子皆不任问疾及其无所不言则虽观世音亦从闻所闻而入尔乃寺之兴废系其时人之施舍系其力有石必记故不书】
　　正觉禅寺名铁塔寺在城内西北冶城后岗上
　　考证宋泰始中邦人舍地建精舍号延祚寺至唐有灵智禅师生无双目号罗睺和尚经论文字悉能明了时人称有天眼为建塔于寺内广明中赐额　梁侯景之乱王僧辩入讨景使其党宋长贵守延祚寺何逊有登延祚寺阁诗　佛殿前有铁塔二座铸云干兴元年造有钟亦唐时所铸有经幢镌大吴金陵府延祚院寺有井十一口内一口最大号为百丈泉井栏上字乃保大元年所镌　国朝熙宁中赐寺名正觉塔名曰普照　王荆公尝于寺西作书院有轩名箨龙　建炎三年以法堂西偏为元懿太子攅宫【详见攅宫】曽极刘克庄皆尝题诗【曽极诗逝水无情去不回黄帘窣地隔风埃摩挲铁塔堪流涕此是君王思子台　刘克庄诗细认苔间寺方知铸塔时不因兵废壊似有物扶持古殿人开少深窗日上迟僧言明受寺相对各攅眉】
　　能仁禅寺在城内南厢嘉瑞坊
　　考证庆元年间游九言撰本寺佛殿记略云能仁寺南接秦淮数百步按其地古青溪之濆也初名报恩宋元嘉文帝为高祖剏建唐防昌中废伪吴太和六年毗陵郡公徐景运复为其亲造曰报先南唐升元改兴慈无镌识可考独据圗经所载然五代唐愍帝应顺甲午为吴之太和逆数防昌乙丑盖已九十年既曰废矣中间谁所继续乎院之老僧相传仅记本朝之言院故在西门双庙之东至道中有圎觉律师明者际遇太宗皇帝召见锡之御容及罗汉像以归咸平间重赐院基田产更律为禅宠以圣制诗章【诗见第四巻】院复大显至崇宁赐名承天政和七年改能仁今之寺基咸平所赐而迁也
　　蒋山太平兴国禅寺去城一十五里
</div>
    <div class="pagination">
<a href="景定建康志_page56.html">上一页</a><span>...</span><a href="景定建康志_page52.html">52</a><a href="景定建康志_page53.html">53</a><a href="景定建康志_page54.html">54</a><a href="景定建康志_page55.html">55</a><a href="景定建康志_page56.html">56</a><span class="current-page">57</span><a href="景定建康志_page58.html">58</a><a href="景定建康志_page59.html">59</a><a href="景定建康志_page60.html">60</a><a href="景定建康志_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
