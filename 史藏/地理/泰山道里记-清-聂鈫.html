<!DOCTYPE html>
<html>
<head>
    <meta charset="UTF-8">
    <title>泰山道里记-清-聂鈫 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泰山道里记-清-聂鈫 - 第 1 页/共 5 页</h1>
    <div class="content">泰山道里记　　（清）聂鈫 着


　　●自序 

　　余生长泰山下，尝搜讨岱故，更思以游履得其实。乾隆癸亥，安邱刘履夫其旋教授泰安，与余善，每同攀幽跻险，探稽往躅。 

　　戊辰春，车驾东巡。当事属履夫，辑御路古迹，随笔《泰山纪略》，脱稿授余。后履夫除知嘉定县，卒官。余亦卜居山中。 

　　岁庚辰，有仁和成城卫宗者，来纂《泰安府志》，访获《纪略》，极加叹赏，因请携归。厥后别刻《泰山胜概志》一卷，并多采《纪略》。然其中有一地两称，或名同地异。岩谷险阻，向有题刻，惜为苔蔽莫辩者，近乃竖梯亲加刮摩以核之，虽风雨寒暑，弗惮其劳。而又质之野老，参考群书，竭半生精力，爰汇为一编。提挈道里为纲领，分之为五，合之为一，名曰《泰山道里记》。凡古迹、祠宇、桥坊，悉缀其下。他如高里、徂徕、云亭诸山，皆支峰别阜；石汶、北汶、三溪诸水，同归于大汶；再灵岩、琨瑞川谷名迹，连属岳之极北者，虽异县何妨两载，而泰山全体著矣。之数者，庶几补前人诸记所不逮，亦欲使后之游者易考焉。惟是管窥所及，文词鄙拙，复芟芜校订，自乙酉迄壬辰，四易稿而始定，非敢谓《记》之成也，聊以自娱山居云尔。 

　　●泰山道里记 

　　壹 

　　泰山，《虞书》谓之“岱宗”。《风俗通义》曰，“岱者，长也。万物之始，阴阳交代。”《白虎通?德论》曰：“东岳为岱宗者，言万物之相代于东方也。又岳之为言桷也，桷考功德定黜陟也。”《禹贡》谓之“岱”。《周礼》谓之“岱山”。《尔雅》、《论语》谓之“泰山”。是泰山之名后于岱也。 

　　泰山结体，惟《鲁颂》“岩岩”一语，足以形容气象。后人谓泰山如坐者，言一山之体也。又曰泰山为龙者，言众山之奔赴也。旧说皆谓山脉自西而东。郑樵《通志》谓济南诸山其北麓，兖州诸山其南麓，青齐海上诸山其左翼，河东诸山其右翼，终不言其脉之所起。李光地《禹贡注》：“导山四条，惟第一条言入海，余三者，或长或短，率无入海之文。”且岱为岳宗，用表青徐之畛，迤东即其入海处，经文不及，以是蓄疑。曾因奏对备闻山东诸山之脉，自营州跨海而来，遣官按履经十余年，非意之也。盖自圣祖御制《泰山龙脉论》出，而百家息喙矣。 

　　泰山面西南，社氏《通典》之说也。后人多谓南向。盖登山者，皆由红门一路，适值其南，于此仰望，峰岩掩蔽，不见绝巅。惟自山西南视之，则正面出矣，亦足征其非自西来也。其背依东北，棨戟排列，最据形胜云。 

　　泰山道里，见于载籍者：《博闻录》谓“高四千丈、环一千里”，《茅君内传》谓“周回三千里”。其说荒远不可稽。唐徐坚《初学记》引《汉官仪》及《泰山记》曰：“自下至古封禅处凡四十里。”晋郭璞《山海经注》谓：“从山下至顶，四十八里三百步。”《唐六典》谓：“周百六十里，高四十余里。”故俗皆以为四十里云。然登山者寅上而未下，度其时在平地仅行六七十里而已，况攀陟为劳，不足四十里明矣。明万历间参政张五典者，尝立一法量之。其法用竖竿一，长一丈，刻以尺寸，竿端置一环；用横竿一，长亦一丈，中置一环；两端皆五尺，取其轻重相称。以绳系于横竿之环，而又穿于竖竿之环，牵其绳之尾，则横竿可上可下，而不失其平。于是以竖竿所立之处，视横竿所至之处，则五尺为一步矣，此以量其远近也；每量一步，若在平地，则横竿由端以至竖竿前后，俱著於地；若前高而后下，则横竿前著于地，而后悬于空，视竿所悬处至地尺寸若干，此以量其高下也。又备一册，每页画三百六十格，每量一步则填一格，平地则于格内填一平字。其高尺寸若干，亦于格内注之。填尽一页，则足三百六十步，为一里。其高则累尺寸而计之不爽也。由山下至绝顶；凡量四千三百八十四步，而纤回曲折皆在其中。高三百八十六丈九尺一寸，中除倒盘低十八丈五尺七寸抵高数外，实高三百六十八丈三尺四寸，折步七百三十六步六分八厘。平、高共积五千一百二十步有奇，实一十四里零八十亲步耳。 

　　泰安府城，旧为岱岳镇。自汉迄南北朝，置奉高县，为泰山郡治，在今治东北四十里、其时兼摄博县，在今治东南二十五里。隋开皇时改奉高曰岱山。大业初省岱山，入博城。唐高宗改名乾封。宋太祖开宝五年，诏迁治就岳庙，真宗祥符元年，改名奉符，属袭庆府。金初为泰安军，寻改泰安州，治奉符县。元因之。明初省奉符，并归泰安州，属济南府。国朝雍正十三年，升州为府，辖州一县六，倚郭为泰安县。其城内外祠观名迹，有关泰山掌故者，并备录之。 

　　府城内西北为岱庙。《水经注》引《从征记》曰：“泰山有下中上三庙，墙阙严整。庙中柏树夹两阶，大二十余围，盖汉武所植也。门阁三重，楼榭四所，坛一所。”按：此庙盖下庙也。其制初为遥参门，门与城南门相直，其前即宋真宗警跸之地也。门外为台，上起石坊，乾隆三十五年奉敕增建，额“遥参亭”三字。北为遥参亭。亭一名草参。凡有事于岳者，拜于亭而后入，是为入庙之始。自明人设元君像于亭中，遂与庙隔，不可通辇路矣。亭后为岱庙坊，康熙间布政使施天裔创建。 

　　北为庙，城堞方三里、高三丈、门八，南辟者五，中曰正阳，三十五年奉敕重建，额“岱庙”二字。东西两掖门，东掖之东曰仰高，西掖之西曰见大。东一曰青阳，又名东华；西一曰素景，又名西华，北一曰鲁瞻，又名厚载。门各有楼。又四角亦皆有楼：曰巽、曰艮、曰乾、曰坤，各随其方焉。 

　　由中门而入，北为配天门，其东为三灵侯殿，又东为炳灵殿。《文献通考》“后唐长兴三年，诏以泰山三郎为威雄将军”即此。大中样符元年十月封禅毕，亲幸加封，令兖州增葺祠字，又于庙北堧建亭，名日灵威。肖像一男一女。亭圮，移像于后寝官，今仍建祀于此。按俗刻《增补搜神记》引《唐会要》云：“泰山有五子某某，三曰至圣炳灵王；配永泰夫人。一女曰玉女大仙，即碧霞元君。”其说妄诞不足据。殿前汉柏六株，老干扶疏，有明陈昌言《汉柏图赞》。西北隅一株两干。乾隆二十七年，御制《汉柏图诗》，碑阴勒诗一首，并建亭于殿西。其殿南乃宋孙明复初辟学馆处，名曰信道堂，并自为记。金党怀英《鲁两先生祠碑》云：“孙、石两先生讲学旧馆，为岱庙所并，犹名为柏林地，岁分施钱，为养士之费。”今则尽归道士矣。其门外有宋宣和宇文粹中撰修庙碑。炳灵殿北，旧为迎宾堂，有司候王人之所。康熙间增置三茅殿，乾隆三十五年改建驻跸亭。 

　　配天门西为太尉殿，朱佐《前定录补》所谓“豳公杜琮”也。 

　　又西为延禧殿，今并祀三茅于内。《集仙传》所谓“东岳上卿，汉茅盈及弟茅固、茅衷”也。殿前有元圣旨泰定鼠儿年、至正猴儿年碑，及杜翱撰《东岳别殿重修堂庑碑》，并亡。中阶唐槐一株，古干中劈，阴覆半亩，有明人甘一骥大书“唐槐”二字碑。其门外有宋祥符晁迥撰加封碑。 

　　延禧殿北，旧有御香亭，为贮御香之所；有诚明堂，为祭官斋宿之所，并记。西为环咏亭，四垣嵌历代石刻百余计，种放题跋其尤也。明万历间重建，乾隆十二年拓新之。今上东巡渴岱庙，四陟岱巅，尝驻跸于此，有御制《环咏亭》诗三首勒亭壁。北为藏经堂，内贮历代经文典诰。东为鲁班殿，殿前有乾隆三十五年内务府大臣刘浩赍帑重修泰山神庙告竣题名碑。 

　　配天门北为仁安门，门前有国期告祭碑十三，修庙碑一，左右环立。门内东西碑亭二，碑台四。其在东者：金大定杨伯仁撰重修庙碑一，明告祭碑六，国朝告祭碑五，御墨亭碑一，今上御制重建庙碑一。其在西者：宋祥符杨亿撰天贶殿碑一，明初诏去封号碑一，告祭碑五，天顺间薛瑄摄修庙文，并勒天贶殿碑后面。国朝康熙间施天裔修庙碑一，告祭碑一，又有石幢一，制最古，通盖趺高可二丈，八面剥蚀无字，俗以“无字碑”呼之，而宋宣和袭庆守钱伯言纪游碑阴勒明邹宏文跋。嘉靖间李钦撰修庙碑及明代谕祭各碑，悉为工人撤毁。中为石栏，栏内外怪石凡九，皆有题勒。 

　　北为露台，台之上屹然中立者曰扶桑石，挺然北向者曰孤忠柏。庙内阶旁有古桧数十，蟠结杈枒，此即《从征记》所称“汉柏夹两阶”者。其余翠柏森列，惟露台西南二株，附枝倒垂如缀，皆施天裔修庙时所植也。露台东西，双井夹之，西井味尤甘美。有明州人李钦《古井记》，朱之蕃诗称“香井”是也。又有铁桶二，大数抱，宋建中靖国元年造。有奉符县人李谅题记。周以回廓，各绘冥司善恶状。东廓中间为鼓楼，楼后有东斋房，圮。西廓中间为钟楼，楼后有神器库。《从征记》曰：“库中有汉时故乐器，及神车、木偶，皆靡密巧丽。又有石勒建武十三年，永贵侯张余上金马一匹，高二尺余，形制甚精。”是其地也。北有西斋房，今并亡。 

　　露台北为峻极殿，即宋之天贶殿。殿九间，重檐八角，祀泰山之神。唐玄宗开元十三年封“齐天王”，宋真宗大中祥符元年加封“仁圣天齐王”，四年沼加“上天齐仁圣帝”，元世祖至元二十八年加封“天齐大生仁圣帝”，明太祖洪武三年改称“东岳泰山之神”。国朝吴云联日：“帝出乎震，人生于寅。”康熙二十三年圣祖仁皇帝躬祀于此，赐额曰“配天作镇”。雍正九年世宗宪皇帝额日“岱封锡福”。乾隆十三年今上躬祭额日“大德曰生”。十六、二十二、二十七年，上皆亲祭焉。三十六年，上复亲祭，赐玉圭一，高三尺五寸，宽八寸，色微青。有御制《岱庙诗》六首，并勒殿前东、西碑亭。 

　　后为寝宫，宫五间。宋大中祥符五年册封东岳淑明后，今上额曰“权舆造化”。东西曰配寝。凡岱庙之废兴可考者，自宋迄国朝，皆相继增修，碑具在。 

　　出府城北门外一里为岱宗坊，登岱者自此始。坊创于明隆庆间巡抚姜延颐、总河翁大立、巡按罗凤翔等，圮。雍正八年，郎中丁皂保。赫达塞奉敕重建，篆书坊额。西南为凤凰台，《汉书》：“宣帝元康元年，凤凰集泰山。”后因其地为台，台上覆以亭，废，犹有土邱石柱。乾隆十二年为工人掘土所毁。 

　　坊东为酆都庙，神称酆都大帝，配以冥府十王。《道经》云：“酆都为阴气之主，九地之枢机。”又曰：“十王之中，七曰泰山。”故祀此。今上额曰“现因果法”。墀下有古柏，柏顶寄生桧一株，根植郁茂，俗呼飞来拍。庙始于明弘治十四年．，太监李瑾建。有嘉靖四十一年李钦撰重修碑。 

　　坊西旧为升元观，乾隆三十五年建行宫于此，有御书“礼元堂”额。向多古柏，今犹存数株耳。 

　　坊北为三皇庙，祀伏羲、神农、黄帝，配以八蜡。两庑祀先医。明弘治间，尝遣中官致祭，有御祝文脾。今以岁十二月八日致祭，为郡人蜡祭之所。 

　　北为升元观，观初名建封院；宋政和八年赐额“升元”，有敕牒碑。元至元二十二年，张志纯重修，改曰“朝元”，有徐世隆碑。其神祀东华帝君，俗谓之东岳福神，此则自西南而徙建者。’ 

　　北为玉皇阁，万历八年建，白鹤泉故道也。按《明一统志》：“悬崖泻出，宛如垂练。”《岱史》云：“泉冽味甘，异于他水。”《泰山小史》云：“泉出一天门下一里，水西南流，迨宋创此城，疏泉萦绕其下。城北旧有水道，经岱届东南，出折而西南，曰运舟街。至城西南出，会（奈）河入泮归汉。”嘉靖间举入封尚章别墅于泉侧，引水为池，曰封家池。凡輶轩宴集多于此。尚章没，其家苦于供应，遂用巨釜塞之，复立阁于上。自泉塞后，宋焘以州中科目渐稀，与当事议浚通，竞为众所阻。然至今夏秋大雨时，阁旁地中犹隐隐如雷吼。西南有泉一泓，清冽甘美，盖其支流耳。乾隆十八年，知县冯光宿建石坊于前，额曰“白鹤”。西偏别构一亭。二十七年知县程志隆拓建。 

　　西为北斗殿，隆庆间建。前有人祖殿，祀秦始皇，盖本《史记》所云：“祖龙者，人之先也。”近改痘神祠。北为金龙四大王庙。《山东通志》称：“神为南宋谢绪，行四，钱塘人，隐金龙山，宋亡投苕水死。明天启四年，以拥护漕河封今号。”康熙元年祀此，有王纪碑。西为青帝观，顾炎武谓即月令，所谓青帝太皞也。《隋书?礼仪志》：“开皇十五年春，行幸兖州，遂次岱岳为坛如南郊，又陈乐设位于青帝坛如南郊。帝服衮冕，乘金辂，备法架，行礼毕，遂诣青帝坛祭焉。”按：观创建无考。宋祥符初重修，加封广生帝君，有御制碑。今佚。又北为金山，明立高真院于上，今名西眼光殿。殿西有眼光泉，游人多于此掬水洗目。 

　　自大王庙转而东北为后土殿，有宋范致君题名勒壁。门外有井曰涤尘泉。东为老君堂，古岱岳观之一隅也。唐为老氏筑宫，武后赐额曰“白鹤”。自高宗以下六帝一后修斋建醮，皆于此观；有双碑以盖趺合而束之，俗呼“鸳鸯碑”．其字四面，每面作四五层，书法不一。唐碑存于泰山者，唯此与玄宗《纪泰山铭》耳。顾炎武采入《金石文字》。迤南（田耎）基敞豁，皆岱岳观故地。按《水经注》曰：“古帝升封设舍，所跨处有石窍存焉。”在故观南趾。《从征记》曰：“中庙去下庙五里，屋宇又祟丽于下庙。庙东、西夹涧。”《岱史》裁：“向尚存古松柏十余株，有赵子昂题刻‘汉柏’二字。”今与树俱亡。是岱岳观在元以前为东岳中庙矣。 

　　贰 

　　东为群玉庵，祀王母。宋皇佑间炼师庞归蒙辈居此，赐紫服，题名于石。后人增置药王殿、观澜亭，石渠夹径，建以桥栏。庵前有飞鸾泉，又东跨涧，古有王母桥，今废；旁为吕公洞，唐双碑韦洪诗渭之“发生洞”，宋钱伯言纪游谓之“金母洞”。传纯阳子炼丹于此，内有纯阳石像。上为飞虬岭。宋焘《泰山纪事》曰：“昔吕公题诗石壁，有虬常对诗顶礼。一夕，吕公复至，挥笔点其额，遂化龙飞去，因名飞虬云。”按《岱史》：“吕公于绍圣、政和间，题诗二首于王母池。”即此。其遗刻在今府署南关帝庙壁。岭上旧有岩岩亭，金知州姚建荣建，并自为记。明成化间，参政张盛移建于水帘洞东，亦亡。洞北为虬在湾，即《岱史》所谓王母池，一名瑶池。《水经注》“古者帝王升封，咸憩此水”是也。按宋李谔记称：“昔黄帝建岱岳观，遣女七人，云冠羽衣，修奉香火以迎西王母。”其说荒远不可稽．然老君堂双碑载唐人题名，有“拜访瑶池”之语，知其久也。上有王母楼，俗称梳洗楼，圮。以中溪经流绕府城东南，遂名梳洗河。《山海经》所谓“环水”也，有环水桥，明举人张虎建。又南过封祀坛东，则河淤伏流，至木头沟复见，入泮归汶，总名中溪也。 

　　虬在湾北，石厂森阴，澳水澴（营），《泰山纪胜》谓之“小蓬莱”，为工人采石所毁。崖西犹有巡山李元英等及巡山孙明叔等题名，皆无朝号。又唐双碑内，刻宋人题名有“巡山供奉何怀智，巡山侍禁李安”二官名，并存考。飞虬岭东为虎山，其上有东眼光殿，雍正八年建，遥与西眼光殿对峙。 

　　玉皇阁北为关帝庙，康熙、乾隆间相继拓修。今上额曰“神威巨镇”。庙东有憩亭及露井。 

　　北为一天门坊，明参政龙光题。康熙五十六年巡抚李树德重建。自岱宗坊至此四里，是入盘道之始。凡坊皆跨道，游者经其下也。 

　　北一坊，明罗洪先题曰“孔子登临处”。孔子登泰山见于《孟子》、《列子》，而其驻足之地，则谁其见而识之者乎？西为合云亭，雍正三年知州吴曙建，有今上赐亭额。 

　　北为天阶坊，明巡按高应芳题。 

　　北为元君庙。元君有上中下三庙，此其中庙也。旁有且止亭，明天启六年僧兴旺拓建，知州于可久记。康熙间建红门坊于前，额曰“瞻岩初步”，为登岱者众路之会。 

　　北为观音阁，旧名飞云，今上额曰“普门园应”。东为更衣事，凡士夫登岱者，至是易便服以行，今改弥勒院。其南别构一亭。东北为黑石埠，草木森蔚，溪内片石如几，曰小洞天。下有湾，曰柳条、饮马、石峡，各随地命名，大涧皆然。汉枚乘谓“泰山之（）穿石”是也。东为箭竿峪，水南流经虎山北，又东南绕明尚书萧大亨先茔侧，汇水为石马湾，过岱道村吕仙桥，入梳洗河。村中有吕仙祠，万历间建，宋寿记碑。 

　　元君庙西北为大藏岭，自东趾至巅有石屋各一，其南丹壁悬崖，则所谓“红门”也。西为垂刀山，宋时得天书于此。西为酆都峪，俗名鬼儿峪，水南流经金山北，又西南入（奈）河。 

　　观音阁北跨道为万仙楼，旧称“望仙”，明万历四十八年建。上祀王母，配以列仙，中为元君，今上额曰“景会群真”。下为隐真洞。其东涧水潆纡，汇为碧泉，夹涧多樱桃绿竹，曰樱桃园。古诗“冉冉孤生竹，结根泰山阿”，今可见者，惟此与普照寺、岳东北竹子园耳。 

　　北为桃源峪，或谓之桃花涧，前人题刻纷纷，惜唐代题名已鑱毁，犹有“时十月张炼师因拜岳，大历八年”十数字可识。 

　　北为蕴亭，顺治十六年建，为游人憩息之所圮。 

　　北为斗母宫，古龙泉观也。明嘉靖二十一年德藩重建，济南陈輖记。 

　　北为高老桥坊，自一天门坊至此五里。北即高老桥，古有高老创开此道，故名。有嘉靖三十九年副使高捷重修桥碑。其旁有龙泉水，从西北山峡经此东注中溪。 

　　桥北山势突起，明置人祖殿，今改三官庙。东北里许有漱玉桥，圮。为砲高岭。为石经峪，宋陈国瑞题名“石经谷”。石坪广亩许，古刻隶书《金刚经》于上，字大如斗，不记姓名年号，残毁过半。明王世懋辈疑为宋元人笔而无所指实。按：北齐武平时，梁父令王子椿好内典，尝于徂徕山刻石经二，俱隶书，字迹古劲，与此如出一手，则是“经”或亦子椿书耶？隆庆间侍郎万恭云：“近人刻《大学》圣经于上端以胜之。”今佚。汪坦刻《诗般》一章在焉。北为水帘，崖多题识。稍西石壁中分，曰仙峡石，又名试剑石；万恭磨壁为记，并建石亭，额曰“高山流水”。亭西上旧有听雨轩。转而东为龙泉峰，又曰栲栳崮，石经峪水出焉。上接三叉沟，绕峰后又西南注中溪。 

　　三官庙北为水帘洞坊。自高老桥至此三里，一涧深广，有桥跨之，曰住水流桥。西北一里为天绅岩，山坳古洞出水，即水帘洞，危壁飞瀑，名日水帘泉，东注中溪。 

　　水帘洞北为登仙桥，东折而上为歇马崖，亦曰马棚崖，言崖可屋马也。《岱史》云：“向有墨书三画，风雨不灭，传为吕仙迹，故又名三字崖。”大学士、郡人赵国麟诗曰：“一涧空中落，双崖势欲连。”崖忽倾落，赵复题云：“高岸巳夷陵谷变，后来休笑画图虚。”西北为云头埠，峰峦崛起，烟云中望之若人立，或若兽蹲。其南有地，名曰白杨坊，多白杨树，石厂幽杳，额曰“白杨洞”，祀弥勒石像。有洑池；水西南流，经凌汉峰后而下，汇为碧油湾——水碧于油也，俗呼香油湾，入西溪。 

　　歇马崖北有圣水泉，跨道殿阁巨丽，即明嘉靖升仙阁址。乾隆十二年拓建，改为壶天阁。今上驻跸于此。有御书阁额及御制《壶天阁》诗三首，勒东北崖。西偏为倚山亭，对阁为元君殿，今上额曰“琼霄珠照”。 

　　北为玉皇庙，今上额曰“紫垣凝命”。其上盘岩叠嶂，为回马岭，一名石关，应劭谓之“天关”。自水帘洞坊至回马岭坊，凡七里，过此马不能登矣。有御制《回马岭》诗三首，东西勒崖。岭迤西为九峰山，，转而东为十峰岭，《岱史》称“古云岩”。下为雁石沟，旁有一石似雁也。水南流会石经峪。 
</div>
    <div class="pagination">
<span class="current-page">1</span><a href="泰山道里记-清-聂鈫_page2.html">2</a><a href="泰山道里记-清-聂鈫_page3.html">3</a><a href="泰山道里记-清-聂鈫_page4.html">4</a><a href="泰山道里记-清-聂鈫_page5.html">5</a><a href="泰山道里记-清-聂鈫_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
