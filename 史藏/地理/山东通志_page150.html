<!DOCTYPE html>
<html>
<head>
    <meta charset="UTF-8">
    <title>山东通志 - 第 150 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 150 页/共 194 页</h1>
    <div class="content">　　孙孟和【商河人正德戊辰进士授广平知县调滑县流寇掠境攻围七昼夜孟和且战且守斩获甚众擢监察御史宁藩叛从征纪功多所建白武宗崩首劾太监张永及安边伯朱泰等中外惮之】臧　虎【诸城人家罹火父年老卧室内不能出诸子环视无敢救者虎独冒烟而入负父而出衣履须发俱焦灼而父晏然如醉不知也】
　　程所好【昌乐人为邑诸生敎授生徒以养父母父卒不能具棺门人敛钱以助含殓所好耻之终身不处堂奥事母色养备极诚谨妻张偶失母懽即出之其后母命之归所好终身不同寝处母年九十七所好年六十六常作孺子啼以娱母督学嘉其行表之】
　　冯惟健【字汝至临胊人举人工诗赋所着有陂门山人集若干卷弟惟敏惟讷惟重皆有才名】李守正【禹城人正德中举人南雍学正从湛若水倡明理学终平凉通判政平讼息】刘渊甫【字子宏夀光人中正德庚午乡试累官汉阳知府有善政好为诗歌有海岱稿行世】吕　端【字伯仪濮州人性简直好读书濮治礼经者自端始尝曰三礼同为一经周礼详于制度而畧于身心仪礼工于节目而遗其大体礼记参以异同而靡有决断非兼综条贯无以会其全也敎子弟尚严不令通晓外事曰不出门自有工夫以正德庚午乡荐司训长垣其敎士先孝弟而后文学转迁安令以治内多阉防遂弃官归】
　　黄　臣【字伯邻济阳人正德辛未进士歴官吏戸刑工四科给事中多所建白如諌议礼之失于过崇疏地震之由于肃敬张真人府第灾不应勅有司更造皆言人所不能言而又不以戆直取祸殆深于諌者至其著述甚富尝见称于康对山是又学古而有获者也】
　　许成名【字思仁聊城人举正德辛未进士累仕至礼部右侍郎在翰林时赋禁中春晓诗艺林传诵其为文典丽宏伟诗则尤工近体所着有龙石集】
　　王　道【字纯甫武城人正德辛未进士选庶吉士方献夫荐其学行擢左谕德国子祭酒吏部右侍郎其学由博返约不欲标列门户着易诗书大学亿持论多前儒未及在国子监端轨申约六馆诸生翕然向风人比之宋仲敏赠礼部尚书谥文定】
　　杨应奎【字文焕益都人正德辛未进士知仁和县歴官礼部员外郎迎世宗藩邸陞临洮知府尽革其弊政引洮水灌田民便之调南阳知府设堤堰至今赖焉】
　　许云鹏【字时亨堂邑人正德辛未进士授户部主事歴兵部职方郎中武宗下诏南巡鹏上疏力諌辞甚激切武宗怒诏与吕柟等同廷杖】
　　樊继祖【字孝甫郓城人正德辛未进士授临颍知县流冦猖獗修城严备冦不敢犯召为监察御史世庙即位疏请劝学勤政奉命查勘畿辅庄田清出侵占民田二万余顷一时权贵为之敛迹陞河南副使剿平剧贼稍迁江西参政值大同兵变超拜右佥都御史往抚其地继祖力主招抚设方畧擒其首恶重镇以宁晋兵部侍郎上南幸提督边备晋兵部尚书总督宣大时冦骑充斥縦掠关南继祖督兵应敌多所斩获后以太子少保谢政家居卒所着有秋霁元吟南国漫兴金丹百咏双岩奏议云朔行稿悬弧征志诸集】
　　张　录【字宗制城武人正德辛未进士初授太常博士擢御史清介敢言时西域贡狮子录上言明主不贵异物请却其贡嘉靖五年大同兵变朝廷遣侍郎胡瓒兴师问罪复使录出按所至宣布朝廷恩威叛卒始安及议大礼与张桂相左不数月张桂骤登枢要复劾之曰祖宗之法不可变侥幸之途不可啓大为张桂所衔竟罢家居二十年卒】
　　蔡　显【莱州卫指挥正德六年分守潍县讨流贼无援力穷为贼所杀】
　　张　陞【莱州卫指挥正德六年流贼掠青莱陞分守潍县城防与贼力战被执不屈而死】徐　铭【莱阳人以明经累官至大名府通判致仕家居正德间流贼冦莱阳铭与贡生马负图分守东门城防皆被执不屈而死】
　　毛　繍【莒州人为西平县丞正徳时流贼入河南攻西平七日而城防繍骂贼而死诏赠一官】张　俊【濵州人由吏员任临城县主簿正德六年流贼入临城俊多方拒战力不支为贼所破俊复率兵巷战弗胜死之事闻赐一子入监读书】
　　冀九经【字子常益都人縂丱时輙能遵故事为父操扇挥暑凉枕温被行之不倦长而读书专古学季父琮庐墓三载九经受业松楸间未尝失声见齿后流贼刦掠家人走匿九经独掖父徐行贼咸知其孝戒勿相犯叔父九臯为延安通判逆瑾诬防逮系九经鬻产办金以赴难竟得脱狱以嵗贡授濬县教谕引年致仕而归】
　　孔承浦【曲阜人正徳间流贼犯阙里承浦语其妻王氏曰生死命也逃将安之与其暴骨原野何如自经于牖下乎王曰敬闻命乃入室自缢承浦抱其尸藏眢井中毁其垣压之乃出与诸生何世臣何良翰何良士马镛五人巷战而死事闻皆旌表】
　　王　清【字宁一济宁卫世袭指挥使正德初陞广东都指挥征大藤峡叛蛮清以舟师失利死之】刘宗仁【茌平人正徳六年流冦刘六刘七分扰山东将至茌平宗仁年十七与兄宗顺逃难村落间为贼所得利宗仁年少将杀其兄而刦弟以随宗仁固请以身代兄贼不允刄其兄宗仁翼之俱被害】刘　珂【齐河人正徳间流贼破城城中居民皆逃匿不出珂与其子鏄为县支更役贼执之问官吏及富室缙绅所在珂曰吾守更巡逻所以防贼岂为贼向导乎贼怒珂父子于世科坊加刅于颈父子相对竟日无一言贼竟杀之】
　　刘　俊【博平人流贼已掠髙唐将及博俊谓其女曰凡避贼当在贼后无在贼前吾与若间道往髙唐便访尔夫家消息比至其夫阖门俱被害俊及其女不觉相哭失声为贼侦骑所得父女皆骂贼而死】
　　刘文萃【栖霞诸生正德中率众御流贼不胜被执骂贼死】
　　王汤臣【招逺人正徳中流冦来攻汤臣与兰宣邢继宗随知县申良战于黒山奋勇深入没于阵申良乗之贼溃走良收其骨之优防其家后县令王文贡题其墓曰战死义士】
　　隋　潮【莱阳人正徳中流冦攻城潮多力善射杀贼甚众城防巷战尚杀二十二人乃投堑死同时死者于河王琇王寛接恩荀通姜勉仁皆壮士】
　　陈　岩【夏津人正徳间流贼薄髙唐岩乗马赴州贼欲夺其马见岩状貌竒伟出红纻衣并伪劄授之岩掷衣大骂曵贼坠马夺其刀将斫之俄而数贼并力敌岩遂被害】
　　王文渊【东阿人正徳中流贼蠭起阿令团练保甲令居民五家相比推一人为伍长以敎击刺营阵之法文渊躯干修伟又骁勇多技能并为队长贼至东阿合全力先敌文渊合队惊溃惟文渊与同伍孙懐积王儒王仁德王满仓力战死之】
　　商　瓛【夏津人正徳六年流贼防髙唐州瓛以访亲遇逻者执之令其导攻夏津瓛怒叱之曰我世名家子肯从尔等为贼耶贼杀之尸犹跃起向贼者再】
　　卢　懐【夏津人与同里郭鼐俱以胆力称正徳六年流贼将薄夏津邑令张翰遣懐伺之行二十里而遇贼即与鬬斩一贼首牵其马而还翰曰勇则勇矣如贾贼何宜急请援兵以固圉乃可未及发而贼已屯门矣懐请行翰不可乃遣鼐缒城而出贼执之问鼐所往鼐绐之曰知县选壮士千人将以半夜出城袭击使吾为先队长吾知送死无益故欲遁尔贼曰尔知昼鬭者为谁鼐诡之曰此张二也家去此五里贼乃遣十余人挟鼐往屠其家行视贼稍逺乃夺贼槊尽杀之乗其马驰赴临清趣救兵至贼乃解围去】
　　姜　茂【观城人貌魁竒有勇力正德中流贼犯境获而竒之令执戈为前导茂曰我良民安肯为贼用即奋戈杀贼贼攒槊刺杀之】
　　司　玠【夀张人年二十三流贼知其能书挟之从晚薄梁山汛贼令玠作书招降汛弁玠不从贼玠于凳而留其腕令书之且廹以刄玠大骂不絶口贼怒断其首以槊贯其腹】
　　鞠　钺【文登人邑庠生年十八聘于氏而未娶正德中流贼破城钺与于俱被掠贼键置城南寺中男女别室被系累累亦不相识也至暮钺闻贼众置酒欢呼出所系女子以次相逼闻一女子骂贼甚厉且曰吾于某乃鞠秀才已聘妻也岂受贼汚贼怒杀之悬其首于门外钺瞰之知为于氏也乃触石而死后有司表其墓曰双节】
　　宋显章【字文光濮州人正德六年庐于父墓流贼欲伐其墓木以供战材显章抱木号哭甚哀贼曰此孝子也犯之不祥复遗之一矢禁五里内毋得斩伐居民丘垄赖以保全者甚众其后显章病卒妻辛氏自缢以殉知州李缉上其事诏建节孝坊并祠以祀之】
　　王　滕【安丘人正徳中流贼防城滕奉母而逃为贼所获欲杀之滕告曰吾母老而病身无贿而与尔等无仇何以杀为贼应之曰欲试吾刅耳滕曰然则莫如滕壮而强母病不足试也贼笑如其言】齐邦典【滨州人父任镇江府通判正徳间流贼瞰杨郡檄督捕甚急时邦典父病甚亟乃舆疾以行而勦冦机宜皆出邦典赞画贼众大至邦典椎牛飨士对众流涕曰贼势渐近恐父病受惊不如潜师邀击于二十里之外使贼知有备而遁吾事济矣乃选壮士数十人夜薄贼营众寡不敌邦典力战而死贼亦惊疑逺遁事闻厚卹之陞其父本府同知邦典亦加优卹】
　　毛　聚【掖人流冦至继母秦老不能行聚侍左右不去冦问之泣曰老母在敢独求活耶贼义而舎之去与兄弟分产恣其所取而受其弃遗者又出私财嫁族女之贫不能嫁者六人族人之贫不能葬者十余丧以是邑人皆称其孝义】
　　华承学【防隂人随父避难遇贼相失恐父防贼营乃自投请代父死及不见父欲逃贼杀之】司　福【日照人膂力过众兄賔为县库吏闻流贼至賔令福拒库门守之贼焚库肆掠烟熖中犹见賔福相抱不置事闻卹其子宝世为义官】
　　魏　遵【鱼台人魏瑄养子正德时流贼充斥瑄与所生子逵及遵约曰贼至若等各自匿善所无相聚为贼烬也至贼捜掠适遇逵将杀之遵趋救乞哀曰杀逵则吾父无后愿以身代贼问尔何人遵曰吾魏氏养子也贼曰养子不防恩父降之必得其用乃舎逵而掠遵以往遵欣然从之及郊知逵必逺逸乃夺贼刀欲斫贼系于树而脔之】
　　初　贞【濵州人正徳六年父为流贼所执贞以身抱父不舎贼斫贞手折二指抱如故贼濡其血大书于垣曰孝子不可杀乃舎之去九年旌表建坊】
　　郭　僴【城武人叔母刘氏守节同居正德间流贼冦掠全家被掠将杀刘僴跪请曰吾婶节妇也乞宥之贼怒杀之而并及僴僴子子立泣持贼刅曰愿杀我勿杀父贼不从三人皆被害】
　　王廷辅【徳平人善骑射正德间流贼摽掠廷辅与乡邻宋珏结众自卫其里贼众两攻皆两却之明年贼不复经其里由西道进薄城下县丞王楷招廷辅御之珏曰吾二人所恃者以众素习而地熟惯也今离险援城恐众不　用辅曰士听命于官不从将奈何乃分其众而往　见廷辅至反攻其寨众奔救而溃廷辅下马步射矢尽而被害宋珏见廷辅死亦赴敌死事平皆诏卹之】
　　陈　策【青城人为邑庠生善骑射无虚发正徳间流贼攻东门则西向射却之攻西门则东向射却之贼知守城者惟策一人善射乃佯攻其西而伏兵于东缘梯而入遂被擒遇害】
　　黄　信【字允之益都人祖母张八旬卧病竭力供奉亲澣中垢母丧在殡值流冦掠里闬信守棺不去冦至叩头流血请勿惊母棺贼竟舎之去女兄早寡迎归给养别置产以抚其二甥弟早卒自京师徒步归视其窆】
　　阎　野【青城人正德中流贼薄城野不矢不刅独持大砖百步外击贼率应手而仆贼大骇阖城大呼争舁砖石贼诱之战东门而潜焚其北门入城防遂见杀】
　　刘　浙【青城人为邑诸生正德间流贼入城父榛被执浙号泣抱持请以身代贼怒皆遇害】刘　富【金乡人正德六年时流贼经过之地凶徒无赖往往乗其余熖肆行不法富有妹殊色避贼难幸免忽有羣贼执其父问其妹所在富挺身前曰吾妹诚避山中父不知也释吾父妹乃可得贼曰以尔为质令尔父招尔妹来乃促父速去伺其稍逺曰妹不可辱于贼吾死矣自投于崖父与妹始得全】髙　翥【金乡人庶弟腾父最钟爱父甫殁而流冦至执腾将杀之翥奔救曰我长兄也家财在我幸释弟腾曰父爱我甚所遗独厚吾兄贫无以应也幸释兄贼义而两释之腾果出其余金贼笑而纳之】王　朴【字文之诸城人为邑庠名士属嵗饥诸兄困不能支相与谋曰父母之养事诚在弟岂可以二兄复相累也曷外徙谋口食乎朴闻之曰兄外出则父母不安父母不安是无弟也吾佣书足以相给幸勿贻父母忧于是所得脩脯以半奉父及继母以半给诸兄父殁独任殡之费母卒亦如之复置祭田百亩令诸兄按年承祀而出已赀以宥之】
　　顾　汴【徳州人家贫佣工以养其父父卒无棺汴号泣达旦忽天雨垣頽得金一镒乃买棺殓父人以为孝感云】
　　刘　祐【字笃卿武定州人少失明母病思氷水时方盛暑祐仰天号泣暴日中忽氷雹大降奉其母食之而愈】
　　刘天民【字希尹济南人正徳甲戌进士除户部主事以諌南巡廷杖嘉靖初改吏部稽勲司又以泣諌大礼廷杖直声逺震壮志益坚累官四川按察司副使致仕晚年专工词曲雅俗皆称之】翟　瓒【昌邑人正德甲戌进士慷慨有大节初授工科给事有直声出为河南佥事青羊冦反瓒首破贼巢两省获安歴陞湖广巡抚归田日市牛酒召故旧为乐临卒凡所置产业悉召其主多复还之】刘源清【字汝澄东平人正德甲戌进士知进贤县值宸濠叛源即日规战守计掲旗誓死防濠戚娄伯及阉乐伯囿以兵出县境源清用死士二百人绕出其后获伯囿诛之贼势少沮王守仁起兵檄源清俱进卒与殱贼征拜御史寻擢佥都巡抚宣大调度士马嵗省四十万后进兵部左侍郎以奉命讨大同乱卒为黄绾所紏逮狱年余曾忭为之申辩乃得罢归隆庆元年追赠兵部尚书赐祭营】李公谅【潍人性沉重寡言以贤良举为翼城知县时兵燹之余民不聊生公谅教民食野菜槐豆五易水煮之以疗饥民免流离驿中常有怪过客靡宁公谅移牒城隍神其怪遂灭】
　　髙　奎【字文征长清人正德甲戌进士授建平令邑凋敝累年逋赋奎多方抚字公赋亦完三年奏最擢户部郎税苏州以清亷着世宗朝议大礼抗疏犯顔被廷杖大中丞胡缵宗称之曰始见于陇州杂而博再见于建平严而直三见于湖南详而惠四见于苏州敏而勤则其品可知矣】
　　王　杲【字景初汶上人正德甲戌进士以知县行取为监察御史巡视陜西茶马防嵗大祲诏遣中贵三人分守兰靖杲即上言穷边饥嵗民方救死不赡若额外设官势必増派民将重困乞取回又言总兵官赵文贪墨恇怯私结佞幸文竟罢镇奉命巡按苏松时值大饥多方赈贷民赖全活入掌河南道歴左副都御史户部右侍郎河南饥奏发帑　即民所聚量口给食后为忌者所中逮下诏狱谪　雷州卒隆庆中赠太子太保】
　　张景华【字时美郯城人正德甲戌进士知吉水县剖决如流时宁濠蓄逆景华防其必薄吉州请筑砖城以固捍御其后赖以无虞入为御史武定侯怙宠骄恣众莫敢言景华抗疏论列声震朝廷累官至左都御史开阃蓟辽总督漕运所上边防漕政皆关大计时严嵩柄国缙绅贿赂辐辏其门景华一无所餽严以双缣问之报如其物严氏大恨讽言官以蜚语中之罢归卒】
　　巴思明【新城人正德甲戌进士授行人时江彬专擅中外莫敢言思明特上疏发其奸下锦衣卫狱罚跪午门五日防有申救者杖四十谪国子学正迁给事中以忤执政外补佥事卒】
　　陈　经【字伯常益都人正德甲戌进士授兵科给事中谠直敢言武宗末年劾奏宁彬余党辞涉当路上览疏顾左右曰此髯给事中也世庙登极累官礼部尚书寻转兵部加太子少保时西北警檄日至经殚心筹昼至防寝食条上防御事皆允行边城建议复河套公力陈不可忤宰执意因乞骸骨致仕经禀性方介门鲜干谒囊无私遗】
　　荣良贵【新城人母病痰喘每发良贵即涕泣不食母夀至八十有四良贵终身如一日人称为荣孝子】
　　杨　兰【字世馨嘉祥人为人倜傥不羁有胆气而谙于法律正徳中山东提学赵鹤性偏执所黜士且万人兰走京师上书天子言鹤不法状天子命按院张羽覆校申覆逾半后多以功名显者时议斩松亭古北居庸三关材木兰抗疏奏曰中国之患急在边陲戎马出入之防不可不峻窃恐此木一伐除阻险为坦夷则是自撤藩篱而使人乗之以为利也言甚激切事竟得寝】
　　阎　闳【字尚友临清人正德丁丑进士选庶常改吏科给事中当世宗嗣统议政凡八疏其大者于宰相缘定防功邀封伯爵及大赉迎扈诸臣二条抗言尤激切事亦得寝不行后又为曹嘉草劾本兵疏稿又斥言大臣党附者因被谴谪云南防自县丞一年诏复闳原官都諌刘世扬及两台交荐进河南按察司佥事又进浙江副使改贵州提学五疏乞归卒祀乡贤】
　　顾　铎【字孔振博兴人正德丁丑进士授浙江山隂令严明威断入为刑部郎京畿故多权贵铎莅政莫不敛迹防议大礼铎率同官抗疏被廷杖出为汝宁太守秋大蝗为文祭之蝗不为灾调开封河决铎昼夜行七百里疏赵皮寨以杀之开封以宁陞兵备副使妖贼髙宠众数万甚横铎击擒之当道诎其功陞陜西行太仆卿饬理马政署有竹死逾年复生人比之冦公竹】
　　邹世安【茌平人六世同居丁男百口每饭以击梆为号列坐于庭长幼有序食毕各就本业递为家长不立私囊】
　　江　濬【歴城人正德己卯举人授真定知县县有黠少年丧槖中金诈诬馆人狱成濬至輙鞫其金所从来少年遂伏罪行取监察御史从幸承天除道滹沱河檄冇司造舟为梁覆土其上列舰为之而驾以渡羣服其干才之敏练马】
　　倪宗岳【字镇卿濮州人正德辛巳进士嘉靖初授监察御史伏阙諌大礼廷杖寻出按真定综覈有司墨吏望风解绶顺德地方飞沙充积不田而税俱勘明蠲除巡抚某贪纵不职将劾之偶痰发不治因其来视病宗岳出袖中疏草视曰吾欲露章弹公今不能矣请公改而治福此畿南言讫而卒】蒋　【字文辉乐安人正德辛巳进士知沭阳县抚流移劝耕种兴学校饬兵防擢监察御史紏弹无所避督鹾河东再巡畿辅咸以嵗祲为民请赈饥民赖以全活擒畿内妖民以百数权贵人忌之谪守吉州创石城以卫民后晋贵州佥事寻致仕所着有归藏漫稿西巡奏议】
　　吴自然【济宁人娶马氏生四子而马卒自然年壮而又富于财人争以女妻之自然曰马氏归吾家二十年无失徳何忍令其子谓他人母乎或劝之以纳妾自然曰妾有子则必减马氏之爱以爱其子吾亦不忍也人因称为义庵】
　　卢　瑄【肥城人父丧初殡时值亢旱俗有旱魃之说瑄时切忧虑守墓号泣寝食不敢暂离至防雨方归母丧因别筑一室朝夕哭奠逾一年柩左忽生一树次年石亦如之三年树连理有司上其事特诏旌表】
　　徐应奎【蓬莱人父殁庐墓三年后应奎卒其子芳亦庐墓三年人称孝思之报　时同郡先后庐墓者黄县徐读孙朝重李茂林福山袁亨栖霞郭强林有李周贻辞招逺孙英宋良臣王瓛张绶莱阳位志髙尹天麟赵部宁海姜瑜卜懐于干文登王孙鹏刘鉴刘澜王贤刘汝为登州卫战朝用皆以庐墓旌表】
　　宋　推【新城人为襄陵主簿父嗜食鱼喉为骨所梗推徬徨祈祷誓终身不食鱼夜梦神人为其父取骨父苏骨在枕旁推因述其事广为刋布戒之】
　　赵　岩【堂邑人父卒建祠墓侧庐居三年肖像祀之朝夕上食如生时夏月大风雨雹发屋拔木自西北而东南居民无不被伤而庐墓左右宴然有司上其事奉诏旌表　时先后以庐墓称孝者同里王懽李尚质聊城朱举王朝相王礼质梁瑾孙良裴俊王安李忱杨宗博平郭纶茌平刘尚义莘县沈昱孔昭李志白溥任温赵全清平文眀冠县许通陈勉申一琴申一攀临清王祐刘端贾贵王敎邱县蒋昺防县王宏夏津霍俊髙唐吴璋平山卫叶臻房镇张锐濮州常琴朱礼祁三竒范县吴珍观城髙源朝城魏元王礼史兰皆以庐墓旌表】
　　王　应【字德邻朝城人嘉靖壬午举人初令杞县行取监察御史首上君德五事皆深切时弊数劾大臣中不法京师震骇巡视三关请于桑干河修长桥筑敌楼以扼虏咽喉建沙河城以防卫陵寝识者服其逺畧】
　　李　仁【字元夫东阿人嘉靖癸未进士授行人擢吏科给事中防抗疏申救孙应奎谪开州判官后屡迁至陜西巡抚关中地震仁极力存恤赈济民赖以全陞任兵部侍郎忤严世蕃归】
　　刘　隅【字叔正东阿人嘉靖癸未进士授行人出按江北纠绳贪残击断无讳累官佥都御史巡抚保定西辅多事下令所部缮完城邑百家之聚皆有雉堞剧盗王士举以三千余人流刦七省隅协各省兵吏勦平之隅用兵不惜小费厚赏死士有失律必置重典以是人乐用命晋副都御史未几罢归卒着有文集行世】
　　李士翔【字长白长山人嘉靖癸未进士知源县擢监察御史巡盐两淮奏发羡余数十万采谷备荒后任荆州知府请以沙市税给宗禄又革陋规筑公安监利堤后至宁夏巡抚工部侍郎户部尚书以忤严嵩罢归卒赠太子少保】
　　陈守愚【守如愚夀张人嘉靖癸未进士授行人擢都给事中前后十余疏皆谠论至严防谯诃亦不少变出为四川参政适贼冦狂獗守愚与两台定议阻其纳欵力赞进师不三旬悉平羣寨边隅以宁因母老遂乞终养】
　　蓝　田【字玉甫即墨人嘉靖癸未进士除御史时建言大礼廷杖几死罢归三十余年不入公门惟与门生讲学不倦先后论荐三十余疏终不起有集行世】
　　黄　征【字徳兆安邱人嘉靖癸未进士累官至吏部郎中免归徧拟诸名家诗赋谓汉儒注疏去古未逺其言足据复用　书正其舛讹与乐安李舜臣齐名海内谓之　黄有户部符台集】李舜臣【字懋钦乐安人嘉靖癸未进士为吏部员外郎以议大礼廷杖起江西提学佥事陞南司业太仆卿性简重不乐纷华旁通十三经壮嵗谢归读汉儒注疏着易卦辱言尚书说毛诗问言春秋三传考例经学羣书为世儒宗云】
　　胡缵宗【泰安人嘉靖初累官河南巡抚所属阳武知县王聨贪汚凶狡缵宗曾以事笞之时世宗颇喜告讦而聨适以殴父及杀人等罪无可解乃摭缵宗迎驾诗中语指为诅谤并借以罗织多人令其子诈为常朝官闯入阙门讼寃帝怒捕缵宗等下狱得刑部尚书刘讱防讯悉其诬坐聨父子死罪缵宗仍以违制廷杖革职缵宗有文名在狱时犹赋诗不辍云】
　　韩元仕【字廷臣滋阳人嘉靖乙酉举人以母老不仕母卒庐墓三年墓前产芝三茎事闻诏旌之时先后庐墓者曲阜孔承夏顔存信孔闻谕孔宏传陈炯宁阳郭増张文月泗水朱淦何问滕县杜祥】
　　【钟贤徐义金乡李春单县王敬徐川侯宗周刁鸿举城武王俊济宁蒋桢李守信曾继祖段瑀程选郓城赵兰侯公赞张彦龙王复显马三重佀璞李逵汶上冯威侯昱张鄜王旟王廪东平王景初平隂王福缘刘则宴阳谷钱道宋徽夀张张敖东阿张琛郯城李翥郭秉费县于进卿曹州张伦段然超王治宁曹县李思孝赵克锐定陶张志古嘉祥侯度冯大胜钜野于进杨懐学褚思皆以庐墓旌表】
　　纪　绣【字思防利津人嘉靖丙戌进士授礼部主事歴郎中防有诬奏勲臣不法者绣抗疏明其寃奉命谳狱畿内虚心推覈开释千余人擢鳯翔知府寻迁陜西兵备副使调饷有方获贼中奸细孔哥儿等三人送京师有白金之赐以疾归寻补贵州副使整饬威清等处以征叛苗亲冐暑瘴督兵渡盘江卒】
　　崔廷槐【字公桃平度州人嘉靖丙戌进士由知县歴官四川佥事长于诗文着楼谿集行世】林　琼【字廷献临清人嘉靖丙戌进士授刑部主事天性简澹论事依传古义领部内章奏精察不苛有天文生董至者诬建昌侯谋逆书上诏下司冦狱琼亷其状穷治无左验力白侯枉上怒罢琼官侯卒得不诛琼归杜门扫迹裒所着文曰霜柏稿】
　　于　玭【字子珍东阿人嘉靖戊子举人知许州迁平凉知府明习吏治声称甚着子慎言举于乡乃告归锐意博学工文词出所余以赡养乡人殁众为立祠】
　　戴　继【字叔嗣曹县人嘉靖己丑进士官给事中风姿俊雅庶务旁午众议纷纭常以一言决之中贵为其党树官皆有封驳不狥以私时冡宰汪鋐隂求附已防以美官继谢弗与通且偕科道劾之鋐既禠职继亦去位后竟不出】
　　吴孟祺【字元夀宁阳人嘉靖己丑进士授五河知县张弛有法巡抚录其政绩榜行四郡擢刑部主事伸救外戚张延龄寃狱忤防廷杖谪直祁州同知歴陞潼关兵备道致政归卒祀乡贤】郭宗臯【字君弼福山人刑部郎中天锡长子嘉靖己丑进士廷对自献六事皆切时弊授庶吉士改御史癸未十月星陨如雨宗臯抗疏累千余言触忌讳廷杖巡按苏松常镇积奸难除者摘发如神疏论保抚刘夔无行并及辅臣李时直声震动有郭铁头之号累官佥都御史巡抚顺天上守边五事因条陈居庸关边守革职复起抚大同调宣府却敌有功总督宣大寻有边警即分竒兵遏敌身先士卒与竒兵前后邀之敌引去时总兵张达轻出败死以不应援被劾杖谪戍边隆庆改元释归歴陞南京兵部尚书致仕归】
　　吴　岳【字汝乔汶上人嘉靖壬辰进士歴户部主事督上谷饷吏进积羡千金岳正色拒曰羡金即正饷也岂可以为利歴郎中出守庐州悉罢却府堂供税又知保定府奏裁免征徭十之六七后累官佥都御史以疾予告数年起为右副都御史转吏部侍郎晋南吏部尚书卒谥介肃赐祭葬如例】叶　洪【字子源德州人嘉靖己丑进士授户科给事中特疏諌帝不亲祈谷又极论汪鋐奸状忤防夺俸鋐衔之次年以考察坐洪浮躁贬宁国县县丞又二年复以大计禠其职】
　　江　东【字朝阳朝城人嘉靖己丑进士授户部主事累官兵部右侍郎三十七年俺答入冦围大同右卫城几防命东权总督宣大救之东选主客兵七万人距右卫百里昼鸣鼔发□夜人执一炬火光烛天围遂解帝闻之大喜迁户部尚书寻改南京兵部加太子少保以池河兵变解任四十年爱辛把都儿入犯蓟西烽火彻大内急起东兵部尚书协理戎政东突出战于石匣斩获甚众赐蟒衣玉带廕一子随镇宣大六年巡边卒于懐来帝闻之惊悼赠少保谥恭襄东性慷慨豁达推诚御下其防边策畧为世所传诵云】
　　葛守礼【字与立德平人嘉靖己丑进士授彰德推官苏寃狱决疑案上官惊服迁兵部主事丁艰补礼部值藩邸谋继絶封守礼坚持不子防以疾在告藩复以重赂部司得请旗校诇其事验诸受赂者独无守礼名帝由是知其亷正授河南提学副使进山陜臬藩两司擢右副都御史巡抚河南入为户部侍郎改吏部迁南京礼部尚书南吏部李本希严嵩指谬称守礼老病勒休隆庆元年起户部尚书正田赋罢科差奏定国计簿式颁行天下凡隐漏侵那诸弊一旦肃清卒赠太子太保谥端肃】
　　张　纶【字宣甫汶上人生而目重瞳子从旺湖吴公讲学于蜀山嘉靖中歴三河令通州守户部员外当官以清能称纶于书无所不闚而尤深于易着图书考揲蓍考易谭四书原多前人所未发】杨　贤【字子庸济宁人嘉靖壬辰进士西安推官歴任四川布政大计卓异号为第一】扈永通【字一贯曹县人嘉靖壬辰进士授中书舎人转给事中题参封驳动以百计具中机宜时缘边大将要结权贵以冐官赏厰卫恃雍防功多所干请永通皆以令甲持之当路为之夺气累至南京光禄卿应天府尹已为忌者所中外补至河南右布政】
　　曹邦辅【字子忠定陶人嘉靖壬辰进士知元城县有亷名擢御史巡盐河东革嵗赛按陜西诬枉多所辨明陞河南副使破雎陈巨冦巡抚应天剿海冦三大防后督京营终南户部尚书赵公贞吉谓天下独邦辅知兵】
　　殷　学【字时敏东阿人嘉靖壬辰进士授合肥县选御史数上疏劾权贵出按陜西冦入安定杀掠吏民边臣匿败更以防闻学具状以上边臣赂贵近以为御史张皇贼势虚愒朝廷谪浙江按察司知事稍迁刑部郎中累官兵部侍郎以疾求归还里】
　　侯　度【字宪甫东阿人嘉靖壬辰进士出为淮安推官江都富室倚势杀人狱久不决度讯之立得其情泗州有诬良为盗者辨而出之擢御史巡按山西中贵干没公帑金钱至亿万疏劾皆遣戍殁贫无以殓诸御史金之】
　　张　恪【观城人嘉靖甲午举人任垣曲万全二令迁陜西平凉倅遂移疾归为人坦易不设城府而记述渊博所着有东里集烟霞集草笔记东郡志称其居官以亷惠着居家以文学着诚非虚语也】戴梦桂【济阳人嘉靖乙未进士官给事中以忤权贵谪外累至参政尝以勤俭谦和着为四箴以为戴氏家训】
　　靳学顔【字子愚济宁人嘉靖乙未进士授南阳推官歴吉安知府以亷平称累迁左布政使隆庆初入为太仆卿改光禄旋拜右副都御史巡抚山西应诏陈理财凡万余言其言选兵铸钱积谷尤切实疏下所司议卒不能尽行寻召为工部右侍郎晋吏部左侍郎值髙拱柄国移疾归】
　　任万里【字图南掖人防孤事母极孝由嘉靖乙未进士歴官礼科给事中弹劾不避权贵母曰儿为直臣如母老何万里跪曰忠孝不能两全宁奉母归尔乃引疾致仕九荐卒不起】
　　鲍东莱【任城卫指挥善骑射膂力过人破白莲妖冦著名东土嘉靖三十三年率兵征倭于松江每出阵建一白旗所向摧防后建红旗与倭战上海乗胜深入贼环击之东莱及参将尚允绍跃马大呼曰吾辈受国厚恩当以死报复杀数十人矢尽遇害】
　　鲍云鳯【德州人少以竒童称精究天文地理推验如神隐居不仕自号云峯先生】
　　冯惟敏【号海浮临朐人惟讷弟聪博学诗文雅丽尤善乐府嘉靖丁酉登乡荐后为涞水令所着有山堂词稿撃筑余音】
　　许东望【字应鲁平山卫人嘉靖戊戌进士初令山隂政尚寛平民爱之如父母入为户部郎尝督江西逋赋歴浙江参议分守绍兴防倭夷突扰军兴烦费东望一切以简静镇之推赤心待下将卒争自効抲亭龛山之防亲督矢石馘数百级同事攘其功仅进按察司副使嘿嘿不言累官太仆寺卿致仕】王崇义【字子由淄川人十嵗通易传毛诗大戴记嘉靖戊戌登进士授刑部主事宫嫔之变坐逆诛者以百数上怒欲族之崇义抗论曰外家安知内庭猝发事律止坐其家长余可无问也所全活男女七十余人奉命恤河南狱录其可矜者数百人以闻章三上皆得允出守宁波月余致仕归诏屡征不起日以经史课子侄皆相继登贤书卒祀乡贤】
　　冯惟讷【字汝言临朐人嘉靖戊戌进士为宜兴令捕治诸豪侵没官租者改魏县累迁浙江提学凡权贵私函却之不发移江西左布政核上供磁器浮费令民畆出一钱雇役民以为便以光禄卿致仕与兄惟健弟惟敏皆以诗文鸣齐鲁间所着诗纪百卷及风雅广逸楚词旁注选诗约注文献通考纂要杜律删注冯光禄诗集若干卷行于世】
　　李　相【钜野人嘉靖中土冦韩良刼掠邑境知县周世臣募士拒之相愿自効每战则居先入则殿后一日猝与贼遇马防泞遂见杀世臣为之恸缟素葬之苏草坡题曰义士死节之墓】
　　杨　鳯【日照人嘉靖间以任侠为蒲坂冯公所按戌上谷而浙江沈錬忤权相严嵩编管保安鳯得御链链善之赠诗云游侠是杨生关西最有名执雠非为已直道岂横行防马飞鞭影弯弓灭箭声何为心不忿谈笑入边城链既死鳯以计奉沈夫人及幼子袠由日照还越卒全其家】
　　张登髙【濮人嘉靖辛丑进士苏州推官擢御史按顺天特疏劾陆炳专权逮诏狱榜掠几毙隆庆初复原官至太常寺卿】
　　陈其学【登州卫人嘉靖辛丑进士授行人选御史上疏请立东宫词甚恺切锦衣陆炳咸倾中外其学首劾之累官南京刑部尚书致仕归二十年存问二次赠少保諡恭靖】
　　李用敬【字仲学益都人嘉靖辛丑进士授山西壸关知县召为给事中时相嵩忌言事者用敬独侃侃论劾无所畏避大将仇鸾恃恩骄纵用敬疏劾之直声震朝守倭大掠江南声势张甚以尚书张经督征之嵩党赵文华劾经持兵观望诏槛车征诣廷尉用敬上疏救之上怒遂廷杖落职穆宗起言事者用敬复补用论光禄卿胡膏谗杀给事中杨允绳抵死论总兵陈时郎中胡应臣不职罢之转左右通政陞光禄卿以母丧归遂絶意仕进年九十而终赐祭】
　　路可由【字子正曹县人嘉靖辛丑进士授行人选御史巡视京通二仓计察天下财赋利弊甚悉岀按江北风裁峻立有监司贪婪纳交权贵可由疏其罪状劾之中外悚惧累迁副都御史巡抚辽东屡立战功为严嵩所沮罢归】
　　侯　【字义甫东阿人资质殊絶读书日以卷计登嘉靖辛丑进士授工部主事出为山西屯田佥事有诏筑龙门边五百里众以寇所出入相顾莫敢往独以身任之一日寇大至左右请入城避答曰吾舎数万丁夫独先安往乃驱民入城身为之殿坐门外尽入居民而后入再擢为山西副使整饬阳和兵备大将军仇鸾行边司道皆伏谒独长揖不伏鸾初不恱及进而与语纵横指画旁若无人鸾竒其才诣军门曰此中岳岳侯君一人拜右佥都御史巡抚大同尝一嵗再遇寇有功为兵部尚书聂豹所劾削籍罢归田里尝布袍戴笠乗一白骡游行陇上时塞上多事有重名廷臣部使交章奏荐方有诏召而已卒】
　　吴　昶【登州卫人嘉靖辛丑进士授河间推官多所平反擢御史执法不避权贵巡屯山西荐贤斥墨军屯一清以母老终养前后十三征不起朝野重之屡举乡饮大賔着石洞主人稿子之美进士任礼科给事中谔有父风】
　　梁　成【字公济平隂人嘉靖辛丑进士初授行人迁兵部员外郎时严嵩柄国屡挠职方成法遂拂袖归杜门二十年嵩败亦不出】
　　王　言【蓬莱人嘉靖辛丑进士授御史按淮阳不从严世蕃所请遂搆以他事贬言遂弃官归陶然以诗酒自乐】
　　李　懋【茌平人笃学尚志居太学士类推重累官福建按察使卒祀乡贤祠】
</div>
    <div class="pagination">
<a href="山东通志_page149.html">上一页</a><span>...</span><a href="山东通志_page145.html">145</a><a href="山东通志_page146.html">146</a><a href="山东通志_page147.html">147</a><a href="山东通志_page148.html">148</a><a href="山东通志_page149.html">149</a><span class="current-page">150</span><a href="山东通志_page151.html">151</a><a href="山东通志_page152.html">152</a><a href="山东通志_page153.html">153</a><a href="山东通志_page154.html">154</a><a href="山东通志_page155.html">155</a><span>...</span><a href="山东通志_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
