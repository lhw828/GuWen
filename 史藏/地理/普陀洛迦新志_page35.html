<!DOCTYPE html>
<html>
<head>
    <meta charset="UTF-8">
    <title>普陀洛迦新志 - 第 35 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普陀洛迦新志 - 第 35 页/共 64 页</h1>
    <div class="content">
　　名照宁，奉化人。为普济寺知事，秉公竭力，不辞辛勤。（旧志） 

通哲 

　　如迥七世孙，重修梅岑庵。爱诗文，喜花木。勺波拳石，盈列几案。俨然有岩沼之观。（裘志，精蓝梅岑庵下。） 

普授 

　　寂童孙。康熙内徙时，各僧俱以蓄积辎重为事，授独取寺中志板，负藏郡中。播迁后，寺中文献，赖以不坠。康熙二十三年甲子展复后，授率徒广懋等，启辟故土，日就宏远。所交多云闲名公硕士。后专志华严，每有自得。一日制衣二件藏柜中，众问之，曰：我有用，汝等不知也。未几，病逝，子孙取所藏衣殓之，盖预知时至者。（旧志，精蓝隐秀庵下。） 

手量 

　　康熙二十八年，重建无垢庵，勤修密诣。广行方便，亲仁爱众，游方者多称焉。（旧志，无垢庵下。） 

通溟 

　　康熙时僧。自罢参归隐，修葺故宇，真操实履，德行著闻。普济寺春冬戒，屡请为羯磨。（旧志，清凉庵下。） 

大晓 

　　名实彻，江苏崇明陈氏子。康熙二十四年乙丑生，童年纯朴，不事浮华。父欲联姻，坚志逆命。年二十三，依普陀旃檀庵天语和尚剃染。越岁，就普济寺珂月和尚受具。随侍本师，住鄞县圣寿寺，命监院事。两阅春秋，诣显圣参丹岩和尚，与同参但憨多所问答。复请益于双鉴。以为大事了毕，往临安住山，忽染大病，自觉所得未是究竟。病愈，复诣诸方参请，无有能发疑情进步者。自誓入终南住石洞，了此一生。偶一晚，站于洞口，云雾晦冥，忽见电光一烁，豁然大悟。说偈云：奇哉奇哉甚奇哉，闪电光中正眼开。明暗两条生死路，谁知无去亦无来。始觉从前所得之非。自后每坐，竟忘日月。开眼见世界全空。忽觉秀雄峰，倒至面前，顿然一惊。说偈云：本来非色亦非空，无我无人万象同。能所掀翻谁是主，堂堂不是秀雄峰。从此自信，不复作出山想。有同参言：古人悟后，必须见人。力劝出山。闻香林月，行道钟山，遂往亲近。互相契合，付以南涧源流。未几，月因病退席，织造曹公，同本寺耆旧，请彻继之。及月寂，彻守龛，心丧三年。力行祖道，十有二载。后又应织造海公奏请，住金山江天寺。彻见法道式微，狂澜日下，刻苦励众，尽力恢弘。海内衲子，无不仰望。越十三春，退隐海州。毗陵士庶钦其德，敦请主天宁席。入院后，百废具举。乾隆十六年春，圣驾南巡，幸寺，问答深契圣心。丁丑，复钦命赐紫。（乾隆二十二年）是岁仲夏示微疾，画圆相云：未入娘胎恁么来，湛然正眼古今开；了知非我非世界，无边无际乐无涯。偈毕以终。世寿七十二。（按二当作三）戒腊四十九。（采访，据塔铭。） 

恒学 

　　名能积，四明王氏子。自幼勘破浮华，希求出世。及壮至普陀，投入东天门分支悦岭庵，礼霖仓为师。受具于怀中，得法於陵云。传临济正宗第三十八世，得受正法，名达积。专心向道，笃志焚修。菩萨顶，（即白华顶，亦名佛顶山。）高五里余，有梵宇，创自明季。其后兴废无常，惟存石亭供石佛而已。一日积游其顶，于其平旷处，忽见石刻慧济禅林四字，遂存兴建之志。叩辞师长，誓愿募缘。渡吴江，寄迹黎里，结茅乍川，行鱼五载，备尝辛苦。后得黎里善信，首助千金。从而乐输者日益众，遂于乾隆五十八年，开始建造。不数年，殿宇堂寮俱告竣。并自郡城铸钟，由海船载至山后，其路甚陡，百余人牵曳弗能上。越三日夜梦佛曰：钟可上矣。醒即督工运钟，顷刻至山上，显有神助。当殿宇兴工之日，于土中得木雕僧首，面目清臞似积。其徒装金，偕积像供养于影堂。意是前朝得道和尚，化身以了宿愿者欤？嘉庆元年开钟板，挂单安众。其时缁流归向，恐香灯饔飧之不给。于朱家尖中和庙前，置买田产，以供四方朝山伊蒲之需。复定每日五堂功课，二粥二饭，以己统率之，至今犹守其遗规。而慧济寺之名大著，积遂得为开山之始祖。嘉庆六年辛酉示寂。世寿五十有八，塔在北天门左。其徒一泉，名仁源，越州人。登泉，名仁舟，山阴人。俱能恢宏法道，振作宗风。建上客堂，修圆通殿。约身厚物，葺敝补残，为克家之令嗣。登泉，世寿六十有六，塔在佛顶山左。登泉徒顶顺，建雷祖殿，后山篷。又建半路亭，及龙树殿于道头，为僧众往来憩息之所。世寿五十，塔于佛顶左。顶超，名圣光，江苏人。得法于朗如，重兴镇海梵皇宫。并置穿山田六十亩，助梵皇宫，及慧寂寺。道光十二年回山，主佛顶席十一载，建方丈室五闲。二十三年，公推为普济寺住持。二十六年寂。世寿六十六，塔于海天佛国之左。（秦志，恒学传，采访。） 

在经 

　　名昌茂，绍兴人。年二十五，出家于普陀积善堂。诣鄮山舍利塔前，然指供佛。遍参名山知识。晚年住苏州松云庵。终身供奉阿弥陀佛，及地藏菩萨。见人辄谈因果，劝修净土。归依者盈千。生平不放焰口，曰无德行故。受人银钱，随受随施。尝刊佛经数种，及万善同归等书。又铸大钟三具，发愿度地狱众生。道光二十八年，正月二十三夜，忽患胃病，自知将终。礼佛诵经，益加严密。命邀归依弟子某某来。时夜将半，侍者劝待天明。曰：白菩萨至，吾定四更时去矣。口中念佛不绝。令沐浴更衣，果至四更危坐而逝。年八十三。阇维，得青白色舍利十余粒。（净土圣贤录续编） 

贤良 

　　黄岩人，始为僧于普陀洪筏堂。道光甲申，驻锡上海三昧庵。徒跣行鱼十余年，积募资以修庵。又购地大南门内，建洪善庵。素持大悲咒，能咒碗水升高不溢。谓饮之可治病，颇验。同治甲子六月示寂。（上海续志，僧道补遗。） 

信真 

　　名空修，鄞县陈氏子。童年受书，不喜艺业。知有教外事，立志脱白。亲在不忍离割。年二十二，（天童志，作二十一。）亲事毕，投普陀佛顶山慧济寺定育剃发，即受具于宁郡白衣寺。宿根焕发，得上品戒。后得法于慧济顶超。道光二十八年，（天童续志，八作九。）主席慧济。统理大众，五时功课。枯淡高风，远近景仰。咸丰三年，宁郡缁素，敦请主天童寺席。天童为两浙名蓝，禅宗钜刹。修入院，宏阐宗风。凡有信施，惟修殿宇。期满，退隐佛顶，重复主席本寺，至同治九年退院。前后计主本寺席二十一载。春秋愈高，行持愈勤。闻善举，不吝资财。如杭州海潮，定海南郊之体仁局，长涂之揆文义塾，皆有义助。世寿八十有二，僧腊六十有一。塔在海天佛国石左。法裔通智、觉道，别有传。（项尔寿撰塔铭，天童续志，采访。） 

净禅 

　　名圣德，山西平阳人。幼年便持居士之行。进香普陀，为病魔所困，遂出家。次年投天童纳戒。未几，回普陀，参信真修公，久之不能洒脱。又依清玉，获印证，乃受杖拂。天资颖敏，体貌魁岸。起废支衰，踊跃奋进，故所至皆成宝坊。至二时殿堂，钜细坡事，无不躬临其间。俨然有古人一日不作，一日不食之风。先住蛟川梵皇宫，次迁招宝山。光绪十年甲申，升席天童。适值改革寺规，众留连任。十六年庚寅春，辞回招宝。逾年冬，示疾而化。世寿五十有四，窆全身于招宝之麓。（天童续志） 

德清 

　　名空行，江苏松江人。脱白于松江湛然庵，乃立山老人之孙。（故虽非在山剃染，仍列于本山出家。）历尽丛林，遍参知识，深明单传之旨。光绪十九年癸巳，应天童请。丙申春，退隐普陀常明庵。越一年，示疾而逝。塔于普陀雪浪山之麓。（天童续志） 

净守 

　　名荣通，宁海胡氏子。幼业农，值桂匪乱，从征于鲍超麾下。及匪平，不乐仕进，投临善长老出家。日夕诵大悲神咒。光绪初年，募建白莲台，铺砌小道头，及龙湾路。并助法雨寺新筑涂田一百亩。弥勒、杨枝两庵，各二十亩。（采访） 

觉道 

　　定海观音山方氏子。自幼出家于普庆寺，具足于天童寺。来山访道，寓慧济寺。信真修，见其品行端方，付以寺中重任，精敏有功。光绪十一年乙酉，于弥勒峰下，重建普慧庵，大为开扩。后又筑室于庵右，额曰般若精舍，为静修之所。（以其在山兴建，终老于山，故列本山。）朝夕礼诵，不闻庵事。宣统元年夏，趺坐而逝。（采访） 

仁光 

　　处州人。年五十四，至普陀出家。初住狮子洞，后住古佛洞。宣统间蜕化。世寿九十有六。其蜕化时，预知寂期将至，趺坐缸中。嘱其徒封闭。越三年启视，肉身不坏。其徒涂以金漆，供奉洞中，香火特盛。（采访） 

开霁 

　　名耆孙，字英仲，号嚼菘，江苏淮阴严氏子。光绪初，历署浙江余杭桐庐等县。十年甲申冬，浮海登普陀，礼大士。感宿因，谒法雨寺住持化闻悟。逾年二月，祝发于伴山庵。剃派名源辉，字开霁，自号孤峰。禀具足戒于普济寺。化闻付以衣钵，法派名德辉。历主瑞安圣寿，龙游灵耀，吴兴天宁，嵊县戒德诸寺。民国二年十二月，示寂于灵耀丈室。世寿七十有六，僧腊三十。著有僧家竹枝词，西方乐四十八咏，极乐歌注释便蒙，各一卷，俱刊行。律吕图说一卷，附刊于春草堂琴谱。（采访） 

　　　　四、十方寄寓（共二十二传） 

　　　　宋 

哲魁 

　　隰洲僧，性孤硬。潜迹天童宏智觉座下，不言同乡，经十余载。觉闻欣然访曰：父母之邦，何太绝物乎！欲招至方丈。魁谢曰：己事尚未办，岂暇讲乡礼耶！曳杖而去。竟往宝陀真歇故居，禅宴月余。临终召众说法而逝。阇维，舍利无数。（德介天童寺志） 

大休 

　　名宗珏，真歇了嗣，和州乌江孙氏子。生不茹荤，年十六，白父母出家。时长芦祖照，声震东南，珏往谒，与语，奇之。建炎闲，避地浙东，居补陀岩，道价愈高。绍兴二年，开堂岳林，又住雪窦。二十九年，直阁张偁，招主天童。珏，容貌奇丽，度量恢伟。而见地明白，深造自得。死生之际，尤卓然过人。城中湖心寺僧辩公，与珏生之年月皆同。三十二年八月上浣，辩以遗书来，珏初无恙。览书笑曰：齐年既行，吾亦逝矣。翌日迎宾如平时。其晚就座，整容跏趺而逝。法嗣足庵智鉴，居雪窦。（鄞县志，引楼钥撰塔铭，德介天童寺志。） 

　　　　明 

别古崖 

　　氏族法系俱未详。善相术，其法俟夜将二鼓，或五鼓，然两炬，坐对占者，数以其炬左右，视形状气色。既得，参以所生年月，而吉凶之征，有若节契然。鄞县袁珙，尝游东海至普陀，崖见而奇之。谓曰：子眼光如电，法当以术显。因给今仰视赤日，待两目尽眩，潜布黑赤豆于暗处，俾辨之。又夜悬五彩绒线窗纸外，使映月光辨其色，所试皆中。然后悉以相家之术授珙。且曰：子后当出我右。珙果以相成祖于藩邸显名，即今所传柳庄相术是也。（鄞县志，引戴良撰袁珙传。） 

象先 

　　名真清，长沙湘潭罗氏子。年十五，补邑诸生。十九出家，依南岳宝珠剃染。二十五从宝珠礼普陀。续游天台，爱其幽旷，多圣贤居止，遂翦茨以居。宿禀台教，仰智者之风，岩栖谷饮，固其志也。始居华顶，继阅大藏于万年寺，修大弥陀忏于天柱峰，率以千日为期。为人英卓温厚，虽亲禅观，尤重毗尼。而虚己从人，无德不师，无善不采，故为四方所推重。讲席频开，学徒云集。一夕梦见琳宫宝树，弥陀三圣。清方展拜，傍有沙弥授与一牌曰：戒香熏修，悟中品往生之象。万历丁亥八月，蒙慈圣太后赐金紫方袍。戊子正月二十九日，告门人曰：吾净土缘熟，圣境冥现。此人闲世，固不久留，至夕别众而逝。茶毗，舍利红白绿三色，香气郁郁。示灭于嘉禾之龙渊寺。塔在天台云居之南陇。兵部职方司主事袁黄，为撰塔铭。（释传灯天台山志，释氏稽古略。） 

蕴空 

　　名明照，三衢江山曹氏子，性恬夷。自失怙，即以家植归兄，矢志学佛。时岛夷梗塞，未遑离俗。年二十，始于杭之梵天无用禅师，接足剃染。又以法眼未明，往投大尖山大拙和尚，授以万法归一之旨，深自服膺。既而泛南海，礼补陀，值宝珠和尚，为时宗望。见照堪为法器，传以衣钵，且诲以韬光自牧。遂诣天台，乃于万年山，诛茅居焉。住山，凡二十载，募建大雄宝殿、法堂、藏阁，焕然一新。万历丁亥秋，遣内官护送龙藏，安供山门。命照住持本山，赐紫衣御杖等物。己丑西归，世寿五十有七，僧夏三十有八。塔在天台万年寺。（释传灯撰行状） 

达观 

　　名真可，睌号紫柏。其先句曲人，父沈连，世居吴江。母梦异人授附叶大鲜桃，寤而香满室，遂有娠。可生五岁不语。有异僧摩顶谓其父曰：此儿出家，当为人天师。言讫忽不见，可遂能语。髫年，性雄猛，慷慨激烈，貌伟不群，弱不好弄，生不喜见妇人。年十七，仗剑远游塞上。至苏州阊门，天大雨，值虎邱僧明觉，相顾盼，壮其貌，以伞蔽之，同归寺。闻僧夜诵八十八佛名，心大快悦。晨入觉室曰：吾两人有大宝，何以污在此中耶？解腰缠金授觉，令设斋，请剃发，遂礼觉为师。自是闭户读书，年半不越阃。见僧有饮酒茹荤者，曰：出家儿如此，可杀也。僧咸畏之。年二十，从讲师受具戒。至常熟，相国严养翁，识为奇器，留月余。既之武塘景德寺，掩关三年。复回辞觉曰：吾当行脚，参知识，究明大事。遂策杖去。一日闻僧诵张拙见道偈，至断除妄想重增病，趋向真如亦是邪。可曰：错也，当云方无病，不是邪。僧云：你错他不错。可大疑之。疑至头面俱肿。一日斋次忽悟，头面立消。自是陵跞诸方。尝曰：使我在临济德山座下，一掌便醒，安用如何如何。后北游至京师，参遍融啸岩诸大老。万历三年南归，至嘉禾，见太宰陆五台，心大相契。每念法道陵迟，大藏卷帙重多，难为遍布。欲刻方册，易以流通，普使见闻，作金刚种。于十二年发起倡募，至十七年创刻于五台山妙德庵。董其事者，为密藏道开。又有幻余法本为之辅弼。历四年，以五台苦寒，遂移于径山寂照庵。以嘉兴楞严寺为藏板及印刷所。可初于刻藏有成议后，乃返吴门省得度师。（刻藏事，详见本山出家密藏传。）后之都门，访憨山于东海。又西游峨嵋礼普贤。继至匡庐，寻归宗故址，志愿重兴，克符所愿。江州邢孝廉，延居长松馆。可为说法语，名长松茹退。复北游至潭柘，慈圣圣母闻可至，命近侍陈儒致斋供，特赐紫伽黎。可固让曰：自惭贫骨难披紫，施与高人福倍增。儒随可过云居，礼石经于雷音寺。启石室，佛座下得金函，贮佛舍利三枚，光烛岩壑。因请舍利入内，供三日，出帑金，重藏于石窟。以圣母斋衬余金，赎琬公塔。（即石经处）邀憨山偕往瞻礼，并属作记。回寓慈寿，与憨山同居西郊园中，对谈四十昼夜，目不交睫，信为生平至快事。二十三年，憨山触圣怒，诏逮下狱。可在匡庐闻报，许诵法华百部冀祐，并拟赴都相救。旋闻南放，乃待于江浒。及会，执手叹曰：公以死荷负大法。公不生还，吾不有生日。二十八年，上以三殿工榷矿税，中使者驻湖口。南康太守吴宝秀，劾奏被逮，其夫人哀愤以缳死。可闻之曰：时事至此，其如世道何！遂策杖赴都门，吴入狱，可多方调护，授以毗舍浮佛半偈。嘱诵满十万，当出狱。吴持至八万，蒙上意解，得未减。可每叹曰：老憨不归，则我出世一大负；矿税不止，则我救世一大负；传灯未续，则我慧命一大负。若释此三负，当不复走王舍城矣！三十一年癸卯，忽妖书发，震动中外，忌者乘闲劾可，竟以是罹难。幸早见重于帝，适见奏章，意甚怜之，在法不能免，因逮及。旨下云：著审而已。讯鞫，但以三负事对，绝无他辞。时执政欲死之。可闻曰：世法如此，久住何为！乃索浴罢，嘱侍者性田曰：吾去矣，幸谢江南诸护法。说偈端坐，安然而逝。御史曹学程，以建言逮系，问道于可。闻急趋至，抚曰：师去得好。可复开目微笑而别。时，癸卯十二月十七日也。寿六十一，腊四十一。可尝教人诵毗舍浮佛偈。憨山问：师还诵否？曰：持二十年，止熟一句半。若熟二句，则死生无碍矣。如此自由安逝，乃持偈之实效。深见其悟证之高超。化后，待命六日，颜色不改。及出，徙身浮葬于慈慧寺外。次年秋，陆西源，欲致可肉身南还，启之，安然不动。缁素见之，无不感叹礼敬。乃奉归径山，供寂照庵。又越十三年丙辰，方茶毗，建塔于大慧塔后，开山笫二代之左，曰文殊台。可，遍礼诸方，无刹不至。及常游都下，上悦帝心。凡普陀敕建殿阁，皆其启奏之力。每见古刹荒废，必至恢复。始从楞严，终至归宗云居等，重兴梵刹一十五所。以未出世，故无上堂普说示众诸语。但就参请机缘开示，门人辑之，有紫柏全集三十卷，入清藏。（梦游集，憨山撰塔铭，及旧志禅德。） 

守庵 

　　名性专，昆山张氏子，少拔俗。已畜妻，育子弥周，即厌弃不恤曰：吾将为法王子，肯为人作生死冢耶？寻剃染，厕沙弥相。每往稠众中，执勤负辛如仆。喜愠不形色。或勉之曰：当作大比邱，无区区于事相。曰：某，犹形同沙弥也，若大僧吾何敢当。如是数寒暑，登昭庆戒坛，获受大苾篘律仪，篇聚凛若冰霜，方之古持律比邱不少让。或又勉之曰：当作大心人，无区区于小乘。曰：某，犹名字比邱也，若菩萨吾何敢当。于是遍礼名山，参访知识。若普陀、五台、伏牛、少室，诸大道场。宣理二大法师。遍融、古清、法堂、大千，诸耆宿，莫不服膺道味，亲炙謦欬。复登西山戒坛，增受大戒。如是又数寒暑，乃策杖南还。遇妙峰大师于杭之柯子山法华讲席，始受菩萨戒。聆法音，咨嗟悦服。旋诣华顶峰，行头陀行。诛茅为茨，煮蕨作供。十二时中，惟诵惟禅。尝言无上菩提，悟之易，而证之难，正以根器下劣耳。故经云：不于一佛二佛所而种善根。要须福慧兼修，先之以尸罗清净，三昧方得现前。余生前鲜植福，致此身善病。虽糜粥如饴，亦未尝饱食。有待若此，妨道孔多。余将为未来净土身，庄严清净报也。故浙中像教，久经废弛者，若温岭千佛塔，赤山三圣像，临海大佛像，石城百尺弥勒像，皆赖其力，焕然一新。性朴素，衣一吉布直裰，四十余年，未尝更治。持过午不食斋，终身不改。妙峰叹为今世持戒者，惟守庵一人。寂于万历乙巳，世寿七十有三，僧腊四十有八。（释传灯撰传） 

妙峰 

　　名福登，山西平阳人。姓续氏，春秋续鞠居之裔。生秉奇姿，唇掀、齿露、鼻昂、喉结。七岁失恃怙，为里人牧羊。十二岁投近寺僧出家，僧待之虐。逃至蒲[土+反]，行乞于市，夜宿郡东文昌阁。阁系山阴王建，请万固寺朗公居之。一日山阴王见之，谓朗公曰：此子五官皆露，而神凝骨坚，他日必成大器。当收为徒，善视之。未几，地大震，民居尽蹋。登压其下无所伤，王益奇之。乃修中条山栖岩兰若，令登闭关，专修禅观。日夜鹄立者三年。入关未久，即有悟处，作偈呈王。王曰：此子见处已如此，若不挫之，后必发狂。遂取敝履割底，书一偈云：者片臭鞋底，封将寄与汝。并不为别事，专打作诗嘴。封而寄之。登接得，礼佛，以线系项。自此绝无一言矣。三年关满，往见王，则本分事明，具大人相，王甚喜。令其往听楞严，受具戒。继又令其遍参知识。北方干燥，及到南方，朝普陀，因受潮湿，遍身生疥。发愿造渗金文殊普贤观音三大士像，并铜殿，送五台峨嵋普陀，以永供养。回至宁波，染时证，几死。旅宿，求滴水不可得。遂以手掬浴盆水，饮之而甘。次日见其甚秽，大呕吐。忽悟曰：饮之甚甘，视之甚秽，净秽由心，非关外物，即通身发汗而愈。而疥疮仍旧。至南京大报恩寺，无极法师，讲华严悬谈，憨山为副讲，登讨一净头单，以期养病而听经。每日于大众过堂，及放养息时，打扫厕室，甚为清洁。憨山亿此净头，必是高僧，遂私访之。与登订盟为同参。不久厕室不洁，憨山知登去，遂亦去寻之。登去后，回蒲州，乃于中条最深处，结茅静修，辟谷三年，大有所悟。山阴王于南山建梵宇，请登居之。又令往北京请藏经。于京师市中，得遇憨山。及经事完毕，同至蒲州。次年同往五台，卜居于北台下龙门之妙德庵。越三年，各写华严经。憨山用泥金刺血和金写。其金纸，皆慈圣皇太后所赐。登则刺舌血和朱写。各以此报罔极恩。及经毕，登拟建无遮大会百二十日。事已妥，慈圣太后，遣官来山祈皇储。遂以此功德通归祈储。过十月皇储生，即泰昌也。此会已毕，登与憨山，以大名之下，不可久居，同皆下山隐遁。憨山往牢山。登往芦芽山，结庵以居。太后命人访而得之。即为赐建芦芽华严寺，成一大道场。自此建丛林，修桥梁，铺山路者，二十余年。凡大工程，他人不能成者，一请登料理，不久即成。成则去之，不复过问。一生所兴大道场十余处，并其他工程，由登之福德智慧，与其忠诚，故上自皇帝宰辅，以讫士庶，无不景仰信从而乐施之。三大名山之铜殿，亦登所亲制。（详见本志明季檀施之末。）将终前，晋王请修山西省城大塔寺殿宇。工完，又修会城桥，长十里。工未完，登以疾还山，乃料理所建道场，通为十方常住，各得其人。向来辅助料理之眷属，悉令归万固，不留一人于余处。至腊月十九日，端坐而逝。寿七十三，腊四十余。时万历四十年。将逝之前数日，皇帝敕封真正佛子之敕黄到。及闻其逝，又赐金建塔，并令凡登所有未完之工，悉令完之。猗欤懿哉！如登者，可谓人天师表，法门砥柱矣！当其闭关得鞋底时，若非有大根行，当即气死。岂肯以此系之于项乎？况已通宗教后，为养病故，讨净头当。今人稍有见处，令彼打扫佛殿倘不肯，况厕室乎？又况偷空打扫，必致极其净洁乎？所兴十余处大道场，自己眷属一人不住。其谦卑自牧，无有我相。唯知为法为人，了无自私之念。非乘愿再来，振兴法道者，能如是乎？登一生道行功业，详具梦游集本传。今略举其大慨而已。（憨山大师梦游集） 
</div>
    <div class="pagination">
<a href="普陀洛迦新志_page34.html">上一页</a><span>...</span><a href="普陀洛迦新志_page30.html">30</a><a href="普陀洛迦新志_page31.html">31</a><a href="普陀洛迦新志_page32.html">32</a><a href="普陀洛迦新志_page33.html">33</a><a href="普陀洛迦新志_page34.html">34</a><span class="current-page">35</span><a href="普陀洛迦新志_page36.html">36</a><a href="普陀洛迦新志_page37.html">37</a><a href="普陀洛迦新志_page38.html">38</a><a href="普陀洛迦新志_page39.html">39</a><a href="普陀洛迦新志_page40.html">40</a><span>...</span><a href="普陀洛迦新志_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
