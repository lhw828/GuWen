<!DOCTYPE html>
<html>
 <head>
  <meta charset="utf-8"/>
  <title>
   北河纪 - 第 3 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北河纪 - 第 3 页/共 8 页
  </h1>
  <div class="content">
   延祐元年以大船入会通河有碍余船不得往来乃于金沟沽头两闸中置二隘闸临清置一隘闸各濶一丈止许一百五十料船得入其后民乃造长船八九十尺甚至百尺皆五六百料比至闸内不能回转又阻余船又于隘闸下约八十歩河北立二石中间相离五六十尺如舟至量长如式方许入闸
　　顺帝至正六年河决九年脱脱为丞相荐都漕运使贾鲁于帝用其防十一年四月命鲁为总治河防使是月二十二日鸠工七月防凿成八月决水故河九月舟楫通行十一月毕工【详见欧阳记】
　　国朝洪武元年河决曹州双河口流入鱼台命大将军徐达开塌塲口入于泗
　　二十四年河决原武县黒阳山由旧曹县郓城两河口漫过安山而防通河淤乃自济宁以北陆运至德州入河
　　永乐九年命工部尚书宋礼都督周长等发山东济兖青东四府丁夫十五万登莱二府愿赴工之人一万五千濬元防通河又用汶上县老人白英计于东平州东六十里戴村旧汶河口筑坝导汶水西南流由黑马沟至汶上县鹅河口入漕
　　王统十三年河决荥阳自开封城北经曹濮北冲张秋溃沙湾东隄以逹于海命工部右侍郎王永和治之至十四年五月罢役
　　景泰三年以沙湾决口久不塞运道胶浅遣工部尚书兼大理卿石璞治之五月隄成六月大河复决十二月遣工部侍郎赵荣治之复遣都御史王文祭告大河之神
　　四年二月筑沙湾决口功成五月复大决北马头河岸四十余丈运道絶复遣防璞往十月命都御史徐有贞治之始塞乃于开封金龙口筩尾厢开渠三十里引黄河水东北入漕河以济运
　　成化间开济宁西河自耐牢坡至塌塲口长九十里汶水入焉改耐牢坡闸名永通
　　治二年河徙汴城溢流自金龙口黄陵冈东经曹濮冲张秋运河命刑部尚书白昻治之役夫三十五万遂塞金龙口于荥泽开渠导河由陈颍至寿州逹于淮又筑渠堰于徐兖瀛沧之间以杀河势
　　五年河复决金龙口由黄陵冈北趋张秋絶运河而东掠汶入海命工部侍郎陈政治之未几政卒六年二月以浙江布政刘大夏为右副都御史往治决河又命太监李兴平江伯陈鋭佐之役丁夫十二万乃先防祥符荥泽上流东入于淮又防贾鲁旧河四十余里出之徐州支流既分水势渐杀乃筑张秋决口又于黄陵冈之东西筑长堤各三百余里金龙口之东西筑长堤各二百余里于是黄河东流经归德徐州逹于淮而张秋之决遂塞八年二月河功成赐镇名曰安平大夏等陞赏有差
　　十四年二月以通政韩鼎言筑安平镇显恵庙地基幷濒河堤岸
　　嘉靖三十一年大水卫河决工部员外郎周思兼督众筑塞之
　　四十四年七月河决曹县自棠林集以下分为二支其北一支绕丰县华山出飞云桥至湖陵城口漫入昭阳湖沽头一带运河湮塞命工部尚书朱衡治之先筑马家桥东隄五十余里遏河使出飞云桥尽入于秦沟乃开新河自南阳至留城一百四十一里河患始息
　　命都御史王文治河勑【景泰三年】
　　勑曰近闻南京地震江淮以北直至济宁水涨渰没禾稼逺近乏食或至流移及东昌府接连河南地方往因黄河奔溃北流散漫冲决漕河隄岸阻滞官民运输虽尝遣人脩濬尚未有经久计此皆朕所昼夜在心不遑寝食者也朕以尔为宪臣之长素有干济之才特命往理其事凡所至处茍有可以安辑国家拯济生民通顺河道一切兴利除害之事悉听尔广询博访便宜而行有应奏请及与山东河南廵抚方面府州县及公差官员会同计议从长处置者竝聴议行务在停当举之有益行之无弊凡前数事为之果有成效尔即具奏还京尔其钦承朕命毋怠毋忽
　　命户部侍郎白昻治河勑【治二年】
　　勑曰近闻河南黄河泛溢自金龙等口分为二股流经北直山东地方入于张秋运河所过闸座间有渰没隄岸多被冲塌若不趂时预先整理明年夏秋大水必至溃决旁出有妨漕运所系匪轻今以尔曾监督工程绩效着闻特改前职驰驿防同山东河南北直廵抚都御史督同三处分廵分守幷知府等官自上源决口至于运河一带经行地方逐一踏防明白从长计议脩筑防濬应改图者从便改图各照地方量起军民人夫趁时兴工务要随在有益各为经久不可虚应故事仍须禁约所司毋得指此妄加科骚扰地方凡用工军夫皆须抚恤周备毋令下人逼廹剥害违者轻则量加惩治重则送各该问刑衙门问理尔为朝廷重臣受兹委托尤须昼夜用心躬亲勤劳博采众长相机行事务使军民不扰工程易集斯为尔能事完之日尔即回京仍将修过缘由幷用过工料数目造册奏缴以凭查考故勑
　　命工部侍郎陈政治河勑【治五年】
　　勑曰朕闻黄河流经河南山东南北直平旷之地迁徙不常为患久矣近者颇甚葢旧自开封东南入淮今故道淤浅渐徙而北与沁水合流势益奔放河南兰阳考城山东曹县郓城等处俱被渰没势逼张秋运道潦水一盛难保无虞廷臣屡请脩濬且言事连四省不相统摄须得大臣总理庶克济事今特命尔带同本部员外郎陶嵩署员外郎事张谟前去会同各该廵抚廵按督同布按二司直府卫掌印并管河官自河南上流及山东直一带直抵运河躬亲踏勘计议何处应防濬以杀其势何处应脩筑以防其决防计桩木等料若干着落各该军卫有司措办然后相度事势缓急工程大小起倩附近民相兼在官人夫趁时用工务使民患消弭运道通行不可虚应故事然此系国家大计凡事有相闗及勑内该载不尽者聴尔计议停当便宜而行文武职官敢有怠慢误事者轻则量情责罚重则文职五品以下径自送问四品以上幷方面军职参奏尔受兹重托尤当昼夜筹画勉图成功仍抚恤下人使皆乐于趋事则工易完而人不怨斯无负委任其勉之故勑
　　命副都御史刘大夏治河勑【治六年】
　　勑曰朕闻黄河自宋元以来与淮河合流由南清河口入海所经河南山东南北直之境迁徙不常屡为民患近年汴城东南旧道淤浅河流北徙合于沁水势益奔河南之兰阳考城山东之曹县郓城等处俱被渰没逼张秋有妨运道先命工部侍郎陈政防同各该廵抚廵按等官设法脩理今几半年未及即工而政物故有司以闻朕念古人治河只是除民之害今日治河乃是恐妨运道致误国计其所闗系盖非细故且闻陈政所行多有非宜故诏有司防举佥以尔大夏名闻故特陞尔为都察院右副都御史往理其事尔至彼先须案查陈政所行事务酌量其当否当者绪续之否者改正之会同各该廵抚廵按都布按三司及南北直府州掌印官竝管河官自河南上流及山东两直河患所在之处逐一躬亲踏勘从长计议何处应防濬以杀其势何处应脩筑以防其决及防计椿木等料有无而设法分派军民夫役多寡趁时起集必须相度地势询访人言务在万全毋贻后患然事有缓急而施行之际必以当急为先今已春暮运船将至勑尔即移文总督漕运廵河管河等官约防自济宁循防通河一带至于临清相视见今河水漫散其于运河有无妨碍今年船往来有无阻滞多方设法必使粮运通行不至过期以失岁额粮运既通方可遡流寻源按视地势商度用工以施防塞之方以为经久之计必须役不再兴河流循轨国计不亏斯尔之能此系国家大事凡勑内该载不尽事理尔有所见或人言可采聴尔便宜而行一应文武职官敢有怠慢误事者轻则量情责罚重则文职五品以下径自送问刑衙门问理四品以上竝方靣军职参奏尔受朝廷重托尤当画夜筹昼勉图成功不许茍且麤率劳民力于无用糜财用于不赀以致生他变仍须抚恤下人使皆乐于趋事则功易完而人不怨斯无负于委任其勉之愼之故勑
　　命平江伯陈鋭等同刘大夏治河【治七年】
　　勑曰朕惟天下之水黄河为大国家之计漕运为重即今河决张秋有妨运道先命都御史刘大夏往治之未见成功兹特命尔等前去总督脩理尔等至彼防同大夏相与讲究次第施行仍防各该廵抚廵按幷管河官自河南上流及山东直河患所经之处逐一躬亲踏勘从长计议何处应防导以杀其势何处应补脩以防其决何处应筑塞以制其横溃何处应浚深以收其泛滥或多为之委使水力分散以泻其大势或防塞竝举使挽河入淮以复其故道虽然事有缓急而施行之际必以当急为先今河既中决运渠干浅京储不继事莫急焉尔等必须多方设法使粮运通行不致过期以亏岁额斯尔之能然此乃国家大事或勑内该载不尽事理尔等有所见闻听尔便宜而行其一应合用竹木麻铁等料应役军民夫匠人力如原先科派起集不敷方许量添不可轻信人言过为科差恒念此时濒河军民方困饥疫不幸値此大役甚不聊生万一功不成物为徒费或生他变悔之何及各该司府州县等衙门委任集办幷借用顺带夫料等项不许推调稽违误事有应奏闻者奏来处置其见用官属非不胜任者不必改委所委文武职官敢有误事作弊者轻则听尔量情责罚重则文职五品以下拿送问刑衙门问理四品以上并方面军职参奏究治尔等受兹重任必思亷以律己勤以建功广询博访事不必专于一已深谋逺虑计必出于万全仍禁戢下人使不敢怙势作威以凌人招赂爱惜物用使不至假公营私以浪费冐支所用军夫尤宜用心抚防必使劳逸均平不至失所如此则役不徒兴而大功可成矣不然则劳民力于无用之地弃民财于不测之渊咎将谁归尔等其钦承朕命毋怠毋忽
　　沧州导水记略　　　　　元王大本
　　黄河既南徙九河故道遂以湮没漳渎不与同归独行二千里防于今北海之涯其流滔滔汨汨视黄河伯仲间耳垠岸高于平地亦犹黄河之水下成臯虎牢而东也皇元定都于燕漳河为运漕之渠控引东南居货千樯万艘上供军国经用巨商富贾懋迁有无胥此焉出至元五年秋八月大河决八里塘之湾为口者三湍流滚激如万马奔突长驱而前南皮清池之境东西二百余里南北三十余里潴而泽滙而渊灶陉而蜗产焉塲圃而鱼生焉荡析离居之民相与言曰沧州古雄藩其濠深广又距海孔迩水行故地第有屯府小左卫曲防之阻无由径达泰定间乡民吕叔范抗防陈情奉防开掘以便民又为大渠以泄水莫不举手加额以承无疆之休继有方命圯族实繁有徒乘时射利遂以复塞今则牢不可破矣脱因不花者以国学上舎生闻其言慨然以为己任而不辞闻者壮其谋从之如云各执其物立于两堧破其筑若摧枯拉朽去其壅如决痈溃疣义民所趋水亦随赴始屯军先率其徒数百人盛气以待我众直而壮彼自度非敌逡廵而去事可以稽旧典而义可以激流俗也因刻石以遗后来
　　开防通河功成之碑　　　杨文郁
　　圣神文武大光孝皇帝在位之十七年江南平薄海内外罔不拱北臣顺奔走率职汶合泗分流以达东阿乃置汶泗都漕运使司控引江淮岭海以供亿京师自东阿至临清二百里舍舟而陆车输至御河徒民一万三千二百七十六户除租庸调奈道经茌平其间地势卑下遇夏秋霖潦牛偾輹脱艰阻万状或使驿旁午贡献相望负戴底滞晦暝呼警行居骚然公私以为病久矣寿张县尹韩仲晖前太史边源相继建言汶水属之御河比陆运利相十百时诏廷臣求其防未得要便以仲晖源言为然遂以都漕运使马之贞同源按视之贞等至则循行地形商度功用参之众议圗上曲折备言可开之状政府信其可成于是丞相相哥合同僚敷奏且以圗进上俞允赐中统楮币一百五十万缗米四万石盐五万斤以给佣直备器用徴傍近郡丁夫三万驿遣防事官忙逹儿礼部尚书张礼孙兵部郎中李处巽洎之贞源同主其役二十六年正月己亥首事起须城安山之西南寿张西北行过东昌又西北至临清达御河其长二百五十余里吏谨督程人悉致力渠寻毕功益加濬治以六月辛亥决汶流以趣之滔滔汨汨倾注顺适如廹大势如复故道舟楫连樯而下仍起堰闸以节蓄泄完隄防以备荡激凡用工二百五十一万七百四十有八濵渠之民老防携扶纵观徊翔不违按堵之安喜见泛舟之役于时大驾临幸上都驿置以闻上诏翰林院其为运河命名且文其碑臣等乞赐名防通百拜稽首而属辞曰谨按书以食货为八政之首易称舟楫有济川之利故大舜命禹既平水土定九州之贡赋皆浮舟达河以入冀都自兹以降汉用郑当时之言引渭至河以利西都唐用刘晏之防由汴入河以济闗辅盖京师者四方辐辏兆姓云集六师所依以疆百司所资以办不丰储积政将奚先我国家新天邑于析木之津建万亿年无疆之业规模宏逺治具周密若夫漕运流通国之大计舟车致逺功利悬絶所宜讲而行之虽费而不可省劳而不可已者今则费取于官利及于民役不逾时功埀后世加以随时丰歉权事重轻以深致曲成万物之意致国殷富由此途出臣因窃迹舆地图若近代辽氏金源氏皆尝立国当时经度曾不是思岂不以兴王之功非僻陋者所能与而前弗逮乃所以启肇建也欤先儒有言圣人在上则兴利除害易成而难废钦惟皇上开物成务迈舜禹而轶汉唐区区近代之君固无以议为也臣备属北门职在纪事之成不敢以固陋辞仰奉明诏以识岁月且推衍舆诵昧冐论著至若神功圣德之盛沛恵泽以浸八荒资始资生上下与天地同流盖非纂河渠沟洫者所能髣髴也九月日臣文郁谨记
　　濬洸河记　　　　　　　李惟明
　　洸河阅祀久渐堙乎汶沙底平相较反崇汶三尺许山水涨后其流涓涓几不接会通汶岁筑沙堰堨水如洸堰寻决而洸自若所在浅澁漕事不遄至元四年戊寅秋七月涨溃东闸闸司并上之分监遣壕寨李譲相度截斗际雪山麓石刺余十有八里堙淤为尤揆日较工知监力濬不易因言分监倩有司赞翼功庶可就监丞马兀承德为覆实备关内监禀中书允发泰安之奉符东平之汶上一县夫六千余期濬五年春剏闸未遑冬监丞宋公伯顔不花文林分治防通役先上源乃抡豪寨官岳聚统监夫千合二县权舆于六年仲春望日底濶五歩上倍之深五尺濬如式公以令史周守信奏差不花驿来任之而聚也勤敏厥职监守者不廹趋事者不缓居者不扰役者不劳未阅月工毕而深固坚完水济防通漕运无虞汶上尹王侯居敬辈状其实徴文以记余沗部民义弗获辞余闻论者谓堰壅沙以致堙洸河是得其一未知其二也近年泰山徂徕等处故所谓山坡杂木怪草盘根之固土者今皆垦为熟地由霖时降山水涨逸冲突沙土萃贯汶河年复若是以致汶沙其浩浩若彼而洸因以淤淀也设无堽城堰洸自尔奚独尤彼也闸司不知虞此直以水之盈缩民之利害为节而开闭之非知所先务矣要之洸河既濬宜令闸司严饰闸板谨杜闸口絶塞沙源勿令流沙上漫入洸后撤堰石底流又闸口涨落扒去淤沙不使少停闸水益深俾洸常受清水以输注南北役闸似繁濬洸实简此源洁流清而永益也不然以岁益无穷之汶沙注新濬有限之洸河数年之中余恐淤淀有甚于今日矣梗漕勚民后将有不胜其淘濬之患谨记
　　重脩洸河记
　　洸河乃今汶水支流也名不载于传记或因旧而加以新名尤不可知其源则出于泰山郡莱芜县原山之阳折而之南逹于会通漕运南北其利无穷会通之源洸也洸之源汶也时霖雨作泰岱万壑沟渎之间合注而之汶洪涛汹涌泥沙溷奔径入于洸此洸所以淤塡也至元六年监丞宋公濬自牐口至石刺事鑴于珉然洸之源虽通而其流犹梗公谓不防其流源将安之又恐前功徒费后患复萌使会通之津从而涸也询及其佐得壕寨岳聚所度自石刺至高呉桥南王家道口浅澁者延袤五十六里百八十歩呈凖中书符下东平济宁兼赞厥役本监及二路夫以口计者万有二千濬自至正二年二月十八日落成于三月十四日以举武计者二万三百四十有竒以尺为工计者四十万七百数同知东平路事伯顔察儿佥议少监公之功宜勒石以昭悠久乃请文于予义弗获辞遂援笔而纪其岁月
　　重濬会通河记　　　　　赵元进
　　前至元二十六年开挑会通河道南自乎徐中由于济北抵临清逺及千里各处脩筑闸坝积水行舟漕运诸货官站民船偕得通济北河殊无上源必须防瀹汶水来注于洸决引泗源西逾于兖南入于济达于任城合新河而流迩者山水泛涨上自堽城闸口下至石刺之碛□延一十八里淤填河身反高于汶是以水浅几不能接漕运今至元五年冬十月都水监丞宋公韩伯顔不花擢陞斯职遂差壕寨梁仲祥诣彼度其里歩计其人工时方氷沍地冻难便为力越明年春二月选差壕寨岳聚监董本监并汶上奉符等县人夫七千余名备糗粮具畚锸挑洗各处河身之浅公乃亲督其役朝夕无怠五旬而工毕汶泗洸济之水源源而来凑乎会通舟无浅澁之患公又见济州会源防闸二座中央天井广袤里余停泊舟航相次上下内常储水满溢方许放牐近年渐以淤淀浍水甚少今复淘濬已深水常防灔以寛栊舣夏四月公又率领令史奏差廵视源闸北元有济河旧迹河身填平水已絶流再委壕寨岳聚领夫千名挑去泥沙衍三百余歩广二丈五尺东连米市西接草桥水势分流舟航徃来无碍百姓大悦持状请予为记予乃采摭其实而书之用防于后
　　河防记　　　　　　　　欧阳【翰林学士承旨】
　　至正四年夏五月大二十余日黄河暴溢水平地深二丈许北决白茅堤六月又北决金堤竝河郡邑济宁单州虞城砀山金乡鱼台丰沛定陶楚邱武城以至曹州东明钜野郓城嘉祥汶上任城等处皆罹水患民老弱昏垫壮者流离四方水势北浸安山沿入会通运河延袤济南河间省臣以闻朝廷患之遣使体量仍督大臣访求治河方略九年冬脱脱既复为丞相慨然请任其事帝嘉纳之乃命集羣臣议廷中言人人殊唯都漕运使贾鲁昌言必当治先是鲁尝为山东道奉使宣抚首领官循行被水郡邑具得脩捍成防后又为都水使者奉防诣河上相视验状为图以二防进献一议脩筑北隄以制横溃其用功省一议踈塞竝举挽河使东行以复故道其功费甚大至是复以二防对脱脱韪其后防议定乃荐鲁于帝大称防十一年四月命鲁以工部尚书为总治河防使进秩二品授以银印发汴梁大名十有三路民十五万人庐州等戍十有八翼军二万人供役一切从事大小军民咸禀节度便宜兴缮是月二十二日鸠工七月防凿成八月决水故河九月舟楫通行十一月水土工毕诸埽诸堤成河乃复故道东滙于淮又东入于海帝遣贵臣报祭河伯召鲁还京师论功超拜荣禄大夫集贤大学士其宣力诸臣迁赏有差赐丞相脱脱世袭答剌罕之号特命翰林学士承防欧阳制河平碑文以旌劳绩旣为河平之碑又自以为司马迁班固记河渠沟洫仅载治水之道不言其方使后世任斯事者无所考则乃从鲁访问方略及询过客质吏牍作至正河防记欲使来世罹河患者按而求之其言曰治河一也有防有濬有塞三者异焉酾河之流因而导之谓之防去河之淤因而深之谓之濬抑河之暴因而扼之谓之塞防濬之别有四曰生地曰故道曰河身曰减水河生地有直有纡因直而凿之可就故道故道有高有卑高者平之以趋卑高卑相就则高不壅卑不潴虑夫壅生溃潴生堙也河身者水虽通行身有广狭狭虽受水水溢悍故狭者以计辟之广虽为岸岸善崩故广者以计御之减水河者水放旷则以制其狂水隳突则以杀其怒治隄一也有剏筑脩筑补筑之名有剌水隄有截河隄有防岸隄有缕水隄有石船隄治埽一也有岸埽水埽有龙尾栏头马头等埽其为埽台及推卷牵制薶挂之法有用土用石用铁用草木用用絙之方塞河一也有缺口有豁口有龙口缺口者已成川豁口者旧常为水所豁水退则口下于隄水涨则溢出于口龙口者水之所会自新河入故道之潨也此外不能悉书因其用功之次序而就述于其下焉其濬故道深广不等通长二百八十里百五十四歩而强功始自白茅长百八十二里继自黄陵冈至南白茅辟生生地十里口初受广百八十歩深二丈有二尺已下停广百歩高下不等相折深二丈及泉曰停曰折者用古算法因此推彼知其势之低昻相准而取匀停也南白茅至刘庄村接入故道十里通折垦广八十歩深九尺刘庄至专固至黄固垦生地八里靣广百歩底广九十歩高下相折深丈有五尺黄固至哈只口长五十一里八十歩相折停广垦六十歩深五尺乃濬凹里减水河通长九十八里百五十四歩凹里村缺河口生地长三里四十歩面广六十歩底广四十歩深一丈四尺自凹里生地以下旧河身至张赞店长八十二里五十四歩上三十六里垦广二十歩深五尺中三十五里垦广二十八歩深五尺下十里二百四十歩垦广二十六歩深五尺张赞店至杨青村接入故道垦生地十有三里六十歩面广十六歩底广四十歩深一丈四尺其塞专固缺口脩隄三重并补筑凹里减水河南岸豁口通长二十里三百十有七歩其剏筑河口前第一重西隄南北长三百三十歩面广二十五歩底广三十三歩树置桩橛实以土牛草苇杂稍相兼高丈有三尺隄前置龙尾大埽龙尾者伐大树连梢系之隄旁随水上下以破囓岸浪者也筑第二重正隄并补两端旧隄长十有一里三百歩缺口正隄长四里两隄相接旧隄置桩堵闭河身长百四十五歩用土牛草苇稍土相兼脩筑底广三十歩脩高一丈其岸上土工脩筑者长三里二百十有五歩有奇高广不等通高一丈五尺补筑旧隄者长七里三百歩表里傍薄七歩增卑六尺计高一丈筑第三重东后隄并接脩旧隄高广不等通长八里补筑凹里减水河南岸豁口四处置桩木草土相兼长四十七歩于是塞黄陵全河水中及岸上脩隄长三十六里百三十六歩其脩大隄剌水者二长十有四里七十歩其西复作大隄剌水者一长十有二里百三十歩内剏筑岸上土隄西北起李八宅西隄东南至旧河岸长十里百五十歩颠广四歩趾广三之高丈有五尺仍筑旧河岸至入水隄长四百三十歩趾广三十歩颠杀其六之一接脩入水两岸埽隄竝行作西埽者夏人水工徴自灵武作东埽者汉人水工徴自近畿其法以竹络实以小防每埽不等以蒲苇绵腰索径寸许者从铺广可一二十歩长可二三十歩又以曵埽索绹径三寸或四寸长二百余尺者衡铺之相间复以竹苇麻檾大繂长三百尺者为管心索就系绵腰索之端于其上以草数千束多至万余匀布厚舗于绵腰索之上囊而纳之丁夫数千以足踏实推卷稍高即以水工二人立其上而号于众众声力举用大小推梯推卷成埽高下长短不等大者高二丈小者不下丈余又用大索或五为腰索转致河濵选徤丁操管心索顺埽台立踏或挂之台中鐡□大橛之上以渐缒之下水埽后掘地为渠防管心索渠中以散草厚覆筑之以土其上复以土牛杂草小埽稍土多寡厚薄先后随宜脩叠为埽台务使牵制上下缜密坚壮互为犄角埽不动揺日力不足火以继之积累既毕复施前法卷埽以厌先下之埽量水浅深制埽厚薄叠之多至四埽而止两埽之间置竹络高二丈或三丈围四丈五尺实以小石土牛既满系以竹防其两旁竝埽宻下大桩就以竹络上大竹腰索系于桩上东西两埽及其中竹络之上以草土等物为埽台约长五十歩或百歩再下埽即以竹索或麻索长八百尺或五百尺者一二杂厠其余管心索之间埽入水之后其余管心索如前薶挂随以管心长索逺置五七十歩之外或铁猫或大桩曵而系之通管束累日所下之埽再以草土等物通脩成隄又以龙尾大埽宻挂于防隄大桩分析水势其隄长二百七十歩北广四十二歩中广五十五歩南广四十二歩自颠至趾通高三丈八尺其截河大隄高广不等长十有九里百七十七歩其在黄陵北岸者长十里四十一歩筑岸上土隄西北起东西故隄东南至河口长七里九十七歩颠广六歩趾倍之而强二歩高丈有五尺接脩入水施土牛小埽稍草杂土多寡厚薄随宜脩叠及下竹络安大桩系龙尾埽如前两隄法唯脩叠埽台增用白防小石并埽上及前洊脩埽隄一长百余歩直抵龙口稍北栏头三埽竝行埽大隄广与剌水二隄不同通前列四埽间以竹络成一大隄长二百八十歩北广百一十歩其颠至水靣高丈有五尺水靣至泽腹高二丈五尺通高三丈五尺中流广八十歩其颠至水靣高丈有五尺水靣至泽腹高五丈五尺通高七丈竝剏筑缕水横隄一东起北截河大隄西抵西剌水大隄又一隄东起中剌水大隄西抵西剌水大隄通长二里四十歩亦颠广四歩趾三之高丈有五尺脩黄陵南岸长九里百六十歩内剏岸土隄东北起新补白茅故隄西南至旧河口高广不等长八里二百五十歩乃入水作石船大隄盖由是秋八月二十九日乙已道故河流先所脩北岸西由剌水及截河三隄犹短约水尚少力未足恃决河势大南北广四百余歩中流深三丈余益以秋涨水多故河十之八两河争流近故河口水刷岸北行洄漩湍激难以下埽且埽行或迟恐水尽涌入决河因淤故河前功遂隳鲁乃精思障水入故河之方以九月七日癸丑逆流排大船二十七艘前后连以大桅或长桩用大麻索竹絙绞缚缀为方舟又用大麻索竹絙用船身缴绕上下令牢不可破乃以鐡猫于二流硾之水中又以竹絙絶长七八百尺者系两岸大橛上每絙或硾二舟或三舟使不得下船腹略铺散草满贮小石以合子板钉合之复以埽密布合子板上或二重或三重以大麻索缚之急复缚横木三道于头桅皆以索继之用竹编笆夹以草石立之桅前约长丈余名曰水帘桅复以木榰拄使帘不仆然后选水工便捷者每船各二人执斧凿立船首尾岸上槌鼓为号鼓鸣一时齐凿须臾舟穴水入舟沉遏决河水怒溢故河水暴増即重树水帘令后复布小埽土牛白防长稍杂以草土等物随宜填垜以继之石船下诣实地出水基跕渐高复卷大埽以厌之前船势略定寻用前法沉余船以竟后功昏晓百刻役夫分番其劳无少间防船隄之后草埽三道竝举中置竹络盛石竝埽置桩用缆四埽及络一如脩北截水隄之法第以中流水深数丈用物之多施工之大数倍他隄船隄距北岸才四五十歩势廹东河流峻若自天降深浅叵测于是先卷下大埽约高二丈者或四或五始出水靣脩至河口一二十歩用功尤艰薄龙口喧豗猛疾势撼埽基陷裂欹倾俄逺故所观者股弁众议腾沸以为难合然势不容已鲁神色不动机解捷出进官吏工徒十余万人日加奬谕辞防恳至众皆感激赴工十一月十一日丁巳龙口遂合决河絶流故道复通又于岸前通港栏头埽各一道多者或三或四前埽出水管心大索系前埽硾后栏头埽之后复埽管心大索亦系小埽硾前栏头埽之前后先羁縻以铜其势又于所交索上及两埽之间压于小石白防土牛相伴厚薄多寡相势措置埽隄之后自南岸复脩一隄抵已闭之龙口长二百七十歩船隄四道成隄用农家场圃之具曰辘轴者穴石立木如比栉薶前埽之旁每一歩置一辘轴以横木贯其后又穴石以径二寸余麻索贯之系横木上密挂龙尾大埽使夏秋潦水冬春凌薄不得肆力于岸此隄接北岸截河大隄长二百七十歩南广百二十歩颠至水靣高丈有七尺水面至泽腹高四丈二尺中流广八十歩颠至水面高丈有五尺水面至泽腹高五丈五尺通高七丈仍治南岸防隄埽一道通长百三十歩南岸防岸马头埽三道通长九十五歩脩筑北岸隄防髙广不等通长二百五十四里七十一歩白茅河口至板城补筑旧隄长二十五里二百八十五歩曹州板城至英贤村等处高广不等长一百三十三里二百歩稍冈至砀山县增倍旧隄长八十五里二十歩归德府哈只口合至徐州路三百余里脩筑缺口一百七处高广不等积脩计三里二百五十六歩亦思刺店缕水月隄高广不等长六里三十歩其用物之凡桩木大者二万七千楡柳杂稍六十六万六千带稍连根株者三千六百藁秸蒲苇杂草以束计者七百三十三万五千有竒竹竿六千二万五千苇蓆十有七万二千小石二千艘绳索大小不等五万七千所沉大船百有二十铁缆三十有二铁□三百三十有四竹筏以斤计者十有五万硾石三千块铁鑚万四千二百有竒大钉三万三千二百三十有二其余若木龙蚕椽木麦楷扶桩铁义铁吊枝麻搭火钩汲水贮水等具皆有成数官吏俸给军民衣粮工钱医药祭祀赈恤驿置马乘及运竹木沉船渡船下桩等工铁石竹木绳索等匠佣赀兼以和买民地为河并应用杂物等价通计中统钞百八十四万五千六百三十六锭有竒鲁尝有言水工之功视土工之功为难中流之功视河濵之功为难决河口视中流又难北岸之功视南岸为难用物之效草虽至柔能狎水水溃之生泥泥与草并力重如碇然维持夹辅缆索之功实多盖由鲁习知河事故其功之所就如此之言曰是役也朝廷不惜重费不吝高爵为民辟害脱脱能体上意不惮焦劳不恤浮议为国极民鲁能竭其心惠智计之巧乗其精神胆气之壮不惜劬瘁不畏讥评以报君相知人之明宜悉书之使职史氏者有所考证也
　　勅脩河道功完之碑　　　明徐有贞【长洲人武功伯】
　　惟景泰纪元之四年冬十月十有一日天子以河决沙湾久弗克治集左右丞弼暨百执事之臣于文渊阁议举可以治水者佥以臣有贞应诏乃锡玺书命之行天子若曰咨尔有贞惟河决于今七年东方之民厄于昏垫劳于堙筑靡有宁居既屡遣治而弗即功转漕道阻国计是虞朕甚忧之兹以命尔尔其往治钦哉臣有贞祗承惟谨既至乃奉明命戒吏饬工抚用士众咨询羣策率兴厥事已乃周爰廵行自东北徂南西逾济汶沿卫及沁循大河道濮范以还既究厥源流因度地行水乃上陈于天子曰臣闻凡平水土其要在乎天时地利人事而已天时既经地利既纬而人事于是乎尽且夫水之为性可顺焉以导不可逆焉以堙禹之行水行所无事用此道也今势反是治所以难盖河自雍而豫出险固而之夷斥其水之势旣肆又由豫而兖土益疎水益肆而沙湾之东所谓大洪之口者适当其冲于是决焉而夺济汶入海之路以去诸水从之而泄隄以溃渠以淤涝则溢旱则涸此漕途所爲阻者与然欲骤而堙焉则不可故溃者益溃淤者益淤而莫捄也今欲捄之请先防其水水势平乃治其决决止乃濬其淤因为之方以时节宣俾无溢涸之患必如是而后有成制曰可臣有贞乃经营焉作制水之闸防水之渠渠起张秋金隄之首西南行九里而至濮阳之滦九里而至博陵之陂又六里而至寿张之沙河又八里而至东西影塘又十有五里而至白岭之湾又三里而至李之涯由李而上又二十里而至竹口莲花之池又三十里而至大潴之潭乃逾范暨濮又上而西北数百里经澶渊以接河沁之水过则害防则利故遏其过而导其防用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至丈万九堰既设其水遂不东冲沙湾乃更北出以济漕渠之涸阿西鄄东曹南郓北之地出沮洳而资灌溉者为顷百数十万行旅既便居民既安有贞知事可集乃参综古法择其善而为之加神用焉爰作大堰其上楗以水门其下缭以虹隄堰之崇三十有六尺其厚什之长百之门之广三十有六丈厚倍之隄之厚如门崇如堰而长倍之架涛截流欐木络竹实之石而键之铁盖合土木火金而一之用平水性既乃导汶泗之源而出诸川滙澶濮之流而纳诸泽遂濬漕渠由沙湾而北至于临清凡二百四十里南至于济宁凡二百一十里复作放水之闸于东昌之龙湾魏湾凡八为水之度其盈过丈则放而泄之皆通古河以入于海上制其源下放其流既有所节且有所宣用平水道由是水害以除水利以兴初议者多难其事至欲弃渠弗治而由河沁及海以漕然卒不可行也时又有发京军防河之议有贞力奏蠲濒河州县之民马牧庸役而专事河防以省军费纾民力天子从之是役也凡用人工聚而间役者四万五千有竒分而常役者万三千有奇用木大小之材九万六千有奇用竹以竿计倍木之数用铁为斤十有二万键三千絙百八釡一千八百有竒用麻百万荆倍之藁稍又倍之而用石若土则不计其算然其用粮于官以石计仅五万而止焉盖自始告祭兴工至于工毕凡五百五十有五日于是治水官佐工部主事臣□参议山东布政使司事臣云鹏佥山东按察司事臣兰等咸以为惟水之治自古为难矧兹地当两京之中天下之转输贡赋所由以逹使终弗治其为患孰大焉夫白之渠以溉不以漕郑之渠以漕不以贡而工皆累年费皆钜亿若汉武之瓠子不以溉不以漕又不以贡而役久弗成兵民俱敝至躬劳万乘投璧马吁神祗而后已以彼视此孰轻孰重孰难孰易乃今役不再期费不重科以溉焉以漕焉以贡焉无弗便者是于军国之计生民之资大矣厚矣其可以无纪述于来世臣有贞曰凡此成功实惟我圣天子之致所以俾臣之克效不夺浮议非天子之至明孰恃焉所以俾民之克宁不苦重役非天子之至仁孰頼焉有贞之于臣职其惟弗称是惧矧敢贪天之功惟天子至明至仁之德不可以弗纪也臣有贞常备员翰林国史身亲承之不可以嫌故自辍乃拜手稽首而为之文曰皇奠九有歴年维久延天之祐既豫而丰有蔀以蒙见沬日中阳九百六数丁厥鞠龙蛇起陆水失其行河决东平漕渠以倾否泰相乘运维中兴殷忧廼凝天子曰吁是任在予予可弗图图之孔亟岁行七易曾靡底绩王会在兹国赋在兹民便在兹孰其干济其为予治去害而利惟汝有贞勉为朕行便宜是经臣拜受命朝严夕警将事惟敬载驱载驰载询载谋载度以为乃分厥势乃隄厥溃乃踈厥滞分者既顺隄者既定踈者既濬乃作水门键制其根河防永存有埽如龙有堰有虹防之重重水性斯从水利斯通水道斯同以漕以贡以莫不用邦计维重惟天子明浮议弗行功是用成惟天子仁加惠东民民是用宁臣拜稽首天子万寿仁明是懋爰纪厥实勒兹贞石昭示无极
　　治水功成题名记
　　有贞之治水于山东而作沙湾等处之河防也承命于景泰癸酉之冬经始于甲戍之春收功于乙亥之夏而告成于其秋上诏见奉天门嘉劳焉因命之居京管台事丙子春有贞请勑载至乃扩前功益为大水之备时方暵干众莫喻其意颇以为过防及秋而大水洊至泗汶淇卫河沁一时俱溢环东兖之间若海之浸者三日逮冬始平运河南北余千里故隄高岸之而不完者无虑百数十所而沙湾之正隄大堰独岿然而存嶷然而安其旁近城郭田畴皆恃焉而免垫役之患以水之来有所扞而去有所泄也于是东兖军民耆老合辞以请今兹之水盖洪武以来所未尝有而大耊之人所未尝见也非隄与堰为之保障非闸与渠为之排解吾田吾产其池潢矣吾耊吾倪其鱼鼈矣彼四方之舟楫往来于斯者乃亦有曰昔也沙湾如地之狱今也沙湾如天之堂之语而况吾斯土之军民乎哉而吾侪小人窃伏计焉惟水之变不测如今兹之溢以龙湾六闸泄之而犹未尽也以故感应祠之隄又烦公为之捄筑焉防公在是其不又将延患累年乎愿及今防画而益为之防吾军吾民幸甚有贞曰唯唯月中既筑感应神之而作堰月之隄鼇甲之堰比沙湾水门大堰差小而埽法略等复行度东昌龙湾六闸之上官窰之口置闸一防新渠而属之笃马东平戴庙之津置闸一防古河而属之大清并前六闸为八而皆注之海焉乃探禹遗之秘本星土经纬之理铸金而作法象之器建之隄表大河感应二祠之中以为悠久之镇盖尽人事符天造制物宜辟神姧其道竝行也既讫工有贞将归奏于朝而从事诸贤亦合辞以请曰治水之功其既成矣经久之效其亦着矣惟古人作事而有成也必题其名愿以碑之有贞乃言曰于乎是惟吾君之德与诸大夫士之力耳有贞其何敢当此且夫治水固圣人事也次则贤者能之如有贞又何足以与此虽然有贞闻之士以天下为心则天下事皆吾分内事也矧吾徒食君之禄受君之命而干君之事哉臣干君事视子干父事而加重吾徒而弗尽其心乌乎可大禹圣者也而于治水必胼手而胝足吾徒而弗尽其力乌乎可夫水之大而为中国患者莫如河自禹而下世之治者非一然可法者少而可戒者多也其不能成事者不必道就其成事者而论之如战国之白圭汉之王延世王景元之贾鲁是已圭之治河无所攷见然观其以邻国为壑则悖甚矣延世之治河无所节宣而徒亟塞其决虽以此取侯封而不足善也至如鲁之治河见于欧阳之记者亦皆塞之之具初无得乎行水之法矧当世季民穷之时而兴十七万众之役又无抚安之防卒之为元召乱是又可以为戒者惟景之墕流分水颇得古法而孝明之治有惠于民故能保其成功而终汉世无河患方之于彼其特善乎有贞虽不敏也乃所愿则上法大禹下取仲章而为之不敢不尽其心力洪惟圣明听纳臣言而大赉濒河之民与之休息此吾与二三子之幸以有成功也是不可不知皆应曰然后题诸从事大夫士之名于石而记之将俾后世之当治河之任者知所法戒云尔是行也前后歴三载焉凡作正隄一副隄二防隄四水门大堰一小堰一蓄水之堰三截水之堰九导水之渠二分水之渠二泄水之渠五制水之闸二放水之闸八若其备作功用次序本末之详则具载前碑兹不重出
　　治庚戍治河记　　　　王　防【武进人吏部尚书】
　　上即位改元治之明年己酉秋七月河决封邱泛金龙口溢开封诸郡邑蹙张秋淩会通河之长隄廵抚山东都御史臣钱钺以闻上命南京兵部左侍郎臣白昻为左侍郎授之玺书俾往治之时河自原武中牟分流为三其大者切近汴隄之西北偶合沁河泛阳武封邱祥符陈留杞县兰阳仪封考城曹县宁陵睢州归德虞城永城夏邑砀山萧县而下徐淮其次者横流于封邱之于家集决孙家口漫长垣曹濮郓城阳谷寿张东昌至临清下卫河延患于德州沧州兴济青县静海天津始入于海又其次者自中牟南下尉氏虽稍成川而不通舟楫若其故道自汴城西南杏花营入涡河者则淤淀矣上意以汴梁为宗室藩省所在漕河为京师馈饷所由而被灾都郡为亿兆生灵之所聚其系尤重且急致廑圣虑省躬脩德图惟治平乃命户部撙边庾之粮价计河南之储积得白金一十七万八千余两以备资费及谕臣昻以防濬脩筑改图之方尤惓惓以抚绥为要臣昻于是祗承德意敷宣于众经画考量佥谋克协时维寒冱预令有司集财用缮工具迨明年春乃大发夫卒河南得五万三千山东得一十一万南北直共九万有奇预戒所司役其富而舍其贫日食给以官廪故皆欢呼子来而镇守廵按三司若御史臣杜忠臣陈寛臣张冕臣陈璧臣邹鲁臣马良玉布政使臣王道臣呉珉臣徐恪按察使臣侯恂副使臣傅希説亦罔不同匡济且选有司之良以分董其役既而河倐北徙去汴城者三十里金龙缺口日自淤塞然后人力可施而地理之宜不可以不审也于是奏举钦天监漏刻博士臣李源以相度之而以布政臣岫副使臣晓综北隄之役自阳武封邱祥符兰阳仪封凡五县环而筑之亘三百余里高则因地之崇卑由七尺以及丈余广则视水之缓急自七丈而至十丈以防张秋之冲激以卫诸郡之泛溢若汴梁之旧隄岁渐卑薄乃以佥事臣俊都指挥臣刘胜董之增其高以尺计者自五而至七益其广者皆五丈保障既固而向甞为迁省之议者无事于行矣开封知府臣卫英同知臣刘悉经理之副使臣晓又导南河自原武中牟下南顿至颍州由涂山逹于鳯阳故道仍环绕于皇陵祖陵之前合淮以入海又奏举南京兵部郎中臣娄性之睢河自归德至宿州下睢宁出宿迁以入运河防濬脩筑综理益密主事臣谢缉筑塞萧县之徐渠等口皆所以杀黄沁二水侵汴徐之势臣昻又以为东兖徐淮河间诸郡皆古九河所经之地其故迹已湮而陜西山西河南诸水皆源源而来以通诸海惟淮河直沽二道来者多而逝者少泛溢之患亦势所必至盍亦经理其地南自徐州北至天津时有工部主事臣莫骢筑隄濬河于济宁之境添石坝于各闸之旁廵河御史臣孙衍郎中臣呉瑞开复河三十里于高邮湖隄之东畔以免风涛之险脩陈雷诸塘于扬州之域以兴水利副使臣纲濬东平州戴家庙之里河四十里参政臣纯东昌知府臣赵琮凿里河十其一于东昌至博平者一百二十里一于张秋之北者二十里余八各数里有奇俱下大清河以入于海副使臣仲宇于德州之南四女树凿里河二十五里至古黄河之九龙口及管河郎中臣呉珍河间知府臣谢文于沧州之境亦开土河共为十四每河口各建减水石牐以节运河水利盈则泄之于海而东兖德沧之水患以纾缩则蓄之于河而漕艘商舶之运行益利随河脩隄二千余里随隄植柳百万余株又以管泉主事臣黄肃参政臣纯濬莱芜诸泉一百八十余处以济漕河大名知府臣李瓉亦筑长隄以障沁卫漳河之暴水竝始事于仲春僝工于首夏工佣稍食之资材水竹防草苇百物之费皆取官羡余而不科于民总为谷粟二十五万余石白金二十万余两其费出河南脩隄备者不及八千两而犹存一十七万余两为赈民之用若临清会通河大闸岁又頺圯复偕都御史臣钺议新之且迁置于卫河之濵去旧址百余丈以衍其内足以容舟楫便漕运而以郎中臣珍主事臣陈玉副使臣仲宇程其工推官臣戴澄知州臣张增则集其事不三月而工亦完缮上闻是役既成乃遣使赍香帛命臣昻代祀大河之神臣防适以公事自南都入朝道经东昌知府臣琮述其颠末请为之记尝试论之河自昆仑入中国沿洄数千里其奔放逸悍之势盖触处皆然此有事四方者之所骇瞩自瓠子之决金隄之溃以迄于天台梁山之溢其激射浸淫之患亦无代无之此稽古者之所深慨自都水有监河渠有署自时厥后或遣使按行命官监治其施功当时敷被后世者亦时复有焉此又志功业者之所艶慕如臣昻固其人也矧又重圣明之简注羣贤之协赞者哉是故宜其役不逾时缵有成绩以上纾当宁之忧下庇蒸人之生非偶然之故也是为记
　　安平镇治水之碑　　　　徐　溥【宜兴人大学士】
　　安平镇旧名张秋实运河要地也景泰间黄河支流决镇之沙湾壊运河朝廷命佥都御史徐有贞塞而隄之暨治六年复决于下流十里许汶水从之由东阿旧盐河以入海厥后霖涝大溢广至九十余丈运河自东而下率多淤涸舟楫不通今上以为忧既勑右副都御史臣刘大夏往治之又特勑内官监太监李兴平江伯陈鋭总督山东兵民夫役与之共事时夏且半漕舟已集一经决口挽力数倍稍失手輙覆溺不可捄佥谓宜急先务廼于西岸稍南凿月河长三里许引舟由之次第皆济岁运頼以不失及冬水落乃为塞决计防仿古法酌以时宜筑东西二台植木为表多施大索众埽交下两岸渐合中流用船杂寘土石凿而沉之厌以巨埽囊土以实其鏬役夫畨代阅三昼夜弗息而决始塞于外则甃石树累筑而固之又于其南为石坝以备宣节于上流为重隄以防奔溃至是运道复通而旧决皆为陆地矣初议以安平之上流为黄陵冈黄陵未塞则安平之功亦不易保故二役竝兴而湍势悍激再塞再决羣喙汹汹莫知所定迄八年之二月皆以成告上累遣奬劳赐羊酒金币诸物易镇名曰安平又勑建神祠以祈佑名曰显惠命有司春秋脩祀事是役也凡用夫四万余薪刍以束计者八十四万五千竹木以根计者三万七千麻铁以斤计者六十万四千有竒而黄陵之役不与焉比复命于朝上若曰河决既塞越惟尔二三臣之劳尔兴赐岁禄二十四防尔鋭加太保兼太子太傅增岁禄二百石尔大夏陞左副都御史佐院事分董其役者山东左参政张缙擢通政司右通政仍治河防按察佥事廖中为副使暨文武官进秩加俸者百数十人各有差既又勑臣溥为文纪功绩歳月以诏来世臣故叙事纪日俾刻金石如宋灵平埽故事用复明命且儆于有职者系之以铭铭曰河出西域亘行域中土防水迁广武之东虞周世邈汉患尤数歴宋至元治法益凿我明北都会为漕渠再决张秋四纪之余自西徂东赴海如注渠流中涸南北殊路帝命在廷惟内外臣来谘来营以拯艰屯乃防其源乃塞其决羣工具兴百虑或竭防石于山伐木于林实土于嚢载积载沉至再而三功乃克就故漕复通万舰交辏奏章北上劳使南行天子有命锡之嘉名坤灵效顺河亦南徙水菑告平民乃宁止民赞且颂良臣之勲臣拜稽首天子圣神皇不自神子民父母匪天惠民孰我能佑隄石岩岩川流淙淙惟兹安平永镇东邦
　　安平镇治水功完碑　　　王　鏊【长洲人大学士】
　　皇明建都燕蓟岁漕东南以给都下会通河实国家气脉而张秋又南北之咽喉景泰四年河决张秋武功伯徐有贞治之旋复故道治二年河势北徙六年夏遂决黄陵冈溃张秋隄夺汶水以入海张秋上下渺弥际天东昌临清河流几絶前后遣官治之绩用弗成上乃命右副都御史刘大夏往涖时讹言沸腾谓河不可治治之祗劳且费或谓河不必治宜复前元海运或谓陆挽虽劳无虞上复命太监李兴平江伯陈鋭同往涖之时夏且半漕集张秋帆樯鳞次财货山委决口奔猛戒莫敢越或贾勇先发至则战掉失度人船灭没鋭等聚谋始于上流开月河长可三里轶决口属之河于是舳舻相衔顺流毕发懽喜载道事闻玺书奬励乃始议筑黄陵冈之决初大梁之北为沁河东南流入徐西为黄河东流入淮其后黄河忽溢入沁合流以北遂决黄陵冈以及张秋鋭等议不治上流则决口不塞于是浚河及孙家渡七十余里由陈颍以入淮又浚河自中牟扶沟陈颍二十余里由宿迁以逹于淮又浚贾鲁旧河四十余里由曹以入于徐于时向冬水且落乃于张秋两岸东西筑台立表贯索网聮巨舰穴而窒之实以土牛至决口去窒沉舰压以大埽合且复决随决随筑吏戒丁励畚锸如云连昼夜不息水乃自月河以北决既塞缭以石隄辅以榥柱又于上流作减水坝又濬南旺湖诸泉源又隄河三百余里漕道复通役始于六年之夏其冬告成用军民凡四万余人铁为斤一万九千有竒木三万七千薪为束六十三万刍二百二十万次其役者通政使张缙山东按察副使廖中臣兴臣鋭臣大夏以其事闻上遣使慰劳令作庙镇其上赐额曰显惠神祠镇曰安平镇命臣鏊纪其事臣拜手稽首而献诗曰翼翼皇都殿此上游灌输东南艨艟来浮黄河奔溢势如万马遂囓黄冈溢于钜野帝咨于朝畴予治者咨汝大夏汝鋭汝兴协谋合力绩乃用登三臣受命单车来属乃相乃廵乃酾乃凿既隄黄冈张秋乃筑维天与时维人効力神谋鬼输隤林菑防昔事之始讹言震惊不震不夺由天子明维明天子维愼厥使殷其如山功成有伟涂人歌矣居人和矣舟之方之维其多矣□□安平新命孔防四方攸同于万斯年
　　黄陵冈河工完之碑　　　刘　徤【大学士】
　　治二年河徙汴城东北过沁水溢流为二一自祥符于家店经兰阳归德至徐邳入于淮一自荆隆口黄陵冈东经曹濮入张秋运河所至坏民田庐且损南北运河道天子忧之尝命官往治时运道尚未损也六年夏大霖河流骤盛而荆隆口一支尤甚遂决张秋运河东岸并汶水奔注于海由是运道淤涸漕舟阻絶天子益以为忧复命都察院右副都御史刘大夏治之既而虑其功不时上也又以总督之柄付之内官监太监臣李兴平江伯臣陈鋭俾衔命往三臣者乃同心协力以祗奉诏命遂自张秋决口视溃决之源以西至河南广武山淤涸之迹以北至临清卫河地形事宜既悉然以时当夏半水势方盛又漕舟鳞壅口南因相与议曰治河之道通漕为急乃于决口两岸凿月河三里许属之旧河以通漕舟漕舟既通又相与议黄陵冈在张秋之上而荆隆等口又在黄陵冈溃决之源筑塞固有缓急然治水之法不可不先杀其势遂凿荥泽孙家渡河道七十余里濬祥符四府营淤河二十余里以逹淮防贾鲁旧河四十余里由曹县梁进口出徐州运河支流既分水势渐杀于是乃议筑塞诸口其自黄陵冈以上凡地属河南者悉用河南兵民夫匠即以其方靣统之按察副使臣张鼐都指挥佥事臣刘胜分统荆隆等口按察佥事臣李善都指挥佥事臣王杲分统黄陵冈而臣兴臣锐臣大夏往来总统之博采羣议昼夜计画殆忘寝食故官属夫匠等悉用命筑台卷埽齐心毕力遂获成功焉初河南诸口之塞惟黄陵冈屡合而屡决为最难塞之后特筑隄三重以防之其高各七丈厚半之又筑长隄荆隆口之东西各二百余里黄陵冈之东西各三百余里直抵徐州俾河流恒南行故道而下流张秋可无溃决之患矣是役也用夫匠以名计五万八千有竒柴草以束计一万二千有竒竹木大小以根计一万二百有竒铁生熟以斤计一万九百有竒麻以斤计三十二万有竒其兴工以治甲寅十月而毕以次年二月会张秋以南至徐州工程俱毕臣兴等遂具功完始末以闻天子嘉之特易张秋镇名为安平赐臣兴禄米岁二十四石加臣锐太保兼太子太傅禄米岁二百石进臣大夏左副都御史理院事及诸方靣官属进秩增俸有差乃从兴等请于塞口各赐额立庙以祀水神安平镇曰显惠黄陵冈曰昭应已而又命翰林儒臣各以工完之迹文之碑石昭示永久臣徤以次撰黄陵冈臣惟前代于河之决而塞之者汉瓠子宋澶濮曹济之间皆积久而后成功或至临塞躬劳万乘今黄陵冈诸口溃决已歴数年且其势洪濶奔放若不可为而筑塞之功顾未盈二时此固诸臣协心夫匠用命之所致然非我圣天子至德格天水灵效职及宸防之明委任之专岂能成功若是之速哉臣职在文字覩兹惠政诚不可以无纪述谨摭其事撰次如右且系之以诗曰中州之水河其最大龙门底柱犹未为害太行既北平壤是趋奔放溃决遂无宁区粤稽前代筑脩屡起瓠子宣房实肇其始皇明启运亦屡有闻安平黄冈奏决纷纭坏我民庐损我运道帝心忧之成功欲蚤乃命宪臣乃庙谟谆谆戒谕冀効勤劬功不时上复遣近侍继以勲臣俾同往治三臣协力兼采羣谋昼夜焦劳罔或暂休既分别支以杀其势遂遏洪流永坚其闭水由故道河患斯平运渠无损舟檝通行工毕来闻帝心嘉悦加禄与官恩典昭晰惟兹大役不日告成感召之由天子圣明天子圣明化行德布匪直河水万灵咸附殊方异域靡不来王以漕以贡亿世无疆
　　夏鎭新河记　　　　　　徐　阶【华亭人大学士】
　　先皇帝之四十四年秋七月河决而东注自华山出飞云桥截沛以入昭阳湖于是沛之北水逆行歴湖陵孟阳至谷亭四十里其南溢于徐渺然成巨浸运道阻焉事闻诏吏部举大臣之有才识者督河道都御史直河南山东之抚臣洪闸之司属暨诸藩臬有司治之得今万安朱公衡爰自南京刑部尚书改工部尚书兼都察院右副都御史奉玺书总理其事公至驾轻舠凌风雨周视河流防复沛渠之旧而时潴者为泽淤者为沮洳防与塞俱不得施公喟然汉曰夫水之性下而兹地下甚不独今不可治也即能治之他岁河水至且复沦没若运事何召诸吏士及父老而问计或曰道南阳折而南东至于夏村又东南至于留城其地高河水不能及昔中丞盛公应期尝议凿渠于此而不果就其迹尚存可续也公率僚属视之果然驰防以请先皇帝从之工既举而民之防利与士大夫之泥于故常者争以为复旧渠便先皇帝若曰兹国之大事谋之不可不审也勑工科右给事中何君起鸣勘议焉何君具言旧渠之难复者五急宜治新渠而增其所未备以济漕运诏工部集廷臣议佥又以为然诏报可公乃庐于夏村昼夜督诸属程役以工授匠以式测水之平铲高而实下道鮎鱼诸泉薛沙诸河会其坝三河口以杜浮沙之壅隄马家桥遏河之出飞云者尽入于秦沟涤泥沙使不得积凡凿新渠起南阳迄留城百四十一里有竒防旧渠起留城迄境山五十三里建闸九减水闸十有六为月河于闸之旁者六为坝十有三防坝一隄于渠之两涯以丈计者四万一千六百有竒以里计者五十三为石隄三十里又防支河九十六里一千六百余丈脩其隄六千三百四十六丈而运道复通由徐逹于济舟行坦然视旧加捷阶惟国家建都燕蓟百官六军之食咸仰给于东南漕运者盖国之大计也自海运罢而舟之转漕独兹一线之渠其通与塞又国之所谓大利大害也河势悍而流浊塞之则复决濬之则輙淤事在往代及先朝者姑弗论即嘉靖间防筑之役屡矣而卒未有数岁之宁则今徙渠而避焉诚计之所必由也然当议之初上也或以为方命或以为厉民哗之以众口挠之以贵势诬之以重谤胁之以危言于其时公之身且不能自保况敢冀渠之成哉頼先皇帝明圣不怒不疑徐以公论付之諌臣择两端之中而因得夫久逺之防由是公始得竭智毕力以竟其初志而实其谋之非迂然则兹渠之成固公之功实先皇帝成之也昔禹受治水之命于尧尽舎其前人堙塞之圗而创为防导之説彼其骤闻焉者岂无或骇且谤乎惟尧信之深任之笃至八年而不二禹是以得建万世永頼之绩奉圭以告厥成则洪水底平虽谓尧之功可也而虞夏之史臣与后世之文人学士咸知称禹而莫知颂尧呜呼此尧之德所以为无能名欤洪惟先皇帝力持国是以就兹渠功德之隆较之帝尧可谓恊矣阶曩岁备员内阁甞屡奉治河之谕迩者谢政南归复得亲至新渠观其水土而考论其事之始末追感往昔不自知涕泗之交頥也遂因公请僭为之记且以告夫脩实录者役始于四十四年十一月二十四日成于次年九月初九日用夫九万一千有竒银四十万赞其议者河道都御史孙公愼潘公季驯综理于其闲者工部郎中程道东游季勲沈子木朱应时凃渊主事陈楠李汶呉善言李承绪王宜唐链张纯参政熊桴副使梁梦龙徐节胡涌张任陈奎李幼滋佥事董文宷黎德克郭天禄刘贽竝列名左方



　　北河纪卷三
&lt;史部,地理类,河渠之属,北河纪&gt;
　　钦定四库全书
　　北河纪卷四
　　明　谢肇淛　撰
　　河防纪
　　河之源其最防者莫若会通黄水冲之则随而他奔而漕不行故坝以障其入源防而支分则其流益少而漕亦不行故坝以障其出流驶而不积则涸故闭闸以须其盈盈而启之以次而进漕乃可通潦溢而不泄必溃于是有减水闸溢而减河以入湖涸而放湖以入河于是有水柜柜者蓄也湖之别名也而壅水为埭谓之堰沙澥之处谓之浅浅有铺铺有夫以时挑濬此则卫河亦有之矣
　　由沛县入鱼台境为闸者二曰利建即宋家口嘉靖四十五年建月河长七十五丈迤北十八里曰南阳元至顺二年建月河长三十五丈宣德七年重脩减水闸十四俱隆庆二年建以泄新河水入南阳湖者也坝一曰南阳隆庆元年建浅铺二十一湖一曰独山即南阳湖隆庆元年北岸筑防隄三十余里
　　旧运河在昭阳湖西为闸者三曰孟阳泊在县治东元大德八年建月河长十二丈迤北八里曰八里湾宣德八年建月河长二十七丈又北八里曰谷亭元至顺二年建月河长五十八丈积水闸二坝一今皆废浅二十一
　　由鱼台而北逹于济宁其东岸邹县境也为小闸一成化十年建浅一曰埢里
　　由邹而北入济宁境自州以西则济宁卫分地也为闸十四曰枣林距南阳十二里元延祐五年建月河长八十丈正德二年重脩迤北六里曰鲁桥永乐十三年建正德二年重脩月河长一千一百六十五丈在河西岸隆庆四年改为正河又北五里曰师家庄元大德二年建月河长四十丈又北十五里曰仲家浅宣德五年建月河长五十一丈万歴十二年重脩又北五里曰新闸元至正元年建月河长五十一丈又北八里曰新店元大德元年建月河长五十一丈嘉靖十四年重脩又北十八里曰石佛元延祐六年建掘土中得石佛像十二故名月河长七十九丈治六年重脩又北八里曰赵村元至正七年建月河长九十八丈治十二年重脩又西北三里曰在城元大德七年建治十二年重脩又西北一里曰天井元至治元年建一云唐尉迟敬德所剏也其西南曰分水元大德五年建月河闸三上下二闸俱天顺三年改建曰下新即在城月河曰中新至上新一里成化十一年建曰上新即天井月河减水闸六新店新闸仲家浅各一属州五里营十里铺安居镇各一属卫万歴十七年建坝一曰赵村月河石坝治初建浅十七曰砚瓦沟曰枣林曰鲁桥曰师家庄下曰师家庄上曰仲家浅曰新闸曰新店曰花家曰石佛曰杨湾曰赵村曰五里曰十里曰安居曰永通曰曹井桥湖一曰马塲一名任湖在五里东周围四十里上受独山湖之水
　　起鱼台至济宁有旧运道焉有闸四曰广运上治四年建曰广运曰永通下成化十一年建曰永通洪武四年建今俱废浅二十
　　由济宁而北其左为钜野有闸一曰通济距天井三十五里万歴十六年建月河长七十二丈坝一曰蓬子山一名彭祖上坝成化四年筑浅五曰火头湾曰梁家口曰白嘴儿曰小长沟曰黄沙
　　由钜野而北其左为嘉祥有减水闸六坝一浅四曰大长沟曰十字河曰寺前曰孙村
　　由嘉祥而北为汶上境有闸五曰寺前距通济三十五里正德元年建迤北十五里曰南旺上一名柳林闸又北九里曰南旺下俱成化六年建又北十五里曰开河元至正间建永乐九年重脩月河长一百二十六丈又北十二里曰袁家口正德元年建月河长九十九丈月河闸二在南旺上下成化间建减水闸九曰焦栾曰盛进曰张全曰刘曰孙强曰彭室曰常名曰闗家大曰兼济坝一曰五里铺滚水石坝在河西岸万歴十七年建浅十四曰南界首曰防口曰柳隄曰南旺曰鹅河口曰田家口曰阚城曰开河曰刘家口曰袁家口曰闗家口曰张八老口曰歩家口曰北界首湖一曰南旺在漕河两涯周围百八十里中为二长隄漕渠贯其中嘉靖二十二年重脩其中画为三在漕渠之西者曰西湖萦廽九十三里成化四年始砌石隄嘉靖二十二年重脩万歴十七年加筑旧隄一万二千余丈添筑东靣子隄一千二百余丈其东曰蜀山湖周廽六十五里嘉靖二十年创筑东隄万歴二十五年重脩曰马踏湖周廽三十四里万歴十七年筑隄三千二百丈
　　由汶上而北入东平境有闸三曰靳家口距袁家口十八里正德十二年建月河长一百八十四丈迤北三十里曰安山成化十八年建又北三十里曰戴家庙嘉靖十六年建泄水闸一曰金线在戴家庙北景泰五年建湖口闸二北曰似蛇沟南曰八里湾万歴二十二年建坝二曰戴家坝至州六十里永乐九年建曰坎河口石坝万歴十七年建浅十七曰沙堆曰邢家庄曰苏家庄曰谭家庄曰安山上曰安山下曰积水湖曰冯家庄曰刘家庄曰李家庄曰王仲口曰果家庄曰靳家口曰戴家庙曰韩家口曰张长口曰刘家口
　　由东平而北入寿张县境有积水闸二曰沙湾闸成化七年建曰高口闸堰一曰野猪脑萦廽三十余里浅五曰戴家庙下曰刘家口曰戴洋口曰沙湾曰张家庄由寿张而北入东阿县境有闸一曰通源在张秋城南运河西岸即广济渠也景泰四年徐有贞治沙湾决河先为防水之渠起张秋金隄通寿张之沙河西南至于竹口又西南至大渚潭乃逾范暨濮而上又西北接河沁之水命曰广济渠渠口为通源闸有防隄二道自大感应庙起至沙湾长一百六十丈天顺八年脩创自沙湾起至荆门驿长一千九百三丈有五空桥在张秋城南与沙湾相对即减水石坝广袤各十五丈又于上甃石为五窦以漕渠余水入之小盐河治四年建浅八曰挂劒曰新添曰沙湾曰北湾曰安家口曰仲渡口曰南浮桥曰北浮桥
　　由东阿而北入阳谷县境有闸六在张秋北十里曰荆门上又北三里曰荆门下又北十里曰阿城上又北三里曰阿城下又北十二里曰七级上又北三里曰七级下皆元时建永乐间脩浅十曰何家口东岸曰何家口西岸曰馆驿湾东岸曰馆驿湾西岸曰张家口曰秦家口曰刘家口曰义河口曰官窰口曰渡口
　　由聊城县东岸北至博平县境西岸北至堂邑县境有闸四曰周家店距七级十二里元大德四年建迤北十二里曰李海务元元贞二年建又北二十里曰通济桥又北二十五里曰永通俱永乐十六年建减水闸四浅铺二十三曰北坝口曰徐家口曰柳行口曰房家口曰吕家湾曰龙湾曰宋家口曰破闸口曰林家口曰于家口曰周家店曰北坝口曰稍张闸曰柳行口曰白庙曰双隄曰裴家口曰方家口曰李家口曰米家口曰耿家口曰蔡家口曰官窰口
　　聊城西岸南自龙湾铺北至西北坝铺平山东昌二卫分地也有浅二曰中浅曰小浅
　　由博平县北至清平县境有减水闸一浅铺六曰朱家湾曰老隄头曰南减水闸曰袁家湾曰朱家屯曰梭隄由堂邑县北至清平县境有闸二曰梁家乡距通济三十里宣德四年建迤北十五里曰土桥成化七年建减水闸三曰函谷洞曰土桥曰梁家乡浅七曰函谷洞曰土桥曰中闸口曰马家湾曰北梁家乡曰新开口曰南梁家乡
　　由清平县北至临清州境有闸一曰戴家湾距土桥四十八里成化元年建减水闸二曰魏家湾曰李家口东岸浅铺八曰朱家曰张家曰十里井曰赵官屯曰戴家曰陈官屯曰赵家曰潘家桥西岸浅铺六曰张家曰李家曰李官屯曰王官屯曰丁家屯曰魏家湾
　　河自卫辉来者歴馆陶县至临清与会通河合流而北其浅铺十二曰滩尚曰窝儿头曰迁隄曰秤勾湾曰小马头曰南馆陶曰安靖曰黄花台曰李家曰马头曰马拦厰曰尖冢
　　由临清州东岸北至夏津县境有闸二曰新开上距戴家湾三十里迤北五里曰南板俱永乐十五年建浅铺五曰吊马桥曰房村厰曰上口曰丁家马头曰下杖柳西岸北至清河县境有浅铺八曰尖曰白庙曰罗家曰孟家曰赵家曰郭家曰陈家曰王家南岸西至板闸口有浅铺六曰潘家屯曰七里墩曰潘家桥曰新庄曰沙湾曰闸口
　　由清河县西岸北至夏津县境有浅铺八曰二哥营曰严家曰呉家曰孙家曰葡萄曰草庙曰黄家曰贾家由夏津县北至武城县境有浅铺六曰新开口曰草庙曰郝家曰小口子曰大口子曰横河
　　由武城县东岸北至恩县境有浅铺十三曰商家曰白龙曰白家曰大龙曰湾头曰柳林曰大还曰高家曰陈家曰何家曰半边店曰陈家曰方迁西岸北至故城县境有浅铺十二曰刘家曰侯家曰周家曰南调嘴曰北调嘴曰絶河曰西关曰小流曰孟家曰王家曰张家曰果子
　　由恩县东岸北至德州境有浅铺七曰白马庙曰高师姑曰滕家口曰囘龙庙曰八里堂曰新开口曰曹家口而回龙庙之北有丁官屯一铺德州卫地也有减水闸一在四女树
　　由故城县西岸北至德州卫境有浅铺四曰郑家口曰范家圏曰焦姑寺曰孟家湾
　　由德州东岸北至德州左卫境有浅铺三曰新窰口曰饮牛口曰耿家湾
　　由德州卫西岸北至德州境有浅铺一曰南阳务由德州西岸北至德州左卫境有浅铺三曰上八里曰蔡张成曰刘皮口
　　由德州左卫东西岸俱北至德州境有浅铺四曰小西门曰郑家口曰四里屯曰下八里屯
　　由德州卫东岸北至呉桥县境西岸北至景州境有浅铺九曰张家湾曰圆窝口曰五里庄曰降民口曰丁官屯曰刘官屯曰四里屯曰八里屯曰高官厰
　　由景州西岸北至呉桥县境有浅铺四曰罗家口曰薄皮口曰坡唐口曰狠家口
　　由呉桥县东西岸俱北至东光县境有浅铺七曰降民屯曰铁河圏曰朱官屯曰小马营曰郭家圏曰三里曰王家
　　由东光县东岸北至南皮县境有浅铺四曰下口曰李家曰任家曰狼拾西岸北至交河县境有浅铺五曰古隄曰大龙曰桑园曰油房曰白家而二县之界有沈阳卫地焉
　　由南皮县东岸北至天津右卫境有浅铺五曰北下口曰白家堰曰双堂曰三角隄曰冯家口
　　由交河县西岸北至青县境有浅铺五曰李道湾曰丁家口曰大流口曰菱角窝曰白洋桥而其中三十八里属河间卫
　　由天津右卫东岸北至沧州境有浅铺四曰小白洋桥曰大白洋桥曰南杨家口曰北杨家口
　　由沧州东岸北至天津左卫境有浅铺七曰甎河南口曰王家圏曰冦家圏曰回回湾曰红孩儿口曰华严口曰朱家坟口
　　由天津左卫东岸北至兴济县境有浅铺九曰张家口曰大扫湾曰高家马头曰安都寨曰索家马头曰北横隄曰南横隄曰许家浅曰南絶隄
　　由兴济县东岸北至天津卫境有浅铺七曰安都寨口曰王家曰流洪曰安家曰柳巷口曰李家曰八里堂由青县西岸北至静海县境有浅铺六曰甎河曰运坊曰李家曰留小曰流河曰新庄口而甎河之北运坊之南天津左卫境也有浅铺五曰流佛寺曰北絶隄曰管庄口曰莲花曰石堂
　　由天津卫东岸北至静海县境有浅铺九曰泊涨曰新庄曰寨里曰东漫撒曰马济曰王家曰李家曰吕家曰蔡家而新庄之北三里霸州分地也有浅曰苏家由静海县东岸北至天津右卫境西岸北至武清县境有浅铺八曰钓台曰双堂曰在城曰独流曰沙窝曰辛口曰杨柳青曰稍直口
　　创建鱼台孟阳薄石牐记略【牐即闸】
　　元赵文昌
　　圣元以神武定天下遐迩率职来享来庭而江淮漕运商旅之转贩仕宦之往来非舟楫无以济不通此会通河之所以作也河功告成于今几二十年岁月滋久霖潦浸淫岸移谷迁不无堙塞都水监上下廵视求其利病以沛县之金沟沽头鱼台之孟阳薄沙深水浅地形峻急皆不能舟遇有官物往来必驱率濒河之民推之挽之者不下千余妨农动众民恒苦之遂条陈其事都省委右司都事王濳都水太监马之贞等临视与所説合议曰夫水积之不厚不足以负大舟蓄之不广不足以供下泄今莫若立堰以积水立牐以通舟堰贵长牐贵坚涨水时至使漫流于其上如斯而已矣于是视地之高下程广狭量浅深绘图计工以报都省议修之从孟阳薄始今值岁晚先办物料兴工以春首为期用夫匠一千二百三十二名监夫不足于近邑差雇五百七十一名就给工价米粮一切物料官为和买给中统钞五万五千缗不敷于济宁路官钱内支选差覆实司提举仇鋭来董是役预办所需金石材木诸物指分工役其堰横长一十二丈中为牐门外石内甓高一丈四尺基纵广八丈牐下广五丈杀之如坛级以及于上五分广之三起于大德八年正月讫于五月凡用工十七万六千九百九十中统钞十万三千三百五十缗粮一千二百四十七石落成之日鼔声四起牐门启钥篙师序次以进前旗一指通数十百艘于饮食谈笑之顷乃命谢里高立不逺千里而来请文至再予不揆因记脩牐之岁月如此
　　兖州重脩金口闸记　　　刘德智
　　皇元膺天命抚方夏极天地之覆载皆臣服唯谨东南去京师万里粟米丝枲纎缟贝锦象犀羽毛金珠琨簜之贡视四方尤繁重车挽陆运民甚苦之至元中穿会通河引泗汶会漳以逹于幽由是天下利于转输泗之源会雩于兖之东门其东多大山水潦暴至漫为民患职水者访其利病隄土以防其溢束石以泄其流其一洞岁久石摧不足以吞吐今近北改作二洞以闸启闭中书省以闻天子可其议命下之日当延祐四年都水太监阔开分治山东寛勤恪恭敏于事会曹掾王元从理薄书壕寨官李克温董工役役长张聚李林路详宋赟秦泽分任其事夫匠一千九十石二千五百甎三万灰五万木六千四百铁锭铁钩铁环不敷取诸官钱以买兖州知州寻敬提调州吏鹿果经始于四年闰正月成于三月工告讫大祠冥酾酒割牲燔燎瘗埋吹击笙鼓风日清明役徒讴歌人神懽悦乃相与请辞镵诸石以纪其始终遂以命德智洪惟皇元起漠北以深仁厚德奄有天下公家世鼎鼐参赞化肓今诚能实于已而勤于官忠于上而信于下言不妄发事不轻改故民易信而功易成虽然又岂水曹为然推此诚实以理天下则被泽溥矣辞不获命因书所闻以为记
  </div>
  <div class="pagination">
   <a href="北河纪_page2.html">
    上一页
   </a>
   <a href="北河纪.html">
    1
   </a>
   <a href="北河纪_page2.html">
    2
   </a>
   <span class="current-page">
    3
   </span>
   <a href="北河纪_page4.html">
    4
   </a>
   <a href="北河纪_page5.html">
    5
   </a>
   <a href="北河纪_page6.html">
    6
   </a>
   <a href="北河纪_page7.html">
    7
   </a>
   <a href="北河纪_page8.html">
    8
   </a>
   <a href="北河纪_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
