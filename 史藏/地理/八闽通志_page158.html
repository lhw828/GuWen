<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 158 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 158 页/共 184 页
  </h1>
  <div class="content">
   陈高字可中。阐之从子。仙游人。少游湖学，元符中第进士，召试除太学录，祭酒龚原、司业傅楫荐其潜心经术，尤深于《易》，迁博士。政和中，始建医学，除太医学司业。累上封事，以切直忤卿相蔡京，慨然力请休致。
　　林震字时敷。仲之之从子。自号介翁。崇宁初，第进士甲科，自京畿提举学事召为国子司业，历左掖后省，以攻京、卞，谏燕云，左迁文馆，出守九郡，甫至辄徙，间关道途以卒。官至秘书监。著《礼问》三十卷、《易问》五卷、《易传》十卷。
　　蔡枢字子应。襄曾孙。政和中第进士，历京西提举司主管文字，御吏常安民谪居陈，时多以党籍为忌，独以师礼尊事之。枢与父传皆年四十余挂冠，时人榜其堂曰“世隐”。宣和中收复燕云，本兵者欲起枢幕职，贻书止之，曰：“此非久安之道。”力辞不赴。尝到京，时族父京当国，求善训子弟者，枢以张觷荐，杨时得召用基此。官终于职方郎中。
　　林之平字国衡。莆田人。崇宁中登第。历监察御史。高宗幸临安，以长江守御之策遍询群臣，议者悉陈招募海舟为不虞之备，遂诏之平为福建广南招募使。之平历闽广募六百余艘，由温台赴行在，适移跸永嘉，海道支费无阙，之平有力焉。时朝议福建行钞盐榷酷之法5，之平请罢之。召赴行在，除右司员外郎，论功转官，再迁左司郎中。
　　陈彦文睦之子。居苏州。以职事登对称旨。崇宁中赐进士出身、户部侍郎、显谟阁直学士，知庆、洪、楚、江四州。在江州视事甫十日，盗张遇犯城，彦文击走之。建炎初，除江淮制置使，诏入都堂议事。
　　方廷实字公美。莆田人。父监，绍圣中登第，提举广东学事。廷实第政和乙未进士。绍兴中为御史，极论和戎不便。寻充三京淮北宣谕使，至西京先朝陵寝，见诸陵多发掘，泰陵至暴露，解衣覆之。比还，秦桧使谓之曰：“见上幸毋及他事。”及对，俱以所见言，高宗为涕下沾襟。桧怒，劾其奉使无状，出为福建提刑。至官，首上书赎胡铨之罪，桧益衔之。徙广东提刑，劾桧党愈急，请老未报，卒。
　　宋棐字材成。莆田人。曾祖堂，天圣中登第，为秘书校勘。棐第政和乙未进士。绍圣中为金部郎中，扈从幸建康，请诏中外臣僚采访勇力权略之士以备采择，从之。因留总领大军钱粮，秦桧独相予祠。已而展转外庸凡二十年。召为太府少卿，徙太常。自南渡后，典故多出有司省记，至恤章文讳不录属，太后韦氏崩，斟酌一出棐手。擢权礼部侍郎兼侍讲，除敷文阁待制，奉祠。棐和易宽通，临事屹然不可回夺。卒赠宣奉大夫。子煜，淳熙中历知循、宾、惠三州，皆有惠政，终直徽猷阁。
　　林霆字时隐。震之从弟。政相中第进士。博学深象数。靖康初，三上书，请代诸父冲之使虏，不报，还里不复仕。绍兴中，秦桧以霆有庠序之旧，召为敕令所删定官，谓曰：“公何忍以二帝置万里外易一相位乎？”桧怒，方议远窜而桧死，得通判衢州，改湖州。未几挂冠去，当世高之。
　　陈膏莆田人，政和中第进士。初为汾州教授，佐守臣张克戬捍金人。后知惠州，单骑造会袁贼垒，谕降之。鄞僧王法恩谋逆事觉，或请屠城，膏方为御史，力论多杀非圣世事，胁从者都悉宽宥。官至太府少卿，徙居明州。
　　陈吉老字子州。仙游人。绍兴中为京东提刑，入对陈练将卒、广储蓄、修城堡、纾民力、严策应五事，除知杨州兼主管安抚司公事，与韩世忠戮力恢复，秦桧主和议，吉老累疏争辩，请斥逐之。未几卒于官，特赠奉直大夫。
　　王晞亮字季明。莆田人。绍兴初特赐同进士出身。先是，秦桧与晞亮同为学官，素知其行艺，及当国，除敕令所删定官，权太学博士。已而察其不附己，外除福建帅参。久之造朝，宿憾未已，差通判汀州，流落二十余年而桧死，始以国子博士召，除吏部郎官，奏乞优取经义之士，以十分为率，词赋人才不得过三分。累迁工部侍郎兼国子祭酒，除给事中，以定夺朝士公案忤权贵补外。曾孙太冲，擢世科，理宗朝为宗正丞。轮对言：“陛下何不以太平责宰相，以谠言责台谏侍从，以富强责主兵财者。”次言：“君子屡招而不至，得无有发后汉魏仲英之叹者乎？”除考功郎中。
　　叶颙字子昂。仙游人。宾之曾孙6。绍兴二年登第，历知常州。高宗幸建康，召对舟次，颙言：“恢复莫先于将相，故相张浚久谪无恙，是天留以相陛下也。”累迁吏部侍郎，尝编七司条例为一书。乾道初除参知政事，明年拜尚书左仆射、同平章事兼枢密使，首荐汪应辰、王十朋、刘珙、陈良瀚、周操，陈之茂、王佐、王秬、芮晔、林光朝等可备执政、侍从、台谏、给舍之选。又言龙大渊，曾觌窃弄威福。凡进贤退不肖，惟知任怨，不市私恩。会冬至郊雷，颙引汉故事请罢，以左正奉大夫奉祠，讣闻7，特除观文殿学士致仕，卒谥“正简”。为人简易清介，与物若无忤，至处大事毅然不可夺。自初仕至相，服食僮妾田宅不改其旧云。
　　陈俊卿字应求。莆田人。中进士第二人。历殿中侍御史，劾奏韩仲通、刘宝、汤思退、杨存中罢之，乞召用张浚，斩内侍张去为，请减大礼浮费及冗官妄费。隆兴初，参赞张浚都督既归，力诋钱端礼国足之说，奏出曾觌、龙大渊于外，荐刘珙可用。乾道四年拜相，专以惜名器抑侥幸为事。又极论近习弄权纳贿鬻卖将帅之弊云。允文建议朝陵寝，俊卿以大事须万全，俟一、二年吾力稍完乃可，不可迎合以误国事。求去，除观文殿大学士，判福州。既而允文遣使终不得要领，曾觌亦召还。俊卿后起判建康府，过阙入对，从容言曾觌、王抃招权纳贿，士大夫公然趋赴，恐坏纪纲，废法度，败风俗，累圣德，孝宗嘉纳之。以少师魏国公致仕，卒谥“正献”。俊卿立志一以先哲为法，朱熹称其始终全德，无可指议云。
　　黄公度字师宪。滔八世孙，静之子。绍兴戊午进士第一，召为秘书省正字，坐与赵鼎往来，又尝贻书台官讥诋时政，为秦桧所不悦，被论予祠。久之，通判肇庆府，摄南恩州事，增学廪，广贤才，学者用劝。南恩自唐贞观置郡，至是始有登第者。邦人祠之。桧死，召对，乞揽乾纲，厚风俗。高宗嘉纳之，因询以岭外弊事，除考功员外郎。未几卒，年才四十八。子沃，朝请大夫，知邵州。
　　宋藻字去华。棐从子。绍兴中，以布衣上“十君论”，召对补官。寻擢第。既而忧虏谕盟，上时议二十篇。及虏杀其酋而遁，朝命王诏讨追袭之，藻恐昧利深入，为虏所掩，诣行阙奏陈，即日议班师。擢知江阴军。乾道初，召对，乞令戎帅各以其兵分屯淮郡，以宽东南民力。除浙东提举，劳绩上闻，复应召对，凡四进，敷陈移时，孝宗褒其劲直。坐劾温州守臣，忤当路，奉祠归。讲学里社，著《群经滞穗》百篇。
　　龚茂良字实之。莆田人。绍兴中第进士。隆兴初，为吏部郎官，言本朝御敌，景德之胜本于能断，靖康之祸由于致疑。除监察御史，江浙大水，应诏言：“水至阴，其占为女宠、为僻佞、为小人。”迁右正言。内侍梁珂以罪逐，茂良言曾觌、龙大渊害政甚珂百倍。珂死得旨赠谥，茂良请施之赵鼎、韩世忠，而论觌、大渊不已。徙太常少卿，补外。淳熙初，以首参行相事逾再岁，抑滥恩，奖廉退，荐朱熹操行耿介，奏钱良臣侵盗大军钱粮。既而曾觌直省官当道不避8，茂良挞之，觌遂用其党谢廓然入台论罢之，寻谪英州。廓然死，复通奉大夫。周必大为相，为资政殿学士，谥“庄敏”。子晸，用荫补官，史弥远当国，修先世故怨，屏不用，晸亦安于退处，最后除知汀州，不赴。
　　刘夙字宾之。莆田人。绍兴辛未南省第二人。孝宗朝召试馆职，极论荐举之弊，皆由大臣为惠而不为政所致。除著作佐郎，上封事曰：“陛下与曾觌、龙大渊辈觞咏唱酬，字而不明，罢宰相、易大将，待其言而后决，严法守，裁侥幸，当自宫掖近侍始。”请外，除湖北帅参，起知衢州。奏札论舒民力，罢贡献，辨君子小人。曾觌道衢谒夙，不纳。徙知温州，寻奉祠卒。
　　刘朔字复之，夙之弟。绍兴庚辰南省第一人。孝宗初立，召对曰：“陛下何不延纳愤激敢言之士，而听讦直难堪之言？”因以自考察成败得失，且及曾觌、龙大渊罪状。出知福清县，寻奉祠，再召入对，时虞允文方赞恢复，朔言宜选兵蓄财以待其变。免试除正字，出为福建帅参，道卒。子起晦，字建翁，登第历贵溪令，召为秘书省正字，蔚有时望，识者谓其材行不忝其父云。
　　蔡洸字子平。徙居雩川。父伸，中大夫。南渡初，戚方降而复叛，伸单骑往招安之，一州赖以全活。洸事亲孝，曾祖襄未易名，请于朝，得赐谥。所得俸每以赈亲族之贫者，去朝之日，囊无余资。仕至户部尚书、徽猷阁学士。从子戡，居毘陵，乾道中登第，历事光宗、宁宗，终宝谟阁直学士。
　　陈居仁字安行。膏之子。绍兴中第进士，孝宗朝轮对，言：“立国须定规模，陛下锐意恢复，继乃通和，和、战、守三省迄今未定，孰为规模耶？”又言：“文武并用，长久之术，陛下奖进武臣，恐复有偏胜之患。”出知徽州。孝宗称其治行为天下第一，拜起居郎，擢中书舍人。泛恩滥赏，封缴无所避，因论：“君人之道贵在执要，今陛下亲细故而忽远猷，事末节而忘大体，愿举纲要以御臣下，省思虑以颐精神。”官至文华阁直学士，谥“文懿”。
　　姚宗之字元仲。兴化县人。绍兴中第进士。孝宗朝除国子学录，轮对，言：“大将而下有偏裨，准备将之属岂无人才可膺主帅之任？乞骤加拔擢，如古人拔卒为将。”从之。迁太常博士兼吏部郎官，请禁授例陈乞之弊，一遵祖宗成法。张栻尝称其议论剀切，有古争臣风。
　　薛元鼎字叔云。兴化人。绍兴末，第进士。乾道中为太学正，请以周南仲配享武成王庙，下礼官议，从之。淳熙初，由国子司业提举浙东，奏开运河，公私便之。拜起居郎，擢给事中。一日直前奏事，孝宗以直谅多闻褒之。未几遭母丧卒，有诗文讲义二十卷。
　　傅淇字元瞻。佇之子。绍兴末第进士。孝宗朝干办诸司粮科院，召对称旨，擢监察御史。时方崇将，武臣幸进为多，淇疏论之。除太府少卿，轮对乞择端颐诚慤之士以备官僚，又言川、广守臣不可轻畀。改宗正少卿，出为浙东提刑，加直龙图闻。
　　陈谠字正仲。丰之子。隆兴初第进士。庆元中为殿中侍御史，久之坐论事忤陈自强意，从太常少卿补外，召为兵部侍郎。开禧中，贻书权臣，极陈用兵利害，不见听。除敷文阁待制奉祠，寻乞致仕。谠问学该贯，诗文不为险语而雅有典则，工书法，大字尤精，自少至老士林推重，惟攻伪学为世所少云。
　　黄艾字伯耆。莆田人。乾道中进士第二人，光宗朝以名儒充嘉王赞读，轮对言：“今日以天下之大，百官之众，商量一经界三年而不成，使更有大于此者将若之何？”光宗从其请。宁宗擢左司谏，权工部侍郎，兼侍讲，时朱熹罢经筵，艾因讲问逐熹之骤，宁宗曰：“始除熹经筵耳，今乃事事欲闻。”艾悃请再三，不听。除中书舍人，改刑部侍郎。
　　陈士楚字英仲。莆田人。早从林光朝游。乾道中登第，淳熙末召为国子监簿。光宗立，除司封郎兼嘉王府直讲，迁军器少监，出使江东。宁宗朝历起居舍人，明年除侍讲。尝讲《周书 无逸》篇，喻小人在朝君子在野之意，上嘉纳之。未几卒。
　　郑侨字惠叔。樵从子。乾道五年进士第一。高宗崩，孝宗在德寿宫欲行终丧之礼，群臣表请还内，侨曰：“丧不离次，礼也。”上疏悃陈，孝宗为泣下。使金，金主疾笃，欲令于阁门投进国书，侨以敌国礼使争，迄全仪物以归。庆元初，参知政事，进知枢密院事。伪学禁兴，朱熹罢黜，凡四入札奏留，不报。高文虎之子作《右道学图》，以侨为首。未几除知福州，陛辞，请平国论而无偏听，严边防而无轻信。以观文殿学士致仕，卒，赠太师，谥“忠惠”。
　　黄黼隐之曾孙9。乾道间进士。历给事中，改殿中侍御史。庆元初，韩侂胄攻伪学愈急，黼上言：“治道在黜首恶而任其贤，使才者不失其职，而不才者无所憾，故仁宗尝曰：‘朕不欲留人过失于心，此皇极之遭也。’”除起居郎，兼权兵部郎中，竟罢之。名入党禁。终部侍郎10。
　　刘弥正字建翁。夙之子。淳熙中第进士。嘉泰末，入为诸司粮科院。时韩侂胄为相，兵祸有萌，召使议铁钱，实欲付以边事，弥正行两淮久而后归，言：“无故而先发，天理不顺；无预而轻举，人谋不从。”嘉定初为考功郎，定朱熹谥曰“文”。终吏部侍郎。
　　傅诚字至叔，仙游人。淇之从孙。尝从朱文公游。淳熙中登第，由青阳令召提辖文思院，充江淮督府幕官。时参政张岩为都督，著述皆出于诚手。嘉定初，除国子博士，迁太常博士，轮对深忧国势不振，力劝宁宗奋起治功，言甚鲠切。一日登对，忽卒于殿下。从弟諴，字交叔，继诚登第，召监六部门，改宗正寺簿。奉命淮西安集流移，还朝除淮西漕，召为司封郎中，迁尚左郎中。
　　方信孺字孚若。莆田人。父崧卿，第进士，仕至京西运判。家藏书四万卷，皆手自校雠，尝订正韩文，朱文公考异多本之。信孺有隽才，开禧中，韩侂胄挑虏南寇，信孺年未三十，以选使军前，议和垂成矣，虏有所邀索，皆峻拒之。虏怒，欲留信孺，信孺曰：“留于此死，辱命亦死，不若死于此。”及还朝，言：“敌所欲者五事：割两淮一，增岁币二，犒军三，索归正等人四，其五不敢言。”侂胄再三问，信孺徐曰：“欲得太师头耳。”侂胄大怒，夺官谪临江军。后王柟自北归，请录信孺功。诏自便。官至直宝谟阁。
　　郑寅字子敬。侨之子。历知吉州，召对，昌言济王冤状，指斥权臣，坐罢。端平初，召为左司郎中兼权枢密副都承旨，首请为济王立庙。又言“三边无备，宿患未除。正纪刚，抑侥幸，裁溢赏，汰冗兵以张国势”。出知漳州，除直宝章阁致仕。寅静重博洽，多识典故。李燔、真德秀、陈宓皆与为友。燔尝荐海内名士十二人于朝，寅其一云。
　　陈卓字立道。居仁子。绍熙初第进士。丞相吴潜以故欲见，卓谢不往，潜器之。在词掖草褫叛臣李全爵及大庙灾罪己诏，词极警切。端平初，佥书枢密院事，以资政殿学士奉祠，卒。平生不营产业，葬事不能具，潜贻书制置使以助。谥“请敏”。
　　余崇龟字景望。仙游人。兄元一从朱文公游，与崇龟同第进士，终池州通判。崇龟开禧中为郎，不附韩侂胄，请外，知江州。岁旱，举家疏食为民祈祷，已而果应。迁枢密检详文字。侂胄败，宰相言自权臣专政，朝士中独崇龟中立不倚，即日除监察院史，终兵部侍郎。
　　丁伯桂字元晖。莆田人。嘉泰中第进士。绍定初，史弥远擅国，留提辖杂卖场积六岁，迁宗学博士，论事戆直无所附丽。端平中，与李宗勉同除监察御史。居言路二年，鲠论劘切。迁中书舍人，韩休除节，伯桂封还词头。嘉熙中，拜给事中，方论驳余天锡召命而卒。赠通议大夫。同县陈炜，字光仲，淳祐中为监察御史，首论“不才执政”。有令换疏者，炜答以“头可断，疏不可换”。除太府少卿，不拜而行，召奏事力辞，除广东转运判官。
　　方大琮字德润。莆田人。慎从八世孙11。开禧初第进士。为人清明和粹，端厚静重，平居言君不出口12，至与君相争是非，虽贲育不能夺。端平中，除右正言，以济王冤为第一义，谓必明纲常则天道好还，可以永天命，定国势。后除起居舍人，擢直舍人院。奏对论驳每申及之，竟坐此罢，予祠。起为福建运判。移镇广州，治广凡六年，广人爱之如慈父。就加宝章阁直学士，卒。广人诣阙上其治状，特赠宝谟阁学士，谥“忠惠”。
　　王迈字实之。仙游人，号曜轩。从真德秀游。嘉定丁丑进士甲科。端平中，为秘书省正字，史嵩之将复相，极言嵩之奸险刻薄不可用。轮对，论“君不可欺天，臣不可欺君，厚权臣而薄同气，此欺天之大者”，理宗为动容。出通判漳州。禋祀雷雨，应诏上言：“曲蘖致疾，妖冶伐性，隐刺覆绝，攸熺尊宠，此天与宁考之所以怒也。陛下方册免三公，遥相崔与之，恐与之不至，政柄他有所属。”于是言官李大同、蒋岘希意论之。补外，徙知邵武军。亢早，应诏驿奏七事，以撤龙翔宫立济王后为先。终朝请郎，特赠司农少卿。
　　刘克庄字潜夫。弥正之子。通古今，熟典故，最为真、洪诸君子所知。理宗朝领史职兼两制，论建多纲常国体君身之大者。官至工部尚书，致仕加龙图阁学士，谥“文定”。有《后村集》行世。
　　李丑父字艮翁。莆田人。父宗之，该博能文，仕至邵武军通判。丑父端平初登第，迁诸王宫教授，坐忤丁大全奉祠，后除著作佐郎权礼部郎官。轮对，言苛政、戚畹、黩货、听言四事，次言竞、侈二习，出使湖南，寻复与祠，有《亭山文集》。
　　吴叔告字君谋。莆田人，捐介寡合13。端平乙未进士第一。为秘书郎，轮对言：“今冰台未来，交口谈清野之效，裸献偶霁，动色称格天之祥14。大臣意向回隐。事机牵掣，百执事循默者多，许国者少。”出知抚州，以正风教，扶善良为先，俄奉祠。久之。景定中召为尚左郎官，入对言：“臣窃窥圣德，每患难变异则有悔惧，不知处安乐丰，岁岁常如彼时否？”除大理少卿。
　　叶大有字谦之。仙游人。颙从曾孙。绍定中省试第一，历侍御史、右谏议大夫，除宝章阁直学士，出入馆阁言路十余年，谏疏至百二十余，奏若储嗣、纪纲、人才及根本之虑有四，又荐蔡抗可用，皆士论所归；但其排击程公许、黄师雍、牟子才诸人，议者不以为然。
　　林彬之字元质。莆田人。端平中第进士，迁监察御史，首疏言天命、人才、民心，又乞援仁宗故事早立皇储。释左司谏。史嵩之经营复出，力乞扶公道，凝定力，嵩之卒不用。遂为殿中侍御史。劾京尹罢之。权工部侍郎。景定中，以先朝耆旧即家，除宝章阁待制。
　　方演孙字景行。大琮子。景定初，疏奏：“济王存亡继绝一事，及今若能行之，是彰陛下之圣，不然终为人道之歉。”轮对，言群臣缄默之弊。德祐初，除工部郎中。景炎移跸福州，除司农卿。坐忧劳成疾卒。

 〔国朝〕
　　吴源字性传。莆田人。洪武初，由明经授兴化府学教授，后以门生中书舍人林廷纲荐诣阙登对，首以得贤才、敦教化、养黎元为国治之本，拜四辅官，逾月以老丐归，明年再起为国子监司业，卒于官。有文集二十卷、《莆阳名公事述三编》。
　　林长懋字景时。蕴之后。由乡贡历德清、南昌二县教谕，升青州府教授。永乐中，选侍皇太孙读书，授翰林院编修，升右春坊右中允。宣德初，出为郁林州知州，以陈言下狱者十年。正统初，再守郁林，疏沟渠，禁淫祀，抚下以恩，而自奉极清俭。时有都指挥陈鉴不法，长懋奏黜之。卒葬桂林县黄江口，州人岁为增土，仍建祠祀之。
　　林环字崇璧。披裔孙。幼聪慧，读书数遍即成诵，甫成童肆笔成章。永乐丙戌进士第一。除翰林院修撰，明年升侍讲，预修《永乐大典》，为《书经》总裁官。两为会试考官。十三年，扈从幸北京，进讲经筵，音语洪亮，大被宠眷。卒年四十。有《纲斋集》十卷。
　　林文字恒简。环族叔。宣德年进士第三。除行在翰林院编修，预修《宣宗实录》成，升修撰。两为会试考官。景泰中，升左春坊左谕德兼修撰，迁左春坊左庶子兼侍讲。天顺初，改尚宝司卿，兼职如故，拜翰林院学士，充国志副总裁。引年请老，朝廷以其老成，特留之。宪宗皇帝即位，进太常寺少卿兼翰林院侍读学士，未几致仕，卒年八十七，赠礼部左侍郎。文安静守礼，接人无大小一以至诚，士大夫咸推为醇儒，有《澹轩文稿》。
　　翁世资莆田人。正统中第进士。历户部主事，升郎中，出使南畿，蠲租发粟，救活甚众。天顺初，擢工部右侍郎，时令苏松织锦绮数万疋，世资主议以岁歉请减半，左迁衡州府知府。成化初，升江西左布政使，就除右副都御史，巡抚山东，入为户部左侍郎，进本部尚书，总督大仓粮储。未几，命掌部事，以老疾乞归，加太子少保致仕，道卒，年六十九，赠太子少傅。世资居官四十年，勤谨和厚，豁达有为，时誉归之。有《冰崖集》。
　　陈俊字时英。莆田人。登正统戊辰进士，为户部主事，父丧服阕，再入户部。尝督兵三千采运青刍于静海等处，时刍束岁增旧额三十五万，兵惧多窜匿，俊为疏陈，得免输增数，人皆感悦趋令，升员外郎。充会试同考官进郎中，会征广南，命整备粮饷。成化初，擢南京太常少卿，召还为户郎右侍郎。北虏寇关西，复命总督边储。时兵荒相仍，刍粟价翔倍蓰，俊设方略转输不扰而办，竣事，转吏部，遂迁左侍郎，九载升南京户部尚书，改兵部参赞机务，进吏部，久之以太子少保致仕。卒谥“廉懿”。俊温厚周慎，冲淡清约，虽位至冢宰，服食器用犹若寒士云。
　　柯潜字孟时。莆田人。景泰二年进士第一，除翰林院修撰，寻升左春坊左中允，迁司经局洗马，皆兼修撰。天顺初，改尚宝司少卿，仍兼史职，充东宫讲读官。宪宗皇帝即位，拜翰林院学士，充经筵官兼修玉牒官。三年，《英庙实录》成，升詹事府少詹事，兼翰林院学士，命日侍经筵。会孝庄皇后崩，无子，内以合葬裕陵为疑，下群臣议。内阁彭时等奏宜合葬，孝庄后居左，今太后于千秋万岁后居右，未即允。潜继率僚属上言：“此系纲常，时等所言，度几从宜而不失者从之15。”闽有中贵人宠冠一时，常属意于潜，冀其一见，欲有所引拔，潜终不为动。丁父忧，逾年母殁，既葬，起复为国子祭酒，辞不拜，寻卒。潜为人温雅端慎，士大夫方期其柄用，及闻其卒，咸悼惜之。有《竹岩文稿》。
　　杨琅字朝重。莆田人。第进士，为河南道监察御史。拜官方阅月，会宪宗皇帝初郊还宫，外人颇传有贡献者希进，琅上疏言“宜用贤修德，以永天休”，疏留中不出。继言：“尚书王竑有大节，不宜使在散地，修撰罗伦，给事中王徽等坐言事去国，愿召还以开言路。”又尝与同官陈选敕罢大臣不才者数人。时称琅为“敢言御史”，风采隐然动缙绅间。出按江西、浙江二藩，静重不苛，升山东按察司佥事，寻命提督学政。卒于官，士林惜之。

 良吏
 〔唐〕
　　林披字茂则。莆田人。目以一览必记于心，年二十以明经擢第。天宝中，授临汀郡曹掾，郡多山鬼淫祠，民厌苦之，著《无鬼论》。刺史樊滉奏署临汀令，以治行迁别驾，复以御史大夫李栖筠奏，授检校太子詹事兼苏州别驾。子苇等八人又皆仕为刺史、司马、长史，号“九牧林氏”。

 〔宋〕
　　陈维德字微之。靖之孙。初任长乐县尉，邻邑有因斗而服毒死者，狱已成，檄维德覆验，乃纳白金钗股于喉中，良久色若傅墨，鞠之果得余毒于其家。庆历间，举能吏，治广南，除知雷州。以公田岁入还官。罢采珠户，终更无所取。改知连州，却圭租税，收其息以抵公帑之费。官至虞部员外郎16。
　　陈铸字师回。兴化县人。天圣中登甲科。康定初知南雄州，秩满，以亲老求通判福州，力赞守臣增学田，延宿儒，教以经术。改倅陈州，时有水患，悉力拯援，全活者众。当路上其芳，擢知潮州，历汝州、登州，尝以恤刑被褒谕。官至光禄卿。
　　蔡高字君山。襄之弟。景祐中第进士。为长溪尉，县媪二子渔于海而亡，媪指仇家告捕，高阴察其迹，乃宿海上七日，二尸浮而至，验之皆杀也，遂捕仇家伏法。又有夫妇偕出。而盗杀其守舍子者，高亟召里民热视之，指一人曰：“此杀人者也。”讯之果伏，人称神明。迁太康簿，卒年二十八。
　　许稹仙游人。景祐中第进士。后以考功郎中通判德州。仁宗朝举天下廉吏凡四十九人，稹与焉。除监察御史，未造朝，卒。从子章，字潜通，庆历登第知建州，除屯田郎中，能治繁剧而不问苛细，所至有声，先后论荐之者五十二人。
　　方峤字次山。莆田人。景祐初第进士。历知循州，阴察不法吏数人流之，郡中肃然。移潮州，民喜曰：“循州方君也。”不教而服。两州皆为立祠，而潮以配韩愈。及为闽部使者，条上利病甚众。属汀、虔盐寇窃发，除知汀州，钩得酋长，令捕盗，许其自新，私贩屏迹。汀旧艰其守，自是遂为常调。迁江西提刑，制置汀、漳盗贼。巡检与贼战死，部卒惧失，主帅当死，遂谋为乱，峤谍知，斩其首谋三人，余悉奏免。官至太常少卿。
　　薛利和字天益。兴化县人。景祐中第进士。历知春、潮、韶三州。熙宁初，王安石方行新法，欲擢利和提举广东茶事。先是，广中未榷茶，利和谓此法一立，民受无穷之苦，作诗谢之曰：“一路生灵顿平17，庙堂康济岂无人？君侯若问茶租法，请把茶租乞与民。”峻拒不为用。孙倞，在太学二十年，不肯作新进土语。金人犯京师，倞昌言于太学，曰：“诸君平昔蒙教育，今将安之？”从倞留者仅三人。高宗朝为大理寺丞，以狱空赐玺褒奖。
　　许懋字敏修。仙游人。庆历间登进士第。元丰中，为两浙转运副使。衢民坐私酿，久系不决，懋至，为明其冤，悉出之。民感恩，竞诣佛寺饭僧祝寿。时甘露降于州，人谓德政所感，作《甘露颂》。迁左司郎中，除直秘阁，知福州。
　　陈阐字伯通。仙游人。皇祐中第进士。监建州丰国监。廖恩作乱，阐为帅臣谋，置水口仓，立锁港，均定八州盐估以饵盗。后知定州，岁饥，境内有竟杂者，令疑为盗，白于州，阐曰：“一日之聚至数百人，殆以饥争食耳，非盗也。”推检之，果然，遂校而释之，且出粟赈贷，众皆复业。移知莱州，郡人德而祠之。
　　方次彭字公述。兴化县人。皇祐初第进士。历宰六县皆有治绩。知梅州，兴学校，躬教导之，梅始有登第者。秩满，士民乞留再任凡六年。元祐初，大臣论荐得赐五品服致仕。弟公衮，元丰初以布衣条奏十事，后登科为诸王宫教授。
　　林伸字伸之。攒之后。第嘉祐进士。熙宁中，调永静幕官。内侍程昉建屯田实边之策，欲开旧河新葫芦河于孟家口，遂为都水使者，沧、双景、德、棣俱被其害18，伸条其利病以闻，坐褫一官，改知新会县。邑多诸司职田，岁歉，伸放其租税十之九，吏持不可，曰：“不过为民一冲替耳，人以为辱，我以为荣。”后果符吏言，恬不为意。终朝奉郎致仕。
　　陈觉民字达野。仙游人。熙宁初登第。元祐中，知漳州、建州、福州，所至有治行，改知泉州。时有司建言欲榷六郡酤，觉民陈五不可，且移书约他郡同其请，事遂寝。迁本路提刑，风采严峻，未尝与僚属妄交一谈，人甚惮之。子宋辅，政和中进士，因论二蔡贬余姚主簿。
　　林豫字顺之。仙游人。熙宁元年登第19。元丰初为涟水军使，淮南贼啸聚，设方略擒之。以苏轼、辙论荐除知通利军。绍圣中，虏人撤霸桥深入，除河北沿边安抚使，改知鄜州、冀州、邢州、邵武军，凡历七郡，悉有遗爱，邢台、邵武之民像而祠之。
　　徐确字居易。寅六世孙。元丰中登第。调永泰尉。既改官，蔡京以乡旧欲留置讲议司，力辞，得知象山县。久之，召为宗正丞，使两浙，适大水岁饥，疏通堙塞，以常平钱米赈济，民免垫之苦。移守江州，中贵人使具舟栽花石以贡，确曰：“吾州所有，粮纲船耳。”陈瓘方谪居，确贻书蔡京，愿平前冤，少伸忠义之气，官终刑部员外郎。
　　黄宣莆田人。知蔡州遂平县。时李彦附蔡京，力助公田，胁制郡县，有王时者乞籍遂平之租以供延福内藏，凡三奉御札专委检校，屡为执奏，中使到县核实，又以身扞之，遂平以故无公田。召为太学博士。靖康初，得旨褒封，与一子官。
　　陈中复仁璧曾孙。熙宁间第进士，崇宁中，提举京畿京西路茶盐香事。时朝廷议行茶法，以中复尝监茶务，令悉陈利害，因欲进用之，谢曰：“吾岂以身计为榷利作俑者。”政和中为广东提刑，盗刘花三啸聚潮、梅、循、惠四郡，又与连寇接应，中复悉平之。凡八历外台，所奖拔成就者多知名于世。挽诗有云：“南北建牙多故吏，东西开府半门生。”
　　方宙初名辅宋。莆田人。峤之子。熙宁中第进士，召对除司农丞，章惇、蔡确、蔡京交荐，将处以台阁，辅宋耻之，力请外补，得京西提举常平。奏乞论还程颐旧买汝州荒田。范镇子百揆以非辜罢官，唐介子义问在谪籍中，皆为论奏。官至河东转运判官。
　　黄颖字仲实。莆田人。从陈襄游。元祐中，举经明行修不赴，孙莘老为中丞荐诸朝，调清溪县尉，转长泰县知县。葺学舍，晨治邑事，日中与诸生讲肄经旨，逮暮而归。又以职田谷三百余石给耕民。兼权龙溪县尉，卒。二县士民争致赙，其子公坦一无所受。后公坦宣和中登第，仕至通直郎。
　　陈彦恭字子愿。莆田人。侗之子。居苏州。元祐中第进士。通判巩州，以清谨闻。除提辖河南坑冶铸钱，蔡京党王桓欲增监鼓铸，彦恭曰：“山泽之利不可竭，祖宗之额不可逾，以此病民，吾不忍也。”坐罢。后知寿春府，二帝北行，彦恭悉禁旅而西，或曰：“世乱如此，空一府无兵可乎？”曰：“陛下安在，而守臣欲留兵自卫耶？”在郡活人以千万计，民画像祀之。
　　林迪字吉夫。兴化县人。绍圣初登第。调福州司理，古田县上劫盗五人，迪曰：“民以年荒窃食，法不当死，县吏文致之耳。”既而狱具，帅疑焉，再上再却，迪持益坚，竟从之。差知龙溪县，平易近县民，人咸乞留任，凡九年。蔡京、林出尝欲因是诱迪，迪以非同族拒之。
　　方旬字时发。莆田人。绍圣中登第。历经西提举学事，坐忤权臣，通判建州，时范仙桂啸聚，旬揭榜许胁从自首者免罪，能杀贼酋来献者受赏，贼徒相眎曰：“此方监州榜也，岂欺我哉？”俄有数人弃兵投军中，悉给据使还农，其夕果杀仙桂以献，首领一十三人皆惧自经死，余众遂溃。后复广东提举。
　　林积仁字充美。蕴之后。绍圣中登第。历知瓯宁县，时以四最六善课吏居第一，徙维州北海县，以治状凡留五年，被召除广济河辇运，提举江西、河东，发廪赈饥，民赖存活。以转饷功转中大夫，改知平阳府，旬月间皆革弊政，及移京畿提刑，民皆牵衣泣送之。靖康初，平阳父老守阙请积仁为守，再领郡符，终广东计度转运副使。
　　黄琮字子方。莆田人。元符中登第。初为长溪尉，遭父丧，邑令以千缗为赙，辞，陡步扶櫬归。迁闽清县令，捐俸代民输，有“闽清清过伯夷清”之谣。移同安县令，为福州方田指教官，人甚德之。时与陈麟、翁谷号“三循吏”。年五十以母老丐归。傅崧卿荐，不起。母丧哀瘠不食，甘露降于繐帷三日，郡县廉访，琮曰：“岂敢以冥漠要人欺君耶？”
　　余祖奭字景召。莆田人。元符中登第。知兰州，会地震，山崩城圮，祖奭葬死赈饥，兰人德之，为祠。(此处文字因原稿不明故缺)身谕贼20，以功转朝奉大夫，知南恩州。海寇卓全曰海焚掠21，祖奭内严控制，外示闲暇，贼曰：“仁厚长者，毋犯其境。”被召赴阙，指陈时病忤秦桧，奉祠。
　　林师说字基仲。豫之子。调严州司士，既而以德化令召还，道出桐庐，值盗发支邑，民遮道乞留，郡白之朝，差知建德县，改通判徽州。时虏骑至，师说拥十余骑出城遇虏谍，曰：“吾受命主帅，以城降者赏。”师说叱之曰：“吾闻国家命，不闻贼命。”斩之于市，徽民自是婴城死守。迁知建昌府，以赵鼎荐除广东运判，改浙东提刑，坐忤权近，奉祠。
　　林宋卿字朝彦。仙游人。尝从陈瓘、杨时学，崇宁中登第，后知恭州，奏罢贵州役，请蠲削下户军需绢。秩满，以治行荐，留再任，自受俸非禄令所著者一介不取，恭人祠之。南渡后，张浚建督，宋卿衔命赴督府禀议，因条《胡北兵筹王利》，又有《胡北事宜》一集、《督府集议》一集。及浚视师江上，辟宣府判官，不赴。
　　李德昭字子晋。莆田人。崇宁中第进士，自广东提举召对，留为度支郎官，建炎初差知建州。建卒三百人先屯广州，至是闻叶侬贼平径还，郡官疑其从敌，咸请杀之，德昭力言不可，得全活。苗傅、刘正彦之变，列郡戒严，韩世忠既执正彦于浦城，德昭分兵守要冲，获傅槛送京师。寻谢病归，建人祠之于白鹤山。
　　吴公诚字君与。莆田人。大观中登第，为古田县尉，积阶朝散大夫，清介有闻，历官三十年始终检饬，凡衣服布帛家人所须悉因乡里市致，未尝取之官，死之日家无余资。子廷秀，知德庆府，剧贼李全劫湖南，乘胜捣岭外直抵晋康，廷秀率所部及募善射者拒守。贼薄城下，劲弩齐发，毙其二酋，分骑追击，郡中晏然。
　　黄静字至一。滔七世孙。政和中登第，任校书郎，通判澧州，力请于朝以湖外有四可罢之事，曰：博易务、茶盐司、弓弩手、廉访司，皆施行如章。终提举京西路盐事。从子泳，字永平，三岁书过目即成诵，大观二年应童子科，明年赐五经及第。
　　陈可大字齐贤。仙游人。父汝器喜积善，一夕飞钱满其室，祝曰：“愿一子光显门闾，钱乞减半。”可大政和中登科，调漳州工曹兼右推，时龙岩上死罪强盗七人，力辩其非辜，得不死。改知长乐县，大修陂塘，县人立碑纪其德政。后知肇庆府，民不能欺，去郡之日唯衣衾书籍而已。官终朝请大夫。
　　傅伫字疑远。楫之孙。仙游人。政和末登第。调南安县丞，岁大饥，民弃妻孥者相属，请出常平钱米设安养院，具糜粥赈之，明年岁丰，悉访所亲归之。知晋江县，有诏造战舰，伫临督其役，劳费视他邑减半，而事先集，张浚以闻，特减磨勘二年。官至朝奉大夫、南剑州通判。长子汶，知将乐县，县生子多不举，汶令里正籍记，给以钱米，活者万计。历倅广州，知贵州德庆府，所至以惠政称。
　　陈鹤字闻野。莆田人。宣和中登第。为惠州佥判，亲典教职，执经承学，岁率数百人，惠之倡学自鹤始，迁广州通判，海寇作，鹤敛兵示以无事，俄而掩袭，擒三百余人，兵官欲悉诛戮，鹤请原其胁从。历仕几三十年，阴德在人甚多。
　　林孝泽欑八世孙。宣和中登第。提举广东市舶，有番妇满持瑰产以献，为子求官得之，孝泽曰：“我为使者，岂可以一贾妇而使朝廷废二百年互市成法？”上书力争，固持不遣。就除转运判官，郡县解印绶者数十人。改知漳州，清介特甚，至不用官烛于私室。再除广东提刑、福建转运副使，加直秘阁。
　　王悦字习之。莆田人。绍兴中登第。性峭直。孝宗立，召见，论不可讲和，甚称旨。除国子监丞兼吏部员外郎。出知衢州，恺悌慈祥，视民如子。属岁饥旱，发廪劝分以给食，竭诚祷雨，绝不茹荤，早晚一粥，凡月余日，有“乞为三日之霖，愿减十年之寿”之句，竟以是卒。众为立祠于徐偃王庙。其丧出城，号恸之声震于原野，阖郡送至江山。事闻，赠直龙图阁，仍宣付史馆。
　　薛珩字景行。兴化县人。第绍兴进士，历湖北宪司检法官，尝疑鼎州所上盗十余人不当死，辄以去就争之，已而辰州果获真盗，宪臣惊服，交章荐之。珩前后四为法官，平反全活者百余人。官至梅州守。弟璆，由特科监广西西南道场，有私鬻盐六万斤者，吏捕以告，法应受赏，璆曰：“刑数十人而易二京官，吾不忍也。”以十之一闻有司，余阴令投之水，犯者得轻坐。终南恩州推官。
　　丘奂字明远。仙游人。举遗逸，进书数十万言，皆恢复大计，得旨赴堂察，吕颐浩与论，大奇之，奏除湖北帅司干官，改三京宣谕司干官。盗王威寇掠郡县，奂白方廷实单骑造威寨谕降之。后入刘錡幕下，沅州降卒至，佥谓宜杀，奂言既降而杀，此一失信，何以立大事？錡感悟。入监登闻鼓院，论事忤权臣，出知真州。
　　陈丰字宜中。仙游人。骥之子。绍兴中第进士。初为泉州教授，以陈康伯荐召为敕令所删定官，改太学博士，俄罢去，起知惠州。孝宗初立，诏监司各举循吏二人，丰居首。除知南恩州，清俭无扰，岁旱祷雨，有“愿俾微臣持损数年之寿，乞令合境普沾三日之霖”等语，雨果大至，而丰竟卒。州民哀而祠之。
　　林枅字子方。孝泽之子。绍兴中登第。孝宗时，知信州，陛辞论：“清议者忠臣节士之所慕，而权幸谗谄之所惮也，奈何恶之？”又言：“监司郡邑用武臣，非祖宗故事。”至郡，裁骄兵，斥公帑代输物力钱，民德之。再调江西运判，发漕司钱助诸县，岁计埋瘗疫死者至三千。改知泉州，举行荒政，立三贤堂以祀姜公辅、秦系、欧阳詹。除本路运判。光宗初立，拜监察御史，言：“汉宣帝自亲政，旧臣张安世皆曰‘凛凛而恭、显反用事’。魏明帝政自己出，而内倚孙资、刘毅，公卿大夫不与接者辛毗一人耳。权臣专制，务强主威，辅臣畏避形迹，言官承望风旨，愿以二臣戒。”除江东运副，奏镌广德、建平和买多取之额。以直徽猷阁帅福州，卒。
　　吴珏字仲玉。兴化县人。孝宗时为龙岩令，益学廪以养士，会有建议增诸邑转输者，珏力争止之。改宁国军佥判，有嫠妇无子，或欲没入其资，珏曰：“利毫末以绝人将坠之绪，仁者不为也。”听其立嗣。终通判漳州。珏天性孝友，好行善事，乡评亦归之。
　　许巽字少杨。仙游人。乾道中举进士，知归善县。尉有捕民为盗者，赂郡守必欲成赏，巽验非实，格不行，守不能强。历秘书郎，知滁州，属吏畏服不敢受赇。除提点成都路刑狱，因辞，乞除知漳州，未上，召赴行在，卒。巽居官所至以廉洁称，人号“耐贫翁”。
　　傅大声字仲广。诚之从子。淳熙中第进士。为福清簿，辩冤囚四十余人。调广州教授，侍从黄由举天下教官以大声为第一。后通判循州，适寇发，上御贼数策，漕司颁于广东十四州。遂辟知循州，始至，却例册钱千缗。在州四年卒，民祠之。
　　苏洸字澄老。父钦，自泉之德化迁仙游，官至利州路转运判官。洸以父任入官，知临川县，修治述陂，民号“苏公陂”。通判宾州，时张栻为帅，以廉吏举，除知雷州。秩满，赴阙面陈三札：一乞拆纳徐闻丁米以便民，二乞籍海舟以戢奸盗，三乞戒约广西军寨，不得差人回易。改知新州，民有《来何晚》之歌。移封州，洸首请减放丁米及经制无额之数。所至人皆德之。
  </div>
  <div class="pagination">
   <a href="八闽通志_page157.html">
    上一页
   </a>
   <span>
    ...
   </span>
   <a href="八闽通志_page153.html">
    153
   </a>
   <a href="八闽通志_page154.html">
    154
   </a>
   <a href="八闽通志_page155.html">
    155
   </a>
   <a href="八闽通志_page156.html">
    156
   </a>
   <a href="八闽通志_page157.html">
    157
   </a>
   <span class="current-page">
    158
   </span>
   <a href="八闽通志_page159.html">
    159
   </a>
   <a href="八闽通志_page160.html">
    160
   </a>
   <a href="八闽通志_page161.html">
    161
   </a>
   <a href="八闽通志_page162.html">
    162
   </a>
   <a href="八闽通志_page163.html">
    163
   </a>
   <span>
    ...
   </span>
   <a href="八闽通志_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
