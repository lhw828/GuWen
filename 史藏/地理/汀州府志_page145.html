<!DOCTYPE html>
<html>
 <head>
  <meta charset="utf-8"/>
  <title>
   汀州府志 - 第 145 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汀州府志 - 第 145 页/共 162 页
  </h1>
  <div class="content">
   题为处置地方事。据福建汀州府上杭县申备，通县里老、耆民廖世兴等呈称：本县所管太平、溪南、金丰、丰田四里，相去本县三百余里，接连漳州、广东地方，凡干办一应公务，往复动经半月。又兼地僻山深，人民顽梗，平居则以势相凌，有事则持刃相杀。天顺六年间，李宗政等聚众刼掠乡村。今成化十四年，锺三等又聚贼杀人。实因地方宽阔，治理不周。呈乞转达上司，添设一县管理，使公事易办，强梗知法等因，到院。臣会同镇守福建御用监太监卢胜等看得，民心虽愿建县，未审山川有无相应去处，选差有才识按察司副使刘城、布政司参议陈渤前去复勘民情，相度地势。续据各官呈称：备审上杭县里老、人民，万口一辞，俱言相应添设县分。又带同知县石塘并谙晓地理术人，亲诣太平、溪南、金丰、丰田四里，万山稠密，地方窄狭，内有溪南里第五图，地名田心一处，山环水绕，地方平坦，南北约有七里，东西约有四里，亩亩相连，居民相接，堪以开设县治。其地东至漳州府龙岩县一百四十里，西至广东程乡县一百六十里，北至上杭县一百五十里，俱各地里适均，相去不远。独于南至广东饶平县二百余里，相离路远，况彼处地名大靖、小靖，顽民节来侵害。合于金丰里地名三层岭，开设巡检司一所守御地方。查得上杭县总计十里五十九图，田地山塘共计二千七百九十七顷九十三亩，除环绕上杭县里分不动外，南以溪流为界，今拨溪南、太平、金丰、丰田四里属新立县分。但溪南里共该六图内第三图在溪北，及太平里共该五图，内第五图与上杭县相近，拆出溪南里第三图、太平里第五图，仍属上杭县管理。又，本县胜运里一十一图内第五图、第六图又与新设县分相近，拆出二图属新县所辖。今计上杭县共得六里四十图，新县共得四里一十九图，具结画图贴说，又呈到院。会同镇守福建御用监太监卢胜、巡按福建监察御史史阎佐，并都、布、按三司署，都指挥同知等官郑贤等，参看得上杭县溪南等里贼情已息，贼党多擒，其余胁从之徒尽行招抚复业，与太平等里民心乐从，立县实为子孙保家之谋。万山中惟田心地势宽平，可以立县，足为封疆巩固之规。揆之制度，百里一县，今约计上杭县南北该三百余里，理宜添县。欲于地名田心开设县治，取名“永定县”；又欲于地名三层岭开设巡检司，取名“三层岭巡检司”；又看得本地山多田少民稀，难设全县，乞勅吏部于旧任廉能相应官员中选除知县、典史、巡检、教谕各一员，前来创始。其医学、训科、阴阳、训术、道会、僧会，待知县到任以后揀选相应之人，起送赴部除授。但前项里分，民多贫窘，又有新招复业者。今创立县衙、儒学、巡检司、城隍庙并铺舍、医学等，衙门不取民间一钱一夫，俱会议于别项措置。木料工价足够取用，仍令原经手副使刘城、参议陈渤经营整理，分派田粮。仍将上杭县四里一十九图户口钱粮割入。新立县分属汀州府所辖。如此则良善之民有所依归，强梗之人有所钤束，地方有托，永远无虞，缘系处置地方事理，未敢擅便，具本专差某亲赍，谨题。请旨。

 乞免廷试疏

 李世熊

　　奏为天语崇隆，朽材匪类，历陈荐举之非人，乞免廷试以塞倖窦事。前者辅臣黄道周、都察院臣何楷，题臣文学优裕，堪为文翰散员。奉旨部覆，旋遇覃恩超贡，臣以病笃在籍，未能赴部。奉旨：察奏。今七月初五日，礼部侍郎曹学佺覆奏臣異才博学，尚志辞荣。奉圣旨：“李世熊宿学，奇才高志，不应科举，非朕所望。还著该府、县官催趋前来廷试，朕将优用。该部知悉道。钦此。”臣奉旨颤悸，背汗流踵。臣髫年在泮，九踬场屋，鼯鼠之技，败露尽矣。非有秘韬潜德迟久，俟今乃彰也。院臣于臣为布衣之交，辅臣于臣为晚年之师，均以诗文酬酢，微及经史波澜，荛言见采，遂尘荐牍。是以时文之才为经世之具也。至于部臣曹学佺，臣幼诵其文，终未识面，不过热臣虚名，揣为实学而己。陛下狥三臣之过举僮佣为异才，是恃荐举为得鸟之罗也。臣愚以为，荐举非人，臣其一矣。由臣例之，滔滔皆是也。敢为陛下历陈之可乎？陛下登极，恩诏一款，每县举真才三人。臣谓天下中人多，而异才寡，邓、冯、寇、贾，天下无二三也，况一邑乎？若乡曲愿人，无裨缓急，何取每县三人充斥仕路哉？自臣所见郡邑举士，盖有目不识六籍而冒以宏博之科，梦未见七书而□孙吴之略者。学官以颓堕之年，识趣卑污；士子以蝇蚁之情，夤膻走窦。其整身方洁，骨气冰凌，守令闻名而不识面者，虽老死牖下，无缘登荐剡也。如是则举者不才，才者不举。臣以为郡邑荐举可废也已。至于藩王、阁部、院寺、台省、监司、方面，各有荐士，非琐琐姻娅，则纨绔子弟也。非眯目素封，则走空神棍也。今仕籍中，自钦授特简外，文臣如试主事、试中书、司务、博士、试推官、通判、知县，不下数百人；武臣如总、副、参、游、都司、守备，不下数千人。此千数百人，为陛下抚流民、核军实者谁乎？为陛下靖山海、清畿甸者谁乎？是千数百人如虚无人也。纷纷差遣，徒耀饰舆马，烦苦驿卒；大字名剌，投谒姻邻，夸炫市井而已。自奉命以迄复命，逐逐尘途者，臣不知所行何事也，亦苟完套格耳。原若辈之始进也，酬荐主有例，酬部覆有例，千数百人非数十万赂不济也。然则是朝廷数十万金钱之实，而得千数百无用之蠧也。亏损国灵，孰逾此乎！且非徒损国灵也，又坏人心。为士者，习见故所等夷，猥琐庸阘，胸不能知古今成败，口不能道当世利弊，一旦冠盖赫然，易如反掌；于是富者由径纳赂，贫者建言上策，尽弃本业而嚣然有掇拾轩冕之思，盖自是士不安为士矣。为民者，习见屠酤、仆隶、讼师、优卒、游手失业之徒，手不挽强，股不跨鞍，目不识丁，一旦被服金紫，头角顿异，以为锦绣犹敛穟也；亦各尽弃本业，而嚣然有攘窃节钺之意，盖自是民不安为民矣。士不安为士，则士不可治也；民不安为民，则民不可理也。下犯上，贱陵贵，利破义，良心泯丧，荡检踰闲，则此枝官为之俑也。且非徒坏中人之心，又以绝豪杰之路。夫鲵鳅所饵，蛟龙不染其纶；鸱鸢所嗜，鹓雏不吓其臭。尾琐者冒进，而破毁廉隅，虽狗窦容身以为荣；自负方雅，即一岁九迁以为辱也。昔者崔浩，欲屈眭夷为中郎。夷曰：“桃简已为司徒，何足以此烦国士。”夫国士之不忍俯同世士也。虽以崔浩之材，眭夷犹羞与伍也。臣安知丘陇之下无泥涂轩冕之士乎？夫圭璧所以宝者，为采之甚难，售之甚钜也。若圭璧与瓦砾同致，无为贵圭璧矣。轩冕所以荣者，为责任甚重大，贤材甚稀贵也。令轩冕与屣同掇，无为荣轩冕矣。今陛下有网络英雄之思，而诸臣为杜拒英雄之事，则荐举之名为奸贪藉口也。牛骥同阜，朱粉杂糅，欲使奇士策杖攀附翼鳞，犹以敝冠招田光，蹠财享曾史也。他不具论，臣举其大者：永宁王招降阎总，屡立战功，及粮匮援绝，身陷垒营，生死之义备矣。陛下追念前勋，锡以茅土，誓如山河，足瞑忠魄。至其逃将溃卒，如谢某、林某、舒某各保首领，鼠窜偷生，自去年除夜主臣相失至今二三月，尚不知藩主存亡何似。臣谓此数人者，皆永宁之僇人也。军法：队长战没，通伍皆斩，况失封疆、陷主将，尚敢哆口谈恢复，偃然自敘其功乎？陛下即委曲使过，贷其诛夷，必使少立微功，乃酬官职，然亦及其身而已。今乃呼朋引类，每溃将一疏，辄题敘多人，此何为乎？且题敘之人，果系同患同仇，犹可言也；今所援引者，非无赖之青衿，即市井之钱虏，宿夙无泽袍之谊，因缘藉使鬼之钱，指凫指，妄荧圣聪。不加考课，径敘清华，臣以为赏罚倒置，斯为极矣。昔馆陶公主为子求郎，汉明帝不与，而赐钱千万。以戚主为子乞郎而不得，以逃将为市奸乞清华而得之；何古人名器之重，而今独轻乎？如谓假章服之虚荣，为招徕之实策，臣愚以为恋栈而来者，必非骏马；钻穴而从者，必无佳士。即使人才甚乏，边疆甚迫，当旁求耿介特立、廉干有识之士而用之，奈何使诪张无信，进身不端者，连苞引孽，种其苞苴，以秽明廷乎？臣又举其大者：古者三公不备惟其人，高皇帝罢设丞相，阁臣不得称相也，仁、宣之代，犹与卿并。自天顺之隆相端萌矣，嘉靖入绍，归政内阁，三辅鼎承，百辟风偃，盖自是俨然宰相矣。今犹昔也，然卒未有纶扉之地，得参十数席者，今陛下龙飞一载，而内阁已三十人。后此万年无疆，两京光复，时会方来，英贤踵出，枚卜殆将踰于今者。是一代之间，宰辅几百人也。书之史册，将为骇怪。夫王者设官，上法乾象，今三台六星、上相次相四星、郎位十五星，亦王官所取仪矣。宰辅下天子一等，宰辅尊而后天子益尊。若以调燮阴阳之司，下同钱谷、刑狱之琐，则三台斗柄，亦已陵迟矣，何以为巍巍帝座乎？田千秋一言取相，而天下以为笑讥；公孙弘曲学阿世，而淮南比之蒙落。盖相臣之难称任久矣，是以公孙贺涕泣不受诏，李鄘引疾不视事，诚知责任重大，受禄易诬也。今陛下圣神文武，赞协殊难，而诸臣受爵不疑，如有一德，然卒未进于古方召张吉之流，为陛下歌江汉常武者，是草茅所窃疑也。臣闻敷陈以言，明试以功，车服以庸，此圣帝明王磨砺天下之善物也。明试言功，则侥倖车服者息；轻亵车服，则诞慢言功者来。臣无远引盛隆，魏武亦近古之豪也。功如荀彧，封不过亭侯；爱如仓舒，赠不过别部。司马永嘉之末，迁王导辅国将军，导曰：“今天官混杂，朝野颓毁，导不能崇峻山海而开道乱流，谨送还鼓、盖加崇之物。”元帝从之。陶侃既平襄阳，拜大将军，剑履上殿，侃固让曰：“群丑虽芟，大敌未殄，有如仗国威灵，枭雄斩勒，则又何以加？”曹彬已下江南，宋祖曰：“本授卿使相，但刘继恩未下，姑少待之。”惟赐钱五十万。假设今有荀彧、王导、陶侃、曹彬者，陛下当以何官酬之乎？邓禹杖策从龙，最先诸杰，天下粗定，乃封高密；马援遨游二帝，侧足轻重，及米图山谷，劝帝伐蜀，犹未拜将军也。假设今从龙以飞者，勋如高密；越疆而归者，知拟伏波，陛下又以何官宠之乎？李泌有言：“以官赏功者，有二患：非才则废事，权重则难制。”夫官以赏功尚犹有患，况于一筹莫发、尺土未恢，而宰辅连肩，侯伯接踵；他日有折冲千里之留、邺，克复两京之郭、李，不知陛下又何以待之？是又草茅所窃疑也。臣闻人主之职，务在知人而已。任各当才，虽不亲细务，大功可成；用违其器，虽衡石程书，无益于治也。夫治国犹治家，然主一家者，必有亚旅疆臣，耕以责奴，织以责婢，而后一家之事集；主天下者，必有心腹股肱，内参机密，外戡祸乱，而后天下之业成。今为陛下心腹者有乎？为陛下股肱者有乎？相不敢望管、葛，庶几王导、谢安、李纲、赵鼎之俦；将不敢言韩、岳，庶几刘琦、孟珙之辈。臣微贱狂瞽，何敢轻量天下士！但观登黜人材、区画战守之间，未知于前人何如耳。将借才异代欤？抑知人其艰欤？宋儒有言：边帅之才，即不可得，当于缙绅廉干有识中求之。又云：直言敢谏之士，即仗节死义之臣。斯两人者，亦观人之要论矣。臣观诸：他途营进，负鼎翘关者，必荏苒佥人，非骨鲠魁垒之端士也。诸论持两端，应机不断，视阴拱默者，必蓄缩偾夫，非骏雄制变之宝臣也。若夫头角夸诞，类于刚武；锐口纵横，类于知略；抚膺洒泣，类于忠诚；而推测星纬，妄谈吉凶，摇惑视听者，又类于神明不测。臣观诸：险躁浮游，性无关钥，语无归宿者，误天下苍生必是人，而易于耸动人主亦是人也。臣愿陛下之慎简之也。李纲曰：“用人如用药，必知其术业可以已病，乃可使之进药而责成功。”今不知其术业而姑试之，则虽日易一医，无补于病，徒加疾而已。今臣自知驽劣迂疎，无济缓急，而荐臣者以为可用，陛下亦信为可用，是不知臣之术业不能已病也。臣故妄意，陛下弘开网罗，溢赐名爵，皆以过信臣者、过信天下之将相绅衿也。故敢不避斧钺，连类妄言之，伏乞免臣廷试，长摈草茅。臣带索茹草，甘同鼎黻，若冒靦嗜进，颠蹶随之，生与营苟汙，没不可见辅臣道周于地下。惟陛下许臣幽栖，永塞倖窦。

 筑城奏疏

 童　玺

　　江南刑部江西清吏司郎中臣童玺谨奏，为乞恩筑城以保障地方事。臣原籍福建汀州府连城县人。切照本府所属地方，北连江西之赣州，南接广东之潮州，山谷蜿蜒，深林茂密，土俗顽犷。或邻境盗贼之延蔓，或地方奸宄之窃发，百年之间，已经寇乱。且举其甚者言之：正统年间，则有贼首邓茂七之祸；成化年间，则有贼首温文俊之祸；正德三年间，则有贼首李四孜之祸。戕人躯命，污人妇女，焚人室庐，刼人财物，甚至掘人坟墓，绝人宗祀。凡遭荼毒之家，难以数计，实乃恶甚于虎，烈甚于火，见之散魂，言之痛心者也。至正德九年二月内，又被江西贼首叶芳越城，本府地方，杀戮之祸，视前尤惨，虽幸有兵备官督兵却之，然后来伤弓之民，夕不安枕。仰惟祖宗列圣，奠安元元，所以预为防寇备害者，靡所不至。以本府言之，既设郡治一城，卫之以军矣。于要害之处，又设武平千户所一城，以守御之；又设上杭县一城以屯守之。其于宁化、清流等县，亦皆近筑一城，盖为保障地方计也。故有城处所，虽经前寇，民多保全。惟连城一邑，素当盗贼出没之冲，未尝有城池。每经前项寇乱，罹祸独惨，或空邑逃亡，而仓库不守；或少壮幸脱，而老弱涂地。如本县新泉、杨家坊等处，糜烂污辱，又有不忍言者。由是观之，城池之有无，利害之关系如此。先年，巡按御史吴一贯亦曾奏行，委先任本府知府吴文度，踏量基址七百余丈，估值砖石、工费不满万金，已经勘结回报在官。彼时本县地瘠民贫，财力难处；上司迁转，交代不常；故临患则思辟，遇寇则因循，岁复一岁，竟未成功；频年有警，辄复仓皇。臣本疏愚，误蒙录用，固知当以天下为计，而不容以乡土为忧。但皇上覆物同天，保民如子，不忍使一民向隅而泣，一物不得其所。矧连城虽小邑，里分亦馀三十，丁粮亦有万数，顾置之于覆冒之外哉？臣用是不避斧钺，冒昧上陈，如蒙睿照，俯恤民患，乞勅行巡抚并巡按、守巡、兵备等官，从长计处，量筑一城，为经久之计。仍乞查照延平府顺昌县先年筑城则例，预行布政司，候派粮之时，立通融之法，于筑城地方，该府属县，多派折色银若干，征收之际，明白晓谕。该征人户每石照旧征银七钱，照例内扣二钱七分解京，其余四钱三分存留筑城支费，大约多派折色一万石，可存留银四千三百两矣。只在一年，或匀作二年扣算，夠数即便停止。如此无独力难成之患，在彼有众擎易举之势，城池可完于不日，民生复保于无虞。国家一视同仁之恩，覆帱于无外矣。为此奏此具本奏闻。
策

 上防边策

 〔明〕马　驯

　　臣伏思北边为中国患，自古有之，惟有备然后可以无患。今镇兵云屯，关戍栉比，然贼奄至不能防御者，承平久而实政不立，粉饰多而武备不修也。臣请以修武备之法，利害之说，战守之便，废置缓急之序，施为相度之宜，为皇上陈之：计我边陲，东起辽阳，西至临洮，所守之地广也。自春至冬，自幼至老，所守之日长也。所守之地广，信未有千里之坚城；所守之日长，信未有千日之锐志。矧彼以马为家，何如其儇利也；与我军之欲战而后索马者异矣。以射为食，何如其习熟也；与我军之董劝成能以为技者异矣。且其肤革、毛发长养于风日沙莽之中，饮食、衣服不藉烹饪、温煖之细，譬之风林之鸟，走圹之兽，其桀骜猛厉固其性也。且彼聚而我散，彼逸而我劳，窥我之隙，伺我之懈，冲突而至。彼截其直，我守其横，首尾不能相应，内外不及为援，檄召未至而关门已破，议论未定而彼已餍足去矣。此彼之所以世为中国患也。然我中国习五行以为具，我得胜气者也；聚诸省之供饷，我得胜制者也；上有刚健神武明略之君，我得胜主者也。彼乌得有其一二，以加我十百千万哉！夫五行者，金、木、水、火、土是也，盖殳、戟、刀、剑、矛锋、矢镞，是以金胜也；弩干、弓材、标架、榾柮，是以木胜也；崇城、垒堡、高壁、深堑，是以土胜也；内则桑干、白河、芦沟环绕京师，外则黄河一带亘绝万里以为大限，是以水胜也；神枪、机炮、烈烛、焚薪，是以火胜也。斯五者，我算得，彼算不得，皆我所长而彼所短。今以我所长而角彼所短，反不足以屈彼，何也？有其具未有其用，有其君未有其臣。自古谋臣战士，每苦于庸暗之君；讒佞之臣，居其中而牵制阻挠，以偾其事；宋辙可鑑也。乃今皇上，独揽乾刚，神谟妙算，驾出群臣之表，固非讒佞可容也。而平北安边，以贻百世之太平，此其时矣。凡敌国对峙，固未有不能战而能守者，独言守，将谁欺乎？为今之计，惟击为便，所以备击者有三事焉：储峙为急。鼓勇为急，制车为急，而缮城垣、修斥堠之类宜次第兴举可也。储峙之法有三：复输粟之令，革买卖之窝，则盐引开而飞走粟至矣；久任沿边守令，以征收每年边额多寡为贤否，则积多而仓廪实矣；先时，出帑藏银预籴粮以储各镇急，则价不踊貴也。鼓勇之法有二：养敢死之士，重首功之赏。制车之法当如总制都御史刘天和昔年所议，式不可改也。尝考盛汉之兵制，曰车骑，曰材官，曰楼船。今之御边，舍车骑、材官，何以哉？而车骑尤为急也。古者用车战，动则足以冲突，止则足以营卫，士卒有所庇，衣粮有所赍。诗曰：“君子所依，小人所腓。”况中国以火器胜彼，而火器必以车载，而后可以驰远，而后可以机发准也。盖兵车者，制马之要术，不可以房琯之偶败，遂因噎而废食也。与彼对垒，则重车叠陈，方轨而行，山移而进，谓之奋击。彼众未集，则重车直队，竟刺部落，谓之冲击。我众未集，彼骑忽入关门，则排车横陈，高垒厚壁，以夺归路，谓之要击。彼众深入，络绎连亘，则分车角陈，纵横开閤，约号四起，谓之夹击。彼之还也，既有驼载，必不能疾行，则轻车夹骑，三道排堵而尾之，或夜砍其菅，或扰夺其马，伺便则火器车直捣其辎重，期以必败，然后三道夹攻，谓之追击。我有二备，用是五击，虽使头曼复生，冒顿再出，亦不能支矣。昔人以边为利掳掠，不羞逃遁，斯言得之矣。且彼以猎于沙莽者为食。今不猎沙莽，而惟欲寇我中国以为利，必其所利盖有倍于猎者，而后为之。使我有备焉，彼将不利于进，虽进不利于退，则不若猎于沙莽者安且利焉。尚何侵扰之患哉？今养武士，其情状如畜猎犬然，日听其发踪指视，以驰逐林薮，则精神鼓动，各逞技能而大有获也。不然则将安疲乐怠，嗷嗷然待食于人，且酿成骄悍之气，反搏噬人矣。此无他，养而不战、无所用气故也。及见近时，马勇、梁震、王效，号称名将，夫岂有所长哉？惟是肯养能死之士而已。多者不过数百人，少者亦不下数十人，结以恩养，饱以嗜欲，一旦敌至，则出死力以报之。使我九边士尽如三家者，士又何难于燕然之勒哉！此臣之所谓鼓勇者不可不急。大抵主兵一动，便问仓廪积若干石；客兵一至，便问粮所供若干时。尔者边粮无数月之备，士卒有枵腹之忧，一旦攻围援绝，又何以为自存之计哉？此臣所谓储峙者不可不急也。六韬所谓车者，军之羽翼，所以陷坚阵，要强敌，遮北走也。曰一车当步卒八十人，又曰一车当六骑，又曰十乘败千人，百乘败万人。古之所谓大车、革车、兵车、戎车、冲车、攻车、后世所谓武纲车、扁箱车，鹿角车，自古兵家所恃以为胜者。况彼专骑射之能，往来游哨，疾于风云，非车不足以当之。臣所谓制车不可不急也。窃状时事，如尫羸之人病大疽也。疽将溃及腹背，危急甚矣，惟攻刺刲剔以尽决痈毒，而后徐理其羸弱可也。彼庸医者，执议思补，而毒气入腹，不可复救，悔何及焉？大抵剔剌甚恐人，温补之言易入也，奸谀误国，故庸医者流也。不曰失机，而曰生事；不曰开边衅，则曰冒破钱粮。师旅未兴，而议论纷然；举劾一行，而终年听勘，虽使颇、牧、卫青等复起，将安用之？是故在彼不杀则不威，不震则不慑，不戡则不定。在我者不横奔四出，不可以收复河套；不战胜攻取，不可以退守边疆。所谓不一劳者，不永逸也。伏愿皇上推选大臣之仁、知、勇者一二人，以总制边务，不必急其旦夕之效，而惟责其成功于五年之上下；不必问其城堡小战之失利，而惟取其军律气势之壮盛；不必计其供亿之多寡，而惟视其侵犯之疏数；不必责其武弁之廉检，而惟课其谋勇之大节。听其生杀予夺之便宜，而不可使舞文弄墨者为之排阻掣肘。且我国家建都，与彼仅隔一山，一则据关塞之险，足以制北边之命；一则恃京营之兵，足以壮畿甸之盛。今彼突入古北固口，若履坦途。我军坐视纵横，不与交刃，此当事之臣不能预处也。地虽险而不知所以守，兵虽众而不知所以用，束手旁皇，以致误事。臣愚以每季轮差总兵官一人，督京营四分之一屯练，关口多设火器、布虎落，以为必不可犯之势。京师民居之外，择要害之地立四大堡，每堡可屯万人，遇有声息，即分布屯守，以安城外居民之心。关口固则外患难入，四堡立则内宄不作，此安畿辅、固根本之首务。然而便宜处置，鼓舞作兴则在师臣，而其委任责成则在皇上也。
议

 储　务　议

 〔明〕李梦鲤

　　窃职所司者，专在粮储，则职掌系焉。倘入孔不清，则必有插沙和水以为奸，而亏在官；渔侵鼠侵以为奸，而亏在民者矣。傥出孔不清，则必有取新置腐以为奸，而利在豪强；短升少合以为奸，而利在胥役者矣。夫使群奸得遂，即系职掌不修，朝廷安用此木偶之官为是职？于职以外无长可矜，于职以内无责可卸。惟有清其出入，杜其奸欺，俾官与民两便，豪强与胥役两穷焉，而斯为克称厥职云耳。
　　一、包揽之弊，起于豪强，穷乡小民易为恐吓。彼辈吓之曰：汝等亲自上米，要使费若干，折耗若干。一或不到，祸便不测。间有抗不与包者，恶党百般挟殴凌虐，又嗾衙役偷盗索诈，小民无奈付包，冀脱虎口。一入其手，插沙和水，无所不至，临验时，或面盖干米一层，或先上干米一石。左右不敢举，粮官虽知不得问，以致入仓之后腐败不堪，军丁鼓噪。今后上米，合令除正耗之外，严杜非分，以清其源。一、混冒之弊，起于陋规相沿，不依次序，突于粮官放米之时，乘迫投单，争先拾取。以致懦者守候竟日，不得支领，是强弱不均也。今后，合令于发米前一日预先投单，照序登簿编号，次日俾鱼贯而入，照簿关支，勿令搀越，则强梁者皆不得逞。一、倖冒之弊，起于奸利之徒厌薄旧粮，用计支去新收厫米，而先收者贮顿，日久腐烂不堪，以致人情洶洶。今后，合令发先收之厫，不得动新粮，庶美恶停匀，人无怨望。一、盗偷之弊，起于衙役，彼辈于粮官收放之时，故意挨挤案前，壅蔽耳目，以致纳户上米、军丁支粮之际，恣斗级拾取，夹裤夹袜，所在潜藏，一偷一接，递传出外，互相瓜分，而官不得见。夫偷在斛以外，则民物也；偷在斛以内，则官与军物也。以致纳户敛气吞声，军丁烦言聚讼，成何法纪？今后令上米、放米时，左右不许近前，只点斗级四名，用硃笔押面为记，则群小无得垂涎。一、收买之弊，起于豪有力者，专一收买军丁应支仓粮米帖，投仓支米。米才出厫，就将此米代粮户复纳仓内，收单转卖，其米腐而又腐，是朝廷优卹军丁之需，止供此辈买卖之具也。然此弊即在包揽之内，包揽一禁，则狡计不得施矣。
申详揭禀

 申详三院请协济兵饷文

 〔明〕罗万藻

　　宪台于去年冬月新募图兵五百五十员，名计扼邵武，以防楚寇轶入。先声既张，寇亦喙息。随以漳寇蔓延，复移守漳。而上杭自三月初一日王寿山贼突入乡保，杀人掘塚，掳掠男妇亡算，人心震动，投城自全。卑职料兵兵虚，察帑帑匮，勉强拊循军余，奖率良家子，为城守之计，至于今未罢。贼虽睥睨不得入，然视杭如无人之境矣。四月初四日，五营会勦，复有宝坑之败，贼益得气，聚众进逼。伏蒙垂念，贼冲许胜一旅赴杭，卑县喜惧并至，方集荐绅父老议饷所从出，而武平复告急矣。卑县为具十日行粮赴援，谓兵抵武，则武当馆谷耳。而师出贼退，武平遂告止师，杭代武费，邻谊固当。但念此兵初置扼邵，则通省之计也。守漳则列郡之计也，今援武则全汀八县之计也。此兵如奕子，有急则救，而未奉上台安插之地与。夫额设之粮，杭恐不支，兵亦难久。卑县窃以为，今从通省起议，是责爬搔于不关痛痒之人，不可也；从列郡起议，是呼恩泽于未经焦烂之日，不可也。独上、武、永三县联络，为全汀门户，则长汀清商人，易小舫达镇平，达武平所，过山从羊角水下船。武平奸民已于本处地方，每船收税五分、杂用三分，则已俨然成一榷关矣。窃计武平一所，岁仰上杭河税一千二百有奇，今私收于武者不赀，而额给于上杭者如故。收于武者徒以腴奸人之橐，而给于上杭者攅眉剜肉莫之支也。合无请于武平私税之所，即公建为税场，以武平县官主其征收，每季即以给本所额饷。或疑其来货多寡莫之稽也，则请武平所哨弁中委一忠实者，逐日登记船数若干，计税银若干，用合同印票前后登记一样，半解本道，半存武平，以便稽察；不足则从上杭关补，有余则仍封解上杭收贮，以佐庶在武犹在杭也。此于事宜，非别有创建，亦因地势通塞，人情趋避，物力盈亏，不得不变通之。大理酌之，使利兴于武平，而累弛于杭邑，亦卑职焦思百出，为地方兵食计，不分彼此者也。

 申详巡道兴革事宜文

 〔明〕罗万藻

　　窃以昔之守令，号为与民兴利者，不过开田筑陂以便农业，通商召工以作地材，崇儒建学广士于科目而已。上杭山多田少，农稀商众，士笃于学，地方官无可藉手。至于除害，则弹丸耳目周知，功令节经搜剔，积习亦已渐移，横民俱知悔祸，又不敢多事以滋扰。唯新旧各处兵饷总资盐课，迩者法久弊生，利半归于奸徒，害大中于国计。况武平私征未有之税，上杭又缺久成之额，则今日在杭言杭兴革之要，莫大于此。卑县不敢粉饰治具以溷清听，谨奉宪示，据实陈列二款，如果刍荛可采，乞赐裁鉴施行。
　　一议抑武平暗税无如兴武平明税。窃炤上杭西津河税额，有解部、解司、解虔臺及关给汀、杭、岩、武各营兵饷，本道衙门各役工食等费，岁需向有定额。自十七年三月，盐、货等船为寇所梗，岁经总亏额共一千二百有余。卑职察得盐、货、客船，自潮州运至三河坝者，乃自三河另有小水，非寇之塞其来而驱其去乎？本县细廉其弊，概议革去商人船至河下床灶，不越一舟，何用投歇？各依丰市填票，持银赴县秤纳领票，上关何用包商？间之者曰包商，由来久矣。他日河税起解，有解府者，有解司者，有解赣州者，皆包商管解，倾锭水脚等费皆包商认办，独不思包商为利不倍，彼何苦而任此。使包者倍利，则纳者先倍害矣。且官府第贪包商可以暂卸劳费，而明以商人膏血，听其掊浚，抑亦何无变计哉！度税场用桥子若干人，巡拦若干人，填票、秤税、点名、放关若干人，或委捕幕监视点放心红公费几何，并倾锭水脚等费几何，通计其入而上下其食。明会各费而征之以名，因酌一定收额为永著令。久之，约定俗成，三尺童子不可欺，以绳墨之外，庶商人之害可除，故卑职以为包商断宜革也。包商革而趋上杭之商害可尽去，即走武平之商或可半回，流寇之害有已，而包商之害复尽除，则客贩流通、军需足给，未必非地方所当首议也。

 详请各院革铺户文

 〔明〕周亮工

　　看得以官价买民物，致有赔累，民已不堪矣。从未有公然出之铺户不给毫厘之价者，亦未有不给毫厘之实，而尚责其物之精粗美恶。令之求死不得，亦未有本非铺户而必令其子若孙承当不替者，有之自上杭始，自杭之供应巡漳道始。自借供应巡漳道名色，以恣其余之无穷取索。始巡道之执事旗帜、桌帏、坐褥、上下铺陈，既出之铺户矣。二十年之前，犹给半价；十年之前，尚有三分之一；迩来但有供应，并无价值矣。所谓铺户者，盖先年其祖若父，或经营于吴、浙，或张肆于本乡，或歇宿商贾，觅有蝇头，或充当行户，分其牙用，虽多赔累，尚利分毫，勉力支持，已觉难胜。今两广路阻，商贾难通，且向之所谓铺家者，半登鬼箓，半徙他乡矣。士之子不必恒为士，农之子亦不恒为农，而上杭之铺户，则如充问祖军，其祖若父虽死，其子若孙即改他业，而铺户之名终不可得而去也。幸而本户绝矣，又必累及其亲枝；幸而逃之他邑矣，又必连及其姻戚。间有贤有司至，为自了之计者，则曰：“我但不取尔等一物耳，势必不能通之上、及之下。”为调停之术者，则曰：“我多报数名使众擎易举耳，实则不能去其籍、绝其根。”间有求情脱免、受贿更易者，亦必有一名顶替而后有一名开除。其顶替之人即出开除者之口所报者，非衙门中所共垂涎之人，即彼平素所私恨之人也。一名入籍，今日取紬缎，明日取毡绒，非怒其色不鲜明，则怒其物之粗恶。道路既阻，又往往取邑中所绝无者以难之，求之乡绅而不得，谋之他邑而不能。差役之权从此而尊，非曰代尔回官受责，必曰谅情代禀收用。取一物即有一番刁难，交一物即有一番使费，富者求贫，贫者求死，其来非一日矣。况既承铺户之名，无论其家之贫富，而贪吏垂涎、奸胥侧目，旁枝错出，意外诛求，其苦又不止于应当官物已也。幸近日文武官加意抚恤，少有起色，然相沿已久，若不申请禁革，累终无穷，合无请。乞宪台严批勒碑，永远禁革。其答应巡道一应铺陈等项，据所闻帐目应用二百余金。除上杭县动纲银备办外，其余不足者，令七邑量行协济，官自差役赴省置买，不许分毫取之铺户。其历来相传铺户姓名册籍，俱令该县焚毁。其所属各邑大小官员并道标中军、千把之类，日用蔬菜、盐米、鱼肉等样，俱发纹银平买。如官价擅取一物者，即容本道按法解院究治。此则民命少甦、逃亡复集矣。本司言之激切，伏乞宪台鉴察施行，地方幸甚，民生幸甚。

 上兵部止兵揭帖

 〔明〕马　驯

　　四川等处承宣布政使司左布政马驯，为恳惜征剿大费，俯从抚安长策事谨按。松藩一镇，西接吐番之界，地近金氏之巢，番蛮出没，倐噪倐宁，此彝性也。洮州奸民，违禁交易，而陕之守臣据法捕之，此宪律也。走死蛮境，外诱番彝，内连峒族，越风洞而寇龙州，夺镇平而寇垒溪，虽势若燎原，法在剿绝，而扑灭之计则一遗纸之易。盖乌合之众，螳逞之雄，如戏如谑，互相携轧。官府防护得法、抚谕有方，而因之有间，即蒙头窜命，长守穴中尔，此驯所朝夕熟筹而敢必万全者也。若总兵官徐俊、守御千户金城等所呈反状，所请军资，大建旗鼓，誓必尽杀为武弁立功之谋得矣。恐转教之变而所损将不赀，无乃为四川重困乎！占云：“佳兵不祥。”又云：“兵无妄动”。乞毋恂所请，速止大军，听职招抚，无谓寇不止而可徐议师；若议师而职，即甘玩寇之罪也。

 上周抚军禁开武平河禀帖

 〔国朝〕沈伟业

　　禀者卑府伟业，于前月二十二日，由盘查各邑至武平县，次日即乘小舫自南安溪河抵武平所，计水程百余里。河身宽窄靡常，河底俱沙，际此大水，深者二尺，浅者尺余，由武平所前至三江口下，则非南安溪河矣。所谓三江口者，乃南安溪河合武平所溪流，并太平宫之东三角铺一带涧水相汇，故以为名。自三江口上下数里，两岸田畴颇广，筑坝重重，以资灌溉，间有因水势太泻，栽杨柳以护木樁者。由此以达村头坝，悉皆险滩，卑府一一亲历。其石罅不能容舫之处，即于石上乘势而行，高低相悬数尺，舟落如没，水势洶洶，心胆欲裂。自川龙滩至罗刁坝滩，两峰对峙，中涵一泓，峰高壁立，人迹罕到，水深莫测，幽邃凛冽。约十余里，始见村落，此后又属危滩。行二十里悬绳峰，其滩亦名“悬绳石”。槛与水高下径丈，旁有一隙，相距亦六七尺。正欲前进，土人为之力拒。有相连最长之车子滩，卑府复欲追溯，而稍人且恐，亦不敢前进，遂舍船登岸，约十数里，至村头坝宿歇。其粤河上水十里，即武平之下坝，乃广东平远县交界。该县之盐自此起运，由所抵城，计陆程六十里，武与粤未尝不通也。卑府查此河，绵长八十余里，险滩罗列四十里有奇，人烟稀少，深塘密坝，累累如织。观其形势，泻洩之水既出天然，凿石之工复穷人力。武平绅士富甲，他邑即可捐工，但能倡举于事前，未必熟筹于事后。此工一兴，不特南安溪河随流隨淤，徒多糜费，而三江口以下水力迅旺，冲突之势必将溃败不可收拾，彼求中止而不得。且三江口上下十数里，居民均赖筑坝以蓄水，一旦因开河拆毁，恐众心哄然，求利未得而狱先成。查粤东大浦滨海，颇称盗薮，若得便途，直可乘舟直入，武邑门户堪虞，其祸匪细。从前议论纷纷，大都未经相视。河身穷源竟委，但从村头坝首尾一望而已。今以卑府管见，据此河之势，必不能开；酌缓急之宜，亦不必开。如果于武民有利而无害，在明季早已议开，即我朝定鼎百有余年以来，凡有利于民者，悉举行之，何以独留此河？况武平为产米之乡，永定、上杭之米颇取给于武，目今未尝不利，而于此河何关？似诚不若安其固然之为得矣。至于贩运多而粮价贵，税务改而盐法弛，力食男妇无所依赖种种诸弊，汀、邵镇台言之甚悉，与本道宪论之极详，无庸卑府之赘词也。
碑

 勅建谢忠爱公祠碑

 〔明〕彭　华　吉水人

　　忠爱祠在汀州府治东龙山下，以祠故推官王侯。侯在汀有功德于民，因御贼，劳瘁于外而卒，六邑之民咸咨嗟悼惜，丧所过，莫不奔走哭奠。比至郡，迎哭者以千万数，至拥柩不能行，而父老相与致祭，且作佛事以荐侯者，其辞尤哀。既返葬其乡，其恋慕犹不能已。牵连一日，白于守臣，请礼侯，前后凡六七请，无异词，曰：“侯自宣德壬子来莅是邦，为经历、为推官凡十有八年，廉介勤慎如一日，不独清案牍、明刑狱，而于一郡事无小大无不问，守以下有可不可悉心赞画。尝奏乞减价粜官米二十万斛，且劝分富室以济饥，饥者赖全活；流亡者复业，终岁以万计。又抗论规中贵人不得横索，用法绳武夫悍卒，不敢假声势渔取，民以不扰。免诬坐戍边者十数人，出死罪数十囚，郡中称无寃。凡我等不便言，于侯必为弛置惟宜，其惠利我甚多。邓茂七作乱，沙、尤兵犯汀城，城中乏食，侯牒守开仓，以身任其咎，遂发粟七千石，人得食，守益坚。间从城上呼贼，语以逆顺祸福，悟者潜遁。佐都指挥马雄出城力战，贼走，伏兵道中，邀遮，获牲口五十以归。马部下俘窜伏男女四百人请功，力辨释之。贼复寇宁化之柳杨，召募得万人以往，营于盖洋里，自引死士驰贼，先锋无不一当百，贼众披靡，斩首百余级，降者二千人，择丁壮七百，分配行伍，用为乡导，掩击贼。贼走将乐之常坪，阴遣降卒，诱执茂七亲党三千人，刻日将捣贼巢，而不幸疾作矣，疾革犹呼帐下，授以灭贼计。其保障我甚劳，不祠祀侯，曷其以报？”天顺间，守臣始以闻奏，下礼部，尚书姚公夔言：臣按祀法，生能捍大灾御大患，死则血食。今民言王某事迹，彰彰如此，乞如所请。制曰：可祠。榜曰忠爱，以侯没于忠而有遗爱也。既成，隘陋弗称。按察佥事周君谟檄同知程君熙、通判李君祺增市地，改作后为寝室，旁为廊庑、庖库，规制始宏以丽。且买附郭田四十亩，藉其入以供晨昏，命道士冯宇清掌之。岁以五月初日，有司致祭，侯生辰也。于是，太守徐君瓒谓，不可无文以示后，走书干，纪其事于石，并系之以诗，用歌以祀侯。侯讳得仁，南昌新建人，厥考避难匿姻家，因姓王。今仲子一夔，登进士，廷试第一，以文学为天子近臣，历官翰林学士。蒙恩累赠侯翰林修撰、左春坊左谕德，显融褒大未艾也，天之报侯亦厚矣。诗曰：“皇明受命，臣制宇内。列郡分藩，文绥武卫。继承日久，民物日滋。狎于太宁，文恬武嬉。惟兹闽南，极丰而炽。孽芽其间，渐长以肆。远近袭狂，叫嚣跳梁。曰惟有位，莫恤我伤。乌合蚁斗，具寮缩朒。惊扰黎庶，后皇窜伏。朅堨王侯，克保全汀。栉垢爬痒，植仆扶倾。有崇斯城，贼来顿止。谕以逆顺，气夺力弛。贼既宵遁，窜伏四归。为解倒悬，抚摩疮痍。残孽间出，提兵血战。追北斩虏，功成作衒。纷纭胁从，投甲趋降。耄稚扶携，欢呼拜扬。在昔无虞，仰侯德政。今兹有警，侯保生命。侯以文治，亦有武功。荷侯之休，曷有终穷。没其如存，请载祀典。帝肃有司，岁事惟腆。侯之歆格，百千万年。朝廷非私，惟以欢贤。”

 归化吴侯修城纪功碑

 〔明〕陈　甡

　　国家所以安民捍患者，惟是城守之为兢兢。故幸无事，则井庐阛阓错处其间，关门之司，讥察唯谨；一日有事，则率尔精锐，朝夕乘城，以御暴客。盖百雉言言即井堙木刊，可恃无恐此金城汤池。王公设险以守其国，岂顾不藉重也哉？余邑属新设，厥有城所自来矣。顾地脉自南而来，稍折而东北，一小溪界之城，延袤三四里，而溪实在其中。故四闉都外乃更有两关，云其为城守。视他邑势颇分、力颇艰，即其规制尤不可不详且慎也。先是岁在辛未，邑令杨公已取城垛两关葺修之，更增敌台，稍称严镇。未几，关门复为涨潦所冲，城垣且多颓圮。辛巳秋，楚中吴侯甫莅任，巡视之余，慨然曰：“兹百雉之城耳，庳卑如斯，即一旦揭竿有警，若之何用戒不虞哉？”会上台有增修之檄，集诸荐绅、衿士、耆老佥谋之。凡厥工费，视图甲粮之多寡为差，计丈算尺，不淆纤悉。更遴九耆老、四义民为分理，而以青衿五生督课之。侯且心规意画，朝夕防护，拮据不遑，不三月间，而城功已告竣矣。适直指使者按汀，取道归化。侯请阅视之，顾见石垣云垒，粉堞星铺，两关二台，峦列峰耸，严城屹屹，实为一方雄镇焉！遂列诸荐剡中邑士民，砻石以纪侯功。余为言以记之。
　　余惟帝王以来设都，禹迹建邑，秦封金城汤池，扞外卫内，藉力实多。莒浃旬而入三城，言无备也。墨子九攻九拒，讵其巧力胜哉？亦其有险可凭耳。归化虽蕞尔一隅，亦号百里奥区，视北边数郡，固无烽火之虞，顾濒海倭奴肆患，亦近在剥床间，且萑苻之警，啸泽峒山，在在都有，岂归化独称高枕之乡哉？乃今侯缮修之，遥望山城，丹楼如霞，即戎马生郊而险阻是凭，杜彼窥伺，归化行且可保百年无事矣。且侯吏兹土，轻徭薄赋，禁讼息争，革陋规数十余事，蠲赎锾，粥饥民，善政如春，口碑载道。茧丝乎？保障乎？侯得安民之本矣。所云圣人有金城，谓此志也。且不以丝麻而弃菅蒯，以有形之险合无形之险，此则侯之功不朽于归化者也。侯今陞户曹主政，去繇一隅及天下。今安民和众，揆文奋武，一以治归化者，推之天下，不难理矣，宁独以一修城之为烈乎？侯名国斗，号映北，登甲戌进士，楚之孝感人。

 宁化龙门桥碑

 〔明〕唐世济

　　宁邑环万山而开百雉，俯瞰长溪，蜿蜒如在襟带间。地势枕上游，水汤汤日夜东注，汇延津、循三山而放诸海。形家者言，洩而不蓄，障回波而砥狂澜，是宜有飞梁为绾带。而邑据江闽百粤之冲，行旅载道，轩輶络绎，搴裳濡足，不无望洋迷津之叹。郭之东曰龙门坊，稽诸往代，故有桥于兹地。千峰钥之，万堞翼之，岿然一邑之胜概也。宋宝祐间，圮于水。越二百余年，为我明成化，邑令郑瑄帅士民新之。迄正德间复毁，当事者并移其石以缮城堡，故址泯没，越百数十年。为今上己亥，世济初拜官，来守兹土，尝以迎春过之，顾瞻咨嗟，山川如故而前烈之就湮也。时时以语乡荐绅、耆老，询谋佥同，群策若一，乃于辛丑冬仲捐资经始，庀材募工，而邑民王钦勅、伍孟琛等咸乐成斯美，遂一以属之。下为基十有三，上为栋宇八十有四，延袤七百有二十尺。众思集而群力毕，筹计当而制作精，越载功讫，榜曰“龙门”，从其地也。七闽多津梁，若壮玮巨丽，斯亦不数数矣。余从僚属诸荐绅落之，飞甍悬槛，凭虚御风，势欲干霄，望且豁目。晴则朝阳暮霞，金紫相射；雨则溪云山蔼，苍翠交驰。使近而凭栏，远而凝眸者，恍惚五城十二楼。而回瞻城郭，郁郁葱葱，俨然雄峙其上。四望则行歌倦憩，车马軿填，辚辚而辐辏兹桥也。内以为万井之屏障，外以为四达之亨衢，洵非云楼月榭流连光景者，可以方美而絜胜矣。回思筹计之初，谓时诎举赢，不欲轻举，诚不自意期月而快覩其成若此，则诸荐绅之怂恿、诸耆老之劻勷，其劳与义安可泯哉！而抑见虚心实意以任事者，未有不底绩者也。若夫时其修葺，严其护持，以巩兹桥于永远者，不无望于后之君子云。

 上杭缪侯抚寇碑

 〔明〕王慎中

　　汀、漳于闽为要郡。上杭，汀岩邑也。邑溪南之乡，崇山造天，牙错距跃，陇阪缘亘，箐薄密绵。其民狎为非义，狞噬狙撄，席袵戈甲，御寇无时，风气所限，非性故然。长子育孙，生蕃齿盛，耳目熟习，莫改厥德。少视其壮，壮视其老，蹲危逗幽，乃为盗薮。厥有治者不揆其性，不闵其习，盗视彼民，忿犷堲凶，攻击铲锄，如农疾莠，惟惧不残。民不见德，又弗儆威，既狃于习，且偷其生，鸱张螳怒，攘奋踉跄。吏既仇民，民亦毒吏，仇毒两积，交不得已。于是，溪南之民恶声胶固，历尔年所，湔涤无由，岂不悲哉！嘉靖癸卯之岁，郡丞缪侯宗尧移摄事，闻而叹曰：“安有为吏而民实仇在？邑所治处溪之南，而视若异壤，民之不义，惟为吏者之责。吾将为溪南之民湔涤恶声！”登济维新，偕之大道，发告布令，开以诚心，民闻不疑。选日戒徒，往涖其乡。而教谕梁君彦锦实赞缪侯之计而决其行，乃与训导郏君夔率学宫弟子邱道充、道南、李如珠、赖荣先从焉。戎器不除，卒旅不具，雍雍翼翼，冠盖斯戾。魁首丑党，部勒有次，稽首马前，爰崩厥角，扶旄提倪，观于周道，欢喜歌呼，激越林莽。昔为魁首，今为长正；昔为丑党，今为编氓。刮瘢洗瘃，复还骨肉，拨雾掀曀，再覩白日。民视缪侯，如出子寄孥，久离乳哺，一旦还归，婉恋膝下，始识慈母。民视梁君，如騃童骄孺，未识衣冠，骤谒师傅，拱揖步趋，盻顾惊喜。吏既诚民，民亦怀吏。周行疆亩，考阅壁垒，日险尔平，日翳尔辟，日菜尔易。乃犒牛酒，乃给耒耜，乃分麻缕，乃置门塾。男耕女织，各得其业。户诵家吟，知慕为士。向之盗民，弃去如脱。溪南山川，出垢遗浊，光色发扬，苍苍濯濯。呜呼！是溪南也，在昔若彼，在今如此，乌覩所谓习哉？吏不能以诚抚民，而惟顽之疾，民之不得其性者，可胜道耶？梁君今为泉州南安令，以缪侯抚寇之绩告予，曰：“愿有记”。予不识缪侯，而知梁君之言可信，故特书之，贻上杭之民，使勒之石，以昭不忘。

 古城阵亡士卒碑

 〔明〕李世熊

　　崇祯十七年，闯贼陷燕京，至尊义殉社稷，四海裂心，勤王之旅，弥溢天地，盖弱衿愿黎，人人奋谈兵革矣。民讹构煽，奸宄飚举，闽中自是苦盗也。先是，兴泉之乱，馘斩数千。五代以来，所未见。余孽漂入漳州，旋及万人。抚军张公肯堂提师捕之，贼复旁扰汀境。而粤寇闯王总者，亦出没虔州，部渐逼临汀，郡邑告急。抚军乃遣兵五百援之，督以把总林深、郑雄、傅玉麟。未抵汀二日，贼已陷汀之古城镇。镇去汀五十里，为汀、赣交衢，行贾奔辏，贼突破之，杀戮千人。或聚婴儿巨瓮中，注以沸汤，伺其宛转糜烂；驱童子数十，闭岑楼中，纵火焚之，观其跳踯烟焰中，以为笑乐；孕妇则剖腹中儿，射男、女中否，母子蠕动，逾时乃毙。他惨酷类此。报至汀，阖城如淖，而援兵适至，时十月十八日也。林深与郑雄皆果战，不暇传餐，径趋古城，誓破贼后会食也。至观音铺，堕贼伏中，左山右涧，贼首尾击之。我兵急据山，削不可立。殊战，贼因举火，蓬枯风迅，扬燎赭山，锋无所施，歼者三百一十二人。林深、郑雄死之，傅玉麟混围逸免。贼死者亦二百余人。始贼轻官兵，及是知其敢战也，遂逸退虔州境。汀郡安堵者，死士三百余人之力也。是役也，以轻敌失向败，汀人伤之。罗生世儒乃捐赀，募人敛死士遗骸，火如浮屠法，聚瘗于汀之罗汉岭，表之以碑，而祀之以哀曲，犹楚人之礼国殇也。词曰：“屯云黑兮风楚，心扬旗兮气枹鼓。死无让兮躐前，奚取道兮先路。锋折兮弦绝，怒掷颅兮龈碎裂。山愤吼兮谷鸣，惊电怼兮崩列缺。崖倾兮秽芜，祝融赫兮□豹□。地踔跳兮三光枯，锻肝胆兮一炉。日寒兮月苦，兰风兮菊雨，鬼之雄兮终古。”

 华林禅院碑

 〔明〕李世熊

　　柳子厚云：“浮屠推离还源合，所谓生而静者。”又曰：“儒以礼立仁义，佛以律持定慧，儒生谈佛无精于此。世谓韩昌黎辟佛，乃其言曰，释氏外形骸，以理自胜。韩岂不知佛者耶？”吾谓佛以无遣，有天地皆幻迹，凡人浓郁贪恋，受享飞扬高胜之气，与智解才干，安排趋避，论辨摸拟，悉归无所用。则即有是无至赜，而不可恶至动，而不可乱恩亲，不为寃眷属，不为累世界，不为火宅忧患天下。以万物为一身，综理周密，安土敦仁，无入不自得补，有憾而参之，即天地鬼神，亦奉若不疑，悖此其异也。弘、嘉而后，儒学伪而释教益盛，天下聪明才智之士归如流水。近四十年，劫火煎燃，渴思清泠，有志操、养廉耻者，益遁入禅门为高寄，朱元晦所谓彼中有人是也。令观省超昇公益信。公当丙戌之秋，运际极流，闽版始更，喟然于世间无常，猛截葛藤，依惠光老宿脱白，既出虔州桃江，就受大戒者，曰金峰禅师。旋下金陵天界，参觉浪老人。老人器许之，公凡所严事皆当世高德。复参云门百愚禅师，发明大事，终不自背。最后，谒文水独立和尚，下语顿契，从前碍胸涣然冰释，冲口说偈，惊动长老。先是不涉文字，及此数行俱下，义学旁通。甲辰，归省亲墓，宁阳邑长坚请住圣水开堂。圣水颓圮百年，一旦法施云涌，郁为宝坊。公则一瓢挂壁，孤仗扶身，仗缘偶住，飘然北礼五台矣。其摆落逍遥，盖用棱浩之遗风也。梓里学人企慕，法乳如子恋慈。适西北丧乱，锡还临汀。学人蹑，追扳迎憩故里。偶见村郊，见隙地旷莾，爱其畴平峰绕，林木葱蒨，遂捐衣钵，思创数椽为接待计。乃不命而献力，不祈而荐赀，堂廊庑舍，金容宝像，未期而翼翼巍巍，额曰：“华林”。四众瞻仰，于是二利并施，禅净双提，参请歙集，几踰千指。不图比闾草地，涌出香界佛言：世间深山旷野，圣道场地，世间粗人，目不能见，今乃知福地洞天去人间不远矣！故曰：大乡不居，大族不亲。戒以为户，惠以为牗，以守则固，以居则安，其华林之谓乎！愧某老汨章句，空冒儒名，遇赜即可恶，遇动而愈乱，未能推一以适万，混万以归一，若柳子之颂释者，又何能安顿世界，料理民物，为继绝兴灭、安全危亡之事，若儒者中庸之教耶？记此以识释教之盛，砭儒学之伪云尔。

 林掌教纪政碑
  </div>
  <div class="pagination">
   <a href="汀州府志_page144.html">
    上一页
   </a>
   <span>
    ...
   </span>
   <a href="汀州府志_page140.html">
    140
   </a>
   <a href="汀州府志_page141.html">
    141
   </a>
   <a href="汀州府志_page142.html">
    142
   </a>
   <a href="汀州府志_page143.html">
    143
   </a>
   <a href="汀州府志_page144.html">
    144
   </a>
   <span class="current-page">
    145
   </span>
   <a href="汀州府志_page146.html">
    146
   </a>
   <a href="汀州府志_page147.html">
    147
   </a>
   <a href="汀州府志_page148.html">
    148
   </a>
   <a href="汀州府志_page149.html">
    149
   </a>
   <a href="汀州府志_page150.html">
    150
   </a>
   <span>
    ...
   </span>
   <a href="汀州府志_page146.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
