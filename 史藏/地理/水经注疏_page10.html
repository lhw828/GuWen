<!DOCTYPE html>
<html>
<head>
    <meta charset="UTF-8">
    <title>水经注疏 - 第 10 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 10 页/共 77 页</h1>
    <div class="content">南岸，尾在中渚河平侯祠。守敬按：八字句，《通鉴》梁中大通元年有夏州义士，为元颢守河中渚。即斯祠也。
河水又东，径平县故城北。朱此十字讹作《经》，戴改《注》，云：今考以上《注》文，记河之西来所径，至此即上《经》文所谓又东过平县北也。全、赵改同。守敬按：汉县属河南郡，后汉属河南尹。魏废，在今孟津县东。汉武帝元朔三年，封济北贞王子刘遂为侯国，赵云：沈氏曰，《汉表》作济北式王子，此从《史表》。又《史表》贞王子十一人，其五人，《汉表》以为式王子，莫可考也。守敬按：济北王十一子，所封多在魏郡、泰山、平原间，何以刘遂独在河南？梁玉绳云，元帝封菑川孝王子服为平侯，《表》云在齐，是齐郡平广县也，遂封当在彼。王莽之所谓治平矣。俗谓之小平也。守敬按：《后汉书 灵帝纪》，中平元年置八关都尉官。《注》，小平津其一也。是汉已以俗称名津。又《曹真碑》阴有小平农都尉，安定某，则小平在魏时更入金石文矣。有高祖讲武场。会贞按：《魏书 高祖纪》，太和二十年九月，东驾阅武于小平津。《通鉴 齐明帝纪》称，魏主讲武于小平津。平县在河南，《注》言县有讲武场，则亦当在河南，故下另叙河北二城。而《怀庆府志》云，在下孟州河干，俗呼蜀王城，似误。河北侧岸有二城相对，置北中郎府，[三]朱《笺》曰：郑樵《通志》云，后魏灵后时，以东中郎将带荥阳，南中郎将带鲁阳，西中郎将带弘农，北中郎将带河南。选亲贤居之，配以
强兵。徙诸徒 府户朱徒讹作从，赵、戴改。并羽林、虎贲领队防之。河水南对首阳山，会贞按：《后汉书 顺帝纪》，阳嘉元年，遣大夫谒者诣首阳山请雨。《元和志》，山在偃师县西北二十五里。《河南府志》，在县西北十五里。《春秋》所谓首戴也。会贞按：《公羊》、《谷梁经 僖五年》夏，公及诸侯会王世子于首戴。《左氏》作首止。杜《注》，卫地。陈留襄邑县东南有首乡。《续汉志》，已吾有首乡。在今睢州东南。郦氏以首阳当首戴未知何据？夷齐之歌，所矣曰登彼西山。朱《笺》曰：谢兆申云，宋本作夷齐之歌所以曰登彼西山矣。赵云：按本文自通，无庸假宋本改作。戴从宋本。会贞按：《大典》本、黄本并作所矣，无末矣字，与谢所称宋本异。歌辞详《史记 伯夷传》。上有夷齐之庙，会贞按：《史记 伯夷传 正义》引戴延之《西征记》，洛阳东北首阳山，有夷齐祠，在今偃师县西北。前有二碑，并是后汉河南尹广陵陈导、雒阳令徐循与处士平苏腾、南阳何进等立，事见其碑。全云：按《续汉书 五行志 注》引蔡邕作夷齐庙碑。熹平五年，天下大旱，祷请名山。处士平阳苏腾字玄成，梦陟首阳，有神马之使在道，明觉而思之，以梦陟上闻。诏使者登山升祠，天寻雨。是即善长所云事具其碑也。然是平阳，非平原。考洪氏《隶释》所引，则是平原。赵、戴增作平原。会贞按：此作平，是也。《续汉志 注》作平阳，《蔡邕集》及《隶释》作平原，皆非。盖首阳在平，一也。腾梦陟首阳而称处士，必为县人，二也。郦既言碑在庙前，又言事具其碑，必目见此碑，
三也。惠栋《后汉书补注》，独从郦说，其识卓矣，惜言之不详耳。又有周公庙。守敬按：《魏书 世宗纪》，正始元年，诏立周旦、夷齐庙于首阳山。又《刘芳传》，周公庙所以别在洛阳者，盖姬旦创成洛邑，故传世洛阳崇祠不绝。夷齐庙者，亦世为洛阳界内神祠。是二庙不始于魏，特周公之庙未必亦在首阳，盖年久并废毁，至魏与夷齐庙重建于首阳耳。魏氏起玄武观于芒垂。[四]守敬按：《魏志 辛毗传》，明帝欲平北芒，令于其上作台观，则见孟津，以毗谏而止。据此则虽未平北芒，固大兴土木矣。《通鉴》，魏正元元年，高贵乡公至玄武馆。胡《注》引此文。芒山详《谷水》篇。张景阳《玄武观赋》守敬按：赋辞详见《类聚》六十三。所谓高楼特起，竦跱岧峣，守敬按：《类聚》跱作峙。直亭亭以孤立，延千里之清飙也。守敬按：《类聚》延作迎。朝廷又置冰室于斯阜，朱又作有，《笺》曰：当作又。赵、戴改又。室内有冰井。《春秋左传》曰：日在北陆而藏冰。会贞按：昭四年文。常以十二月采冰于河津之隘，峡石之阿，北阴之中。会贞按：杜《注》，夏十二月，日在虚危，冰坚而藏之。此仿古以十二月采冰。即《邠诗》：二之日凿冰冲冲矣。而内于井室，所谓纳于凌阴者也。会贞按：二之日七字及纳于四字，《幽风 七月》篇文。毛《传》，凌阴，冰室也。
河南有钩陈垒。守敬按：《孟县志》，钩陈垒在县西南四十里。世传武王伐纣，八百诸侯所
会处，《尚书》所谓不期同时也。守敬按：详见下。紫微有钩陈之宿，主斗讼兵阵，故遁甲攻取之法，以所攻神与钩陈并气，下制所临之辰，则秩禽敌，朱《笺》曰：秩疑误。赵改祑，云：按《集韵》秩，祭有次也。亦作祑。戴改决。守敬按：明抄本、黄本并作秩。是以垒资其名矣。河水于斯，[五]朱于作至，《笺》曰：谢作由，一作于。赵仍至。戴改于。守敬按：《大典》本作于，明抄本作于。有盟津之目。《论衡》《感虚》篇曰：武王伐纣，升舟，阳侯波起，疾风逆流，朱逆讹作疾，《笺》曰：当作逆。赵、戴改。守敬按：《大典》本、黄本并作逆。武王操黄钺而麾之，风波毕除。中流，白鱼入于舟， 以告天，戴 改燔。与八百诸侯，咸同此盟，《尚书》所谓不谋同辞也。守敬按：《书 疏》引马融《书 序》文。[六]又《文选 任彦升〈为范尚书让吏部封侯表〉 注》引《周书》曰，武王将渡河。中流白鱼入于王舟，王俯取出涘以祭，不谋同辞，不期同时，一旦会武王于郊下者八百诸侯。故曰孟津，亦曰盟津。守敬按：见《史记 周本纪》。《尚书》所谓东至于孟津者也。守敬按：《禹贡》文。又曰富平津，《晋阳秋》曰：杜预造河桥于富平津，朱脱河字，何焯校增。赵、戴增同。会贞按：《元和志》六引《晋阳秋》，有河字。所谓造舟为梁也。守敬按：《诗 大明》篇文。《类聚》九引王隐《晋书》，杜预启建河桥于富平津，众论以为不可。预曰，昔造舟为梁，则河桥之谓也，遂作桥成。则《晋阳秋》叙预事，当本有《诗》语，郦氏
钞变其辞，遂若自引此句为证耳。《魏书 孝庄帝纪》，永安三年尒朱兆等自富平津上，率骑涉渡，以袭京城。《新唐志》，偃师有故富平津。又谓之曰陶河，戴曰改为。魏尚书仆射杜畿以帝幸许，朱幸作将，《笺》曰：《魏志》云，帝将幸许。赵、戴赠幸字。会贞按：畿事详《魏志》本传，称帝幸许昌，畿居守，是帝已成行，非将行未行也。《文帝纪》则言黄初七年将幸许昌，许昌城南门崩，遂不入，亦谓既行之后，将入许昌而未入耳。若此作畿以帝将幸许则是帝犹未行矣，不合。盖《注》乃误幸为将，非脱幸字也，今订。试楼船，覆于陶河，[七]谓此也。会贞按：《魏书 孝庄帝纪》，车驾巡河，西至陶渚，又取此河以名渚耳。昔禹治洪水，观于河，见白面长人鱼身，出曰，吾河精也，授禹《河图》而还于渊。会贞按：此《尚书 中侯》文，引见《御览》八十二、八百七十二。稍有异同。及子朝篡位，与敬王战，乃取周之宝玉沈河以祈福。后二日，会贞按：据《左传》沈在癸酉。得在甲戌，则但后一日。津人得之于河上，将卖之，则变而为石。及敬王位定，得玉者献之，复为玉也。会贞按：此钞变《左传 昭二十四年》文。
河水又东，湨水入焉。朱此八字讹作《经》，湨讹作浿。戴改《注》、改湨。全、赵改《注》同，仍浿。会贞按：戴改湨，是也。湨水详《济水注一》，说见下。《山海经》曰：和山，上无草木而多瑶碧，实惟河之九都。是山也五曲，朱作典，《笺》曰：《山海经》作曲。赵、戴改。九水出焉，合而
北流，注于河。其阳多苍玉，赵苍作仓。吉神泰逢司之，是于萯山之阳，朱《笺》曰：《山海经》作是好居于萯山之阳。赵增好居二字。出入有光。守敬按：《中次三经》文。《吕氏春秋》曰：夏后氏孔甲田于东阳萯山，守敬按：《竹书纪年》，孔甲三年，畋于萯山。遇大风雨，迷惑入于民室。守敬按：《音初》篇文。皇甫谧《帝王世纪》以为即东首阳山也。守敬按：《续汉志》，南城有东阳城。刘昭引《吕氏春秋》孔甲事，与皇甫说异。《隋志》，巩县有东首阳山，即此，当在今巩县之西北。盖是山之殊目矣。今于首阳东山，无水以应之，当是今古世悬，川域改状矣。朱《笺》曰：一作或山川改状。赵云：按依本文无误。全氏曰：按《地形志》武德郡温县有浿水。予谓善长尚未能详浿水之颠末，则《地形志》所言，亦袭旧文书之耳。窃疑是湨梁之湨水，而误为浿字。盖湨水正流入河，支流入济，适当温原之地。善长偶有不照，遽引《山经》之言，滑突了之，而云无水，以应川域改状，则不识浿水之为误文也。会贞按：全谓浿水为湨水之误，是也，[贝亦湨字之脱烂。]但未明了郦旨耳。凡《注》之例，于水详载他篇者，此篇只提明一句，与之相应，或言与某水会，或言与某水合，或言某水注之，或言某水入焉，全书可按也。此《注》言湨水入焉，不叙湨水源流，以湨水详见《济水》篇，故本自为一条。《山海经》以下云云，则别为一条。盖《注》前叙首阳山，此因《山海经》言和山、萯山，《吕氏春秋》言东阳萯山，《帝王世纪》以为即东首阳山，其地正在首阳山之东，故备叙于此。而《山海经》九水出和山，至郦氏时则无此水，故云首阳东山无水以应之。此条与上湨水并无牵
涉，如郦氏以湨水当九水，是有水矣，何谓无水？乃全误认两条为一条，反讥郦氏不识浿水为湨水之误，傎矣。郝懿行《山海经笺疏》引郦《注》，连湨水二句引之，其误与全氏同。昔帝尧修坛河洛，择良议沈，率舜等升于首山，而遵河渚，[八]朱遵讹作导，赵同，戴改。有五老游焉，相谓《河图》将来，告帝以期，知我者重瞳也。五老乃翻为流星而升于昴，即于此也。朱《笺》曰：《论语比考谶》，尧与舜等游首山，观河渚，有五老游河，一老曰，《河图》将来，告帝期，《河图》将浮，龙衔玉苞刻版，题命可卷，金泥玉检，书成，知我者重瞳黄姚。歌讫，五老飞入于昴。
又东，泲水注焉。朱此六字讹作《经》，泲讹作沛，《笺》曰：沛水当作泲水，泲与济同。此后济水中凡有沛水者并误矣。戴改《注》。全、赵同。赵改泲，戴改济。全云：按《经》文言济水自成皋入河，《注》言济水自温入河，水道有变更也。故于此豫书济之注河。至成皋下，则曰，今济水自温入河，不于此也。此特济之故渎耳。其文了然，一自钞胥妄作割裂，始以此《注》为《经》，历千年而莫之正也。嘻！守敬按：全说于济水《经》、《注》不同之故，旨意昭然。而赵氏本不载，知为晚年定本。[九]
又东，过巩县北。会贞按：县详《洛水注》。
河水于此，有五社渡，为五社津。赵云：按《后汉书》章怀《注》引《水经注》，五社津一名土社津，盖异名也。守敬按：章怀《注》当是五社渡，一名五社津，传抄误耳。又《通典》云，有五社渡，一名五渡津，亦误。在今巩县西北。建武元年，朱鲔遣持节使者贾强、讨难将军苏茂，
将三万人，从五社津渡，攻温。冯异遣校尉与寇恂合击之，大败，追至河上，生擒万余人，投河而死者数千人。守敬按：此事详见范《书 寇恂传》，而称偏将贾强，称度巩河攻温，称冯异遣救，称追至洛阳为异。此本他家《后汉书》。又按：五社津之名，见范《书 光武帝纪》建武元年，云遣耿弇率陈俊军五社津，则别一事也。县北有山，临河，朱河作城。赵改河，云：《寰宇记》引此作河，即所谓直穴有渚也，戴改同。守敬按：《后汉书 光武帝纪 注》、御览五十三、《通鉴》晋永和十年《注》引此并作河。谓之崟●邱，戴●作原。守敬按：《御览》引此作岑原邱，又引《十道志》作岑，云在巩县西北三十三里。《寰宇记》亦作岑，云在西北三十五里。其下有穴，谓之巩穴，言潜通淮浦，朱脱淮字，赵增云：《后汉书 光武帝纪 注》引此作潜通淮浦。张衡《东京赋》，王鲔岫岩，薛综《注》，山有穴曰岫。长老言，王鲔从南方来，出此穴中入河水，是也。戴增同。守敬按：《御览》、《寰宇记》引此并作淮济，而陆玑《诗 疏》云，河南巩县东南崖上，山腹有穴，旧说与江湖通，鲔从此穴而来，北入河。又异。北达于河。直穴有渚，谓之鲔渚。成公子安《大河赋》曰：鳣、鲤、王鲔，暮春来游。朱脱春字，戴增作春暮，赵作暮春。守敬按：《寰宇记》引作暮春。《周礼》：春荐鲔。守敬按：《周礼 天官 人》，春献王鲔。《礼记 月令》作荐鲔。然非时及佗处则无。故河自鲔穴已上，又兼鲔称。《吕氏春秋》称：武王伐纣至鲔水，纣使胶鬲候周师。
朱脱周师二字。《笺》曰：原书有此二字。戴增，守敬按：《贵因》篇文。即是处也。[一〇]朱脱处也二字。赵据《禹贡锥指》引此文校增，戴增同。
洛水从县西，北流注之。会贞按：洛水别有篇。
洛水于巩县朱县下衍而字，赵、戴删。东径洛汭，朱脱径字。赵据《寰宇记》引此增。戴增同。会贞按：洛汭详《洛水》篇。北对琅邪渚，守敬按：《山海经》之琅邪，《注》谓山嶕峣特起，此琅邪殆以形似名乎？此地与琅邪县隔，不知渚何以有琅邪之名？郦氏于琅邪渚已无说，盖流俗相传，聊书存之耳。入于河，谓之洛口矣。守敬按：隋于此置洛口仓。自县西来，而北流注河，朱河讹作洛。赵、戴改。守敬按：此句释《经》从县西北流注之文。清浊异流，皦焉殊别。应《灵河赋》朱灵讹作虚，下同。《笺》曰：当作灵。赵、戴改。会贞按：应玚《灵河赋》见《古文苑》三。曰：资灵川之遐源，会贞按：《类聚》、《初学记》资并作咨。出昆仑之神邱，按：《类聚》、《初学记》出并作于。涉津洛之峻泉，朱《笺》曰：《初学记》峻作阪。按《类聚》作峻，洛作路。播九道于中州[一一]者也。
又东过成皋县北，济水从北来注之。会贞按：济水别有篇。
河水自洛口又东，左径平皋县南。朱皋讹作高。戴、赵改。守敬按：县详《济水注》。又东，径怀
县南，守敬按：县详《沁水注》。济水故道之所入，守敬按：即下云所入者奉沟水也。与成皋分河。朱河下衍水字，赵、戴删。守敬按：成皋详下。平皋在河北，成皋在河南，二县以河为界，故云分河。河水右径黄马坂北，朱此八字讹作《经》，右作又。戴改《注》，改右。全、赵改《注》同，全改右，赵仍又。守敬按：《书钞》一百五十七引潘尼《恶道赋》，若其长坂则成皋黄马。《类聚》亦引。《初学记》八引戴延之《西征记》，次前至黄马坂，去计素渚十里。十上当有脱文。谓之黄马关。会贞按：《通鉴》，晋咸和三年，刘曜闻石勒济河，议增荥阳戍，杜黄马关。关在泛水县西十五里。孙登之去杨骏，作书与洛中故人处也。朱《笺》曰：《晋书》云，武帝崩，杨骏辅政，百官总已，公室怨望，天下愤然。骏自知素无美望，乃征高士孙登，遗以布被。登截被于门，大呼曰，斫斫刺刺。旬日，托疾诈死。后骏果败死于马厩。守敬按：孙登书今不传。《神仙传》云，登在黄马坂，寄书与洛下故人。《笺》但引《晋书》托疾诈死，失检《神仙传》耳。
河水又东，径旋门坂北，朱此九字讹作《经》。戴改《注》。全、赵同。今成皋西大坂者也。会贞按：薛综《东京赋 注》，旋门在成皋县西南十数里。《续汉志 注》，在西南十里。《元和志》，旋门关在泛水县西南十里。《泛水县志》，今崤关之南峡口也。升陟此坂而东趣成皋也。曹大家《东征赋》会贞按：赋见《文选》。曰：望河洛之交流，看成皋之旋门者也。
河水又东，径成皋大伾山下，朱此句讹作《经》，无又字。戴改《注》，增又字。全同，赵改《注》同，不增又字。《笺》曰：孙云，按《史记 括地志》，大伾山今名黎阳东山，在卫州黎阳南。张揖云，今成皋，非也。赵云：按孙汝澄所称《史记 括地志》，即《史记 夏本纪 正义》所引之《括地志》也。以大伾为黎阳东山，其言发于臣瓒《汉书音义》，而魏王泰书述之。《笺》说祗据《史记》注文，[一二]然不云《正义》，而云《史记 括地志》，则缪矣。《尔雅》《释山》曰：山一成谓之伾。守敬按：《释山》文，作坯。许慎、吕忱等并以为丘一成也。守敬按：今本《说文》坏，丘再成者，不作坯。据郦《注》则许氏原书亦作邱一成者，段玉裁、桂馥皆谓后人以孔《传》改之。孔安国以为再成曰伾，守敬按：《书传》说与《尔雅》异。亦或以为地名。守敬按：《禹贡山水泽地所在》，大邳在河南成皋县北。非也。《尚书 禹贡》曰：过洛汭至大伾者也。会贞按：见《导河》条。郑康成曰：地肱也。[一三]朱肱讹作喉。赵、戴同。会贞按：《古微书》称《河图绛象》云，东流至大伾山，名地肱。此喉为肱之误，今订。沇出伾际矣。朱沇作流，《笺》曰：宋本作沇，全、赵、戴改。朱此句下有然则大伾四字，赵同。戴删。在河内修武、武德之界。守敬按：《尚书 疏》、《汉书 沟洫志 注》引郑氏此句。修武详《清水》篇，武德详下文。济沇之水与荧播泽出入自此，朱《笺》曰：克家云，荧当作荥。赵、戴改荥。守敬按：作荧，是也。荧从三火，见《隋书 王劭传》。唐以前石刻无不作荧者，克家乃反谓当作荥，误，戴亦失考。然
则大伾即是山矣。赵云：《禹贡锥指》曰，郑玄云，大伾在修武、武德之界。张揖云，成皋县山也。《汉书音义》有臣瓒者，以为修武、武德无此山也。成皋县山又不一成，今黎阳县山临河，岂不是大坯乎？又曰，薛士龙曰：大坯山，许慎《说文》，今黎阳之黎山，是其说不始于臣瓒矣。今案：岯、●二字，《说文》俱无。伾字下引《诗》以车伾伾。坯字下云，邱再成者，与孔《传》同，并无薛所称语。慎有《五经异义》，或出其中。然宋时此书已亡，薛何由见？且郑康成生于慎后，张揖三国魏人，可见汉、魏时未有指黎山为大伾者，实臣瓒倡之，郦元犹不从，从瓒自颖达始，此后人胜前人处。薛所称疑是徐锴《说文系传》，[一四]语出楚金，误为叔重耳。又云，大岯山在泛水县西一里，有大涧九曲，一名九曲山，西去洛口裁四十里，非《禹贡》之大伾山明甚。伾北即《经》所谓济水从北来注之者也。今泲水自温县入河，会贞按：此即《济水注》所云，济水径温县故城西南注河者也。不于此也。所入者奉沟水耳，朱沟讹作济，《笺》曰：旧本作沟。赵、戴改。会贞按：《大典》本、黄本并作沟。即济沇之故渎矣。朱济讹作沟，《笺》曰：旧本作济。赵改泲，戴改济。会贞按：《大典》本、黄本并作济。此即《济水注》所云，济水故渎合奉沟水至平皋城南注河者也。成皋县之故城在伾上，朱脱城在二字，赵增云：下文《注》言遂城虎牢，盖修故耳，可证也。戴增同。会贞按：汉县属河南郡，后汉属河南尹，魏因，晋属河南郡，后魏属荥阳郡。《地形志》，西成皋有成皋城。在泛水县西北。萦带伾阜，绝岸峻周，高四十许丈，城张翕崄，
崎而不平。《春秋传》曰：制，岩邑也，虢叔死焉。会贞按：此《左传 隐元年》文。隐五年谓之北制。杜《注》，郑邑。今河南成皋县也，一名虎牢。即东虢也。会贞按：杜《注》，虢叔，东虢君也。《汉志》，东虢在荥阳，说见上卷陕城下。《济水一》之虢亭，即此虢也。鲁襄公二年七月，晋成公会贞按：《左传》本晋荀罃，非晋君。即就君言，据《史记 年表》，晋成公当鲁宣公之世，与襄公不相值。鲁襄公二年，乃晋悼公二年也。此成公二字，乃误之误矣。与诸侯会于戚，朱作咸，《笺》曰：《左传》作戚，赵、戴改。遂城虎牢以逼郑，求平也。会贞按：此条抄变《左传 襄二年》文。盖修故耳。《穆天子传》曰：天子射鸟猎兽于郑圃，命虞人掠林，有虎在于葭中。朱于作乎，《笺》曰：旧本作于。赵、戴改。会贞按：《大典》本、明抄本并作于。天子将至，七萃之士高奔戎，生擒虎而献之。[一五]天子戴擒改捕。守敬按：《汉志 注》、《续汉志 注》、《御览》三百八十六、八百九十一并引作捕。今本《穆天子传》又作搏。命之为柙，畜之东虢，[一六]朱虢讹作虞。全云：按东虞，《汉志》师古《注》作东虢，是也。《元和志》引此文作东隅。戴改东虢。守敬按：郦氏引《穆天子传》，正以证即东虢也之说，知《穆传》原作虢，故《续汉志 注》亦引作虢，至唐初，师古所见本犹然。其后传抄者竟误虢为虞，故《御览》、《事类赋 注》二十并引作东虞，今本《穆传》作东虞，其明征也。此注作东虞，又后人据误本《穆传》改之。是曰虎牢矣。守敬按：以上见《穆天子传》五。《竹书纪年》周穆王十四年作
虎牢。然则虎牢之名，自此始也。秦以为关，守敬按：贾至《虎牢关铭序》，汉祖守之以临山东。《新唐志》，泛水有虎牢关，亦谓之成皋关。《元和志》，成皋关在泛水东南二里。汉乃县之。城西北隅有小城，周三里，北面列观，临河，苕苕孤上。朱《笺》曰：当作岧岧。戴依改。赵云：按沈名荪云，《诗 苕之华》，即今凌霄花也，附木而上，最能高矣。苕苕孤上，义取象斯，无可疑者。《渐江水注》云，苕苕孤危是其词例也。守敬按：张平子《西京赋》状亭亭以苕苕。薛《注》，苕苕，高貌也，亦一证。《名胜志》引作岩岩直上，盖曹氏臆改。景明中，言之寿春，守敬按：《北史 道元传》，景明中为冀州镇东府长史。《洧水注》言，景明中，宰颖川郡长社县，此言景明中之寿春，亦当是宦游。[一七]路值兹邑，升眺清远，势尽川陆，羁途游至，有伤深情。河水南对玉门，朱此六字讹作《经》，戴改《注》，全、赵同。昔汉祖与滕公潜出，济于是处也。会贞按：《汉书 高帝纪》三年，项羽围成皋，汉王跳，独与滕公出成皋玉门，北渡河。《史记》称成皋北门，故《汉书 注》张晏曰，玉门，成皋北门。《史记 集解》引徐广同。乃《方舆纪要》以为成皋西门，不惟与《史记》北门不合，与此《注》河水南对玉门之文亦不合。门东对临河，泽岸有土穴，魏攻宋司州刺史毛德祖于虎牢，朱宋司州讹作此同州，《笺》曰：此，宋本作宋。赵改此同作北司，云：《宋书 州郡志》武帝北平关、洛，河南底定，置司州刺史，治虎牢。少帝景平初，司州复没北虏。文帝元嘉末，侨立于汝南，
寻亦省废云云。是当时以治虎牢者为北司州，而侨置汝南者为南司州，《地形志》以宋明帝于南豫州之义阳郡复设之司州为南司州，故道元以刘武王所置治虎牢者为北司州也。若朱氏以此为宋，殆未审北字之义耳。且又不释同州之 ，何居？戴改北司州同。守敬按：宋本此作宋，是也。盖上云魏攻，若下云北司州，则不知何指矣。且有宋言，可称北司州，自魏言不得称北司州。况虎牢之陷，在少帝景平中，其时汝南之司州未立，并不得称北司。《元和志》魏使奚斤攻宋司州刺史毛德祖，亦此作宋司州之证。赵驳朱《笺》，未审。德祖，《宋书》无传，附《晋书 毛安之传》。战经二百日，不克。城惟一井，井深四十丈，山势峻峭，不容防捍，潜作地道取井。会贞按：《魏书 太宗纪》，泰常八年正月，围虎牢。刘义符守将毛德祖，距守不下。四月，幸成皋城，观虎牢，而城内乏水，悬绠汲河。帝令连舰上施轒辒，绝其汲路，又穿地道以夺其井。闰月，虎牢溃，获德祖。据《魏书》自正月至闰四月，但百余日。余顷因公至彼，故往寻之，其穴处犹存。
河水又东，合汜水。朱此七字讹作《经》。《笺》曰：汜音似。[一八]戴改《注》，全、赵同。水南出浮戏山，会贞按：《山海经 中次七经》，浮戏之山，汜水出焉。《续汉志》，成皋有汜水。《地形志》，西成皋有汜水。今水出泛水县西南四十里浮戏山。世谓之曰方山也。会贞按：《洧水注》，方山即浮戏之山，故《寰宇记》引《郡国县道记》称，泛水出方山。北流合东关水。朱脱合字，东讹作车，赵改东，云：车关，《济水注》作东关。《寰宇记》引《济水注》亦是东字，下并同。戴增合字，改东同。守
敬按：《通鉴》后唐同光二年《注》引此作东关关。[一九]水出嵩渚之山，朱脱水字，作出于嵩渚之山也。赵同。戴增删。守敬按：山详《济水注》，水在今荥阳县西南。泉发于层阜之上，一源两枝，分流泻注，世谓之石泉水也。东流为索水，戴删流字。守敬按：《索水》详《济水》篇。西注为东关水。朱无水字，赵增，戴删注字，增之水二字。西北流，杨兰水注之。水出非山，西北流，注于东关水。朱注下有为字。戴删，赵改于。守敬按：水当在今汜水县东南。又西北，蒲水入焉。赵、戴蒲改清。水自东浦西流，与东关水合，守敬按：水亦当在今汜水县东南。而乱流注于汜。汜水又北，右合石城水。水出石城山，其山复 重岭，欹 若城。山顶泉流，瀑布悬泻，下有滥泉，东流泄注。守敬按：《一统志》，石嘴在汜水县东南十里，古名石砥山，汜东皆土阜，惟此连山，大石址盘水中，上有泉，汇为深潭。边有数十石畦，畦有数野蔬。朱数讹作声，《笺》曰：宋本作数。戴改数。沈炳巽校，衍声字。赵删同。会贞按：《大典》本、明抄本并有数字，盖系石畦，故野蔬不多也。岩侧石窟数口，隐迹存焉，而不知谁所经始也。又东北流，注于汜水。朱注下衍入字。赵、戴删。汜水又北，合鄤水。朱又讹作下。赵同，戴改。水西出娄山，守敬按：《续汉志》，成皋有漫水。当在今汜水县西南。至冬则暖，故世谓之温泉。东北流，径田鄤谷，会贞按：《左传 成三年》，诸侯伐郑，郑公子偃使
东鄙覆诸鄤。此田鄤谷在郑之西北，盖别一地。谓之田鄤溪水，东流注于汜水。汜水又北，径虎牢城东。会贞按：即上成皋县故城。汉破司马欣、曹咎于是水之上。会贞按：见《史记 项羽本纪》、《高祖本纪》。汜水又北流，注于河，会贞按：今汜水自汜水县西南东北流入河。《征艰赋》朱《笺》曰：卢谌有《征艰赋》。守敬按：《洞过水》、《淇水》、《清漳水注》，并引卢谌《征艰赋》，此当本有卢谌二字而脱之。谌，《晋书》附《卢钦传》，称撰文集，行于世。所谓步汜口之芳草，吊周襄之鄙馆者也。余按昔儒之论，朱儒上有脱文，《笺》曰：疑脱一先字。赵、戴增昔字。周襄所居在颖川襄城县，是乃城名，非为水目。会贞按：周襄所居之汜，为襄城县之汜城，详《汝水注》，而《寰宇记》襄城县下称汜水，误。原夫致谬之由，俱以汜、郑为名故也，是为爽矣。守敬按：汜郑当作郑汜，谓此汜与周襄所居之汜，俱在郑地，故卢谌混而一之。又《汉书 高帝纪》曹咎渡兵汜水。颜《注》引如淳曰，《左传》，鄙在郑地汜。《续汉志》成皋汜水，刘《注》，《左传》周襄王处郑地汜。误并与此同。又按郭缘生《述征记》、刘澄之《永初记》，并言高祖即帝位于是水之阳，朱无之字，《笺》曰：当有之字。赵、戴增。今不复知旧坛所在。卢谌、崔云[二〇]亦言是矣。余按：高皇帝受天命于定陶汜水，会贞按：汉高帝即位之汜水在定陶，详《济水》篇，《寰宇记》汉祖坛在济阴县东北二十里，汉高祖五年即位于定陶汜水之阳，故立坛。又云，高祖即
位坛在定陶县南十里，在今定陶县西北十里。又不在此也，戴删又字。会贞按：又字对上言，谓周襄所居之汜，既不在此，汉高即位之汜，亦不在此也，不当删。于是求坛，故无髣 矣。朱无讹作为，赵据黄本改。戴作无。会贞按：《大典》本、明抄本并作无。《地形志》又云，西成皋有汉高祖坛，但据旧籍为说耳。然魏收亦不知高祖坛不在此也。
河水又东，径板城北，朱此八字讹作《经》，戴改《注》，全、赵同。守敬按：《寰宇记》，板渚在板城东北三十里，则城去渚甚远，与以城名渚之义不合，意是城距渚三里，《寰宇记》衍十字耳。当在今汜水县东北十余里。有津，谓之板城渚口。会贞按：《初学记》七引戴延之《西征记》称板渚津。《隋书 炀帝纪》，大业元年自板渚引河通淮，盖即因渚口导之。《元和志》，板渚在汜水县东北三十五里。《一统志》在县东北二十里。
河水又东，径五龙坞北。朱此九字讹作《经》，戴改《注》，全、赵同。坞临长河，朱坞字在河字下，赵同，戴移。有五龙祠。应劭云：昆仑山庙，在河南荥阳县。朱南讹作东。赵、戴改。会贞按：《风俗通》十，河出昆仑山，庙在河南。荥阳县，河堤谒者掌四渎礼祠，与五岳同。疑即此祠，所未详。
又东过荥阳县北，蒗荡渠出焉。[二一]朱脱北字。赵据《寰宇记》引此增。戴增同，改荡作，下同。
守敬按：《汉志》作狼汤。此书《河水》、《颖水》、《阴沟水经注》及《济水》、《阴汳水》、《睢水》、《淮水注》并作蒗荡。必作《经》者所见，《汉志》作蒗荡，故郦氏从之，并于《睢水注》引《汉志》作蒗荡。《寰宇记》襄邑县引《水经注》亦作蒗荡。今《汉志》作狼汤，《说文》濄字下作浪汤，又《括地志》作莨荡，《元和志》作莨宕，并以音近通借。戴氏无端尽改《经》《注》荡作，考《说文》、《玉篇》并无字，岂《大典》本之误字耶？全本亦作，当是刊刻者依戴改。蒗荡渠即渠水，《渠水》篇见后。
大禹塞荥泽，开之以通淮、泗，全云：以荥泽为禹所塞，善长之缪极矣。赵云：按《禹贡》豫州云，荥波既猪，禹陂水为泽。故道元《济水注》云，大禹塞其淫水，则指既猪而言，此言禹塞荥泽，辞不达意，未为大非。惟云开之以通淮、泗，则指鸿沟为禹迹，乃其缪耳。即《经》所谓蒗荡渠也。[二二]汉平帝之世，河汴决坏，未及得修，汴渠东侵，守敬按：汴渠即蒗荡渠，详《济水》篇。日月弥广，门闾故处，朱门闾作水门。《笺》曰：《御览》六十一引此作门闾。赵仍，戴改。皆在水中。赵据《王景传》水改河。戴仍。守敬按：黄本作水。汉明帝永平十二年，议治汴渠，上乃引乐浪人王景，问水形便。朱水上有理字，赵同，戴删。守敬按：《大典》本、黄本并无理字。《御览》、《事类赋 注》六引此，俱同。景陈利害，应对敏捷，帝甚善之。乃赐《山海经》、《河渠书》、《禹贡图》，及以钱帛。后作堤，发卒数十万，诏景与将作谒者王吴治渠，筑堤防修堨，朱吴作昊，治渠讹作共防，又堤下脱防字。《笺》曰：《后汉书》及《玉海》皆作王吴。《御览》引此
亦作吴，下作治渠防堤筑修堨。戴改、增。赵改吴同，下作共筑堤防修堨。起自荥阳，守敬按：荥阳详《济水》篇。东至千乘海口，守敬按：千乘详《河水》篇。千有余里。景乃商度地势，凿山开涧，防遏冲要，疏决壅积，十里一水门，更相回注，[二三]朱回改作洄，赵同，戴作回，守敬按：《御览》、《事类赋》引此并作回。无复渗漏之患。朱渗作溃，赵据《御览》引此改，戴改同。明年，渠成，帝亲 行，诏滨河郡国，置河堤员吏，如西京旧制。景由是显名，王吴及诸从事者，朱无及字，《笺》曰：脱及字。赵、戴增。皆增秩一等。守敬按：自汉平帝以下，《后汉书 王景传》文。顺帝阳嘉中，又自汴口以东，朱《笺》曰：《御览》[按见六十一]作自汴河口以东。守敬按：《寰宇记》亦作汴口。缘河积石为堰，通渠，朱作缘积石为堰河通淮古口。《笺》曰：宋本缘作缘河，堰下无河字，淮古疑作古淮。又云《御览》作缘河积石为堰通淮。戴、赵移河字于缘字下，赵改淮古作古渠。戴亦改淮作渠，删古口二字。咸曰金堤。朱《笺》曰：《御览》作曰金堤。会贞按：事在顺帝阳嘉三年，详《济水注》。汉河堤率谓之金堤。又帝时河决酸枣，溃金堤。成帝时河决馆陶及东郡金堤，则金堤之名久矣。阳嘉之堤，沿旧称耳。《元和志》，金堤在荥泽县西北二十二里，是堤首。正在汴口之东。灵帝建宁中，又增修石门，以遏渠口，朱渠讹作淮，《笺》引《御览》作渠。赵、戴改。会贞按：事在灵帝建宁四年，详《济水》篇。水盛则通注，津耗则辍流。赵云：《禹贡锥指》
曰，司马彪不志河渠，东汉后无可考据，赖有《水经注》存。其所叙当时见行之河，自凉城县长寿津东，径铁邱南，至东北，径甲下邑北，又东北入于海，皆东汉以后大河之所行也。又曰，王景修渠筑堤，自荥阳东至千乘海口千余里，则其所治者，即东汉以后大河之经流也。而史称修汴渠，又曰汴渠成，始终皆不言河，盖建都洛阳，东方之漕，全资汴渠，古惟此为急。河汴分流，则运道无患，治河所以治汴也。自平帝之后，汴流东侵，日月益甚，建武十年，阳武令张汜上言，河决积久，侵毁济渠，漂数十许县。是其时济亦决败矣。莽时河入济南、千乘，则侵济处更多，故筑堤自荥阳东至千乘海口千余里。永平十三年诏曰：河、汴分流，复其旧迹，陶邱以北，渐就坟壤。十五年，景从驾东巡至无盐，帝美其功，拜河堤使者，赐车马缣钱。陶邱今定陶，无盐今东平，皆济水所经之地也。二渠既成，则东南之漕，由汴入河，东北之漕，由济入河，舳舻千里，挽输不绝，京师无匮乏之忧矣。又曰，武帝疏于讨论，执北渎为禹河，及哀、平之世，人始有知禹河之所经者，意欲复禹故道，而国事阽危，事不可为矣。永平上距平帝仅六十余岁，故道岂遽堙灭，而王景治河，惟从事汴、济，盖当时所急在运道，就其便者为之，不暇远图耳。史称景凿山阜，截沟涧，防遏冲要，疏决壅滞，十里立一水门，费以百亿计，财力之充欲若是，向使讲求禹河故道而复之，则河流归北，汴、济不劳而治，功施到今。五代以降，溃溢横流之祸，可以免矣。惜乎其见不及此也！河虽徙自周定王时，而东光以下，至章武入海，犹是徒骇之故道。至王莽时始改从千乘入海，而景遂因之。禹迹荡然无存，君子于此有遗憾焉。
河水又东北，径卷之扈亭北。朱此十一字讹作《经》，戴改《注》，全、赵同。守敬按：以后文白马
渎径白马县之凉城北，漯水径阳平县之冈成城西例之，卷下当有县字。《左传》杜《注》，卷县西北有扈亭。《续汉志》亦云，卷县有扈城亭。故郦氏称卷县之扈亭，在今原武县西北。卷县详下。《春秋左传》曰：文公七年，晋赵盾与诸侯盟于扈。会贞按：《春秋 庄二十三年》，已言公会齐侯盟于扈，惟彼《注》但言扈，郑地，此《注》则实指扈亭，[二四]故郦因叙扈亭而引此传。《竹书纪年》：晋出公十二年，[二五]朱作二十二年。赵引何焯云：上二字衍文。《竹书》，周贞定王六年，晋河绝于扈，正出公十二年也。守敬按：《史记 年表》，晋出公在位只十八年，则此不当作二十二年审矣。河绝于扈。即于是也。赵是作此。
河水又东，径八激堤北。朱此九字讹作《经》，戴改《注》，全、赵同。汉安帝永初七年，令谒者太山于岑，于石门东，积石八所，皆如小山，以捍冲波，谓之八激堤。守敬按：《济水注》于岑造八激堤于河阴。《方舆纪要》，在河阴县西。在今武原县西。
河水又东，径卷县北。朱此八字讹作《经》，戴改《注》，全、赵同。守敬按：汉，县属河南郡。后汉、魏属河南尹。晋属荥阳郡。后魏因。在今原武县西北七里。晋楚之战，晋军争济，舟中之指可掬。楚庄祀河，告成而还。守敬按：见《左传 宣十二年》。即是处也。
河水又东北，径赤岸固北而东北注。朱此句讹作《经》，注下衍之字。戴改《注》，删之字。全
同，赵改《注》同，存之。会贞按：赵存之字，非也。赤岸固当在今原武县北。
又东北，过武德县东，沁水从西北来注之。朱脱西北来注四字。赵据《禹贡锥指》引此增西来注三字，戴增同。并增北字。守敬按：《沁水》篇见后。
河水自武德县守敬按：汉、魏县属河内郡。后汉、魏因。《晋志》无此县。而《石勒载记》，勒攻冠军渠巨于武德，则西晋时尚未废也。在今武陟县东二十里。——汉献帝延康元年，封曹叡为侯国，朱无侯字。赵增云：《魏志 明帝纪》，年十五，封武德侯。戴增同。即魏明帝也。——东至酸枣县西，守敬按：县详《济水注》二。武德东至酸枣百余里，卷县在其闲。郦氏上叙河南汴渠，因类叙卷县及县附近古迹，已出武德之下酸枣境，至此就《经》文释武德县，故不复言河水径县，而以自武德东至酸枣一笔联合之。濮水东出焉。朱此十一字讹作《经》，戴改《注》。全、赵同。赵云：战国时河溢酸枣，汉世又决，孝文塞之，故无濮水。而东汉见行之濮水，则上承济水于陈留，封邱县，班《志》所谓濮渠水首受济，东北至都关，入羊里水者也。应劭则以为南入巨野，而道元从之。濮水，《水经》叙入济水及瓠子水，而以新沟目之，此条《注》所以补《经》，当与彼文参验。守敬按：濮水详《济水》二，此即彼篇所谓别濮水受河于酸枣县者也。赵说欠分晓。《济水注》叙濮水承济水于封邱，引《汉志》首受济之说，其下流分为二，叙正流入巨野，引应劭说，以分出者为北濮，亦谓之枝津。《瓠子河注》叙枝津入瓠河，又引《汉志》至都关入羊里水之说，是兼从班、应说，非专从应说也。至《水经》称瓠子河至句阳县为新沟，又
过廪邱县为濮水，盖瓠子河上流有新沟之名，及下流纳濮水，复有濮水之名，非新沟又称濮也，而《济水经》文并不载濮水。汉兴三十有九年，孝文时，河决酸枣，东溃金堤，守敬按：《元和志》，金堤在酸枣县南二十三里。唐酸枣县即今县治。大发卒塞之。守敬按：见《史记 河渠书》，《汉书 沟洫志》同。故班固云：文堙枣野，武作《瓠歌》，守敬按：《汉书 叙传》文。谓断此口也。今无水。
河水又东北，通谓之延津。[二七]朱此十字讹作《经》，戴改《注》，全、赵同。守敬按：此《注》于河水至酸枣县西，接云，河水又东北，通谓之延津；后又云，滑台城下有延津。又云，今谓此津为延寿津。亦延津之异名，是以为河水自酸枣至滑台，统名延津也。谓延津在酸枣，本《左传 隐元年》杜《注》，惟杜云，在酸枣北，郦云，起酸枣西，稍异耳。《括地志》，延津在清淇县[今浚县西南。]西南二十六里。《元和志》，在灵昌县[今滑县西南。]东北二十二里。《寰宇记》，新乡[今新乡县县治。]有延津城。可合以证郦说，即今延津县西，东北至滑县之地也。又其闲有灵昌津及棘津、石济津、南津之称者，盖延津其总名，余乃随时随地变名耳。石勒之袭刘曜，[二八]途出于此，以河冰泮为神灵之助，号是处为灵昌津。会贞按：《御览》七十一引《异苑》曰，石勒元初十一年，伐刘曜于洛阳，从大河南济。冻将合，军至而冰自泮，舟楫无阂，遂生擒曜。勒谓是神灵之助，改名灵昌津。《晋书 载记》略同。又《元和志》，延津即灵昌津，在灵昌县东北二十二里。初，石勒伐刘曜，至河渚不得渡，时流凘下流，因风结冰，济讫泮。则
以冰泮为结冰，异。昔澹台子羽赍千金之璧渡河，阳侯波起，两蛟挟舟。子羽曰：吾可以义求，不可以威劫。朱讹作却，《笺》曰：当作劫。戴、赵改。会贞按：《大典》本、明抄本并作劫。《史记 仲尼弟子传 正义》、《事类赋注》六引此同。操剑斩蛟，蛟死，波休，乃投璧于河，三投而辄跃出，乃毁璧而去，示无吝意。会贞按：《御览》九百三十引《博物志》，载澹台子羽事，比此稍略。此当是郦氏据《博物志》全文，《御览》则加删节者也，今本《博物志》与《御览》同，盖后人辑《博物志》，采《御览》此条。《四库全书提要》谓原书散佚，好事者掇取诸书所引《博物志》为之，不虚也。赵建武中，造浮桥于津上，采石为中济，石无大小，下辄流去，用工百万，守敬按：《十六国春秋》作五百余万，《晋书 载记》同。《太平广记》三百九十八引《录异记》亦同。此当脱五字。经年不就。石虎亲阅作工，沈璧于河。明日，璧流渚上，波荡上岸。遂斩匠而还。守敬按：事见《十六国春秋 后赵录》建武十年。
又东，过燕县北，淇水自北来注之。朱讹作河水又东，燕县故城北，则有济水自北来注之。全、赵、戴并以此条为《注》，东下燕上增径字，戴又删则有以下九字。守敬按：皆非也。盖此二句本是《经》，惟有衍文、脱文耳。何以知之？即以《注》文知之。济水在河南，不在河北，且此地无济水入河，济为误字无疑。然既有此句，则必确指一水。考前汉之南燕县，后汉、魏曰燕县。燕县之北，[燕城详《济水注》。]正
当淇水自北来注河之处，则知《经》本作又东，过燕县北，淇水自北来注之。下《注》文河水又东，淇水入焉，正应《经》淇水自北来注之说。足证此条是《经》非《注》也。自传抄缪乱，《通鉴》宋元嘉二十七年胡《注》所引，已是误本。[二九]全、赵、戴见上句与《经》语不合，遂改《经》作《注》，戴并臆删下句，今为订正，顿见庐山真面，亦一快也。
河水于是有棘津之名，亦谓之石济津，朱脱石字，赵、戴增。全云：按常山之济水，乃与衡漳相通注者，本名石济，而应劭误以四渎之济当之。滑台之济水，即河水之枝流也，本亦名石济，而胡三省亦误以四渎之济当之。守敬按：全氏不知上文济水为淇水之讹，而以为河水之枝流，又以石济为水名，其误尤甚于胡氏。考《初学记》八引《述征记》，河有一积石，谓之石济。《元和志》，黄河西自新乡县流经汲县南，去县七里，谓之棘津，亦谓之石济津。《方舆纪要》，石济旧在胙城县东北。今为平陆。故南津也。会贞按：田融以棘津为石济南津，见后文张甲河右渎下。《春秋 僖公二十八年》，朱八作一，沈氏曰：是僖公二十八年。赵、戴改。晋将伐曹，曹在卫东，朱卫作县，《笺》曰：此句杜《注》作曹在卫东。赵、戴改。假道于卫，卫人不许，还，自南河济，即此也。朱济字在即此下，《笺》曰：宋本作济即此也。赵云：按《左传》本作还自南河济。戴乙。会贞按：兼采《传 注》文，此条证南津。朱此下有河水于是亦有棘津之名十字，赵改棘津作石济，戴删。按上言棘津亦谓之石济津，即故南津，盖一地三名，随引三事分证之，眉目极清，不容此处复出棘津之名，其为衍文无疑，赵所
订亦非，戴删，是也。晋伐陆浑亦于此渡。会贞按：《左传 昭十七年》，晋荀吴帅师，涉自棘津，用牲于洛，遂灭陆浑。引见后文张甲河右渎下。陆浑详《伊水》篇。此条证棘津。宋元嘉中，朱中讹作年，赵据黄本改，戴作中。会贞按：《大典》本、明抄本并作中。遣辅国将军萧斌率宁朔将军王玄谟北入，宣威将军垣护之朱讹作桓，赵据《宋书》改。戴作垣。会贞按：《大典》本、明抄本并作垣。《通鉴》宋元嘉二十七年，《注》引此同。以水军守石济，即此处也。会贞按：《宋书 文帝纪》，元嘉二十七年，遣宁朔将军王玄谟北伐。《玄谟传》，以前锋入河，受辅国将军萧斌节度。《垣护之传》，迁宣威将军，随王玄谟入河以百舸为前锋，进据石济，石济在滑台西南百二十里。此条证石济。
河水又东，淇水入焉。会贞按：淇水合清水入河，谓之淇水口，见《淇水》篇，亦见《清水注》。
又东，径遮害亭南。朱此十五字讹作《经》，戴改《注》，全、赵同。《汉书 沟洫志》曰：在淇水口东十八里，会贞按：《沟洫志》，贾让言，黎阳南七十里至淇水口。《方舆纪要》，遮害亭在浚县西南五十里。有金堤，[三〇]堤高一丈，自淇口东，地稍下，堤稍高，至遮害亭，高四五丈。朱脱高字，赵据《汉书》增。戴增同。守敬按：以上《沟洫志》文。
又有宿胥口，旧河水北入处也。朱无处字，赵、戴增。戴云：按此所谓旧河，即《禹贡》古河也。
会贞按：周定王五年，河徙，即《注》以下所叙河道，此则未徙以前之道。《燕策》苏代曰，决宿胥之口，魏无虚、顿邱。口在今浚县西南，禹河旧自此北至内黄，即淇水之道。郦氏所云，魏武开白沟，因宿胥故渎而加其功也。又北径邺县，即《汉志》邺县下所云，故大河在东。又北自列人以下，即浊漳之道。《禹贡》，北过降水。张泊云，降水即浊漳也。
河水又东，右径滑台城北。朱此句上九字讹作《经》，又脱北字。戴改《注》，增北字。赵改同。据《寰宇记》引此增。何焯曰：自滑台城北至长寿津，皆古漯也。胡东樵亦以为然。详见后大河故渎又东北至东光县故城西而北与漳水合下。会贞按：《方舆纪要》，晋太元九年，谢玄北伐，遣别将郭满据滑台。滑台之名，始见于此。每河北有变，滑台常为重镇，盖其地控据河津，险固可恃。自大河南徙，故城已沦河中。即今滑县治。城有三重，朱无城字，赵增云：《寰宇记》引此作城有三重。戴增同。会贞按：《元和志》与《寰宇记》同，但俱非明引此《注》。中小城谓之滑台城。旧传滑台人自修筑此城，因以名焉。会贞按：《元和志》有都城，周二十里，相传卫灵公所筑小城。昔滑氏为垒，后人增以为城，甚高峻坚险，临河有台。城即故郑廪延邑也。守敬按：《左传 隐元年》至于廪延。杜《注》，郑邑，陈留酸枣县北有延津。《方舆纪要》、《一统志》直云郑廪延邑，亦曰酸枣，则是郑地，在今延津县。若滑台近卫之漕邑。《通典》滑州，春秋时属卫。《元和志》、《寰宇记》春秋为卫国，则是卫地，非郑地。且《注》下文明言卫之平阳亭在
廪延南，安得郑之廪延邑在平阳北乎？如谓此有延津，以廪延得名，何以酸枣之地，在上流百余里，已有延津之目乎？郦言滑台即廪延，未审。乃《文选 阳给事诔序 注》引《东郡图经》，滑台城即郑之廪延。全用郦说，失于不考。沈钦韩反申郦驳杜，尤疏。又按：宣十二年，楚子北，师次于郔。杜《注》，郔，郑北地。或云，即廪延。考邲之战，楚师自郔次于管，管即今郑州。是郔当在郑州南，尚在古酸枣之西南，疑郔与廪延非一地，即以为廪延亦不出古酸枣之境，不得因古郑北地而疑远至滑台也。下有延津。《春秋传》曰：孔悝为蒯瞶所逐，载伯姬于平阳，行于延津，是也。赵云：按今本《左传 哀十六年》，载伯姬于平阳而行。及西门，无于延津字，盖郦氏所见之书异矣。廪延南故城，即卫之平阳亭也。守敬按：《释例》卫地内燕县东北[三一]有平阳亭。《寰宇记》，平阳城在韦城县西二十里，在今滑县南。今时人谓此津为延寿津。宋元嘉中，右将军到彦之朱脱将字。赵增云：《南史 宋文帝纪》，元嘉七年十一月，右将军到彦之自滑台奔退。戴增同。会贞按：《南史 朱修之传》亦误作右军，与此同，考《宋书 百官志》作右将军。[三二]留建威将军朱修之守此城。魏军南伐，修之执节不下。其母悲忧，一旦乳汁惊出，母乃号踊，告家人曰：我年老，非有乳时，今忽如此，吾儿必没矣。修之绝援，果以其日陷没。会贞按：《宋书 朱修之传》略同，亦见《南史》，又见《魏书 毛修之传》，而皆称修之为司徒从事中郎，不言为建威
将军。城故东郡治。守敬按：秦置东郡，治濮阳。《瓠子河注》载之。至晋，改为濮阳国。此东晋复置之东郡。《元和志》滑州下云，宋武得河南之地，于此置兖州，仍置东郡。《地形志》，东郡属司州，惟谓秦置东郡，即治滑台城，误。郦氏称城故东郡治，若不觉当时之东郡治，此下引延熹九年河清事，又若不觉后汉之东郡尚治濮阳，稍为疏矣。《续汉书》曰：延熹九年，济阴、东郡、济北、平原，河水清。守敬按：范《书 桓帝纪》同。沈炳巽谓是延熹八年事，误。襄楷上疏曰：《春秋》注记，未有河清，而今有之。《易干凿度》曰：上天将降嘉应，河水先清。守敬按：《初学记》六引《干凿度》说。京房《易 传》曰：河水清，天下平。今天垂异，朱讹作翼，赵据全校改异，戴改同。会贞按：明抄本作异。地吐妖，民厉疾，三者并作而有河清。《春秋》麟不当见而见，孔子书以为异。河者，诸侯之象，[三三]朱作相，《笺》曰：《宋本》作象。赵云：按《渭水注》非人臣之相，盖其词例如此。戴作象，守敬按：《大典》本、明抄本并作象。清者，阳明之征，岂独诸侯有窥京师计也？守敬按：范《书 襄楷传》载《疏》文，略《干凿度》说，余亦有异同。明年，宫车宴驾，守敬按：范《书 桓帝纪》，永康元年崩。征解渎侯为汉嗣，是为灵帝。建宁四年二月，河水又清也。守敬按：见范《书 灵帝纪》。
又东北，过黎阳县南。
黎，侯国也。《诗 式微》黎侯寓于卫是也。守敬按：《邶风 式微》篇《序》文。《御览》一百六十一引刘澄之《山川古今记》，黎阳，古黎国也。《诗》曰，黎侯寓于卫同。考《汉志》上党壶关下，应劭曰，黎侯国也，今黎亭是。《左传 宣十五年》杜《注》同。东郡黎县下，孟康曰，《诗》黎侯国。魏郡黎阳下。晋灼曰，黎山在其南云云。郦氏于《浊漳水注》壶关，以为黎侯国，于《瓠子河注》黎县，以为黎侯所寓，是也。此黎阳亦引晋灼黎山之文，而又以为黎侯寓卫之所，盖两存其说。晋灼会贞按：《汉书 叙例》，晋灼，河南人，晋尚书郎。《新唐志》有晋灼《汉书集注》十四卷，又《音义》十七卷。曰：黎山在其南，会贞按：《地形志》，黎阳县有黎阳山。《括地志》，大邳山，今名黎阳东山，又曰青坛山，在黎阳县南七里。《一统志》，在浚县东南二十里。河水径其东。其山上碑云：县取山之名，取水之阳以为名也。会贞按：《汉志》黎阳颜《注》引晋说同。王莽之黎蒸也。朱黎蒸讹作魏丞，赵据《汉志》改。戴改同。今黎山之东北故城，盖黎阳县之故城也。守敬按：汉县属魏郡，后汉、魏、晋因，后罢。《地形志》，孝昌中，复为黎阳郡治。盖郦氏成书后事。在浚县东北。山在城西，守敬按：郦氏上称黎山之东北故城，则山明在城西南。晋灼云山在南，此云山在西，皆就一面言之。城凭山为基，东阻于河。朱于讹作为。赵、戴改。会贞按：《经》言河水过县南，《注》则谓城东阻于河，盖河水东北流，先历其南，后历其东也。故刘桢《黎阳山赋》曰：南阴黄河，左覆金城，青
坛承祀，高碑颂灵。会贞按：《赋》见《类聚》七。《禹贡锥指》十三中之上，山上有青坛。汉光武平王郎，还至黎阳，筑坛祭告天地百神。昔慕容玄明自邺，率众南徙滑台，既无舟楫，将保黎阳， 而流澌冰合，于夜中济讫，旦而冰泮，燕民谓是处为天桥津。守敬按：慕容德，字玄明。《御览》七十一引《十六国春秋》，慕容德正月渡黎阳津，流澌冰合。邺令韩轨言于德曰，光武渡呼沱，澌冰自合。大王济河，天桥自成，灵命所扶，征兆已见。德大悦，改黎阳津为天桥津。与《注》言冰合同，而称德悦韩轨说，改黎阳津为天桥津，与《注》言燕民谓为天桥津异。《晋书 载记》叙德事与《注》文大致符合，而亦云，德改天桥津。揆之情事，以德改天桥津为合也。东岸有故城，险带长河。戴延之守敬按：延之有《西征记》。谓之逯明垒，周二十里，言逯明，石勒十八骑中之一，城因名焉。朱逯并讹作逮，无之一二字。赵改增云：《晋书 载记》，石勒遂招集王阳、夔安、支雄、冀保、吴豫、刘膺、桃豹、逯明八骑为羣盗。后郭敖、刘征、刘宝、张曀仆、呼延莫、郭黑 、张越、孔豚、赵鹿、支屈六等，又赴之，号十八骑。逮当作逯。十八骑中下落之一二字。亦作六明，《通鉴 后周记》，河决灵河、鱼池、酸枣、阳武、常乐驿、河阴、六明镇、原武，凡八口。胡三省曰：六明镇大通军，大通军即胡梁渡。六、逯音同字变耳。会贞按：《寰宇记》，逯明垒即石勒之将所筑，因逯明名姓称垒，今遗址尚存。在今滑县东北。郭缘生曰：城，袁绍时筑。会贞按：《后汉书 袁绍传》，引兵自黎阳度河，壁延津南，故缘生有绍筑此城之说。皆非也。余案：《竹书纪年》梁惠成王十三年，赵
三改一云：《竹书》是十一年，改三为一。戴改同。守敬按：今本《竹书》在周显王十一年，正当梁惠成王十三年，《通鉴》晋太元十一年《注》、《地理通释》引此，并作十三年，则《注》文不误。郭厘侯守敬按：郑即韩也，徙郑，故称郑。使许息来致地平邱、户牖、首垣诸邑，守敬按：平邱、户牖、首垣，并详《济水》篇。及郑驰地，赵地改道云：《竹书》作驰道，《通鉴地理通释》同，戴改同。守敬按：各本《竹书》皆作驰地，《地理通释》亦作驰地，不知赵氏此条先后何以皆与原书相反？戴亦未检原书，故为所误。我取枳道守敬按：枳道在河内，即《济水注》之轵县。与郑鹿，朱此下重郑鹿二字，赵、戴删。即是城也。今城内有故台，尚谓之鹿鸣台，又谓之鹿鸣城。王玄谟自滑台走鹿鸣者也。会贞按：沈约《宋书 王玄谟传》，元嘉中，北征，玄谟围滑台，魏救至，乃奔退[《南史》言夜遁。]不载走鹿鸣事。此本他家《宋书》，其轶文今见《元和志》。《志》云，鹿鸣故城在白马县北三十里。《宋书》，宋将王玄谟据滑台，宣令走鹿鸣城，是也。又按：《通鉴》，晋太元十一年，黎阳太守滕括之南攻鹿鸣城，更在王玄谟之前。济取名焉，故亦曰鹿鸣津，会贞按：《方舆纪要》，胡梁渡在滑县东北，接开州境，旧时大河渡口也，或曰，即故鹿鸣津。又曰白马济。会贞按：《史记 郦食其传》，守白马之津。《元和志》，黎阳津，一名白马津，在白马县北三十里，鹿鸣城之西南隅。胡三省曰，[三四]河 ，自黎阳遮害亭，而东北流，径黎阳县南，河之西岸为黎阳界，东岸为滑
台界。其津口为白马津。津之东南，有白马城，会贞按：此即下白马县故城也。秦置县，两汉、魏属东郡，晋属濮阳国。下称神马亭西白马津二十许里，东南距白马县故城又五十里，乃城在津东南之证。在今滑县东，至后魏移县于滑台，为东郡治，则今滑县城矣。卫文公东徙渡河，都之，会贞按：《左传 闵二年》，狄灭卫，卫人济河，立戴公，以庐于曹。杜《注》，戴公立，其年卒，而立文公。《诗 定之方中》美卫文公。《序》云，东徙渡河，野处漕邑。《史记 高祖纪 正义》引戴延之《西征记》，白马故城，卫之漕邑。故济取名焉。袁绍遣颜良攻东郡太守刘延于白马，关羽为曹公斩良以报效，会贞按：此条《蜀志 关羽传》文。即此处也。朱也上衍是字，赵、郑删。白马赵马下增县字。有韦乡、韦城，守敬按：《续汉志》，白马有韦乡。《左传 襄二十四年》杜《注》，白马县东南有韦城。互见《济水》篇。故津亦有韦津之称。《史记》所谓下修武，朱下修武讹作修武下武，赵据《史记》改，戴改同。守敬按：修武详《清水》篇。渡韦津者也。守敬按：《曹参世家》文。韦作围，《索隐》，围与韦同，古今字变耳。又《国策》有垝津，即韦津也。
河水旧于白马县南泆，通濮、济、黄沟，朱《笺》曰：泆当作决。赵云：按泆与溢同，《说文》，水所荡泆也。字不误。守敬按：《大典》本、黄本并作泆。《通鉴》周赧王四十二年《注》引此同。濮水见《济水》篇，黄沟见《泗水》篇。濮在北，济在南，黄沟更在南，故言河水南泆，通濮、济、黄沟也。故
苏代说燕《燕策》曰：决白马之口，魏无黄、济阳。守敬按：今本《燕策》无黄字。《史记 苏代传》作外黄、济阳。《春申君传 集解》徐广曰，苏代云，决白马之口，魏无黄、济阳。又与郦氏引同，则原有黄字，今本《燕策》脱耳。张守节云，故黄城在曹州。考城县东二十四里，济阳故城在曹州。寃朐县西南三十五里。唐考城在今县东南。济阳见《济水注》。《竹书纪年》：梁惠成王十二年，今本《竹书》周显王十年。楚师出河水，朱出讹作山，《笺》曰：谢兆申云，宋本作楚师决河。赵改出，云：赵琦美云，《竹书》是出字，于山字相近。戴作出。守敬按：明抄本作出。以水长垣之外者也。守敬按：长垣详《济水》篇。金堤既建，故渠水断，尚谓之白马渎。故渎东径鹿鸣城南，又东北，径白马县之凉城北。会贞按：《地形志》，东郡凉城县有凉城，与《注》称白马县之凉城异者，盖凉城本在白马县地，及分置凉城县，则为凉城县地。此《注》就其先言，故以凉城属白马县，《地形志》就其后言，故以凉城属凉城县也。《耆旧传》云：朱云下有耆旧二字，《笺》曰：疑衍，赵、戴删。东郡白马县之神马亭，实中层峙，南北二百步，东西五十许步，状丘斩城也。戴云：按此句脱误，未详。会贞按：孙潜校本状作伏，亦恐误。自外耕耘垦斫，削落平尽。正南有躔陛陟上，朱讹作陟躔陛上，全移陟字当于躔陛之下。赵、戴移同。方轨是由。西南侧城有神马寺，树木修整，西去白马津可二十许里，东南距白马县故城可五
十里。疑即《开山图》之所谓白马山也。守敬按：《元和志》，山在白马县东北三十四里。《滑县志》，今县东有村曰白马墙，尚沿旧名。山上常有白马羣行，朱作山下，赵、戴同。守敬按：黄本作山上。《元和志》、《御览》四十二、七十一、《寰宇记》、《通鉴》周赧王四年《注》引《开山图》并同。则下为上之误无疑，今订。悲鸣则河决，驰走则山崩。守敬按：《御览》四十二引《西征记》，白马山有白马。《注》上文叙神马亭、神马寺，此引《开山图》，称鸣则河决，走则山崩，正实指白马之神也，神然而不经矣。[三五]《注》守敬按：《开山图》有荣氏《注》，详见本篇卷一。云：山在郑北，故郑也。朱北讹作此，又错入故字下。赵据孙潜校改。戴改同。所未详。刘澄之云：有白马塞，孟达登之长叹，可谓于川土疏妄矣。会贞按：孟达为新城太守，登白马塞而叹，详《沔水注二》，澄之乃以当此白马山，故以为疏妄。亭上全上作土。旧置凉城县，治此。朱旧下衍曰字，凉讹作源。赵、戴删、改。守敬按：《宋志》兖州《总叙》，《永初郡国》东郡领凉城县，二《汉》东郡有聊城县，《晋太康地志》无，疑此是。沈约以二《汉》之聊城当凉城，非也。考《宋武帝纪》，义熙十二年，遣北兖州刺史王仲德破魏于东郡凉城，则凉城县当是魏置而宋因之，后复属魏，仍隶东郡，故《地形志》东郡有凉城县。《一统志》在滑县东北。白马渎又东南，径濮阳县，守敬按：县详《瓠子河》篇。散入濮水，所在决会，更相通注，以成往复也。会贞按：散入濮水，即上通濮之说。所在决会云云，则浑含通济与黄沟言之
也，白马渎盖自今滑县东北，东南流，径开州及东明、长垣、菏泽诸县下，入曹县境。河水自津东北，径凉城县，朱此十字讹作《经》，戴改《注》，全、赵同。河北有般祠。守敬按：《地形志》长乐县，武泰初分凉城置，有盘。盘、般通，下脱祠字。般祠本属凉城，故《注》于河水径凉城下叙之，至后分属长乐，则郦氏所不及知也。《孟氏记》守敬按：《孟氏记》未详。《初学记》、《御览》并引孟奥《北征记》，当是其书。云：祠在河中，朱无在字，《笺》曰：宋本有在字。赵、戴增。积石为基，河水涨盛，恒与水齐。戴氏《西征记》曰：今见祠在东岸临河，累石为壁，其屋宇容身而已，殊似无灵，不如孟氏所记，将恐言之过也。
河水又东北，径伍子胥庙南，朱此十一字讹作《经》，戴改《注》，全、赵同。祠在北岸，顿邱郡界，守敬按：晋置顿邱郡，治顿邱县，后魏因。《地形志》，郡领顿邱、卫国、临黄、阴安四县。此顿邱县地也。县详后浮水故渎下。祠当在今开州西南。临侧长河，庙前有碑，魏青龙三年立。守敬按：青龙，明帝年号。
河水又东北，为长寿津。朱此九字讹作《经》，戴改《注》，全、赵同。会贞按：《晋书 石勒载记》，石季龙济自长寿津，寇梁国，即此。《述征记》曰：凉城到长寿津六十里。会贞按：《禹贡锥指》，长寿津在今滑县东北六十余里。[三六]胡氏因凉城在今滑县东北，《述征记》谓自凉城到长寿津六十里，
遂以为滑县东北六十余里。河之故渎出焉。全云：六字是《经》，混作《注》。赵依改《经》，又引《禹贡锥指》曰，按《水经》，东汉人所撰，[按，三国魏人撰。]凡称故渎者，皆时已无水。戚城以下，东光以上，河水不至，又无他水行其中。孟康所云王莽时，遂空者唯此耳。故谓之大河故渎。其自长寿津以西至宿胥口，为东汉见行之河，则叙入河水。东光以北至章武，为清河漳水之所行，则叙入清河漳水，并不列大河故渎。戴作《注》。守敬按：全、赵作《经》非，戴是也。《经》皆叙当时之水，凡各篇称故渎者，乃郦氏追述旧迹，皆《注》文也。《寰宇记》引《冀州图》云，河水从黎阳东北至临河西十四里，至王莽河[此故渎即王莽河，见下。]出焉。隋临河县在今开州西六十里。《汉书 沟洫志》曰：河之为中国害尤甚，故导河自积石，历龙门，酾二渠以引河。戴谓此有脱文。[三七]历龙门下，详引《汉书》南到华阴云云为据。赵但依《汉书》，二上增酾字，云：孟康曰，酾，分也。《史记 河渠书》作厮，《索隐》曰，《汉书》作洒，《史记》旧本亦作洒，字从水。韦昭云，疏决为洒字，音疏跬反。颜师古音山支反，然则酾字近本之误耳。一则漯川，今所流也。朱今下有则字，《笺》曰：宋本作则今。赵、戴删则字。漯水详后。一则北渎，王莽时空，朱《笺》曰：空，一作塞。赵云：《沟洫志 注》，孟康曰，河自王莽时遂空。空字不误。守敬按：孟康云，二渠，其一出贝邱西南折者也。其一则漯川也。河自王莽时遂空，惟用漯耳。但禹所分之二渠，非西汉之二渠，而《史》、《汉》并云，武帝道河北行，二渠，复禹旧迹，孟氏亦本以释二渠，未合。盖禹分二渠，自宿胥口始。其一引而北，为河之经流，即《汉志》邺东之故大河。其一
东流为漯川。自周定王时河徙，遂从宿胥口东行漯川，至长寿津与漯别行，乃所谓北渎出贝邱西南，至王莽时空者也。汉武所道，正行漯川之北渎，安得以为傍西山之故道？孟氏以北渎当禹河，盖沿其说，而道元遂以为据。会贞按：王莽河分于长寿津，贝邱在下流，去长寿津甚远。长寿津在顿邱西南。沈钦韩谓贝邱当作顿邱，似是。但《沟洫志》屡言，水之曲势，邪直贝邱，是贝邱关系河之变迁者甚巨，故郦氏亦不敢质言，但以北渎二字浑言之。《史记 高祖纪 正义》引《深丘道里记》云，王莽，元城人，居近河侧，祖父坟墓为水所冲，引河入深川，此王莽河因枯也。故世俗名是渎为王莽河也。故渎会贞按：此下实叙河之故渎，即北渎也。东北径戚城西。朱此八字讹作《经》，戴改《注》，全、赵同。戴云：今考以下乃《注》内叙河之故渎所径。全、赵改同。会贞按：《释例》，戚城在枯河东。《春秋 哀公二年》：晋赵鞅率师，纳卫太子蒯瞶于戚，宵迷。阳虎曰：右河而南，必至焉。会贞按：此《经》及《左传》文。今顿邱卫国县西戚亭是也。会贞按：《释例》卫地内，文元年，戚，顿邱卫县西戚城。郦称今者，就当时之制言也。《地形志》，顿邱郡有卫国县。《括地志》，戚城在澶水县东三十里。[三八]在今开州北七里。卫国县详后。为卫之河上邑。会贞按：襄十四年，杜《注》，戚，卫河上邑。汉高帝十二年，封将军李必为侯国矣。赵云：按《史记 索隐》曰，戚，《汉志》阙，《地道记》属东海。又曰，按《灌婴传》，重泉人李必，此云季必，误也。然则郦《注》所引是《汉书 列传》，而《表》亦作季必，与《史表》同。《汉书 百官公卿表》，元狩四年，戚侯李信成为太常，即必曾孙。又《史
记 灌婴传 索隐》曰，姚氏云，案《汉纪》，桓帝延熙三年，追录高祖功臣李必后黄门丞李遂为晋阳关内侯，则作李姓者是也。又戚是卫邑，东海亦有之。《地理志》东海郡戚县《注》引郑氏曰，音忧戚。故城在山东，膝县西南五十里，本秦县。《史记》，曹参尝迁为戚令，是也。此戚在今开州北七里。李必封邑，当在东海，如小司马说。姚氏，察也。郑氏，德也。故渎又径繁阳县故城东，朱此十字讹作《经》，戴改《注》，全、赵同。守敬按：汉县属魏郡。后汉、魏因，晋属顿邱郡。后魏天平二年属魏尹，在郦氏后。《地形志》，繁阳治繁阳城。在今内黄县东北。《史记》：赵将廉颇伐魏，取繁阳者也。朱脱取字，全、赵、戴增。北径阴安县故城西。朱此八字讹作《经》，戴改《注》，全、赵同。守敬按：汉县属魏郡，后汉、魏因，晋属顿邱郡。《地形志》，阴安有阴安城。在今清丰县西北二十五里。汉武帝元朔五年，封卫不疑为侯国。守敬按：《史》、《汉表》同。不疑，卫青子。故渎又东北，径乐昌县故城东，朱此十二字讹作《经》，作昌乐，戴改《注》，改乐昌，全、赵同。赵云：按《汉志》东郡有乐昌县，后汉省、今本作昌乐县，误。《旧唐志》以为晋置昌乐，而《晋志》不载。《地形志》昌乐县，太和二十一年分魏置。似非汉县。守敬按：《元和志》，昌乐本汉旧县，属东郡，后汉省。后魏孝文帝于汉旧昌乐城，置昌乐郡及昌乐县。则此《注》作昌乐似不误。而《寰宇记》云，后魏于汉乐昌旧县城置昌乐县，则与《汉志》合。又《地形志》，昌乐县有昌城则别有故城，故此《注》称故城[三九]，而与李吉甫、乐永言谓于汉县城置昌乐县异，皆为参错。钱坫云，在今南乐县西北三十五里。《元和志》，王莽河西去昌乐县
十六里。唐昌乐县即今南乐县治。《地理志》，东郡之属县也。汉宣帝封王稚君为侯国。赵云：按褚《表》乐昌侯王稚君，名武。平昌侯王长君弟也。《索隐》曰，《表》在汝南。按《地理志》，汝南无乐昌。徐广曰，细阳之池阳乡也。细阳，汝南郡属县，道元盖误证。故渎又东北，径平邑郭西。朱此十字讹作《经》，戴改《注》，全、赵同。会贞按：《地形志》，天平二年，分元城置平邑县，属魏尹，在郦氏后。则此所云平邑郭，谓战国之故郭也。《括地志》，平邑故城在魏州昌乐县东北四十里，在南乐县东北七里。《竹书纪年》：晋烈公四年，沈炳巽曰：当作二年。戴改二。会贞按：今本《竹书》系周威烈王八年。以《史表》考之，当晋烈公二年。然《初学记》八引《竹书》亦作四年。而《赵世家》称献侯十三年，城平邑，又当晋烈公之九年。且裴骃以汉代郡之平邑当之，郦氏复叙入《 水注》，诸说错出，当仍原文。赵城平邑。五年，今本《竹书》，周威烈王十一年。田公子居思守敬按：《竹书统笺》云，按《风俗通》，田完字敬仲，陈厉公之子也。厉公为蔡所灭杀，国内乱，完奔于齐，始食田采，姓田氏焉。田居思疑即是《齐策》田成思也。伐邯郸，朱邯郸作赵鄙，赵、戴改。守敬按：《竹书》作邯郸，雷学淇亦校改作赵鄙，云，赵至敬侯始都邯郸，此时赵居晋阳，不得预称邯郸。似也，然下云齐田汾及邯郸韩举战于平邑，则又何说？雷氏并不改下文，亦知改下文之不可通矣。盖邯郸之称，《竹书》实因赵后徙邯郸而追书之。赵、戴依《竹书》作伐邯郸，识其旨矣。围平邑。十年，戴十改九。会贞按：今本《竹书》系周威烈王十六年，则在晋烈公十年。齐田汾及邯郸韩举战于平邑，赵、戴改汾作肸。会贞按：
《大典》本、黄本并作汾。《竹书》作盻，雷学淇谓《水经注》引作朌，郝懿行谓《水经注》引作朌。不知雷、郝所见何本？恐误。[四〇]《国策》，齐有田盼，如即其人，则当作朌。邯郸之师败逋，朱逋讹作遂，赵、戴改。会贞按：《竹书》屡称败逋。获韩举，取平邑、新城。会贞按：今本《竹书》脱取字，新城无考。又东北径元城县故城西北，而至沙丘堰。朱此十六字讹作《经》，故城讹作故县。戴改《注》，改故城。赵改同。全仍作《经》，径改过，删故县二字。守敬按：全非也。汉县属魏郡。后汉因，魏为阳平郡治，后魏天平初属魏尹，在郦氏后。在今元城县东。《元和志》，贵乡县本汉元城县地。大河故渎，俗名王莽河，西去县三里。又云，古堰今名惬山，在县西九里。汉成帝时，河决金堤，河堤使者王延世于此募人运土塞河，以其惬当人情，故谓之惬山。盖别一古堰也。沙邱堰在今元城县东北。《史记》曰：魏武侯公子元，食邑于此，故县氏焉。朱《笺》曰：公子元食邑于此，出《汉志》应劭《注》，非《史记》也。赵云：《汉志》常山郡元氏县下，师古又引阚骃云，赵公子元之封邑，故曰元氏。《史记 赵世家》，惠成王十一年，城元氏。洪迈《容斋随笔》疑之曰，二邑命名，不应相似如此。窃谓阚骃《十三州志》之说，多本仲瑗，或误以魏为赵，师古两引之，非矣。戴云：《汉志》元城，应劭曰，魏武侯公子元食邑于此，因而遂氏焉。此引《史记》，当是《地理风俗记》之误。郭东有五鹿墟，守敬按：《汉书 元后传》文。《元和志》，五鹿墟在元城县东十二里。今元城县东四十五里有五鹿城。墟之左右多陷城。朱之下衍在字，赵、戴删。《公羊》曰：袭邑也。守敬按：僖十四年文。《说》曰：
袭，陷矣。守敬按：何休《注》，袭者，嘿陷入于地中。《郡国志》曰：五鹿墟故沙鹿，有沙亭。守敬按：今本《续汉志》作墟故沙鹿，有沙亭，脱五鹿二字，当以郦《注》补之。戴不考《续汉志》原有墟字，反删墟字，失之。沙鹿详下。《春秋 定七年》，齐侯、卫侯盟于沙。杜《注》，阳平元城县东南有沙亭。在今元城县东。周穆王丧盛姬，东征，舍于五鹿，其女叔●，届此思哭，是曰女●之丘，守敬按：《穆天子传》六文。为沙鹿之异名也。守敬按：郭《注》，因以名五鹿也。五鹿即沙鹿。《春秋左传 僖公十四年》：沙鹿崩。守敬按：《左传》止此句，杜《注》，沙鹿，山名。平阳元城县东南，有沙鹿土山。晋史卜之，曰：阴为阳雄，土火相乘，故有沙鹿崩。后六百四十五年，宜有圣女兴，其齐田乎？[四一]后王翁孺自济南朱济南作一齐字，全校改，赵、戴改同。徙元城，正直其地，日月当之。王氏为舜后，土也。汉，火也。守敬按：王氏云云，《汉书》颜《注》引李奇说。王禁生政君，其母梦见月入怀。年十八，诏入太子宫，生成帝，[四二]为元后。汉祚道污，朱作沿，《笺》曰：谢云，宋本作污。按：此句郦氏臆增。四世称制，守敬按：《汉书 传赞》，班彪曰，元后历汉四世，为天下母。《汉书 高后纪》，临朝称制。师古曰，天子之言，一曰制书，二曰诏书。制书者，谓为制度之命也，非皇后所得称。今吕太后临朝行天子事，断决万机，故称制诏。元后与吕后同。故曰：火土相乘而为雄也。按：火土相乘四字，李奇说。
及崩，大夫扬雄作诔守敬按：全文见《类聚》十五《古文苑》九。曰：太阴之精，沙鹿之灵，作合于汉，配元生成者也。全云：末乃巨君篡后，歆、丰辈附会符命之言。善长信之，何哉？守敬按：自晋史卜之以下，并《汉书 元后传》文，间参以《注》语。献帝建安中，朱献上有汉字，赵同，戴删。袁绍与曹操相御于官渡，朱御作袭，赵同，戴改。会贞按：《大典》本、黄本并作御。绍逼大司农郑玄，载病随军，届此而卒，郡守已下，受业者，衰绖赴者，千余入。玄注《五经》、《谶纬》、《侯》、《历》、《天文经》，守敬按：本传，注《周易》、《尚书》、《毛诗》、《仪礼》、《礼记》、《论语》、《孝经》、《尚书大传》、《中候》、《干象历》，又着《天文七政论》、《鲁礼禘袷义》、《六艺论》、《毛诗谱》、《驳许慎五经异义》、《答临孝存周礼难》。郦氏删减其文。通于世。故范晔《赞》曰：孔书遂明，汉章中辍矣。赵云：按《后汉书 赞》云，玄定义乖，褒修礼缺，孔曹遂明，汉章中辍。是卷曹褒、郑玄合传，故章怀《注》云中辍，谓曹褒礼不行也，则汉章句无与于康成，偶牵连引之，实为词句之累。会贞按：自献帝以下，《后汉书 郑玄传》文。县北有沙邱堰，朱有者字，全、赵同，戴删。赵云：《禹贡锥指》曰，《水经》以王莽河为禹河，故以沙邱堰为禹迹。推其意似谓古河本东行，禹作此堰以障之，使北，而九河自此播焉。不遵其道，是为降水。唐人云，河自贵乡县界分为九道，宗此说也。然禹河不经元城，此堰必非禹所作。黄文叔云，今澶州临河有鲧堤，自黎阳入，北至恩州、清河、历亭皆有之。
然则降水者，自元城以北，堤堨之水是也。盖以堰为鲧所作。或曰，元城为战国魏地，北与赵接壤。贾让云，堤防之作，近起战国，壅防百川，各以自利。齐与赵、魏，以河为境。赵、魏濒山，齐地卑下，作堤遏水，使西泛赵、魏，赵、魏亦为堤以防之。沙邱堰疑赵所作以漳水，使不得北，而注于齐、魏，所谓以邻国为壑者也。全氏曰，此下有脱文，当补《尚书》北过降水之故道也十字。观下文《注》云，不遵其道曰降，是言降水。而《浊漳水注》中，论降水曰，馆陶北出屯氏河，其故道与？是明以沙邱堰一带为降水，故窃取其义，补此一句。一清按：全说是也。《寰宇记》魏州大名县下云，本汉元城县地。《水经注》云，沙邱堰在贵乡。今本无之，则知此处有脱误。《通典》，魏州治贵乡、元城二县。贵县有大河故渎，俗曰王莽河。《地形志》，司州魏尹贵乡县，天平二年分馆陶置，治赵城。上去孝昌三年已九年矣，道元所不及知。《元和志》云，后魏孝文分元城置。《方舆纪要》云，《五代志》，前燕慕容暐置，属昌乐郡。则是先曾置县，旋废，复立于天平二年。《地形志》略前着后，殆为疏矣。且道元恪守班固《汉志》，魏郡邺县下，分《注》云，故大河在东北入海。故大河即大河故渎。今《注》无邺县，是知其缺失多矣。东樵不察《注》文县北有沙邱堰者，与下不遵其道曰降，义不连属，以意测识，不亦诬乎？《尚书 禹贡》曰：北过降水。全此处增《尚书》北过降水之故道也十字，说见上。戴增此九字。不遵其道曰降，会贞按：《说文》，降，水不遵道也。亦曰溃。会贞按：《汉书 文帝纪》，大水溃出。师古曰，旁决曰溃。堰，障水也。会贞按：《说文》无堰字。《文选 沈休文〈三月三日诗〉》，东出千金堰。
注引《广雅》曰，堰，潜堰也，谓潜筑山以壅水也。戴移此四字于上沙邱堰下。至于大陆，会贞按：大陆详《浊漳水》篇。北播为九河。朱此九字讹作《经》，为讹作于，戴改《注》，改作为，全、赵同。全云：此节《经》文不与上下相比属，所以熟于《水经》之学，如阎百诗、黄子鸿皆疑之，多所辞费，而不知大陆、九河之非《经》也。《水经》于河、济、江、淮、渭、洛、沔、漾诸篇，从无直钞《禹贡》之例。善长之《注》，上文已承沙邱堰而言之，序及降水，故释之曰，不遵其道曰降，亦曰溃，堰、障水也，而因接之以大陆，以九河，又接之以齐桓塞河，自堰以北，故迹多亡。所云堰者，沙邱堰也。善长盖谓沙邱堰以北，是禹治水之故道。自齐桓阏河之后而堰以起，堰起而九河亡矣，是屯氏诸河之所由出也。其文明白了当。胡东樵竟谓《水经》以王莽河为禹河，亦误会也。赵云：《古文尚书疏证》曰，按《水经注 河水》篇凡五，叙至长寿津二渠而止，下便及大河古渎。故渎皆周、汉以来之新道，非禹河故道也。然中有至于大陆北播于九河《经》文及《注》一段，上不与元城县沙邱堰相次，下不与沙邱堰南分屯氏河出焉相次，分明《经》、《注》别有及禹河故道者，惜不传耳。偶闻于黄子鸿，惊曰，某读《水经注》三十年，从未闻此论，参以《蜀漳水》条，详北过洚水，是禹河自大伾以下至入海处，了了然见于《水经注》，或当日有意互见，或后人任意错简。一清案：潜邱既不识县北有沙邱堰者下有脱文，又不悟此九字是《注》混作《经》，盖《水经》一书，从无直钞《禹贡》经文之例，其得闲犹未精于考核尔。《风俗通》曰：河，播也。赵云：《寰宇记》引此文，河播也下，有昔禹治洪水五字，[四三]今校补。守敬按：今本《风俗通》作河者，播为九流。
播为九河，自此始也。《禹贡》沇州，守敬按：沇、兖同。九河既道，朱道下有矣字，赵、戴删。谓徒骇一、太史二、马颊三、覆釜四、守敬按：《尔雅》釜作●。胡苏五、简六、、洁七、句盘八、守敬按：《尔雅》句作钧。鬲津九也。守敬按：《尔雅 释水》文。郭璞《注》，徒骇今在成平。东光县今有胡苏亭。《禹贡 疏》云，《汉书 沟洫志》，成帝时，河堤都尉许商上书曰，古记九河之名，有徒骇、胡苏、鬲津，今见在成平、东光、鬲县界中。自鬲津北至徒骇最北，[四四]鬲津最南，盖徒骇是河之本道，东出分为八枝也。许商上言三河，下言三县，则徒骇在成平、胡苏在东光，鬲津在鬲县。余不复知。《尔雅》九河之次，从北而南，既知三河之处，则其余六者，太史、马颊、覆釜在东光之北，成平之南，简、洁、钩盘在东光之南，鬲县之北也。会贞按：《汉志》成平，虖池河，民曰徒骇河。东光有胡苏亭。鬲、平当以为鬲津，与许商说同，九河详下。同为逆河。郑玄曰：下尾合曰逆河，言相迎受矣。朱迎作承，赵同，戴改。守敬按：《禹贡 疏》引郑说作逆。《史记 夏本纪 集解》引同。《诗 般 疏》引作迎。盖疏润下之势，所通河海。朱疏作所，赵同，全、戴改。及齐桓霸世，塞广田居，同为一河，朱《笺》曰：《尚书中候》云，齐桓之霸，遏八流以自广。守敬按：《中候》文引见《左传 僖四年 疏》。又《禹贡 疏》曰，郑玄云，九河，周时齐桓公塞之，同为一河。今河间弓高以东，至平原鬲津，往往有其遗处。《春秋纬 宝干图》云，移河为界在齐吕，填阏八流以自广。郑玄盖据此文为桓公塞之也。言阏八流拓境，则塞其东流八枝，并使归于徒骇也。而《诗 般 疏》云，齐桓公塞为一者，不知所出何书？其
并为一，不知并从何也。与《禹贡 疏》不相照矣。故自堰以北，馆陶、廮陶、贝邱、鬲、般、广川、信都、东光、河闲乐成守敬按：馆陶县详后屯氏河下，廮陶县在今宁晋县西南二十九里。贝邱县、鬲县并详下文，般县详后屯氏别河南渎下。广川县，朱川讹光，赵、戴改，县详后张甲河右渎下。信都县详《浊漳水》篇，东光县详《淇水》篇。河闲乐成谓河闲郡之乐成县也，县详《浊漳水》篇。以东，城地并存，川渎多亡。汉世，河决金堤，南北离其害。会贞按：《汉书 沟洫志》，孝文时，河决酸枣，东溃金堤。孝武元光中，河决于瓠子，东南注巨野，通于淮、泗。后河复北决于馆陶，分为屯氏河，东北经魏郡、清河、信都、勃海入海。元帝永光五年河决清河灵鸣渎口。成帝时，河复决于馆陶及东郡金堤，泛溢兖、豫，入平原、千乘、济南，凡灌四郡三十二县，坏败官亭室庐且四万所。后二岁，河复决平原，流入济南、千乘，多所坏败。鸿嘉中，勃海、清河、信都河水湓溢，灌县邑三十一。议者常欲求九河故迹而穿之，朱穿讹作川，赵据孙潜校改。戴作穿。会贞按：《大典》本作穿。未知其所。是以班固《汉书 叙传》云：自兹距汉，北亡八枝者也。朱亡讹作三，赵据《汉书 叙传》改，戴改同。守敬按：齐召南曰，据此则八枝湮塞在秦、汉之闲矣。《绛书》谓齐桓公塞八枝以自广，终无所据。《禹贡锥指》曰，许商云，徒骇在城平。漳水即徒骇。古之九河，并东北出，至章武、高城、柳县之东，合为逆河，入海。及周定王时，河徙自东光、南皮、浮阳，绝八枝而北合徒骇。汉人指此为逆河，是九河之所同。故王莽改勃海郡曰迎河郡，南皮县曰迎河亭，而其实非也。以意度之，徒
骇大势北行亦迤东。八枝，太史最北，宜最短，向南则渐加长。鬲津最南，最长，首受大河，当在南宫县界也。要之，九河所在后人率多附会。冯逡云，九河既灭难明。班固云，自兹距汉，北亡八枝。郦道元云，城地并存，川渎多亡。斯为实录，无俟深求。会贞按：王鸣盛亦云唐以下诸家，纷纷访求，各自立说，谓钩盘在景城郡界，马颊、覆釜在平原郡界者，《通典》也。谓德州安德县，马颊河在县南五十里，平昌县马颊河，在县南十里，棣州阳信县，钩盘河经县北四十里者，《元和志》也。[又云：鬲津河一在安德县南七十里，一在将陵县南二十里，胡苏河在沧州饶安县西五十里，已具许商说。]谓简河在贝州历亭县界者，《史记 正义》也。谓冀州县马颊河，经邑界，德州安德县马颊河在县南五十里，德平县马颊河在县南十里，棣州 河县马颊河在县北二十里，阳信县钩盘河在县北四十里，沧州乐陵县马颊河在县东六十里，钩盘河在县东南五十里，《寰宇记》也。皆不如许商所言，约略在二百里闲者为可信。今考郦《注》，叙东光，引《地理志》胡苏亭，叙鬲县，引《地理志》鬲津，叙径成平之衡漳，先称合滹沱，则以径成平之滹沱为徒骇，亦与《汉志》合。又叙屯氏别河南渎，东入般县为般河，谓之九河之一道，则郦氏已于许商、班固所指之徒骇、胡苏、鬲津三河外，考得般河。《通典》等书所称钩盘河，不为无据也。至《济水注》之马颊水，则与禹河名偶同，非故马颊河道矣。河之故渎，自沙邱堰南守敬按：上文河水故渎已至沙邱堰，若屯氏河在沙邱堰南分出，则当先叙分屯氏河，而后至沙邱堰，今不然，知河自沙邱堰北出而后分屯氏河，故后文叙屯氏，不云首受沙邱堰也，此南当北之误。分，屯氏河出焉。守敬按：屯氏河详后。河水故渎东北，径发
干县故城西，守敬按：汉县属东郡，后汉因，魏属阳平郡，晋、后魏因。《地形志》，发干有发干城。叶圭绶《续山东考古录》，在今堂邑县西南三十许里。《元和志》，王莽河北去冠氏县十八里。又云，大河故渎在馆陶县东四里。唐县皆在发干故城之西北，冠氏在今冠县北，馆陶在今馆陶西南。又屈径其北，朱此上三十三字讹作《经》，故城讹作北城，戴改《注》，改故城。全、赵上十五字仍作《经》，但改河水下十八字作《注》，改故城同，又其下增城字。戴并改作《注》。会贞按：戴是也，全、赵以上十五字仍作《经》，非也。王莽之所谓戢楯矣。汉武帝以大将军卫青破右贤王功，朱右作左，赵据《史》、《汉表》、《传》改，戴改同。封其子登为侯国。守敬按：《史记 卫青传》，元朔五年获匈奴王十有余人，封青子登为干侯。大河故渎又东，径贝丘县故城南。朱此十三字讹作《经》，戴改《注》，全、赵同。守敬按：汉县属清河郡，后汉、魏、晋、后魏因。在今临清州南十五里。应劭曰：《左氏传》朱无传字，赵、戴增。齐襄公田于贝丘是也。守敬按：《汉志》贝丘颜《注》引应说同。《传》在庄八年。余按京相璠、杜预并言在博昌，会贞按：《淄水》篇引京说，称博昌县南有地名贝丘，杜《注》同。即司马彪《郡国志》所谓贝中聚者也。守敬按：见安乐国博昌县下。应《注》于此事近违矣。守敬按：《左传》先言齐侯使连称、管至父戍葵丘。杜《注》，临淄县西有地名癸邱。又言齐侯游于姑棼，杜《注》，姑棼，齐地，或以为即薄姑，皆与齐城近。若谓襄公田于此贝丘，则远在数百
里外，姑棼不得为薄姑，葵邱不得在临淄。高士奇以为种种难合，故郦氏叙春秋之贝丘于《淄水》篇，特于此辨应说之误。大河故渎又东，径甘陵县故城南。朱此十三字讹作《经》，戴改《注》，全、赵同。《地理志》清河之厝也，朱清河之作之所谓，全、赵、戴同。守敬按：汉有清河郡，无清河县，后汉以郡为国，下桓帝所改之清河指国言，赵氏增国字，是也。然先未提明清河，亦嫌突出，于文当云《地理志》清河之厝也，方为周密，今订。王莽改曰厝治者也。汉安帝父孝德皇，以太子被废为王，薨于此，乃葬其地，尊陵曰甘陵，县亦取名焉。桓帝建和二年，改清河国曰甘陵，朱县亦取名焉五字在曰甘陵下，二作元，无清河国三字。赵云：是《注》殊欠分晓。《续汉志》二清河国《注》云，高帝置，桓帝建和二年，改为甘陵。又云，甘陵故厝，安帝更名。是安帝更名厝县为甘陵县，而桓帝改清河国为甘陵国也。《后汉书 清河孝王庆传》亦云，梁冀恶清河名，乃改为甘陵。于文当云，尊陵曰甘陵，县亦取名焉。桓帝建和二年，改清河国曰甘陵，方合。戴改、增。会贞按：《清河孝王庆传》，章帝建初四年，立为皇太子，因窦皇后毁谮，七年，废为清河王。后殇帝崩，庆子佑立，是为安帝，尊皇考曰孝德皇，皇妣左氏曰孝德后，尊陵曰甘陵。《汉志》厝县《注》，应劭曰，安帝以孝德皇后葬于厝，改曰甘陵。《桓帝纪》建和二年，改清河曰甘陵，即《庆传》云，梁冀恶清河名所改也。《元和志》，甘陵在清阳县城内。是周之甘泉市地也。朱市讹作 ，赵据《寰宇记》引此改。会贞按：《名胜志》十引亦作市。《初学记》八引《十三州志》，厝城本周之甘泉西地，西为市之误。又《通鉴》
后汉建光元年《注》，引宋白曰，本周甘泉氏之地。陵在渎北，邱坟高巨，虽中经发坏，犹若层陵矣，会贞按：《名胜志》引作层邱。世谓之唐侯冢，朱冢讹作家，《笺》曰：当作冢。戴、赵改。会贞按：《大典》本作冢。城曰邑城，皆非也。昔南阳文叔良以建安中为甘陵丞，夜宿水侧，赵人兰襄梦求改葬。叔良明循水求棺，守敬按：明下当有日字。《名胜志》引无明字，盖不知脱日字，以明字不可通而删之。果于水侧得棺，半许落水。叔良顾亲旧曰，若闻人传此，吾必以为不然，遂为移殡，醊而去之。守敬按：此事未详所出。大河故渎又东，径艾亭城南，守敬按：后漯水下称甘陵县故城东二十里有艾亭城，当在今清平县西北。又东，径平晋城南。朱脱北字，赵、戴同。守敬按：《大典》本、黄本并有北字，今增。《续通典》，石赵初，置平晋县为清河郡治。《补十六国疆域志》，后赵清河县有平晋城，在清平县西四十里，今水城也。今城中有浮图五层，上有金露盘，题云：赵建武八年，比释道龙和上竺浮图澄，树德劝化，兴立神庙。朱兴讹作与，赵、戴改。浮图以坏，朱《笺》曰：以当作已。戴改。赵云：以、已，古字通用。露盘尚存，炜炜有光明。大河故渎又东北，径灵县故城南，守敬按：汉县属清河郡，后汉、魏、晋因。后魏曰零，属南清河郡。《地形志》，零，治零城。在高唐州南三十里，今南镇。王莽之播亭也。守敬按：今本《汉志》脱亭字。河水于县，朱水作渎，赵据《汉
志》改。戴改同。别出为鸣犊河。会贞按：鸣犊河详后。河水故渎赵据《禹贡锥指》改河水作大河。守敬按：此下本叙大河故渎，但上文或单称故渎，或称河之故渎，或称大河故渎，皆一故渎，而郦氏故意错出，此称河水故渎，有何不可？胡氏臆改，赵遂以为据，何耶？又东，径鄃县故城东。会贞按：《沟洫志》，孝武元光中，河决于瓠子，时田蚡奉邑食鄃，鄃居河北，河决而南，则邑无水灾。此大河故渎径鄃县之证。汉县属清河郡，后汉、魏、晋因。后魏属南清河郡，《地形志》，鄃，治鄃城。叶圭绶云，在今平原县西南三十里。吕后四年，以父婴功，封子佗为侯国，朱佗下衍龙字，乃袭字之讹。赵云：按《史记 惠景闲侯者年表》，俞侯婴子它袭功，用太中大夫侯。谓它袭父功为侯耳。《汉书 高、惠、高后、文功臣表》俞侯吕佗，可知佗只单名。郦《注》连佗袭为称，盖其误也。守敬按：《史记 吕后本纪》四年，封吕他为俞侯亦单名他之一证。沈炳巽曰，于文例当云，以吕婴功封其子佗，方合。王莽更名之曰善陆。大河故渎又东，径平原县故城西，守敬按：故县详后大河下。《元和志》，王莽枯河在平原县南五里。唐县即今县治。而北绝屯氏三渎。戴云：按三渎谓屯氏河及屯氏别河之南、北渎。赵三改二，云：即屯氏南北二渎也。会贞按：下文叙屯氏别河南北二渎，并云绝大河故渎，叙屯氏河，则云与鸣犊河同合大河故渎，是大河故渎但绝别河南北渎，未尝绝屯氏河也。《注》特概言之耳。赵改三为二，亦失郦意。[四五]北径绎幕县故城东北，守敬按：汉县属清河郡，后汉、魏、晋因，后魏中兴中，属安德郡，在郦氏后。在今平原县西北二十里。西流径平原鬲县故城西。朱此上三
十九字讹作《经》，戴改《注》，全、赵同。守敬按：汉县属平原郡，后汉、魏、晋因。《德州志》，在州东南二十五里武家庄。后魏中兴中，属安德郡，在郦氏后。《地形志》治临齐城。城见后屯氏别河南渎下。《地理志》曰：鬲津也，守敬按：《汉志》，平当以为鬲津。《元和志》，鬲津枯河，南去将陵县二十里。又云，在安德县南七十里。唐将陵县在今陵县北，安德县即今陵县治。王莽名之曰河平亭，故有穷后羿国也。何焯云：后下落羿字。赵、戴增。会贞按：有穷无考。[四六]孔颖达谓居穷石之地，穷石在删丹。《路史》以为太远，而以《淮水注》安丰之穷谷当之，无言在鬲县者。考《续汉志》，鬲，夏时有鬲君，灭浞，立少康。疑此《注》从司马彪作故有鬲君国也，鬲与穷，君与后，皆形近致讹耳。何氏竟谓落羿字，赵、戴皆为所惑，不可解也。应劭曰：鬲，偃姓，咎繇后。全云：先赠公曰，有鬲氏当是夏之同姓，应氏以为偃姓。恐非，若以为有穷之国，则大谬矣。守敬按：此《风俗通 姓氏》篇佚文。《路史 国名纪》亦引之。《广韵》云，胶鬲后，尤谬。光武建武十三年，封建义将军朱祜为侯国。朱义讹作议，祜讹作佑。戴改，赵改义，仍祜。守敬按：毛本《后汉书》亦作佑，然章怀《注》云，《东观记》佑作福，避安帝讳。考《易 系辞》，佑者，助也。《说文》，祜，福也。则以作祜为是。本传世祖即位，拜为建义大将军，建武十三年，封鬲侯。《元和志》，王莽枯河东去长河县五里，西去将陵县十里。唐县皆在鬲县故城之东北，长河在今德州东，将陵在今陵县北。大河故渎又北，径修县故城东，守敬按：县详《淇水》篇。又北，径安陵县西，朱此上十九字讹作《经》，戴改《注》。全、赵同。本修之安
陵乡也。《地理风俗记》曰：朱理下有志字，赵、戴删。修县东四十里有安陵乡，朱乡讹作县，赵据《禹贡锥指》引此改，戴改同。故县也。守敬按：班《志》平原郡有安陵县，《注》，侯国。而《史》、《汉表》无安侯，有匈奴降王子军，景帝中三年，封安陵侯。东汉省。应劭称安陵乡故县，知前汉县本作安陵也。晋复置曰东安陵。后魏去东字，并属勃海郡，在今吴桥县西北二十五里。又东北，至东光县故城西，守敬按：县详《淇水注》。而北与漳水合。戴云：按《注》内叙河之故渎终于此。赵云：《禹贡锥指》曰，禹酾二渠，自黎阳宿胥口始，一北流为大河，一东流为漯川。周定王五年，河徙，自宿胥口东行漯川，右径滑台城，又东北径黎阳县南，又东北径凉城县，又东北为长寿津。河至此，与漯别行而东北入海，《水经》谓之大河故渎。大河故渎东北径戚城西，至东光县故城西，而北与漳水合。故城在今东光县东。《淇水》篇云，清河自东光县西南，又东北，右会大河故渎。《浊漳水》篇云，漳水自阜城县故城北，又东北径成平县南，又东北入清河，故大河也。大河自宿胥口徙流至成平，合漳水，复归禹河故道，又东北历浮阳、参户、平舒，至章武入海。定王五年岁己未，下逮王莽始建国三年辛未，而北渎遂空，凡六百七十二岁。一水分大河故渎北出，为屯氏河，径馆陶县东，会贞按：县详《淇水注》。《通典》，贵乡县有屯氏河。贵乡本后魏分馆陶置。《元和志》馆陶县下，屯氏河俗名屯河，在县西二里。与此《注》径县东异，盖县有迁徙。又永济县下，永济渠在县西郭内。汉武时河决馆陶，分为屯氏河，东北经贝州、冀州而入渤海。此渠盖屯氏古渎，隋氏修之，因名永济。按：唐永济县在今临清州西南，永济渠即
今卫河。然吉甫《元和志》云，永济渠西去馆陶县十里，则永济县以上永济渠，非在馆陶西二里屯氏河之道。且考屯氏河自今临清州东北入夏津县境，今卫河自临清州北入武城县境，则永济县以下永济渠，与屯氏河之道亦殊也。东北出。朱此二十一字，截上三字属《注》文，下十八字讹作《经》。戴改《注》，全、赵同。《汉书 沟洫志》曰：自塞宣防，守敬按：《沟洫志》，孝武元光中，河决于瓠子，后塞瓠子，筑宫其上，名曰宣防。互详《瓠子河》篇，河复北决于馆陶县，分为屯氏河，广深与大河等。成帝之世，河决馆陶及东郡金堤，守敬按：郡治濮阳[县详《瓠子河注》。]所领之县多滨河。上使河堤使者王延世塞之，三十六日，朱作二十日，《笺》曰：《前汉志》作三十六日。赵、戴改、增。堤成。赵堤上增河字。诏以建始五年为河平元年，以延世为光禄大夫。会贞按：以上《沟洫志》文。是水亦断。屯氏故渎水之又东北，屯氏别河出焉。屯氏别河故渎，又东北径信城县，《汉志》城作成。县详《淇水注》。张甲河出焉。守敬按：朱脱河字，赵据孙潜校增，全、赵增同。《地理志》曰：张甲河朱河下有及渎二字，赵改故渎。戴删二字。首受屯氏别河于信成县者也。张甲河故渎，朱故讹作及，赵、戴改。北绝清河于广宗县，朱清字讹在县下，《笺》曰：一本绝下有清字。赵、戴移。守敬按：《大典》本、明抄本并有清字。《淇水经》东北至广宗为清河。《元和志》，宗城县本后汉广宗县，张甲河在县南二十五里。
分为二渎。左渎径广宗县故城西，又北径建始县故城东。田融守敬按：《隋志》，《赵书》十卷，伪燕太傅长史田融撰。云：赵武帝朱《笺》曰：三字有误。赵云：赵武帝，石虎也。十二年立建兴郡，朱十上有二字，建兴下无郡字。赵删、增云：《地形志》，广宗郡广宗县有建始城。《通鉴 晋纪》，建兴人史科，胡《注》云，《水经注》田融言，赵立建兴郡于广宗城。第石虎前后改元共计十五年，不得云二十二年，上二字衍文。建兴下落郡字。戴删、增同。治广宗，置建始、兴德五县隶焉。会贞按：《地形志》，广宗有建德城，或谓建德即兴德之讹。《一统志》，今威县东北有北古城村，盖即建始城，又有南古城村，盖即兴德等县。左渎又北，径经城东，缭城西，守敬按：经县、缭县，并详《浊漳水》篇。守敬按：《新唐志》，经城县西南四十里有张甲河，神龙三年，姜师度因故渎开。《元和志》，张甲枯河，东去经城县十里。又径南宫县西，守敬按：县详《浊漳水注》。北注绛渎。朱此二十一字讹作《经》。戴改《注》，云：今考《注》内叙张甲河左渎终于此。全、赵改同。会贞按：绛渎详《浊漳水》篇。
右渎东北，径广宗县故城南，又东北，径界城亭北，会贞按：亭互见《淇水》篇。又东北，径长乐郡枣疆县故城东。朱此三十二字讹作《经》，右渎下衍又字，枣误作武。戴改《注》，删又，改枣。全、赵改《注》同，全删又，仍武。赵存又，仍武。赵云：程大昌《考古编》云，河水右渎，东北径
长乐郡武强县故城东。郦《注》曰，长乐，古信都也。晋太康五年，改从今名。案杜佑以桑钦所纪，有后汉和帝时地名，疑其人出和帝以后。今此既改信都从长乐，则晋太康闲事也。议者以为后人误以郦《注》加之本文。然此所订正，信都改为长乐，乃郦所《注》，则不得以为郦《注》而入之《经》，程氏之言非也。统上皆是《注》，道元盖自为释文耳。程氏所谓议者云云，是宋本固有以左渎右渎一条为《注》者。且左渎、右渎，乃张甲河所行之道，而以为河水右渎，是于本文尚未细审，何况其它？会贞按：武强县为衡漳水所径，在今武邑县境，远在张甲右渎之北，右渎不能径其东。考清河在张甲右渎之东，郦氏叙清河东北径广宗，径界城亭，径枣强，径东川，与此叙右渎东北所径，一一脗合，则戴改枣强是也。县详《淇水》篇。长乐，故信都也。晋太康五年，改从今名。赵云：按长乐郡不见《晋志》。《地形志》云，晋改。守敬按：汉信都，后汉改乐成，[四七]又改安平，详《浊漳水注》。《宋志》，晋太康五年，改安平为长乐。此言故信都，但举其朔耳。晋为长乐国。《晋书 武帝纪》，太康五年，立南宫王子佑为长乐王，是也。《晋志》失载。后魏为长乐郡。又东北，径广川县，与绛渎水故道合。朱作与水故道合，全与下校增屯氏河三字，赵从之。戴增绛渎二字，云：今考《浊漳水注》内言，绛渎东连于广川县之张甲河，同归于海，其为绛渎合流显然。会贞按：屯氏河与张甲河中隔清河，张甲河不能与之会也。全、赵误。戴增绛渎二字，是也。《淇水注》，清河左与张甲、屯、绛故渎合，亦张甲河与绛渎合流之证，其称屯绛者，以张甲河本自屯氏河出，而会绛渎也。又东北，径广川县故城西，会贞按：县详《淇水》篇。又东，
径棘津亭南。朱此上四句讹作《经》，戴改《注》，全、赵同。徐广曰：棘津在广川。守敬按：《史记 游侠传 集解》引徐说。司马彪曰：县有棘津城。朱县下有北字，全、赵同。守敬按：《续汉志》无北字。考志凡言有某城，例无东西南北等字，此为衍文无疑，今删。《元和志》，棘津故城，在枣强县东北二十七里。当在今枣强县东北。吕尚卖食之困，守敬按：《史记 游侠传》，吕尚困于棘津。卖食详下。疑在此也。守敬按：刘昭又云，吕尚困于棘津，琅邪海曲，非此城也。刘澄之云：谯郡酇县守敬按：县详《淮水》篇涣水下。东北有棘津亭，故邑也，吕尚所困处也。余按《春秋左传》：伐巢，克棘，入州来。守敬按：襄二十六年文。巢详《沔水注》居巢县下，州来详《淮水注》下蔡县下。无津字。杜预《春秋释地》全云：杭世骏曰，杜预书名《释例》，所谓《释地》，特其中一种耳。当作《释例》。予谓非也。引班《书》者，但云《地理志》，引《续书》者，或云《郡国志》，莫之非也。然则引《释例》而但云《释地》，庸何伤乎？会贞按：官本《春秋释例辨证》云，《水经注》引《释例》、《土地名》并作《春秋释地》。今细核之，大率引《释例》，或作杜预《春秋释地》，或省作杜预《释地》，其但称杜预曰者，则杜《注》文也。然亦有是《释地》而但称杜预曰者，亦有非《释例》而称杜预《春秋释地》，或称杜预《释地》者，其例亦不一也。又言棘亭在酇县东北，会贞按：《释例 楚地》内，谯国酇县东北有棘亭。此钞变其辞。《寰宇记》，棘城在酇县东北十八里。在今永城县西南。
亦不云有津字矣，而竟不知澄之于何而得是说。然天下以棘为名者多，未可咸谓之棘津也。又《春秋 昭公十七年》，朱七讹作西，赵改云：晋灭陆浑，《传》是十七年。戴改同。晋侯使荀吴帅师，涉自棘津，用牲于洛，遂灭陆浑。守敬按：《左传》文。杜预《释地》，阙而不书。守敬按：杜《注》，河岸名。《释例》晋地内，棘津阙。服虔曰：棘津，犹孟津也。会贞按：此服氏《左传解谊》佚文。孟津详前卷。《论语集解》引郑《注》，津，济渡处也。服云，棘津犹孟津，谓以济渡得名，与孟津同，因孟津最着。故特举之。徐广《晋纪》又言：石勒自葛陂寇河北，袭汲人向冰于枋头，济自津。朱人讹作入，冰讹作水，枋讹作方。赵改云：《晋书 载记》，石勒自葛陂退还寿春，行达东燕，闻汲郡向冰有众数千，壁于枋头。勒将于棘津北渡。又《通鉴 晋纪》，勒闻汲郡向冰，聚众数千，壁枋头，引兵自棘津济河，击冰，大破之。戴改同。会贞按：黄奭辑《晋纪》，失采此条。葛陂详《汝水》篇。枋头详《淇水》篇。棘津在东郡、河内之闲，会贞按：棘津详前燕县下。东郡之地在河南，河内之地在河北，二郡以河为界，故云棘津在二郡之闲。田融以为即石济南津也。[四八]会贞按：此田融《赵书》佚文。前云，棘津亦谓之石济，津故南津也。本田融此说。虽千古茫昧，理世玄远，遗文逸句，容或可寻，沿途隐显，方土可验。司马迁云：吕望，东海上人也，老而无遇，以钓干周文王。朱干作于，《笺》曰：当作干。赵、戴改。会贞按：
《史记 齐世家》文作奸，奸、干通。韩婴云：[四九]朱此三字作一又字，《笺》曰：又下脱云字。赵、戴依增。守敬按：非也。上引《史记》，此下非《史记》文，不得称又云。考《韩诗外传》七，吕望行年五十，卖食棘津。年七十，屠于朝歌，九十乃为天子师。则《注》引韩婴说，以上司马迁云，下皇甫士安云例之，此又字当作韩婴云三字，今订。吕望行年五十，卖食棘津，七十则屠牛朝歌，守敬按：朝歌详《淇水》篇。行年九十，身为帝师。守敬按：《说苑 杂言》与此同。皇甫士安云：欲隐东海之滨，闻文王善养老，故入钓于周。守敬按：太公所钓之磻溪，详《渭水》篇。今汲县城亦言有吕望隐居处。朱县作水，赵、戴同。守敬按：汲水城未闻。考《清水注》，汲县城西北有石夹水，人亦谓之磻溪，言太公尝钓于此。城东门北侧有太公庙，庙前有碑云，太公，河内汲人。城北三十里有太公泉，泉上又有太公庙，即此《注》所指，因彼篇已详，故不复叙。则汲水为汲县之误无疑，今订。起自东海，迄于酆雍，守敬按：磻溪在酆雍之境。缘其径趣，赵、魏为密。守敬按：广川为赵境，汲县为魏境。厝之谯、宋，守敬按：酇县属谯，为宋境。事为疏矣。赵云：《郡国志》，清河广川县有棘津城。刘《注》，太公吕尚困于棘津城，在琅琊海曲，非此城也。琅琊西海县，刘《注》引《博物记》云，太公望所出，今有东吕乡。又钓于棘津，其浦存。今西海县即前汉之海曲，今莒州日照县是，真所谓东海者矣。道元以刘澄之说为非，今观刘注，较郦氏为尤密也。张甲故渎又东北，至修县，守敬按：县
详《淇水注》。东会清河。朱此十四字讹作《经》。戴改《注》，云：今考《注》内叙张甲河右渎终于此。全、赵改同。《十三州志》曰：张甲河东北至修县，赵云：按《汉志》作修，分注作蓨。颜师古曰，音条。守敬按：音条二字，明见《淇水注》，此无庸引师古说。[五〇]入清漳者也。守敬按：《汉志》，张甲河东北至蓨入漳水，谓入出沾县之清漳水也。阚说本《汉志》，因变称入清漳。但《汉志》漳水之道，即绛水之道。《注》上叙张甲右渎与绛渎故道合，即《汉志》张甲河入漳水之处，尚在广川县之西南，不得至蓨，疑《汉志》有误。郦氏增叙又东北径广川城，又东径棘津亭，又东北至修，会淇水变名之清河，以《汉志》漳水之道，为张甲故渎之道，而引阚说张甲河云云者，盖谓至修会清河之张甲故渎，即阚说张甲河入清漳之水也。其入清漳不至修，则未遑深辨矣。
屯氏别河又东，枝津出焉。东径信城县故城南，会贞按：此下接叙枝津，县详《淇水》篇下，县同。又东，径清阳县故城南，清河郡北，朱此五句讹作《经》，东上脱又字，信成下脱县故二字，清讹作信。戴改《注》，又增、改各字，云：今考屯氏别河又东，承前径信成县张甲河出焉之文，以下则又叙屯氏别河之枝津也。全、赵改《注》，增改字并同。赵云：吴本作清阳。魏自清阳徙置也。又东北，径陵乡南，守敬按：陵乡详《淇水》篇下，东武城同。又东北，径东武城县故城南，又东北，径东阳县故城南。朱此上二十八字讹作《经》，戴改《注》。全、赵同。守敬按：汉县
属清河郡，后汉废，在今恩县西北六十里。《地理志》曰：王莽更之曰胥陵矣。俗人谓之高黎郭，非也。应劭曰：东武城守敬按：县详《淇水注》。东北三十里有阳乡，赵以此为指上文之陵乡，改阳作陵，云：《淇水注》引应说作西南七十里，两《注》互异。守敬按：赵误也。《淇水》篇称东武城西南七十里有陵乡，指废陵乡县言，此称东武城东北三十里有阳乡，指废东阳县言。应说本是两条，郦氏因分引之，名称既异，方位亦殊，奈何混而为一？故县也。又东，散绝无复津径。戴云：按《注》内叙屯氏别河枝津终于此。会贞按，屯氏别河枝津有四，未分南北渎之先，枝津一；既分之后，北渎枝津一，南渎枝津二。此未分以先之枝津，在屯氏别河之北，以枝津东径清河郡北，屯氏别河径清河郡南也。屯氏别河会贞按：此下重叙屯氏别河故渎，省称别河。又东北，径清河郡南，又东北，径清河故城西。朱此二十一字讹作《经》，戴改《注》，改别渎作别河，云：今考以下皆《注》内叙屯氏别河所径。全、赵改《注》，改别河同。汉高帝六年，封王吸为侯国。朱《笺》曰：《汉功臣表》，高帝六年，封王吸为清河侯。吴本作王及，误矣。赵云：《史表》清阳侯王吸，《索隐》曰，《汉表》作清河。《地理志》，清阳，清河郡之属县也。《寰宇记》云，后汉甘陵，国除，复为县。晋省，于厝城西南七里置清河县。魏又移清河县，并清河郡于故厝城中。又云，清阳，汉县，后汉并入甘陵。西晋省甘陵，于此置清河郡，理清阳县，复汉名。今《注》云，汉封王吸为清河侯，盖用《汉表》。《地理风俗记》曰：甘陵郡东南十七里，有清河故城者，世谓之鹊城也。赵云：按《续汉志》甘陵故厝，鹊城即厝
城之转音。守敬按：甘陵即《地理志》之厝，在大河故渎之北，此清河故城，在屯氏别渎之南。两城中隔屯氏河，鹊城非即厝城也。或者世误以此城为厝城，音变为鹊，郦氏聊就所闻，书存之耳。又东北，径绎幕县南，守敬按：县详前大河故渎下。分为二渎。屯氏别河北渎，东径绎幕县故城南，东绝大河故渎，朱绝讹作邑，赵、戴改。又东北，径平原县，会贞按：此后魏之平原县，即今平原县治，非上下平原县故城也。枝津北出，至安陵县守敬按：县详前大河故渎下。遂绝。会贞按：此屯氏别河北渎之枝津，在北渎之北。屯氏别河北渎，又东北，径重平县故城南。朱屯氏别河北渎东径以下五十三字讹作《经》，戴改《注》，云：今考以下皆《注》内叙屯氏别河北渎，承上分为二渎之文。全、赵改同。应劭曰：重合县守敬按：县详下。西南八十里有重平乡，故县也。守敬按：汉县属勃海郡，后汉废，后魏孝昌中复置，天平初，属安德郡，在郦氏后。[五一]李兆洛云，汉县在今宁津县南，后魏县在今德平县西北三十里。又东北径重合县故城南，守敬按：汉县属勃海郡。后汉、魏因。后魏天平初，属安德郡，在郦氏后。《地形志》，重合治重合城。在今乐陵县西北。又东北，径定县故城南。守敬按：汉县属勃海郡，后汉废，在今乐陵县西北。汉武帝元朔四年，封齐孝王子刘越为侯国。朱越讹作成。赵云：按《史》、《汉表》皆作越，《史表》谥敬，《汉表》谥敷，《索隐》曰，《说文》敷读如跃。今《说文》敷音芳无切。无跃音，疑误也。尝考当作 字，中山
靖王子有临乐 侯光。齐太史 ，徐广音跃，可证也。守敬按：《索隐》本《史记》作 。《漢書雜志》云， 為 [古穆字。]之 ，敷又 之 ，今本《史记》 侯作敬侯，后人以意改之也。戴改越。《地理风俗记》曰：饶安县守敬按：县详《淇水》篇。东南三十里有定乡城，故县也。守敬按：前汉县属勃海郡，后汉废。叶圭绶云，在今乐陵县西北。屯氏别河北渎又东，入阳信县，今无水。又东为咸河，东北流，径阳信县故城北。朱此三十字讹作《经》，东入下，阳信作信阳。戴改《注》，改阳信，全、赵同。《地理志》，渤海之属县也。守敬按：汉县属勃海郡，后汉、魏、晋因，后魏属沧州乐陵郡。《地形志》，阳信治阳信城。叶圭绶云，在海丰县北十七里，今信城。东注于海。戴云：按《注》内叙屯氏别河北渎终于此。屯氏别河南渎，自平原东绝大河故渎，又径平原县故城北，守敬按：故县详后大河下。枝津右出，朱枝上衍东北二字，右讹作又。赵、戴删改。东北至安德县界，会贞按：县详下。东会商河。商河详后。会贞按：此屯氏别河南渎之第一枝津，在南渎之南。商河详后。屯氏别河南渎又东北，于平原界，又有枝渠右出，至安德县遂绝。会贞按：此屯氏别河南渎之第二枝津，亦在南渎之南。
</div>
    <div class="pagination">
<a href="水经注疏_page9.html">上一页</a><span>...</span><a href="水经注疏_page5.html">5</a><a href="水经注疏_page6.html">6</a><a href="水经注疏_page7.html">7</a><a href="水经注疏_page8.html">8</a><a href="水经注疏_page9.html">9</a><span class="current-page">10</span><a href="水经注疏_page11.html">11</a><a href="水经注疏_page12.html">12</a><a href="水经注疏_page13.html">13</a><a href="水经注疏_page14.html">14</a><a href="水经注疏_page15.html">15</a><span>...</span><a href="水经注疏_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
