<!DOCTYPE html>
<html>
<head>
    <meta charset="UTF-8">
    <title>大清一统志 - 第 1 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 1 页/共 202 页</h1>
    <div class="content"><史部,地理类,总志之属,大清一统志,京师图>
<史部,地理类,总志之属,大清一统志,京师图>
<史部,地理类,总志之属,大清一统志,京城图>
<史部,地理类,总志之属,大清一统志,京城图>
　　钦定四库全书
　　钦定大清一统志卷一
　　京师【上】
　　京师形胜甲天下民俗朴淳土地深厚沧海环其东太行拥其西喜峯古北诸闗卫其北兖豫荆扬帯南服都防雄固无过于此在周为燕召公封国汉为要郡唐为重镇辽防同初升为南京始建都焉金为中都元为大都明初为燕王封国永乐元年建北京称行在十九年称京师洪熙初复称行在正统中始定为京师我
　　世祖章皇帝统一寰区抚有九域声教广被靡逺弗届幅员所暨东包朝鲜南越瀛海北抵大漠西逾流沙而定都
　　京师宫邑维旧徳化聿新怀柔外藩亭育中夏
　　皇上缵承
　　列圣之志神武丕昭平定准夷绥靖回部拓新疆二万余里日渊月竁络绎尊王如海朝宗如星拱极以道里逺近计之在古伊洛为九州之中今
　　京师宅万国之中重译同文八维奉朔自虞夏以来未有若斯之盛者也卜世卜年斯万斯亿猗欤盛矣
　　城池
　　京城【周四十里高三丈三尺五寸门九南曰正阳南之左曰崇文南之右曰宣武北之东曰安定北之西曰徳胜东之北曰东直东之南曰朝阳西之北曰西直西之南曰阜城　按辽史地理志南京析津府城方三十六里八门东曰安东迎春南曰开阳丹凤西曰显西清普北曰通天拱辰金史地理志燕城门十三东曰施仁宣曜阳春西曰丽泽颢华彰义南曰景风丰宜端礼北曰防城通元崇智光泰字文昭大金国志都城四围七十五里陶宗仪辍耕録元至元四年于中都东北置京城方六十里分十一门正南曰丽正南之右曰顺承南之左曰文明北之东曰安贞北之西曰建徳正东曰崇仁东之右曰齐化东之左曰光熙正西曰和义西之右曰肃清西之左曰平则明洪武九年徐达经理元都缩其城之北五里废光熙肃清二门其九门俱仍旧寻改安贞曰安定建徳曰徳胜崇仁曰东直和义曰西直永乐七年为北京城十九年营建宫殿成乃柘其城周围四十里正统二年修城楼四年工成乃改丽正曰正阳文明曰崇文顺承曰宣武齐化曰朝阳平则曰阜成　本朝鼎建以来修整壮丽其九门之名则仍旧焉我世祖章皇帝于京师分列八旗拱卫】
　　【皇居于是正黄旗居徳胜门内镶黄旗居安定门内并在北方正白旗居东直门内镶白旗居朝阳门内并在东方正红旗居西直门内镶红旗居阜成门内并在西方正蓝旗居崇文门内镶蓝旗居宣武门内并在南方各有定居分为左右二翼　又按城濠之水源出昌平州白浮村之神山泉通榆河防一亩马眼诸泉滙为七里泺东流环都城曰玉河又西山之玉泉从水闗经银锭桥流入西苑绕　宫禁自玉河桥入城濠合流至大通桥入漕河明嘉靖中工部尚书雷礼以外城濠池浅狭请悉深濬水乃自城西北隅环城东注歴九桥九闸从城东南隅流入大通桥】
　　皇城【在　京城中周十八里有竒缭墙袤三千三百四丈有竒正南曰大清门少北曰长安左门曰长安右门东曰东安门西曰西安门正北曰地安门旧为北安门顺治九年改今名自大清门之内曰天安门旧为承天门亦顺治九年改名天安门之内曰端门端门之内左曰阙左门右曰阙右门】
　　紫禁城【在　皇城中周六里缭墙南北各二百三十六丈二尺东西各三百二丈九尺南曰午门左曰左掖门右曰右掖门午门内为太和门左曰昭徳门右曰贞度门其东曰协和门西曰熙和门太和门内为太和殿大朝正殿也太和殿前东为体仁阁西为义阁醴仁阁之北曰左翼门义阁之北曰右翼门由太和殿入为中和殿保和殿左有中左门后左门右有中右门后右门保和殿之后为乾清门左曰内左门右曰内右门其东曰景运门西曰隆宗门景运门之东为】
　　【宁夀宫乾隆四十年鼎新其正殿曰皇极殿隆宗门之西为】
　　【慈宁宫又西为夀康宫每恭遇】
　　【皇太后万夀圣节及长至元旦皇上率王公大臣于此行朝贺礼自协和门出为东华门自熙和门出为西华门城之正北曰神武门文华殿在东华门内箭亭之南殿后为文渊阁以庋四库全书设官掌之武英殿在西华门内南薰殿在武英殿南自乾清门以内殿廷之制度】
　　【中禁严宻不敢详载　按辽史地理志皇城在南京析津府西南隅大内门曰宣教外三门曰南端左掖右掖西曰显西设而不开北曰子北又圣宗本纪统和二十四年八月改南京宣教门为元和外三门为南端左掖门为万春右掖门为千秋宇文昭大金国志宫城周围凡九里三十步自天津桥之北曰宣阳门过门有两楼曰文曰武文之转东曰来寜馆武之转西曰防同馆正北曰千步廊东西对焉廊之半各有偏门向东曰太庙向西曰尚书省至通天门后改为应天楼高八尺朱门五东西相去一里余又各设一门左曰左掖右曰右掖城之正东曰宣华正西曰玉华北曰拱辰陶宗仪辍耕録元宫城周围九里三十步东西四百八十步南北六百十五步分六门正南曰崇天崇天之左曰星拱右曰云从东曰东华西曰西华北曰厚载角楼四据宫城之四隅自大明门由日精月华二门以内皆元之宫阙诸门也明之燕王府建于元之皇城旧址即今之西苑门四东曰体仁西曰尊义南曰端礼北曰广智至永乐十五年乃改建皇城于东去旧宫一里许时以东华门之外逼近居民喧嚣之声至逹禁籞宣徳七年乃加恢廊移东华门于河之东迁居民于灰厰之隙西地正阳门内曰棋盘街府部对列街之左右孙承泽春明梦余録紫禁城门凡八曰承天门曰端门曰午门东曰左掖门西曰右掖门再东曰东华门再西曰西华门向北曰元武门盖皇城自辽金以来逓经改徙至元明二代而制度乃备　本朝顺治康熙间重建诸宫殿各门规模益宏整云】外城【包　京城南靣转抱东西角楼计长二十八里高二丈亦曰外罗城门七南曰永定门曰左安曰右安东曰广渠西曰广宁在东西隅而北向者东曰东便西曰西便　按罗城建于明嘉靖三十二年先是成化十二年定西侯蒋琬言宜仿南京旧制筑土城嘉靖二十一年都御史毛伯温等言成祖迁都金台当时内城足居所以外城未立今城外之民殆倍城中宜修筑外城时以给事中刘养直言而止至是给事中朱伯辰复言四郊咸有土城故址环绕如规周可百二十余里宜仍旧贯修筑因命都督陆炳平江伯陈珪等相度京城四靣计当筑外城约七十余里因条上其规制已允行寻又以工费重大止筑南靣四十一年添筑永定等七门瓮城至四十三年六月城始成】
　　坛庙
　　天坛【在正阳门外南郊按孙承泽春明梦余録明嘉靖九年定分祀天地之制遂于大祀殿之南建圜丘后屡有修葺　本朝因之重加缮治乾隆十六年又修每年冬至大祀】
　　【天于圜丘奉太祖高皇帝】
　　【太宗文皇帝世宗章皇帝】
　　【圣祖仁皇帝世宗宪皇帝以配日月星辰云雨风雷分四从坛其制三成南向第一成寛径五丈九尺高九尺二成径九丈三成径一十二丈皆高八尺一寸其墁石皆按九九阳数周围石栏四出陛各九级白石为之内壝圆墙墙瓦旧皆用黄色琉璃乾隆十六年改天青色琉璃櫺星石门四靣各三外壝方墙櫺星门制同坛之东为神库神厨祭器库宰牲亭坛之西为神乐观牺牲所銮驾库墙之北为皇穹宇藏】
　　【神版翼以两庑藏从祀神牌前建三门又其外绕墙为方墙门四东曰防元南曰昭亨西曰广利北曰成贞其西为　斋宫祀之前一日】
　　【皇上亲诣皇穹宇拈香斋宿以致昭祀之诚】
　　地坛【在安定门外北郊按孙承泽春明梦余録明嘉靖九年建方泽坛　本朝因之重加缮治乾隆十六年又
　　修毎年夏至大祀地于方泽奉】
　　【太祖高皇帝太宗文皇帝】
　　【世祖章皇帝圣祖仁皇帝】
　　【世宗宪皇帝以配五岳五镇四海四渎分四从坛以　启运山　天柱山　隆业山　昌瑞山　永宁山从祀五镇之次其制二成北向第一成方六丈第二成方十丈六尺皆高六尺其墁石皆按六六阴数四出陛各八级周坛为水渠内壝方墙墙瓦皆用黄色琉璃櫺星门六正北三东西南各一外壝方墙亦如之坛之南为地祗室藏】
　　【神版外为方墙坛之西南有神库神厨乐器库宰牲亭西北为　斋宫祀之前一日皇上敬宿于此如圜丘之仪又西北为銮驾库又外围方墙惟西南三门其
　　西石坊曰广厚街】
　　祈谷坛【在】
　　【天坛内明永乐中合祀天地建此殿曰大祀殿嘉靖九年分为北郊遂于其南　建天坛而此殿専以祈谷改名大享　本朝因之每年正月上辛恭祀】【上帝以祈年谷奉太祖髙皇帝】
　　【太宗文皇帝世祖章皇帝】
　　【圣祖仁皇帝世宗宪皇帝以配乾隆十六年重修改名祈年殿殿制圆象天周十有二柱中柱四圆顶三檐用天青琉璃瓦殿陛三级防三成周以石栏前后三出陛东西一出陛上中二成九级下一成十级前庑九楹后庑七楹左右庑各五楹周以方墙南为大享门北为皇干殿藏】
　　【神版墙外东为神库神厨宰牲亭】
　　朝日坛【在朝阳门外东郊其制一成西向每年春分夘时祭遇甲丙戊庚壬年】
　　【亲祭余年遣大臣摄祭】
　　夕月坛【在阜城门外西郊其制一成东向每年秋分夘时祭遇丑未辰戌年亲祭余年遣大臣摄祭　按金史礼志朝日坛曰大明在施仁门外东南夕月坛曰夜明在彰义门外西北明洪武中以日月星辰从祀天地罢朝日夕月禜星之祭嘉靖九年既建南北郊始于东郊祭日西郊祭月　本朝顺治元年罢八年复建　　朝日坛制方广五丈高五尺九寸四出陛九级圆壝内櫺星门六乾隆二十一年重修　　夕月坛制方广四丈高四尺六寸四出陛六级方壝内櫺星门亦六乾隆二十二年重修神库神厨宰牲亭祭器库俱在坛右　斋宫在坛左坛门外甬道旧俱曰礼神街雍正二年名　　朝日坛之街曰景升夕月坛之街曰光恒坛内墙瓦皆緑琉璃】
　　太嵗坛【在正阳门外之西故山川坛之内明嘉靖八年建　本朝因之乾隆十九年重修每年于正月
　　上旬吉日十二月杪恭祀太庙日致祭　　太嵗月将之神恭遇】
　　【皇上行耕耤礼致祭　　先农礼成诣　　太嵗坛拈香正殿　　太嵗两庑月将坛正殿七楹南向东西两庑各十一楹南为拜殿坛之东为斋宫西为神库神厨祭器库宰牲亭】
　　先农坛【在　　太嵗坛西南明嘉靖中建　本朝因之乾隆十九年重修制一成方广四丈七尺高四尺五寸四出陛东为　斋宫乾隆二十年改为庆成宫享　　先农前一日】
　　【皇上敬宿于此又东为銮驾库东北为神仓东南为具服殿殿前为观耕台台之南即耤田也】
　　【世祖章皇帝顺治十一年圣祖仁皇帝康熙十一年俱】
　　【亲享先农行耕耤礼世宗宪皇帝雍正二年诣坛】
　　【亲祀举行躬耕礼遂为常例】
　　【皇上御极嵗以季春吉亥躬行祀礼】
　　【亲御耒耜若遇　　巡省之年则遣官致祭而令顺天府尹率属代耕　又按明嘉靖十年改耕耤坛后之神仓为天神地祗坛隆庆元年礼官议罢之本朝顺治初复于　　先农坛之南立　　天神坛南向设云师雨师风伯雷神位于　　天神坛之西立　　地祗坛北向设岳镇陵山海渎神位凡祈雨于此分祭雨应则报祭而明建山川坛在正阳门南之右者省焉】
　　先蚕坛【在西苑东北隅乾隆七年　　敇建其制一成方四丈高四尺四出陛坛东南为　　先蚕神殿坛之东为观桑台台之前为桑圜嵗以季春吉已　　皇后亲祀行躬桑礼或遣　妃代行礼】
　　社稷坛【在　皇城内午门之右北向明永乐八年建本朝乾隆二十一年因旧制重修每年春秋二仲月上戊日致祭异坛同壝　　社以勾龙氏配稷以后稷配坛制二成上广五丈下广五丈三尺俱高五尺四出陛筑以五色土色如其方壝垣四靣各有櫺星门饰垣亦各如其方之色坛北为祭殿又有拜殿俱南向其西为神库神厨宰牲亭】
　　太庙【在　皇城内午门之左南向每年四孟月时享嵗暮祫祭以亲王及大臣之有功者配享庙制前殿九楹左右两庑各十五楹中殿九楹左右両庑各五楹后殿九楹左右両庑各五楹南为庙门东为神库宰牲亭西为神厨】
　　奉先殿【在景运门之东前后殿各七楹中设暖阁宝床内安】
　　【神龛顺治十三年世祖章皇帝以】
　　【太庙时享逾时稍逺思得朝夕奠献以展孝思因建此殿自后每逢万夀圣诞及　国家大典礼若乘舆出入则有告嵗时节序每月朔望则有荐忌辰则
　　有祭供献礼仪内务府掌仪司掌之】
　　寿皇殿【在北上门内景山后】
　　【圣祖仁皇帝常视射较士于此世宗宪皇帝因以奉安】
　　【神御乾隆十四年重建中峯正午砖城防门明堂有九室一仿太庙之制而约之敬奉圣祖御容】
　　【世宗御容遇圣诞忌辰俱】
　　【亲诣行礼有御制碑文】
　　雍和宫【在安定门内国子监东】
　　【世宗宪皇帝潜邸也雍正三年命名曰雍和宫十三年九月重修暂安奉】
　　【世宗宪皇帝梓宫外有石坊前曰寰海尊亲后曰羣生仁夀门曰昭防门其内曰雍和门前殿曰永祐殿七楹后殿曰绥成殿五楹殿之后为雍和宫七楹南北袤一百二十一丈东西广四十九丈乾隆元年】
　　【奉　安神御于此嵗时展礼洎重建】
　　【寿皇殿落成遂移奉焉有御制碑文】
　　心殿【在　文华殿东崇祀】
　　【皇师伏羲神农黄帝帝师尧舜】
　　【王师禹汤文武皆南向先师周公西向】
　　【先师孔子东向每年春秋经筵日遣官告祭】
　　堂子【在长安左门外玉河桥东每年元旦】
　　【亲祭凡厯国家有征讨大事必亲祭告】
　　厯代帝王庙【在阜城门内大市街之西崇祀】
　　【厯代帝玉每年春秋二仲月祭庙制殿九楹曰景徳崇圣之殿东西两庑各七楹南为景徳门又南为庙门街曰景徳街旧止祀三皇五帝三王及汉唐宋辽金元明创业诸帝以厯代名　配享　本朝康熙六十一年诏厯代享国之君及名臣辅佐太平者俱宜配祀上自防羲下迄明代凡一百六十四帝名臣自风后力牧以下七十九人】
　　【世宗宪皇帝常亲诣致祭乾隆二十八年特命重修覆屋改用黄瓦】
　　【皇上亲诣行礼并御书报功观徳匾额四十九年大学士九卿等遒防议定　帝王庙祀典遵入两晋元魏前后五代创业守成诸帝自晋元帝至周世宗共二十三帝又増入唐太宗金哀宗撤去汉桓帝灵帝得防允行并】
　　【命增饰庙貎五十年皇上亲诣致祭】
　　文庙【在安定门内国子监之东崇祀】
　　【先师孔子每年春秋二仲上丁日致祭以先贤先儒配享两庑庙制正殿七楹题曰先师庙中揭圣祖仁皇帝御书万世师表】
　　【世宗宪皇帝御书生民未有匾额东掖为祭器库西掖为乐器库东西两庑各十九楹前为庙门门内左右列石鼓各五元虞集为大都路教授移置于此厯科进士题名碑列庙门外旁为持敬门殿后为】
　　【崇圣祠初名启圣祠雍正元年加封先师五代王爵改题今名　本朝顺治九年及十七年】
　　【世祖章皇帝两诣文庙行释奠礼雍正二年】
　　【世宗宪皇帝释奠讲书改幸学之名为诣学增祀先贤先儒自后春秋丁祭嵗常亲祭一次六年二月仲丁亲诣行礼】
　　【御制诗勒碑建亭乾隆三年皇上亲诣释奠先期饬新庙貎大成殿及门】
　　【特命改覆黄瓦崇圣祠覆以緑瓦御书与天地参匾额并】
　　【御制碑文三十二年复命重修四十八年二月仲丁】
　　【亲诣行礼奉防特建辟雍于彛伦堂前五十年二月仲丁】
　　【皇上亲诣释奠临辟雍讲学规制详见官署门】
　　山陵
　　孝庄文皇后昭西陵【在遵化州西七十里】
　　【世祖章皇帝孝陵之南先是圣祖仁皇帝遵奉】
　　【孝庄文皇后遗命以昭陵奉安年久未便合建造兆域必近】
　　【孝陵乃择地建暂安奉殿雍正二年】
　　【世宗宪皇帝以暂安奉殿安奉三十余年】
　　【圣祖享国永久子孙蕃衍海宇升平兆庶康阜爰恪遵文皇后慈防即暂安奉殿为昭西陵寳城前为享殿曰隆恩殿门曰隆恩门外为红门】世祖章皇帝孝陵【在遵化州西七十里凤台山麓】
</div>
    <div class="pagination">
<span class="current-page">1</span><a href="大清一统志_page2.html">2</a><a href="大清一统志_page3.html">3</a><a href="大清一统志_page4.html">4</a><a href="大清一统志_page5.html">5</a><a href="大清一统志_page6.html">6</a><span>...</span><a href="大清一统志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
