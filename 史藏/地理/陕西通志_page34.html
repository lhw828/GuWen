<!DOCTYPE html>
<html>
<head>
    <meta charset="UTF-8">
    <title>陕西通志 - 第 34 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 34 页/共 490 页</h1>
    <div class="content"><史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>








　　黄河【自府谷至潼关】
　　黑水西河惟雍州　导河积石至于龙门南至于华阴【书经禹贡】雍州东据河龙门之河在冀州西【孔传】河从积石北行又东乃南行至于龙门计应三千余里【孔疏】河水又南迳西河圁阳县东【今神木县】又南迳离石县西【今永宁川】又南迳土军县西【今石楼县】又南迳上郡髙奴县东【今肤施县】又南迳河东北屈县西【今吉州】有孟门山又南过皮氏县西【今河津县】又南出龙门口又南迳梁山原东【在今韩城】又南过汾阴县西【今荣河县】又迳郃阳城东又南迳陶城西【今临晋县】又南过蒲坂县西【今蒲州】又南迳雷首山西又南至华阴潼关歴船司空与渭水会【水经注】西河东与冀分界自故胜州东北折而南西经府谷神木又西南经葭州呉堡又南经绥徳清涧延川延长又东南经宜川又南经韩城郃阳朝邑以至于华阴与豫接界河行凡一千七百余里【禹贡锥指　按黄河今不经延长境】
　　按河水自宁夏出塞垣东行经三受降城为河套至故胜州东北折而南流入塞垣为府谷东境迳太子滩唐家滙黄甫川自塞外牛武城来南流入之又西南清水川自塞外来合石山子沟迳清水堡东而南流入之又西南为天桥峡两岸悬崖攅合河流甚狭隆冬则积氷凝而成桥亦谓之氷桥峡
　　河水又西南迳府谷县东南百步【东岸为山西河曲县保徳州】孤山川【一名九股水】源出塞外九源合流入塞迳孤山堡西右合桑家沟水又左合木口水东南流入之又石马川自万家墩南流入之又西南至盘塘渡入神木界
　　河水又西南迳神木县东南百二十里【东岸为兴县】曰沙峁头屈野河入焉　屈野河源出塞外右合老龙泉水叉迳笔架山东右合芹河水又迳县西南泗沧河自永兴堡来西南流入之又柏油河自塞外流入迳柏油堡合关王峁水东南流入之又柏林河自柏林堡东南流入之又东南入于河河水又西南至枣峪沟入葭州界迳万户峪南弥勒河东南注之又西南秃尾河入焉　秃尾河【即汉志之圜水水经注之圁水】自建安堡北塞外流入又东南迳髙家堡西永利河自柏林堡西合水掌儿水西南流入之又蒺藜川自建安堡东南流入之又东南迳虎头峁开光川迳三角城东南流入之又东南入于河河水又稍折而南行宁河东南注之
　　河水又南为红石滩迳葭州东一里【东岸为临县】至卧龙湾葭芦川入焉　葭芦川【即水经注之诸次水一名沙河】自塞外来出榆林东之常乐双山二堡间合宋家河水又合车道沟水又迳建安堡南右合关家川水又右合真乡川水又南迳通秦砦右合五女川水又东南流迳州南而东入河河水又南神泉水东流入之又南乌龙河东流入之又南迳浮图峪黑水坑水自米脂来东南流入之又南至螅蜊峪入呉堡界又南迳桃花庄东水滩沟水东流入之
　　河水又南为停仙坪又迳呉堡县东一里【东岸为永宁州】相公泉水迳县南东流入之河水又稍折而西南落杨沟水东南流入之又西南清河沟水东南流入之又南至康家塔入绥徳界
　　河水又南迳绥徳州东百二十里【东岸为宁乡县】又南至界首渡入清涧界迳白草原无定河入焉　无定河【即水经注之奢延水一名滉忽都河】源出龙州堡南宜家畔合靖边城西之红栁河城东之荍麦河水东流出塞至懐逺县之清平堡东北又入边墙右合清平水栁儿泉狄青原诸水又东迳威武堡北合海棠河水又东迳懐逺县北复出塞合塞外之圁水【説见懐逺县】及打狼河石窑川水【即晋书之黑水】至波罗堡北复入而东南流黑木头沟水东流会之又迳响水堡东东南入榆林界又迳鱼河堡西榆林之西河【即汉书之帝原水一名榆溪】左合獐河右合芹河又左纳城南钟家沟水又左纳刘指挥河水又右纳栁河水又左纳三岔川水又南迳鱼河堡西合于无定河又南迳镇川堡西入米脂界背于川自葭州西南流入之又南迳米脂县西城南之米脂水合城西之饮马河流入之又东南迳髙和尚砭入绥徳界又东南迳州西北大理河【即水经注之平水】自懐逺县合小理河又迳米脂东流入之又东南迳朔方台南绥徳州北懐宁河【即水经注之走马水】自安定县东流迳清涧合黑水河又东北流迳州东入之又东南迳凤凰山南左合满堂川水又迳清涧县东北右纳白家河水又东南至新关渡入于河
　　河水又南迳清涧县东百二十里【东岸为石楼县】又南为老牛滩至张家山入延川界
　　河水又南迳延川县东七十里【东岸为永和县】又南迳延水关秀延水入焉　秀延水【即山海经之辱水一名吐延水】源出安塞县北王家掌东流入安定境右合麻儿河水又左合于坌川黑牛川水又东迳安定县北又东右合李家川左合革班堡川诸水又东迳古丹头城南入清涧界西河水自官山流至县西入之又迳清涧县南东河自吐谷岭合苜蓿岭党家崾二水西南入之又永平川自安定县来迳延川县北合白津川东南流入之又东南站川水自禅梯岭东流入之又东南迳延川县东县南之南河东流入之又交口川自延长界东流入之又东南入于河河水又南为涧滩迳清水关入宜川界濯筋河入焉　濯筋河【即古区水水经注一名清水】源出安塞县北芦关岭东南流迳安塞县西入肤施界西川水【一名杏子河】自靖边县东南流迳保安县东安塞县西又东南入肤施界右合金明川水【即水经注之龙尾水】东入于濯筋河濯筋河又东南迳肤施县东南河【亦名杏子河】自野猪峡来合牡丹川水东北流入之又东迳清凉山南左得牧龙川水又东左得乌耶谷水又东迳丰林镇南清化河源出安定县之鸦鸽岭为潘陵川右合雷公川水南流入之又东南入延长界迳九连山北关子口川东流入之又东迳延长县南城东河南流入之又安沟河东流入之又东南入于河河水又南歴石溞迳孟门山汾川水【即水经注之黑水寰宇记之库利川】自甘泉县麻洞东南流合马市川又东南迳临真镇南库利山北又东入于河
　　河水又南迳宜川县东百里【东岸为大宁县吉州乡宁县】丹阳水入焉　丹阳水【即水经注之丹水】源出洛川界东北流迳县境右合赤石川又迳宜川县东北左合银川水【一名西川水】又折而东左合仕望川水又东至蟒头山入于河河水又南白水川东北流注之又南河清川东北流注之又南至流源头入韩城界迳龙门山河道甚狭稍折而西南冶尸川【一名错开河】东流入之又南至龙门渡中流有髙阜俗呼禹王坟又南迳开化寺盘水【即水经注之畅谷水】合文水东流入之又南谷水东流入之河水又南迳韩城县东十五里【东岸为河津县荣河县】又南澽水合芝水入焉　澽水【即水经注之崌谷水】源出麻线岭东流为白马潭右受离水左受峪水洫水又迳县城西转而南流右受涧水□水潦水浍水又南芝水【即水经注之陶渠水】源出香山东南流左得潗水右得澻水又左得沆水又东迳芝川镇南司马子长祠北与澽水合流南入于河河水又南入郃阳界百良河东南流入之又南桥头河【即水经注之徐水】自梁山东峪东南流入之河水又南迳郃阳县东四十里【东岸为临晋县】又南迳飞浮山至洿峪村入朝邑界洽河【即水经注之瀵水一名金水河】自梁山西峪来迳郃阳城南东南流入之
　　河水又南迳朝邑县东七里之大庆关【其东二十里有旧大庆关为黄河故道接永济县界】又南迳赵渡镇东与洛水会【洛水旧入渭今改流入河别见图考】又南迳望仙观东与渭水会【别见图考】入华阴潼关界
　　河水又折而东行迳华阴县东北四十里潼关县北一里杨家河自城西入之又潼河【即水经注之灌水】自华阴界来合嵩岔峪水穿城北流入之中流有石屹然曰砥柱石又源望沟水自城东而北流入之是为河曲入于豫境【南岸为河南阌乡县北岸为永济县】
　　渭水【自陇州至华阴】
　　导渭自鸟防同穴东会于沣又东会于泾又东过漆沮入于河【书经禹贡】陇西首阳西南有鸟防同穴山渭水所出至京兆北船司空县入河过郡四行千八百七十里【孔疏首阳今属渭源船司空今属华阴过郡四陇西扶风京兆冯翊也】鸟防同穴之山渭水
　　出焉而东流注于河【山海经】雍州其浸渭洛【周礼职方氏】渭水秦大川也【洪范五行传】渭水东南出石门度小陇山迳南由县南【在陇州】又东迳陈仓县南【在寳鸡】又东迳郿县故城南又东迳武功县北【在郿县】又东迳美阳县南【在扶风】又东迳槐里县南【在兴平】又东北迳渭城南【在咸阳】又东迳长安城北又东迳霸陵县北【在咸宁】又东与髙陵分水又东迳鄣县西【在临潼】又迳新丰故城北【在临潼】又东迳下邽县故城北【在渭南】又东迳峦都城北【在华州】又东迳郑县故城北【在华州】又东迳平舒城北【在华阴】又东迳华阴县北又东迳定城北【在华阴】又东入于河【水经注】关内道大川曰渭水【唐六典】按渭水源出临洮渭源县西鸟防山东流【迳陇西通渭宁逺伏羌泰安秦州清水】入陇州界又东迳金门山两山夹峙渭水出其中即郦注所谓石门也
　　渭水又东迳陇州南百四十里又东入寳鸡界长蛇川【即古楚水】东南流入之又东迳八弓山北塔河【即水经注之扞水】自大散岭北流入之又东流玉涧水自县西而南流入之
　　渭水又东迳寳鸡县南一里清涧水自煎茶坪东北流入之又东金陵河自陇州来迳县北之陵原东南流入之又东清水河【即水经注之陈仓水】自石鼓山北流入之又东汧水会焉　汧水源出陇州之陇山东南流合关山河又东南右得蒲峪水【即古蒲薮】又东迳陇州城南州北之北河合温泉水东南注之为鱼龙川又白龙泉东北流入之又八渡河东北流入之【即水经注所谓一水发南山西侧者也辨见陇州】又东至川口铺入汧阳界草壁峪溪自石鱼沟南流入之又东晖川河南流入之又东东江河【一名诸施沟水】南流入之汧水又东迳汧阳县南天池沟水迳县东而南流入之又东为大小石门涧口河南流入之又东南迳凤翔县西界又东南入寳鸡界至邸店入于渭渭水又东马峪河北流入之又东洛谷水【即水经注之绥阳溪水】北流入之又东迳磻溪宫北伐鱼河北流入之又东箕谷水北流入之又东磻溪水【一名璜水】北流入之又东至朱家滩入岐山界
　　渭水又东迳岐山县南四十里白玉沟水自五丈原北流入之又东至桃源村入郿县界斜谷水【一名石头河一名桃川】自太白峡来迳斜谷关西合青涧朱石涧水北流入之又东清水河上承斜水枝津迳马鞍山循红崖头东北流入之
　　渭水又东迳郿县北三里干沟河【一名五谷水】合磨石谷井索谷万户谷桐谷骆谷五谷之水北流迳吕布城西又有苍龙谷水西合斜水枝津之磨渠河流迳县北又至县东合于干沟河又北流入于渭渭水又东赤谷水源出太白湫之瀑布泉分为三派一为洪沟河其东为教坊河又东为清湫河右纳白马池之黑谷水皆北流入于渭渭水又东山河水【一名槐芽泉】迳槐芽镇北流入之又东汤谷河【即水经注之温泉】迳故凤泉宫北流入之又东至清化镇入盩厔界【其北为武功兴平界】韦谷水合大振谷水凤凰泉水北流入之又东强谷水合稻谷水北流入之
　　渭水又东迳武功县南三十五里盩厔县北五里雍水来会焉　雍水源出凤翔西北之雍山又东南流迳县南三良冡南东湖水自县东而南流入之又东塔寺河【即水经注之左阳水】合邓公泉凤凰泉水东南流入之又东横水河【即水经注之小横水一名杜阳川一名潢河】合麟游之漆岐二水迳横水镇东南流入岐山界北受周公庙之润徳泉水又北受南寺沟水迳岐山县南至交河合于雍水雍水又东左受鲁班沟龙尾沟麻叶沟诸水【按寰宇记湋水源出县东北六里湋谷则湋乃入雍之水其流较雍为甚小疑即鲁班沟诸水乃今皆以雍水目为湋水矣】又东迳扶风县南畤沟河【一云即漆水】自县东而东南流入之又东美水合泰川水迳浪店东南流入之又东迳班固墓南马超庙北入武功界迳武功县姜嫄墓南与武亭川合　武亭川【即水经注之杜水一名大横水】源出麟游招贤镇杜山东南流迳屏山南左受西海口水又迳唐九成宫南右受清水河水【即水经注之二坑水】又左受五龙泉水又东迳麟游县南又东澄水【即水经注之郷谷水】合岭西河四郎庙峡内诸水东南流入之又东迳石臼山右得史家河水又左得尉迟涧水又东南迳干州西又南入武功界漠谷水【即水经注之荚水一名夹道水】源出永夀麻亭岭南流迳干州西北之龙塘右合锦川河又南流至武功县东北合于武亭川又南迳县南合于雍水雍水又东南合于渭【自汧以东歴凤岐扶武四邑诸水无径逹于渭者以雍为宗也】渭水又东骆谷水【一名沙河】合新口谷水东北流迳县南汉丁公墓南又屈迳县东入之又东黑水河【即水经注之芒水】源出芒谷东北流分为三派西曰卢家河东曰泥河又东为黑河合就谷水并东北入于渭渭水又东田谷水合闻仙谷东观谷诸水北流入之又东赤谷水【即水经注之漏水】合牛谷檀谷诸水北流入之渭水又东迳兴平县南二十里又东耿谷水【一名白马河】迳临川寺北流入之又东甘谷水分为二支其西支为沙河其东支为瑞福河并北流入之渭水又东至田阜村渡入咸阳界
　　渭水又东迳鄠县北三十里涝水自南山来左得渼陂胡公泉水又右合吕公河水北流入之又东化羊谷水【一名泥渠水】北流入之
　　渭水又东迳咸阳县南一里又东沣水入焉　沣水源出鄠县之丰谷合髙冠太平诸谷水北流交河【即水经注之沈水一名潏河】自咸宁长安纳终南诸谷之水西北流合樊川御宿及镐水诸水西流合于沣水沣水又北流右纳圣女泉【即古滮池水】迳三里桥入于渭渭水又东至涧滩铺入长安界又东迳三桥镇北皂河【即漕河】上承潏水枝津迳丈八沟西南流入之
　　渭水又东迳西安府长安咸宁二县北三十里又东灞水合浐水入焉　灞水【即古滋水】源出蓝田县东南之秦岭西北流右得铜谷倾谷水又左得刘峪水【即古青泥水】又左得蓝谷水【一名清水】又右纳白马谷水【一名土胶河】又西南迳蓝田县南辋川水【即水经注之渥水】自南山来合蓼子涧水北流入之又西北循白鹿原东右得渏水又右得注水又右得沙河水又右得红河水又西北与浐水合　浐水【即汉志之沂水】源出蓝田之南山为荆溪狗枷二水之下流合荆峪广峪采峪石门库峪诸水北流循白鹿原西迳咸宁县东合于灞水又北流会于渭渭水又东入髙陵界至上马渡泾水会焉【别见图考】渭水又东迳髙陵县南十里又循奉政原南东入临潼界水碓河北流入之又东石涧河【一名冷水河】北流入之
　　渭水又东迳临潼县北十五里县西之潼河【即饮济泉】与县东之临河至县北合流入之又东阴槃河北流入之又东新丰河【即水经注之鱼池水】北流入之又东戏水北流入之又东至交口渡漆沮来会焉　漆水源出同官县之北髙山西南流合铜官川又左受雄同川水又西南右受雷平川水又南流迳耀州东五台山西又至州南与沮水合　沮水源出中部县西北子午岭南流迳宜君县西左受姚渠川为宜君水又南入耀州界受郑川水又过唐家店受大峪河水又南过耙楼山受纸房河水又南受姚谷河石嘴河府西河水又南入同官境受吕村河水又西南受沙罗水又南复入州境受胡思泉水又迳耀州城西南循西乳山受梁家泉水又东南与漆水会为石川河又南出鹳鹊谷入富平界【漆沮故道自富平西南又迳白水南而东注于洛故古人多以洛水为漆沮自郑渠堙废漆沮自富平断絶不复入洛】涧谷河【一名赵氏河一名金定河】亦自耀州流来迳盘龙原东南流入之漆沮水又折而东流迳富平县南荆山之阴至断原口入临潼界泽多泉【即水经注之泽泉水】合温泉水自富平县北东南流入之又南至相桥镇与清谷水合　清谷水【即水经注之清水】源出三水县之石门山东南流迳耀州西合环河水又东南迳泾阳县北又东南迳三原县西北辛管滙与冶谷水合　冶谷水【一名淳化河】源出淳化县北蝎子掌山南流迳钩弋夫人墓东右纳甘泉水又左纳马跑泉水又南迳县东南右纳葫芦河水又东南迳石桥镇左纳米仓沟水又东南出冶谷口迳泾阳县西北又东南至三原界与清谷水合清谷水又折而东穿三原县两城之间又东南迳髙陵县北又至临潼县北合于漆沮水漆沮水又南至交口渡合于渭渭水又东冷水【一名零水一名百丈水】自渭南界西北流合白庄沟水又合三岔河水北流至县境入之渭水又东至方家渡入渭南界杜化谷水北流入之
　　渭水又东迳渭南县北四里湭水【即水经注之首水】源出石鼓山北流南纳小峪大峪清水河诸水流迳县西又迳县北入之又东明光峪水北流入之又东西阳水北流入之又东阳水北流入之又东至大涨村入华州界大赤水【即水经注之竹水寰宇记之箭谷水】源出箭峪岭合羊峪黑掌峪葫芦峪诸水北流入之又东小赤水【即山海经之灌水】源出石脆山合乔峪水【即水经注之禺水】又合渔村川水短岭水北流入之又东西石桥水【见水经注】合赤隄谷水迳禹王庙东而北流入之又东西溪水【一名小曲江】自州西而北流至州北合城东之太平桥水流入之渭水又东迳华州少华山北又东罗纹桥水【即小敷峪水】北流入之又稍东北移山潭水自白厓湖北流入之又构峪水【即水经注之沈水一名石桥水】北流入之又东北入华阴界方山谷水北流入之又东北迳洛村渡葱谷水北流入之又东敷水【见水经注】发源挝鼓潭百索潭北流至滩子里入之又东良余水【见水经注一名宣水】北流入之又东黄酸水【见水经注一名干渠水】合车箱潭之仙谷水北流入之渭水又东迳华阴县太华山北西河【即水经注之长涧水一名清河】源出太华山之瀑布泉西北流合县南之小涧水【即窦谷水】又合县东南之大涧水【即黄龙潭水】又东北流至员庄入于渭渭水又稍东南蒲谷涧水【即水经注之沙渠水】自朝阳山西而北流入之又东灵应泉北流入之又东为寺南渡灵峪水合水峪水【即水经注之泥泉水】迳杨桥铺杨太尉墓西而北流入之渭水又东至三河口入于河【即禹贡渭汭汉之船司空境易氏曰渭水出渭源县至南由县五百四十六里又三百二十里至岐山县又二百七十里至万年县又二百六十里至华阴县又三十五里至永丰仓入河通计止一千四百三十一里较汉志所云行千八百七十里少四百三十九里今按南由故县在今陇州则是自陇州至永丰仓共行八百八十五里也】
　　泾水【自长武至髙陵】
　　泾属渭汭【书经禹贡】数歴之山又西百五十里曰髙山泾水出焉而东流注于渭【山海经】泾水出安定朝那县西笄头山东南经新平扶风至京兆髙陵县入渭【郭璞注　朝那今属平凉县新平今属邠州】雍州其川泾汭【周礼职方氏】泾出泾阳【郑注汉泾阳亦属今平凉】泾以渭浊湜湜其沚【诗经风】泾水出原州百泉县笄头山东南【朱传　百泉即汉朝那及泾阳地】泾水一石其泥数斗【汉书沟洫志】禹贡泾水出泾阳开头山东南至阳陵入渭过郡三行千六十里【汉书地理志　阳陵今属髙陵县过郡三安定扶风冯翊也】关内道大川曰泾水【唐书地理志】
　　按泾水源出平凉府平凉县西南笄头山东南流【迳华亭泾州】又东入长武界马莲河自宁州东南流入之泾水又东迳长武县北二十里泥水河亦自宁州流入之又东迳停口镇入邠州界黑水河【即古汭水一名宜禄川】自长武县南合灵台河东流入之又东安化河北流注之又东水帘河北流注之【一云即新平之漆水】又东洪龙河北流注之【一云即过涧】
　　泾水又东迳邠州北三里南河水北流迳城东注之【一云即皇涧】又勅脩川自三水县合支唐川西南流入之又梁渠川西南流入之【按三水志梁渠川即皇涧支唐川即过涧以地势考之皇过二涧去芮鞫不逺当以在邠州者为是而古水经又以大陵小陵水当之则支唐诸水自徴宁来似亦可据姑缺以俟考】又东南汃水入焉　汃水【一名师水一名三水河】源出宜君界之竞窝山西南流合石门山之连家河又北受东涧河水又迳三水县南左受稍泉水又左受玉泉水又右受城西之西溪河水又右受温凉河水又左受苍耳沟水又西南入于泾泾水又东南太峪河源出永夀县之分水岭东北流注之又东南流为九曲入淳化界七里川【一名姜嫄河】源出三水县之石门山左合小峡沟水又左合五龙谷水南流注之又通润沟水南流注之
　　泾水又东南迳淳化县南三十里出九仲山之间谓之谷口入醴泉界甘河自永夀干州流来左受石泉谷水又东迳醴泉县北左受白水谷波水谷豆卢谷巴谷诸水又右受泥河水又左受岩谷河水至泾泔渡入于泾
　　泾水又东南迳醴泉县东北五十里又东南入泾阳界
　　泾水又折而东行迳泾阳县南七里又东至永乐镇入髙陵界又东迳毘沙镇南鹿苑原北
　　泾水又东南迳髙陵县西南二十里至上马渡合于渭
　　洛水【自保安至朝邑】
　　白于之山洛水出于其阳而东流注于渭【山海经】雍州其浸渭洛【周礼职方氏】洛出懐徳【郑注　懐徳今属富平】洛出懐徳者此洛即诗云瞻彼洛矣者也与禹贡导洛自熊耳者别【贾疏】瞻彼洛矣维水泱泱【诗经小雅】洛宗周溉浸水也【毛传】周幽王时三川震【周语】三川泾渭洛也【韦昭注】筑长城自郑滨洛以东至上郡【史记魏世家】晋灼曰洛水在冯翊懐徳县东南入渭又按水经云出上郡雕阴泰昌山过华阴入渭【索隐匈奴传注　雕阴今属甘泉】渭水又东迳华阴县北洛水入焉【水经注】洛水出洛源县白于山东流至鄜州洛交县又东南流至京兆府云阳县东又迳同州澄城西北去富平之懐徳亦近【诗地理考　洛源今属安化洛交今属鄜州云阳今属淳化】洛水自迳朝邑县西之朝坂又南自赵渡镇歴华阴县西北葫芦滩入渭明成化中洛水改流东过镇南径趋于河不复至华阴入渭矣【禹贡锥指】
　　按洛水源出庆阳安化县北白于山【禹贡锥指云庆阳志白于山在合水县北误】东南流合白豹川水入保安界至金汤城瑠璃庙水【亦名洛水】自定边县来合鉄鞭城水南流会之又东南迳金鼎山吃莫河南流注之
　　洛水又东南迳保安县西八十里又东南迳大小石楼山周水自靖边县来左受阿姑泉三岔沟水又迳保安县西右受西阳沟紫马沟左受空笼沟诸水南流入之又东南至白家庄入安塞界
　　洛水又东南迳安塞县西南百二十里至马超洞入甘泉界折而南流野猪峡水【一名北小河】左合阿伏斤水迳大小劳山合川水西南注之
　　洛水又南迳甘泉县西百步甘泉水自太和山东南流注之又暖泉水西南注之又南迳雕阴山东清泉水西南流注之又南至倒坐铺入鄜州界又南牛武川西南注之又采铜川东南注之
　　洛水又南迳鄜州东百步又南右得火焰沟水又右得苇谷水又右得沙飞沟水又南入雒川界
　　洛水又南迳雒川县西七十里开抚川合厢西河自县西北流注之又南迳晋浩镇入中部界至交口西与华池水黑水合　华池水出庆阳府合水县东流入鄜州迳直罗故城与黑水合又东南迳鄜州南合会道河余乐川水又西南迳葡萄寨与洛水会所谓三川也洛水又左受仙宫河水又南与沮水枝津合沮水源出征宁界子午岭分为二流其一自中部
　　宜君南流入耀州界【此入渭者】其一东南流为子午河合冦家河水又东迳宜君县北右合慈乌河及玉华川纒带谷水仍东入中部界环绕县城西南东三面又北合泥峪河为龙首川入于洛洛水又南黄梁河西南流入之
　　洛水又南迳中部县东三十五里又南右纳宜君之五交河水入宜君界左受聿津河水
　　洛水又南迳宜君县东八十里又右受冯家河水又折而东南迳秦山北至暗门入白水界铁牛河自秦山东流注之又东南孔走河【即古彭衙水】西南流入之洛水又东南迳白水县东三十里入澄城界左得玉泉水又迳古王官城西长宁河【一名三娘子川】合云门红罗二谷水又右合阴泉南流入之又东南迳分水岭洛水又南迳澄城县西二十里入蒲城界白水河源出同官之乌泥川东流入白水界左受白石河水又东迳杜康墓南左得龙门沟虎头沟水又东迳白水县南左得凤凰沟钳耳沟水又东至五龙山阴合于洛洛水又南澄城之县西河【即古酒泉一名甘泉】合隋公泉澂泉洗肠泉搠枪泉水西南注之又南太峪河【一名扑地河】自郃阳澄城西南流入之又温汤水西南流入之洛水又南迳蒲城县东四十里又南至晋王船舍入同州界
　　洛水又折而东南迳同州南五里沙苑北又东至霸城村入朝邑界
　　洛水又东南迳朝邑县南五里又东南至赵渡镇入于河
　　南雒水【一作洛在雒南】
　　导洛自熊耳【书经禹贡】讙举之山洛水出焉而流注于元扈之水【山海经】禹贡洛水出冢岭山东北至巩入河【汉书地理志冢岭即讙举山今名秦岭】水出上洛县讙举山又东迳熊耳山【水经注】洛字或作雒汉火行忌水故去水加隹【鱼豢典畧】
　　按雒水源出冢岭山之洛水泉【洛水泉在渭南县境去洛南县界五里】东南流为杨家河又十里为冀家河又五里地画岔水东流入之又东南左受阶峪水经两岔口东南流经阳虚山南元扈山北至保安村构峪水南流注之【水经注有丹水户水乳水龙余水并入于洛疑即地画岔诸水也】又东南黑潭水【即山海经之元扈水】东北流注之又东南经羚羊山北书堂山西文峪川自华州界来南流注之
　　雒水又东南迳雒南县北五里又东南石门川【即寰宇记之鱼难水】源出黄龙山右合麻坪河穿石门而南流注之又东南至锅底潭县河入焉　县河【即水经注之武里水寰宇记之清池川】其上源曰洗马河右合秦王川水【一名黄柏川】又东右合大渠小渠二水又东迳雒南县南右得干河水【一名南川】又东右得□带谷水【一名东川】又东北入于雒雒水又屈曲东南流迳茶臼山北沙河水北流注之又东迳钻天岭南苇坪河右合常水左合桑坪水南流入之又东迳页山北故县川【即水经注之要水】迳拒阳故城东北流入之又东南迳梁头原扇车峪水自阌乡界来南流注之又灵泉水北流入之又东南迳大圣山南西峪河自卢灵关来南流注之又八里干涧水迳云显山东北流注之又东南迳熊耳山北东入卢氏界为豫境【计流雒南县境三百二十里】
　　汉水【自宁羌至白河】
　　嶓冢导漾东流为汉【书经禹贡】泉始出山为漾水东南流为沔水至汉中东流为汉水【孔传】嶓冢之山汉水出焉东南流注于沔【山海经】沔水出武都东南入江【汉书地理志】山海经所谓汉出鲋嵎山也又东北合沮口同为汉水之源盖与沔合也沔水又东迳沔阳县故城南【在沔县】又东迳西乐城北【在沔县】又东迳万石城下【在襃城】又东迳南郑县南又东迳城固县南又东迳魏兴安阳县南【在洋县】又东迳小城固南【在洋县】又东迳直城南【在汉阴】又东迳晋昌郡之宁都县南【在汉阴】又东迳魏兴郡广城县【在紫阳】又东迳西城县故城南【在兴安州】又东迳锡县【水经注　锡县属楚境】汉中金牛县嶓冢山禹导漾水东流为汉水亦曰沔水【杜佑通典金牛今属宁羌】
　　按汉水出宁羌州北嶓冢山初名漾水导漾东流西受五丁峡水又东大安河南流入之又东濒仓河【一名三泉水】自铁佛铺来南流入之又东至金堆铺南入沔县界漾水又东至炭塲寺玉带河自宁羌州左合洄水河又迳州北东北流左合白崖河东北流注之又东蔡坝河南流注之又东沮水出凤县之紫柏山南流合泉街水又南至沮口合漾为沔【水经注以沮水为汉之正源】沔水又东桑园沟水北流入之又东白马河【即水经注之浕水】南流注之又东龙王沟水北流入之沔水又东经沔县城南又东旧州河【即水经注之度水】自百丈坡东南流注之又东养家河【即水经注之容裘水】源出巴山左合黄坝河东北流注之又东黄沙河【见水经注】南流注之又东至扭项铺入襃城界华阳河南流注之
　　沔水又东迳襃城县南二十四里又东至龙江铺入南郑界为汉水襃水会焉　襃水【一名黑龙江】源出太白山西之奥山为虢川水又西南流迳进口关入凤县界为紫金水又西南右合车到河蒿坝河诸水又南迳连云栈西合武关河水又南迳凤凰山东右合马道河水又南迳青桥驿右合青桥河水又南迳堡子铺右合沙河冷水河水又南迳箕山鸡头关过襃城县东又南至县界会于汉汉水折而少南又折而东亷水源出巴山自襃城界来合马鞍泉双泉水东北流入之
　　汉水又东迳汉中府南郑县南三里老渚河【即汉志之池水水经注之獠子水】源出米仓山合冷水河红花河北流注之又东至安家渡入城固界又稍折而东南南沙河北流注之【即水经注之盘余水】又文川水【即水经注之文水】合玉谷泉水南流注之又黑水河南流注之
　　汉水又东迳城固县南四里小沙河北流入之又东迳汉王城南项王庙北入洋县界壻水【即水经注之听水一名智乡水】自太白山来合清溪水东南流注之又东溢水河【即水经注之益水】南流注之又东小沙河东北流注之又苎溪水东南注之又东灙水【见水经注】合铁冶河【即水经注之洛谷水】南流注之
　　汉水又东迳洋县南二里又东贯溪河南流注之又东大小龙溪【即舆地纪胜之龙涓水】南流注之又东迳龙亭山蔡伦墓南酉水【见水经注】南流注之又东大沙河合东峪河东北流注之汉水又折而东北金水河【即水经注之蘧蒢水元和志之黄金水】南流注之又东北过黄金峡子午河入焉子午河发源盩厔之秦岭曰蒲河其东曰文水河
　　西曰椒溪河三水会于三河口为子午河又迳白沙铺南流入汉汉水又折而东南至渭门镇出峡入西乡界
　　汉水又东南迳西乡县东北百二十里洋河合木马河入焉　洋河【即水经注之洋水】源出星子山东北流合七十二渡水又左合捞旗河水又左合大竹河水又左合杨家河水又左合西龙溪水又右合东龙溪水又迳西乡县东与木马河合　木马河【即舆地纪胜之马源水】源出巴山东北流左合私陀河水右合左西河水又东北合□莒河水又左得三里河水又东迳西乡县南受县北之寺溪河水与洋河合又东北左受清凉川水又左受神溪河水又右受髙川水至茶溪镇入于汉汉水又东入石泉界左溪河南流注之又缯溪河北流注之又东迳白虎石饶风河自洋县之子午河分流纳蒲溪麻庄河昝家河水又左合大坝河珍珠河水东南流入于汉
　　汉水又东迳石泉县南五十步红河南流迳县东入之又东迳莲花石迟河【即水经注之直水一名池河】自镇安南流迳汉阴界又南迳县境入之汉水又折而南行大小栁溪水东流注之又东至汉阳坪入汉阴界又南富水河东北流入之又大涨河南流入之
　　汉水又东迳汉阴县南九十里屈曲东南流至马家营入紫阳界又迳汉王城南松河合閙河林本河西南流入之又东南绵鱼河合五郎白杨漆园三河之水东南流入之又东南沔峪河西南流入之又迳陈公岩折而东行至县城西南之石梁滩任河入焉任河自蜀之太平县来东北流左得王溪水又右合东西灌河水【一作权河】又左合西乡之渚河小石河水又右纳显钟沟左纳瓦房沟水流入于汉
　　汉水又东迳紫阳县城南右得龙洞沟水又右得紫阳沟水又东东西汝河合而北流入之又东东西洞河合而北流入之又东北至石门滩入兴安界大道河东北流入之又小道河东北流入之又蒿坪河自紫阳来东南流入之又东五堰河南流入之又东易家河南流入之又东岚河【见水经注】自蜀之太平界流迳平利界之化龙山合牙河水又至州境北流入之又东吉河【即水经注之急溪九域志之吉水】亦自平利界来北流入之又东月河入焉　月河【即水经注之月川月一作越】源出汉阴西之分水岭东流右受仙溪河水又左受沐浴河水又右受墩溪河水又东观音河自马蝗山南流入之又东迳汉阴县南右得板峪河水又左得池龙沟水又右得卢峪沟水又右得铁溪沟水又东钟河自瘦驴岭来合青泥河迳云门山西而南流入之又东右得龙王沟水又右得蒲溪河水又东左得田禾沟水右得花石河水又东左得双乳沟水又东南流入州境迳越岭关至恒口铺东恒河合黑水河南流入之又至秦郊铺东傅家河自王莽山来南流入之又东南至州西北入于汉
　　汉水又东迳兴安州北一里又东黄洋河自平利界来右合灌溪河月溪河水北流入之又东神滩河合琉璃沟水南流入之又东至二郎铺入洵阳界又东闾河入焉　闾河【闾一作驴即寰宇记之涧水】源出平利界之连尖山北流金河水西流注之又神河水东流注之又折而西北流与平利之冲河合　冲河【一名界溪河】源出楚之竹溪界合秋河松杉河水又左合太平河水又右合石牛河水又右合连仙河水又北流至白土营为坝河又北入洵阳境为孟家河右与闾河合又西北右受平顶河水至闾河铺入于汉
　　汉水又东迳洵阳县南百十步又东洵河入焉　洵河【即汉志之旬水】源出长安之秦岭东南流左受孝义川水又右受小任河水又右受大任河水又东南至两河关与干祐河合　干祐河【即水经注之柞水】亦出咸宁之秦岭南流右得温水河水【即长安志之蕴水】又南右得纸桥沟水又南迳镇安县东右合镇安河水【一名云盖川】又南入洵阳界合洵河洵河又东南流右纳麻坪河水又左纳冷水河水屈曲东南流迳洵阳县北又迳县东之灵岩寺南入于汉汉水又东蜀河【即水经注之淯溪水】合西岔河南流注之又东仙河自山阳来南流注之又东至鱼窝铺入白河界崩头沟水北流入之又东冷水河自楚之竹山界北流左合漫水河又左合马庄河又北右合小冷水河流注之又东麒麟沟水北流注之又东麻虎沟水北流注之又东长春涧水合洞滨涧水北流注之
　　汉水又东迳白河县北三里又东为将军石大小白石河亦自竹山界来合而东北流右合厚子河水又左得凉水涧白崖涧髙名涧水又右合红石河店子沟水又左得清风涧水流入于汉汉水又东迳纱帽山北沙沟水北流入之又东南入楚之郧西界【易氏曰漾水东流一百八十里经南郑又七十二里至城固又三百里至兴道又五百里至金州西城今兴安州即汉西城又自州至白河凡二百七十里合之得一千三百二十里】
　　西汉水【自畧阳至宁羌】
　　西汉水出西县嶓冡山南入广汉白水东南至江州入江【汉书地理志　西县今属秦州白水今属四川昭化县江州今属巴县】西汉水东南迳修城道南【在畧阳】又东南于槃头郡南【在畧阳】与浊水合又东迳武兴城南【即畧阳】又西南迳关城北【在宁羌】又西迳石亭戍【属广元界水经注】秦州上邽县嶓冡山西汉水所出经嘉陵曰嘉陵江【杜氏通典　上邽亦属今秦州】西汉水在西和县源出嶓冡山此上邽之嶓冡在今秦州【禹贡锥指】
　　按嘉陵江【即汉志之西汉水】源出秦州嶓冡山东南流【迳西和礼县成县】至畧阳县北与白水江合　白水江【即水经注之浊水】自徽县来南流合故道水　故道水【见水经注一名两当水】源出寳鸡县大散岭之阳西南流迳凤县东黄花川南流入之又安河水【即水经注之马鞍山水】自马鞍山西北流入之
　　故道水又西迳凤县北一里又西小峪河【即水经注之北川水】合秦州之红崖河水西南流入之又迳单河铺入两当界又西南野羊河自凤县之紫柏山北流合东沟河水又屈而西北流入之又西南至畧阳界与白水江合又西南青泥河南流入之又南与嘉陵江合嘉陵江【俗名犀牛江辨见畧阳县】又南横现河东南流入之
　　嘉陵江又南迳畧阳县城西八渡河【即水经注之北谷水寰宇记名黄坂水】源发三川西南流会城东之夹渠河【即水经注之东溪水】又折而西流迳县南入之又西南落索河东南流入之又西南入宁羌界黑水河合老兵河西流入之又西南迳阳平关西燕子河西流入之又广平河【见水经注】东南流入之又西南入蜀之广元界
　　丹水【自商州至商南】
　　尧有丹水之战以服南蛮【吕氏春秋】尧五十八年放子朱于丹水【竹书纪年】丹水更其南【司马相如上林赋】丹水出上雒冡岭山东至析入钧【汉书地理志】故丹城去丹水二百步【史记正义】丹水出上洛县西北冡岭山又东南过其县南又自仓野东歴莬和山又东南过商县南歴少习出武关又东南流入臼口歴其戍下又南合汋水谓之淅口【水经注　按禹贡锥指汋盖汮字之误汮与均钧并同】中宗时崔湜建言山南可引丹水通漕至商州使湜通之不就【唐书】李秀卿次第天下名水二十种以武关西水为第十五种即丹水也出丹鱼得者多夀故名东南入汉江【商州志】丹江自龙驹寨东南一里为界牌石滩又一里为黄坝滩又三里为狼窝子滩又三里为资峪口滩又一里为虾蟇口滩两岸有石如门又二里为大小鸡冠滩又二里为大小槽口滩又一里为月儿潭又十二里为张家背滩又一里为双庙子滩又八里为铁炉子滩又一里为铁牀子滩又三里为阎王碥又七里为大小毛家滩又四里为大小长滩又三里为棺材石滩又七里为湘子滩又三里为楝子树滩又六里为大小饮石滩又二里为菊花嘴又六里为桃花站又一里为手扒滩又四里为顾氏峡又四里为石碑子滩又四里为王家园滩又三里为十八盘滩又四里为三皇滩又一里为苏沟滩又二里为孤山子滩又七里为冯家园滩又六里为大小桑园滩又四里为堰口滩又三里至竹林关【自龙驹寨至此计一百二十里】又入山阳境一里为州河口与银花水合又十余里至古树扒儿滩又三里至雷家洞【自州河口至此计一十四里】又南入商南境三里为王家洞又八里为姚家站滩又七里为木巨石滩又二里为梁家湾又一里为皮鉢子滩又一里为囘囘鼻滩又六里为周家滩又六里为鸳鸯滩又二里为戴溪河又四里为红白萝卜滩又四里为香毛滩又二里为铁匠树滩又二里为竹里沟又一里为羊皮峡又七里为武关河又五里为毕家洲又五里为呀虎滩又八里为观音滩又四里为趷滩又一里为新滩又四里为瓦房滩又十四里为师婆子滩又三里为鼈滩又五里为皮狐子岭滩又四里为官渡滩又五里为黄龙尾滩又五里为徐家店滩又四里为龙虎三滩又六里为草塲滩又四里为巴东滩又五里为青泥涡又一里为黄石梁又四里为乌龙滩又四里为重盘滩又四里为猪槽滩又一里为磙子沟又五里为钓金崖又十五里为木耳滩又十里为香花沟又十里为连滩又十里为马鞍滩又四里至梳洗楼其下为不静滩又六里为乱石滩又八里为白石滩入淅川界【自雷家洞至此计二百二十里　州册　按商之龙驹寨为商舶辏集之所而自寨至豫之淅川重滩叠濑险峻多石每为舟楫患然关中乞籴楚豫由此舟运较陆运劳费甚省是亦秦民利赖之大者也故于丹江诸滩详缀于此庶有心修濬者得有所考云】按丹水源出商州西北冡岭山之息邪涧黑龙峪水自蓝田界来南流注之又东洪门河【一名韩峪川】南流注之又东南泥峪河合蒲岔沟水东北流入之又东迳熊耳山南水道河入焉　水道河【即水经注之清池水】有二源曰大荆川其西曰西荆川合而南流迳上板桥与泉水合　泉水源出州北泉村集左受大小黄川紫峪河水又左得岔口河水与荆川合又左受大小桃岔河水又左受十九河水又南流入于丹水丹水又东迳胭脂关南构峪河南流入之
　　丹水又东南迳商州南一里东溪水南流入之又东乳水入焉　乳水【即水经注之楚水魏志之南秦水】源出秦望山东流受黄柏岔水又右受军岭川水又右受上秦川水左受五峪河水又东过髙车岭南迳州南右受楚水又东北入于丹水丹水又东流峪水北流入之又张峪河北流入之又东亢峪河南流入之又东张村河南流入之又大张家河自北山分流南入之丹水折而南行又折而东龙潭水北流入之又会峪河南流入之又东迳夜村铺涝峪河分流北入之又东迳棣花铺恨峪河南流入之又洛峪河北流入之又东迳商山北四皓墓南老君河南流入之又大峪河北流入之又东南背峪河南流入之又东南迳龙驹寨南涌峪河北流入之又东南资峪河南流入之又东南铁峪河南流入之又东迳竹林关入山阳界
　　丹水又东迳山阳县东百五十里银花河自山阳之圏岭左受髙八店水又左受中村水东北流入之又东迳雷家洞入商南界又东至吕家湾武关河自州境之武关东南流入之又东清油河自雒南界来南流入之
　　丹水又东南迳商南县西四十里折而南行沐河自卢氏界来西南流迳商南县南右合寳于河又右合索峪河水流入之又南商河东流入之丹水又折而东迳梳洗楼南为不静潭又东至白石滩入豫之淅川界【丹水计经商州境三百二十里经山阳境十四里又经商南境二百二十里共五百五十四里出境】




</div>
    <div class="pagination">
<a href="陕西通志_page33.html">上一页</a><span>...</span><a href="陕西通志_page29.html">29</a><a href="陕西通志_page30.html">30</a><a href="陕西通志_page31.html">31</a><a href="陕西通志_page32.html">32</a><a href="陕西通志_page33.html">33</a><span class="current-page">34</span><a href="陕西通志_page35.html">35</a><a href="陕西通志_page36.html">36</a><a href="陕西通志_page37.html">37</a><a href="陕西通志_page38.html">38</a><a href="陕西通志_page39.html">39</a><span>...</span><a href="陕西通志_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
