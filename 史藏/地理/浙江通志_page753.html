<!DOCTYPE html>
<html>
<head>
    <meta charset="UTF-8">
    <title>浙江通志 - 第 753 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 753 页/共 787 页</h1>
    <div class="content">　　春秋絶笔瑞应在麟宋祚讫箓瑞应在人尼父泣麟先生自泣出匪其时吁嗟何及
　　文洁黄先生震
　　仰惟宗人生值宋季程朱是师今古毕记尊其所闻行其所知逢时孔艰厥徳普施
　　进士袁公镛
　　确乎其诚浩然其气通贯神明充塞天地一身成仁阖门死义孤忠竒节光昭后世
　　剡原戴先生表元
　　有宋遗老避世投闲先生頴出薰陶其间商鼎周彞古雅清竒规模后学望重当时
　　松乡任先生士元
　　纯乎先生炳乎文章讲道吴越纳交公郁郁松乡飘飘松雪出处虽殊歳寒一节
　　文清袁先生桷
　　四明文献宋斯唐虞在元宦逹惟公一防祖孙胜赏有堂有像流水髙山吁嗟絶响
　　畏斋程先生端礼
　　考亭鸣道先生有传埙倡箎和伯仲后先佐王之才希圣之学四方仰之二程出洛
　　奉川陈先生桱
　　煌煌列祖绳绳进士风节蝉聨卓冠宋史先生父子家学有传千载直笔通鉴续编
　　象山钱尚书唐
　　飞龙在天见龙在田千载际遇四方晏安辅翼斯民闲卫斯道生死以之国朝一老
　　长史桂先生彦良
　　沉雾晦防元豹藏形太阳朝升丹鳯斯鸣穷隐书堂达登上相际遇有时大儒徳行
　　忠襄金尚书忠
　　时穷则隐时通斯贵帷幄有功考终禄位居不甲第墓不穹碑生顺死安前戒后规
　　名宦赞　　　　　　　　　　【明】黄润玉越大夫文公种
　　飘飘鳬鸥五湖扁舟迟迟桑梓一剑属镂长颈乌喙隆准龙顔功名之际古今所难
　　刺史黄公晟
　　四海扰攘公奋于乡姻钱毙董城保一方梁帝唐衰纳土钱王一坏宿草百世流芳
　　知郡李公夷庚
　　郡有乡校开元之诏公在天禧定学迁庙左坛右宫弦诵沨沨英才辈出翳公之功
　　忠肃陈公瓘
　　视日不瞬知其向君乗舟莫谕知其败羣责沈有文愧不识程尊尧有集严乎辟荆
　　制置仇公愈
　　建炎兵燹城复于隍独存礼殿岿然灵光捐俸给田渐还旧贯公之徳星奎璧辉焕
　　忠定郑公清之
　　天启穆陵公与有功端平之政四方向风建节乡邦增光学校书院祀师有裨名教
　　郡守王公璡
　　国之遗老时之清臣政教两尽风俗一新富贵不淫患难奚恤神明其心始终厥徳
　　郡守郑公珞
　　仲弓之资仲由之学尧尊五美端屏四恶士安于业民乐其生颂声洋溢没世不忘
　　辞
　　懐忠堂辞【并序　　　　　　　宋】王　炎
　　顔鲁公知湖州作放生池刻碑池上其碑现存碑畔有鲁公祠堂题曰懐忠北山程公作楚辞一章刻石庑下其辞甚古然未尽事实因以辞续之辞曰
　　跂逸驾兮前修佩武符兮典州迹已陈兮徳新可敬而可慕兮几春秋意其存兮閟于万年之原谓其逝兮乃在罗浮之巅奋忠贞兮取义贯羲娥兮烂然隘尘寰兮上征挥八极兮为仙黄鹄脱骖兮素蚪停驷几弭节兮合遗命而来顾髙弁苍苍兮清苕濔濔公来游兮湖山增美游观罢兮来归有浦与河兮清泠之池鱼鸟懐生兮欣欣焉其有依银钩虿尾兮灿翠珉而陆离弦琴兮击鼔羞羔豚兮酌醑跪起以荐兮愿公燕喜公燕喜兮吾民乐康却灾沴兮蠲除不祥云来兮万祀蒸尝兮不忘
　　思媺人辞【并序　　　　　　　明】宋　濂
　　吾乡吕成公实接中原文献之传所学弗畔于孔子之道欲学孔子者必自公始公骨虽朽著书犹存古有旷百世而相感者况与公相去如此之甚近乎闻而知之必有其人托物引作媺人辞辞曰
　　惟媺人之惜嫕兮赋姱质于自然修蛾防而凝黛兮曼目转以成聨妥鬓髪而如云兮黡辅巧以承颧纎腰秀颈若鲜卑兮容都曼而体便娟寳璐萦而右绕兮桂徽堕以半偏悬明月以缀佩兮错水难而傅冠向瑶台而微歩兮意澹静以贞闲宓妃折芳馨以相遗兮复容与乎江干势翩翩其褰举兮若游龙之在渊胡人间不可以久留兮遂凌穹乎髙寒冯道纪以为御兮链天和而为飱径驱驭于阳隂兮时上下乎星辰叹予生之何晚兮不一覩于芳仪念姱嫭之鲜双兮遡廻飚而曾思歘愁悴而委惰兮气防以如炊道茍可以□之兮视万里犹门墀登岖而骋望兮正晨遡之苍凉气曀豁而訚訚兮莽山川之纵横树轮盘斜而偨虒兮薠草靃靡以相望丰狐思羣而永嘷兮文鷮慕以徐翔企精爽之不徕兮空云龙之将将蹇侘傺而望絶兮曜灵防其西藏降崇邱而临旷野兮循故辙以东归向防楯而徙倚兮境外婴而愁内滋新蟾皎以出天兮想纎美之曲眉繁星烂而成文兮懐绣帔之陆离苍灏霩落而无滓兮思玉体之弗缁拂兰袖而起歩兮复经纬乎穴庭苦鸿雁之雝雝兮厌习虫之薨薨撼户檈以悲恻兮惕黡容而弗自胜转曲牖而入堂坛兮牉独坐对乎华灯灯影摇曵而如鸟兮象中心之靡宁寒厖狺狺而竞吠兮耳恍闻于跫音疾倒屣以啓关兮飚鬭叶于枯岑缥绵绵而莫抒兮托幽寄于瑶琴声呜咽而思深兮孤鹤之鸣隂更寂寞以将阑兮斗杓旋而向东舒枕衾而就榻兮期梦寐以潜通精气注以弗释兮桥有物而衡中息纚纚以方微兮魂翕翕而上征造旬始而谒太仪兮羣灵缤其若樷氛旄溶以随猋兮鳯旍沛而婴空驭象车而乗虬节兮鞭列缺以斥丰隆豹纛熊幡聿皇以奋兮樛流纡谲郁以相防左防右卫动以弸彋兮倐胂倩浰云滃而雷舂回穴幡纚汨以芔歙兮吸嚊防率蔼以防鸿穆眇眇以前迈兮翩衯衯而弗止莽防防以无垠兮势皇皇而迆靡超氛埃而淑邮兮竟按辔乎朱陵长丽举噣以向日兮有赫氏之华文扬芒□以上猋兮粲重离之丹门炫赤玉之寳章兮列八龙之威神歘东趋于苍极兮青雕纷其并迎羣仙衎衎以方飨兮奏灵和之鳯笙四酬芬而冻歆兮晕玉色而带頳揖素威以升皓宫兮盼四极之浮浮蓐收顾余而破顔兮锡镂琼之华钩谓贞白以自守兮合左契于伊周折寒门而烛元防兮朔风飔飒以吹裘有夫元巾而擐甲兮握灵光以为驱重隂互而未啓兮肃元气之幽幽四方非不可居兮怅所思之莫余都驰两毂如飞丸兮又滔滔而遐逝灵氛告余以吉故兮子何为兮独悲若彼中天之有居兮隔人世之风雨吾将导子之一至兮庶弗愆于恒素怊恍惚以从之兮驾刚飚以径度防光炎之炘炘兮綝纚郁决而不可正视雕甍彤楹屹以上起兮浏滥惝云谲而波诡连卷欐佹沓以轧芴兮崴魁幼矗以髙峙中洞房之沕穆兮乃媺人之幽居使防姬为予通讯兮俨再拜乎堂垂防朱扉之洞开兮移玉趾之委蛇珠明玉洁不足以为喻兮光照耀乎东西吐芳辞以若兰兮意勤勤而告余曰皇降灵兮昭质弗沬毋染尔秽兮昧厥施纫药襦兮曵斾结蕙纕兮张椒帏勺桂浆兮咽荪麋索胡绳兮畦揭车集众芳以远蒸兮羗郁郁而斐斐余俯首而敬听兮书鞶绅以自规海色动而报曙兮陶去幽而开寤虽嘉辞之盈耳兮邈若人其何处遂扪膺以沉思兮顝独处而缭戾也诚因言以防心兮将神交于千载也亘天地而无初终兮惟我民之秉彞道敷于上下兮必有人而系之往者固不可作兮幸方册之昭如日参验于厥躬兮若面命而耳提跛鼈之媻姗兮固难齐于六骥能孳孳而弗怠兮亦千里之可至余虽质□而力单兮敢不沾沾而奋厉带钩矩而佩衡兮撤蔀防而袪罻期有形以必践兮始俯仰其无愧纵不得媺人以与之游兮又何异同功而并世
　　青山辞　　　　　　　　　　【明】宋　濂
　　青山崔崔白云溶溶我疑其中仙人所宫风马云舆霓旌羽幢游行太空翩然相从望而不见使我心冲我本金华牧羊之童口颂蘂笈有声如钟震撼岩壑无碍不通谪居下土黄尘蒙蒙五色之文布满西东秋髙露清陟彼危峰呼吸元气精神内融啸傲万物后天而终
　　杂著
　　五泄山水志　　　　　　　　【明】宋　濂
　　五泄山在婺杭越三州境上北距富春南据勾吴东接浦阳其山水最号竒峭齐谢元卿常以采药深入其中而宋刁景纯吴处厚亦颇游焉自西坑岭入过遇龙桥北行二十步始入西潭前横一溪水甚寒履之如氷由溪而前径小潭傍有嶕石突起大瓮斜覆乃扪石而登一失足輙堕又行二里所地稍旷怪石四瞰峰峦环列献状其纹萦萦然神工鬼斧所雕刻者山多猴游人或恐之撒石乱下如雨又前行半里所泉自石窦中出浏浏作声若琴若笙竽泉西流滙为小洼莹澈澄毫髪不隐鯈鱼数尾洋洋往来如行琉璃瓶中见人至潜去洼左大树离立极怪伟倒影入水中如画又前行五十步大石阏道相传有岩角肖鹰喙忽夜大雷雨喙崩下声闻二十里又行三十步榛篠成林翠光浮映衣袂成碧色山虫崖虺奔绕后先瞬目失所在至此则气象隂幽絶不人世如升蓬峤坐水晶宫生平烟火气消尽又自山腰縁葛而前竹箨覆地积厚动足輙仆又过十步许抵小潭小潭上曰西潭流水倾沬成白帘濶可七八尺冉冉下注滑而无声两旁石崖峭立苔蚀藓晕时有水珠毵毵滴下歳旱乡民祷龙于此遇祷时或涌取蜥蜴入瓶盂中持以归多验自遇龙桥至此约可五六里皆蛇盘磬折路行若穷又复轩豁其中胜致难得具述或言潭上有石河从石河至三台塔人迹罕至莫详也寻径路而出斜迤而东过香炉峰峭拔上有石香炉故名香炉北有峰圆而童名鉢盂峰或曰肖东瓯雁荡又名雁荡峰遵雁荡而南时有白云覆于谷者曰雪峰屹如人立者名玉女峰嶃嶃势欲柱天者名天柱峰其他诸峰星聨肺附登名图籍者盖七十有二焉复从崖东折度略彴趋三学士院院唐灵黙禅师道塲师常防龙于此遗迹尚存由院北深入又百余步至东潭潭上飞瀑可二十丈怒暴倒击崖窍中若运万斛雪从天掷下白光闪闪夺人目睛至潭底輙复逆上有声如辊雷人笑语咫尺不能辨犹闻瓮中声居人云毎天风一号四山林木震撼欲折黑云下罩杳不知昏晓歳多祷龙者其多验如西潭复北折而西泝潭之源登响铁岭度紫阆山村人多舎篁苇间有平臯数百亩可耕溉傍沿石河又行一里所地名石鼓足顿之咚咚然越十步至第一潭潭如井睨之正黑投以小石锵若佩环又越十余步至第二潭圆如锜釜面广而底敞大水驱乱石聚其内迨满复泄去潭下石壁百余尺险不可寘足从其右悬藤坠下至第三潭潭甚深以线缒之下不见底其形方狭而长天向隂常有云气从中起疑有蛟龙潜其下人恒以幽悄为病第四潭咸不敢往或有以绹围腰系巨杙俯崖而瞰潭左右皆枫木其形大槩如第二潭而广袤倍之侧有晋刘龙子墓相传龙子常钓于潭得骊珠吞之化龙飞去后人为垒石作塜或曰龙子之母焉世远不可辨又其下至第五潭即东潭因其水五级故名之为五泄云噫造物之委形山水者其竒峭有是哉
　　问士对　　　　　　　　【三国吴】朱　育
　　孙亮时有山隂朱育少好竒字凡所特达依体象造作异字千名以上仕郡门下书佐太守濮阳兴正旦宴见掾吏言次问太守昔闻朱颍川问士于郑召公韩吴郡问士于刘圣博王景兴问士于虞仲翔尝见郑刘二荅而未覩仲翔对也钦闻国贤思睹盛美有日矣书佐宁识之乎育对曰往过习之昔初平末年王府君以渊妙之才超迁临郡思贤嘉善乐采名俊问功曹虞翻曰闻玉出昆山珠生南海远方异域各生珍寳且曾闻士人叹美贵邦旧多英俊徒以远于京畿含香未越耳功曹雅好博古寜识其人耶翻对曰夫会稽上应牵牛之宿下当少阳之位东渐巨海西通五湖南畅无垠北渚浙江南山攸居实为州镇昔禹会羣臣因以命之山有金木鸟兽之殷水有鱼盐珠蚌之饶海岳精液善生俊异是以忠臣系踵孝子连闾下及贤女靡不育焉王府君笑曰地势然矣士女之名可悉闻乎翻对曰不敢及远略言其近者耳往者孝子句章董黯尽心色养丧致其哀单身林野鸟兽归懐怨亲之辱白日报讐海内闻名昭然光着太中大夫山隂陈嚣渔则化盗居则让邻感侵退藩遂成义里摄养军妪行足厉俗自扬子云等上书荐之粲然传世太尉山隂郑公清亮质直不畏强御鲁相山隂钟离意禀殊特之姿孝家忠朝宰县相国所在遗惠故取养有君子之谟鲁国有丹书之信及陈宫费齐皆上契天心功德治状记在汉籍有道山隂赵曅徴士上虞王充各洪才渊懿学究道源著书垂藻络绎百篇释经传之宿疑解当世之槃结或上穷隂阳之奥秘下据人情之归极交趾刺史上虞綦母俊拔济一郡让爵土之封决曹掾上虞孟英三世死义主簿句章梁宏功曹史余姚驷勲主簿句章郑云皆敦终始之义引罪免居问卜督盗贼余姚伍隆□□侯主簿任光章安小吏黄他身当白刃济君于难扬州从事句章王修委身授命垂声来世河内太守上虞魏少英遭世屯蹇忘家忧国列在八俊为世英彦尚书乌伤杨乔桓帝妻以公主辞疾不纳近故太尉上虞朱公天姿聪亮钦明神武防无失谟征无遗虑是以天下义兵思以为首上虞女子曹娥父溺江流投水而死立石碑纪炳然着显王府君曰是既然矣颍川有巢许之逸轨吴有太伯之三让贵郡虽士人纷纭于此足矣翻对曰故先言其近者耳若乃引上世之事及抗节之士亦有其人昔越王翳让位逃于巫山之穴越人薰而出之斯非太伯之俦耶且太伯外来之君非其地人也若以外来者言之则大禹亦廵于此而葬之矣鄞大里黄公洁已暴秦之世髙祖即阼不能一致惠帝恭让出则济难徴士余姚严遵王莽数聘抗节不行光武中兴然后俯就矫手不拜志陵云日皆着于传籍较然彰明岂如巢许流俗遗谭不见经传者哉王府君笑曰善哉话言也贤矣非君不着太守未之前闻也濮阳府君曰御史所云既闻其人亚斯已下书佐宁识之乎育曰瞻仰景行敢不识之近者太守上虞陈业洁身清行志懐霜雪贞亮之信同操栁下遭汉中微委官弃禄遁迹黟歙以求其志髙邈妙踪天下所闻故桓文遗之尺牍之书比竟三髙其聪明大略忠直蹇谔则侍御史余姚虞翻偏将军乌伤骆统其渊懿纯德则太子少傅山隂阚泽学通行茂作帝师儒其雄姿武毅立功当世则后将军贺齐勲成绩着其探极秘术言合神明则太史令上虞吴范其文章之事立言粲盛则御史中丞句章任爽鄱阳太守章安虞翔各驰文檄曅若春荣处士邓卢叙弟犯公宪自杀乞代吴宁斯敦山隂祁庚上虞樊正咸代父死罪其女则松阳栁朱永宁瞿素或一醮守节丧身不顾或遭宼刼贼死不行皆近世之事尚在耳目府君曰皆海内之英也吾闻秦始皇二十五年以吴越地为防稽郡治吴汉封诸侯王以何年复为郡而分治于此育对曰刘贾为荆王贾为英布所杀又以刘濞为吴王景帝四年濞反诛乃复为郡治于吴元鼎五年除东越因以其地为冶并属于此而立东部都尉后徙章安阳朔元年又徙治鄞或有冦害复徙句章到永建四年刘府君上书浙江之北以为吴郡会稽还治山隂自永建四年歳在己巳以至今年积百二十九歳府君称善是歳吴之太平三年歳在丁丑
　　越问【有序　　　　　　　　　宋】孙　因
　　庄舄越人也仕楚而为越吟夏统越士也入洛而为越唱越俗之好吟咏其来尚矣亦闻有大述作者乎兰亭有序修禊事也金庭刻铭爱轻举也康乐山居之赋陶性情也微之妙宅之诗写物景也若是者谓之大述作可乎曰未也若昔河东栁先生荟萃二河之遗事网罗千古之异闻作为晋问以昭来世斯文也可谓大述作矣先生晋人也居晋土习晋事为晋问职也晋有尧之遗风不可以有加矣居乎越者亦知越之事可与晋方驾乎晋尧都也越舜禹之邦也古有三圣人越兼其二焉加以种蠡之所经营王谢之所栖隐司马迁李太白杜少陵之所游览以至国朝诸名贤之所流咏班班可考而大述作未闻也惟绍兴间状元王公以幕府元僚援笔作赋捜竒抉异雄丽卓伟杂用二京三都晋问体盖自有会稽以来之大述作也然尝熟复详绎其间犹未能无遗恨焉何者越之四封最为广袤南逾句无北畍御儿东至于鄞西尽姑蔑至后汉时提封尚数千里今之越虽非昔之越然都督一道封疆犹不为狭而斯赋所録止及境内之山川此其遗恨一也会稽土地所宜以金锡竹箭为称首职方氏九牧之贡莫先焉盖金锡竹箭戎备所资非其他一草一木比正当表而出之而是赋所述乃杂举夫秔秫桑蚕枫松桐梓鸡头鸭脚马乳鳬茨木兰防榴园蔬木菌之属他郡独无之乎此其遗恨二也并海鱼盐之饶东南大计仰焉栁河东晋问于鱼盐二物各为专条以侈其富饶铺张扬厉无虑数百字彼三河所出尚未敌海藏之什一也兹赋一语及之往往纤悉于赤鳝黄颡之族而阙略于纵壑之巨鳞捜罗乎余粮石英之品而简弃夫积雪之寳盐此其遗恨三也绍兴之初翠华廵幸驻鸣跸者弥年实履舜禹之故迹陞州为府冠以纪元且尝就行殿举大享礼中兴之业于此乎济可谓是邦旷絶之盛典而兹赋俱不之及此其遗恨四也然自有越以来所谓大述作者独此一赋而已王公作赋后五十七年有书生孙因自句章徙余姚逍遥鹿亭樊榭间处越土为越民饱越饭酌越水毎欲补越絶之所未载广越赋之所未备而未能也又九年帅宪新安汪公衣绣衣持玉节森画防载朱幡临制七郡四十二县台府多暇百废俱兴轮奂恢闳山川改观鲰生幸觌盛事窃谓越为大都会公有大规模以其大学问大力量寓于大建立大设施中兴百年所未覩也独无大述作可乎宗工钜儒之记述骚人过客之题咏金石震耀黼绣周张韶鸣濩应宫唱吕和所谓述作亦一时之盛矣使张平子左太冲栁河东诸人见之将曰此大规模也谈何容易他郡小小创置裁革则伐石为一记濡墨为一诗足矣独施之越则不可越舜禹之邦也牧是邦者舜禹之臣也而可易言之乎愚不敏成越问一篇厘为一十五章凡三千九百五十字借楚辞体而去其羌谇謇侘之声仿晋问意而削其诘屈赘牙之制非足以发扬会稽之盛庶几附郡志之末云
　　典午氏之盛时兮余鼻祖曰子荆谋乐郊以隐居兮飏潄石之清名有闻孙曰承公兮尝令鄞与余姚爱会稽之山水兮爰徙家于兹城当永和之九年兮惠风畅夫春莫偕王谢之诸公兮会修禊于兰亭赋临流之五言兮寄幽寻之逸兴泛回沼倚修竹兮松风落而泠泠维兴公尤好事兮作流觞之后序助逸少之髙致兮齐芳誉于难兄既乃登陆而游兮歴天台与四明潄飞瀑于笔端兮遗掷地之金声余自句章而徙姚兮倐绵歴乎十稔慨风流之浸邈兮幸犹为夫越氓掬清泉之潺湲兮友过云之溶泄访樊榭之杳霭兮栖石牕之珑玲客有过余兮谓余博览而好古世为越人兮胡不志夫越之风土余谢不能兮伛余指而缕数前有灵符之记兮后有龄之赋嗟彼皆已为陈迹兮时亦随夫所遇傥含毫而不断兮将羞余之鼻祖【右篇引】
　　九州皆有山镇兮职方氏独先会稽射祥光于斗分兮占星纪于天倪牵牛炳其初躔兮届须女之七度少阳当其正位兮为万物之洁齐南控引乎闽粤兮北连亘乎钜海日出扶桑之隅兮风行浙河之西八山蜿其中蟠兮罗千嵒以为障三江滙而旁注兮渺万壑以为谿洞天防岈以连云兮俯九垠其如芥洪涛沸渭以拍天兮轰三军之鼓鼙宅卧龙之岧嶤兮蠡城屹其环绕带平湖之浩防兮云镜铸而天低辟陵门而四逹兮八风飒其递至飞翼楼而舞空兮天门沈其可梯提封方数千里兮运瓯吴于掌上七郡四十余县兮归中权之总提兹古今之大都会兮为九牧之冠冕谅天地之设险兮他郡宁得而攀跻客曰伟哉山川之信美兮其无慊然吾闻固国兮不以山谿之险【右封疆】
　　观地之所宜兮惟金锡之最良贡品肇于有姒兮暨苍姬而加详虽歴代之所珍兮凛英气其犹秘欧冶子之神竒兮爰采取而链淬剖赤堇而出锡兮山色变而无云涸若耶之铜液兮俯不见夫潜鳞铸岭岌其插天兮冶井浸而寒冽前丰隆为击橐兮后雨师为洒尘发铜牛之藏屑兮赭林麓以炊炭弃右冶之余滓兮草木为之焦烂炎烟涨乎铜孤兮寒光浮乎链塘越砥妥其敛锷兮铸浦沸其若汤合众灵而成器兮为寳劒凡有五曰湛卢与巨阙兮盖珍名之最着既属之善相之薛烛兮复谋之南林之处女水试则断蛟螭兮陆用而剸犀虎扫枪使澌灭兮伏蚩尤使奔怖岂吴钩之敢抗兮非燕函之能御客曰伟哉利器兮诚为越国之珍斯剑客之喜谈兮非文种之愿闻【右金锡】
　　维苗山之竹箭兮禀劲气于乾坤实东南之美材兮声价等乎瑶琨良工相夫隂阳兮加利镞以为矢习国人于射渎兮震电激而星奔挟之以六千之君子兮从之以八千之子弟可以偿方张之阖闾兮走善射之楼烦彼羣仙之会聚兮亦以射而为乐登石室之射堂兮射东峯而的白丁令威为拾箭兮山上下以求索获遗镞于樵夫兮偿以樵风之南北客曰异哉斯事兮诚振古之怪竒然越人之弯弓兮则谈笑而道之【右竹箭】百川会同沧海兮浩不知夫津涯吐云涛以澜汗兮沃日御而渺弥藏臣灵之赑屭兮见天吴之惚恍戴五山之嶪峩兮涵百怪之陆离巨鱼出没其中兮不知其几千里鼓浪沫以成雾兮嘘云气以成霓任公子之投竿而钓兮五十犗以为饵阅期年而得鱼兮牵巨钩而下之鬐鬛怒而刺天兮白波涌而山立膏流溢而为渊兮颅骨积而成坻自浙水以东兮无不餍若鱼之肉彼赤鳝黄颡何足数兮又况梅鱼与桃鲻维天地之寳藏兮有煑海之鹾盐曝曜灵以摝沙兮浮莲的以试卤编筼筜以为槃兮处烈熖而不灼霜鈆倐其凝沍兮雪花飒其的皪兹海若之不爱寳兮丰功被乎天下抑造化之自然兮讵人为之力假客曰富哉鱼盐兮此越国之寳也是特以利言兮吾愿闻其上者【右鱼盐】
　　越人生长泽国兮其操舟也若神有习流之二千兮以沼吴而防勲寻笠泽以潜涉兮北渡淮而盟会擅航乌之长技兮水犀为之逡巡浮海救东瓯兮有握节之严助治船习水战兮荣衣锦于买臣渡浙江而誓众兮会稽之内史率水棹以拒战兮凌江之将军坐大船若山兮公苗山隂之杰泛波袭番禺兮季髙永兴之人想万艘之并进兮纷青龙与赤雀风帆倐忽千里兮驾巨浪如飞云今竞渡其遗俗兮习便駊以防疾观者动心骇目兮相杂袭如鱼鳞客曰盛哉舟楫兮他郡孰加于越然同济或不同心兮请置此而新其説【右舟楫】
　　扬州之种宜稻兮越土最其所宜稬种居其十六兮又稻品之最竒自海上以漂来兮伊仙公之遗育别黄籼与金钗兮紫珠贯而累累酒人取以为酿兮辨五齐以致用湑镜流之香洁兮贮秘色之新瓮助知章之髙兴兮眼花眠乎水底侑谢傅之雅游兮陶丹俯而哦诗集羣贤以觞咏兮浮罚觥乎子敬指鸣蛙为鼔吹兮畅独酌于稚珪斯越酒之醖借兮非宜城中山之比矧投醪之醇徳兮能使勇气百倍于熊罴客曰防哉越酿兮固越俗之所怡然自征之法行兮安得薛戎而蠲之【右越酿】
　　日铸山之英气兮既发越于镆耶地灵泄而不尽兮复薰蒸于草芽虽名出之最晚兮为江南之第一视紫笋若奴台兮又何论乎石花维瑞龙之为品兮与此山以相亚意山脉之贯通兮仙种同乎一家汲西岩之清泉兮松风生乎石鼎滋芳液于灵襟兮沆瀣集乎齿牙欧公録之归田兮苏仙流诸佳咏伯玉注于诗版兮文正赏其甘华至雁塔与花隖兮固郡志之所载若余姚之瀑布兮尤茶经之所夸嗟陆羽之不逢兮宜鉴味之絶少世方贵夫建茗兮孰有知夫越茶客曰世非不知兮顾茗禁之已苛亦幸其不尽知兮姑舎是而言他【右越茶】
　　繄剡藤之为纸兮品居上者有三盖篠簜之变化兮非藤楮之可参在晋而名侧理兮储郡库以九万曰姚黄今最显兮防诗翁之赏谈加越石以万杵兮光色透于金版近不数夫杭由兮远孰称夫池茧半山爱其短样兮东坡嗜夫竹展薛君封以千戸兮元章用司笔砚数其徳有五兮以缜滑而为首发墨养笔锋兮性不蠧而耐久惜昌黎之未见兮姓先生而为楮使元舆之及知兮又何悲剡藤之有客曰媺哉越纸兮有大造于斯文然世方好楮而玉兮又乌知乎此君【右越纸】
　　阳明太元之天兮乃羣仙之所游有金堂与玉室兮挹方丈与瀛洲伯经得道泉兮乘云气于木杪仙公韬光丹井兮发函书于船头骑青骡以入市兮蓟子训之卖药切鲻鱼以作鲙兮介元则之垂钩景寄迹钓槎兮隐吏栖于梅市广信驾龙白日兮羽人萃于丹邱撷芝草以为侣兮左元放之金液餐桂屑而饮水兮范少伯之扁舟炼日精以回形兮虞翁色若婴孺位上清而标籍兮思元迹混俗流严青能服石髓兮终断谷而轻举伯阳炼成神丹兮虽蜕形而不留御天风而上征兮与日月以齐夀皆地胜之所招兮举尘寰而少仇客曰神仙信有兮特秘怪而难求吾闻越多隐君子兮试详言而旁捜【右神仙】
　　谢隐士当少微兮精神见乎天文严子陵应客星兮光芒动夫至尊居剡下以髙洁兮戴安道之父子游嵩岳以偕隐兮孔述睿之弟昆郤米饷而不受兮朱百年之夫妇爱肥遯以就闲兮阮万龄之祖孙闭蓬戸以观书兮淳之栖于□岫轻白璧而不盼兮景齐隐于日门扣药船而引声兮歌竞传于仲御渔镜湖以赋诗兮岛尚号于方干黄公列乎四皓兮成定储之羽翼康侪于七贤兮着养生之至言王子猷咏招隐兮爱山隂之竹种谢灵运赋山居兮采地黄与溪荪着貂裘坐岩石兮之志不在钓袘豹席与防屩兮志和岂羡夫回轩彼皆不事王侯以髙尚而辟世亦地气之所钟兮多秀水与名山客曰士各有志兮斯固古之逸民夫何欲洁其身兮弗念君臣之大伦【右隐逸】
　　昔勾践兮思报吴问国政兮五大夫辟田野兮实仓府访疾苦兮字幼孤抱冰兮握火置胆兮坐卧采蕺兮与葛侧席兮阖左觞酒豆肉兮必均其施乐不尽声兮食不致味鸷鸟匿形兮逾二十祀吴无稻蟹兮越有地利一朝兴师兮三战得志姑苏既墟兮横行淮泗伯东诸侯兮贺贡毕致赫然隽功兮又何可议客曰异哉兮彼长颈而乌喙如其可与共乐兮何鸱夷之远避【右勾践】帝舜生于姚邱兮地近夷而居东母握登感天瑞兮漾祥光于大虹歴山其所耕稼兮陶渔皆有遗迹二女防于妫汭兮百官备而景从大禹廵于鬴山兮会羣臣而计功执玉帛者万国兮戮后至之防风托菲饮以名泉兮凿了溪而宅工发金简于不匮兮藏秘图于山中望邑名夫虞姚兮山灵防夫禹穴俨庙貌于千古兮遗化被于无穷繄帝王之所在兮宜风俗之近古习孝悌与勤俭兮亦好逊而尚忠客曰于戏大哉兮又何可以比隆然有为者亦若是兮岂无与舜禹之事同【右舜禹】维六飞之南渡兮潢涛江以东歴后舜禹三千年兮履舜禹之遗迹驻翠跸以弥年兮因改元而颁诏爰陞州为府兮冠绍兴之大号举大享之上仪兮即行阙而蒇祀视总章与重屋兮亦庶几其遗意登堂而望稽岭兮懐克勤之令德留建炎之御制兮彰复古之素志采上虞之囊封兮终然法乎舜禅山郁葱以蜿蜒兮钟禹陵之佳气御香四时来下兮道冠盖以相望拱觚棱于云阙兮俨威顔而天咫繄百年之父老兮及亲逢乎盛事想天民之视阜兮与虞夏而同治客曰幸游舜禹之邦兮复逢舜禹之君然傥无舜禹之臣兮孰能牧舜禹之民【右驻跸】
　　自大驾之西幸兮府遂为于近藩赐行殿为府治兮暨择牧之惟艰张毘陵首当是选兮实股肱之旧弼仍土阶之素规兮因旧宇以为安朱忠靖继剖符兮屹具瞻于岩石赵忠简亦相望兮凛清风而独寒忠定王之来镇兮当乾道之四禩捐帑以置义租兮辟宫而祠先贤谅棠隂之蔽芾兮思召伯其如憇宜大封于是邦兮良天道之好还后五十余年兮谁俨美以增饰维我新安公兮骛逸驾而独攀剖滞讼如澌流兮召雨旸如应响使百城俱案堵兮令沧海无惊澜立吏瞻于秋霜兮洽民气于春泽出干将于寳匣兮照沆瀣于铜盘圜扉鞠为茂草兮麦岐蔼其连秀令修戸庭之内兮民乐湖山之间既修政而人悦兮文书省于幙府新百废以具兴兮耸轮奂之伟观八邑不知有役兮一道不知有费若天造而神设兮岂民力之或烦化榛莽为宏丽兮敞隘蔽为爽垲草蠧桡而雄叠兮易朽腐而垩丹兹栋隆之规模兮特于此乎小试非成毁之相仍兮数循环而无端镇越岿乎中踞兮修廊翼其旁拱何独敛夫散气兮所以重夫中权巨扁揭乎云霄兮钩画粲乎星斗山灵为之呵防兮珍光赫而属天前方台之月华兮后蓬莱之云气左燕春之凝香兮右清白之寒泉绕层城以拂云兮开屏障于四面卧林影于云壑兮栖山光乎二轩吸平湖于酒杯兮浮翠峰于茗椀送归鸿于天外兮数飞鸥于海门动秋声之摵摵兮泊晴岚之蔼蔼饯崦嵫之夕照兮賔旸谷之朝暾上越王之危台兮诵唐人之杰句鹧鸪飞而地迥兮晴烟渺而天寛飞盖游乎清夜兮羃轻烟之素练棹歌发乎中沚兮浴明月于金盆丽谯涌乎青防兮角声起而寥亮佳山蔚其照眼兮洗万里之隂雰新隄平而拟掌兮沸行歌以载路漕渠濬而举锸兮鼓千艘而骈阗雄威扁营叠创兮雷欢声于虎泮宫修贡闱辟兮遂飞跃于鱼鸢台府焕而一新兮岩壑为之改观他人视之拱手兮公谈笑而不难既游刃之有余兮复善刀而藏用寂然若无所营兮湛中襟而靖渊炷炉香而读易兮悟至理于泰否托寄轩之柱刻兮等蘧庐于乾坤上方蒇事明庭兮将入扈于豹尾如旄倪之借留兮纷截镫以攀辕繄郢曲之寡和兮信萧规之难继民愿公无遽归兮帝谓吾今召环虽卿月之暂驻兮幸临照夫越土恐使星之迁次兮迫泰阶之魁躔推治越之道治天下兮固我公之余事然越人爱公如慈父母兮愿托歌而永传客乃敛袵肃容兮屏气弗敢复言孙子于是浓墨大字兮终夫越问之篇【右良牧】
　　读单锷水利书　　　　　　　【明】徐献忠
　　献忠读此书知东南水利莫详于此今昔虽有少殊而源委蓄泄之大势固犹同也今世吴江隄岸日益堙塞视锷建议之时又不知其几何矣疏凿之功既不能复举则湖州泄水之利自有不容以不讲者夫溧阳五堰西受髙淳宣城引入九阳江诸湖之水东注震泽此单锷所谓上源之患也明初凿诸溧水石河递引而北注而于五堰筑成坚坝似乎太湖之患可泄矣然太湖之源实出于天目及宜兴以西诸山方春夏水发之时洪流奔放悉注太湖五堰之害虽息而湖州之害固不可免也今吴江隄岸既不可复凿岂可不思其泄注之故哉湖州运河东抵平望几一百二十里太湖之水半泄其间自运河以南诸溪港会同北流余不诸溪及运河之水一派皆南出于石门一派出于皁林一派由岩墓东南出诸嘉兴一派东出王江泾一派出平望其间港经泄之处为民间所占日渐狭小而上源诸漾积受洪流之处渐至填塞为芦埂围筑为藕荡者又不知其几也是可不为厉禁以防阏闭之患哉大抵歳多南风则水患多在姑苏歳多北风则水患多在吴兴此又分别所加之患也防患之道自宜周详故宋乾道二年诏漕臣王炎相视开掘浙西世家新围草荡菱藕诸陂及岸际围筑耕种者所至令守倅县令同共措置淳熙三年御史傅淇言近臣奏诸围田堙塞水道之害务在禁止此乃拔本塞源之要术然豪右之家未有无所凭依而肆意围筑者闻浙西诸县江湖草荡计亩纳钱利其所入给据付之望条约诸县毋得给据与官民戸兹皆前朝防患之道及今禁约犹可消灭未来之患若视为末务等于故常而不加之意则吴兴他日之患更有不可胜言者矣夫吴兴水利更与苏松不同苏松有海潮淤塞之患不尽出于人为吴兴本无此患惟禁絶有力者围筑之患足矣有为民之仁念者幸加意于此
　　评宋戸部尚书梅执礼　　　　【明】宋　濂
　　自宣和至靖康十年之间梅氏一门杀身狥义者二人彼岂甘以颈血溅地哉苐以君上决不可背名教决不可负纲常决不可亏忠义一激虽泰山之高不见其形雷霆之鸣不闻其声刀锯在前不觉其惨鼎镬在后不知其酷必得死然后为安也今去数百载忠刚之气塞乎天地之间凛然如生非烈丈夫能如是乎使当时屈膝受辱以保首领受贱恶虽生百年何益也贾谊有言守圉扞敌之臣诚死城郭封疆梅溶以之法度之臣诚死社稷执礼以之
　　张玉田归杭疏　　　　　　　【元】袁　桷
　　采药神山悟朱顔之今昨呼猿灵鹫劳清梦之去来要当青鞵布袜徒歩径归谁信黄绢色丝空言何补防笛恨边云惨淡坐窗惜江月凄凉落叶孤尊无复金貂之慷慨古梅千槛空懐玉照之风流食肉之相已非觧牛之技焉用焦桐未遇断木自慙风月江湖肯后当时之置驿交游全石定先桑子之裹粮鄙骑驴灞上之寒遂跨鹤扬州之愿膝行而谢稇载以归灯火话平生慰老弟兄之白髪诗书娱晩歳还名祖父之青毡恩极无言情陈有腼



　　浙江通志卷二百六十八
<史部,地理类,都会郡县之属,浙江通志>
　　钦定四库全书
　　浙江通志卷二百六十九
　　艺文【十一】
　　赋【上】
　　观涛赋　　　　　　　　　　【晋】顾凯之
　　临浙江以北眷壮沧海之洪流水无涯而合岸山孤映而若浮既藏珍而纳景且激波而扬涛其中则有瑚明月石帆瑶瑛雕鳞采介特种奇名摧峦填壑倾堆渐隅岑有积螺岭有悬鱼模兹涛之为体亦崇广而宏峻形无常而叅神斯必来以知信势刚陵以周威质柔弱以协顺
　　修心赋【并序　　　　　　　　梁】江　总
　　太清四年秋七月避地于防稽龙华寺此伽蓝者余六世祖宋尚书右仆射州陵侯元嘉二十四年之所构也侯之王父晋护军彪昔涖此邦卜居山隂都泗里贻厥子孙有终焉之志寺域即宅之旧基左江右湖靣山背壑东西陵跨南北纡萦聊与苦节名僧同销日月晓修经戒夕览图书寝处风云冯栖水月不意华戎莫辨朝市倾沦以此伤情固可知已啜泣濡翰岂摅郁结庶后生君子悯余此槩焉
　　嘉南斗之分次肇东越之灵秘表桧风于寒什着镇山于周纪蕴大禹之金书镌暴秦之石字太史来而探穴钟离去而开笥信竹箭之为珍何碔砆之空寘奉盛德之鸿祀寓安禅之古寺实豫章之旧圃成黄金之胜地遂寂黙之幽心若镜心之逺寻面层阜之超忽迩平湖之迥深山条偃蹇水叶侵淫挂猿朝落饥鼯夜唫果丛药苑□溪橘林捎云拂日结暗生隂保自然之雅趣鄙人间之荒杂望岛屿之邅回面江源之重沓泛流月之夜迥曳光烟之晓匝风引蜩而嘶噪雨鸣林而修飒鸟稍狎而知来云无情而自合尔廼埜开灵塔地筑禅居喜园超滞乐树扶疎经行借草宴坐临渠持戒振锡庇影甘疏坚固之林可喻寂灭之场蹔如异曲终而悲起非木落而愁予岂降志而辱身不露才而扬己重风雨之掩蔼倦鸡鸣之聒耳幸避地而扄栖冯调御之遗旨析四辨之微言悟三乗之妙理遗十纒之系缚袪五惑之尘滓久遗荣于势利庶忘累于妻子感意气于畴昔寄知音于来禩何逺客之可悲私自怜其何已
　　防稽风俗赋【并序　　　　　　宋】王十朋
　　昔司马相如作上林赋设子虚乌有先生亡是公三人相答难子虚虚言也乌有先生者乌有是事也亡是公者亡是人也故其词多夸而其事不实如卢橘黄甘之盖上林所无者犹庄生之寓言也余赋防稽虽文采不足以拟相如之万一然事皆实录故欲设为子真无妄先生有君问答之辞子真者诚言也无妄者不虚也有君者有是事也以反相如之説焉
　　今有客过越自称子真介于无妄先生贽见于有君谒入乃膝而前曰闻有君之名雅矣今幸际顔色接话言仆輙有请君其听焉君世家于越以风流自命业传湘素才播歌咏越之山川人物古今风俗载在君腹愿闻其畧可乎有君乃敛袵肃容谢曰唯唯客姑坐焉吾以语尔越于九域分曰扬州仰瞻天文度当斗牛在辰为丑自夏而侯郡于秦汉霸于春秋州于隋而使于唐公有素而王有镠因种山而中宅廓蠡城而外周龙楼翼而干峙石窦伏而巽流法天门兮地户惟昆仑兮是侔实东南之大府号天下之无其山则郁郁苍苍岩岩嵬嵬磅礴蜿蟺崷崪崥崹若骞若犇若阖若闿或凸或凹或□或或断而聨或昻而低虎卧蹲龙盘鳯回舒为屏障峙为楼台掩映江湖明灭云霓八山中藏千峯周回彭鲍名存蛾马迹迷钜者南镇是为防稽洞曰阳明羣仙所栖石如张石帆如扬石篑如藏石鹞如翔石壁匪泥石瓮匪携香炉白烟天柱可梯韫玉有笥降仙有台禹穴窅而回深葛岩蜚而自来射堂丰凶之的宛委日月之珪应天上之玉衡直海中之蓬莱至若嵊山岿其东嵞山屹其西阜至繇蜀来自齐梅山乃隐吏之窟苎萝盖西子之闺五泄争奇于雁荡四明竞秀于天台五云中令之故居十峯昙翼之招提故越为之首兮剡为之面兮沃洲天姥眉兮目兮金庭铜柏仙子宅兮南明嵌崆寳相涌兮南岩嵳峩海迹古兮陟秦望而望秦兮登洛思而思洛兮采葛食蕺敬吊前王兮修竹茂林缅想陈迹兮连山如珠秦皇之所驱兮压山如玦亚夫之所割兮北干隐兮明月在东山卧兮白云迷少微寂兮幽鸟怨太白空兮埜猿啼其水则浩淼澄散漫萦迂涨焉而天风焉而波净焉如练莹焉如磨溢而为江潴而为湖为沼为沚为潢为污滙为陂泽疏为沟渠而田畴淤而泥涂生我稻溉我果蔬集有鳬雁戱有鱼实有菱芡香有芙渠鹘舟如击马檝如驱船龙夭矫桥兽睢盱堰限江河津通漕输航瓯舶闽浮鄞达吴浪桨风防千艘万舻大武挽繂五丁噪呼榜人奏功千里须臾境絶利博莫如鉴湖有八百里之回环灌九千顷之膏腴浮贺监之家浸允常之都人在鉴中舟行画图五月清凉人间所无有菱歌兮声峭有莲女兮貎都日出兮烟销渔郎兮笑嘑东泛曹江哀彼孝娥西观惊涛吊夫子胥槩浦思夫槩之封翁洲访偃王之庐箪醪投兮沼吴国扁舟去兮变陶朱鼓樵风兮游若耶兴雪櫂兮寻隐居禊事修兮觞兰渚陶泓沐兮池戒珠了溪凿兮禹功毕刑塘筑兮长人诛酌菲泉兮怀古饮清白兮自娱其物则有鱼盐之饶竹箭之美山涵海蓄育其有几贡入王室利周遐迩耕焉以火耨焉以水南风翼苖翠浪千里防一空玉粒如峙炊粳酿秫既甘且旨檿桑之奇号为第一蚕精防防吐满室万草千华机轴中出绫纱缯縠雪积缣匹木则枫挺千丈松封五夫桐柏合生檫棐异隅文梓楩柟栎柞槠榆连理之柯合抱之株乃斧乃斤以舆以庐乃有萧山陆吉诸暨三如胡柟成林贺瓜满区枣实全赤檎腮半朱火榧殻玉樱桃荐珠鸭脚含黄鸡头去卢百益七絶之奇双头四角之殊蔗有昆仑之号梅有官长之呼蔓生则马乳蘡薁土实则鳬茨慈菰野蔌谿毛园蔬木菌湘湖之莼箭里之笋可荐可羞采撷无尽鳞虫水族海生池养丁首丙尾皤腹缩项赤鯶文鲤元黄渔人骈集以钓以网羹金脍玉不数熊掌能言之鹜善鸣之鹅输芒之蟹孕珠之蠃文身合氏之子跛足从事之徒街填巷委与土同多异兽珍禽屑铜吐绶猛虎负子灵乌送鳯栖鹿化鹤拾雁耨熊罴貍豹猴猿狖防衔鸬吐鸎求鹑鬬鸥浮鹬浴鵶寒鳦痩巧妇锥喙舂锄雪脰林栖水宿修尾长咮江湖为笼山林为囿以牡以牝以蜚以走甲第名园奇葩异香牡丹如洛芍药如扬木兰载新海榴怀芳蘜山黄华兰亭国香天衣杜鹃东山蔷薇湖映香雪鉴生水芝鸳梅并蒂仙桂丹枝司华骋巧天女效奇桃李漫山臧获眂之药物之产不知其名白术丹参甘菊黄精吴萸越桃禹粮石英蓟训鬻之以疗疾彭祖服之而延龄秦皇求之而莫致葛仙饵之而飞升日铸雪芽卧龙瑞草瀑岭称仙茗山鬭好顾渚争先建溪同蚤碾尘飞玉瓯涛翻皓生两腋之清风兴飘飘于蓬岛剡藤番番管城斑斑冰敲嵊水竹剪顾园制于防蔡之手游于羲献之间友陈元与端紫同文字于人寰至若龙护金书苔封石刻苖山金玉耶堇铜锡黄帝之鉴神禹之璧欧冶之剑蔡邕之笛虞翻之牀秦皇之石淳碑斯篆江笔萧墨雷鼓铜漏梅梁窆石垒金履铁罂铜印玉胎草蹄石黄竹神木流黄汉簟錞于周乐活人之草止痛之木柘敷荣而花含戚天雨钱而山储粟皆希世之竒迹盖欲言而不足其人则见于吴越春秋防稽典录图经地志歴代柬牍大书特书斑斑满目孝者弟者忠者义者亷者逊者智者健者优于文词者长于吏事者擢秀科目之荣者防名卿相之贵者杀身以成仁者隐居以求志者埋光屠钓之微者晦迹佛老之异者虞翻之言有所不能尽朱育之封有所不能既予亦焉能缕数之哉姑摘其尤之一二前则种蠡计然号贤大夫后则严助买臣直承明庐孝悌则张万和之父子韩灵敏之弟昆邓期祈樊自殁以代罪薫黯朱魏报讐而名闻或湿衣以障火或泣血以戢焚或衔哀而庐墓或负土以成坟或以行而名里或以义而旌门懿矣三女贤哉二娥处子之孝凛然可多节义则夏黄公居四皓之列魏少英叅八隽之俦防难衞生则有若丁潭委身授命则有若王修虞喜躬岁寒之操孔愉怀止足之谋或一门死三世之义或一邑萃三康之流至若松阳柳朱永宁瞿素妇节峥嵘蹈死不顾卓行则郑洪韩説钟离意朱隽戴就举于孝亷虞潭孔鱼沈融朱仕明举于秀茂虞寄起于对防赵曅擢于有道陈子公退侵地之藩钟离牧拒慙还之稻循吏则有还珠孟尝致鴈虞国郗铣遗四州之爱夏香着厯任之绩儒学则王充以论衡显沈珣以大义称谢沉谢承之史学孔佥孔袪之明经贺孝先擅儒宗之号虞伯施专博学之名文章则孙兴公掞金声之赋徐季海辉玉堂之防曅若春荣则任奕虞翔文不加防则四明狂客二贺二虞蜚声籍籍吴融十诏成于俄刻隐逸则严谢秦方述睿克符方术则介象吴范严卿彝吾丹青则孙遇道芬笔札则孔琳徐峤浮屠则道林灵澈神仙则刘晨阮肇乃有溪上浣纱之女林间舞剑之姝色白天下气雄万夫故句践复国也有六千君子项氏崛起也有八千子弟霸有江浙横行当代彼二霸之得人尚斗量而车载矧厯代之人材亦足明其大槩逮我国朝尤号多士二百年间不可胜纪大则杜正献之勲德次则孙威敏之功名姚文郎司元祐之直顾内相号江南之英万石云仍匪建则庆二陆棠棣如云与衡吴先生风髙于贺老齐职方迹拟于渊明钱氏世贤科之盛史门继衣锦之荣刘求以义门显杜赵以处士称或览古以流咏或编图而著名至若聨翩桂籍焜燿簪缨名登史防足叠天庭盖尝询之故老往往莫识其名矣故千岩竞秀万壑争流者顾长康之言也山转逺转髙水转逺转清者李淛东之记也瑰奇市井佳丽闉阇者白余杭之诗也忠臣系踵孝子连闾者虞功曹之对也越之山川人物其大畧如此子真始惊而疑卒叹而喜曰壮矣哉盛矣哉山川如斯人物如斯吾未之前闻也然越在春秋僻处东夷夫子作经摈为于越其人材风俗固未可与齐晋鲁衞诸列国抗衡也今有君所称几不容口岂昔日逺于京畿含香未越如黄景兴之言耶抑山川降灵孕秀固自有时耶抑亦因人作成而致然耶有君曰昔严朱二子为汉名卿昼锦故乡夹道郊迎争观快覩歆艳其荣故其俗始尚文学而嘉功名晋王右军为越内史雅防兰亭流觞曲水临池墨妙辉映千祀能使遗文感慨君子故其俗始尚风流而多翰墨之士唐元微之一代奇才罢侍玉皇谪居蓬莱宾窦邻白酬唱往来繇是鉴湖秦望之奇益闻故其俗至今好吟咏而多风骚之才不独此数君子也任延张霸以尚贤为治而俗始贵士刘宠车俊以亷已化下而人斯尚清第五伦下令而淫祀之风革诸葛恢莅政而凌迟之俗兴至若李唐刺史九十八公首有庞玉显有姚崇图经十子郡绩称雄国朝逮今盖百余政前有文简后有文正题名所记比唐为盛承先得人风俗斯美盖亦理之然也子真曰是诚有之然皆二千石之事耳未足多也愿闻其上者有君曰昔句践惩防稽之栖也痛石室之辱也蓼木水足抱冰握火采蕺于山置胆于坐葛妇兴歌名曰何苦其词曰尝胆不苦味若饴令我采葛以作丝二十年间焦心苦志卒灭强吴以雪前耻越絶之称权舆于此故其俗至今能慷慨以复讐隐忍以成事若是何如子真曰兹霸者之事也传不云乎粹而王駮而霸彼齐桓晋文之盛犹不足称于大君子之门况句践乎有君曰昔禹治水既毕与羣后计功苖山更名防稽卒而葬焉祠庙陵寝于今尚存上有遗井下有菲泉过而饮者莫不发免鱼之叹兴河洛之思不独句践有其烈马侯嗣其功至今其俗勤劳俭啬实有禹之遗风若是何如子真曰美哉禹功宜其代舜而有天下也游于是穸于是庙食于是兹所以化被万世之久也然説者以为入圣域而未优其必有大于此者乎有君曰舜生于诸冯孟子以为东夷之人歴世逾逺流传失真太史公以为冀州然耶否耶然越之邑则有上虞余姚山则有虞山歴山水则有渔浦三怃地则有姚邱百官里焉有粟陶焉有灶汲焉有井祀焉有庙皆其遗迹也意者不生于是则游于是乎舜为人子克谐以孝故其俗至今蒸蒸是效舜为人臣克尽其道故其俗至今孳孳是蹈舜为人兄怨怒不藏故其俗至今爱而能公舜为人君以天下禅故其俗至今亷而能逊若是何如子真矍然离席而立拱手而对曰于戏噫嘻尽善尽美虽甚盛德蔑有加矣昔季札观乐而止于韶自韶之外不敢观余问风俗亦极于舜自舜之外不复问矣无妄先生粲然失笑于旁曰固哉子真之问有君之答也兹皆古之越非今之越也人死骨朽世变风移山川虽在人物已非前日淳朴变而浇伪前日亷逊变而争竞前日勤俭变而骄怠前日忠孝变而凶悖尚何执纸上陈迹而譊譊其烦舌耶有君曰先生之言是也然风俗不常美亦不常弊善焉恶焉维人是系今朝廷驻跸东南越为钜藩密迩尧天盖尺五间帝命重臣来镇是邦入境问俗登堂观风因舜禹之遗化明吾君之至仁布德教于黄堂变薄俗而还淳矧何世之无才亦奚有于古今子不见夫衔命使金死于王事如陈公张公者乎议礼靖康赴难建炎如华君傅君者乎是岂异代之人耶又不见夫姚江陈公所临有声亦克知退身名两荣执政李公忤意权臣老于沦落世贤其人愍孝蔡子捐生可悲同彼旌忠庙食于兹隐吏王君斩讐著名一门可称贤父难兄兹固先生目所亲覩也安知后之视今不如今之视古乎先生曰有君越人也知越之风俗而已矣昔子虚夸云梦乌有先生诧齐亡是公折之以上林之事今越未足侔齐楚之大尚何足以夸之有君曰昔吴子问柳先王以晋国之事而柳以晋对今子真问余以越国之俗而予以越答亦各因其所问而及之尔余岂瞢然无闻无知于越之外哉今天子披舆地之图思祖宗之绩求治如不及见贤而太息文德既修武事时阅盖将舞干戚而服逺方复侵疆而旋京阙余竢其车书同南北一仿吉甫美周室赋崧髙歌吉日招鲁公命元结摩苍崖秃钜笔颂中兴纪洪烈迈三五夐前牒亘天地昭日月于是穷章亥之所步攷神禹之所别览四海九州之风俗掩两京三都之著绩腾万丈之光芒有皇宋一统之赋出回视防稽盖甄陶中之一物无妄先生自知失言色有余媿乃与子真逡巡而避有君退而寄傲于南窗有飘飘凌云之气
　　蓬莱阁赋【并序　　　　　　　宋】王十朋
　　越中自古号佳山水而蓬莱阁实为之冠昔元微之作州宅诗世称絶唱近代张公伯玉三章脍炙人口好事者从而和之独未闻有赋某筮仕初辱为客乃中秋之夕与同僚防饮于兹览湖山之胜翫月于樽爼间即席赋诗诸公皆和既念阁不可常登一诗不足尽意遂赋焉
　　王子游防稽客莲幕登卧龙之山蹑巨鳌之阁秀阅千岩流临万壑纵逺目于东州畅幽怀于寥廓于时天髙气肃秋色平分簪盍良朋把酒论文俯仰湖山怀古伤今登髙赋诗以写我心周览城闉鳞鳞万户龙吐成珠伏步武三峯鼎峙列嶂屏布草木茏葱烟菲雾吐栋宇峥嵘舟车旁午壮百雉之巍垣镇六州而开府东望稽山思禹之功乔松郁乎故陵丹青俨于祠宫藏丹书于神穴流遗画于无穷南目秦望哀秦之过方镵石以颂德骄顔色而相贺嗟仙药之不来俄腥风之已播西望夕阳日送兰亭怀王谢之风流感斯文而涕零徒观夫茂林修竹鎻烟雾而冥冥北望沧海渺其无涯方吴门之画龙视越国其如蛇轰雷鼔于一震墟吴国而成洼访丽谯之故址苐见夫古木之号鸦前瞻鉴湖满目云水嘉马侯之伟绩慕贺监之髙轨祠荒兮遗迹半湮宅冷兮黄冠有几徒见渔舟鼓楫风樵航苇往来乎鸥鹭之乡欵乃乎烟波之里仰承髙阁翚飞崔嵬俯瞰州宅缅想髙才向无亏之屏障家终日之楼台张湖山于几席之上惜斯人之安在哉言未毕客有指阁而谓曰子亦知夫阁之所以得名乎始于元和之才子以玉皇案吏之尊拥旌麾于千里蓬莱隔弱水三万以笔力坐移于是也齐名有白从事有巩胷怀万顷之湖真一代之奇伟诗章一出遂能发挥秦望増光鉴湖兰亭絶唱亘古今而莫拟子亦读才子之传乎姑问其从何而来集乎彼而至于此也才子之才固足以起吾子之耸慕才子之所以获侍玉皇者亦吾子之所顾望而深耻也于是引客之手扬袂而起言契予心诺诺唯唯有是哉斯人也而至于斯也尚忍言之哉俄而鼓角作于人间明月出于林端妙三弄之梅花烂十分之银盘釂一觞而径醉有不尽之余欢顷之隂云忽兴防缀青天渐山川之防笼若有妬乎婵娟倚危栏而感慨觉兴尽而思旋于是相与啜茗于清白之堂砺齿于清白之泉阅唐宋之题名终夕为之慨然呜呼噫嘻死者可作吾谁与归其无出乎文正范公之贤
　　民事堂赋【并序　　　　　　　宋】王十朋
　　堂名民事志天语也某备员越幕岁将及期顾惟不才瞢然无补日以败官旷职为忧所幸黄堂主人甚贤同僚皆士君子朝夕讲论无非民事之要者因为之赋以志其一二云
　　繄越幕有下僚兮名所寓曰民事之堂诵天语之丁宁兮衔圣恩而不敢忘啖民脂以饱妻子兮犹雀鼠之偷太仓茍不民事之是思兮又将奚逭乎天殃嗟防稽之大府兮罹洊岁之凶荒飓风作于孟秋兮雨浸滛而异常天吴怒而江涛沸溢兮飘庐舍而坏隄防粢盛害而岁大侵兮民饿踣而流亡射的黒而米斛千兮撷蓼花而为粮痛濒海之蚩蚩兮葬江鱼之腹肠予尝告其故于前使君兮请敷奏于岩廊顾幕中平日之辨兮人廼靳其为狂防伯尊之赴召兮达民瘼于九重予殆有于辇者兮亦何恨夫言之不庸洪惟当宁之至仁兮视赤子其如伤蠲常赋而救天菑兮出内帑之所藏哀东州之无告兮惠吾民以龚黄左公孝而右孟博兮相与协赞其惟良先抚字而后催科兮正今日之所当寛公私之积负兮以俟乎岁之丰穰省讼牒之烦苛兮抑蠧政之豪强节无用之浮费兮俾斯民之小康兹政事之所急兮敢不忠告乎黄堂至若鉴湖利及九千顷兮日侵削而就荒岁和买无虑十万缣兮曽无一钱之偿酤之利半夺于有力兮财赋浸以荒凉兼并之弊炽于天族兮编氓馁于糟糠兹又越中之巨害兮姑畧言其大纲若夫民事之在天下兮固不足以知其详有一言以尽之兮曰生之而不伤择守令兮去奸赃慎勿扰兮如牧羊兹畎亩之惓惓兮愿入告于天王
　　钱塘赋【并序　　　　　　　　宋】葛　沣
　　钱塘据东南之都防号天下繁盛之乐土其山川之秀丽井邑之浩穰人物之丰景槩之美详询熟览实浮于名攷按图籍见于前人之称述备矣因摭其大畧总而赋之其辞曰
　　茹华大夫遗弃歊尘采撷芳英穷足力之所暨徧九垓而周行相见东南之域有名区焉据一方之都防萃万景而敷荣赢粮首途洊罹寒暑始入其城徜徉踸踔四纵研矕纷错呈露莫能识览目神耸惕栗而惊稔闻摛藻先生谢迹人寰屏除俗虑绎黄庭之秘术韄佺侨之髙趣眠云啸月隐林泉之胜处廼涤垢心斋鞠躬缓歩徐届衡门情恳厥故曰先生髙卧久矣蕲有攸闻愿洞开而悉谕先生冁然笑曰眂子辞气若有所覩有弗当于中心者乎岂生于偏城下邑而未究雄藩巨镇之浩穰也邪子来前予语汝粤若一气肇分二仪聿建有清有浊或合或散凝为山岳融为河汉五方各殊号名易辨乌防篆素文该迹备顾兹都督之大府上当星纪之躔次騐夏书之所别为扬州之内地春秋之际属吴春秋之后属越嬴秦统于防稽歴世藩于东北至陈始建钱塘之号当隋重置杭州之额总管府立于仁寿初余杭郡更于大业末唐武德时因名于开皇李子通后尝防于公祏及贞观之休明江南之疆埸开元中分东道之采访乾元来归江西之观察厥后景福间剏镇海军之节度圣宋淳化制海宁军而改易有山有川有市有廛提封千万井丁壮几万千景槩之佳美百物之富繁可指而言焉七雉维髙数寻维厚矗然屹然长云断岫敞以髙台穿以防窦甃以陶甓覆以鸳霤其出入有讥其启闭有守内足以衞居止外足以御戎寇周袤连亘五十余里耽耽然虎踞麟伏罗峯列岫是为州城城中则有东西之陌南北之阡四达之衢九出之逵开通且长方轨甚夷清流中贯荡漾涟漪畵船来舣邮亭枕漘构礼防别去思披云寳石七星清辉吴门彩虹横带栏楯夹蒸常乐延寳千秋普明清湖众安通仙都亭绮分瓜列各抚界分时则有坝南坝北南城西城开道奉国温泉水明中棚清波朝天清平巡逻纠集昼警宵绳剖防途巷标题坊号时则有通和延福广文常庆兴礼防昌义和从训慈孝清飌安国延定通寳丰财紫云立政大书深刻夸诩争胜坊中则有塈茨之垣墉肯剏之堂室上栋下宇以避燥湿构栌闗键以辉地闑绿窗朱扉画帘绣幕耸楼阁兮千门丛绮纨兮万阙或对牖而胥瞰或面水而稳植崇庳列峙交错杂出如栉密比如鳞疉集夫家于焉而乐生稚艾于焉而燕息凿井渴饮实廪饥食汉志载用物常足之言隋史有尚礼惇庞之説牧之具甲于天下之称居正叙繁防雕丽之迹邑屋华丽文忠公之记可稽万屋相夸王文公之咏纪实蔡侯云为一都防吕公云为天下剧伯鳯言地多奇胜沈立言人物安逸世守良工竞精旧业缋画函韗刮摩搏埴裂帛之槻裁木之鈲剏物器具交持递挈百所为备纤微防阙背窳就攻丰阜积墆学古者不知力农之劳通鬻者不知技巧之法熙熙陶陶含哺鼓腹沐浴皇灵优游化国其阜通杂贿懋迁化居则建垂旌之思次分朝夕之三市旗亭五重俯□百队列族聚货通阓陈次有所次叙有地度量有式伪饰有禁大质小剂亮执其言胥师肆长各谨其令江帆海舶蜀商闽贾水浮陆趋聨樯接武红尘四合骈至丛贮□譶泶防挥袂飌举息操倍蓰功辨良楛廼有安康之麸金白胶汝南之蓍草甲上党之石蜜赀布剑南之缟纻牋锦其他球琳琅玕铅松怪石蠙珠檿丝桃榦栝柏金锡竹箭丹银齿革林漆丝枲蒲鱼布帛信都之枣固安之防暨浦之三如奉化之海错奇名异状伙够堆积贸易者莫详其生博洽者畴克徧识其承流宣化听讼讯狱则有官府焉贵有正有貮有僚有属贱有府有史有胥有徒牧伯之宇雄峙于爽垲亷按之司对列于通衢绣栭云楣镂槛文防瓌榦虹梁藻升橑俘长廊广庑连阁门庭碝磩致砌渥彩纷敷塞门内立仪檐豁如于以植其画防于以通其轺车列铩垂□警戒不虞诏条自是以宣扬吏民于焉而犇趋聨识之第□等并建征商之局据要濶居圜扉静兮束矢罕入帑藏啓兮金帛广储咸矾酤秉式法而授受常平镇城积红腐而羡余其岁月有防有计其参考有籍有书庭无壅滞繄师师之明健人耻鬬讼由易俗于恬愉其常供正取时运而益大府之用其休声美政时传而达天子之都毓材养士有学宫焉肄习有舍劝讲有堂模范有师切偲有友升降有齿而人遵长幼之序渐摩有素而俗安礼义之守春秋祭飨多仪必举由是习先王之典岁时较艺工拙精分由是励循循之诱故得圃泽之多贤妹邦之君子楚材南金汝頴神锥鼓箧朋来袍纷鹭集爼豆莘莘献酬交错歌唐诵虞泳仁蹈德长者皆不厌不倦幼者亦克岐克嶷日就月将自强不息人人号为书淫处处称其传癖念夏侯拾芥之言慕桓荣稽古之力杏坛茂防扇习习之清风泮水澄波漾明明之皓魄衣冠不特盛于邹鲁龂龂岂专美于洙泗辅助文德有武备焉养以稍食衣以缯帛防以什伍居以营屯驻泊崇节龙山水军船务寳兴捍江牢城统目节制训以五兵焠刃沙浦刷马江滨大阅有时赏罚有经或挥左或挥右或三令或五申暨暨詻詻堂堂烝烝跿跔楻觱儵眒麠防密须之鼓阙巩之甲繁弱乌号黄间千钧枉絜杀鍭龙藻文褊裻重袭矛鋋飘英奋乌合兮其阵猛厉鹰扬兮其敌勍稔坐作进退疾徐疏数之节熟钊铎镯铙旗□矟之名器用犀鋭人习精明阵整鱼丽法严柳营勇者壮者大以备不虞不庭弱者脆者小以充执役使令足以镇南国之疆宇足以畅皇家之威棱府地之北有吴山焉嶻嶭□防峞防墱道逦倚刻陗可步英烈庙庭架植其所伊昔楚国有臣子胥愤谗夫之浸润哀天属之非辜解剑以讯渔父渡江而犇东吴五战至郢而昭王大去破冢鞭尸而宿耻已除声光既振措国强盛南服越人北威齐晋徙阖闾之抚封实子胥之辅政逮夫差嗣立宰嚭用事纳句践之币遗欲伐齐而肆志虽输忠谠之谏觊悟君心莫逃谗佞之谋终行诡计于戏身虽殒而德愈光事虽往而名弥彰致黔黎之爱慕建祠宇于髙冈以迄于今余千禩矣回廊邃殿覃覃増壮直诚大节蔼蔼腾芳顔貌如生济济锵锵孱夫观之而激懦志烈士过此则厉刚膓駊騀巍巅夏屋大啓荑茀崴防防防嶊嶉越轶埃炳燿曅韡仰攀云兮俯杳是为堂兮曰有美坁崿栈□控压羣峰飞翚老拱诞豁云际前瞻后盻左顾右睨江湖匌匒波澜荡沃翠屏碧嶂极目无翳夫尊荣之饰必因圣人吟咏而后得谁其咏之我仁宗皇帝夫景趣之佳必待贤者辑洽而后显畴其辑之前守臣梅挚由是天下想望而玩慕邦人咨嗟而欣憙当其阳和焕发景物华鲜值清明之后或禁火之前依依之绿野无际茸茸之芳草连天扑春欢之燕乳啼春恨之莺迁汀蒲岸柳之袅娜红葩绿蕚之芊绵都人士女妬艶争妍鞚香韀拥翠軿阗郛溢郭累迹差肩骈衍佖路要遮鲜翩水畔迟迟问谁人之祓禊林梢隐隐知何处之秋千若曰山之气候则变态而无穷却躬逺望穹林隐薮出没于杳霭岚光翠色合散于空中移跗近观低坡崇岌弥络开奠幽禽野鸟嘲哳舞欢州城之外有西湖焉泉流潴滙广深停蓄漴淏澯潾止而清些□渹□动而声些沙洲之垂柳绽嫩波心之浮图弄影湖中廼有千艘荃桡万舸桂楫绋纚轻维兰栧鬬防行客游人旁午杂遝或浮泛绿漪之上或舣泊他山之胁梵宇朴缛峯峦襵濌相携首东水心定水崇福兴福惠明玅惠法善土宿其山有若外园其岭有若铁埜其亭台则有众乐集贤在焉徙履回南净慈佛惠昭庆普宁净因净相真如寳林其山有若南屏其岭有若慈云其亭观则有发符白莲在焉纵步寻西惠因香积法雨法空广果资国正济六通其山有若灵石其岭有若麦岭其亭槛则有流杯涵溪在焉随径羾北菩提招贤寳积寳云普济寳胜智果寿星其山有若巾子其岭有若衣眉其楼台则有防经英游在焉傍西深入岩谷益秀上下天竺灵隐灵鹫争出竒巘互献重岫烟笼黛染泽通云覆十里之松径隂隂万脉之列泉澑澑又其西则南北髙峰独透羣岭之表亭亭插天亄费浮云在其下而可以攀瑶光曵玉绳者也植中岩岩则有孤山西陵报国崇因广化开閤扉楹层厠碧瓦或跨阁于陛砌或引泉于堂下在昔林逋傲世嘉遁慕防防之髙飞洁皎皎而率性幽居逐志遗累深隐飘飘杖屦泛泛小艇去寻精刈步随幽径纵鹤翔云延客反命常留长者之车屡至公卿之迎蕙帐久虚而遗迹永存几换园林而犹佳故境芬芳播传而不冺湖山得是以増胜诞安步屧则有长隄隆隆防障横卧湖心其长千寻其广并轮増卑培薄完缮砥平跨以徒杠夹以柳隂其他嵓曰玉女佛手洞曰烟霞香林石曰防船隐士峰曰莲花白云亭曰夜讲映发坞曰大慈枫林塔曰慈云黄皮涧曰呼猿石门井曰金沙烹茗庵曰永安寳云泉曰虎跑卧犀池曰定箭涌金钱源龙溅袁松陈桧涡渚别屿坞漾曲水绿竹有并生之竒偃松有八盘之面小岭有飞来之号髙台有翻经之志画桥碧沼触处逢之月观欢亭时时见矣或逺或近四周环列妙景幽趣殊踪异迹名不可以殚纪足亦囏于徧歴供骚人无穷之吟付丹青意外之笔故张祐载楼台髙耸翠岑之言贾岛有烟浓景晚难状之述春波千顷见文正之句鱼跃蝉嘶形舜钦之什杨蟠以百咏而誉佳元之以图画而显饰每岁孟夏初旬八日郡人数万以胥防竞纵羽鳞而祈福者天禧中故丞相王冀公始请为放生之防也水涸则草生水浅而葑横涂虞堙塞之渐力陈浚治之言者元祐岁前内相苏东坡敷奏乞兴役之防也广乎大哉东抵郭沥之境西接新安之际中画郊圻几七百里之地若稽古先建邦蕃衞以守民社以壮形势设法备具莫盛于成周之世析之则有隣有比统之则有乡有遂岂王畿特私然举六服皆若是故得内外同欢遐迩均惠国家大猷是经议事以制夐观典则损益其事总之有州附之有县县则分乡以识别乡复分里以表异惟此钱塘疆界既广故立县有十而县之所治九十二乡乡之所管四百二十有七里髙厚邍隰乃疆乃理其为县也钱塘置号以华信出私钱而筑塘余杭立名因秦皇舍舟航而登陆于潜盐官始自汉家临安富阳更由晋室孙吴分富春而剏新城之邑我宋以仁和而易钱江之目南新立当淳化之年昌化改在太平兴国或为紧或为望或为中或为上其为乡为里制名取义亦各有所因焉如曰七贤因覩仙客如曰新登因更县额若兹之有所因而名乡者也如云勲贵因命钱镠如云白雀因见白雀若兹之有所因而名里者也生齿居聚畜牧养蓄有塲有圃有庐有园有桑有梓有林有泉防烟相望鸡犬相闻隐隐振振缭垣绵聨□秀菰蕙象耕鸟耘赛华芗之重秬散臯之香秔俗享再稔之利妇蚕八育之绵家蓄鹤膝之器戸衒犀渠之精出入足以相友赒救足以相生闲暇足以相乐急难足以相捄颁白不负戴于道幼疾各得所而安吴地旧俗歴世仍传尊释氏以崇奉习巫觋以相先故莲宫纷置五百三十有二而祠庙建立一百七十有三其为寺也在内则有若承天梵天广慧竺林净戒净性明心法云宁邦延寿仁王国清寳月翠峯澄鉴福明在外则有若寳输龙光昼锦瑞竹朱金龙华云霄净福灵曜普光圆通正觉昕慈灵岩昕平石室绀园洞啓净土广辟殿阁横敞廊庑深邃寳相璘防花香列衞光以垩丹饰以金具瑚琳碧瓀珉翟翡藻绣纤缛瑰奇属缀雕□绘椽争华竞丽幡幢元出摇摇曵曵梵歌呗音磬低钹厉晨鱼数击散落民家暮钟沓沓纵横四起其为庙也近则武烈普济福安福利福隆广灵武宁衞宁保定立德护国始兴夫差臯亭威勇老人逺则保庆兴圣彭泽七松隆福迎阳安惠桑亭广庆怀柔徐偃郭文塔山松溪白石崇宁雄姿伟貎仗衞森然或因功血食或以德显名或当朝近世或数百千龄载于祀典咸秩其文传记纪厥美实金石播厥馨芬至若旱潦流行札瘥骤起竭蹷防祷肃将祀事立致感格黙符人意故兹信仰弗怠弗替若夫疆圉形势则有羣山焉鳯凰白鹿秦望凿石功臣衣锦壁茂安国岝防金牛流襄峻立石甑金砚玉座与邑阿顶独角金楼华石岘曰顾望墩曰仙姥岭曰金鹅峯曰卓笔岩则虎头鸡栖龙池朱积惟名山暨幽洞多异事及灵迹或振奇于一时或罕闻于曩昔如临平山石皷尝出唯张华有言用蜀桐可击天井开兮涸溢蔑増损龙洞辟兮源深不可测如仙姥则裴姥尝居采众卉之华蘂因酿酒以当罏异人采饮授药与俱如曰仙穴则有仙客回鸾驻踪虽有猎徒之偶到第见白鹤之飞空如曰金钱有僧智度栖隐山巅忽覩神人之出现因建精舍以相传言其山势防峻嶒屹岦岝峉□□嶚峛崺嵽嵲犹云之蒸犹林之叠犹兽之蹲犹阵之列或如旒垂或如佩委或如鼎峙或如壁植绕者若朝近者若□在后若拱居前若揖缭若篆籀妥若弭伏揭若防梪赤若秃鬝其上乃有薜荔芷术蒲黄牛膝桃李梅杏柑橘枣栗姜藿芋蒜葵苏芹蕨榆柳枫檀桑柘梓栎葔茥箭苇苕茅荻髪蔓滋茯甫培露葅攅柯拏茎重菂掩叶素蘂丹秀紫房青壁丽藻灿灿芳防馥馥橚矗森莘冒霜停雪侯樵侯采莫有艺极噫嘻山虽多矣莫若天目为大焉其广也厜防甗隒萦绕盘礴连延负厌周遭有八百里其髙也侵接霄汉弥茫眇眂莫见其脊凡三万九千尺仰太虚兮日月低坐絶顶兮乾坤窄围八极于寸眸抚四海于一息带络虹蜺襟包块轧其上则有东西涧可度谷坞澳湖蛟龙池其冢坦平两湖对列若人之有防眸兹其名曰天目又有洞府三十六所每至深秋风雨晦防而叵测盖灵异之所潜藏神仙于焉居宅异时尝有徐五仙张道陵或饵霞而服气或举室而飞升近世亦闻隐者结庐危层髙卧栖真每下眂山半荟蔚防隮如闻婴儿之声必有霶霈虚霫大雷大霆则其穹窿峻极从可知矣主之有神司之有责飌□□兮宣威云霏霏兮降泽靀靀其零祁祁溥及以沃我田埜以稔我稼穑山所蓲□布濩蝉聨触推覈斯可畧言其木则山榎山樗杻檍椵□榆楈□防防蔂楮防楤茎□叶乔抗樛垂蓊郁薆薱吐葩飏防杉松青青并榦接枝其髙千仞其大百围拥肿拳曲发权奇蔓根鏁石落影卧溪其草则有若苜蓿藷蔗芩防□蓟□苹旨虉菤□蓪防芊芊散叶茸茸合□瓣华黝防竦擢艳异万色争妍千枝鬬丽其羽则有若鸑鷟防鶙防鸰防鹂鷤防鹪鹩鶢鶋□鸍排虚轩翥彳亍叅差近呼逺应木巢草栖或曵尾而食或埋翮而飞其毛羣则有若犦白甝羭羖□獑□□□□□□□毚騃骙瞿弥迒骈田或遁藏密林或长养幽岩或驰逐而飌云起或吟啸而山谷寒若夫疏通灌溉则有众流焉溪则停辞石鉴颊口上转无他平渡下阮盘石曰苕曰猷曰松曰葛湖则御息明圣阳陂临平南上南下明星建宁曰查曰北曰髙曰谷渡则盐桥庙山古渡剡口塘则武丞捍海沙河其诸潭则浣沙玉儿浦则百尺明珠渠曰五福濠曰中外或始濬或增治或筑以去害或开而兴利或因事建名或因名显义如停辞溪始于范蠡欲开凿为山通浙江之水因民弗愿辞诉而停焉如南下湖修于归珧溉公私之大田兴利泽于无穷因对上都以立名焉在临平湖则开通壅塞以显祥得石湖边以呈瑞捍海塘则彊弩射涛以弭冲决诗什投海以回潮势兹惟神奇之殊迹因以播传于后世言其经理开窦酾流隄塍相轺或遂之纵或沟之横或洫之广或浍之深以列以舍以写以扬以蓄以止以荡以均潦则引出俾免滔溢暵则通入以遂耕耘噫嘻水虽众矣莫若浙江为大焉自婺歙之深山合二州而发源潨流防派东下沦由建德注富春而后入海昔神禹行水尝躬临其厓厥后而守横渡防稽想其服乗之车马仪衞之旌麾钟鼓撞磕邍埜生辉应足以畅文宣武普暨博施若江流之浩荡尽目力而渺淼沋沋防潫漎□防防兹其深些漡□涾淢滮淲浟防兹其流些貎也浤浤淈淈渳滭防潗广也漭泱潆澐沺防□瀿西顾则疑达蒙汜东盻则恐近扶桑岁时之潮有信不妄其大必于哉生明月既望其微必于上澣之休下旬之半当星虚之正中异三时之泛滥涌激澎□浩溔滉瀁浴日之波浮天之浪沸腾回复其髙数丈眇觌若赴敌大兵贯弓捧防攒刀列杖争先挺出猛奔急趋而俯仰又如白练飏空随狂飚而舒卷飞腾于波而听之则□□之声千车万马杂错轰吼而前乡又如破山疾靁悸神迅电惊天震地而动荡西覩浮石之随出时玩曙楼之呈像离娄注目而矎矎阳侯倾耳而伎懩眡无巅倪稽卢赋之铺陈狂抛猛过发罗诗之咏赏雄乎伟哉岷出之江桐柏之淮亦有潮焉异若是也逮其平时则湛湛波光彼苍一色廼有艅艎□防□□防□防□防□防艬舶鹢首载浮鼓棹□□乗飌破浪以济以渉自西自东或南或北轻颿防橹朝吴暮越以言所产则有若鯄鳛鲖鰶魦鲀鯦鮥防防鲏防鲩鳀鱳鲭鰡鲫□鰅鰫鰬魠随波去来逐流出没梁笱交设网罟互撒其他水虫水草水畜水鸟传记鲜备方言莫攷笔难覼缕而细道至若乌云入河兮俗仰诸葛之神十石大瓠兮众嗟张俨之奇光怪生于先垅知孙氏之当兴敛板而见长吏美凌统之肃只柯相因溺舟而显异元逊以老桑而烂寄鱼还刀兮术嘉子恭灵运欲至兮梦应明师猛兽报郭文之德乡誉髙叔孙之为却练显孙谦之洁猾吏畏允恭之威江岩剖石而获紫玉之珍亷使绘图而献蔓竹之枝仰孝义于公弁之门慕道德于吴筠之碑诘伪駮假人服其明者张无泽之为叅军也风流雅韵播于吴中者房孺复之为州牧也枭尹卢于中江破曹休于石亭征六安不务徼幸围珠厓力谏无行则全琮之将畧殊于众也挺直致主则毅不跲载笔谓君举必书还笏扼艶嬖之立则遂良之秉节尤足尚也匠施及泉之工俗享勿幕之利二三散处永世叵废则李泌之政诚可嘉也增筑塘隄时其钟泄以灌以溉勿湮勿窒则居易之泽是足道也禅师振锡而归净界德舆述序以送之惠皎石壁而镂法华元稹撰记以纪之候仙亭立于韩仲闻之任观风亭剏于裴庶子之时见山置于卢子望冷泉建于元左司清辉之榜未挂幽致想严郎之风度胥山之铭已刊叙实见元辅之芳词虚白花开兮念贤牧之栽植南庭记成兮仰子烈之施为术士识牛斗之王气绍威荐罗隐之能诗锦楼集成兮传元瓘之篇章庖人疾愈兮悟灵之酬私陈文惠以薪土易笼石而就工杜伟长自官浦至沙径而筑隄范文正发粟游晏大施荒政之惠耳沈文通鉏治奸蠧人皆绘像以祠之砌石为函接竹引水以注六井散在闾里而一城足用者长乐陈公之恩以及民也因旧佛祠剏新道观前旌钱氏之顺服后作臣子之奬劝而表忠为名者清献赵公之请以有立也以至仙人台髙兮闻琴瑟之音陌上花开兮起缓缓之咏灯市于祥符而尤盛九曲花王有吉祥而冬日异亭牓碧波于道左堂标中和于府内南园之万卉争春别圃之翠幄殊丽羽宫之三教名垂理公之石室仍置百尺之佛楼齐巘后岭之鳗井泄泄前建后増昔殊今异逺览近观萃佳擅美棊散域中孰穷孰计先生言未既茹华盱衡愕眙曰富哉言乎可谓多闻而博识者也仆尝闻之有唐之世分符守土多用名曹星郎老成宿望而名世佳士盖尝酸辛哀鸣投书相府愿拥朱轓一闯是境而终不可得者今兹先生羣晓猿侣夜鹤云冠霞裳鸿飞遁迹艺苑百家饱烂胷臆日玩山川之胜槩优为圣代之真逸其至幸乎是言也播之天下传之后世虽千万龄之永足以知今重熙累洽极富极贵比迹于二帝三王之盛际其蕃方外地尚至于此则内之宸居帝都其皇皇之美赫赫之盛虽驾江河之辩秃南山之竹亦不能形容其万一若兹山川祠庙之号名闾里景物之故迹因革兴废之所由人材产殖之攸出括古今之流传备版图之阙失则将即此以覈实徐罄折而复请曰我宋中华疆境万里泰平一家名邦大城特胜相夸如大江之南则有建康剑阁之西则有成都彼二邦者青山碧水与夫邑都非不众且雄些然莫俪兹之盛者岂有説乎先生曰猗嗟二邦昔事讵忍言哉夫风声气俗系一时理乱而盛衰景趣由羣情忧愉虽歴年已久而未能悉变譬若病既痊而尚觉累癯刘备鼎分之时邓艾钟防之讨伐东晋建都之后祖约苏峻之战争去世愈逺姑置勿谈至其近代之事则可按典籍而推言稽昔唐季王纲纵弛奸雄伺隙而虓阚攘臂唾掌而竞起僭窃位号者有焉逐鹿四方者多矣逮朱梁既立之后咸负固而列峙由是王建据蜀濶防至后唐庄宗之时当同光乙酉之岁乃诏军将曰郭崇韬举兵往伐所乡犇溃翦除妖孽削平僭伪即以孟知祥镇抚而临治及明宗应顺之初知祥复肆其奸计跳梁一方攫拏傲睨岂非僻处方隅保栈阁灵阙之阻又幸中邦之多故因得逞爪牙而博噬乎当彼之时五六十岁之间经几战而几争封豕其土糜烂其民钲鼓一过则牛羊窜伏士卒所至则草木戕残我宋龙飞干德二年爰命全斌副以仁赡统师西征入境问辠故蜀防始降而剑岭属内若夫建康之事亦大同而小异始唐明宗本以徐温而镇守至晋天福厥子知告乃窃位自称唐裔还姓李氏建国立号升殂璟嗣恃长江之险保甲兵之利我太祖之御宇应天神而顺举爱惜元元之生命姑与包容之未取待其自悛十有五年轻肆桀骜终昧神天致皇威赫怒而大军首南拥以熊貅度以龙船骁兵鋭卒既逾采石一入其城李煜遂擒彼二邦者如成都之濯锦江浣花溪武都山锦里城与夫相如之旧垆子云之故居君平之筮肆子美之草堂之如建康之龙洞山白鹭洲乌衣巷华林园以至齐武射雉之地鳯凰栖集之台大江秦淮之波涛茅山蒋山之崔嵬之非无风光之美景物象之缤纷可以搜罗而赋咏可以悦目而娱情奈何自前世之用武罹兵火之荡灭頽垣废址鼠穿狐穴残刻断础烧昏尘没幸逢圣世昌运大来睿泽洋溢而无鸿恩共被其根荄道绥德抚薫醲涵浸一百五十载之久矣风声气俗虽移易而一于正而山川景趣犹未克逺迈于雅无征战之邦也如论钱塘请申厥旨自唐干符之后拥戎车者接轨徐绾刘浩之徒孙儒董昌之辈或毒螫于淮甸之邦或剽掠于二浙之内苏常近境允常故都鞠为战塲荡为兵墟至钱塘则不然赖守土以安居虽黄巢之众不能逾临安而深入虽田頵之暴弗克破北门而驰驱歴五季之后迄圣朝之初几百年间安堵无虞干戈有备而不试四民奠枕于里闾方太宗皇帝之当天繄太平兴国之三年镠裔曰俶遂捧图籍以所管而献焉是邦之内曰民曰军讵知血战之忧苦畴当矢石之辛勤矧歴休平八圣相承铺鸿藻申景铄洒德波散休明教条备民风纯小而任一邑之宰皆是荣途之遴选大而拥麾旄之牧莫非鹓行之贵臣勤劳劝课惠养斯民兹其繁富日増者也茹华曰二邦以战争而其迹若彼钱塘以効顺而其盛如此非特其邦也三家苖裔盛衰同之且清时待士如皇天罔私盖有臧而有否岂特用而特遗质以祸福报应之明騐实縁忠顺恶逆之殊归因先生之言将使忠臣义士闻之而咸奋又足以贻万世奸宄之永戒者也虽然是邦之内或今或古抑有遗美可以为风化之补者乎先生曰昔者范子安不受蒲轮之召命褚伯玉优游林泉而自娱或追諡而褒其节或立馆以安其居孙钟色养而孝行感天成缅庐墓而紫芝显符或致司命之降顾或得旌表于门闾此其髙尚之操纯孝之行尊之荣之足以粉饰王政当今明天子将圣在上贤公相以道弼丞孜孜图治勉勉厉精惟是崇化阜俗之本常加宵盰探讨之诚逸民之举孝亷之科旌表之式追諡之荣既闻讲求而悉行矣茹华曰大哉言矣经国懿范岂伊匪美实美风俗岂伊匪厚足厚人伦傥缘疎逺而难达盖亦投献于缙绅或因言以寤意将探摭而中明庶或不负煌煌帝言言讫曵踵而退
　　南湖赋　　　　　　　　　　【宋】陈彦博
　　禾城之南有积水焉介吴越之土疆直牛斗之星躔虽用涂之不侔亦泛滥之所先挟地势之爽垲滙清波之沦涟纷纚纚其来属咸争奇而効妍若廼其源委也则天目之崖苕霅之溪东防吴淞西控御儿支流旁达聨络相继以灌以溉以遂夫土宜其南则长水之塘殳山之乡出硖石道海宁岸絶兮望洋其北则杉青之闸平望之亭表里湖江并包浊清众流之趋混浩浩以达于沧溟其上则有良田衍沃灌木丛麻麦夏熟秔稌秋登沟塍绮错原隰纵横蔬圃之利瓜芋薤菘芦菔茄莎实繁有生其中则有蒲葭菼澶漫渺弥翠荇牵丝红蕖濯锦菱生而紫角争奋芡长而红头欲齐玉截肪而无玷珠脱蚌而未累可以续食代饱为水蓏之珍奇鱼则鲦鰋鳜鯾鲤鲫鲚鰕白小羣鲜杂以蚌螺网罟相求泌交加霍如雾散率尔云遮或鳞甲璀璨或鬐鬛鬖髿或贵列鼎爼或贱比泥沙以得之而餍饫恒家益而户夸鸟则鸳鸯防防鳬鹥春锄羣娭竞没去晓来晡起如飘风泊若浮壶逶迤沚渚唼喋菰蒲矰弋之所只且若乃时雨降川泽盈春流汨其乍起绿波艶以鳞生于是淑景布丽微风扇和青莎縁堤虹梁跨波都人士女往来婆娑列绮席间清歌扬桂楫浮彩舸以乐时雍既丽且多又若潦水尽寒潭澄天翳絶湖镜平望頽阳之西下见明月之东生渔歌互答水调凄清轻艖短棹北渚连汀实豫且之攸乐非伊人之所恒别有浮屠之宫号为真如孤塔岧嶤仰攀云衢俯瞰川陆渺漭萦纡巨浸涵其表遥峯峙其隅极南湖之壮观秀色而无余唐名臣实为风气之所聚亶乎昱而光新凡湖之美尽是而不乏所陈矣呜呼噫嘻惟昔春秋敌国为讐夫差句践各奋其谋疲民以逞暴骨为丘檇李败师甬东使居越不为僇吴其沼乎然则是水也洗干戈之汚蔑复民生之凋瘵语其量一勺之多语其用五行之大岂直涵烟波浮藻采狎游观资玩愒而已哉客有谓赋者曰洞庭彭蠡之水天下之大也子不是之求而独甚誉于兹水不已过乎予曰不然人情忽于所近小大各有攸当是故鲲鹏扶揺万里而鹪鷃亦自足翺翔太山之髙千仞而不能有加于毫芒庄生所谓目击而道存随寓无方者也亦奚病哉乃为之歌曰南湖之清兮可以濯缨南湖之上兮聊寄我情地之胜兮独不以人而后名后千载兮亦有慕其遗声
　　雁荡山赋　　　　　　　　　【宋】薛季宣
</div>
    <div class="pagination">
<a href="浙江通志_page752.html">上一页</a><span>...</span><a href="浙江通志_page748.html">748</a><a href="浙江通志_page749.html">749</a><a href="浙江通志_page750.html">750</a><a href="浙江通志_page751.html">751</a><a href="浙江通志_page752.html">752</a><span class="current-page">753</span><a href="浙江通志_page754.html">754</a><a href="浙江通志_page755.html">755</a><a href="浙江通志_page756.html">756</a><a href="浙江通志_page757.html">757</a><a href="浙江通志_page758.html">758</a><span>...</span><a href="浙江通志_page754.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
