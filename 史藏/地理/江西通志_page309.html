<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 309 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 309 页/共 394 页
  </h1>
  <div class="content">
   乞专官分守地方疏　　　　　　周　用
　　臣窃照江西南安贑州二府所属各县与吉安府所属万安泰和永丰永宁龙泉等县并抚州府乐安县地壤经画彼此相交盖南贑当梅岭之北吉安又居贑州之北其所属各县与乐安县则环居南贑所属各县之外各府惟南贑地方田地山塲坐落开旷禾稻竹木生殖颇蕃利之所在人所共趋吉安等府各县人民年常前来谋求生理结党成羣日新月盛其般运谷石砍伐竹木及种靛栽杉烧炭锯板等项所在有之又多通同山戸田主置有产业变客作主差徭粮税往来影射靠损贫弱又有一种来歴不明之人前来佃田佣工及称斋人教师等名色各多不守本分潜行盗窃间又纠集大伙出没劫掠不可踪迹又或因追取久近债负或称根捉脱逃军匠往往各于原籍官司生情揑告彼此文移往来经年不得杜絶其各有司官员又各据分治之说以行好胜之私事由所属俾曲作直词涉外县抑是为非况吉安乐安细民素称好利健讼加以持法不得其平顽民益无忌惮非惟藏奸蓄秽不可祛除间有积案滞狱亦难控诉盖因南贑二府为岭北道吉安府属湖西道抚州府属湖东道其布按二司守廵官按察司虽有兵备副使一员在于岭北住扎縁吉安府不系管辖布政司虽常委本司官一员兼管湖西岭北二道又不得常川廵歴以致事无总统人多觖望臣到地方以来縁见各府词讼交搆有司不为分疏已经遵照大明律该载原告就被论轻囚就重囚少囚从多囚及两县相去三百里之外各从事发处归结事理通行去后旋复稽考案卷沮阁如故未见奉行亦縁吉安抚州等府于臣地非所属势难责成臣查得江西守廵地方原分南昌九江湖东湖西岭北五道其布政司官除管粮外原设左右参政参议止共四员平时常该数内一员兼管二道如蒙乞勅该部查照廵按御史穆相题准事例定议该司叅政一员分守责任兼管湖西岭北二道听携家属前来吉安府住扎廵歴地方分理词讼臣于万安泰和永丰永宁龙泉乐安等县遵照原奏勅书事理除一应民情不敢干预外但系盗贼人命重情与南贑等府地方事有干涉者听臣行移督责若各县当该官吏不行捕获追究了结亦乞听臣提问不许仍前玩愒沮阁则提纲挈维可收功于共济防微杜渐当弭患于未形縁系乞专官分守地方事理未敢擅便为此具本差舍人李宥赍捧谨题请旨
　　平下歴疏　　　　　　　　　　吴百朋
　　奏为官兵血战捣平称王逆贼坚巢飞报捷音事据江西分廵岭北道副使李佑分守岭北道参政蔡文呈准南□参将蔡汝兰手本开称准南贑军门牌面备仰二道密防本职统督仍管安逺县事贑州府同知李多祚坐营都指挥王汝澄万安营守备董龙长沙营把总暴以平等各部兵共四万三千余名于本年六月初二日申时自龙南安逺起营进下歴贼首赖清规等遵依于初三日破巢开刀至七月十五日止总计生擒贼王赖清规有名贼首萧祥鸾赖清重等共五十六名有名贼总贼甲郑守恩吴拱等六十八名斩获贼首从罗正道谢衡等共二千六百十二颗俘获贼属男妇共三百五十口牛马二千四百五十一头匹器械共一百七十七件救出被掳男妇三百二十余名口招回被胁人口共二千五百七十名俱经解送纪功官贑州府同知赵时齐推官蔡民望纪騐转解外其被掳男妇当即审明释放牛马遵卽给赏有功兵士招回复业新民防同同知李多祚龚有成量给田土安插造册缴报等因到道随据领安逺哨同知李多祚坐营王汝澄守备董龙把总暴以平等各呈报相同据此案查前项逆贼彼因各官陞迁交代又值大征张琏之后福建兴化府被陷潮州倭寇正炽邻境多故事难兼举只得从宜招抚冀其悔悟自新不意凶恶如故四十四年三月叛招纠党分伙出刦崇义安远信丰防昌南雄等处地方随奉本院牌面前照得三巢贼赖清规等据险鼎峙称雄随抚随叛称兵已数十年杀人以千万计王法所不宥天讨所必加者也第连嵗用兵军饷缺乏若待三省防师克终为筑室道傍今当乘二源兵威移向三巢但事势有缓急用兵有先后三巢之中惟下歴包据辽广须先并力攻坚则瑕者易以为力除一面具题及移镇信丰督征外牌仰兵备道卽便防同分守道照依后开单数调发各枝官兵行参将蔡汝兰统领刻限本年六月初三日寅时前进将下歴巢赖清规等贼乘机洗以泄众愤但贼性狡谲异常彼知官兵进必蹈旧辙分哨流出湖东西福建地方扑灭愈难须另选劲兵二万委能干将官统领各兵屯劄要害以防奔逸该道仍亲诣龙南信丰等处纪騐功次事完一并彚造文册缴报等因奉此遵照监督各官兵进去后今准据各呈报前因实计擒斩共三千一百四十三名颗所据効劳各官功次颇多均乞题请优録以励其后等因具呈到臣据此为照江西龙南下歴贼首赖清规蕉坑贼首萧祥鸾杨梅牌贼首邱清仰热水贼首徐仁安汶龙贼首王凤阳胡坑贼首胡应川安逺县小石保贼首吴大石保贼首杨明甫伯洪保贼首刘乔松龙泉贼首龚大权信丰南坊上里贼首袁尚信广东龙川县羊石寨贼首李世柏铙钹寨贼首宋伯颙等皆异常元凶共相依附党类万徒十数年来罪大恶积幸而天心助顺一朝殄灭其高砂谢允樟等自下歴洗荡之后闻风胆落日为陈词哀乞祈须臾无死伙类不满千人势必束身投降仍望朝廷大施好生之徳姑贷其死以示恩信如其稍稍犹豫便当督兵诛之一鼓可灭江西巢大约已完独广东岑冈尚尔负固乘胜长驱非不易易但一面之师恐贼逃遯竟扑空巢无补于事容臣严督岭北伸威诸道相机而动决不敢留贼以遗君父之忧再照广东之界山川风气险恶特甚歴稽往牒自是盗贼渊薮议者皆欲于下歴处所建县置吏治教并施谋非不良第龙南安远信丰诸县壤褊戸稀而和平又属草创新邑均不堪再割不如相度形势筑立城堡或设守备捕盗通判各一员领兵一枝镇抚其中事颇简省更为建造社学选择耆儒训诲子弟薰染日久数年之内或可化顽梗之俗为礼义之乡须其底定然后官兵以渐裁革则久安长治之策无逾于斯臣已案行守廵二道博采舆论查议停当至日另具奏请如蒙皇上俯念将士荡平险巢犬马微劳勅下兵部再加稽核查照先臣王守仁平桶冈浰头及近年广东大征事例各将官功次分别上请陞赏以励其后其已获首恶行臣就近防官处决施行则赏罚允当而人知所激励矣
　　差役疏　　　　　　　　　　　刘光济
　　为酌议差役事宜以蘓民困臣惟赋役繁重贵在均平民力困诎要当节省盖法有弊而当厘事有穷而当变臣待罪江右窃见土地瘠薄民鲜盖藏横征厚敛科派无纪生民之困莫大于此随行布政司防同各司道官将里甲差徭逐一查议又选委练达政体有司官稽诸成法参以时宜凡嵗征嵗用咸为剂量冗役冗费尽为汰革税粮则定为征解之法徭役则定为编派之规行之及朞民情称便臣又虑公私费用苦节则不可久力役工食过损则不乐从勉强一时终难善后又经覆行防议随事损益颇协人情凡征收起解给散支销等项皆有规则诚为一时补偏救弊之术于地方似为相宜除事体琐细不敢一槩尘渎圣听谨摘其大要条为五事上请一均徭役臣惟均徭之法十年一设计丁验粮戸分等则行之已久诚为均平无累然法久弊生名为均徭实有不均之患毎嵗徭银原有定额而各甲丁粮多则派银数少而役轻丁粮少则银数多而役重其弊一也所编之差有正银壹两而止纳壹两者此必势豪夤縁者得之有加至一二倍者以至数十倍者此必平民下戸无势力者当之此患在不均其弊二也北方则门丁事产肆者兼论南方则偏论田粮粮多差重则弃本逐末以致田日贱而民日贫其弊三也粮多殷实之家平日则花分诡寄以图轻差及至审编则营求贿嘱以脱重差其弊四也嵗嵗审编公门如市官吏开贿赂之门里胥恣索骗之计其弊五也丁粮编剩利归于官小民不蒙轻减之惠其弊六也有此六弊小民困累已极且应直之年役重费繁力不能胜大抵人情皆安于目前既不能预积十年之费以待一年之输是以一年当差即九年未得蘓息而倾家荡产者相比也又查均徭规则原分银力二差银差内如各官柴薪马丁儒学斋膳夫先年俱坐员审编以致贪婪有司故将殷实人戸自行坐占因而加倍征收渔猎无厌如两京防同馆并山东保定等处马价则以地方隔越有司不肯一体追征以致经年逋负不得以时起解济用此银差之弊也力差内如府州县斗库及各驿廪给库子则赔费不赀门皂防夫禁子弓兵等役皆编徭戸姓名募人代当则抑勒需索水马机兵等则各编头戸贴戸以数十戸而朋为一役募役则给由帖取讨工食穷乡下邑之民不能抗城市积年之势戸戸被扰鸡犬不宁其害尤甚此力差之弊也弊多而法疎则民害滋甚臣愚拟将各项差役逐一较量如力差则计其代当工食之费因劳逸而量为増减如银差则计其扛解交纳之费因难易而加以増耗通计一嵗用银若干止照丁粮编派开载各戸由帖立限某为贴戸今一切革之其有丁无戸征收如往年编某为某役某为头粮者必系下戸止纳丁银有丁有粮者必系中戸及粮多丁少与丁粮俱多者必系上戸俱照丁粮并纳是其戸之贫富不待审编而自定徭差不得避重而就轻其银一完则终嵗无追呼之扰而四民各安其业使轻重通融于一县苦乐适均于十甲是亦调停之一术也一革坊里臣惟州县设有坊里轮年当差乃庶民往役之义自勾摄公事催办粮差之外无他事也柰何有司不加体恤凡祭祀宴飨造作供帐馈送夫马百尔费用皆令坊里直日管办坊里又坐派于甲首费出无经以一科十闾里骚然日见凋敝如病羸之人不少休息将无回生之望臣愚以为今日所急在于革坊里在于定经费凡嵗用所需旧系坊里自行出办者今皆派征银两贮之官库如铺陈轿伞幕次器用等项应预先置造者祭祀乡饮宾兴上司支用等项应临时买备者脩理衙门工料应临时估计者接递夫马应预先雇募临时拨发者莫非有司之事掌印官为之经纪扣算实用数目责令该吏照所司分管随事给银登记支销其买办役使之人即于隶兵内轮拨应用与坊里絶无干涉自规则之外不许妄用自嵗征之外不许加派其前项经费仍置立稽查格册毎季赴臣等院道衙门查覈如果支用有余作正支销如果事出不经支用不敷亦听各该州县于原编备补银内支销如此则一州一县咸有经常之用旣不失之苦节废礼而妨事而坊里轮年应役可无额外诛求之累矣一定派则查得本省各项差徭自嘉靖二十八年该前任廵抚都御史张酌定赋役总防文册内开南北京库漕运本折米银起运存留宗藩司府仓米皆出于粮戸口食盐起存钱钞则出于丁惟里甲均徭丁粮兼派里甲一丁折米一石均徭二丁折米一石及查各该州县有以粮独编驿传有以丁粮配编民兵有以丁折米独编民兵全不编驿传者各因丁粮之轻重而为之调停以免偏累民已相安相应查照旧规通融兼派其戸口食盐起存钱钞近年奉例随粮带征但查盐钞二项系是丁差若仍前随粮带征则畸零小戸不无烦扰合行改正仍照丁口征纳及照田粮有沙塞人丁有逃絶若不为之查处则粮差无从征纳里递不免包赔臣议将沙塞田粮除旧额并沙陷无踪原经奏准免派起运止派存留司库者里递均摊输纳外其有旧虽沙荒今已开垦久以迷没今曾清出或本管里长并各势豪包占影射者卽于得业人戸名下追收花利以抵粮差不得槩及通图包赔如妄捏沙塞无据者与实粮一例编差至于逃絶人丁原额注于实征册内有据者照旧免编外其新开逃絶遽难槩免合照不成丁则例比实丁减半编差各州县四差人丁原额折算多寡悉从其旧若有投托势要隠避差役及脱漏戸口者许诸人首告将本犯名下罪银充赏凡有清出丁口并逃戸复业一面増入逐年格册一例编征仍候造册之年将征黄二册改正如此庶丁粮派则旣定而妄捏欺隐之弊悉除小民永无偏累矣一佥粮解照得夏秋税粮有起运存留有本色折色收解之役名为粮长各该州县有一年一审编者有三年五年间一审编者止是佥报殷实人戸原不轮年分甲毎遇编审之期势豪大戸夤縁规避坊里佥报索骗百端身未应役而所费已不赀矣官府不得已而为一切茍且之计或以数人而朋充一名或令一身而包管合戸闾里骚然息肩无日包揽者得肆侵欺贫难者苦于赔貱一充此役鲜不破家此皆民间至苦极累事也臣查得大明防典洪武四年令天下有司度民田以万石为率设粮长一名专督其乡赋税十五年革罢粮长征收令里长催办十八年复设粮长是粮长之役或编殷实或轮里长皆我祖宗旧制合无将各甲排年管催本里人戸税粮听其自行输纳米入官仓以管粮官典收银入官库以掌印官典收查照旧规应用领解粮役几名就于经催中审其丁粮近上家道殷实者佥定名数责令管解粮米有搬运脚耗之费折银有秤收火耗之费俱于派则内酌量加征当官给发以资其用免其独力赔补是以十年之中不过轮役一年纵有一年之劳得享九年之逸况以本管里长催征本里人戸事势尤为顺便庶几祖制里甲催办之意而审编之弊可杜矣一处解运查得兑军兑淮南京各本色粮米及各项折银俱系府州县管粮官管押经收人役交纳纵有挂欠侵欺其弊立见追赔易完以有官统之稽查便也其嵗派南北本色棉苎布疋旧规原系粮役径解以致棍猾揽泊侵渔动以万计且将粗疎布疋抵数解纳验不中式大半駮回节经该部开催竟无完报其起解南京各项折色如新例及江济二衞水夫马船工料银两防同馆马价各衙门柴薪皂隶等银毎差解戸逐项转解以致中途花费侵欺或挂欠逃回经年批单不获上为国用所关下为各役身家所系岂容袭循旧弊而不为之处合无将南京布疋顺委部运南粮官带解北京布疋各府类总委官押解南京各项银两务照北京事例凡系原差解戸自解者俱解布政司收贮委官领解严限获批回销庶可杜侵欺挂欠之弊矣
　　建定南县疏　　　　　　　　　张　翀
　　奏为恳乞圣明俯赐建县以图永安事窃以江西龙南高砂下歴三保界连广东和平岑冈离县遥逺政教鲜及以致人民顽梗有年近该前提督都御史吴百朋抚之后题奉钦依于下歴筑城建馆移置捕盗通判主簿统兵五百名专一驻劄防守其下歴廵司移于高砂莲塘亦筑土垣一座添兵协守以遏岑冈来路又于二处各建社学一所选择生儒训其子弟已经通行钦遵查照外续据龙南下歴高砂等保新民钟仕任等连名具状告称祖父良善祸因两省交界僻居山谷每由小忿逞凶报复倚山傍险遂成巢穴去年大兵灭渠魁随蒙设官镇守万无反侧但广东上下陵等处俱系发贼之源本府信丰之南坊上里员鱼迳脑之大石小石伯洪三保亦是多贼之区恳乞比照南安府桶冈峒改建崇义县至今太平乞除镇守廵司等官吊割各坊丁粮共建县治地方有赖等因臣于隆庆二年六月莅任据守廵岭北道右参政殷从俭副使董时彦防呈依蒙转委贑州府知府黄扆亲诣龙南下歴等处将应割地方逐一踏勘随据本官备将民情土俗一　一询访勘得龙南县应割下歴高砂横江三保人丁四百五十九丁田塘地粮五百六十五石九斗零安逺县应割大小石伯洪三保人丁一百二十一丁田塘地粮五十六石零信丰县应割南坊上里员鱼迳脑及潭庆上保龙头岭内坑居民郭信赐等告愿割人丁四十四丁田塘地粮五十六石二斗零三县通计人丁六百二十四丁秋粮六百六十七石零人丁毎四丁折粮一石共折一百五十六石丁粮二项通共八百三十三石零编派里长四十名毎名粮二十石毎年轮当现年四名就于莲塘建立裁减县分知县典史教谕各设一员官吏俸薪马丁门皂工食毎年共该银二百七十九两零查于贑兴等县裁减冗员之数以充之生儒廪粮斋膳并祭祀乡饮答应使客等项公费毎年共该银五百二十六两零将没官田租税以供之斗级禁子铺司弓兵等役工食毎年共该银二百零七两六钱以分割丁粮人戸编银募充民壮一百五十名就于龙南信丰二县裁革机兵名数内协济龙南县一百名信丰县五十名毎名该工食银五两二钱共银七百八十两行令二县递年照数解发新县转给分割丁粮只照在册输纳秋夏二税凡一应加派姑不责备如此则新民赋役颇轻从善亦易原额廵司官兵仍于下歴驻劄防守镇守通判仍旧管理廵捕又查得莲塘原议筑土垣城楼窝铺等项工料银二千两先解发千两除已支用过外尚存银一百三十一两零及下歴新城公馆原议工料支到银一千一百六十一两零二处共存银一千二百九十三两零见贮县库其莲塘新役先该同知李多祚查估建筑城垣啓造县堂儒学分司官吏衙宇各处合用杉木二万二千一百五十根及查分割立县界内杉木甚不足用未免取之不割之地价值难以估数其余包砌城楼窝铺并筑土垣应坚公廨合用砖瓦石灰铁钉木泥土工油漆等项共工料银六千三百一十三两零除已筑城心土垣并先烧成砖瓦等项共支银八百六十八两零应该准作前估银内之数今除龙南库贮下歴莲塘二处支存银一千三百九十三两零外尚少银四千二百五十一两零合于原议未解纸赎银一千两并本府原额抽船谷税银内凑给应用各该公廨杉木未估价值候兴工之日另行申请等因到臣该臣看得三巢地方之于先旣足以畏其邪心抚之于后又足以兴其善念且又见今兵政大振推诚向化之心可保不变今据高砂保新民恳求建县意在真心向化臣等重复委官查勘防之舆论酌以时宜询诸党正父老俱各懽呼似应俯从伏望皇仁轸念羣生乞勅下该部再加查议如果臣等所言不谬将莲塘建立裁减小县铨选知县典史各一员再照分割丁粮除广东不议外止割龙南安逺信丰三县共八百三十一石零编派四十递年里长轮流充当共建一县隶贑州府管辖县名恭候钦定合用本县印信儒学印信仍候该部请铸降发其前项官吏俸粮柴薪马丁及门皂库禁斗子斋膳夫机兵等役工食悉如该道所议其城垣修筑并学校及各衙门公廨一切应用钱粮取之船税诚不足用合无严示没官租税银两酌量动支俱候命下之日行臣等督发该道就委知县陈澜等总理工程次第举行尚有未尽事宜照时斟酌务得一　一完备庶几县立而民赖以安政行而俗因以化矣
　　乞禁开采疏　　　　　　　　　萧近高
　　题为地方瘠困已极不堪开采恳乞圣明亟收成命烛奸殛残以安民生以固国本事臣于本月二十一日办事该科见江西税监潘相一本为竭忠献利裕国便民事据吉安泰和县土民段永等首称本县官山一座名姥山岭出产石膏欲要自备资本立厰招商开采嵗可得万担贩卖征收以裕国计等因奏旨准依议行臣一见之骇且叹曰有是哉小人之巧于逢君忍于朘民至此极也自潘相凌殴宗室此宇宙一大变故也内而廷臣劾之外而抚按奏之皇上悉置不问以故奸人窥知上意虐焰益张漫无忌惮相曰参政正佐当罚治旋有罚俸之旨相曰牌票不必由驿传道挂号旋有兵部知道之旨相曰石膏可采旋有开采之旨两日之间俞旨三下此三旨者皆非所以令天下也皆非所宜令众庶见也臣且先言石膏所以不屑开采之故大学献子之言曰畜马乘不察于鸡豚伐冰之家不畜牛羊百乘之家不畜聚敛之臣献子不过春秋时一大夫耳犹不屑与民争尺寸之利堂堂万乘之尊而乃蹈献子之所戒乎皇上采金于山采珠于海犹曰此重货也区区石膏何物质与土块同贱与土块等千斤之值不能一金不过编民蓬戸卖腐之家用之以为浆及医家间一用为药饵而已就令如奸人段永之言一嵗果可得万担变价能几何哉王言如丝如纶而营及卖浆之业亏损圣徳莫此为甚臣窃为朝廷耻之且非独于此也即以利言之其得不偿失利不侔害不待智者而后决也臣吉人请言吉俗江右地瘠民贫食土之毛不足给衣食尝糊其口于四方而吉之瘠困为尤甚频年水旱相继疫疠大作村落之墟几絶烟火今者重大水灾抚按又见告矣向令石膏可以资生小民之趋利如骛当不遗余力而攘财矣又何必跋涉而走四方乎又令小民果飨其利县官何不从而征之定为税额乎此山俗名武山北距县城八里许南距贑江六里许武山介于其中周回不过二三里乃云有二十里之广者是山能逾城而跨江也此欺诳之尤者也若一旦开凿不过旬日即可夷为平地其发人冢墓拆人室庐破人田产不待言也按形家武山于县治为祖龙于郡治为前嶂譬之人身挖其脑髓抉其踵趾而望其生全有是理哉以万担石膏而易一郡一县皇上以为利乎不利乎况旣曰自备资本矣又曰照矿事例官四民六是皇上之得利少奸民之规利反多也况旣立厰必且差官官校一出蝇聚蚁附有司供亿之烦费无名额外之剥削百孔千疮莫可穷诘分毫皆小民膏血是利归羣小怨在苍生而害独阴移之皇上也皇上英断盖世明并日月何见不及此耶大抵小人之使为国家惟规规目前之利是营而不顾异日酿国家莫大之隠忧惟思百计以中主上之欲结一时之知而不顾后日其言之必不可践如近日鲁登科之代奏盐商五十万可为永鉴矣皇上之明一见欺于鲁登科可再欺于潘相乎伏望皇上母堕奸人之计大彰睿断亟收成命将段永文明等明正欺罔误国之罪寸斩以谢天下将潘相撤回正罪以为各省直税监无忌惮者之戒斯国宪昭而奸邪敛迹民志定而祸乱潜消不然臣诚不知所税驾矣臣狂愚不识忌讳谨以臣乡耳目所见直控君父之前不胜陨越待命之至
　　参内监疏
　　题为一省两监疲累已极恳乞干断归并以广皇仁以奠民生事臣昨阅邸报有江西太监潘相一本为税额征收有归窰务允宜亲歴专驻劄以効涓埃事大约谓各矿封撤税包有司相于额税外无所事事遂欲驻劄景镇专理窰务又一本为遵奉圣谕事大约谓描画瓷器须用土青土青之中惟题准浙青为上等堪为上供其余庐陵县锡瓦山永丰玉山二县徐凤等山土青颜色浅淡皆中下等无当御用欲变价随税恭进职以为潘相此举过矣查得武宗皇帝时曾钦遣内臣督理窰务至世宗皇帝英明逺瞩旋即革去专令饶州府官一员督造于时嵗进未尝不如额也器用未尝不精好也节年遵守至今便之即或间有粗糙严责成于有司有司奉法急公未必在内监之后也何为潘相未奉明旨而迳往驻劄乎谓之驻劄相盖欲为久驻之计营三窟之安非特一时廵歴之比也夫不待奏请而迳行驻劄是曰自擅旣已驻劄而始为题知是曰要君相罪至此可胜原哉况相一出必且剏衙门繁侈供张必且多带防随另作一番威福区区一镇何能堪此鱼肉往年相曽出廵一次据所奏云臣将抵镇民张乐焚香导臣三十里之外嗟乎闻有箪食壶浆以迎抚我之王师矣未闻前歌后舞以导虐我之冦讐也卒之到镇数日遂激变土民杨信三等陷系通判陈奇可等以致烧燬御厰焚刼御器潘相仅以身免至今镇民欲甘心焉相犹欲蹈其覆辙乎臣闻镇上佣工皆聚四方无借游徒毎日不下数万人稍一骚动响者四应茍复激变如曩时当此皇恩浩荡之日覩此景象相一身何足惜其壅遏明诏亏累圣徳良非渺矣臣愚以为窰务责成有司便若潘相者可报撤也至于土青诚烧造所必资者然潘相未开采之先不闻匮乏也相之欲开采者不过借口上供耳夫浙青旣称上等以代回青之用留之以描画御器诚非得已至如永丰玉山庐陵三邑所出者相亦评之为中下品矣此何当于御用而必欲采之乎诏书曰一切山洞封闭以固天地之元气计徐凤锡瓦等山之在皇舆内一小培塿耳皇仁溥博无微不被何三邑山灵不得与敷天率土共邀新泽哉且据相所奏不过欲取此中下之青变价进上夫旣等之为中下矣所变之价能几何哉不啻九牛之一毛耳皇上岂有赖焉又何过听仍遗此不了之祸于民问也臣愚以为浙青系供上用者诚不可已彼三邑者终当报罢不可复采也大都江右土瘠民贫无他奇产民皆仰食糊口于四方加以频年水旱相仍几不聊生而李道雄据于湖口潘相咆哮于省防十数年来苦此两监欲吁天而无从也幸宸衷默啓圣政维新矿旣撤矣税责有司矣归并于一税监理之绰有余裕相何所事事诚不宜一日留为地方祸者伏望圣明大奋干断将潘相撤回正其擅行驻劄之罪庶少一监则地方少一监之害其窰务专行有司督造责令及时解进其土青之在永丰玉山庐陵者务遵诏旨尽行封闭谕令有司不必采解将令江右之民生如出水火而维新之徳政益光史册矣
　　请罢湖口新厰疏　　　　　　　张啓元
　　奏为恳乞圣明酌罢湖口新厰以救民命以广仁恩事臣伏覩诏书款开一应弊政开载未尽者陆续查议奏革其凡可以安民生足国用等项长策仍许诸人直言无隠钦此臣窃惟长国计者莫先于本末之辨莫要于利害之明小利者大害之萌逐末者弃本之渐臣以为湖口之厰所逐者锱铢之末而本实先拨矣是其利国家也恒少为害之大岂可胜言哉九江之厰所以讥商贾也而榷征随之嘉靖四十二年又添设一厰于湖口所收料银附九江并解当时建议者不过网罗商旅讥察江河而已讵知其为南土之陷穽大江之炮烙一至于此也臣备员南路遇东南来者莫不蹙额曰昔年盗在江中今日盗在湖口江中之盗劫财湖口之盗劫命始作俑者湖口故御史张科也恨不得啖而食之其初也逐利于家僮而今乃流毒于生灵而莫可挽也何则湖口形胜两山夹峙岸口巉岩江汉合流湍洄浪急未有关厰则舟樯上下观便取径不必穿泡挺涛冒险停桡设关以来不问军民必取湾泊下水者当回流之横冲难于近岸上水者逆溜头之激射难于进港江底无泥铁猫罔施或风浪骤发跳踯待毙而已自立厰之日以迄于今不知几千人死葬鱼腹中也旣奉明诏自该本处查议奏革兹怨声载路而议请罕闻何哉此厰一设徒快意于湖口之市井而落胆于江汉之往来实媒利于委官之私槖而嫁言于内帑之密网也查每船梁头一尺料一钱明耗三暗耗二单头三十人银匠二十人大半豪家者揽之单头保者三钱再上下者认保一钱银匠倾销秤兑五分且昔之纳料论季今之纳料论遭昔之纳料论载今之纳料论船小而脚船亦所不饶停泊稍迟即以越关抵罪上而入临吉者旣税于九江又以小票重需于湖口下而入汉黄者旣榷于湖口仍查印票不脱于九江名为两关一料实为两关两料未尝立关御暴也而且重关为暴非惟尽民之利也抑且戕民之命何其忍耶高皇帝曰国家爱养生民犹保赤子惟恐伤之茍无常制惟掊敛以朘其脂膏虽有慈父不能收爱子之心仁庙曰不肖官吏夤縁为奸计民所费朝廷得其千百之什一其余悉肥下人耳皇上发政施仁之始正宜敬法祖宗留神民命罢去此厰以祛贪奸之弊以收爱子之心则大江有利涉之庆而九重周水陆之隐矣臣所谓重末轻本以小利贻大害者此也倘议者以船之由九江即有输料其往来庆池等处而不由者讵肯纵之脱然并寓讥考以防奸细亦有不容撤者臣窃以为过矣南康廵捕之官可以盘诘庆池之往来者可脱然于四十二年之前而不可脱然于四十二年之后乎且由九江而湖襄者道路逺而生息繁不由九江而下庆池者道路近而生息寡九江之厰非漫无见而致遗算于湖口也万一不允撤厰之请请易建厰之地可乎由湖口而上有地曰大姑塘南北土岸水势纡缓可免冲激之厄且无撞磕之危人烟辏集薪米裕饶立关于此庶几利于宿泊脱于沈溺耳安舍不必改创庙房可以止居此又请损之一策也禹思天下有溺者犹已溺之我皇上登极之日即布诏天下重民之命防民之财兴民之利除民之害胡忍敺此江南之生灵而枕籍于死亡之地也哉伏乞勅下该部酌议料厰可革则革之寛一分民受一分之赐如不可革则更其地早一日民免一日之苦地方幸甚生灵幸甚
　　请罢湖口税疏　　　　　　　　吴道南
　　奏为目击风波之惨耳闻号泣之声谨剖忠直陈恳乞皇上大赐省览径罢湖口商税事臣江西人也舟行往返必于鄱湖此湖跨饶州南康九江三府之境水势连天一出湖口而淜渹震撼之状骇目惊心更湖口县前东西两山突出石皆嶙峋险怪仅余一口不过数十丈且庐山绵亘数百里障于西北长江滔滔又复自北而冲平时舟过于此舟人动色相戒非柴米甚缺不敢少泊自设税以来舟过其处凡报税交税辄经数日虽傍湖开一小渠而数日间又皆塞满况冬间所开之渠亦尽涸也舟之后来无可泊处只得下猫于江中庐山夜夜西风一遇大发拔猫断索数舟相磕顷刻败坏一舟之中所载不下百余人其强健者犹得负木版抵岸然亦在和暖时尔至隆冬盛寒即有负亦僵死矣不幸而沈则舟透江底是以一舟为百余人棺也臣扼腕伤心久矣几欲言而未敢遽陈则以地方之官科道之臣屡屡言之以俟独断于皇上故自有撤回税使之圣防臣心私叹以为今而后皆皇上之再造时虽归并有司犹恐泊船如故臣敢冒死沥疏乞皇上豁此数万金以为蹈不测者延旦夕之命夫臣蒙皇上不弃谫劣获佐下风凡四方利病皆臣之所当言况乃耳目所及而不以上闻是欺君害民之一端也草疏未完澘然泪下皇上俯纳臣之言则圣主如天之福而臣亦得以徼其余皇上以臣言未可必听则臣尽臣之心异日臣过湖滨而死者有知或不恨臣之不言也臣言及此臣心滋戚况今各处饥荒皇上且普赐蠲赈以活之于死中则此之无劳于救而可拯民于风波之厄又何惮而不蠲也万恳皇上鉴臣之愚并免归并税额则非独为民财恤而亦大为民命造矣
　　撤回湖口税监疏　　　　　　　邓　澄
　　题为明诏恩覃无外税珰天厌有征恳乞皇仁速赐撤回以溥圣泽以顺天心以活民命事臣惟帝王布大徳昭大信荡平坚确必不忍使一方一国之向隅而古今人火眚天火灾桴皷响答必不能使一毫一髪之爽应前以圣母介寿皇孙诞生明旨霈然所在税务归并有司俟大工告竣一切停止海内讴歌如出汤火而独江西税监李道潘相贪恋利权不忍释手明图占恡于已阳肆诋诬于人业经按臣露章独以寝阁未报二珰便扬谓无可顾忌矣幸今天厌其恶李道湖口之居一旦付之烈焰此殆元穹明示异于皇上以此辈之不可一日不撤也李道亲歴灾变中怀怵惕又复贪濡姑设词以尝试圣意之可否臣愚谓皇上今日当断断听从其请不宜使江右遗黎尚纳之涂炭也夫普天率土皆属赤子天下之税皆已归并而独一江右付之虐珰假令江右膏腴甲于他省犹为苦乐不均矧其地介于吴楚闽粤之交地硗瘠而民寒俭东北水钟西南山塞仅仅小商小贾乃肯登顿崎岖冒涉波涛耳悉其人与货而録之其实不足以当他省之十一也乃行省旣有潘相湖口复有李道何地何民而胜此鱼肉乎粮船为国转运从来未有税及备载戸部议单明许附带土宜而李道公然邀截肆行攘夺当旋涡猛风之中捩舵收帆不暇庐陵一邑军旗顷刻付之鱼腹致令死者沈尸生者偿粮至今言之无不泪正以贫俭之地不足以充谿壑之欲不得不取盈于此耳臣闻虎之饱也虽其搏噬犹然择肉比其饥也谁能禁之今湖口之居秉畀炎火度其平日所积当已煨烬为多将来何所取偿势必别作一番咆哮是饥虎之噬也盗于夜也虽其劫畧犹然憎主比其昼也复何忌焉今湖口之灾幽畏神怒明惮圣聪惴惴惟此一时茍尚假以利权便谓主上旣已信任不疑纵天变其又何能难我是白昼之攫也抑尤有隠虑者民饶则畏法穷则法不足以束之今以穷苦无聊之民迫以数年搜括兼之水旱频仍业已泊无生趣且防贑横联五岭彭蠡襟带三江不逞之徒向所渊薮如乘此焚燎之后派丁横役伐石斫材急图奠居猥期壮丽张虎狼无厌之求际鸟兽攫啄之防近者滇中之事不足为寒心乎上天明明变不虚生焚居已兆其疾威不慎必逢其震怒臣又不暇为江右之民惜而为税监惜臣不暇为税监惜而深为国体惜也皇上诚当此时乘天变之示允李道之请亟赐撤回并潘相税务一齐归并有司比之他省不过行皇上日前之恩诏而得之江右则实出皇上更生之鸿慈江右之民幸甚税监幸甚
　　増祀四儒以兴正学疏　　　　　刘元卿
　　奏为圣世理学大明再乞天恩増祀四儒以兴正学事臣闻之臣师耿定向曰世之所以乂安平宁者人为之也人之所以循理率度者道为之也道之所以制事制心而不至于淫荡邪僻则学为之也是故三代而上学在尧舜禹汤文武周公三代而下学在孔子或以君相为学而仁流一世或以师友为学而仁流万世夫其不袭名位而仁流最逺彼以为贤于尧舜有以也孔子而后师友道丧然六经故在也朱熹承周程之后特为表章使天下士民咸知尊孔孟以自束修是故迄宋至元迨我国朝遵用其教世道有所赖而定何往非朱熹之注疏固以为入海之航而后之学者遂以航为海于是乎求之词章记诵而视圣人以为终不可至则熹之学又复大晦王守仁出而提掇良知之旨于是天下学士大夫始知吾人知之无不良人皆可以至于尧舜而患不致良知耳希圣之路久塞而复开则又守仁之功夫人心之宰万物譬之犹海也朱熹借六经以为航守仁复直指人心使晓然知海之不逺固皆孔门之嫡脉其并得从祀宜矣然臣以为朱熹之功大矣所以开朱熹者谁也则李侗罗从彦之祀不可不议也守仁之功大矣以身发守仁之学者谁也则邹守益王艮之从祀又不可不议也王者之祭川先河而后海或原也或委也不求其原海孰与输不求其委河孰与衍熹之学得之李侗李侗得之从彦从彦得之杨时杨时得之周程臣观从彦教人毎令静中看喜怒哀乐未发气象侗亦尝终日危坐以求所谓中者则其学有本原固大都可见遵尧一録通达国体而忧时论事感激动人本末备具咸可举行视世儒迂疎无当又何如也彼其师杨时以为惟从彦可以言道而从彦少然可亦亟称李侗盖不虚云今周程祀矣杨时又増祀矣而李侗从彦顾不得祀则不可不谓之缺典也守仁之徒满天下至求其不失宗旨而粹然一出于正者则当以守益王艮为首守益之学即时行物生即天载即三千三百即发育峻极悟及于无声无臭而学不越于庸徳庸言志期于皜皜肫肫而行不离于子臣弟友先经诸臣特疏言之亦颇详尽矣王艮以布衣悟止至善之义卓然欲立其身以为天下国家之本其志诚大而夷考其所以语立身者甚详而自为立身者甚严巨节细行咸可昭日月通神明彼以褐衣而师表王公又岂声音笑貌可虚致哉臣观今日学术谬悠特甚或以孝弟为剩谈以惩忿改过为沾滞刍狗仁义骈拇礼乐孔孟之训几若赘厐于此之时使四臣者得入祀典无但遵朱熹而及其师使传道者知俱立俱达之为大亦无但遵守仁而及其徒使承传者知亲师取友之为益即四臣兢兢躬行或隤然如田夫野老或防然而默坐潜心或忠义形于昌言或孝诚发于天性是皆未有元悟奇行而今所从祀乃在此而不在彼则所以悬衡量陈准绳申饬规矩使天下回心而向道其为补岂小小哉夫学一也趋方便之门易趋绳墨之途难人亦谁不愿附于圣贤顾无柰绳墨之易失也画工之画也恶图狗马好作鬼魅则以人之所不覩者易逃尔今欲使鬼魅之说得熄则无若引四儒以示之臣故以为増祀四儒不但可以补先朝之缺典盖亦正学术之大机也伏惟皇上采纳臣言勅下礼部覆加查议増祀宋臣罗从彦李侗先臣邹守益王艮则俎豆生辉斯文幸甚臣不胜祈恳之至
　　条陈南粮缺乏事宜疏畧　　　　万士和
　　二曰专课夫臣之所职者专在粮储其所以课有司者亦惟钱粮一节为重粮完者他事在所可畧粮欠者他善亦所不取何也所谓良有司者以催科为第一务也所谓善催科者非必严刑刻法但尽心稽考无使奸顽拖欠积猾侵欺而课自然完矣故钱粮不完而谓别有政绩无是理也即以江西一省论之异时逋赋甚多自今任左参议黄正色四十三年管事以来夙夜在公立法详密遂使该年通省钱粮升合无欠虽四十一四十二两年积负催解一清且其为政平易近民无事苛刻所谓善催科之效此其騐矣合无今后总督举劾专以钱粮为主不得借名他善曲为庇护则人知趋向而事有专功亦庶乎其一助也
　　为请专勅严经畧疏　　　　　　胡　松
　　该臣参考图牒问讯故老看得永丰上饶二县所称平洋铜塘一带地方绾带衢建当闽浙交防之界有岩峝谿壑之阻擅铅矿材木之饶为方可数百里正统年间闽贼邓茂七等盖尝盗冶其中知县邓颙追捕被害该前巡抚都御史韩雍请兵灭遂将前山封禁内有官民米七十余石议令该都十里递均赔其后包赔不前复奏蠲免有籍可覆正徳中嘉靖初闽浙诸寇往往时来刦掠盗开地方居民被其荼毒蹂躏累年而后定即今前项流徒乘今江闽用兵多事又复纠党操戈托名盗冶意实伺便刦掠臣防同巡按江西监察御史陈志查得铜塘山之与平洋均为盗所垂涎而平洋坑尤切浦城江山二县之界重山复岭叠嶂层岩一转折十数步之外即主客尔我不相睹接凡兹丑徒经行弃伏草莽俦侣后先则为道路之行人俄而暗号一呼挺戈以奋则呼吸俄顷数百千人可立而聚防之甚难然幸道途往来必经人烟去处炊汲其所经从非江山常山所辖则皆浦城之民也三县之人其于广信本自秦越不相为谋况又观望成败幸其得开则因而随行分窃固自有利且闻多有为之耳目向导接济居停者佥谓必须请乞比照汀州武平之属岭北潮州程乡之属漳南故事而以福建之浦城浙江之常山江山三县与三县所属之盆亭溪源高泉若仙霞小竿诸巡检司悉听江西分守湖东道管辖提调责令盘诘探报可以先期为备如遇各贼盛集一体起集乡兵首尾应援阻截遮邀最盛则移文建宁兵道严金衢温处守巡各道速发援兵协力驱逐违期者听臣等江西巡按参论仍乞勅下兵部查议果于事体可行请赐不坐名勅书一道专令分守湖东参议驻劄广永丰县治训练营乡等兵控扼禁缉逆折潜消幸今永丰缮造有城落成伊迩可以屛维藩翰其于闽浙二省抚按司道止于文移往来一切参谒仪文截然无与庶乎于事可豫于官可常于职不旷产贼之源稍清而受贼之委可塞矣
　　为请设江防守备以重上流疏
　　卷查先该巡按江西监察御史段顾言案行司道诹访官邪吏弊民瘼盗情四事据布政司防同都按二司各道议称鄱阳守备应于康山驻劄以便居中往来巡缉调度所以为湖防谋者似矣但江洋之寇率靖江泰兴等处之沙民龙潭芜湖等处之洲民随风直上由安庆以达湖口人船俱便往来甚捷又荆蜀江汉诸水防于九江贑吉抚饶诸水汇于湖口则湖口乃湖寇所由以出江江寇所由以入湖为第一要害之地虽设有九江衞与兵备道然相距尚逺防守弗专至于湖口要地曾无半旅一卒之戍殊为失策宜于湖口之南湖嘴増设守备一员操练巡逻以扼要冲庶江寇不得入湖湖寇不得出江等因前来该臣防议照前项湖口江防一带不独沙民洲民即今鹾徒矿盗往往托于商舟贾舶乘便四刦又前此各处征调土苗等兵虽称发回亦多有逋逃窜匿于港屿雈芄之间且近日闽广诸贼侵境澒洞奸宄恶少又多蠢动相煽尤当预防所据湖口之南湖嘴増置守备一员诚为先事之备但须于九江府衞摘拨军民精兵二百名造给多桨战船三四十只付之操驾以时演习巡缉给与循环赤籍毎半月一次令与鄱阳守备尽会于适中之地以稽惰勤虚实仍有盗发互相通报迭为掎角而皆听兵备该道守巡道稽察若江盗侵入湖中则九江兵备湖口守备首任其责守巡道次之湖盗侵入江中则饶州兵备鄱阳守备首任其责守巡道次之如此庶事相协心不致掣肘患生戮力不事虚文责守旣专经理渐密巡缉复严声实布张气势联络伏机隠祸可渐消弭留都上游之重不致空疎蹠盭如往日矣
　　因事陈言疏　　　　　　　　　张　栋
　　臣先任江右承委丈量由始事以及报成前后两年盖身亲其事之颠末而目击其中之利弊者方敢详言以渎圣聴臣尝谓天下无良法亦无弊政行之而善则弊政即良法也行之而不善则良法即弊政也如丈量一事是已臣未敢泛言天下举江右一省而言又未敢槩言江右之各州县第就臣所领新建一县而言本县原额田地五十六万有零而先年鱼鳞文册并无一字可考讯之故老则云不知从何年代丈过今无所查矣毎嵗正供银粮额该六万三千有奇而黄册所载无征虚米乃有四千余石其不在册内而小民逐年赔纳者又不知其几也不丈何由得清民间贸易田地唯无鳞册遂无号数而上中下则又淆乱无凭文契所载但云田几畆米若干而已买者利轻粮卖者图重价则以上田而过下粮里猾为卖主愚民为业戸则以下田而过上粮展转为奸积成宿弊一再易主而为奸者亦不自知其所由来矣不丈何由得革惟有无粮之田斯有无田之粮富家安享其利而贫民坐受其害在戸多丁众者尚可并力分赔其墝瘠之区逃亡之里十戸九絶十室九空流离苦楚虽鞭扑日加而终无完之理国赋日以亏积逋日以益有司惴惴焉惧参罚之及而莫之谁何矣不丈何由得清故举一县而一府可知也举一府而一省可知也举一省而天下可知也则丈量一事虽谓之良法也亦宜而及其成也乃至有称其不便有称其病民甚则有指其为弊政者何也良以行之不善也夫天下之府州县不知其几即以江右一省而为府十有三为州县七十有四其间有歴年久而未丈者有经逺年丈过者有经近年丈过者有久未丈而弊多者有近经丈而弊少者此不可以槩论也明矣尔时一奉明旨即一槩议行无论其经丈与未丈无论其有弊与无弊一体责成一体督促有言民情不愿丈者防罚立至于是有民不愿丈而强之使丈者是以谓之不善也于法何与也四方形势高下肥瘠如天渊然不特东南之与西北为尔也即以一府言而各县之里甲有多寡延袤有广狭土宜有厚薄终难以此而律彼矣当其始议丈也即当察其长吏之可任与否而后使之既察其可使而托之矣则当任其施为聴其调度待其报成而后覈其功罪取其宜民焉而已柰之何束缚之禁制之颁条列示定式刻期必欲尽一省而悉从一例其民风土俗有此相宜而彼不相宜者不顾也是以谓之不善也于法何与也骅骝騄駬天下之骏马而试之釜灶之间则疾不能过□鼬黄鹄白鹤一举千里而试之堂庑之下则便不能过燕雀人固有能有不能也况丈量之事千头万绪而为长吏者以一人之精神思虑欲以成功而善后盖亦难矣非假之以嵗月岂能一蹴而顿完也而自奉明旨之后即定以限期急如星火在复丈之时则不许长吏入城在造册之时则不许长吏就榻抚按逼司府司府逼州县若曰无阿狥无茍且完事无稽延违限其于民情之称便不称便地方之相安不相安都付之不问矣是以谓行之不善也于法何与也尔时各州县官固有承望风旨而罔恤民隠者矣亦岂无卓然有见而不畏抚按者乎顾明旨在上谁敢不钦劾疏在前谁敢不避语云兕虎在前见隋侯之珠而不及掇非不爱宝也先避祸而后就利也言及至此亦可哀矣今徒言丈量之害而不言其所以害不归咎于行法而乃归咎于法之病民或云复旧之为得或云重丈之为得臣皆未敢谓其然也盖天下之最劳民固此事而可以为民者亦此事天下之最惜财者固此事而可以裕财者亦此事行之不善固但见其劳而不见其有惠之利但见其费而不见其裕之利耳然当此之时民已劳矣财已费矣疾首蹙额诚有如御史江东之所言者矣若议重丈议复旧则折算也改册也归戸也收图也又当有一番劳费所谓利未得而害己随之斯民何幸而蒙皇上之轸念又何不幸而两遭此劳费哉故臣以为补偏救弊之术莫若专以其责责之抚臣而聴其便宜行事假如以天下言则就各省直之内要见某省有何利某省有何害某省有何利而又有何害以一省言则就各州县之中要见某县为害多某县为害少某县为有利而无害以一县言则就当日之所丈者或初丈之未善或初丈善矣而定则未之善或初丈善矣定则善矣而造册之未善各因其害而料理之如臣前所云久未丈而弊多者则据新册可也近经丈而弊少者则按旧册可也按旧册而稍为查覈据新册而甫为调停亦可也不必以此而律彼不必以一县而律一省不必以一省而律天下量其土俗察其民情分别其利源考究其病民之故或减尺丢弓或斜量折算此其弊在田畆其罪在业戸不可令其首名免罪耶或以上作中或以中作下此其弊在田则其罪在公正不可责其沿邱戡改耶或改畆除弓或移三就五或损此易彼或那东补西此其弊在田册其罪在书算不可晓谕被害之家使自首告耶大约弊端不外乎此三者而当时经手之人未必无晰其弊窦者也与其从今重丈而劳费不赀孰若就其已丈者而为之查改其力尚省乎与其复旧除新而虚粮不去孰若就其新丈者而为之设处其功尚倍乎与其彻底更动而利害犹未必相当孰若就其已成者而为之补偏救弊其省劳节费相去尚万万乎第须专责之于抚臣径付其托于该府该府径付其托于该县盖此事非县长吏不可任以县长吏与民相亲情可通也而郡守之于县长吏其势当聨属县可以达之于府府可以达之于院如臂指之相通也至于抚臣开府一方威权隆重可以詟服豪强可以渐消谤讟此三人者同心协力当无难事而于丈量乎何有哉若委其责于按臣则两院并行未免有所牵制若不径行府而转行司道则人持一见人持一说未免有所异同而况经过衙门旣多则行移牌票亦多徒令长吏苦于应酬疲于案牍卒之实用未必有裨矣夫朝廷之上旣专责于抚臣抚臣又专责于郡守郡守又专责于县长吏而立法以宜民便民从事朝廷又复聴之抚臣抚臣又复聴之郡守郡守又复聴之县长吏慎毋以文网束之慎毋以条约拘之慎毋以嵗月限之慎毋以一人言便一人言不便遂为行止慎毋以一言之誉一言之毁而遂为低昂慎毋以一县先完一县未完而遂为勤怠则庶乎责任专事权一而有不足以易弊政为良法安民生而固国本者臣不信也然犹未也天下事无全利亦无全害茍利多而害少即可称为良法而况丈量一事尤为恩怨之府欲人人称便此决不可得者也今旣许其便宜不限以一定之例宽其时日不责以旦夕之期而及其报完也则又当审众寡以定利害什九言利什一言害其为利也不待言矣什七言利什三言害是亦利多而害少也虽谓之有功而无害亦可也若必欲人人称便而后为良法则臣不敢与谋此事矣然犹未也夫旣以事事责之县长吏则必自此人始自此人终不经两手而后可若一人始而又一人终则弊易从生法易从变而奸民之不便于己者又易从生谤欲功之成亦不可得也世旣以成功责之即当以厚赏激之或事未完而暂稽其陞迁者则他日别有超异之擢或事完而暂稽于资俸者则先期即有召拜之荣其承委而不能副托与夫茍且塞责以侥幸迁去者尤必重加处治斯则赏之厚而人知劝罚之重而人知惩如是而功有成不成者臣之所不信也
　　请諡先贤疏畧　　　　　　　　李日宣
　　题为圣世无覃敷独遗之典名徳无久郁弗耀之光谨据所知上达圣慈以备采择事臣不敏窃尝臆之有儿童知其名士绅仰其徽而一字华衮未以相加者亦有名易矣而官不称其徳赏不如其功名虽挂于国本而实未沾乎阐幽者有两人焉谨向皇上陈之其一为原任大学士解缙夫缙非异人即高皇帝所为宠之异之恩犹父子者也其遭祸之酷则以防持仁宗好皇孙一语微合成祖睿算阴诤黙衞为权者所忌而遂中于汉庶人之谮郁郁狱死异时仁宗非不还其第宅録其苗裔而封功旌徳时如有待今二百五十余年开阁元臣冷落荒丘圣明能无悯念乎其一为原任春坊左赞善罗洪先夫洪先非他即昭代所称为理学状元者也洪先之学得新建良知之传师先庄介无欲之旨一以保固收摄为功退藏于密是其本领无何为请东宫出讲落籍山中几数十年恬修正学海内仰为山斗臣近覩刑部主事孙如法赠光禄少卿至洪先虽已諡文恭然以宫坊翰学又为国本禠夺者丁卯闲亦仅得赠光禄少卿而荫与祭两阙然是何今昔悬殊至此遐思贤人子孙率多贫且朴而臣乡为甚今解罗二臣之后又甚贫家业飘零良可叹也又景泰间人皆知于谦徐有贞忠勲矣而不知当时谦所举为左右手有贞等所凭主谋迎复者则都御史罗通也通初知清化数却黎利于凶锋旣扼居庸则保都城于安堵至今居庸一关人庙祀之不替其载名臣记一一可考此其功不在臣乡谭纶毛伯温下而二臣得諡通独未防则今日欲鼓励臣工如罗通之缺典应照谭毛二臣补之矣又有若崇仁布衣吴与弼自幼潜心伊雒壮而弃举子业一意敦行孝弟明道淑人英庙闻其名遣官币聘至京授以谕徳疏辞旣召入文华殿从容顾问坚令就职辞益力仍遣官送归褒嘉海内从游者众如胡居仁陈献章张弼其最也胡之言曰今之学明徳足表表者聘君一人耳陈之言曰章生长东南抠趋日少兹欲就以正慨弗及云张之诗曰风月周台灯火夜伊川路上见斯人今胡陈俱从祀而吴犹萧萧野土可念也此外若臣乡大理卿曾干亨太常卿王时槐与臣巡歴所知若雒之戸部主事尤时熙温和纯粹有明道之气新安之光禄卿孟化鲤精心卓旨以正学自任皆物望所倾急须易名者臣又记十年来今大学士何宗彦任礼部侍郎所请张元忭朱鸿谟邹智及臣伯祖李中等多臣师邹元标所胪列也宗彦所请原合四方之公极一时之选万口无二今兹之举犹当从其逺者真者俾人心允服盛典重辉其为世道人心嘉赖靡有涯涘矣
　　恤军救民疏　　　　　　　　　伍承载
　　臣闻国初法严戍遣世隶衞所是谓军伍民照亩输米转兑军运至京为饷制也第戍于郡邑者子孙土著即属氓隷氓籍者姻姓聨络亦关军伍乃今漕运之艰无如江西而江西诸邑所为卒少船多避佥运如避虎者则安福为最所为产去税存望清丈如望嵗者亦安福为最臣敢沥血为皇上陈之盖军民备极困惫窃谓漕非洒带无以解焚艘之厄田非清丈无以济加派之穷国家故倚漕东南东南造艘挽运多责于军计江西三衞八所船总八百六十四只防典所载安福额运四十二艘行百余年无异正徳间宸濠变起当事者议留南昌军守城以项下运艘权分各外衞所代运后事平各衞所退还独安福诸弁利艘多索常例因循未返于是舟数溢至六十二只毎只五年一造造非三百余金不能成其一旧制毎艘止给军三民七银七十余两除告领使费扣除则又有中道盘剥露囤守候寄顿诸费嗟乎以六十巨艘而轮造于四百余名之穷卒以无限运费而取足于七十余两之官价能无倾家鬻子以偿乎势不得不资翼造凡民与军同宗异派甥舅姻娅罔不株连方蒿目伤心踌躇无策乃于天啓七年运船守冻天津突被烧燬四十二只时臣适奉差归省见之旣虑焚舟不能即补又虑愚民酿乱乃与诸缙绅谋之当道查有小患通幇大患通省之例遂将所燬舟数原载米若干分三衞八所带运一时称便但计虽出于权宜法必行于永久若以南左号船返南昌彼嵗久不任受惟以此二十艘米永分通省毎船仅加米五石众擎易举且二十舟所剩行月粮分给带运资途费而所省造价一千五百余金仍归朝廷助军饷无误漕事有益边储何惮而不为此且查南直江北漕艘俱开厰淮安官任造军任运独江西造运俱委诸卒佥殷实戸丁承之夫穷戍拮据终生有何殷富设此名色骚害万端合无今后江西漕船照南直事例开厰南浦毎阅五年除洒带二十只不造外余俱令三衞八所掌印正官或府县佐贰领造有不足则以各衞所屯租官收幇费而旗卒但责以领兑上运此则救焚拯溺之急务第必申饬然后诸弁不至作奸故曰漕非洒带无以解焚艘之厄者此也旧制照田肥瘠分科立则故田有上中下山之四等而赋亦必有轻重加减之不齐均赋之法全借清丈臣乡吉安九邑而安福之需丈则不啻饥食渴饮何也邑在万山中山水往往涨发能令高岸为谷平原成坑其田非依筑傍埂未有五年得如故道者安福自万歴九年清丈至今五十载矣中间水决沙壅经界荡然甲鬻乙售田畴易主荒芜不可粪祖戸不可削民何堪而当此涂炭乎盖縁万歴清丈时胥役疲于履亩有司急于功成遂以上中下山田混为一则如原系二百四十步为一亩者则益之以就下原系三百八十步为一亩者则损之以就中盖以人之有上田也必多于下山田裒益成中自无偏亏而不知此法惟长子孙无出鬻可耳脱急故变产买者择其肥而弃其硗卖者计目前而忘后害始犹存上田幇税久之鬻尽而石田不售税籍仍在有司第按籍征税不及覈田之瓯脱于是有家徒四壁而追呼不离门贫日益贫重以数年来毎粮一石加银至二钱七分民方颗粒无资俯仰无助而尤困于虚税安得不流离颠沛逃亡也为今计加派旣不可暂捐则清丈以豁虚无至急也查防典一款凡官民田地有因水塌涨去处令所在有司逐一丈量丈出多余者给与小民承种塌没无田者悉与开豁税粮据此一遇灾伤便行丈明岂有越五十载山川变迁人物改更犹不得清丈一开豁者乎幸皇上饥溺由已所当为民出万死一生故曰田非清丈无以济加派之穷者此也以上二者大害大利臣由桑梓起见推而广之凡东南运卒省一舟便省千疮百孔之蠧虚税减一分便减亿兆黎民之苦恩不期多期于当厄伏乞勅下戸兵二部覆议上请咨行江西抚按将安福仍遵照防典原额领艘四十二只委造于官责运于军而以南左号船原载漕粮分通省不必议造造费一千五百余金充饷而五十载未经清丈如安福速委才干廉吏踏勘丈量务俾上中下山轻重分亩庶国储国税两俱有裨军政民生永赖无穷
　　请兵筹饷疏　　　　　　　　　周　灿
　　题为寇氛已迫敬陈兵饷急着以固疆圉事窃惟御寇者御之于门庭之外若待贼逼城下仅以闭门却敌外无救援内加细作鲜克久持楚省数郡之破皆中此弊前此荆襄麻黄与江右尚隔一水长江天堑犹曰有险可凭而今破武昌在西江肩项唇齿之间不啻剥肤矣此时急作门庭之计上自袁吉下自九江皆贼充斥之路九江近设总督重兵云集可以恃而无恐袁吉一带如萍乡之接醴陵万载之接浏阳永新之接茶陵处处须防而萍乡尤为第一门戸贼过岳阳一步则萍乡危矣萍乡不守宁但西江之患南则百粤八闽东则祁门常山将有不忍言者今日守西江即所以守闽粤守徽浙也兵单力寡决难捍御亟须精兵一万分布萍乡万载永新三路统以游击二员不独画藩而守且与湖南彼此掎角互壮声援贼住武昌去巢穴益逺四面受敌若大兵防约淮皖应诸兵从九江而上更调防粤诸兵从袁州而进防合长衡永诸兵从岳阳而下水陆合凑上下夹攻灭此朝食此其时矣但兵兴粮随前此西江无事则西江之饷解京解楚总为寇而解今日西江有事则留西江之饷养西江之兵亦为寇而留守得西江不为楚省之续则兵饷皆为有用亦不至如楚省委之逝波呼吸安危司计者当不待其言之毕也臣谨防同巡抚江西右佥都御史郭某巡抚南贑右副都御史林某合词上请伏乞勅下戸兵二部准臣等所奏或募或调凑兵一万计哨官队长什长教师等项毎嵗约食饷八万有余恳祈准于本省练饷内动支至于游击二员一切廪饩心红纸劄与添设营房等项不敢擅动正额容臣等与地方有司商酌另行设措庶使军容壮而士卒鼓进足以攻退足以守西江安而闽粤徽浙五省俱安诚今日东南半壁救时之急着也
　　请改折南漕二粮疏
　　题为楚疆决裂几尽西省危在旦夕恳祈圣明亟勅行间诸臣并力夹击以保江南再恳圣明速涣蠲折徳音以收人心而张挞伐事臣六月入境后即具有地方兵荒情形一疏尔时逆献正盘踞武昌也使乘此防师合献可成擒即不然而固守岳州与九江互相掎角犹可蹙贼使饥疲而遁乃不知楚抚王聚奎何以弃岳不守至八月初五日而岳州又告陷矣岳陷则贼必走长沙长沙安危江省实与共之唇亡齿寒必至之势也今贑抚林某移驻吉安江抚郭某移驻袁州二臣慷慨临戎有誓不与俱生之气自能为皇上巩此危疆但江省兵力素单二臣所统不满二千余人其何能有济宜于督师吕大器标下分兵数千径趋袁萍再勅两广督臣及闽越抚臣各发精锐三千防师境上壮长沙之声势为进之图而镇臣左良玉之师溯九江而上直捣岳州东西夹击贼未有不穷蹙授首者也臣窃观前此之失事大都不由贼之善攻而由我之善弃今若再弃长沙是并江省而弃之皇上封疆岂堪逐节防送此臣所以大声疾呼而不能已也乃臣更鳃鳃深有虑者今嵗旱灾特甚而军兴旁午一切本折钱粮势必取之地方小民疾视长上抢攘之风日见告矣夫贼之假仁义诱吾民也业已尽民为贼而吾图所以制贼者虑必尽民皆兵自非行真仁义以结之不可今追呼日繁内溃将作大寇狎至其何以支朝廷纵不能言蠲亦请于南漕二粮各折其半留未尽之子粒以还民间庶可留沟壑之余生以保疆土臣岂不知军需匮乏仰屋方殷顾为此不识时务之谈以聒宸聴独以事势至今有同累卵万一鱼烂瓦解狂氛四塞异日即欲议蠲议折而不可得尚忍言哉此臣所以痛哭流涕而更不能已也伏乞皇上为封疆计立赐睿防施行
　　请止惠王住广信疏
　　题为恭绎相择之明旨俯献刍荛之一得恳祈圣明勅部议覆以奠两藩侨栖之安以慰皇上笃亲之怀事本年八月二十五日午时徳安王亲至南浦顺带礼部咨文二角皆以王居一事两奉明纶一则曰该抚按遵防相择再则曰该抚按相择妥确具奏其所以为剪桐谋即次之安者綦周且摰臣即刻齐集司道再四图度咸谓兵荒之后鲜有乐土筑舍无成爰居靡定臣等回翔审视思仰副皇上亲亲之仁故尚嗫嚅而不言也再阅邸报见惠王一本孤臣飘泊事奉旨准住广信府礼部知道臣阅未竟而不禁背汗之欲湃也以此弹丸黑子之信州一郡藩之不堪贲止而反能辱亲藩之驻节耶臣敢冒死敬陈风土江乡地狭土童民愚俗戅迩来宗禄罄悬天潢腹诎捉襟露肘大是不堪物色况广信尤江右之瘠壤而岩疆者生菜晶盐无海错山珍之馐其供啬青鞋布袜罕蜀锦吴绫之被其服俭茅茨土阶无丹楹刻桷砻椽之屋宇其宫室隘以朴而臣逆计藩王播迁之后艰难险阻业经备尝定不求多于此此之大可商者一道两府两藩供亿既繁调度不敷而又地扼闽浙之吭受敌最易汛逺督抚之辖炤管复难先年邓茂七既盘据于前叶宗留复啸聚于后即昨嵗靛贼窃发负嵎走险深山穷谷缉捕为艰此孰非广信疆域以内事乎而眼前金华之变信州政首当其冲震邻剥肤以晷为嵗故祖宗令甲以封禁山命名此土者谓数百里内禁人不得出入耳夫以穷乡絶域数百里内为人所不出入之地而突然以一藩封建置其间妥乎否否确乎否否倘非皇上智力高悬灼然见永丰之不能建藩臣不敢为此请倘非仰体皇上展亲谊笃确然见永丰之不能建一郡藩广信又何能再建亲藩臣亦不敢为此请且臣原非独为广信一府偏恳慈实实以江省全局广徼宸算也伏乞皇上勅下礼部平心酌覆如江右之益淮乐建诸藩星列碁布何处再堪位置又如江右之袁临吉南剧盗奇荒何府再堪建藩总期皇上予之以安者臣等不敢置之以危若欲臣等坚执恩诏内一款择于浙之台处福之汀邵广之南雄韶州以为推卸之路此不恕之施臣等万不敢出也
　　为邹元标请防疏　　　　　　　李邦华
　　奏为一代忠谏宜褒千秋理学不泯恳乞圣明特旨追録以光盛治事臣等窃惟主圣臣忠旷代之遇不偶守先待后名世之生岂虚欣逢我皇上御宇以来首崇旧徳愤逆珰之摧抑俞言官之阐易名大典屡奉温纶若原任太子少保都察院左都御史邹元标者大用未尽于生前圣眷特隆于身后真臣子不世之奇逢而君父难儌之异数也但以未请特旨部覆无据臣等皆元标同里后进或及门受业其生平学术气节耳闻目击心仪行景敢不为皇上一陈之元标志慕皋伊道宗孔孟正气百折不回雅操一介不取当张居正之夺情也元标一观政进士耳又值诸臣得罪之后不避其锋侃侃上疏廷杖八十血肉淋漓从容就死赖救得苏及谪戍贵州万苦备尝偕诸卒伍甘受无怨日进黔士说礼敦诗边徼学人奋起而慕忠义焉则元标倡之也居正旣败神宗皇帝赐环歴任铨谏时攻居正者半是媚居正之人元标絶口不谈且谓居正功过相准人益称其识量然遇事倡言不避嫌忌卒调南散曹郎几三十年竟未叙用元标絶意仕宦惟日讲道著书范俗维风即童孺皆知其姓名华夷共瞻其声望乃若无若虚学与年进文章道徳富有日新台省抚按交章论荐铨宰补牍殆无虚日其称为百世师表一代伟人者殆不虚也光宗皇帝登极超陞大理正卿行且不次柄用不谓鼎湖龙驭事竟中阻熹宗皇帝登极晋刑部右侍郎元标感激殊恩勉起田间士民手额如司马之再入雒也及陛见条奏皆国家大政封疆至计与夫爱惜善类维持世道一腔忠悃盎然流溢楮墨间不逾年改吏部左侍郎迁都察院左都御史适大计天下羣吏元标惩贪擢廉奬恬抑竞一时人颂平明焉亡何广宁失守京师震惊有语元标子幼宜先遣还乡者元标顾上书禁臣民搬移家属出京仍日与副都御史冯从吾等从容讲学晏然无事自是人心始定说者谓元标以坐镇消危疑学有实用功在宗社非溢辞也然当是时魏广微以父魏允贞为元标旧交诡来纳款元标洞其凶邪毎厌而薄之广微切齿不解嗾郭允厚等以讲学相诮让而元标遂勇退乞休矣熹宗皇帝温谕再三知不可夺加太子少保驰驿致仕归归而人望无已旋起南铨则元标以疾革卒无他语第念国恩未报戒其子无敢请防迨逆珰肆焰广微执政竟施辣手削元标生前官诰毁其书院防防弱子旣朝夕莫必其命即臣等亦因是骈罹逆网吞声莫控幸皇上采科道公论褒忠旌直予防予諡屡旨已明而该部尚未即覆臣等窃谓元标刚介执法忠荩匡时立朝正气励世清节与海忠介瑞风裁一同乃其性学醇粹悟修兼至羽翼圣真大振宗风又复过之今其子燧孤弱不能万里陈情臣等谨采大节冒渎圣聪伏乞皇上将元标易名速命阁拟仍勅下吏礼二部将元标身后应得葬祭赠廕全典加优具覆庶四朝剑履一字褒崇史馆宣付可补实録矣











　　江西通志卷一百十七
&lt;史部,地理类,都会郡县之属,江西通志&gt;
　　钦定四库全书
　　江西通志卷一百十八
　　艺文【奏疏四】
　　国朝
　　请豁除荒芜疏　　　　　　　　蔡士英
　　题为覆查荒芜据实确报仰祈
　　圣鉴事该【臣】看得江右地方夙称土瘠民贫兼之连年兵燹加以天灾流行死亡相枕腴产抛荒其极极残之状已经前抚臣备悉陈请无容赘矣惟是钱粮系朝廷之额课而土田实钱粮之根本必野无不辟之土斯国有惟正之供茍荒芜之数不清催徴终为无术【臣】自受事来即首以此为重务实欲殚竭微忠上以报
　　皇上之恩下以拯江民之溺敬将覆查前抚【臣】夏一鹗疏报全省荒数南贑抚【臣】刘武元疏报南贑二府荒数严行查报间但见百姓之呈告荒芜者叠案盈几观其人无非菜色聴其声莫不哀痛呼号流涕环绕马首羣口称荒恳乞覆查【臣】自以为前此报数已定岂得复有遗漏及询之司道访之父老始知从前查报之时尚有地为贼踞今始恢复者有民徙他乡今始归来者有阖门遭戮开报无人者又有误聴譌传逡巡退缩恐报荒即作官田者而前抚院痛念蓁莽请命之心过切故汲皇入告以希早沾浩荡所据者仅各属申报之文未经委官遍勘所以册中不无遗漏以致广昌有续报之咨前抚贑抚各报有参差之殊而九江府属之三县竟有未报之数也【臣】复阅前抚【臣】疏中亦云江民有抛荒之惨亘古罕闻有司道未能胪列之语则知前报之荒实有未尽因思全省之民莫非朝廷赤子一夫不被其泽终非溥博之
　　皇恩于是更委各府刑官互相踏勘令其单骑履亩遍歴邱墟逐一清查确数具报【臣】已于防臣歴事方新一疏内悉陈
　　圣鉴随据各刑官备造清册通省有主荒芜田地山塘七万二千二百二十二顷八十五亩八分四厘七毫二丝五忽八微六纎四渺无主荒芜田地山塘三万五千三百一十八顷四十二亩九分六厘八毫九丝五忽一微一纎六渺较前抚臣所报实多二万五千六顷六十七
　　亩三分二厘四毫九丝八忽六微六纎六渺以通省合算十分为率共荒二分九厘九毫【臣】又以钱粮系国课所闗敢不郑重其事更严行駮查又据司道取具该县不扶甘结呈报前来反覆推勘实无隐情则至清且确无如今日覆查之数矣【臣】思除荒之政见今江南等省俱乆已奉行独此江右残黎歴遭焚杀其惨倍于他处今尚未防防豁此兵饷之压欠京运之积逋日甚一日而穷民徒受催科之苦究无补于国用
　　朝廷亦何乐有此纸上之虚数哉夫有荒而不除与除之而不尽均贻累于百姓故不得不彻底清查以广布我
　　皇上如天之仁亟解斯民倒悬之厄也再照十三郡所属在在皆盗良民甘心相从以至抚之而叛杀之而亦叛
　　者岂尽乐于走死如骛哉正恐今日归来明日即追征荒逋死于鞭棰与死于锋镝一也故宁从贼而不悔耳而且贪官污吏因荒熟未分始则借荒为口实继则縁荒而作奸问征解不足则曰有荒在问输纳不前则曰有荒在夫钱粮重务最忌者上无一定之考成下无一定之则额牵混不清以致逋欠无已惟除荒一举在朝廷不过减数年有名无实之虚赋自后按册而督有司就熟而征里民再有拖欠【臣】得以白简从之彼有何所托词哉料司农嵗入必有大胜于今日者矣至捌年分贵溪贑县信丰定南瑞金五县已经开垦田地山塘二千七百二十一顷四十二亩五分九厘五毫七丝三忽见造入册其未垦者再行严督有司毎年务开垦若干亩遵例起科附入考成则数年之后依旧仍完原额也用是日夜焦思不遗余力逐亩澄清分别等则各取印结移送户部查覈其卫所屯田荒数俟按臣查报外【臣】更不揣愚昧代民呼吁除见查成熟之田自应照数征粮其无主荒田见督兴屯道募人耕种有主荒田责令本主自垦其一应荒芜钱粮照【臣】所查之数恳徼
　　圣泽概与开除庶国计民生两有攸頼且江民望泽已乆自题荒以来又经三载恐再迟延终于沐恩无日【臣】已殚精竭力往返批駮今据该司道会详前来覆覈无异【臣】谨会同江南督【臣】马国柱南贑抚【臣】刘武元江西按
　　【臣】米襄合词具题伏乞
　　皇上轸念残疆立赐殊恩敇部速行议覆准与除豁行【臣】
　　等遵奉施行
　　请汰瑞袁浮粮疏
　　题为请汰浮粮以苏民困以
　　圣　政事顺治拾年伍月贰拾玖日江西清吏司案呈奉本部送戸部钞出该本部题覆江西右布政使庄应会等奏前事奉
　　圣　防着详察确议具奏该部知道钦此钦遵钞出到部送司奉此相应议覆案呈到部看得江西布政庄应会等
　　奏称瑞袁二府以雕疲残郡科粮独重遗累已乆议清浮粮与各府相准【臣】部备查该省地粮瑞袁二府较他府虽地少粮多但疏内科编縁由【臣】部并无元季明季册籍可考合无敕下该督抚按备查元季明季册籍瑞袁二府科粮独重或地系膏腴或从前误编苦累有何确据逐一勘实具奏以凭覆请定夺可也既经该司案呈前来相应覆请恭候命下【臣】部转行遵奉施行等因顺治拾年肆月贰拾壹日题贰拾叄日奉
　　圣防依议钦此钦遵钞出到部送司拟合照会该布政司遵照本部覆奉
　　圣防内事理钦遵奉行等因【臣】即行江西布政司及督粮守廵各道并行府县速将袁瑞二属浮粮縁由遵照部文逐一确查的据前已屡行尚未申覆事闗民瘼即当具详限拾日内报以凭具题缴今据该司道府县查据士民具控苦累縁由及瑞袁二府志书覆看前来该【臣】看得瑞袁二府郡县介在山阜聫亘之区土壤素称沙
　　瘠提封悉属山隘中多不毛之土其地之可耕者皆山之畔而涧之濵求其沃野平原实无几焉夫以此硗确之区可耕者既窄而科粮偏重者盖縁瑞属三县自明初奸民黎伯安妄徼爵赏以伪冦陈友谅索饷倍征之册抱献故尔遂为定额今虽灰烬之余无册籍之可据幸瑞郡志书尚存考其田粮则元至治间共编粮一十二万五千七百四十余石至明洪武间则增至二十二万五千三百五十余石迨后少有増减犹额载科粮二十二万四千四百四十一石至今相沿者即此旧明全书之数也【臣】再稽其户口元至治间编户一十四万四千九百五十有四至明治间仅户七万四千二百四十有四矣自元至明田粮额増一倍户口逃亡一半夫向以十四万之戸完十二万之粮而后以七万户之民而完二十二万之粮此轻重之数难易之形固自昭然可见者若袁州四邑偏重之故亦由袁郡乡斗与官斗有不同因明初伪将欧祥归附之时投献册籍误以二升之乡斗报作官斗之十升今欲证之元明二代册籍盖年已数更叠罹兵火无怪乎无存亦幸获明之志书其所载重赋颠末昭然可证查其田粮均系一则毎亩科至一斗六升七八合不等较之接壤之境如临之新喻上则田毎亩科粮九升三合吉之安福上则民田毎亩科粮七升二合夫以一地之土而赋税重轻竟至倍相悬殊此尤易见之事也再稽袁之户口在宋崇宁间编戸一十三万二千二百九十有九迨至明治间止存六万六百一十九矣其逃亡减损之数亦与瑞州相等此二郡之志班班可考按戸口之数自宋元至明治年间已消亡过半而自治迄今又经百五十余嵗近来屡当兵燹惊散疫疠伤亡其中消耗之户又不知凡几而额载之粮总未减毫末夫人愈少而赋愈觉其重则钱粮愈觉其难完所以年复一年转相拖欠民徒受其敲扑官徒受其降罚散离相枕沟洫时盈究之亦何补于国赋也此在曩昔承平之时犹多积逋从无完期故牧斯土者曽以七分考成尚不能如期如式盖无土而粮诚巧妇所难为矣今我
　　皇上亲政以来洞切民隐谘诹博访百度维新更令觐臣各陈利弊与民更始此右布政使庄应防廵南道佥事安世鼎以身亲目击之大累而为应
　　防求言之直陈也倘沐
　　皇恩大沛洪慈轸恤二郡三百年之积困将瑞属之粮二十二万四千之浮数仍复宋元一十二万五千之原额袁属之粮毎亩一斗六升七八合之误科减照新喻上则毎亩九升三合之实赋庶见在孑遗得以安心兹土后来生聚必至尽力正供田野日辟国赋日増实大有禆益岂鲜浅哉
　　封禁山疏
　　题为请
　　防行查山塲出产木植事案查顺治十年正月初四日凖工部咨内开营缮清吏司案呈奉本部送工科钞出本部题前事等因顺治九年十一月十七日奉
　　圣防着该督抚按确察具奏钦此钦遵钞出到部奉咨该督抚按送司奉此查得封景山系江西广信三县交界地方相应备咨案呈到部移咨贵院查照本部题奉
　　圣防事理希将封景山有无出产木植查明虚实具奏等因准此就经备行布政司防同分守湖东道行查的确详报随据本司左布政使卢震阳查看得封景山原系封禁山初名铜塘因其峭险歴为盗薮削平之后即请封禁其来旧矣查徃代黄巢倡乱伪贼借势以流毒一方继而叶宗留赁居烧炭觇险立穴铸冶甲兵谋为不轨而邓茂七为之附援三省摇动几危信州此前鉴昭然而有据也目今山贼杨文蹲踞其间未经荡平今一旦轻议开采是启奸人之乱谋耳况其中所产木植不过拥肿樗栎原无合用之材兼以巉岩险峻猛兽丛居溪涧不通道路曲折不但开采有百害而无一利恐徒挑衅隙而无济于实效矣又据分守湖东南道右参议杨国祯详同前情等因到【臣】据此该臣等防看得封景山即封禁山界连上饶永丰二县之界距玉山县二百余里歴代以来皆行封禁粤稽旧籍议开数次然卒以无佳木可采有害于民而中止之【臣】奉
　　防　行查其峻峰峭壁溪涧之水不通外流而且毒螫猛兽聚以为巢附山百里人烟杳絶即所产者尽系良材亦且人苦于登攀木难于出水况据该属所报不过松枫樗栎并无栋梁者乎若开采一行其徒费金钱防禆实用犹可言也诚恐惊魂甫定之赤子一经骚扰其害更有不可知者抑犹有虑焉此山昔为邓叶诸寇盘踞后来大费兵力矧今湖东山逆杨文等正在会勦依峦负嵎尚繁有徒方苦搜殄之难覔若此幽深险峻夙称盗
　　薮之处今日一启其衅将来恐难収拾此开采之害更彰明较著者也伏乞
　　皇上俯查往事轸念地方
　　天语严饬特加封禁安民葺寇两得攸赖除取具先朝封禁图说送部查覈外今据该司道呈详前来【臣】谨防同具题
　　请议蠲豁疏　　　　　　　　　郎廷佐
　　题为特陈地方情形仰祈
　　睿　鉴以苏残黎以固邦本事窃照江右一区厥赋下下民疲地瘠在昔已然我
　　国家奄有南服正明末荒敝之余水旱频仍雕瘵未起
　　迨至五年间金逆搆乱杀人而江右之地则盈城盈野之地也江右之民则析骨析骸之民也及巨逆授首蠢尔山寇出没无常蚁聚鸱张所在见告民之播迁于兵燹展转于沟壑者又三年亡何壬辰之歳旱魃肆虐始则死于兵者十之五继又死于歳者十之五所有一二孑遗则兵革转徙之余生耳十年十一年哀鸿渐集榛莽渐开而征输告急已歳获民之半穷檐八口经营朝不谋夕【臣】抵任时见其流离万状极目邱墟随有钱粮之拖欠独多百姓之输将日窘敬摅拯救之良法以培
　　一省之根本事一疏议以本年正赋征觧如额节年逋赋带征一分亟吁
　　天　恩未防俞允旋即与守令约曰有能征逋无缺者注上考诸守令亦相视磨励计十三郡所输觧不下二十余万妄冀三秋可获竭小民一分之输将即佐军国一分之正供并寛守令一分之考成不谓昊天不吊入春则三月苦涝而大浸为之稽天入秋则三月苦旱而金石为之焦铄报荒之文充几野哭之声载道嗟嗟民力几何堪此重困向令歳歳可以取盈亦不至积欠之累千累万如今日矣【臣】于九月内复有彚报异常旱灾亟请题豁一疏奉
　　防　下部尚未议覆而又不敢少事姑息檄催本年京运外运及漕南二米尚不及十分之六手腕欲脱心血皆枯则是民力已竭臣计已穷本年之赋既不能供一日之生尚不能保乃欲以累歳之逋欠并责于一时即剜肉无补耳况敲比乎【臣】既辗转反侧夙夜焦思抚字徒有其心催科实无其术在小民或匿升斗之积不过自卫其生今且敲扑频加哀鸣于血肉淋漓之下不啻自速其死江俗即至狡江民即至愚计不出此也我
　　皇上轸念饥民发帑金二十四万大赉畿辅近复恩蠲直八府顺治八年至十一年未完钱粮荡哉仁恩遐迩胥鬯江省僻逺即不得比于近地抚此封疆孰非
  </div>
  <div class="pagination">
   <a href="江西通志_page308.html">
    上一页
   </a>
   <span>
    ...
   </span>
   <a href="江西通志_page304.html">
    304
   </a>
   <a href="江西通志_page305.html">
    305
   </a>
   <a href="江西通志_page306.html">
    306
   </a>
   <a href="江西通志_page307.html">
    307
   </a>
   <a href="江西通志_page308.html">
    308
   </a>
   <span class="current-page">
    309
   </span>
   <a href="江西通志_page310.html">
    310
   </a>
   <a href="江西通志_page311.html">
    311
   </a>
   <a href="江西通志_page312.html">
    312
   </a>
   <a href="江西通志_page313.html">
    313
   </a>
   <a href="江西通志_page314.html">
    314
   </a>
   <span>
    ...
   </span>
   <a href="江西通志_page310.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
