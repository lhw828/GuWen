<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 63 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 63 页/共 93 页
  </h1>
  <div class="content">
   明孝宗治七年三月壬子工部言顷河决张秋命右副都御史刘大夏往治之今闻河防修筑未完自临清至沛县运河俱淤浅而管河郎中陈绮方在彼督役恐不能周厯诸地本部欲遣属官有干局者往会大夏计处以相其成遇淤浅之所则多方疏濬事毕而还从之【五月即命内官太监李兴平江伯陈鋭同来治河语在河水】七月乙丑髙邮康济河成初南京兵部左侍郎白昻奏凡髙邮湖行船最忌西北风往来舟楫多致覆溺若于砖塘内开复河一道引水行舟可免风涛之患于是巡河监察御史孙衍管河郎中呉瑞因共挑濬并置闸堰筑隄岸以利牵挽往来称便焉【康济河于三年告成见前刘健记而实录纪于七年盖至是始得开于上也】十月戊寅副使杨茂元奏山东连年荒旱今歳积为灾兼修塞张秋决河供给不赀差科繁数请取回镇守临清右监丞李全别用兵部覆奏谓临清镇守官尝取回别用一旦复设中外骇讶宜从茂元所请凡在临清内外供给亦请悉从节省上曰临清地方亦须用人镇守李全不必取回余如议行之
　　十二月壬申陞山东布政司左参政张缙为通政司右通政提调沙河至徳州河道太监李兴等言缙修河有功今决河已塞仍须令管理河道因以命之【明孝宗实录】
　　张缙为山东参政治癸丑河决张秋上命平江伯陈锐都御史刘大夏治之百需悉委调度甲寅功成遂陞其秩为通政司右通政属之行河时冲决之余沟防不治缙相其缓急以渐修浚无所遗又于决口之东甃石岸数里以图勿坏又新筑南旺东堤树桞其上每歳夏秋水溢挽卒得分行无阻至今便之【雷礼户部尚书张缙传】
　　明孝宗治八年十月丙寅内官监太监李兴平江伯陈鋭都御史刘大夏奏河防粮运六事一谓漕河水利全借山东诸泉每年夏秋潴蓄南旺等湖至旱干时以济粮舟近豪强军民或决堤泄水以图栽莳或阻遏泉源以资灌溉乞照先年侍郎白昻奏行事例禁治一谓南北运河止是汶水分流接济春夏旱干水源微细必借各闸积水以时启闭庶可行船往往官员随到随开以致粮运阻滞乞申明列圣诏旨严加榜示一谓管河官员责任太轻事多掣肘乞敇河南管河副史张鼐大多府带管隄防参政李瓒俱照管河管屯官事例常川巡视聼其便宜行事巡抚等衙门不得有所阻挠一谓安平镇黄陵冈荆隆口及新筑于家店以下隄防俱用人守视水涸则积土备用水涨则防防修筑若有重大工程临时调附近丁夫协同修理一谓大名府所筑长隄必须逓年增修庶保经久乞行参政李瓉以所属隄北人戸编定班次毎年农隙之时调发若干增修一月疎放隄北军屯与寄居人戸亦一体从轻编定轮流调发庶免起夫科扰之弊一谓济宁迤北南旺开河戴家庙一带比之他处最要而安平镇池方土脉疎薄新筑决口尤须提调官员不时检防今自济宁直抵通州相去一千八百余里而天津北上逆水尤难若止责与一人提调恐致误事乞敕该部依臣等前奏仍分其地为三南北各设工部郎中一员中间増设通政一员提调下工部覆奏俱从之【明孝宗实录】
　　乔缙字廷仪洛阳人成化八年进士为都水司主事督理山东泉源初漕由鱼台至临清行洸汶沂泗四水其地复有泉百七十余道防于四水而分流于漕渠为闸凡三十有六设守津吏以时启闭为浅二百二十各有津老以时疏治然歳逺法弛诸泉湮塞或为豪宦侵匿漕运屡屡告艰缙行郡得堙塞泉四百有奇侵匿泉二百有奇合六百余泉会于四水漕运大济工部以绩奏改兵部职方厯四川参议【朱睦防作乔公传】













　　行水金鉴巻一百十一
　　钦定四库全书
　　行水金鉴巻一百十二
　　江南按察使傅泽洪撰
　　运河水
　　明孝宗治九年四月庚子巡按直隶监察御史邓璋言髙邮湖为运河喉襟之地而自杭家闸迄于张家镇凡三十余里其隄面故甎为风涛所囓屡修辄坏劳费无算宜易以石庶防可久而新修康济河西岸亦须预为甃筑以免冲决之虞河之北闸仍宜北迁五里许庶舟行可以尽避湖面之险事下工部请如所拟以淮庐鳯等府赎罪米价并两淮运使余盐价银一万八千两为买石之价工匠日食则移文仪真淮安批验盐引所并淮扬钞闗劝借商船米给之事毕即止上从之仍谕令甃筑期于坚固经久不得虚费物力【明孝宗实录】明孝宗治十年十月丙戌总督漕运都御史李蕙请于瓜洲新坝至仓坝一坝至四坝港口仪真钥匙河及歇马亭各建一闸以便粮运工部覆奏谓二坝边临大江潮长则坝低水髙固易于车放潮落则坝髙水低殊不为便莫若于江口总港内各建一闸潮平之时下板蓄水令与坝相平为便从之【明孝宗实录】
　　明孝宗治十二年七月甲子刑科右给事中周旋言六事一通运道南旺湖上游旧有湖数里足以蓄水今其隄岸淤涨又为豪右所据蓄水无地湖流干涸有阻粮运乞遣官查勘开濬下所司知之　九月戊午工部覆奏刑科给事中周旋所言疏濬南旺湖事谓管河右通政张缙留心水利亦已得人若又差官不免掣肘宜令缙自行处置修濬为便从之　十月壬子巡按直隶监察御史史戴徳奏修筑泰州运河隄岸三千二百一十二丈请令所司给役夫工雇之直从之【明孝宗实录】明孝宗治十三年三月乙丑四川平茶峒长官司吏目许澣陈四事一通剥运以苏漕卒之罢都城西山之水流注通州白河向年浚之通漕运粮船至大通桥矣但以河狭岸峻沙土易壅不能久耳设欲浚掘深广恐犯拘忌今拟止于河身仍旧惟于旧闸坝上及张湾河口量增坝堰畧髙数尺引水贮满其旁各为减闸以泄潦涨每坝之上置造剥船如浙江市河船式每遇粮船到坝以之逓送每坝倒换无间阴晴民间有能造船装载者亦听其便仍于大通桥南一带创造搨房暂上堆停旋令小车驴驘运入各仓收纳甚为利便窃计车运工价若遇泥泞时毎运一石约银一钱以剥船运之毎船贮米一百余石每石止钱防文较之车价奚止倍蓰乞敕该部讲议舟车利便定为经久之规以济民用下其奏于所司【明孝宗实录】
　　治庚申髙邮诸湖堤久且壊总督漕运张公敷华为深沟数道以缓湖水寳应地多平陊公趣令筑隄隄成而水至【李东阳撰都察院左都御史简肃张公神道碑　公名敷华字公实安福人天顺甲申进上】
　　明孝宗治十四年正月辛未巡抚直隶苏松等处都察院都御史彭礼等奏镇江府所属运河南抵奔牛坝北至新港坝先因河道浅狭运船俱从孟渎河大江经行径抵瓜洲逓年起夫四千往瓜洲坝挑浅近年运河旣通亦用夫疏濬又往瓜洲挑浅民实劳于重役乞令本府人夫止于本处挑濬其瓜洲坝一带运河令江北扬州府属并附近州县人夫捞浅庶民无重役之劳事下工部请行总督漕运都御史张敷华议处以闻从之二月乙未停革苏松常镇四府导河夫役初管河工
　　主事姚文灏奏于四府每歳均徭外令民纳雇役银以备治水之用谓之导河夫其后官吏因之侵刻民甚病之至是巡抚都御史彭礼以为言命革之　三月辛未修筑安平镇濒河隄岸从管河通政韩鼎奏也【明孝宗实录】
　　髙贯字曾唯江阴人治已未进士辛酉为都水主事分治三沽诸闸多所兴革其大者厘正萧砀丰沛歳役夫修昭阳湖隄汇泉以济漕涸又修沽头南北堤为横流蔽民田获利流移复归往来怙势者闻风敛戢隐然为河渠重者三年改户部【邵寳撰按察司副使髙君墓志】
　　明孝宗治十六年正月戊寅工部管理河道郎中商良辅以直隶河间天津等处堤岸水冲决者一百四十一处请量拨人夫用本府原收折色桩草料银两支买物料并工修筑从之　八月壬戍修通州至仪真一带河道　十二月辛酉巡抚山东都御史徐源奏漕河地势济宁最髙必引受汶泗上源以为接济然上源要处莫如洸河其口在宁阳县堽城石濑之上元时于此治闸作堰遏水入河我朝因之至成化间以土堰歳费桩草丁夫乃易以石以为一劳永逸殊不知元漕副马之贞勒言于石以戒后人切勿妄兴石坝以遗大患盖土堰之利水小则堨水入洸水大则严闭闸口以防壅沙聼水径自壊堰西流故虽歳一劳民而洸河自通自石堰一成水遂横逆石堰既壊民田亦冲洸河沙塞虽有闸门压不能启汶水不复入洸河之贞之言至是愈验乞简命大臣一员经画拆毁石堰移于上源仍作土堰以复旧规及将洸河壅沙自洸口至济宁百三十里分工挑濬堽城迤西春城口子冲决堤岸并工修筑事下工部会廷臣议以为难行上令更议工部言本部主事张文渊亦言堽城石坝为漕运之害欲将坝闸革去使汶水由分水河口接济南旺一带河道宜并行勘处上曰运河重事即差堂上官一员往巡抚并管河等官从公勘议奏闻处置于是工部右侍郎李鐩奉命以行【明孝宗实录】
　　明孝宗治十七年二月乙未工部覆奏礼科右给事中王缜等所言河道事谓河道艰涩有妨粮运不但请河等处而自通州至仪真一带运河隄岸亦恐淤决请令漕运管河等官各督所属修濬从之　闰四月庚午工部右侍郎李鐩会巡抚山东都御史徐源及管理河道等官勘报源所奏宁阳县闸坝谓堽城石坝湫口七处水小则从各口顺流水大则从坝上漫出一可以阻塌淤沙不为南旺湖之害一可以减杀水势不虑戴村坝之冲难以拆毁但今三十余年约损三分之一合趂时修补其近坝上下积沙宜令挑捞旧堽城坝稍东有元时旧闸一座比因济宁迤北不通漕道故置闸坝开濬洸河引水直入济宁南流接济徐吕二处运河东平州戴村社地方汶水入海故道永乐间始横筑一坝以遏汶水尽入南旺湖龙王庙前分流南接济宁北达临清漕河遂通今据分水龙王庙前起至济宁天井闸通计九十里水共髙三丈有奇縁水性就下若将洸河濬深则汶水尽出济宁南流徐吕恐济宁迤北直至临清四百余里仍复干涸必梗漕运又洸河上截自旧堽城坝口起至桞泉共九十余里废弃年久无益运河不必挑濬自桞泉起至济寜系汶泗诸水会流之处内四十余里淤塞者半应合疏通导引二水专接济宁迤南运河又春城口子外障汶水内防民田委是低薄走泄水利渰没禾苖并戴村坝一道俱系紧闗去处应合修筑乞将堽城戴村二坝令管泉主事欧阳琼参政冒政春城口子令参政崔岩洸河令佥事袁经分地督理仍聼徐源亲临阅视章上工部覆奏请令徐源并管河通政韩鼎及管泉主事欧阳琼右叅政冒政管理修浚从之十月壬申总督漕运都御史张缙奏扬州淮安一带
　　运河七月以后雨水不通至今干浅恐深冬无雪来年运船必至阻碍乞令所司疏濬及将清江口筑塞淮安府仁信等坝修完以蓄水利命所司知之　十一月乙已都察院右副都御史王泝卒沂字希曾武进人成化十一年进士治十四年巡抚眞定等府时滹沱河水溢坏民田庐奏请筑隄捍之三疏乞休不允卒官　十二月癸未工部覆议漕运巡抚等官会议事一复漕河以通粮运浙江苏松等处运粮船只俱由夏港口并孟渎河出江二三百余里方到瓜洲其大江中有黄圌等山风涛险恶往年粮运皆由常州府奔牛坝直抵镇江府京口闸不过一百五十余里经过江面就抵洲近年以来此河淤浅宜下所司起附近军民夫并力疏濬及考究事实修复练湖导引水源以防歳旱仍三年两次疏濬务成永久之计命河道闸座宜亟修治不许迟悮【明孝宗实录】
　　明孝宗治十八年正月庚戌管理河道工部郎中张玮奏髙邮等州县原设石闸石桥涵洞盖专为湖河之计将以时其啓闭而蓄泄水利比来为近堤人家私立洞口掌理遇水溢则窃自闭塞水消又窃穵堤岸以致冲决遗患动费财力不可胜计乞将涵洞筑塞每五里改砌减水石闸一座以絶盗决之弊工部请如所奏下巡抚等官勘处以闻从之　三月庚子管理河道工部郎中张玮奏徐吕二洪上流消缩致运河艰阻乞令河南巡抚按等官于归徳州决口等处议开濬筑塞之宜令工部覆奏从之【明孝宗实録】
　　合肥郭鋐总漕运累进都督同知尝浚通州河二十里置坝令浅船搬运歳省白金数万当孝宗时鋐筦漕十三年【明史稿】
　　泰陵复土户部郎严经督役转输为艰经言以舟自潞河达天寿山甚径且安从之省费万计今不知可行否【涌幢小品】
　　明武宗正徳元年二月庚申命工部修筑卢沟桥堤岸以去年六月为水冲坏六百余丈故也　三月丙申添设汶上县袁家口寺前铺二石闸以其地在南旺之南开河之北地势髙下悬絶至春末水浅舟胶漕运阻滞故也　十月戊申濬滏阳河河旧在顺徳府任县新店村之东北源出磁州经永年曲周平乡至穆家口会百泉等河北流两岸皆征粮地景泰间漳水并入漫流冲曲周等县地方沿河各筑隄以备泛溢成化间旧河淤塞于村之西南冲决为新河合沙洺等河入穆家口两岸亦筑堤备之治初漳水徙入御河民弃堤不复修理近年漳水复入新河西岸地皆渰没任县民髙旸等以为言下巡抚官勘处至是具奏言穆家口乃众河之委请从此先濬乃并濬旧河新河令两处分流以杀其势堤岸亦渐加修筑庶民患可除工部覆奏从之　十二月已已命户部郎中郝海工部员外郎毕昭会同漕运叅将梁玺修理会通河仍戒其毋得怠缓河起大通桥迄于张家湾有闸数座然地形髙下悬絶蓄水甚难卒不能通行舟楫【明武宗实録】
　　洪钟字宣之钱塘人成化十一年进士正徳初由巡抚贵州召督漕运明年就进右都御史苏松浙江运舟由下港口及孟渎河泝大江以达洲逺涉之苦甚不能堪甚至于漂没钟言孟渎对江有夹河可抵白塔河口旧有四闸行数十里至宜陵镇北抵扬州甚为径捷急宜开濬为便从之改掌南京都察院【明史稿】
　　明武宗正徳二年三月辛酉添设清江浦新坝闸二座议者谓春冬淮水退消清江浦淤浅外河与里河湖水髙下县隔设坝盘剥舟行未便宜将坝改作内外二闸以时啓闭节水通舟事下工部覆议从之　六月辛未复开白塔河及江口大桥潘家通江四闸先是总督漕运都御史洪钟言苏松运舟由下港口并孟渎河遡大江以达于瓜洲者逺渉二百八十余里往往覆于风浪惟孟渎河对江有夹河可抵白塔河口旧设四闸经四十里至宜陵镇再折而北即抵扬州运河于舟行甚便请开濬如旧至是成　九月丙午户部郎中郝海工部员外郎毕昭应奏修复大通桥至通州河道及闸十二坝四十一凡用银四万五百七十两有奇议者谓漕粟自张家湾入京僦车甚费故欲开河通船以免陆运之艰然地形水势髙下悬絶河虽开而无所济也【明武宗实録】
　　明武宗正徳四年九月辛亥后军都督府都督同知郭鋐卒鋐字彦和其先庐之合肥人初嗣指挥使成化丙午充漕运叅将治乙夘陞署都督佥事充总兵官总督漕运兼镇守淮安复进都督同知奉命濬通州官河廿余里置减水坝令浅船搬运歳可省数万緍但颇不拘小节傲物自雄人以是短之正徳丁夘被召还理府事至是卒【明武宗实录】
　　明武宗正徳五年五月庚午工部议覆漕运都御史屈直等奏扬州淮安一带湖河设有涵洞等沟减水等闸以便蓄泄总为漕河计也近管河官多不得人沿河种艺军民雨多则固闭闸洞不使泄水天旱则盗水以资灌溉欲将前项闸洞如法筑塞仍行各管河官自通州直抵扬州有仍蹈前弊者田入官受财者永戍边卫诏准拟仍命出榜禁约　六月乙酉罢濬沽河之役先是巡抚佥都御史刘聪等建议令工部委官开濬自沽河抵鸦鸿桥河以便输运至是工部言其非便罢之　八月庚戌命镇逺侯顾仕隆充总兵官提督漕运兼镇守淮安地方【明武宗实录】
　　荣靖公顾仕隆督漕疏开防通河司空王公軏申请之至今称便盖唐都闗中宋都河南皆由汴由渭直达京师未闻有贮国储于五十里之外者国初仅有神武中衞小仓耳因漕运后期暂将京储收贮通州以待转输因循茍且歳月迁延权势家车辆日伺而乗上之急牙侩趦趄吏胥破冒犹其小者边闗塞堡间道可通倘有为之向道者而轻骑疾驰者卒至或据仓厫或肆烧燬国储不一空乎且京城大通桥至张家湾一带河流为元时转运通渠也当都水监郭守敬疏凿通州通惠河引水置闸兴工之日世祖命丞相以下皆亲畚锸为之倡永乐间亦循故道抵京竟为浮言所沮正徳元年始一行之奸徒倡议复中止夫运粮至农务兴秋雨降泥泞不得前舆人索厚直费且不赀节浮费以纾民困兴国家自然无穷之利杜后世意外不测之虞计无过于此者嘉靖庚戌敌果薄近郊闚通州廪粟赖此举也而同人咸服公之渊迥大畧云【谢廷谅镇逺侯顾公传】
　　明武宗正徳六年五月辛亥革庆丰通流等闸新设闸夫及剥船以工部奏河为沙淤剥运不便也　十月丙辰户部议奏近年运船为流贼焚劫以致国贼亏损货物踊贵今贼势未可计日平恐饥馑流移之人又复窃发宜如前议遣大臣整理河道凡有补于漕运者悉聼经画因举捕盗都御史陈天祥漕运都御史张缙及苏松巡抚张鳯可分任诏东昌以北属祥徐州以南属缙不妨原职东昌至沛县属鳯【明武宗实録】
　　叶天球字良器婺源人进士知东昌府府北有减水闸盖泄聊堂莘三邑流潦入运河者也歳久闸圮淫雨漫漶广没民田公请以桩草折银复建之害由此息调简登州厯四川参政【吕柟作公墓志】
　　明武宗正徳十二年七月壬辰大学士梁储等言今年四五月以后各处水患非常鳯阳临淮天长五河盱眙等县军民房屋尽被冲塌田野禾稼淹没无存老稚男妇溺死甚众淮扬等处为南北襟喉之地自仪真以北至于清河逺近一壑茫无畔岸房屋坍塌人畜漂溺难以数计淮安新旧城内驾船行走居民半栖船上河堤决口阻壤船只后幇粮运无计前行京城内外顺天河间眞保等府骤雨连旬数十年以来所未有者通州张家湾一带弥望皆水冲坏粮船漂流皇朩不知其防疏入不省　八月戊寅巡按直隶御史吴訚言长芦济宁诸处沿河夫役本以备疏濬修筑之用及至冬月寒冻不用其力乃征桩草银其法未为不善但因循既久实去名存欲乞今后沿河夫役量留三分听用冬月仍征桩草余七分官收其直管河副使以时督令所属收买佣工公私两便又见通州至天津河道淤塞夫役逃窜盗贼窃发奸弊多端盖由其地军民杂处官无専职所致乞照成化年例添设顺天府通判一员即河西务为治所专治天津一带河道夫役兼捕盗理讼以安畿甸疏下工部覆议皆从之【明武宗实録】
　　明武宗正徳十四年正月乙巳命工部管河郎中毕济时会山东巡河分守等官疏濬南旺一带河道时淤垫者入十余里运船滞不得通故也　三月丁未修浚运河先是都御史臧凤奏近年以来常州一带河流渐微髙邮诸湖水溢堤决徐北两岸渰没南旺上下又复淤浅漕舟迟阻职此之由乞令总理河道并巡抚管河等官及时挑濬修筑工部议覆从之仍敕都御史龚督其事【明武宗实録】
　　正徳十六年漕运都御史臧凤请修复五塘灌民田资粮运管河郎中杨最奏寳应湖极险当准髙邮康济河事例修筑越河以免沈溺　按五塘仪真陈公塘江都上下雷塘小新塘句城塘而寳应越河则御史王鼎闻人铨员外范韶按察司仲本皆以为言万厯十二年始行开挑焉【南河全孝】
　　正徳十六年六月丙戌【世宗已登极矣】工部都水司郎中杨最言寳应县范光湖西南髙东北下往来粮运等船入湖行三十余里始出东北堤岸去湖面仅三尺许每雨潦风急辄至冲决不惟粮运阻碍兼盐城兴化通泰等州县良田悉遭渰没请如昔年刑部侍郎白昻修筑髙邮康济河例专敕大臣一员加修内河仍将旧堤増石积土以为外堤一劳永逸可保百年无患是为上防其次莫如照湖埨宻次桩栅数层以为备塘砥障风波而旧堤重加修葺亦可支持数年若但如年例修补漏缺茍冀无事一遇淫潦骤发即无所措其手足防之下也疏上用其次防【杨最字殿之射洪人正徳十二年进士】七月庚申南京给事中陈江上言三事一恤民隐言仪眞以北张家湾以南诸濒河地方疲困已极复被水灾宜加优恤令民无出今年租税下户部复言濒河诸郡诏书已减半税不得悉蠲致亏国计上是之　九月辛亥工部覆遮洋运粮指挥王瓒奏直沽东北有新河以转输蓟州所司玩愒不及时疏导河流阻涩必候潮至舟乃可行以致边闗粮饷往往告匮请敕管河郎中及天津兵备副使亲督所司濬使深广以通歳漕从之【明世宗实録】
　　明世宗嘉靖元年正月壬戌命主事江等督理新河工程先是海口淤塞漕舟从天津出海复折入梁河而达蓟州道逺水湍舟数为败议者谓直沽东北岸有二道一曰新开一曰水套北接梁河径四十里可以疏濬成河改由北道无涉海之虑谓之新河行之天顺间民大称便歳久湮塞漕臣以为言工部覆议于治河郎中之外别委清廉主事一员会官督濬疏名以请从之二月已亥兵部覆管河郎中毕济时疏一言临清以
　　北沿河所属半为军屯今军屯之地铺舎尽毁官栁尽伐堤岸不修河洪不濬军民船泊盗劫为常皆为武职廉勤者少而抚按又委以别差军士缺伍者多而丁壮率编以他役遂视河道为泛常耳今宜依军政考选例择廉勤指挥一员专理河道一言南京进贡快船宜遵明诏裁定数目申明禁例不许勒抑夫钱拒闭闸座阻挠运道诏从之　秋七月乙巳朔塞束鹿城西滹沱河决口筑防城隄修晋州紫城口隄成　九月乙夘修撰唐臯疏言比见运河地势髙其水易涸丁夫挑浅沿岸挑泥是以随挑随淤终歳不休宜仿嘉湖取淖壅桑之法以舟运泥至近岸别令人转运务去河滩逺则一歳之役可免数歳劳又山东泉脉甚众顷管河官多转委于人疏导无方以致泉流散漫不入于河乞敕分司主事亲督其役如法疏濬庶众流成川亦运道之一助也事下工部议覆从之　丙辰南京贵州道监察御史谭鲁奏言河南山东修河人夫每歳以数十万计皆近河贫民奔走穷年不得休息请令管河官通行合属地方均上中二则人户征银雇役便工部覆议从之十一月丙午户部上言河道通塞闗系漕运请预加经理为来年计仍申明禁约进鲜等项船只及内外官员有倚势阻挠者叅奏治罪上然之命亟如议实行　十二月乙酉户部覆提督漕运总兵官杨洪奏言今运道淤浅查得闸河白河一带各有额派挑浅夫役官司因循废弛以致漕舟困于起剥军吏因而蠧耗请行总督河道及管理泉闸诸臣时时临阅浅处督工疏濬仍令所在军卫有司验视漕舟修补破敝以备后运从之【明世宗实录】












　　行水金鉴巻一百十二
　　钦定四库全书
　　行水金鉴巻一百十三
　　江南按察使傅泽洪撰
　　运河水
　　明世宗嘉靖二年三月庚戌御史向信言大通桥至张家湾旧有广利等八闸今宜修复以纾民陆挽之苦又济宁至临清在在有浅而长沟靳家口尤甚宜于两处建闸以时蓄泄工部议行河道侍郎相度以闻从之五月丁亥总理河道侍郎李瓒以天旱水涩漕舟不通自劾乞休不允　庚寅仪真江都二县有官塘五区筑闸蓄水以溉民田后豪民规以为业古迹废坏真扬之间运道梗阻御史秦钺请浚之部覆得旨命总理河道侍郎及管河郎中相视修筑占种盗决者处以重法仍追地租入官　十二月辛丑裁革湖陵沽头金沟谢沟新兴黄家等八闸官吏量存溜夫添设长沟浅靳家口闸【明世宗实録】
　　明世宗嘉靖三年春正月戊子把总运粮指挥使刘翺乞挑濬海口新河以便漕运工部覆议从之　十二月壬寅总理河道侍郎李瓒言前年河决安平故开北河以杀水势中间建闸四浅铺二十设闸官四员闸夫二百二十名浅铺夫二百名今河归故漕前项官夫并宜裁省工部覆议从之【明世宗实录　瓒字宗器濮州人治丙辰进士厯户部尚书提督仓塲】
　　明世宗嘉靖五年六月丁夘工部郎中陈毓贤言州寳应县汜光湖为粮运必由之路湖四面甚广水势弥漫仅以三尺之隄障之一旦积雨水发则横奔冲决不惟阻粮运而河隄以东田土俱成巨浸此第一患也臣以为障水固所当先泄水亦不可缓请于河隄以东修筑月河以分水势如工费浩繁财力有限则请自淮安而下自寳应至髙邮建平闸数处以泄其流亦中防也得旨令治河都御史章拯督漕都御史髙友玑会议相度果开筑月河有益即定计为之毋惜小费【明世宗实录】
　　是年御史戴金请濬隄下久壅河道　按子婴沟接潼河下广洋湖长沙沟通官庄亦入广洋湖刘家沟通瓦沟溪望直沟出官河三里沟通七里沟出葛头沟寳应县东门外起至流星沟君师庙起至章思荡葛头沟起至射阳湖以便泄水以通舟楫【南河全考子婴沟在寳应县南六十里子婴铺北西通运河北接潼河潼河在县东南六十里西南接子婴沟东北入广洋湖广洋湖在县东南五十里射阳湖在县东六十里即射陂也自固晋至喻口白沙入海湖西至固晋属山阳东至上射阳属寳应】
　　明世宗嘉靖六年三月庚辰漕运都御史髙友玑疏言徐邳下至清河乃运道所经实北南喉襟要地顷年以来黄河泛溢地方遭患民不聊生近日沛县官河流沙壅涨船只难通该御史等官戴金等奏称黄河入淮之道有三涡河白河二道为上源年久陻塞其水并入汴河是以徐州之南独受其患若小坝至宿迁小河一带并贾鲁河鸳鸯口文家集壅塞去处逐一挑浚则趋进之水不止而徐州水患可以少杀　十月戊午御史呉仲言通州运河元时郭守敬创建已有明效先朝漕运名臣平江伯陈鋭等亦累以为请今通流等八闸遗迹尚存原设官夫具在因而成之为力甚易而权势罔利之家从中挠之或倡风水之说或谓絶湾民之利皆不足信诚令闸运歳可省脚价二十余万又汉唐宋时漕皆从汴渭直达京师未有贮国储于五十里之外者今令京军支粮通州率称不便而密云诸处皆有间道可通设敌因乡导轻骑疾驰旋日可至烧燬仓庾则国储一空京师坐困此非细故请以臣言下户工二部定议修浚僦舟夫畧运百万试之与陆运兼行竢次第就渠径达京仓此兴无穷之利而杜不测之虞于计便上曰疏濬闸河诚转漕便计自永乐以来屡议修复因大小臣工不肯实心任事以致因循至今为奸人嗜利者所阻今转输日烦军民交敝茍有息肩之防何惮纷更户工二部其各委堂上官一员会通运官及御史吴仲等亲行相度地形计处工力以闻若大事可成则劳费不足计国计有补则浮言不足恤如有奸豪阻议之人聼厰卫缉治如律因命户部侍郎王軏工部侍郎何诏及御史吴仲等董其事至是軏等言地形从大通桥至白河髙可六丈若大兴工浚之深至七丈通引白河则漕船可直达京城诸闸可尽罢此永久之利然未易议也为今之计惟应修浚河闸然从通流闸经二水门南浦土桥广利三闸皆衢市阛阓中不便转般从温泥河滨旧小河废坝西不一里至堰水小坝诚修筑之令通普济闸则径易可省四闸两闗转般之难闸坝皆宜添设官吏人夫守视臣等窃计修闸浚渠筑坝之费当用银一万五闸置船各六十一船日运粮万石造船之费可一万五百通漕粮二百三十万石歳脚价可十万三千五百若粮多船少听以车转水陆并进通运事易竣亦可早还宜令户工二部各举属官一人兵部推都指挥一人充叅将专司修理转运诸务会同巡仓御史各奉敕行事募军余万人作之务在坚久毎闸坝合置公廨其费取之修仓余银巡仓赃罚及所省脚价其朩石等取之各厰又言通州京辅重地军民坌集亦当积蓄以安人心不宜过虑自起惊疑河源自西山经流大内至大通桥或旱涝干溢啓闭通塞亦非外人所能与候上裁择时上意已决命户工二部亟如所拟举行即于今冬具储工料以来春兴工仍敕诸臣协心共事勿偏执异同致妨经国大计　壬寅总理河道侍郎章拯言西水支流原自丰县漫溢至沛横贯运河冲决隄岸其势径趋昭阳湖以此运河南流势缓停淤沙泥防与岸平今故道疏筑已通而东岸势卑土疏善崩秋水泛涨恐复淤决乞佥复萧砀原额浅夫专令在沛时常防守仍令徐州管河判官督同沛县主簿闸官往来阅视随宜疏筑凡遇秋水时至徐州管洪主事量调徐吕二洪夫役协力修濬其管河等官有能平治得宜三年无患者超格赏擢工部覆奏从之　十一月乙亥朔礼部尚书桂萼上疏称修通惠河不便请改修三里河上以其疏下大学士杨一清张璁拟票一清言通惠河因旧闸行转搬之法可以省运军之力宜断行之勿为浮言所阻璁亦言通州河道经元郭守敬修濬今闸坝俱存臣闻京城至通州五十里地形髙下才五十尺以五十里之逺近摊五十尺之髙下无所不可诚濬瓮山源以蓄诸山水引神山泉以合下流之归迂回以顺其地形因时以谨其濬治此一劳永逸计也成化十二年平江伯陈锐建议开修此河宪宗皇帝命大臣督理而河道已通运船已至城外适有黒眚之异惑于讹言遂止识者恨之今欲开修此河因仍旧道诚易易耳况一舟之运约当十车每年运船已到则令剥运新粮未到则令剥运通州积粮庶京师充实永无意外之患矣至桂萼所论开修三里河则费广而见効难非直有地理之忌而已也上深然璁言因谕一清曰览卿疏具见忠爱朕居深宫外面事情何由得知卿辅导元臣正当直説庶不失政事萼所奏必有惑言伊辄聼信不但误了朝廷之事亦失了大臣谋国之意彼疏朕看数遍亦知不可欲直拒之非待大臣之礼故谕卿等票来行意在其中矣我孝宗伯考时巳命整理开修此河不意当时黑眚为异夫黑眚之起非为修河盖湾里住的乡民正恐失利乘此为言俗叫为嘛唬卒被破事当时若有一识事刚正之臣告我伯考曰黑眚之异原非修河道所招奸诈之徒乘机营利惑及愚民不可堕其诈计伏惟刚断而行之如此伯考岂无聪察哉前日勘官回奏停当已有旨待春暖兴工朕亦恐有言者左说破事而萼即为首也夫萼与璁替臣有所不逮功为等也若论识时利达事体则萼以十不及璁二三也朕欲降一密旨与萼云昨卿奏开河一疏足见谋国至意但前已有旨了况先朝亦有成算不必改议恐起营利者扰事卿疏朕留览未知可否复与卿计一清言圣裁允当遂命如前旨行濬天津海口新河【明世宗实录】
　　是年漕运都御史髙友玑于洲西江嘴置口闸时监工者不慎致工人受赂筑砌不如法镇人复倡为泄水之説闸竟不用【南河全考】
　　济宁河溢公总埋河道欲疏支流杀悍猛筑长隄防冲溃然后浚曹沛自无淤阻费十万緍可足考据精详与喜事臣议弗协天旱公祷泰山既降甘宁阳泉忽涌数尺南旺胶舟乃行工部请别遣重臣特陞公本部右侍郎兼佥都御史于是白河孙家渡工始兴明年夏潦骤发公以人言乞罢廷推盛公应期代之迎合无成复代潘公希曽如公议乃厎绩【王大用撰工部尚书朴庵章公墓志章公拯也】
　　明世宗嘉靖七年正月乙酉河道都御史盛应期言沛县迤北河道地形库下泥沙易集以故累濬累塞今询之官民盛称昭阳河东自北进汪家口南出留城口约长一百四十余里可改运河北引运河之水东引山下之泉内设蓄水闸旁设通水门及减水坝以时节缩较之挑濬旧河劳逸逺近且可为永久之利计用夫六万五千人于山东南北直隶相近府分征调仍量行雇募用银二十万两有奇取之两淮盐价而以山东官帑所贮佐之期六月而毕章下廷臣杂议皆言应期议是上乃命应期及春和督官兴事且诫各巡抚等官同心协力共成大功应期请乞管河郎中柯维熊员外王大化于赵皮寨孙家渡南北溜沟等处役工挑濬以杀上流之势武城迤西至沛县迤南修筑长堤以防北溃之虞俱从之　四月庚午吏部等衙门尚书桂蕚等以修省会议条陈十二事一言近以运河淤塞边报严急议遣大臣提督劳费特甚宜并取还边墙诸务止令守边官计处俟年丰举行新河夫尽数归农而以河南山东京操班军暂借一季免其赴京分遣修筑　六月乙已御史吴仲郎中何栋尹嗣忠都指挥陈璠奉敕开濬通惠河成仲等因疏五事一时疏濬以通运道言大通桥起至通州石坝四十里地势髙下四丈有余中设庆丰等五闸蓄水今巳通运然地势峻土皆流沙夏秋大雨河流暴涨冲决淤塞所宜预处请行管闸主事坐守闸坝往来巡视一遇冲塞随即挑筑昼夜拨守毋致盗决仍将闸运扣省脚价银内毎歳量支千两寄通州库随便兴工如不足仍听奏讨一专委任以责成效言大通闸河止设主事一员又兼他务不无妨废请令住劄通州专理河道通州添设管河同知或判官一员所管起大通桥尽鲜鱼闸合用钱粮歳支扣省脚价凡应行事宜及委用官员悉聼管闸主事处分仍敕户部歳三月初旬遣郎中或员外一员奉敕住通州防巡仓御史沿河往来催儹天津以北粮运验算轻赍银两待运完日造册奏缴一改闸座以防水患言夏秋久西山水发皆由闸河东流闸门隘小水泄不及遂至泛涨冲决堤坝此出不测非人可为原议障水石坝今巳修成又通流闸在通州城中市井环绕积水丈余又西水闗久浸水中俱非长便旧有庆丰上闸平津中闸今已不用拆运通州西水闗外创造石闸一座将前石坝南移二十余丈改造石闸一座平时闭板水落启泄疏入上以运河先朝屡经勘议未得成功仲等仅四阅月而就绪嘉其勤劳命科道官查验行赏所条事宜部议亦称便上悉从其所言　壬子御史吴仲言通惠闸河成功不易持久为难请留原差工部郎中何栋督理三歳一更听动支余银扣省脚费雇倩军民夫役挑濬上流改造闸座严防山水泛涨法禁盗决河防随船带石包岸逐年栽栁防堤填垫桥道补盖厰房修艌剥船及兼理天津一带河道又各河道俱设有司水利官请于近地所属勤敏者改陞一人或同知或判官填注通州专管河道其督运户部郎中尹嗣忠请如侍郎王軏疏仍留坐守催督终始其事以后不必专设率歳二月请差郎中或员外一人奉敕前去会同工部郎中巡仓御史督运完日回京及将来剥船编入漕司必须设官专管方为久计疏下戸工二部覆如其议上曰然河工方就计非亲其事者不可责成何栋令住劄通州往来督理及天津一带军卫有司官事干河道俱聼委用毋得阻挠歳满劳着陞改职衔照旧行事吴仲仍提督京通等仓兼督理通惠河与何栋尹嗣忠陈璠等协心共济尹嗣忠督运粮回部歳差如议改军自运及添设专官俟漕运会议具奏　七月庚辰总理河道都御史盛应期疏濬昭阳湖东一带新河工已及半会旱灾修省言者多谓新河之开非计诏罢其役并罢诸治河官应期请俟秋深果旧河通流则巳如仍有阻碍须终新河之功为经久利户部请从之且言河道总理官不可罢得旨应期回京别用另选忠诚才望大臣代之竟罢新河之役　九月庚午朔罢总督河道右都御史盛应期管河郎中柯维熊俱冠带闲住初应期奏开新河维熊賛之甚力朝议罢役应期请缓一月毋停工保其终事维熊复甚言其不便应期亦上疏自理部议两罢之应期果毅任事旣奏开新河因谬议纷起欲急于成功以杜众口遂以严急兴怨功未成而罢然其所开新河后三十余年卒循其遗迹疏之运道至今蒙利不浅也　已夘刑部尚书胡世宁疏言新河之议首倡自臣既而盛应期先因佥事江良材具疏偶与臣合遂尔奏报为国家兴莫大之利第初议限以六月而应期勇于集事功仅四月巳十成八九遂致官吏严急怨讟烦兴朝议以安人心为重亟止其事寻命应期与维熊同罢彼维熊之反覆变诈阴陷大臣私误国事其罪当不止此至于应期平日执性过严所至物情不协非遇寛大之朝不止罢黜之罪今得此非不幸也但自古国家毎偾大事必追责首议之人应期祗因臣妄言新河之谬得罪以去则是不惟误彼徒费工力而使后任事之臣尽以应期为戒皆臣一言之所致也请与应期同罢或更加重拟或薄示降调使天下后世皆知我皇上驭臣赏罚之公愚臣死不敢欺之义上报曰览卿所奏巳悉至情但应期受命治河委任非人督责过严以致怨声载道不能无罪业已处分矣卿宜安心供事不必引咎自责【明世宗实录】是年春正月凿新漕不成先是河决曹单城武阳家口梁靖口吴士举庄冲鸡鸣台沛北皆为巨浸东溢逾漕入昭阳湖沙泥聚壅运道大阻刑部尚书胡世宁上言运道之塞河流致之也请先述治河之説河自经汴以来南分二道其一出荥泽经中牟陈颍至寿州入淮其一出祥符经陈留雎亳至怀逺入淮其东道一道自归徳宿虹出宿迁其分北新旧五道一自长垣曹郓出阳谷一自曹州双河口出鱼台塌塲一自仪封出徐州小浮桥一出沛县飞云桥一出徐沛之间境山之北溜沟此六者皆入漕渠而南汇于淮而今且湮塞矣止存沛县一河势合岸狭不得不隘所以丰沛徐州漫为巨浸溢入沛北之昭阳湖以致运道壅然壅淤既久势必复决决而东南有山限隔其祸小决而东北前宋澶州之决郡县数十皆灌祸不可言矣故今治河当因故道而分其势也其阳谷鱼台二道势近东北不可复开而汴西荥泽孙家渡至寿州一道决宜常濬以分上流之势自汴东南源出懐逺宿迁小浮桥溜沟四道宜择其便利者开濬一道以分下流之势或恐丰沛漫流久而北徙欲修武城以南废隄至于沛县之北庙道口以塞新决而防其北流此亦一计也至于运道臣与李承勲同行拟议莫若于昭阳河左滕沛鱼台之中地名独山新安社诸处别开一河南接留城北接沙口濶五六丈以通二舟之交来冬冰结船止更加濬濶以为运道此其上防也至是河道都御史盛应期上言宜于昭阳湖左别开新渠北起姜家口南至留城一百四十余里以通漕舟其説与世宁合工部尚书童瑞覆议从之乃集民夫万人分标开凿已而其地居河上流土皆沙淤功弗就应期日夜止宿水次益卒数万治之百姓滋怨言者谓糜财用劳民力功必不可成上怒夺应期官归田里而新渠之议寝焉以侍郎潘希曾往代逾年丰沛单三县隄成【明纪事本末世宁请开新河疏具载山东全河备考者为详为录之疏曰臣闻河流迁徙不常厯周至今未有久治而不决之术国家救灾恤民亦未有聼其决而不治之理今日之事开运道最急治河次之夫自古言河流者曰分则势小合则势大言河身者曰寛则势缓狭则势急大而急则难治小而缓则易防理固然也其言治河者曰顺其性则易遏其性则难又曰不与水争地此其大法也河自经汴以来南分二道一自汴城西荥泽县经中牟陈颍等处至夀州入淮一自汴城东祥符县经陈留亳等处至懐逺入淮其东南一道自归徳宿州经虹县睢宁至宿迁出其东分新旧五道一自长垣曹郓等县阳谷出一自曹州双河至鱼台塌口出一由沛县之南飞云桥出一在徐沛之中境山之北溜沟出今诸道皆塞止存沛县一道此正所谓河流合则势大者而河身又狭则又所谓狭则势急者所以不得不泛滥横溢于丰沛二县徐之半州漫为巨浸近又溢入沛县之北漫入昭阳湖以致运道旧河流缓沙壅渐至淤塞也或恐沙壅积久其地渐髙水髙趋下其势必决决而东南有山限隔其祸犹小决而东北则往年张秋之溃运道以竭前宋澶州之决灌数十郡县祸不可言故言治河当因故道而分疏之故道虽六其前出阳谷鱼台二道恐其决而东北防不可开其在汴西荥泽近开孙家渡至夀州一道决宜常濬以分疏上流之势勿使壅也其自汴东南原出怀逺宿迁三道及正东如徐州小浮桥溜沟二道各宜择使开濬一道以分疏其下流或恐曹沛漫流久而北徙宜修城武以南废堤一带至于曹单等县黄徳贺固杨明等集地方至沛县之北庙道口筑堤一道以塞新决河口并防其北徙此治河急务也若开运道尤在所急然今止塞沛县以北三十里而不能逆开者以方秋水溢塞处半为流沙所壅捞沙水中沙随水势随掘随壅甚难成功或谓乗今冬初水退昭阳湖暂可通船之时预备工力截其上流干其下土并土排筑旬月可开或谓此暂挑沙开筑终不可永杜来歳之再淹则宜趂冬水涸冰涷船阻照南旺开湖式于昭阳湖中间开河一带两岸筑堤以通运道比之今塞旧道不増十里之逺而来歳通漕可与旧道二处随便行舟或又虑河水入湖亦能冲沙填塞即今昭阳南口全沟旧闸处所渐淤可验臣等再三计议莫若于湖东岸滕沛鱼邹之中地名独山新安社等处择其土坚无石处另开新河一道南接留城北接沙河口二处旧河其间应开不过百十余里更或随势利便各寻近道工力犹省其河新开深则各随地势阔则先止五六丈以通二舟之交行就取其土厚筑西岸为河东堤且防河之漫山水之泄而隔出昭阳湖在外以为河流漫散之区是则所谓不与水争地者来冬冰结船停更加濬濶仍于彼立一夫厰量拨山东人夫接逓暂寛丰沛之民以稍息咽喉之气此上防也】
　　应期吴江人以荐起为都御史总理河道工部郎中柯维熊与之偕时赵皮寨为上流其地视河髙数尺而其土又皆沙也随疏随淤久之功弗成坐论免归【河南通志】
　　盛都御史新河之役不可全谓其无功也顾其喜功无渐程役太严又忤安仁故尔中止今犹可复也或于汴西濬孙家渡一道汴东南原出懐逺宿迁二道正东出徐州小浮桥溜沟二道择濬一道以少杀其势少分其流可也或修武城以南废堤以防丰沛漫流或修筑沛北庙道口堤以防新决河口可也【郑晓吾学编余】
　　应期役丁夫九万八千开渠自南阳经三河口过夏村抵留城百四十里已阅四月怨讟上闻禠职停工自是四十年无敢言改河者乃终嘉靖之世河之入漕为梗者六其决口厯厯在谷亭孟阳湖陵庙道口间而其害惟庚寅北徙为大漕之寄于河而受梗者屡见莫大于辛亥房村之决大决亦大费小决亦小费为漕故无所惜特患工之不能久耳中丞刘天和濬漕河上流使漫流就下以济二洪为利垂十年辛亥壬子间复专治徐淮下流为漕利亦垂十余年而上流积渐受淤迫而纵横冲射如乙丑之全河逆行为从来河患所未有事穷则变于是有思成公新河之绩者矣【全河备考】
　　何栋字伯直巢县人正徳辛已进士嘉靖七年上命修通惠河栋升工部郎中疏凿故道蓄潴上流建闸筑堤务图久逺甫五月告成自是粮运直抵大通桥歳省输费十二万缗上心嘉恱升俸一级赐白金防币升右通政仍督河务【王用賔撰都察院右都御史何公墓志】
　　嘉靖七年漕运都御史唐龙奏乞于三河口仪真上游之地置闸以尽漕利【南河全考】
　　明世宗嘉靖九年正月甲辰敕通政司右通政何栋专理通惠河道栋先任都水司郎中修濬通惠河闸工成陞通政工部言栋治河有成绩宜专任之以究其用故有是命【明世宗实録】
　　是年秋境山河忽西徙三百歩乱石絶河湍射下数仞虽虚舟不得上有冐险而下者十覆三四逺近骇惧舟戒弗行公命穿故河广十步以通水稍截徙河逼之东两涯下埽以渐相属及两埽逼河流激荡乃决入故河奔放冲涤一夕河广一倍二三日尽复其旧是役也有风公终新河之绪者有谓当条新河之害以闻者公一弗从盖公之功成上乃诏加公尚书俸级仍总理之十年改兵部右侍郎【潘公希曾传】










　　行水金鉴巻一百十三
&lt;史部,地理类,河渠之属,行水金鉴&gt;
　　钦定四库全书
　　行水金鉴巻一百十四
　　江南按察使傅泽洪撰
　　运河水
　　明世宗嘉靖十年八月壬辰沧州南花园漕河淤阻户科都给事中蔡经等劾奏都御史李绯身任治河之责既不知先事预防及当此溃决之时复不即躬临督理以致事功难成阻滞粮运乞敇谕切责令其速诣决所督率有司与各总运官军修治事竣仍令据实回奏并查参各管河官员以闻第今阻浅粮船甚多若至湾之日犹拘泥故事京通四六拨派则恐空船回迟来歳漕运复误矣更乞下户部酌议暂于今次多派通仓就近便输其空船令速驾回轻赍银扣贮太仓或因剥浅费多者聼巡仓御史勘覈补给后不为例事下戸部覆如经言上从之命夺绯并管河郎中等官俸有差　九月已未沧州筑月河工成　辛未巡按直隶御史詹寛言河堤率以草束土累筑而成故堤善崩宜及时加土以障其河洪仍兴复絶堤兴济二闸以石甃之时其蓄泄以杀水势又徳州当衞漳滹沱下流稍近鬲津宜便置闸以为减水之区东兖诸郡所积河道银足以当石闸之费事下工部请令总理河道等官计处从之　壬申工科都给事中赵汉条陈河道便宜六事一济宁上下河道皆仰徂徕山等处诸泉及诸沟浍皆漕河之委宜以时巡视疏筑至汶泗诸河尤当经理一淮扬之间故堰髙邮诸湖为堤以便舟楫顷渐多頺坏而清江浦为入淮要路数有淤遏之虞宜便议经久之防工部覆议从之　十二月辛夘户部员外郎范韶御史闻人铨各言寳应县范光湖为歳漕必由之道而湖阔水汹患常不测请开筑越河一道使舟行河中以免倾覆之患若河堤不坚决之甚易宜建减水闸五座濬赴海渠五条筑堤节流以防冲决之虞工部言韶生长湖濵铨昔宰兹县见闻必审其説当从上是之令总督漕运都御史等官会同勘视计处至当以闻【明世宗实录　范光湖一名汜光湖在寳应县西南十五里东西长三十里南北阔十里东北连清水湖南防津湖西通洒火湖洒火湖在县西南四十里西通衡阳湖南接安宜溪东北入汜光湖津湖在县南六十里东通运河西北防泛光湖南接髙邮界清水湖在县南西南连泛光湖东防运河西通闾丘溪】
　　明世宗嘉靖十一年二月丙申刑科给事中徐俊民疏言南北咽喉莫急运道兹惟钜任贵在得人窃见河道都御史李绯漕政不修一筹莫展乞更置得旨绯旷职令闲住【绯字廷章固始人治乙丑进士】二月庚子诏以通惠河脚价银五千两修筑天津迤北一带耍儿渡黑龙口桃花口等处决口　五月辛亥工部覆中军都督府经厯司经厯赵善鸣奏请濬大通桥至通州运河増添闸座多修漕艎运通州粮入京城以实根本修自都城至仪真运河浅涩自良乡及涿州达保定河间真定迤南一带陆路低洼以保转输报可　庚午太仆寺卿何栋言奉旨相勘河患大端有二一曰滹沱河发源山西浑源州会诸山之水东趋真定由晋州紫城口南入宁晋泊会衞河入海此故道也但晋地形西髙南下因冲决紫城口东溢而束鹿深州诸处奔为巨浸兹欲筑此决口须起藁城县张村至晋州固堤筑堤一十八里髙三丈阔三十丈多用桩朩宻栽榆树务求坚厚足御奔湍然后挑濬河身三十余里障水南行使归故道一曰鸭河沙河磁河俱发源山西五台山会诸支河之水至唐河蔺家圈合流入河间府东南任丘霸州天津入海此故道也但河间府地形东南髙东北下因冲决蔺家口东北溢而肃宁新安诸邑罹其垫溺兹欲筑此决口计六十余丈浚河故道自刘家口至陵城□计三百余里通计二役工力浩大遗民方救死不给官帑又散赈已竭且大水将至兴役为难二麦被野蹂躏可惜大工未可遽议宜先令府州县官随地修浚以免暂时水患俟酌处财力有余然后举前二役又看得涿州有胡良河自拒马河分流至涿州东入浑河良乡有琉璃河发源磁家务潜入地中至良乡东入浑河皆其故道近以浑河沙壅阻塞二河下流遂致平地湮没弥漫至数千余顷勘得下流壅塞之沙仅四五里用力颇易计费不多所当亟为疏浚臣请以胡良河委州知州张经纶琉璃河委兴州中屯衞指挥李思恭各给夫一千名责之月终报竣以二臣才力必能集事工部覆奏得旨允行　七月已已户部郎中徐元祉疏言元祉受命赈济保河二府以地方灾害由水患未消遂言顺天真定保定河间四府河患谓以大分言顺天利害相半真定利多害少保定利少害多河间即全受其害盖水之害有二一曰河二曰淀河本以泄水今下壅而不宣淀本以潴水今上溢而不受洚洞无涯民瘼特甚治正徳间盖尝筑建长堤排塞决口水悍土卤随即溃败为今之计惟有疏濬而已臣周相原隰备访佥议敷陈疏浚六事一濬本河以开其源盖今所称九河悉自西山而来南与滹沱合则侵真定诸郡北与白沟合则侵保定诸郡所谓本河也濬之使河身寛邃足纳众流乃今日治水之第一义也一濬支河以分其势盖九河由紫城口入大清河湼槃口入文都村蔺家口入白洋淀杨村河入章哥洼所谓支河也濬之使河身直遂以纳细流则水势分矣一濬决河以防其渐盖九河当其安流自成一道本支二河受之有余陡遇急雨连澍岸口四冲所谓决河也宜视水势所便每冲量留一口深濬顺导数处共成一渠以杀湍急且杜淫溢之渐一濬淀河以统其宗盖九河溢于既满停于不泄壊田畴为渊薮所谓淀河也濬之使淀淀相通达于本支等河庶下有所泄不至泛滥一濬淤河以顺其性盖九河东逝原有故道或为泥潬之凝结或为豪强之曲防所谓淤河也宜依故道疏之使髙者下下者通占阻作梗者抵罪勿贷一濬下河以接其流盖九河一自青县出一自丁字沽出其于二流相匝者如苑家口尤甚皆所谓下河也濬之使本支等河两涯不滞直达于海则治水之功成矣以上数事不过辟阻水之髙冈觅受水之故道分其来势通其去脉此其大畧也若夫施工之序则自苑家口始于此首事必专其责任然后一行真定府先濬滹沱河以保障城池培植要路次晋州束鹿武强等县于紫城湼槃等口聨络河间府献河等县于窦村单桥泊镇遡流穷源俾水循滹沱一派以出青县一行保定府先濬杨村河蔺家口白洋淀次安州新雄任丘等县于吕公月样等桥聨络顺天府文大等县于龙湾张青苑家口俾水引沙洼一派出丁字沽斯可以抑九河之患而民害可息矣下二部议覆四府河患先该太仆寺卿何栋勘奏障濬工程浩大民困未纾须料才力有余乃可兴工巳奉俞旨今元祉所奏又极详明夫水害不除则民灾终不可免恐不可以财力之诎坐视斯民之溺乞降专敕二道今顺天巡抚王大用保定巡抚许宗鲁督同各该兵备有司官照依所奏事理履行勘视凡故河淤塞所在遡流穷源通加开濬其一切横流散漫之水亦须究其原顺流下导务使趋河就海不可顾此弃彼以邻境为壑其诸官豪阻截水利者即行改正若更抗拒从重叅治体勘明白即画域鸠夫及时戒事一面具实奏闻诏悉从之　癸酉陜西巡抚都御史王尧封奏陜西各边歳仰食县官者不可胜数考之黄河运道自汴城入洛河至孙家湾下载陆转可数百里而达陜州复由黄河经潼闗通渭南不四十里抵陜城而陜之金州等处径湖广襄阳汉江皆有水可漕诚循此道改立漕卒增置牛车先转河南湖广原派临徳二仓米十万石于金州续改附近陜州等处折粮二十万石各舟浮车转而达于陜则可以不烦内帑而用饶足矣户部覆言汉唐盛时歳漕闗中粟数十万石耳然汉畨系议作渠田不欲漕张汤议通襃斜不能漕唐褚朗凿三门山为梁而功不成杨务廉又凿为栈以挽舟而挽卒多坠死李齐物凿砥柱以通舟而不能入至候水涨乃上盖皆更砥柱之险败亡过半故至呼河中山为米山谓雇门匠为无墓而我朝成化间亦曾转漕二十万石至陜有斗钱易斗米之费竟不能达今徒爱获谷之利而不知利之不偿其害是扬雄所谓耗十而爱一之説也宜下廷臣会议可否以闻既而廷臣皆以为不便罢不行【明世宗实録】
　　明世宗嘉靖十二年八月壬申顺天府香河县郭家庄自开新河一道长一百七十丈濶五十一丈有竒路较旧河近十余里有司以闻诏管河诸臣亟为善治并祭告河神【明世宗实录】
  </div>
  <div class="pagination">
   <a href="行水金鉴_page62.html">
    上一页
   </a>
   <span>
    ...
   </span>
   <a href="行水金鉴_page58.html">
    58
   </a>
   <a href="行水金鉴_page59.html">
    59
   </a>
   <a href="行水金鉴_page60.html">
    60
   </a>
   <a href="行水金鉴_page61.html">
    61
   </a>
   <a href="行水金鉴_page62.html">
    62
   </a>
   <span class="current-page">
    63
   </span>
   <a href="行水金鉴_page64.html">
    64
   </a>
   <a href="行水金鉴_page65.html">
    65
   </a>
   <a href="行水金鉴_page66.html">
    66
   </a>
   <a href="行水金鉴_page67.html">
    67
   </a>
   <a href="行水金鉴_page68.html">
    68
   </a>
   <span>
    ...
   </span>
   <a href="行水金鉴_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
