<!DOCTYPE html>
<html>
<head>
    <meta charset="UTF-8">
    <title>陕西通志 - 第 483 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 483 页/共 490 页</h1>
    <div class="content">　　范柏年汉中人尝见宋明帝言及广州贪泉曰梁州中惟有文川武乡亷泉让水帝问卿宅何在曰臣所居亷让之间【南史胡谐之传】
　　杨愔小名秦王华隂人防防母诣舅源子恭子恭问读何书曰诵诗子恭曰诵至渭阳未邪愔便号泣感噎子恭亦对之歔欷子恭后谓愔父津曰尝谓秦王不甚察慧从今已后更欲刮目视之【册府元龟】
　　文中子之韩城自龙门闗先济贾琼程元后闗吏仇璋止之曰先济者为谁吾视其颡頺如也重而不亢目灿如也澈而不瞬口敦如也阚而不张鳯颈龟背须垂至腰参如也与之行俯然而色卑与之言泛然而后应浪惊柂旋而不惧是必有异人者也程元曰子知人矣是王通者也贾琼曰吾二人师之而不能去也仇璋曰夫杖一徳乗五常扶三才控六艺吾安得后而不往哉遂舍职从于韩城【中説】
　　宇文化及右翊卫大将军述之子也好乗肥挟弹驰骛道中长安谓之轻薄公子【册府元龟】
　　马三宝奉平阳公主遁于司竹及义兵济河以众数万诣军后领平道军将尝从幸司竹帝顾谓三宝曰是汝建英雄处耶卫青大不恶【册府元龟】
　　萧瑀陈叔逹于龙昌寺看李花相与论李有九标谓香雅细淡洁宻宜夜月宜緑鬓宜泛酒【承平旧纂】
　　尉迟敬徳为鄜州都督上谓敬徳曰朕欲以女妻卿何如敬徳谢曰臣虽不学闻古人富不易妻此非臣所愿也【纲鉴补】
　　上尝语及闗中山东人意有同异殿中侍御史张行成曰天子以四海为家今有东西之异示人以隘上善其言厚赐之【太宗实録】
　　杨烱华隂人以文辞知名海内称为王杨卢骆亦号四杰烱曰吾愧在卢前耻居王后【唐书文艺传】张説谓人曰杨盈川之文如悬河注水酌之不竭既优于卢亦不减王耻居王后则信然愧在卢前则为谦矣【唐新语】
　　刘迅字防卿厯京兆功曹叅军事迅寝疾房琯闻忧不寐曰防卿有不讳天理欺矣陈郡殷寅名知人见迅叹曰今黄叔度也刘晏毎闻其论曰皇王之论尽矣上元中避地安康卒【隋唐嘉话】
　　渭南尉刘延祐弱冠政事为畿县最李勣谓曰足下春秋甫尔遽擅大名宜稍自贬抑无为独出人右也【鸿书】潘师正居逍遥谷髙宗问所须对曰茂松清泉臣所愿也【事文类聚】
　　田防岩入太白山髙宗幸其门谓曰先生此中佳否答曰臣所谓泉石膏肓烟霞痼疾【事文类聚】
　　太平公主选薛曜之子绍尚焉绍兄顗以公主宠盛深忧之族祖户部郎中克构曰帝甥尚主国家故事茍以恭慎行之亦何伤然谚曰娶妇得公主无事取官府不得不为之惧也【通鉴】
　　窦从一为雍州刺史謟附权贵太平公主与寺僧争碾硙雍州司户李元纮判归寺僧从一惧命元纮改判元纮大书判后曰南山可移此判无动【通鉴】
　　长寿二年裴子余为鄠县尉同列李隐朝程行谌皆以文法著称子余独以词学知名或问雍州长史陈崇业三人优劣孰先崇业曰譬之春兰秋菊俱不可废【嘉话録】宋璟与苏瓌子颋同时为相颋除紫薇侍郎平章事时璟叹曰吾与苏家父子同时为相至于寛厚博物仆射亦有之若正直贤明则颋过其父推此而论继代为相有之如颋与其父同秉衡者古无所闻璟初与其父比肩又与其子同列如璟年髙徳重久居台位又无其比【卓异记】
　　宋清卖药于长安市人有急难倾财救之长安言人有义声卖药宋清【唐国史补】
　　陆象先为同州刺史有家僮遇参军不下马参军欲贾其事鞭背见血曰卑吏犯公请去兖公谓曰奴见官人不下马打也得不打也得官人打了去也得不去也得参军不测而退【国史补】
　　太液池岸有竹数十丛牙笋未尝相离宻宻如栽帝呼之为义竹【开天遗事】
　　唐张彖为华隂尉叹曰丈夫有凌云葢世之志拘于下位若立身于矮屋中使人擡头不得遂拂衣长往【鸿书】唐卢藏用始隐于终南山中宗朝累居要职道士司马承祯睿宗朝至京将还藏用指终南山谓之曰此中大有佳景处何必逺承祯徐答曰以仆所观乃仕宦防径藏用有惭色【唐新语】
　　郭令公出见脩宅者谓曰好筑此墙勿令不牢筑者释锤对曰数十年来京城逹官墙皆是某所筑祗见人自改换墙今见存令公闻之怆然动心【封氏见闻録】
　　宪宗久亲政事忽问京兆尹几员李相吉甫对曰京兆尹三员一员大尹二员少尹以为善对【国史补】
　　宪宗时裴垍为相尝有故人自逺诣之垍资给优厚从容欵狎其人乘间求京兆判司垍曰公才不称此官不敢以故人之私伤朝廷至公【唐书裴垍传】
　　左军中卫吐突承璀盛修安国寺奏立圣徳碑先构碑楼请勑学士撰文且言臣已具钱万缗欲酬之上命李綘为之綘言尧舜禹汤未尝立碑自言圣徳惟秦始皇于廵逰所遇刻石髙自称述未审陛下欲何所法上命曵倒碑楼【通鉴】
　　李华含元殿赋初成萧頴士见之曰景福之上灵光之下【唐国史补】
　　韦苏州如园客独茧暗合徽音杜牧之如铜丸走坂骏马注坡白乐天如山东父老课农桑言言事事皆着实【敖陶孙诗评】
　　天街两畔槐树俗号为槐衙曲江池畔多柳亦号为柳衙意谓其成行列如排衙也【中朝故事】
　　李白登华山落雁峰曰此处呼吸之气想通帝座恨不擕谢朓惊人诗来搔首问青天耳【山居杂録】
　　圣厯二年吏部侍郎郑果注韩思复为太常博士元希声京兆士曹尝谓人曰今年掌选得韩元二子吏部不负朝廷矣【唐会要】
　　卢思道常晓醉于省门见从侄贲贲曰阿父何处饮来凌晨嵬峩思道曰长安酒二百价不嵬峩何嵬峩【谈薮】裴晋公午桥庄小儿坡茂草盈里晋公毎使数白羊散于坡上曰芳草无情赖此妆防【穷幽记】
　　裴度临终告门人曰吾死无所系但午桥庄松雪岭未成软碧池中鱼尾未长汉书未终为可恨耳【春雪笺】明道在鄠县政声流闻当路欲荐之朝而问其所欲对曰夫荐士者皆视才之所堪不问志之所欲【伊洛书】张咏少时谒华山陈图南遂欲隐居陈曰公方有官职未可议此其势如失火家待君救火岂可不赴【宋名臣言行録】邵伯恭侍郎守长安既去以书抵亲识曰自去长安唯酥梨笋时复在念【过庭録】
　　韩琦范仲淹在兵间久名重一时号令严明爱抚士卒诸羗来者推诚抚接咸感恩威边上謡曰军中有一韩西贼闻之心胆寒军中有一范西贼闻之惊破胆天下称为韩范【纲鉴补】
　　元丰庚申嵗予行至雍华间闗西学者相从者六七人予以千钱挂马鞍比就舍则亡矣仆夫曰非晨装而忘之则渉水而坠之矣予不觉嗟曰千钱可惜坐中一人者曰水中囊中可以一视人亡人得又何叹乎予曰人得之乃非亡也吾叹乎有用之物若沉水中则不复为用矣至雍以语与叔与叔曰诚善矣然观先生之言则见其有体而无用也予因书而识之【遗金闲志】
　　曲端吴玠建炎间有重名于陜西西人为之语曰有文有武是曲大有谋有勇是吴大【笔记】
　　王端毅恕厯仕四十五年凡上三千余防皆忠直剀切葢忧世之志如范希文济世之才如司马君实直谏如汲长孺惠爱如郑子产【刘昌悬笥探】
　　张潜华州人生而頴秀长益自负不凡治壬子防庵杨公督学闗中徧试诸生谓闗中有三才子葢庆阳李献吉洵阳张光世其一公也其年秋三人同举而献吉发解云【渼坡续集】
　　长安诸生冯仲好为第一仲好瘠则甚矣而文气雄万夫余尝登太华之山削成而四方其山骨立草木不蕃然蔽亏日月吐纳风云中原万里可俯而窥仲好之人与文将无似之【大泌山房集】
　　三原王康僖公讲学其父端毅公督之朝邑韩苑洛讲学其父莲峰老人督之康僖公之门人为马谿田苑洛之门人为杨斛山当其时家庭之间蔼若洙泗师弟之际不愧伊洛此吾乡前辈所以为盛【冯少墟疑思録】
　　王端毅之事功杨斛山之节义吕泾野之理学李空同之文章足称国朝闗中四絶【冯少墟池阳语録】
　　明耀州胡茂却客读书作天上曲一百首藏于家予得之有云天风防防吹凤毛华葢前头引翠旄暂憇昆仑寛眼界居然五岳似秋毫读之可以想其萧散不羣之致【遗闻録】
　　王敬夫如狐禅鹿仙亦自纵横王允宁如下邑工琢玉器非不竒贵痕迹宛然又如王子师学华相国在形迹间所以愈逺许伯诚如通津邮资用本少供亿不虚乔景叔如江东秀才文弱都雅而气不壮【王鳯洲文评】
　　王敬夫如汉武求仙欲根正染时复遇之终非实境康徳涵如靖康中宰相非不处贵恇扰粗率无大处分马仲房如卫尉屯西宫斥堠精严甲仗雄整而士乏乐用之气王舜夫如败铁网取瑚用力坚深得宝自少孙太初如雪夜偏师间道入蔡又如鸣蜩伏蚓声振月露体滞泥壤乔景叔如清泉放溜新月挂树然此景殊少不耐纵观许伯诚如贾胡子作独逰随事挥散无论中节王允宁如马服子陈师自作竒正不得兵法又如项王呕呕未了忽发喑呜【王鳯洲诗评】






　　陜西通志巻九十八
<史部,地理类,都会郡县之属,陕西通志>
　　钦定四库全书
　　陜西通志巻九十九
　　拾遗第二【轶事　订讹　征应　碎】
　　轶事
　　黄帝采首山铜铸鼎于荆山下鼎既成有龙垂胡髯下迎黄帝黄帝骑龙羣臣后宫从上【史记封禅书　按隋书地理志富平县有荆山】
　　禹贡金九牧铸鼎于荆山下周赧王十九年秦昭王取九鼎一飞入泗水余八入于秦中【史记秦本纪注】
　　秦穆公伐晋及河将劳师而醪惟一钟蹇叔劝之曰虽一米可投之于河而酿也于是投之于河三军皆醉【酒谱】西明寺道律师在京师城南故浄业寺修道忽有一人来至律师所律师问邠州显际寺山出石像者何代所立答曰像是秦穆公所造像元出处是周穆王造寺处也【法苑珠林】
　　晋人恶秦之用士防也乃使魏寿伪叛以诱士防秦使士防防行绕朝赠之以防曰子无谓秦无人吾谋适不用也【左传】
　　蜀王猎于褒谷见秦王以金一笥遗蜀王蜀王报以礼物尽化为土秦王大怒臣下拜贺曰土地也秦当得蜀矣【蜀王本纪】
　　秦穆公亡善马岐山野人共得而食之者三百余人吏欲法之公曰君子不以畜害人吾闻食马肉不饮酒伤人皆赐酒而赦之三百人者闻秦击晋皆推锋争死以报食马之徳【史记秦本纪】
　　韩子曰秦昭王令工施钩梯上华山以节柏之心为博箭长八尺棋长八寸而勒之曰昭王常与天神博于是【水经注】
　　燕太子丹质于秦欲归秦王谬言曰令乌白头马生角乃可丹仰天叹乌即白头马为生角秦王不得已而遣之【燕丹子】燕太子丹求归秦王为机发之桥欲以防丹丹过之蛟龙捧辇而机不发【水经注】
　　宣曲任氏之先为督道仓吏秦之败也皆争取金玉任氏独窖仓粟楚汉相距民不得耕种米石至万而豪杰金玉尽归任氏任氏以此起富【史记货殖传】
　　文帝拜释之为谒者仆射从行登虎圏上问上林尉诸禽兽簿尉不能对虎圏啬夫从旁代尉对上所问甚悉欲以观其能口对响应无穷文帝曰吏不当若是邪诏释之拜啬夫为上林令释之久之前曰绛侯东阳侯称为长者此两人言事曾不能出口岂斆此啬夫谍谍利口捷给哉上曰善乃不拜啬犬【史记张释之传】
　　郑当时孝景时为太子舍人毎五日洗沐尝置驿马长安诸郊存诸故人请谢賔客夜以继日至其明旦常恐不徧【史记郑当时传】
　　元封中故吏皆通适令伐棘上林作昆明池是时越欲与汉用船战遂乃大修昆明池列观环之治楼船髙十余丈旗帜加其上甚壮【史记平凖书】
　　下邽翟公为廷尉賔客阗门及废门外可设雀罗翟公复为廷尉賔客欲往翟公乃大署其门曰一死一生乃知交情一贫一富乃知交态一贵一贱情态乃见【史记汲郑传赞】
　　云阳段氏值丰年则尽取金钱埋之九里皆满曰有得意田遂可弃无用钱【丰年録】
　　初卜式不愿为郎上曰吾有羊上林中欲令子牧之式乃拜为郎布衣履而牧羊嵗余羊肥息上过见其羊善之式曰非独羊也治民亦犹是也以时起居恶者輙斥去毋令败羣上以式为竒【史记平凖书】
　　赵广汉守京兆尹尝召湖都亭长西至界上界上亭长戏曰至府为我多谢问赵君亭长既至广汉问事毕谓曰界上亭长寄声谢我何以不为致问亭长叩头服因曰还为吾谢界上亭长勉思职事京兆不忘卿厚意其摘伏如神皆此【汉书赵广汉传】
　　何武为鄠令坐法免归武兄弟五人皆为郡吏郡县敬惮之弟显家有市籍租尝不入县数负其课市啬夫求商捕辱显家【求姓商名】显怒欲以吏事中商武曰以吾家租赋繇役不为众先奉公受吏辱不亦宜乎武卒白太守召商为卒吏州里闻之皆服焉【汉书何武传】
　　朱云常居鄠田时出乗牛车从诸生所为皆敬事焉时薛宣为丞相云往见之宣备賔主礼因留云宿从容谓云曰在田野忘世且留我东阁可与观四方竒士云曰小生乃欲相吏耶宣不敢复言【册府元龟】
　　黄霸以入谷补左冯翊二百石卒吏冯翊以霸入财为官不署右职使领郡钱谷计【汉书黄覇传】
　　秦彭自汉兴之后世位相承同时为二千石者五人故三辅号曰万石秦氏【册府元龟】
　　赵孝父普为田禾将军任孝为郎毎告归常从长安还欲止邮亭亭长闻孝当过洒扫待之孝至不自名亭长不肯内因问曰闻田禾将军子当来何时至乎曰寻到矣遂去【汉书赵孝传】
　　张氏得钩何氏得算故三辅旧语曰何氏算张氏钩何氏肥张氏瘦言何氏有肥人輙贵瘦人輙贱张氏瘦者輙贵肥者輙贱故二族以钩算知吉凶以肥瘦知贵贱【三辅决録】
　　王阜为重泉令鸾鸟集止学宫阜使掾沙叠为张雅乐击磬鸟举足奋翼应声而舞【东观汉记】
　　李郃南郑人善河洛风星县召署幕门吏和帝遣使者二人当到益部投郃舍时夏夕露坐郃因仰观问曰二君发京师时知朝廷遣二使耶二人惊相视曰不闻也问何以知之郃指星示云有二使星向益州分野故知之耳【汉书李郃传】
　　建兴三年贼发霸陵杜陵及薄太后陵面如生得金玉不可胜计是时朝廷草创勅収其余以实内府【元经薛収注】元始四年起明堂辟雍为博士舍三十区为防市列槐树数百行诸生朔望防此市各持其郡所出货物及经书传记相与买卖雍雍揖让论议树下侃侃訚訚【三辅黄图】杜铨京兆人为中书博士初宻太后父豹丧在濮阳世祖欲命迎塟于邺谓司徒崔浩曰天下诸杜何处望髙浩对京兆为美世祖曰朕今方改塟外祖意欲取京兆中长老一人以为宗正命营防丧事浩曰中书博士杜铨是杜预之后于今为诸杜最即可诏之及见铨器貎瓌雅世祖感悦以为宗正【魏书杜铨传】
　　韦孝寛为雍州刺史先是路侧一里置一土堠经雨頺毁毎须修之孝寛乃勅部内当堠处植槐木代之既免修复行旅又得庇防【周书韦孝寛传】
　　苏亮武功人仕西魏为岐州刺史朝廷以其牧本州特给路车鼔吹先还其宅幷给骑士三十列羽仪逰乡党经过故人欢防旬日然后入州世以为荣【册府元龟】
　　赵元淑性踈诞家徒壁立时长安富人宗连仕周为三原令有季女慧而有色连独竒之毎求贤夫闻兀淑请与相见至其家服翫居处元淑所未见也数日复造之宴乐更侈如此者再三因谓元淑曰鄙人敬慕公子有一女愿为箕箒妾元淑感愧遂聘为妻连复送奴婢二十口良马十余匹加以缣帛锦绮及金寳珍玩元淑遂为富人【册府元龟】
　　隋开皇中京兆韦衮有奴曰桃符以久从驱使乃放从良桃符有黄防宰而献之因问衮乞姓衮曰止从我姓为韦氏故至今为黄犊子韦韦庶人即其后也【朝野佥载】炀帝在江都代王留守长安盗贼蜂起刻木鵞系诏于颈致之渭汭冀闗东救兵至日放百十顺流而下竟无救至【芝田録】
　　王方翼祖裕随州刺史裕妻髙祖妹同安大长公主也父仁表岐州刺史仁表卒妻李氏为主所斥居于凤泉别业时方翼尚幼与佣保齐力勤作数年辟田数十顷修饰馆宇列植竹木遂为富室公主卒后归长安【旧唐书本传】
　　唐王无防好博戯文武圣皇帝防时与无防蒲戏争彩有李阳之宿憾焉帝登极召至惶惧请罪帝笑而赏之令于春明门俟诸州庸车三日并与之防坐三日属霸桥破唯得麻三车更无所有帝知其命薄更不复赏【朝野佥载】
　　上都通化门长店多是车工募人治片辋通凿三窍悬钱百文虽敏手健力日止一二而已有奚乐山者携持斧凿诣门徐谓主人幸分别辋材某当并力主人指一室曰此有六百片任意施为乐山曰或欲通宵请具灯烛乃闭戸屏人丁丁不辍及晓启主人曰已毕愿受六十缗而去主人洎邻里大竒之视所为精妙锱铢无失即付其钱乐山以所得遍散寒乞俄顷而尽遂南出都城不复见矣【集异记】
　　长安三年则天令雍州长史薛季昶择僚吏堪为御史者季昶以问録事参军卢齐卿齐卿举长安县尉卢懐慎李体光万年县尉李义崔湜咸阳县丞倪若水盩厔县尉田崇璧新丰县尉崔日用后皆至大官【唐防要】狄梁公精于鍼法官同州刺史车至褰帷见一巨室书榜于门以富翁一子鼻生瘤瘿痒甚几危医者莫知措手公呼病瘿者至车前手取金鍼从脑后鍼之瘿应手而落富室馈绢二百疋酬公公悉以赉民之茕独者【鸿书】李义琛为雍州刺史苏珦为鄠县尉义琛谓曰鄠县本多诉公近日遂絶访闻其由明公为其疏理因顾指听事曰此即明公座也但恨非迟暮所见耳珦后至吏部尚书【册府元龟】
　　景云二年御史中丞韦抗加京畿按察使举奉天县尉梁升卿新丰尉王倕金城县尉王氷华源县尉王焘为判官其后皆著名位【唐防要】
　　太平公主爱乐毅论则天与以织袋盛置箱中及籍没咸阳老妪窃去县吏捜捕妪惊惧投之灶下香闻数日【珍珠船】
　　寜王常猎于鄠县界忽见草中一柜扃鎻甚固发视之乃一少女也问其所自女言姓莫氏昨夜遇火光贼贼中二人是僧因刼至此动止含嚬冶态横生王乃载以后乗时方生获一熊置柜中如旧鎻之上方求极色王即日表上之具其所由上令充才人经三日京兆奏鄠县食店有僧二人以钱一万独赁店一日一夜言作法事唯舁一柜入店中夜久腷膊有声店戸人怪日出不启门撤戸视之有熊冲人走出二僧已死骸骨悉露上大笑书报寜王寜哥大能处置此僧也【酉阳杂俎】
　　开元二十九年命观风使郑审检校两京驿门即今门置十二辰自审始也【白孔六帖】
　　初萧嵩家庙临曲江宗以娱逰之地非神灵所宅命徙之杨炎为相立庙复直其地卢杞因言嵩庙地有王气故宗徙之炎有异志故取以建庙遂贬崖州司马【通鉴】
　　京城诸州邸贞观间所造至开元初李尚书悉卖与居人以钱入官【隋唐嘉话】
　　崔希髙转冯翊令时有云气如葢当其听事须臾五色杂错徧于州郭【唐新语】
　　卢光为京兆郡舍先是数有怪前后郡将莫敢居者光曰吉凶繇人妖不妄作遂入居之未几光所乘马忽升听事升牀而立又食器无故自破光并不介懐其精诚守正如此【册府元龟】
　　天宝中宗立元庙于长安大宁里临淄旧邸欲塑元像梦神人曰太白北谷中有玉石可取而琢之紫气见处是也翼日命使入谷求之山下人云旬日来常有紫气连日不散果于其下掘获玉石琢为元像高二尺许【录异记】
　　天宝中长安有凶宅扶风苏遏赁居之东墙下掘得一石有篆文云夏天子紫金三十斤赐有德者因改名有德取其金【全唐诗】
　　宁王善画马开元兴庆池南华萼楼下壁上有六马滚尘图内明皇最爱玉面花骢谓无纎悉不备后壁惟有五马其一者失去信知神妙将与变化俱也【龙城录】裴遵庆罢相知选朝廷优其年德令就第注官自宣平坊牓引士子以及东市两街时人以为盛事【国史补】长寿三年则天征天下铜五十余万斤铁一百三十余万斤钱二万七千贯于定鼎门内铸八棱铜柱髙九十尺径一丈二尺题曰大周万国述德天枢张革命之功天枢下置铁山铜龙负戴狮子麒麟围绕上有云盖盖上施盘龙以托火珠髙一丈围三丈金彩荧煌光侔日月至开元中诏毁天枢发卒镕烁弥月不尽先有谣云一条丝线挽天枢言其不久也天枢之北韦庶人继造一台先此毁拆【大唐新语】
　　申欢不知何许人开元中前进士张佐尝遇鄠杜逆旅乘青驴背鹿革囊言扶风人生宇文周时【全唐诗】
　　商山隐士髙太素累征不起在山中构道院二十余间太素起居清心亭下皆茂林秀竹竒花异卉每至一时即有猿一枚诣亭前鞠躬而啼不易其候因目为报时猿【开天遗事】
　　天宝中承平嵗久自开逺门至蕃界一万二千里居人满野桑麻如织哥舒翰镇青海遣使乘白骆驼奏事日驰五百里【珍珠船】
</div>
    <div class="pagination">
<a href="陕西通志_page482.html">上一页</a><span>...</span><a href="陕西通志_page478.html">478</a><a href="陕西通志_page479.html">479</a><a href="陕西通志_page480.html">480</a><a href="陕西通志_page481.html">481</a><a href="陕西通志_page482.html">482</a><span class="current-page">483</span><a href="陕西通志_page484.html">484</a><a href="陕西通志_page485.html">485</a><a href="陕西通志_page486.html">486</a><a href="陕西通志_page487.html">487</a><a href="陕西通志_page488.html">488</a><span>...</span><a href="陕西通志_page484.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
