<!DOCTYPE html>
<html>
<head>
    <meta charset="UTF-8">
    <title>咸淳毗陵志 - 第 17 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳毗陵志 - 第 17 页/共 54 页</h1>
    <div class="content">范汪以安北将军都督徐兖青冀扬州之晋陵诸军事
郗愔字方回以辅国将军都督徐兖青幽扬州之晋陵诸军事领徐兖州刺史
谢玄字幼度少为叔父安所器重符坚入寇诏为前锋都督徐兖青幽州之燕国扬州之晋陵诸军事
谢安字安石以总统功拜太保上疏北征进大都督扬江荆司豫徐兖青冀幽并梁益雍凉十五州军事加黄（金戊）
谯王恬字符瑜宣帝从曾孙忠正有干局勋望在宗室右孝武帝命为都督兖青冀幽并徐州之南北部扬州之晋陵诸军事
王恭字孝伯蕴之子以前将军镇京口为都督兖青冀幽并徐州晋陵诸军事
张玄之以才学显孝武帝时封晋陵侯自吏部尚书为吴兴太守时谢玄为会稽内史同年之郡人称南北二玄
刘道都督兖青二州晋陵京口淮南诸郡军事
　　　宋
彭城王义康以南徐州刺史都督南徐兖扬州之晋陵诸军事
江夏王义恭监南徐兖扬州之晋陵诸军事寻进都督
孝王子云孝武帝子封晋陵
齐高帝讳道成姓萧氏历位相国以南徐州之兰陵晋陵义兴等十郡封齐公
　　　齐
许勇慧太子家令封晋陵县侯
梁武帝讳衍姓萧氏始仕齐中兴二年加扬州牧以南徐州之义兴等十郡封梁公寻爵为王又以十郡益所封国晋陵在焉
　　　梁
陈高祖武帝父文赞梁太平元年追封义兴郡公
陈武帝讳霸先始仕梁承圣二年镇京口授大都督中外诸军事东讨至义兴太平元年封义兴郡公赐印策二年进相国以南徐州之义兴等十郡封陈公寻爵为王又以十郡益所封国晋陵在焉
　　　陈
张种字士苗历侍中中书令太建初累赐无锡嘉兴县秩
萧琢后梁明帝子封晋陵郡王
　　　唐
胶东郡王道彦世祖孙武德初封义兴郡公进封王
高俭字士廉武德五年封义兴郡公
越王泰贞观二年正月除使持节大都督扬州常润十六州诸军事 【以后置巡察观察节度等使并见郡县表】
蒋俨封义兴县子
义兴郡公皓高祖孙江王元祥子
节愍太子重俊中宗子圣历三年初封义兴郡王
晋陵　王倜元宗孙徐王珵第三子
萧昕梁鄱阳王恢七世孙大历中封晋陵侯后进郡公
郇王总顺宗子正元四年授少府监初封晋陵
蒋乂封义兴县公
晋陵郡王瀛宪宗孙
　　　五代
徐温伪吴时为两浙路招讨使镇润州以升润宣常池黄六州为齐国
李景迈南唐升从子升元初封晋陵郡公
　　　国朝
丁德裕以东南路行营都监内客省使为常润等州经略巡检使
崔彦进从征太原为先锋迁常州防御使
马仁瑀从平泽潞领常州防御使
　　历代郡守 【太守秦置两汉三国因之晋亦然惟诸王所封则曰内史隋亦曰太守唐初改郡为州太守为刺史天宝尝复改为郡及太守至德复旧迄唐末五季不改】
　　　晋
张闿字钦绪丹阳人元帝时为晋陵内史有威惠所部四县旱立曲阿新丰塘溉田八百余顷 【今县有新塘乡】 葛洪尝着颂后苏峻之役与陶回共督丹阳义军闿至晋陵命内史刘耽运粟给饷以功加散骑常侍
羊曼字祖延太傅祜九世孙元帝时历尚书吏部郎为晋陵太守
顾和字君孝吴郡人王导称之曰珪璋特达机警有锋不徒东南之美实为海内之俊遂知名太宁中领晋陵太守以政著称
郗迈鉴兄子为晋陵内史谦爱养士为流亡所归擢兖州刺史
王蕴字叔仁简文帝时补吴兴太守甚有德政徙晋陵复有惠化百姓颂之太元二年为徐州刺史督江南晋陵诸军
江灌字道群陈留人与兄逌齐名初为州治中历晋陵太守
殷仲堪陈郡人父师骠骑咨议参军晋陵太守尝表太伯墓仲堪初任著作郎继领郡禁产子不举久丧不葬所有条教甚有义理
吴隐之字处默鄄城人儒雅廉介事亲至孝由尚书郎累迁晋陵太守在郡清俭妻自负薪入为中书侍郎
刘牢之字道坚彭城人沈毅多计划破符坚累加辅国将军领晋陵太守后代王恭都督兖青冀幽并徐扬州之晋陵军事子敬宣
敬宣继拜晋陵太守与诸葛长民破桓钦于芍陂迁建威将军
滕恬之孝武时为晋陵太守符坚子丕请降谢元命渡河守黎阳
王茂之字兴元晋骠骑将军廙之孙少有（羑去久改火）誉仕至晋陵太守
诸葛长民琅邪阳都人有文武材干义熙初持节青扬二州军事领晋陵太守镇丹徒
刘耽沛国相人简文帝时为晋陵太守亦知名
　　　宋
袁顗字景章阳夏人初为豫州主簿累迁晋陵太守
王蕴字彦深始为广德令历晋陵义兴太守
　　　齐
王亮字奉叔以名家擢晋陵太守在职公清有（羑去久改火）政
　　　梁
萧昱字子真武帝从子历中书黄门侍郎普通闲为晋陵太守下车励名迹明宪法除苛戢奸不旬日郡境肃然卒于官百姓感泣为立庙建碑复请于朝诏赠襄州刺史谥恭子萧懿字光达高帝长兄始仕齐历晋陵太守以善政称后封长沙郡王
萧晔字通明文帝孙美姿容善谈辩历给事黄门侍郎出为晋陵太守乘折角车被儒服名盛海内为宗室推重
萧直武帝孙封永新侯位晋陵太守
杜僧明字洪照广陵人少有胆气以讨侯景功进爵为侯仍领晋陵太守
谢举字言扬阳夏人与兄览齐名江淹一见叹曰所谓御二龙于长涂武帝时迁吏部尚书为晋陵郡与义兴僧递讲经论后为右仆射
孙廉字思约东筦人天监初为晋陵太守居官平直以善政称时从父谦为五郡太守亦有惠化武帝曰东筦二孙廉谦而已
刘儒字孝稚彭城人少聪敏叔父瑱为义兴郡携之官每谓客曰吾家明珠也大同中守吏部尚书为晋陵太守在郡和理为吏民所称入为侍中
范岫字懋宾考城人博涉书传尤悉魏以来故事沈约称之曰范公好事该博胡广无以加居官廉介在晋陵时惟作牙管笔一双犹以为费
　　　陈
王劢字公济琅邪人始事梁为给事黄门侍郎历晋陵太守时当兵饥后为政清简吏民便之太建元年累迁尚书右仆射时东境大水命再领郡威惠尤着郡人请立碑颂诏许之
蔡凝字子居考城人博涉有文太建元年历中书侍郎迁晋陵太守将之郡更敕左右修中书廨宇谓宾友曰庶来者无劳
阴铿字子坚武威人博通史传尤工五言天嘉中为始兴王录事参军累迁晋陵太守
殷不害字长卿长平人家世俭约事老母养小弟以笃行称除司农卿出为晋陵太守召拜光禄大夫
孔奂字休文会稽人为太子中庶子永定二年除晋陵太守晋陵自宋齐以来为大郡虽经寇扰犹为全实前后二千石多侵暴奂清白自守妻子并不之官单船造郡所得秩俸分赡鳏寡号曰神君入为御史中丞
王猛字世雄本名勇晋尚书仆射五世孙太建中为晋陵太守威惠兼举奸盗屏息人以比赵广汉
　　　唐
李玄道陇西人正观中累迁给事中擢为常州刺史风绩清简下诏褒美久之加银青光禄大夫归第
薛谦光 【以与皇太子名同改名登】 义兴人通贯文史天授初累迁左补阙时选举滥甚登上疏谓古之取士当考素行之原询乡曲之誉长安间选台阁贤望分典大州得韦嗣立杨再思等十九人谦光在选中领乡郡后居官可纪焉
齐澣字洗心定州人少闿敏李峤称有王佐才开元中迁给舍论驳诏诰皆援古谊时号解事舍人历常州刺史政尚清简
卢奂怀慎子天宝初为晋陵太守以清白闻 【见详符经本传不载】
李栖筠字真一赵郡人幼庄重有远度为文劲迅族子华称有王佐才肃宗时拜工部侍郎魁然有宰相望元载忌之出为常州刺史岁旱编甿流徙乃浚五渠通江流溉田岁大稔兴起学校堂上书孝友传示诸生
独孤及字至之雒阳人性孝友为文长于议论代宗时迁左拾遗历舒濠二州赐金紫徙常州治尚平易民皆安之甘露降其庭手植三桧至今犹存世比之甘棠韩舍人尝有诗云前朝山水国旧日风流地右军年尚少三领东方骑有文集刊于郡斋
萧复字履初瑀之后以清操着忤时宰出为常州刺史大历中有司差天下刺史治最与润州萧定濠州张镒俱第一陆贽奏议云复刺常州阅其治行虽云戚属修励清贞建中间同平章事
韦夏卿字云客万年人大历间累迁给事中出为常州刺史为政简易不事条教尝为独孤东山记
李巽字令叔赞皇人累迁左司郎中出为常州刺史长于吏事吏有过秋毫无所纵股栗胁息常如与巽对
卢元辅字子望怀慎曾孙德宗朝拜左拾遗端静介能绍祖风历常州刺史以课最召累迁兵部侍郎
穆赞字相明河内人为常州刺史有政声 【见旧经本传不载】
辛秘陇西人礼学殚洽宪宗初拜湖州刺史时李锜反先取支郡以秘儒者易之秘与逆战斩贼将进焚营堡锜平赐金紫迁常州刺史
孟简字几道平昌人元和中拜谏议大夫以论事出为常州刺史浚导孟渎溉田千顷以劳赐金紫召拜给事中又浚无锡泰渎 【详见山水】
李从诲襄邑恭王神符五世孙宝历初擢策历侍御史知杂事出为常州刺史镇海军节度使李琢表其政赐金紫
贾餗字子（羑去久改火）河南人（羑去久改火）文辞开敏有断累迁考功郎知制诰拜常州刺史旧制两省官出使得朱衣吏前导因用之白居易有戏和醉中二绝云闻道毗陵诗酒兴近来积渐学苏州
杨虞卿字师皋弘农人累迁给事中出为常州刺史白居易送别诗云无嗟别青琐且喜拥朱轮刘禹锡诗云曾主鱼书轻刺史今朝自请左符来
卢钧字子和范阳人历监察御史争宋申锡狱遂知名进吏部郎中出为常州刺史有政绩迁给事中后为左仆射
马植字存之尝为安南都护精于吏事政不烦扰夷獠安之召还出为常州刺史
杨假字仁之冯翊人繇浙江判官擢监察御史历常州刺史
李子智
窦德明袭封巨鹿郡公并为晋陵郡太守
</div>
    <div class="pagination">
<a href="咸淳毗陵志_page16.html">上一页</a><span>...</span><a href="咸淳毗陵志_page12.html">12</a><a href="咸淳毗陵志_page13.html">13</a><a href="咸淳毗陵志_page14.html">14</a><a href="咸淳毗陵志_page15.html">15</a><a href="咸淳毗陵志_page16.html">16</a><span class="current-page">17</span><a href="咸淳毗陵志_page18.html">18</a><a href="咸淳毗陵志_page19.html">19</a><a href="咸淳毗陵志_page20.html">20</a><a href="咸淳毗陵志_page21.html">21</a><a href="咸淳毗陵志_page22.html">22</a><span>...</span><a href="咸淳毗陵志_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
