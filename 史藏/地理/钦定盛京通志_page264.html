<!DOCTYPE html>
<html>
 <head>
  <meta charset="utf-8"/>
  <title>
   钦定盛京通志 - 第 264 页/共 330 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定盛京通志 - 第 264 页/共 330 页
  </h1>
  <div class="content">
   钦定盛京通志卷一百十
&lt;史部,地理类,都会郡县之属,钦定盛京通志&gt;
　　钦定四库全书
　　钦定盛京通志卷一百十一
　　歴朝艺文【三】
　　奏议
　　表
　　疏
　　防









　　钦定四库全书
　　钦定盛京通志卷一百十一
　　歴朝艺文【三】
　　奏议
　　伐髙句骊议　　　　　　　【后汉】陈　忠宫前桀逆光不能讨死而击之非义也宜遣吊问因责让前罪赦不加诛取其后善
　　表
　　论公孙渊表　　　　　　【三国魏】夏侯献公孙渊昔年敢违王命废絶计贡者实挟两端既恃阻险又怙孙权故敢跋扈恣睢海外宿舒亲见贼权军众府库知其弱少不足慿恃是以决计斩贼之使又髙句丽濊貊与渊为仇并为防钞今外失吴援内有胡防心知国家能从陆道势不得不怀惶惧之心因斯之时宜遣使示以祸福奉车都尉鬷武皇帝时始奉使命开通道路文皇帝即位欲通使命遣将妻子还归乡里赐其车牛绢百匹以受恩归死国朝无有还意乞留妻子身奉使命公孙康遂称臣妾以奉使称意赐爵闗内侯性果烈乃心于国夙夜拳拳念自竭效冠族子孙少好学问博通书记多所闗涉口论速防辩而不俗附依典诰若出胸臆加仕本部常在人右彼方士人素所敬服若当遣使以为可使行乃自旧土习其国俗为説利害辩足以动其意明足以见其事才足以行文辞足以见信若其计从虽郦生之降齐王陆贾之説尉他亦无以逺过也欲进逺路不宜释骐骥将已笃疾不宜废扁鹊愿察愚言也
　　上孙权表　　　　　　　【三国魏】公孙渊臣伏惟遭天地反易遇无妄之运王路末夷倾侧扰攘自先人以来厯事汉魏阶縁际防为国效节继世享任得守藩表犹知符命未有攸归每感厚恩频辱显使退念人臣交不越境是以固守所执拒违前使虽义无二信敢忘大恩陛下镇抚长存小国前后裴校尉葛都尉等到奉被勅诫圣旨弥宻重纨累素幽明备着所以申示之事言提其耳臣昼则讴吟宵则发梦终身诵之志不知足季末凶荒乾坤否塞兵革未戢人民荡析仰此天命将有眷顾私从一隅永瞻云日今魏家不能采録忠善褒功臣之后乃令谗谄得行其志聴幽州刺史东莱太守诳误之言猥兴州兵图害臣郡臣不负魏而魏絶之盖闻人臣有去就之分田饶适齐乐毅走赵以不得事主故保有道之君陈平耿况亦覩时变卒归于汉勒名帝籍伏惟陛下徳不再出时不世遇是以慺慺怀慕自纳望逺视险有如近易诚愿神谟早定洪业奋六师之势收河洛之地为圣代宗天下幸甚
　　上魏帝第一表　　　　　【三国魏】公孙渊臣前遣校尉宿舒郎中令孙综甘言厚礼以诱吴贼幸赖天道福助大魏使此贼虏暗然迷惑违戾羣下不从众谏承信臣言逺遣船使多将士卒来致封拜臣之所执得如本志虽忧罪衅私怀幸甚贼众本号万人舒综伺察可七八千人到沓津伪使者张弥许宴与中郎将万泰校尉裴潜将兵四百余人赍文书命服什物下到臣郡泰潜别赍致遗货物欲因市马军将贺达虞咨领余众在船所臣本欲须凉节乃取弥等而弥等人兵众多见臣不便承受吴命意有猜疑惧其先作变态妄生即进兵围取斩弥晏泰潜等首级其吏从兵众皆士伍小人给使东西不得自由面防乞降不忍诛杀辄聴纳受徙充边城别遣将韩起等率将三军驰行至沓使领长史栁逺设宾主礼诱请达咨三军潜伏以待其下又驱羣马货物欲与交市达咨怀疑不下使诸市买者五六百人下欲交市起等金鼓始震锋矢乱发斩首三百余级被创赴水没溺者可二百余人其散走山谷来归降及藏窜饥饿死者不在数中得银印铜印兵器资货不可胜数谨遣西曹掾公孙珩奉送贼权所假臣节印绶符策九锡什物及弥等伪节印绶首级
　　第二表　　　　　　　　【三国魏】公孙渊宿舒孙综前到吴贼权问臣家内外小大舒综对臣有三息修别属亡弟权敢奸巧便擅拜命谨封送印绶符策臣虽无昔人洗耳之风惭为贼权汚损所加既行天诛犹有余忿又自臣父康昔杀权使结为讐隙今乃谲欺遣使诱致令权倾心虚国竭禄逺命上卿宠授极位震动南土备尽礼数又权待舒综契濶委曲君臣上下毕饮竭情而令四使见杀枭示万里士众流离屠戮津渚惭耻逺布痛辱弥天权之怨疾将刻肌骨若天衰其业使至丧陨权将内伤愤激而死若期运未讫将播毒螫必恐长虵来为防害徐州诸屯及城阳诸郡与相接近如有船众后年向海门得其消息乞速告臣使得备预
　　第三表　　　　　　　　【三国魏】公孙渊臣门户受恩实深实重自臣受摄即事以来连被荣宠殊特无量分当陨越竭力致死而臣狂愚意计迷闇不即禽贼以致见疑前章表所陈情趣事势实但欲罢此贼使困自絶诚不敢背累世之恩附僭盗之虏也而后爱憎之人縁事加诬伪生节目卒令明聴疑于市虎移恩改爱兴动威怒防至沈没长为负忝幸赖慈恩犹垂三宥使得补过解除愆责如天威逺加不见假借早当糜碎辱先废祀何縁自明建此防功臣既喜于事防得自申展悲于畴昔至此变故余怖踊跃未敢便宁惟陛下既崇春日生全之仁除忿塞隙抑弥纎介推今亮往察臣本心长令抱戴衔分三泉
　　第四表　　　　　　　　【三国魏】公孙渊臣被服光荣恩情未报而以罪衅自招谴怒分当即戮为众社戒所以越典诡常伪通于呉诚自念穷迫报效未立而为天威督罚所加长恐奄忽不得自洗故敢自阙替废于一年遣使诱吴知其必来权之求郡积有年嵗初无倡答一言之应今权得使来必不疑至此一举果如所规上卿大众翕赫豊盛财货赂遗倾国极位到见禽取流离死亡千有余人灭絶不反此诚暴猾贼之锋推矜夸之巧昭示天下破损其业足以惭之矣臣之慺慺念效于国虽有非常之过亦有非常之功愿陛下原其逾阙之愆采其毫毛之善使得国恩保全终始矣
　　令官属上魏帝表　　　　【三国魏】公孙渊大司马长史臣郭昕防军臣栁蒲等七百八十九人言奉被今年七月己夘诏书伏读恳切精魄防越不知身命所当投措昕等伏自惟省蝼蚁小丑器非时用遭值千载被受公孙渊祖考以来光明之徳惠泽沾渥滋润荣华无尺寸之功有负乗之累遂防褒奬登名天府并以驽蹇附龙托纡青拖紫飞腾云梯感恩惟报死不择地臣等闻明君在上聴政采言人臣在下得无隐情是以因縁诉让冒犯愬寃郡在藩表宻迩不覊乎昔三州转输费调以供赏赐嵗用累亿虚耗中国然犹跋扈防刘边陲烽火相望羽檄相逮城门昼闭路无行人州郡兵戈奔散覆没渊祖父度初来临郡承受荒残开日月之光建神武之略聚乌合之民扫地为业威震耀于殊俗徳泽被于羣生辽土之不坏实度是赖孔子曰防管仲我其被髪左袵矣向不遭度则郡早为邱墟而民系于边廷矣遗风余爱永存不朽度既薨殂吏民感慕欣戴子康尊而奉之康践统洪绪克壮徽猷文昭武烈迈徳种仁乃心京辇翼翼防恭佐国平乱效绩纷纭功隆事大勲藏王府度康当值武皇帝休明之防合防明之计夹辅汉室降身委质卑已事魏匪处小厌大畏而服焉乃慕托髙风懐仰盛懿也武皇帝亦虚心接纳待以不次功无巨细每不见忘又命之曰海北地土割以付君世世子孙实得有之皇天后土实闻徳音臣庶小大豫在下风奉以周旋不敢失坠渊生有兰石之姿少含恺悌之训允文允武忠惠且直生民钦仰莫弗懐爱渊纂戎祖考君临万民为国以礼淑化流行独见先覩罗结遐方勤王之义视险如夷世载忠亮不陨厥名孙权慕义不逺万里连年遣使欲自结援虽见絶杀不念旧怨纤纤往来求成恩好渊执节弥固不为利回守志匪石确乎弥坚为惧丹心未见保明乃卑辞厚币诱致权使枭截献馘以示无二吴虽在逺水道通利举帆便至无所隔限渊不顾敌仇之深念存人臣之节絶强吴之欢昭事魏之心灵祗明鉴普天咸闻陛下嘉美洪烈懿兹武功诞锡休命宠亚齐鲁下及陪臣普受介福诚以天覆之恩当卒终始得竭股肱永保禄位不虞一旦横被残酷惟育养之厚念积累之效悲思不遂痛切见弃举国号咷拊膺泣血夫三军所伐蛮夷戎狄骄逸不防于是致武不闻义国反受诛讨盖圣王之制王服之域有不供职则修文徳而又不至然后征伐渊小心翼翼恪恭于位勤事奉上可谓勉矣尽忠竭节还被祸患小弁之作离骚之兴皆由此也就或佞邪盗言孔甘犹当清覧憎而知善谗巧似直惑乱圣聴尚望文告使知所由若信有罪当垂三宥若不改寤计功减降当在八议而潜军伺袭大兵奄至舞戈长驱冲击辽土犬马恶死况于人类吏民昧死挫辱王师渊虽寃枉方临危殆犹恃圣恩怅然重奔冀必奸臣矫制妄肆威虐乃谓臣等曰汉安帝建光元年辽东属国都尉厐奋受二月乙未诏书曰収幽州刺史冯焕元菟太守姚光推案无乙未诏书曰遣侍御史幽州牧考奸臣矫制者今刺史或傥谬承矫制乎臣等议以为刺史兴兵摇动天下殆非矫制必是诏命渊乃俯仰叹息自伤无罪深惟土地所以养人窃慕古公杖策之岐乃欲投冠释绂逝归林麓臣等维持誓之以死屯守府门不聼所执而七营虎士五部蛮夷各懐素饱不谋同心奋臂大呼排门遁出近郊农民释其耨鏄伐薪制挺改案为橹奔驰赴难军旅行成虽蹈汤火死不顾身渊虽见孤弃怨而不怒比遣勅军勿得干犯及手书告语恳恻至诚而吏士凶悍不可解散期于毕命投死无悔渊惧吏士不从教令乃躬驰骛自往化解仅乃止之一饭之惠匹夫所死况渊累叶信结百姓恩着民心自先帝初兴爰暨陛下荣渊累叶丰功懿徳策名褒扬辩着廊庙胜衣举履诵咏明文以为口实埋而掘之古人所耻小白重耳衰世诸侯犹慕着信以隆霸业诗美文王作孚万邦论语称仲尼去食存信信之为徳固亦大矣今吴蜀共帝鼎足而居天下摇荡无所统一臣等毎为陛下惧此危心渊据金城之固仗和睦之民国殷民强可以横行策名委质守死善道忠至义尽为九州表方今二敌闚未知孰定是之不戒而渊是害茹柔吐刚非王者之道也臣等虽鄙诚窃耻之若无天乎臣一郡吉凶尚未可知若云有天亦何惧焉臣等闻仕于家者二世则主之三世则君之臣等生于荒裔之土出于圭窦之中无大援于魏世隶于公孙氏报生与赐在于死力昔蒯通言直汉主赦其诛郑詹辞顺晋文原其死臣等顽愚不达大节茍执一介披露肝胆言逆龙鳞罪当万死惟陛下恢崇抚育亮其控告使疏逺之臣永有保持
　　劝进元帝表　　　　　　　　　【晋】慕容廆臣闻天生蒸民树之以君所以对越天地司牧黎元圣帝明王监其若此知天地不可以乏飨故屈其身以奉之知蒸黎不可以无主故不得已而临之社稷时难则戚藩定其倾郊庙防替则宗哲纂其祀是以宏振遐风式固万世三五以降靡不由之伏惟髙祖宣皇帝肇基景命世祖武皇帝遂造区夏三叶重光四圣继轨惠泽侔于有虞卜世过于周氏自元康以来艰难繁兴永嘉之际氛厉弥昏宸极失御登遐丑裔国家之危有若缀旒赖先后之徳宗庙之灵皇帝嗣建旧物克甄诞授钦明服膺聪哲玉质防彰金声夙振冡宰摄其纲百辟辅其政四海想中兴之美羣生懐来苏之望不图天不悔祸大灾荐臻国未忘难防害寻兴逆贼刘曜纵逸西都敢肆犬羊陵虐天邑臣奉表使还乃承西朝以去年十一月不守主上幽刼复沈敌庭神器流离再辱荒逆臣每览史籍观之前载厄运之极古今未有苟在食土之毛含血之类莫不叩心絶气行号巷哭况臣等荷宠三世位厠鼎司闻问震惶精爽飞越且惊且惋五情无主举哀朔垂上下泣血臣闻昏明迭用否泰相济天命无改厯数有归或多难以固邦国或殷忧以啓圣明是以齐有无知之祸而小白为五霸之长晋有骊姬之难而重耳以主诸侯之盟社稷靡安必将有以扶其危黔首防絶必将有以继其绪伏惟陛下元徳通于神明圣姿合于两仪应命世之期绍千载之运符瑞之表天人有徴中兴之兆图防垂典自京畿陨丧九服崩离天下嚣然无所归懐虽有夏之遘夷羿宗姬之离犬戎蔑以过之陛下抚征江左奄有旧吴柔服以徳伐叛以刑抗明威以摄不类仗大顺以号宇内纯化既敷则率土宅心义风既畅则遐方企踵百揆时叙于上四门穆穆于下昔少康之隆夏训以为美谈宣王中兴周诗以为休咏况茂勲格于皇天清晖光于四海苍生颙然莫不欣戴声教所加愿为臣妾者哉且宣皇之允惟有陛下亿兆攸归曾无与二天祚大晋必将有主主晋祀者非陛下而谁是以迩无异言逺无异望讴歌者无不吟诵徽猷狱讼者无不思于圣徳天地之际既交华夷之情允洽一角之兽连理之木以为休徴者盖有百数冠帯之伦要荒之众不谋同辞者动以万计是臣等敢考天地之心因函夏之趣昧死上尊号愿陛下存舜禹至公之情狭由巢抗矫之节以社稷为务不以小行为先以黔首为忧不以克让为事上慰宗庙乃顾之懐下释普天倾首之勤则所谓生繁华于枯荑育丰肌于朽骨神人获安无不幸甚臣闻尊位不可久虚万防不可久旷虚之一日则尊位以殆旷之浃辰则万防以乱方今踵百王之季当阳九之防狡防窥窬伺国瑕隙黎元波荡无所系心安可弃而不恤哉陛下虽欲逡巡其若宗庙何其若百姓何昔者惠公虏秦晋国震骇吕郤之谋欲立子圉外以絶敌人之志内以固阖境之情故曰丧君有君羣臣辑睦好我者劝恶我者惧前事之不忘后代之元龟也陛下明并日月无幽不烛深谋逺猷出自胸怀不胜犬马忧国之情迟睹人神开泰之路是以陈其乃诚布之执事臣等忝于方任久在遐外不得陪列阙庭与睹盛礼踊跃之怀南望罔极
　　上晋帝表　　　　　　　　　【晋】慕容廆臣究观前代之主若能亲贤并建则政致升平若亲党后族必有倾辱之祸是以周之申伯号称贤舅以其身藩于外不握朝权降及秦昭足为令主委信二舅防至乱国逮于汉武推重田蚡万机之要无不决之及蚡死后切齿追恨成帝闇弱不能自立内惑艶妻外恣五舅卒令王莽坐取帝位每览斯事孰不痛惋设使舅氏贤若穰侯王鳯则但闻有二臣不闻有二主若其不才则有窦宪梁冀之祸凡此成败亦既昭然茍能易轨可无覆坠陛下命世天挺当隆晋道而遭国多难殷忧备婴追述往事至今焚灼迹其所由实因故司空亮居元舅之尊势业之重执政裁下轻侮边将故令苏峻祖约不胜其忿遂至败国至令太后发愤一旦升遐若社稷不灵人神无助豺狼之心当何【一作可】极邪前事不忘后事之表而中书监左将军氷等内执枢机外拥上将昆弟并列人臣莫俦陛下深敦渭阳氷等自宜引领臣尝谓世主若欲崇显舅氏何不封以藩国丰盛其禄赐限其势利使上无偏优下无私论如此荣辱何从而生噂何由而起往者唯亮一人宿有名望尚致世变况今居之者素无闻焉且人情易惑难以户告纵令陛下无私于彼天下之人谁谓不私乎臣与氷等名位殊班出处悬邈又国之戚昵理应降悦以适事防臣独矫抗此言者上为陛下退为氷计疾茍容之臣坐鉴得失颠而不扶焉用彼相昔徐福陈霍氏之戒宣帝不从至令忠臣更为逆族良由察之不审防之无渐臣今所陈可谓防渐矣但恐陛下不明臣之忠不用臣之计事过之日更处焦烂之后耳昔王章刘向每上封事未尝不指斥王氏故令二子或死或刑谷永张禹依回【一作违】不对故容身苟免取讥于世臣被发殊俗位为上将惟忧夙夜罔知所报惟当外殄防讐内尽忠规陈力输诚以答国恩臣若不言谁当言者
　　为安平公贺破奚契丹表　　　【唐】李商隐臣某言臣得本道进奏官某状报某月日幽州节度使张仲武奏破奚北部落及诸山奚除旧奚王匿即所管外杀戮首领丁壮老防并杀获牛羊焚烧车帐器械等计二十万刺史以下面皮一百具耳二百只奚车五百乗羊一万口牛一千五百头者天声逺叠庙略遐宣白卤获于灵台赤彛俘于燕路臣窃窥旧史逖聴前朝有天子忧边清宵辍寐将军出塞白首言归至乃或胜或奔一彼一此竞困塞郊之柝那停絶漠之烽犹欲叙烈旂常告功祧庙用其暂胜谓曰难能况幽朔巨都全燕重地荐臻奚防猾乱华人田让之防鲜卑莫能深入祭彤之军辽水惟遣相攻近嵗以来为患滋甚是单于侦逻之路怀驹支漏泄之奸张仲武重感国恩习知边事同三师而楚伴五饵以开戎乗其嚣惰之时俄得剪除之便燕犀宻挂冀马潜羁超距投石者动过千羣防首科头者略逾万计坎三鼓而河荒自郤声六校而屋瓦皆飞自使鹗惧丧林兎忙迷穴无舟掬指有地僵尸未惊楚幕之乌前军已蹙不唳淮山之鹤后队仍穷遂分袁尚之头颅乃裂蚩尤之肩髀穹庐落烬同甲扬灰山积云屯大収其车乗角羸耳湿尽获其牛羊栁水载澂桑河无事爰施言语入解皇威此皆皇帝陛下功格上元运膺下武授兹成算于彼当仁震肃九围歌呼万国昔艰难云始边尘首起于卢龙今开防有期汉将先清于涿鹿人谋允若灵贶昭然固已上庆祖宗下光编防緑图洪范竞三古之殊猷玉检金泥有百神之灵贶臣虽当防遏不介边陲空增气于懦夫实叨荣于下将日围千里天葢九重奉一月之防书惟知忭蹈献万年之夀酒尚隔班行念风水于遐藩寄梦寐于宣室不胜望阙结恋之至
　　疏
　　请甄徭役禁请托疏　　　【南北朝】髙谦之自正光以来边城屡扰命将出师相继于路若使军帅必得其人赏勲不失其实则何贼不平何征不防也但诸守帅或非其才多遣亲者妄称入募唯遣奴客充数而已对防临敌曾不弯弓则是王爵虚加征夫多阙贼虏何可殄除忠贞何以劝诫也且近习侍臣戚属朝士请托官曺擅作威福如有清贞奉法不为回者咸共谮毁横受罪罚在朝顾望谁肯申闻蔽上拥下亏风坏俗使谗謟甘心忠谠息义且频年以来多有徴发民不堪命动致流离苟保妻子竸逃王役不复顾其桑井惮此刑书正由还有必困之理归无自安之路若聴归其本业徭役微甄则还者必众垦田开辟数年之后大获课民今不务以理还之但欲严符切勒恐数年之后走者更多故有国有家者不患民不我归唯患政之不立不恃敌不我攻唯恃吾不可侮此乃千载共遵百王一政且琴瑟不韵知音改更张騑骖未调善御执辔成组谚云迷而知反得道不逺伏愿少垂覧察使朝章重举军威更振海内起维新之歌天下见复禹之绩
　　请复置廷尉司直疏　　　【南北朝】髙恭之臣闻舜禹皋陶奸宄是托禹泣罪人尧心为念所以举直错枉事切曩贤明徳慎罚议存先典髙祖太和之初置廷尉司直论刑辟是非虽事非古始交济时要所谓礼乐互兴不相沿袭者矣臣忝当今任所思报效未忘寝兴窃见御史出使悉受风闻虽时获罪人亦不无枉滥何者得尧之罚不能不怨守令为政容有爱憎奸猾之徒恒思报恶多有妄造无名共相诬谤御史一经检究耻于不成杖木之下以虚为实无罪不能自雪者岂可胜道哉臣虽愚短守不假器绣衣所指兾以清肃若仍更踵前失或伤善人则尸禄之责无所逃罪如臣鄙见请依太和故事还置司直十人名廷尉以五品选厯官有称心平性正者为之御史若出纠劾即移廷尉令知人数廷尉遣司直与御史俱发所到州郡分居别馆御史检了移付司直司直覆问事讫与御史俱还中尉弹闻廷尉科按一如旧式庶使狱成罪定无复稽寛为恶取败不得称枉若御史司直纠劾失实悉依所断狱罪之聴以所检迭相纠发如二使阿曲有不尽理听罪家诣门下通诉别加按检如此则肺石之傍怨讼可息藂棘之下无受罪呑声者矣
　　请改铸疏　　　　　　　【南北朝】髙恭之四民之业钱货为本救改铸王政所先自顷以私铸薄滥官司纠防挂网非一在市铜价八十一文得铜一斤私铸薄钱斤余二百既示之以深利又随之以重刑罹罪者虽多奸铸者弥众今钱徒有五铢之文而无二铢之实薄甚榆防上贯便破置之水上殆欲不沉因循有渐科防不切朝廷失之彼复何罪昔汉文帝以五分钱小改铸四铢至武帝复改三铢为半两以大易小以重代轻也论今据古宜改铸大钱文载年号以记其始则一斤所成止七十六文铜价至贱五十有余其中人功食料锡炭铅砂纵复私营不能自润直置无利自应息心况复严刑广设也以臣测之必当钱货永通公私获允
　　谏亲征髙丽疏　　　　　　　【唐】禇遂良臣请譬诸身两京心腹也四境手足也殊裔絶域殆非支体所属髙丽王陛下所立莫离支杀之讨其逆夷其地固不可失但遣一二慎将付鋭兵十万翔旝云輣唾手可取昔侯君集李靖皆庸人尔犹能橛髙昌缨突厥陛下止发踪指示得功归圣明前日从陛下平天下虓士爪臣气力未衰足可驱策惟陛下所使臣闻涉辽而左或水潦平地淖三尺帯方元莵海壤荒漫决非万乗六师所宜行
　　谏伐髙丽疏　　　　　　　　【唐】李君求臣闻心之痛者不能缓声事之急者不能安言性之忠者不能隐情且食君之禄者死君之事今臣食陛下之禄其敢爱身乎臣闻司马法曰国虽大好战必亡天下虽安忘战必危兵者凶器战者危事故圣主明王重行之也忧人力之尽恐府库之殚惧社稷之危生中国之患故古人云务广徳者昌务广地者亡昔秦始皇好战不已至于失国是不爱其内而务其外故也汉武逺讨朔方逮乎万里广拓南海分为八部终于户口减半国用空虚至于末年方垂哀痛之诏自悔其失髙丽者遐荒小丑潜藏山海之间得其人不足以彰圣化弃其地不足以损天威何至乎疲中国之民倾府库之实使男子不得耕耘女子不得蚕织陛下为人父母不垂恻隐之心倾其有限之资贪其无用之地设令髙丽既灭即不得不发兵镇守少发则兵威不足多发则入心不安是乃疲于转戌万姓无聊生也万姓怨则天下败矣天下既败陛下何以自安故臣以为征之不如不征灭之不如不灭
　　军国机宜疏　　　　　　　【唐】陈子昻
　　臣闻天子义兵不可以怒发怒发则众惧惧则人摇贼得其势故昔者圣人守静以制乱持重以服奸大义常存人无疑惧臣伏见恩制免天下罪人及募诸色奴充兵讨击者是防急之计非天子之兵且比来刑狱久清罪人全少奴多怯弱非惯征行纵其募集未足可用况当今天下忠臣勇士万分未用其一契丹小孽假命待诛何劳免罪赎奴损国大义且陛下富有四海一战未胜遂即免罪募奴若更有他虞复何徴发臣恐此不可威示天下臣闻圣人制事必理未萌所以奸不敢谋贼不得起臣闻吐畨近日将兵围洲数月即退或云此贼通使墨啜恐沙止遏故以此兵送之臣虽未信然惟国家比来勍敌在此两畨至扵契丹小丑未足比类今国家为契丹大发河东道及六胡州绥延丹隰等州稽胡精兵悉赴营州而縁塞空虚灵夏独立今水生河合草秋马肥秦中北据陇右亦闗东隣党凶羯奸谋觇知此隙驱其丑类大盗秦闗陇右马羣是国所寳防备逺策良宜预图不可竭塞上之兵使凶虏得计臣闻所养非所用所用非所养理家必在国必危故明君不畜无用之臣慈父不畜无益之子今朝廷五品三品受国宠荣天恩赏赐府库虚耗食人之禄死人之事恩养圣朝甚矣厚矣及边有小贼则云无人驱使又劳圣恩逺访外人外人先无宠禄临难又不肯殉节然则国之所养者縂无用之臣朝之所遗者乃有用之士今不収有用厚养无用欲令忠贤効力凶贼灭亡以臣愚见理不可得近者辽军张元遇等丧律实由内外不同心宰相或卖国树恩近臣或附势私谒禄重者以拱黙为智任权者以倾巧为贤羣臣雷同以狥私为能媚妻保子以奉国为愚陛下又寛刑漏网不循名实遂令纪纲日废奸宄滋多今国家苐一要者在稍寛兵期山南淮南去幽州四千里所司使十月上旬到计日行百里四十日方到即今水雨如此又徴符到彼未久当日办发犹不及期况未办发月日行不可百里违限者死国有常刑到不及期惧罪逃散为贼此更生一患纵倍程趁期亦恐不及若违不诛则军不可统若违必诛则全众皆怨况兵疲不堪用吴广陈胜为盗由此即日江南淮南诸州租船数千艘已至巩洛计有百余万斛所司使勒往幽州纳充军粮其船夫多是客户防手堕业无赖襍色人发家来时惟作入都资料今巳到京又勒往幽州去此二千余里还又二千余里方寒氷冻一无资粮国家更无优恤但切勅赴限比闻丁夫皆甚愁叹又诸州行纲承前多僦勾至都籴纳今倘有此类向沧瀛籴纳则山东来米必二百以上百姓必骚动今国家不优恤又无识事明了人检勾当知租米现在虚实又未宣恩防劳兵夫惟切勒赴限倘在道逃亡此粮有万一非意损失则东军二十万众坐自取败为贼所图杨元感以此为乱实军国大命山东百姓国家比以供军矜不募近闻东军失利山东人骄慢乃谓国家怕其粗豪不敢徴发今街谈巷议多有苟且之心伺国瑕隙颇摇风俗国家大政须人无二心若纵怀二奸乱必渐望降勅使臣与州县采访有粗豪防侠亡命奸盗失业漂食富族强宗者并稍优与赐物悉募从军仍宣恩防劳以礼发遣若如此则山东浮人安于防山一者以慴奸豪异心二者得精兵讨贼不烦寃怨稽胡等又身既在军则父兄子弟自不敢为过昔汉祖征山东使萧何镇闗中汉军数败萧何每发闗中子弟以助汉军三秦无盗乱之患汉军有强雄之势盖以此道也夫乱羣败众者惟在奸雄奸雄既羁乱自息诗云无纵诡随式遏防虐紫袍绯袍緑袍金帯牙笏告身金银器物等即日军众已极入贼有期臣欲募死士三万人长驱贼庭一战扫定军中未有髙爵重赏无以励勇使贪望赐给袍帯告身器物二千事庶以劝励士众未敢虚用比来将军不明赏罚所以兵不齐心今聚十五万众戈甲粮饷日费万金不早克定恐所费弥广山东百姓贫疲不可再役特乞天恩允臣所请
　　请辽东置畜牧司疏　　　　　【元】陈思谦辽海延袤千里地髙气寒水甘泉美无非牧养之地宜设置羣牧使司统领十监专治马政并畜牛羊数年之后马实蕃盛或给军以壮兵威或给站以优民力牛羊之富又足以给国用非小补也
　　谏巡幸疏　　　　　　　　　【元】崔　敬世祖以上都为清暑之地车驾行幸嵗以为常阁有大安殿有鸿禧睿思所以保养圣躬适起居之宜存敬畏之心也今锡喇鄂尔多斯乃先皇所以备宴防非常时临御之所今陛下方以孝治天下屡降徳音袛行宗庙亲祀之礼虽动植无知罔不欢悦而国家多故天道变更臣备员风纪以言为职愿大驾还大内居深宫严宿卫与宰臣谋治道万机之暇则命经筵进讲究古今盛衰之由缉熈圣学乃宗社之福也【锡喇防古语解见吉林山川巻鄂尔多斯今地名原作失剌斡耳朶思今译改】
　　勘定三城疏　　　　　　　　【明】曾　铣顷者广宁辽阳二城军士变乱其根因情状前疏己言其略矣臣防议辽阳军变事因有激心实无他又该兵部题覆地方事情止遣大臣查勘凡诸进言兴兵征剿之策一切不用于人心惶惧之秋为平定安戢之道诚宜如此不然则沮胁从者自新之路矣况兵凶战危未可轻试观诸往者大同之祸起于制帅之喜事成于用兵之寡谋遂致智勇俱废卒无成功得失昭然监戒不逺柰何逆军无忌自弃生成一闻大臣将来互相鼓煽既约闭二镇之城以要赦又欲援大同之例以需赏假洗城之説为聚众之谋布妖言以惑人心攀重囚以为谋主是数逆军者其始也因激以倡乱虽无素谋其既也负罪而逞凶渐成不轨臣窃思之一成而不可假者国之法也难制而易于纵者人之情也茍上有假借之法下多放纵之情往者陕西之军变未防而复有大同之变説者曰大同之变所以防陕西之变者啓之也大同杀叅将杀巡抚未防而又有杀总兵之变説者曰李瑾之变所以防张文锦之变者啓之也盖惠竭矣而威或不伸威行矣而法或未尽蠢兹小丑习于耳目所以抚臣一旦乖方而军士之骚动肆起凡以法不足以慑服而人情日流于骄悍故也今者仰赖防置得门开谕明切故首恶就擒边境之危殆者已安人心之动摇者咸定此诚诸锁观望之也臣愚以为祖宗立法所以詟服奸凶今诸镇之军不数年而乱者屡起此岂法之不善哉抑亦议法者之未尽尔夫明罚勅法者先王之道也小惩大诫者小人之福也伏望皇上烛后虑逺拔本塞源重春秋无将之义严臣子大乱之防乞将臣言议行惟据凶逆之原情以尽律例之常法至于应叅职官悉从重究则威行于恩外威震而恩益深仁尽于义中义明而仁益笃动切事机之防潜消奸宄之萌地方永保无虞矣
　　发帑救荒疏　　　　　　　　【明】周斯盛臣照得辽东地方三面距边一面濒海商贾丹楫未通往嵗秋成粒米丰稔既无外省之移足充本镇之用故地方号为富庶而人家不事储蓄间有一二灾伤尚可自活自嘉靖三十六年大水以后一望成湖籽粒未获逺近居民家家缺食鬻妻弃子流离载道入冬以来日甚一日斗米值银五钱且数日市无贩籴民愈窘廹始则掘食土面继则遂至相食壮者肆行刼掠无所顾忌法禁不能止积莩狼藉不忍见闻臣叨巡兹土寝食靡遑尽括公贮平籴谷粟煑粥施赈但边方库藏素无蓄积所济不足以当百分之一今冬作之时阡陌萧然既鲜牛力又乏籽种生全之望已属无期况屯粮力役之征幇军买马之费追并严急竟使枵腹待毙情甚可怜本镇兵马素称可用近因粮赏久欠调征频烦已有积弱之渐加以嵗之饥馑供应不敷死亡逃窜无日无之计一营不及原额之半而马更少沿边戌守十存一二使之奔走服役役亦不能前而况资之以为战守哉昨该臣等题请加添月粮折色荷防皇上俯赐允给全辽军民不胜感戴但饥馁至极给发未多一军所领不足以为旬日之资嗷嗷之众日见仓皇号令为之不行夫军所恃以为生者应得之粮赏户丁之供幇耳今上不能仰给于公下无以资助于户相继逃亡势所必至屯防耕种之期路有刼夺之梗缓急之际谁复为用况此地寒不生麦夏初始种秋半始获若谷则更晩矣计其糊口之日尚逺若非破格拯救恐未能有济也且天下之事图之于未形则力易而费省救之于已着则费滋而力难以是孤絶无援之地设令不为之防使饥馁填乎沟壑逃亡尽乎什伍乃从而招募为费何如收之于既涣扶之于既頽为力何如矧外患炽于慿陵内祸起于急迫尤有不可言者则将何以防之臣极知帑蔵空虚委难防办但前项重情势在燃眉诚有不能己者伏望皇上轸念全辽为畿甸左翊闗系甚重边方赤子困苦已极时日难待勅下该部从长计议速发帑银五六万两星夜差官解运前来聴臣等酌量分发赈济以救倒悬之急仍将军士厯过粮赏查数给发庶防生全有望战守可资人心恃以相安重镇赖以永固矣
　　防
　　治道之要对　　　　　　【辽】萧韩家努
　　臣伏见比年以来髙丽未宾凖布犹强战守之备诚不容己乃者选富民防边自备粮糗道路修阻动淹嵗月比至屯所费已过半只牛单毂鲜有还者其无丁之家倍直佣僦人惮其劳半途亡窜故戍卒之食多不能给求假于人则十倍其息至有鬻子割田不能偿者或逋役不归在军物故则复补以少壮其鸭渌江之东戍役大率如是况渤海女直髙丽合从连横不时征讨富者从军贫者侦加之水旱菽粟不登民以日困葢势使之然也方今最重之役无过西戍如无西戍虽遇凶年困不至于此若能徙西戍稍近则往来不劳民无深患议者谓之徙非便一则损威名二则召侵侮三则弃耕牧之地臣谓不然凖布诸部自来有之曩时北至胪胊河南至边境人多散乱无所统一惟往来抄掠至太祖西征至于流沙凖布望风悉降西域诸国皆愿入贡因迁种落内置三部以益吾国不营城邑不置戌兵凖布累世不敢为防统和间皇太妃出师西域拓土既逺降附亦众自后一部或叛邻封讨之使同力相制正得驭逺人之道及城哈屯开境数千里西北之民徭役日增生业日殚警急既不能救叛服亦复不恒空有广地之名而无得地之实若贪土不已渐至虚耗其患有不胜言者况边情不可深信亦不可顿絶得不为益舍不为损国家大敌惟在南方今虽连和难保他日若南方有变屯戌辽邈卒难赴援我进则敌退我还则敌来不可不虑也方今太平已久正可恩结诸部释罪而归内徙戍兵以增堡障外明约束以正疆界每部各置酋长嵗修职贡叛则讨之服则抚之诸部既安必不生衅如是则臣虽不能保其久而无变知其必不深入侵掠也或云弃地则损威殊不知殚费竭财以贪无用之地使彼小部抗衡大国万一有败损威岂浅或又云沃壤不可遽弃臣以为土虽沃民不能久居一旦敌来则不免内徙岂可指为吾土而惜之夫帑廪虽随部而有此特周急部民一偏之恵不能均济天下如欲均济天下则当知民困之由而窒其隙节盘防简驿传薄赋敛戒奢侈期以数年则困者可苏贫者可富矣盖民者国之本兵者国之卫兵不调则旷军役调之则损国本且诸部皆有补役之法昔补役始行居者役者类皆富实故累世从戍易为更代近嵗边虞数起民匮乏既不任役事随补随缺茍无上户则中户当之旷日弥年其穷益甚所以取代为艰也非惟补役如此在边戌兵亦然譬如一抔之土岂能填寻文之壑欲为长乆之便莫若使逺戍疲兵还于故乡薄其徭役使人人给人给足以补役之道可以复故也臣又闻自昔有国家者不能无盗比年以来羣黎凋利于剽窃良民往往化为凶暴甚者杀人无忌至有亡命山泽基乱首祸所谓民以困穷皆为贼盗者诚如圣虑今欲芟夷本根愿陛下轻徭省役使民务农衣食既足安习教化而重犯法则民趋礼义刑罚罕用矣臣闻唐太宗问羣臣治盗之方皆曰严刑峻法太宗笑曰防盗所以滋者由赋敛无度民不聊生今朕内省嗜欲外罢防幸使海内安静则盗防自止由此观之防盗多寡由衣食丰俭徭役重轻耳今宜徙哈屯城于近地与西南副都部署乌尔古徳哷勒威乌尔古等部声援相接罢黑岭二军并开保州皆东京益东北戌军及南京縂管兵增修壁垒侯尉相望缮完楼橹浚治城隍以为边防此方今之急务也愿陛下裁之【凖布国语解见人物四原作阻卜哈屯防古语王妃之称也原作可敦乌尔古防古语徳哷勒索伦语解俱见人物二威防古语树林也原作乌古敌烈隗乌古今俱译改】














　　钦定盛京通志巻一百十一
　　钦定四库全书
　　钦定盛京通志巻一百十二
　　厯朝艺文【四】
　　书
　　简牍
　　序










　　钦定四库全书
　　钦定盛京通志巻一百十二
　　厯朝艺文
　　书
　　贻邴原书　　　　　　　　【后汉】孔　融随防在秦贾季在翟谘仰靡所叹息増懐顷知来至近在三山诗不云乎来归自镐我行永久今遣五官掾奉问榜人舟楫之劳祸福动静告慰乱阶未己阻兵之雄若棋奕争枭
　　与陶侃书　　　　　　　　【晋】慕容廆
　　明公使君毂下振徳耀威抚宁方夏劳心文武士马无恙钦髙仰止注情弥久王涂险逺隔以燕越每瞻江湄延首遐外天降艰难祸害屡臻旧都不守奄为边庭使皇舆迁幸假势吴楚大晋启基祚流万世天命未改元象着明是以义烈之士深懐愤踊猥以功薄受国殊宠上不能扫除羣逆下不能身赴国难仍纵贼臣屡逼京辇王敦倡祸于前蘓峻肆毒于后凶暴过于董卓逆甚于傕泛普天率土谁不同忿深怪文武之士过荷朝荣不能灭中原之冦刷天下之耻君侯植根江阳发曜荆衡杖叶公之权有包胥之志而令白公伍员得极其暴窃为邱明耻之区区楚国子重之徒犹耻君弱臣强臣不及先大夫厉已戒众以服陈郑越之种蠡尚能弼佐勾践取威黄池况今吴士英贤比肩而不闻辅翼圣主陵江北伐以义声之直讨逆暴之徒檄命旧都之士招懐存本之人岂不因风振落顿坂走轮哉且孙氏之初以长沙之众推破董卓志匡汉室虽中罹防害雅志不遂原其诚心乃忽身命及权据扬越外仗周张内慿顾陆拒魏赤壁克取襄阳自兹以降世主相袭咸能侵逼徐豫令魏朝旰食不知今之江表为贤儁匿志藏其勇略耶将吕防凌统髙踪旷世哉况今凶敌逆暴中州人士逼迫世促颠沛之危甚于累卵假号之彊众心所去敌有衅矣易可震荡王郎袁术虽自诈伪皆基浅根防祸不旋踵此皆君侯之所见闻者矣王司徒清虚寡欲善于全已昔曹参亦崇此道着画一之称也庾公居元舅之尊处申伯之任超然髙蹈明智之权廆于防难之际受大晋累世之恩自恨絶域无益圣朝徒系心万里望风懐愤今海内之望足为楚汉轻重者惟在君侯若戮力尽心悉五州之众防兖豫之郊使向义之士倒戈释甲则外患必除国耻必雪廆在一方敢不竭命孤军轻进不足使勒畏首畏尾则懐旧之士内应无由自发故也故逺陈冩言不尽宣
　　与庾冰书　　　　　　　　　【晋】慕容皝君以椒房之亲舅氏之昵总防枢机出内王命兼拥列将州司之位昆弟网罗显布畿甸自秦汉以来隆赫之极岂有若此者乎以吾观之若功就事举必享申伯之名如或不立不免梁窦之迹矣每观史传未尝不宠恣母族使执权乱朝先有殊世之荣寻有负乗之累所谓爱之适足以为害吾尝忿厯代之主不尽防萌终宠之术何不业以一土之封令藩国相承如周之齐陈如此则永保南面之尊复何黜辱之有乎窦武何进虚已好善贤士归心虽为阉竪所危天下嗟痛犹有能履以不骄图国防身故也方今四海有倒悬之急中夏逋僭逆之防家有漉血之怨人有复讐之憾寜得安枕逍遥雅谈卒嵗耶吾虽寡徳过防先帝列将之授以数郡之人尚欲并吞强敌是以自顷及今交锋授刄一时务农三时用武而犹师徒不顿仓有余粟敌人日畏我境日广况乃王者之威堂堂之势岂可同年而语哉
　　上陶侃书　　　　　　　　　【晋】韩　矫自古有国有家鲜不极盛而衰自大晋龙兴克平防防神武之畧迈踪前史惠皇之末后党搆难祸结京畿衅成公族遂使逆防乘虚倾覆诸夏旧都沦灭山陵掘毁人神悲悼幽明发愤昔玁狁之强匈奴之盛未有如今日强防之暴跨蹑华裔盗称尊号者也天祚有晋挺授英杰车骑将军慕容廆自弱冠莅国忠于王室明允恭肃志在立勲属海内分崩皇舆迁幸元皇中兴初倡大业肃祖继统荡平江外廆虽限以山海隔以强防翘首引领系心京师常假寤寐欲忧国忘身贡篚相寻连舟载路马【一作戎】不税驾动成义举今防乱滔天怙其丑类树基赵魏夸略燕齐廆虽率义众诛讨大逆然管仲相齐犹曰宠不足以御下况廆辅翼王室有匡霸之功而位卑爵轻九命未加非所以宠异藩翰敦奬殊勲者也今方诏命隔絶王路崄逺贡使徃来动弥年载今燕之旧壤北周沙漠东尽乐浪西暨代土【一作山】南极冀方悉为外庭非复国家之域将佐等以为宜逺尊周室近凖汉初进封廆为燕王大行将军事上以总统诸部下以割损贼境使冀州之民望风向化廆得只承诏命率合诸国奉辞夷逆以成桓文之功茍利社稷専之可也而廆固执谦光守节弥髙每诏所加让动积年非将佐等所能敦逼今区区所陈不欲茍相崇重而愚情至心实为国计
　　报封抽韩矫等书　　　　　　【晋】陶　侃车骑将军忧国忘身贡筐载路冦贼来和执使送之西讨叚国北伐塞外逺绥索头荒服以献惟北部未賔屡遣征伐又知东方官号上下齐班进无统摄之权退无等差之降欲进车骑为燕王一二具之夫功成进爵古之成制也车骑虽未能为官摧勒然忠义竭诚今腾牋上聴可否迟速当任天台也
　　与辽东抚巡诸公书　　　　　【明】陈　绾夫辽东之荒极矣敝闗切近触目刿心愧不能上郑侠之图亦尝抱隣父之忧窃为议之今之所谓救荒者非请发内帑乎非悉发官廪乎非劝借富民乎夫请发内帑大工鼎兴司农告匮年例外不能多发矣悉发官廪辽之廪庾所积几何劝借富民自霖雨壊盖蔵外国掠屯堡富者转为贫矣今之所恃惟闗西籴买一节耳然蓟永嵗本不登加以沿边籴买军饷其资辽东者所谓以升合之水救涸鱼也近以蓟永米少辽人籴买者多则有商贩转市山东之粟自天津等处下船径抵丰台镇辽人有力者从此转搬无力者止赴山海防数十百文覔升斗于商贩之手夫米价已腾贵加以辗转接买大者驴防车辇小者背负手提盘桓中途计车脚之费浮于米值亦止可达广宁以西耳辽阳以东不惟隔三岔河而平陆沟渠车牛莫达其所仰给者惟金复等处及黄山一带些须之产而闗西之米逾河东者絶少夫转输不通籴买无从则米价日増虽月散数金无益也説者以为海禁少寛使天津直沽之船不抵丰台镇得抵三岔河不惟广宁以西可济而辽阳以东岂至踣毙如今日哉夫救荒如救焚溺海禁固不可弛然与活辽东千万人旦夕之命孰重夫从权以济一时之急而年丰禁复如故是从权以活千万人之命而禁复在也夫辽镇之山东者本以通海道也成化以前禁例未行文移往来花布钞锭解送皆取海上防径故有无相通缓急相济自禁例一行公私船只尽废究其所以不过杜絶逃军之路又或以为泛海恐引外冦也夫欲絶逃军惟严盘禁若倭冦自刘江望海埚之防其不至辽东者且百余年就虑其至不过逺哨望谨烽火而已即如江南时有倭冦岂能使江海之间不行只艘乎此所谓失火之家不火食之计也呜呼使辽境时和年丰道路无梗则可万一山海宁前咽喉一线之地少有隔阻则辽境不孤悬絶域乎即今盗窥衢路转输万难则咽喉之不塞者直一间耳其可不为寒心哉且登莱二府去金复等州不浃日而近考之防典正统年间登州卫犹存海船三十余只海道既废船亦无存夫登莱阻山依海商贾不行其地有羡粟而无厚售设若少寛其禁使金复之人得以泛海贸易则一苇航之而辽阳以东皆可获济其与广宁以西辇输闗内之粟者劳逸奚啻十倍也诚欲设为防范则嘉靖二十一年巡按尝奏添边备佥事驻金州矣今建议复添亦无不可不然则専责守备等官时为督察亦不至于滋奸而长就使有之较今日脱巾枵腹恐恐然虑萧墙之变利害不有间乎夫斗米六七百钱人相食不顾而犹泄泄然守惩噎之过计愚窃以为过矣夫惟仁人君子切痌瘝之念而不惑于拘挛之议当必有以处此者绾曷容赘
　　简牍
　　简石斋陈先生　　　　　　　【明】贺　钦钦往年京师承教诲之勤恩同父母奉别至今忽忽九载企慕之私无间时刻屡辱惠书教并纪梦説自防读近思録诸诗及门下从游诸友论学书每一拜领如饥之得食渴之得饮钦感佩恩教莫可云喻苐昏昧之质立志弗坚加以壬辰析居以来创搆室庐课治田事不克専意于学是以虽荷教诲屡屡未能少进愧惧之至推其病源又以不知其要耳何者往时见书册中先圣贤垂教之言及亲承先生之诲或涵养或省察或致知力行无所不信无所不悦随所闻见以用其力特以实非自得不知大要见无一定力且弗専坐是迄今无少改于其故耳今者屡承开示潜玩久之乃知此理充塞天地贯彻古今无处不有无时不然事事物物各有本然之理吾人何必劳攘勿忘勿助循其所谓本然者而已然虽见得大意如此茍非格物致知灼见事事物物本然之妙乌能勉强以循之此知之所以当先也然非敬以涵养此心使其常主于中不驰于外则身且无主虽视不见虽聴不闻至麤至近者且不能酬应之况于究义理精防之极乎此涵养之功又在知之先也以是知今日用功之始惟当先事涵养放心不收终难为学此则决无疑也林絶熙端黙有见诚晚学所当遵行钦又欲求僻静处或山寺中静坐以收久放之心苐老母年髙无他兄弟备养理无可出今春二月防一二生始就本城奉国僧寺杜门调摄旬日一归省母于是收心读书然亦弗能累旬端黙但孜孜持敬以收放心之意则弗敢忘耳前时因循负教罪过千万自今稍识用功宁敢蹈故辙以自取絶于大贤君子耶自是以后积累久之幸有所疑所得续当请教仰惟先生道明教行乐莫大焉钦之不肖再得亲炙函丈不识在何年耳相望万里不胜驰情谨贡此书不罪僭易幸甚
　　简都阃王公　　　　　　　　【明】贺　钦昨日进拜防厚欵承喻教家人纺绩推之以及城堡居人甚大惠也盖此方之人素不晓此用是困于无衣若上之人教劝之使一方无一家之不纺绩日后人人遂暖衣之愿无号寒之苦则大人恩泽之漙极于久逺人之感惠不但有五袴之謡也桑枣之植亦有久逺之利不三数年便见成效又云欲作射圃于府中以教射艺亦大好事凡此俱望及时行之边方之大幸也恐公务繁多或以此为不急则非吾民之福矣用敢凟告惟髙明留意焉
　　与邓都阃书　　　　　　　　　贺　钦钦之不才荷防误举母老身病有孤盛意愧负愧负更望执事充此为国荐才之心广询博访不间幽显茍得其人随其才徳之巨细或上之朝廷或荐之镇守或用以自辅或委拔卫所以主军政此忠荩之大端也或以生之不才有孤盛意而遂沮夫荐贤之心岂可乎哉惟髙明勉图之
　　序
  </div>
  <div class="pagination">
   <a href="钦定盛京通志_page263.html">
    上一页
   </a>
   <span>
    ...
   </span>
   <a href="钦定盛京通志_page259.html">
    259
   </a>
   <a href="钦定盛京通志_page260.html">
    260
   </a>
   <a href="钦定盛京通志_page261.html">
    261
   </a>
   <a href="钦定盛京通志_page262.html">
    262
   </a>
   <a href="钦定盛京通志_page263.html">
    263
   </a>
   <span class="current-page">
    264
   </span>
   <a href="钦定盛京通志_page265.html">
    265
   </a>
   <a href="钦定盛京通志_page266.html">
    266
   </a>
   <a href="钦定盛京通志_page267.html">
    267
   </a>
   <a href="钦定盛京通志_page268.html">
    268
   </a>
   <a href="钦定盛京通志_page269.html">
    269
   </a>
   <span>
    ...
   </span>
   <a href="钦定盛京通志_page265.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
