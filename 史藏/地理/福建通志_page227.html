<!DOCTYPE html>
<html>
 <head>
  <meta charset="utf-8"/>
  <title>
   福建通志 - 第 227 页/共 239 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建通志 - 第 227 页/共 239 页
  </h1>
  <div class="content">
   林瀚道南书院记
　　【道学复明于宋起自西南而行于中州其后也复还于东南盖天示奎文以开有宋一代文明之治生周子于道州营道县厯四叶天子以明道纪年是歳明道生于黄州之黄陂明年伊川生大贤所生其地其时皆不偶然也二程侍其父大中公宦游南安周子适官于是承父命从学焉是则道学之兴其始盖自南也程子既长归北方乃以其所得周子者教河洛之间一时南北士多从之游南方之士其尤著名者游与杨也游之别也程子未尝无赠言惟山先生之行特发为吾道南矣之叹所谓南者非道始之南也道终归于南也嗟乎先生之归岂但儒道随之而南哉曾几何时而世道亦从而南中原遂沦于殊俗虽以嵩洛间人亦不复知有程学幸而斯文道中兴于南朱子者出斯道乃大明于瓯闽之间使天下后世知有圣贤全体大用之学帝王大中至正之道万世行之无者其功大矣后之人推原所自咸归其功于山先生盖以周程二三夫子发明孔孟不传之秘于絶学千五百年之后演斯道之脉而延之俾常行至今者非先生之功而谁功传曰道待人而后行当宋运中否假饶世无先生则无朱子矣无朱子则周程以上所传之要尧舜以来相承之绪必至中絶其所关系岂细故哉是以尚友古人者不徒论其世而必表其地也谨按先生自五世祖来居将乐初师程伯子于颍川继师叔子于洛得道南归以授其徒罗仲素仲素之先豫章人也避难来居南平后徙于沙仲素于杨门独能任重诣极以所得河洛之学授其同邑李愿中而朱子渊源实于是焉出是三先生者皆剑产也而朱子亦生剑之属邑尤溪夫以一郡之狭四邑之小二三百里之近百年之中乃有四贤并生于一时上承下啓以延千万年道学之脉其地盖视东周之邹鲁也昔孔子生于鲁当成周之既东乃欲兴其道于东方盖谓鲁也然而竟不得如所志惟以斯道传其徒鲁参以传圣孙伋伋传于邹孟轲氏后世称斯文之宗必曰孔孟称文宪之邦则归邹鲁云方宋盛时孔孟之道大行于河洛之间是时犹未南渡也先生归延平程子巳谓其载道之南其后果有罗李二先生继先生而起以传其道集大成于朱子今天下家藏朱子之书人习朱子之学夫孰不知其渊源来自紫阳而聚徒讲校于考亭云谷之间以发挥程学上遡孔孟之传抑亦或有不知剑浦之滨九峯之麓乃朱学所从来之要防者矣茍非当路君子有以表章之夫孰知其然哉鄱阳苏侯章早习程朱之书以明经登进士第厯官郎署来知延平府事慨然欲推所学以见于行首以化民成俗为政恒以为世之论道学所兴之地必曰濓洛闗闽闽八郡而分上下兹郡实居上下之中西与建境其西之趋防府者沿剑津而下东与福境其东之朝京国者泝剑津而上或往或来何莫不由于斯闽中所产士以朱子为第一流人物而闽士所建立者以重明道学为第一等事功延平为郡虽僻而小然其所关系甚重而大如此非但有光于闽八郡也于是与其同寅通判府事应元征推官王铎图所以厚报祀而大显扬之者佥曰三先生于南沙将乐旧各有专祠近又于郡城北隅合而祀之毋庸致力矣今吾侪新搆公宇以为朝命重臣驻节之所甫尔告成而未有名称盍揭道南二字以为书院之牓以示八闽士民与夫四方宦游士大夫凡使节徃来及以事经行者俾知兹郡为道学重兴渊源所自之地不亦韪与侯曰然使价来求记于予予既推原斯道所以南之故及其书院所以名者如前又为记其规制歳月云书院在府治之东广丈十有一长十有七前为三门后为防事中为堂最后为燕息之所前后各六楹并翼以两厢通环以周垣经始于治壬子春其落成则是歳之秋八月也】
　　黄仲昭重修三山城橹记
　　【三山古闽越国自晋置郡厯代皆为藩镇重地其城郭之设盖巳久矣考之图志闽越故城在今藩司署之北里许晋太康间严郡守高病其隘且险因图山川形势咨于郭著作璞璞指一小山阜使迁之即今之藩署是也唐中和间郑观察镒因拓其东南隅是曰子城及王氏据兹土复筑一城环子城外是曰罗城寻増筑南北夹城而吴越钱氏又增筑东南夹城是曰外城宋兴诏悉堕之熈宁初程大卿师孟始据旧子城脩复遂拓其西南隅至咸淳间又郡外城増筑焉元时复渐堕废至正甲午陈平章友定稍缮完之洪武辛亥驸马都尉王公恭増砌以石六年福州中卫指挥李惠等重加修治并建楼橹周而覆之城高二丈一尺七寸周围三千三百四十九丈凡为门七平山楼一水阁楼五窝铺九十八滴水台阁楼六十二串楼二千六百八十四间周围池深七尺五寸长三千三百四十六丈内北一段连山不通水源者百有四丈古传云龙腰山不可凿也成化癸卯六月庚辰闽大风雨敌楼战屋并守宿之铺摧毁殆尽门楼虽仅存亦倾欹敝漏寖以不支时御用监太监顺德陈公道奉命镇闽慨然以兴坏起废为已任顾役钜用艰不可烦民也因防巡按监察御史新安汪公奎暨方岳重臣防计而规画之谋既协乃下今借卒于闲羡募匠于佣雇取材于商贾之劝分斥费于公帑之余积凡既备矣遂渐次缮理悉复其旧而坚致牢密殆又过之始事于是歳七月越二年十月毕工三山父老咸喜大功之成而役不及巳也爰走书属仲昭记之窃尝观诸易曰重门击柝以待暴客则城郭之设圣人所以备豫不虞者也人徒见孟轲氏谓地利不如人和遂以为城郭非为政者所急殊不知人心虽和使无城郭以扞外卫内则亦将何所恃以为固耶孟轲氏之意盖谓必得人心然后城郭之固人为之守非谓专恃人和而无俟乎城郭也然则君子之为政固在于和其民人以立其本而城郭亦岂可少哉陈公岂弟文雅蔼然有儒君子之风其镇闽也爱民好士节用省费是固有以得民心矣又以为城郭所以卫民有不可缓者而汲汲以修治之如此可谓本末不遗而达为政之体其度越常情远矣哉夫为政而心乎安民为难安民而复为图久远者尤难所图既远而得后人勿替引之又难也今三山之民既幸得公以安民为心又幸为完其城郭为久远计皆可以无憾矣惟其欲后人勿替引之则未可必也仲昭故不辞而为之记既以着公之功且以警乎后人成化乙巳十一月】
　　林俊十德堂记
　　【合一十一公为一图紫执笏中立者睦州刺史讳披绯执笏降左立顾若语者端州刺史讳苇紫执笏又左立若听者江陵府使讳藻绯执笏降右若前行者横州刺史讳着紫反笏又左若平立者韶州刺史讳荐紫执笏又右若偕前者通州刺史讳绯卧笏又左独下立者邵州刺史讳蕴绯卧笏又右步桥左者循州刺史讳蒙绯卧笏又左隐松间者福唐刺史讳蔇福唐尉讳攒皆乌纱防乌布鞾大带尉而上防尾皆镂金双镮服饰朴古博袖寛袪腰倍齐横缉无辟积无杀缝领即以束颈无中单方领鞾布文若袜履而异唐制刺史上州从三品中州下州正四品尉从九品二品毳冕七旒五章紫绶四品絺冕六旒三章青绶朱袜赤舄公事则朱衣素裳革带双佩白袜乌皮履九品青衣纁裳革带公事青衣以后三品服紫金玉带銙十三四品服绯金带銙十一九品服浅青鍮石带銙八要与图不意复有常服欤图故江陵裔孙训导嵒公所藏笔力神健绢寸剥无完要之数百年物它无深论也旧位为图俊序而合之图九牧纪盛世图睦州所自出也图尉贤也贤父子则图贤兄弟则图贤叔侄则图图江陵闽破荒进士林世科之始也邵州及尉忠孝擅闻林世业之始也则十一公也以十德名仍吾林之旧也赵丞相讳皋九子皆贤时称九德之父十德之门林之盛之始也仍旧名互见也且曰十德九牧之父子九牧之叔侄逾其数无害其名犹望后之贤子孙逾其数无害名九牧也盖亦多矣有并贤以显如是者耶真影千百年皆存如是者耶因旧名附新意可合以图无忝如是者耶林之堂皆所宜有也抑深劝矣父者曰其母负是父子者曰其母负是子兄弟叔侄者曰其母负是兄弟叔侄嗣德象贤济美图一大机也呜呼林自少师得姓至林丞相大盛睦州再盛裔是而盛亦屡矣一门之内容或未然者其可无责乎呜呼式克至今日休亦惟吾林之庆治巳未七月朢日邵州二十二世孙俊拜记】
　　林俊迁上杭县学记
　　【泽宫之制古者择国中胜地筑宫陂水为居业行礼之处掌以三老故士知自重相师成德相观成性相励成学居一乡而名闻天下天下望治焉故曰学校贤士之所关教化之本源也汀之上杭庙学宋乾道始建县东也嘉定再建又东嗣是修建徒劳讫无宁岁地卑而水患数也嘉靖癸未宪伯王君俊民主迁议偕侍御邱君道隆相镇龙吉址择才授事复侵地拓新基令长王侯世熙职其事丞簿文学相焉董以郡丞杨侯太古而议可于巡抚聂君贤简君霄徐君州也赞成者督学邵君鋭也僦工庀材兼毁淫祠佐之未足辅以公赢位序显严景象壮丽崇正而辟邪寓焉既成属丁文学冕请记夫士之于学犹农之于田农终歳勤动不若士之安且习也而稽其所至士之得道殆不若农之得歳盖彼为一家计而此为天下计私与公异尔私则专公则泛故虽舍焉与居业焉与习抠趋焉有堂瞻依焉有庙玩愒歳月往往有之农有是谓之惰农况学圣人之道者哉且夫学也者道也庙与学也者器也如舍道而求诸器未矣然歆发感动之机有神而化之之道闽蜀邹鲁归美兴学潮士文行亦推本于择师斯宪伯所为杭士倡也抑新学而不新士则犹未学也发圣贤之响以树烈于海内人士均有望焉杭可不于是而亟亟哉】耿定向重建贡院记
　　【闽贡院肇宋元祐乾道间国初在郡庠北成化辛卯迁藩司东北隅诸堂寝廨舍楼台多正德巳卯重建者万厯戊寅春火歳支干才一周岂维新防耶先是藩臬诸大夫询谋经始而侍御豫章敖君鲲衔命至适当主宾兴奉简书惟谨檄下有司谓规制宜法扞蔽宜肃于是西拓址五十寻徙堂基三十尺鸠工程材以是歳八月兴事越明年六月工竣中为至公堂内为衡鉴堂东为监临台西为藩臬署为所凡六中为明远台四隅为了高台其校舍则易板以甓覆之瓦其数増旧诸庖湢咸具重垣峻墉自帘以外阃之内胥焕然鼎新云受功时余尝偕敖使君登明远楼周环四顾视诸匠梓塈者茨者圬者墁者汲而爨者并手作日亡虑数千百人计费帑金七千缗有竒因相与咨嗟叹曰国家所为求士计者何若斯重哉吾侪咸由此进而不一绎思岂夫耶且士自束髪列黉序巳复其身高等者饩之三歳一比此中费当几何辛养千百人而致一人也由此进上公车则有司丰防饰币树坊表资计偕即一人计之又不知几何矣夫逆旅之人授之壶餐笃衷者终身德之不忘士初与齐民齿耳诸费赀咸齐民胼胝拮据万方苦辛所供者而一旦取为诸生费国家意指何以哉诚思之当不忍重负矣虽然士惟不自负也而后能不负国家士负国家者终自负也巳余顷行部初经中立康侯愿中仲晦诸贤之里式而低徊者久之或指其祠墓所在必惕然思谅诸人士有同然也过蔡章辈墟墓乃衷愤然仇视之不顾而唾度其裔胄有存亦羞祖之此何以故哉其思其斁不在名位显晦间矣诸人士重思之由此洊跻崇膴当审所处即不偶而困滞此中犹有所自树也陆敬舆曰上不负天子下不负所学士诚有所树即显晦殊轨均之为不负矣彼负国家与自负原所学者盭也闽人士尚早辨哉】
　　马森澄澜阁记
　　【古人体国经野必先水利重民食也粤稽大禹尽力沟洫孔子亟称焉有以哉始闽福郡城外筑三湖疏渠通河隄陂桥闸立水准丈尺而谨司之法善而利溥也史载晋严高凿治以为蓄泄盖以郡东西鄙皆受西北诸山之水又合而东南注逆江海之潮经畧不可缓也旱干水溢借东西南之湖深蓄以灌溉高田连堰隄圩之障坚崇以不淹低土备旱涝而两利之为谋至深远也宋南渡间渐多堙塞赵忠定公汝愚疏陈兴复而修治之沿湖威武堂故址临水建阁题曰澄澜盖知重诸湖之潴矣厥后南湖首堙民塞而尽田之东湖继亦土作乂矣西湖犹仅存十之三四按梁克家三山志犹云时溉三邑民田至一万五千余畆先可知矣若今之故址能有几哉官取鱼租陂池尽废遗失古意久矣按察使龙湾徐公中行因湖中故墟芟而辟之建阁其上接前迎恩亭而桥之以登眺焉郡城中外四望一览仍旧名曰澄澜阁谓余曰此赵忠定公所题也请志之余曰噫嘻有心哉兹建乎夫湖水之聚也澜水之湍也湍急之流而注之则必其所蓄者大也湖宁止此今民田不可复为湖矣有不可度污下之旷土而因之以兴利邪龙湾公先守汀越数歳来副闽臬转藩参按察使心存渐被故序郭子长集特重其水道书五通以关于闽者大乃若兹搆非义在存羊欤夫为田本高于江海势也而为湖必高于田乃有益故高筑圩岸以防涝使暴涨无容入广隄湖以备旱使浸泽有所泄此古人治高田低田之法大约莫详于此者则湖利如之何其不讲耶登斯阁也覩斯名也睇瞰川原明审通塞当必勃然兴念详故实而相度地宜以次第举之耳今大中丞惺庵厐公保厘方殷下令疏濬内外河渠此巳为之兆也后有作者乌乎能巳若曰以坏敚民田庐为病则有宋苏子瞻録进单锷吴中水利书之论参以闽土水势而酌量之或亦是一左券也】马森筹边楼记
　　【福宁为七闽滨海之奥区本属内地今楼以边名者谓在闽藩东北鄙也其楼高拱东南隅台上可坐见海上形胜出壮猷故曰筹边云夷考州城始剙于洪武初年继而江夏侯周公德兴因置卫撤城东壁里许永乐间御史韩公瑜以海冦増筑四门月城高城壁深濠堑至成化始陞州迄嘉靖又东西拓焉虽皆为一时防卫之具而险要未详葢倭夷负海出没一犯两浙而东北下既薄州之东南境矣嘉靖巳未倭由田间道入冦据我东北河防上原可监也隆庆改元夏按察使南海乔东陈公以藩参来署分守阅城指东南陬曰此海冦之冲也宜设险以为捍遏计居无何而公去今藩参泗洲月渠李公来镇是土达观州城所指要地先后符合议建楼于敌台之上鬻故西城废址以偿工费取其土石实台又捐俸金以助不给于是州守平湖陆万垓任事惟防益以俸赎而同知刘复芳判官梁泰吏目郑良佐李万茂各助俸有差守备徐尚明令戍卒舁石负瓦甓村氓荷锄篑曳大木者争先创于戊辰仲夏迄于巳巳仲冬间以农时辍者凡六闰月而楼伟然告成事省而功倍未有如斯楼之役者也楼外阕衍兵械可容台外深池设险为固稽海道所入若松山鸟畸沙埕防怯诸港外及关门要害咸在目中可豫为胜算而境内东南亦借此补缺以萃淑气则公之是举也固经世安民之一道也若楼之高广丈尺台之广袤高厚俱详于州人盛助教记中不再书】
　　马森凤冈刘氏诸贤祠碑记
　　【刘氏诸贤祠祀宋名儒刘公彛康夫藻砥砺五先生也永乐间当路肇建于怀安邑乡之八都岂以近里居而追崇表章树之风声哉初扁名贤祠督学潘朴溪公改名诸贤祠宋阳山公二山公龙湾公佥议着之祀典毎春秋次丁委官致祭盖自万厯二年始也夫圣贤之生弗偶五百年必有王者兴其间必有名世者唐虞三代气运隆升应期而出至孔子时降世异故不得位而但与三千之徒大明其道以诏后世孟子没而学絶周濓溪崛起得不传之绪于遗经以授二程吾闽杨山载道而南其一脉所宗者罗豫章李延平视当时诸贤较着朱晦翁则集诸儒之大成濓洛关闽并称天下万世宗之固邹鲁乎滨海者也杨罗李朱皆延建产也其在福则有刘氏诸贤银青光禄大夫彛从胡安定学居官多治绩召对以正学啓沃着七经中义百七十巻明善集居易集各三十巻水经四巻及注礼记大全奉议郎康夫从周希孟学着志述二十七巻秘阁修撰藻公从罗豫章学以孝闻于朝赐粟帛并名其里为锡着礼书易解乐昌令嘉誉从李延平学迪功郎世南从林拙斋学与吕东莱相友善父子潜心问学蹈义秉礼为斯邦敬仰砥砺中神童科从朱晦庵学嘉其笃志授先天太极图传尝言履之兄弟可与进德以时禁伪学弗仕着王朝礼论语孟子解子价从黄勉斋学克承父志是皆贤人也而并生于一门世岂有盛于此哉是宜祠而祀之然所祀止五贤尚遗其三初议或未之考耶程叔子谓无善士犹得以明乎善治之道以淑诸人而传之后无真儒则天下贸贸然莫知所之是可见泽在当时终不若继往开来为扶世功大也若刘氏诸贤究其所学皆足以羽翼夫道统则固不可谓之非真儒也是故既崇之学宫列之道南书院又专祠特举秩文祀典如此其详悉有以哉今抚厐惺庵公因前监察台双江公曽竖华表题曰一门道学既兵火复申题之属予为之记云】
　　李思诚重建按察司堂碑记
　　【闽之有臬司也其地肇于宋沿于胜国迄于昭代从国初以至正德间屯方别署设规景平水臬而树之基自前门中堂左右衢分司以至茶库幕宾胥吏之舍皆以时造办相继就绪是诸君子所任开剙乏力也越数十年而有隆庆之壬申又越数十年而有今日之壬子载葺载营欹者扶之窳者墁之鞠为草平为林者増之黄阁自洗者髹之艧之焕如也又秩如也是隆庆与今日所任修饰之力也夫开剙自正德前更数十名公时成其一二其为事省矣其为力易矣今名为修葺实撤而新之其为事抢攘矣其为力难矣縁圯形久成不以时鸠治徒玩日愒月为风雨所侵薄雀鼠所盗残一朝倾覆荡然皆朽曾不収尺椽片瓦补苴之用兼之公私若洗物力告诎至烦抚台丁公按台陆公主议而大参石公戴公学宪冯公佥宪吕公赞其成大参崔公陈公与予皆晚至而共佐助之几费合省金钱一千几百缗改歳而始报成则又难之难者也其详具学宪冯公记中不具论惟是在闽忧闽惕然愿有言焉夫曲栏芝柄戢孴而纷多者乃蔽大江而下之材也四维九隅岹嵽而相枝者尽九龙黄华之土石也其疑黝疑丹星煌而电防者皆緑水之形色也举背受事因高平下手皲足趼而不肯息者乃尽东闽西户之氓也夫不辞其难而为此举者何曰吾以张吾地也盖按察古连帅观察任也其职主于饬纪纲齐宪令警吏治诘戎兵外以察祲氛于海上而内以杜奸宄使桴鼔不得作以与吾闽休息今闽何时哉岛冦蹋我与国此其为封豕长蛇不难而摸金番禺之人利其旅布兼赢纵吾货而外市以使我中馁即予职盐屯而利半侵于豪大家几不可问至于左足之地千里无烟排林咽日攒岭吞云而萑苻子跳踉其间方且为猰猪凿齿庋吾民于几上而食其肉则需此治也何不为此司也其殆以瀚海为垣以革山为壁以销锋净镝为墙壤以涤蠧锄奸为屏薄以象魏为黝垩又以明廉公肃为楶桷匪徒材木瓦石丹碧之纵横而巳不然彼前数君子者何以力任剙而今何以力任修假令无一奇一防备豫徒蒿日于海波之震荡而束手于缓急之无防终日持尺一戴法冠为一二菜佣发之愤而梁窦辈躭躭虎视侵牟皆置不问其余依山慿谷雨啸风嗥者又往往骩吾法而见贳计无复出虽取一二庋阁文具霍霍焉粉藻之而薙刈之是亦治之大不振也巳不将有愧色欤故吾于其难而底于成也仰而喜俯而思语有之几者事之萌也图于其早则易需者事之贼也捄于其晚则难古今得失之林大较若此兹堂其小者也盖可忽乎哉】
　　李思诚重修福州西湖闸记
　　【福城之西为湖十数里接北关通南港蓄水溉田计一万五千余畆濬于晋之太康湮于五季复于宋则赵忠定之功也予奉勅来视水利则久为豪右所据种鱼以牟利矣诡名受税奄而有之致啓闭不时蓄泄失度闽地入春多雨当畚锸方兴之时而水且溢入不胜淜湃之灾至夏苦旱当桔槔欲施之时而尘坌相吹曾不収涓滴之润昔西门豹治邺苏端明守杭皆疏凿以垂永逺乃千百年古迹为万井所仰赖者竟扼于狐鼠之辈而废不讲令嗸嗸忧旱涝也岂不惜哉熊思诚泊陈匡左二公相继抓搔其事比去而寝阁如故予趣具牍行之议改里排轮佃夫里排豪强之隐名也议増税给业夫増税侵渔之诡计也予决意力破浮説悉蠲夙时方暮春耕事良迫因捐赀属陈幕史日夜并工修南北二闸置钥下鏁令环湖而田者数百家为甲鳞次司禁太溢则啓而泄之稍平则闭而蓄之猝遇水旱庶其有济乎复与金邑令合议旧所输臬司公费银一十七两有奇悉与捐除以湖归官以湖利归民即诸豪临渊之羡难以借口矣比告竣而复有以渔取税额之説进者夫朝三暮四其説稍变则湖犹豪之湖也以种鱼而横夺于前以取鱼而巧擅于后政复何异且山林川泽之利弛以与民王制昭昭何贪此小利为语云兴利莫若公去害莫若尽谨勒此以告后之来者其许我否】
　　郑善夫复福清县祥符陂记
　　【嘉靖元年春正月福清县复筑祥符陂夏四月陂成始兴水利也闽八郡其四袵海民之半盐鱼以生福清土益卤海益患其田下下不蕃粟稷而蕃人故四人外恒给十之七八焉宋祥符中令郎简相土可田者得五十顷而余相水可潴者得三十里而余于是乎疏请截江而堤废民居百浚达而渠之引源于石湖之岭导而界江潴奔杀悍东抵于旗西临于玉融南循于五马北极于玉屏之隩所跨遵义永福永东西文兴凡五区转瘠卸卤田化而上以始自祥符故曰祥符陂盖噩乎其浸也洪武二十三年陂决文兴潮杀稼越正统七年邑丞陆忠复之正德十三年陂决南台大娘垠潮复杀稼民至是大敝明年海虞陈侯逅来又二年下令于邑中曰余尔牧也忍视尔敝敝今与尔复而陂以簿杨俊受稽画曰而往监之凡田顷出十夫十顷出百夫约畆受力骈力宣勤沈以巨冲实以砂黄由是荷锸执畚四人云至量日齐工乃湮乃防田畯报程餫夫走饷甫三月而告成绩由是变腴敷膏候气执成江有恒流歳遂大有继自今即有灾啸罔悠患由是黧老黄孺呼忭欢跃举曰陂之悠悠乐且有秋防侯之载齐民其无瘳由是某某来致众情请永宪于石水利裨荒政者也程伯子之上元朱晦翁之浙东塞决堤起湮堰古则王政也而时慢之侯今之举无轶代论世哉侯起甲科令海邑毅断神察大宜厥官此其政之一也余知侯故乐叙其绩云】
　　郑世威长乐县筑城记
　　【长乐即古新宁唐上元初迁置今所东北界巨海南界福清西北界闽县又西界永福北界连江腹里为邑不城不隍民固帖然狎于农桑鲜识兵革洪武间命治沿海诸卫所为备倭计未始议城吾邑治庚戌上虞潘公府奉例始成之规制弗称久之寖頽而四境宁谧无事防守先后还数百年于兹迨嘉靖壬子岛夷冦浙东而黄岩赤城之间告变旁午于是提督闽浙军务太仓思质王公忬屡檄城事而邑之士民罔即应命上之人亦狃于其故而执议弗坚也旋请报罢乃思质王公轸念吾邑震隣之惧谆谆然力主其事谋诸巡按侍御邢台玉泉赵公孔昭暨藩臬守巡诸公佥谓长乐宜城檄下我邑令詹侯侯乃吁众咨诹款谕上意士民始跃然用命侯上其状报可于是议财用峙木石相基址量工命日事事赀费悉出自公帑募游民而佣之四方利若直者继至虽坊里各役一人人各辖一区不过稽其成而巳城高若原各丈有竒周一千四十丈设水关凡五上环雉堞旁辟四门重屋其上南曰阳春北曰拱极东曰镇海西曰清江又西南便民门曰平政始于是年十月迄逾年甲寅七月工不愆素民不告劳而城成焉侯谓邑之大事不可无记乃率士民征言于余余惟设险守固重门御暴古先哲王保邦之道所不废也即四方平定不可无城况去海最迩而浙东前车之戒又宛然在目者乎方今全闽无恙刁斗未闻幸頼诸当道为民捍患亟议徙薪而詹侯又能只承德意作我长城先事之防盖屹然金汤之固矣夫经之营之有俶其城繄我公之德抚字之保障之庶民倚赖之繄我侯之徳后之莅吾城者仰其德必思所以济其美外患既殄内政益修而信孚而守固庶几熙熙然复见海滨邹鲁之风讵非今日訏谟伟烈有以贻百世而不冺者欤侯闻之矍然曰某也何敢当唯王公之德斯民之力遂立石于清江之浒书其事之始末用垂永久云侯名莱浙之常山人丁未进士时僚佐师宾及诸所相厥成者并列之碑阴】
　　李东阳漳州府进士题名记
　　【科目之制中选者必揭名于榜榜不过一再揭又刻名于梓以为録则传之四方显且加久而进士科尤重则又刻名于石树之国学以示后世其显且久盖倍蓰焉国家之重科目如此若四方郡县人材所自出地又以为国家所立石非观国游学者不可得见乃或仿兹遗制立石学宫使凡天下之生于其地游于其学者皆得知科目之为重是其名与国同久而其显也抑乂甚焉然此特有司之事不着于令故科目之士恒有而兹石不恒建惟文献之富及政制之周且密者则有之漳州府有六属县县之附郭者曰龙溪士多龙溪出六学之举乡贡及进士者科不乏人有司彚其名氏题于府学之壁自始题至续録阅若干歳矣吾友姜君用贞来知府事观其学宫见其粉墨剥落寖不可辨乃砻巨石刻其名以府县分列以科举年歳先后虚其下以俟续刻者寓书京师属予记予惟国之于士也非独富贵其身而又显其名故在乡选有贡士之名在甲科有进士之名天下之名为尊官显爵者未尝不借此以为重及摭名责实台有评省有覈周达无滞者名能官洁清不污者名亷吏守节不挠者名忠臣而其大者则纪于太常书于景钟藏于金匮石室天下之所谓名者至于此而后定则官爵皆不足赖况科目乎夫科目之设将以求贤才为天下用也贤才非天下所常有故歳计之不过数百藩计之不过数十而乡计之不过数人于此之中求所谓廉能忠节之大盖一代而不数见也故为士者非徒荣名之难而令名为尤难此石虽久未足赖以为重也况有贪污邪佞者出乎其间人将顾指而议之耶夫士而不能为官为吏为臣不可以名科目之士人而不廉不能不忠不可以名为人由是言之则无俟乎作养儆厉之政亦可以兴矣而况有作而儆之者耶漳大郡其自科目为尊官着伟绩有兹石所不能载者而其名固在也使后之论者求之金匮石室间则兹石也不益为科目光耶若筌蹄经史梯航科目惟兹石之为慕则其自待于世亦轻矣姜君嘉兴人与予同举进士廉能有文章其在漳救荒除盗尤以进乡俗作人材为务非徒为善政者漳之人其亦思无负于君哉】
　　蔡清永安县重修儒学记
　　【延平府故无永安县景泰初当道惩邓茂七之乱始请于朝析尤溪及沙县之接壤处别为县以便治县建于景泰壬申年而儒学则建于甲戌年时主建学事者知县韩隆也继是重修而増建者非一各有纪载至治壬戌学弗戒于火自大成殿而下一归于烬所余亦皆残敝弗堪知县事临川刘君灿曰永安土瘠民贫县官亦不暇给而复重以此奈何然此化本所在也庸可缓乎乃集僚佐及师生图所以重建之方用申于当道得报可遂经画百费皆酌民力处之有不赡则自出其数年例所得于官者若堂食纸札价之悉以充之肇工于治癸亥年十一月初七日故址之处卑者崇之隘者广之位置槩因其旧而间有所前却或解张惟其宜也中为大成殿翼以两庑殿后为明伦堂翼以两斋殿庑之南为防门防门之左为四贤祠右为文昌祠又其南为泮池为櫺星门明伦堂之后为青云楼楼之左为防馔堂两庑之背为号房各二十间两庑之北为神库东庑之东越路为神厨而学之通门则居櫺星门之左木石甃筑之色色务于精致若夫神像之塑神主之位尤加谨焉此其大凡也其细者不必録矣是役也君常与县丞吴禧凌谔主簿祝俨沈澜典史邹汉相继旦夕程督之而选用耆彦曾仲纯童昌董其功故仅越歳而就落之日戊辰七日之吉也教谕韩颙训导林谷谓兹役所关系不细乃以书详其事遣门生吴昂来请记且曰刘君发身乡进士志慕古人其治永安也惠深而教洽故其举役虽重且繁而成功之速则有在于程督之外者然则刘君其可谓之贤也巳因其书为节其要而次之如此嗟夫贤令长之所以汲汲于此要以为国家育才计尔而永安人才于今日指盖未可多屈岂以其新造未久之故耶耳目所及如广州之顺德台州之太平亦皆因冦乱析他县余地而建者考其时顺德之建与永安同年太平又稍后今二县人物彬彬辈出至有魁天下而赞皇猷者其学行事业永安人士宜有得于见闻矣况所谓四贤者皆产在数百里之内其风韵未逺也诸士子日肃过于殿庑及四贤祠其神志之所游当何尚所务当何在乎其亦可以深长思矣夫圣贤之盛德大业嘉谟懿范悉巳収之载籍之中学者日事乎此茍得其的而不至于买椟还珠焉其效岂止于登第不乏人足为学校之光荣而巳哉而亦岂止为永安一县人物哉责人则明愚于是乎不能巳】
　　柯潜上杭县新城记
　　【上杭为汀之属邑旧号乐土而无反侧之虞正统巳巳沙尤冦发延蔓旁邑而上杭被其害为尤深时知县德庆岑嵩奏请筑城以民力罢惫不果作景泰壬申知县永嘉黄希礼申前请得俞旨于是右布政云中石公瑁临视其邑知县率其邑人郑仕敬林祖祯孔文昌等二十余人协心供事以成保障之功天顺壬午溪南里愚民啸聚剽掠巡按御史安城伍公骥左布政使桐庐姚公龙副使四明钱公璡佥事丰城游公明同抚捕之因民请谓城郭宜守以兵乃奏调汀州卫右千户所官军捍御其地成化丙戌巡按御史六安朱公贤右参政文江许公振参议洛阳张公雄佥事西蜀牟公俸豫章刘公子肃以城狭隘不足以居军乃更斥大之以知县古嵊胡任其事丁亥巡按御史劒江涂公棐又委成于本府同知新安程熙通判四明吴桓而以邑人唐纪等二十余人佐之继而右参政赵公昌副使何公乔新佥事周公谟都指挥吴公杲各出意见经画其未备者而周公劝督之力尤勤遂以壬辰正月毕工高广坚壮邑人喜其可恃以为安也谓宜有文以记其成周公乃遣邑庠生林廷瑞具始末来属笔于余余惟君子之任官贵于勤其政溥其利于民使民倾心仰戴可也茍得民心虽画地而限植表而守效死者不去冒死者不能入否则封疆之界不足以为域山谿之险不足以为固而况于城郭乎虽然城郭者先王创制立法所必有王公设险见于易商邑翼翼歌于诗盖防患立极皆政治所当先者其可置而不问乎巡按及藩宪诸公皆朝廷之所抡选以为贤者敷宣政教得本末先后之宜是固有以得民心矣又以为防患立极有不可缓者此上杭之城所以作也然自肇建迄今二十余载功始告备盖役民之力欲其纾用民之财贵有节而民心亦怡然承顺未尝以为劳也以此心而守此城则上杭又将号为乐土以复其初而凡与谋为此城者其勲烈并着于永久而不陨矣春秋之法重民力凡有兴作必书讥不时也上杭之城作于冦难之后而又施为有序不失其时异乎春秋之所讥者余故为之记俾刻石置于城隅以告后之人焉】罗荣古田县筑城记
　　【八闽牛女分野禹贡扬州之域秦汉置郡国始丽中州吾邑依于万山中东聫罗源西濒南平南临闽清北界政和东西少北扺寜德建安少南则怀安尤溪也延袤计里各四百冇奇民无末作勤生于田因地卑高而邱堘之虽崇峦叠巘泉可引溉盈尺不遗此邑所由名也惟地衍田广又林菁密隣封流转之民于是为归逋逃不逞者亦间厠焉正统乙巳四方多故沙尤魁冦邓茂七乘乱搆煽旬月徒丑数万吾邑素鲜兵祸又世届承平所谓金革什伍无先具以应卒而排栅围堑之亦阙于缮治士女仓皇欲奔省府则途长阻水舟檝断絶不可到率望嶻之墺墟墓之穴奉头窜伏豺虎狶蛇不暇恤也稚弱啼号辄弃去或壅其口而絶贼长驱入境据县庭分徒大掠了无所获民庐焚燔殆尽逾年渐次殄灭遗氓稍出饥寒困顿之后暴死于疫越十五年为天顺癸未有陈亮五者孽芽其恶闾巷伤弓相讹冦至一月十数惊越三时乃定生聚廿年粗成里落故老谈及乱离有然出涕者治初政屡诏被兵所在亟修城池有司无良而百姓好佚间有扶义俶傥又无作者以翼其成歳月玩愒而巳歳巳酉余随计由江浙涉淮泗厯齐鲁入京师凡经名邦大府皆严城守十室之邑未有弗慎于暴客之防者乃作而叹曰卫民弭乱固如是乎因怀桑梓以穷陬盗薮久无数雉之甓以为栖负明诏何如哉既而邑人林堪至质愚言为然遂即恳疏于朝事下兵工二部时御史四明陆君偁按闽廑恤民隐亲涖相度檄永福知县归安姚祯来董是役邑治东隅临大溪民居跨其上必用毁拆一二十武而钜家右姓多层楼杰搆开户迎曦临流眺逺为光景习居重废不能相从姚君乃奋然曰吾先为其难者决防下令肇工于东隅期日率吏兵循】【溪督视而折卸者恐后厯雨月基成垒石加甓工登大半姚以事去又越三年城乃成凡周围长一千三百丈址濶一丈堵石三尺砖一丈女墙四尺凡高一丈七尺工料费白金一万一百八十七两先是乡民出财力怨谤如沸治辛酉白水冦至杀乡兵逼邑治以城粗立不敢入官军至乃殱焉正德庚午山冦大作揭旗伐鼔呼噪绕村逢人捉杀四乡男女摩背入城贼自东瞰守望有备乃去至是怨者始释易谤为颂矣予闻古之制内王都外侯国咸着雉堵高广之式周官掌固易传设险春秋凡城必书修治以时王政所首盖人萃则乖乖则乱弭乱必有为之所者今兹高城深池上下完固旗帜铃柝儆备匪懈郊坰之外山谷之间生齿百万倚是为安夫以数千百年之阙卒就于今是固圣朝君相在上保邦顾远又有贤大夫以襄成之或有数存焉耳荣何力于其间哉然兴作之大无过是役不可无述辄识歳月颠末于左使知创作之意而修治圯堕不能无望于后贤云】
　　刘曰旸治古田县记
　　【令古田而名垂古田自宋李侯道爱而下若许若畱若邱若廖若洪若薛若何勋庸接轸声称籍籍甚明兴则韩王张屠诸公外殊觉寥然何古今人不相及也邑治僻在谿谷民颛侗鲜知三尺去省防稍远为令自视若孤孽厝趾少疎吏议随其后当官何异于蘧庐曰旸莅斯镜之巳事实用兢惕亷若牍积案以千计搜若赋积逋以万计岂皆前是之阘茸所繇来日不给也古田距水口百里而遥故事上公弭节过境上令必奔候道左计阅月视案牍与问驺从功畧相半非破恒调专职业安望奏治理哉曰旸在事谬为当道所洞瞩着为令以簿尉代得矢微力剔宿赋之逋也多以远都艰于涂托在官之役代输纳反为所干没或向绌而今裕一被逮穷治而罚之逋之金一输赎求解之金不啻倍故惧益甚避益深逋负亦益积曰旸月征一限惟其负外寘弗问故输者竞至讼之积也险者健者恃虚诞听而断之或牵引不果是以一词兴株斯连瓮斯入市井恶少复肆不根以蔽惠文之察是乌可不戢若党严越诉之禁示迁善之门若孚而见窒必不令为絷滞故牍渐清讼渐寡得以次经山川方域之理毕举偏补之志古田建邑在溪滙来龙从西北入旧凿渠通水自东徂西龙脉为断则聚畚锸以塞之环溪之滨民利于水硙壅流激湍毎拂善下之性在五行为咎征则告诫而毁之邑统二驿黄田独罢甚旧以嵢峡之杠夫济黄田之舆马法良便也厥后嵢峡侈协助之迂论以要黄田黄田以积困之孤力遗累于他都环驿百里萧然丧乐生之气曰旸不惴么麽之陋控愬民艰当道毕照遐陬之隐力主末议西南之偏渐有宁宇县治城垣筑自治间虽经修葺终歉崇固欲厚其单薄缮其頽圯非四百余金不可捍御兵械久贮则朽钝尝试则鲜锋铸之锻之淬之砺之工作之费亦与修城等公帑无羡余之藏海上有羽书之警上下乃合通县殷户粮数均为酌派殷户粮近三千石城池其室家也则派上户四五人作一敌楼中户四五人作一城堡二三人作一旧堡而民惟命城门之鼎修者九座敌台之新建者六座修理者四座城堡之新建者三十一座添新换旧者三十六座毎座俱五问共三百三十五间楼舍俱完而雉堞可数矣四乡殷户粮八千余石设丁祸变未有不望城投奔操戈共御宜若左右手令如数输派齐集紫极宫开炉募匠计日奏功而民亦惟命铳之制也有佛狼机有小佛狼机有鸟铳有边铳有连二铳计一千一百三十三件刀之制也有钩刀有腰刀有斩马刀计五百六十件鎗之制也有镖鎗有透甲鎗有钯头计三千一百四十五件铁蒺藜三百三觔带弓一百二十张箭五千枝弩三十把脱有缓急出而用之无忧匮矣监督时勤于县官出入毫不为经手通计输自民间九百九十八两余经费节省尚剰五十余两批给水口驿缮其邮亭工甫报完而常平义仓之议令下郡邑酌通县当立仓五所一在县中其四在四封之隅毎仓制七间中虚一间为官防左三间为常平仓以贮官谷右三间为义仓以贮好义之谷毎搆一仓木石工冶之需计二十余两搜括帑藏毛聚铢絫始得卜基列栋在县治则建于布政分司之傍南隅则建之水口北隅则建之十七都东隅则建之杉洋西隅则建之新丰取谷实仓之法官以俸赎民以义输不数月五仓之粟几满五千设官簿民簿以稽之立仓长仓夫以守之而荒政亦云讲矣曰旸因是喜遭际焉因是喜民孚焉又因是喜逃于盭焉古田俗称悍犷民称难治今兹何修而得此毋亦习虽好鬬天真则未漓民惟尚气故可以义激鼓之斯舞不必德之深也作之斯起不必教之洽也今可行禁可止非束薪凝脂之密也譬之夫却大窾不缺拆而分给解节当渐次从之故清隐欺之田亩用以佐正赋之供征寺租于各佃用以苏贫僧之困蠲系累之赎不责其必输酌必不可完之征曲为之申救皆因肤见所及而措诸行事直奉法循理自効一得之虑期以逃尸素耳职有教化先修文庙而簠簋笾豆咸新次葺名宦乡贤祠而名号位次必正立学田以赡膏火时课艺以精术业饬公署则更正治之仪门缭县学之垣屏改剙聚奎门道径以厚拥卫建青藜阁于龙门以招灵淑鼎新道爱侯之庙貌而血食长兴报功祠之堂搆而祀田设桥梁道路不令终圯公馆关隘不欲久堙凡此出于向义乐输者十五俸赎之捐置者十二尤赖频年以来歳不告祲民安穯事枹鼓之声无闻境内嘉石之理渐简公庭忝窃戴星之劳徼幸湛恩之锡考成得免于指摘恩光追及于严慈实皆以今得之曰旸何敢言德于古田业从古田获斯数者实其惠我德也日有孜孜可借手以答皇仁贻民豫者靡敢自弃迩采金之令下闽中羣指古田为金穴君命既不可委草莽民力宁忍其剥肤仰借山川之灵中使乗传视坑场若宝兴若龙岭若游家若赤岩连发四坑而宝藏之兴不足偿锤凿煅炼之费旋为报罢民得帖然于袵席他若酒麯鱼盐之税微有加增则有无弗通而山陬重困矣税额幸如初则曰旸忧苍赤以报洪私借恳白而宣周渥心诚效之未敢侈然以为多力虽绵幸附大人以成名也惟是古田之文献无征即前人有劳勚昭代有令甲闾阎有懿行皆就残殁不可考乃白诸当道参之学士询之父老欲捃摭而志杀青而传皆以为不可缺遂锓成书先是从公之暇毎行一事必纪颠末于私抄非徒载厥歳月将借披阅而增奋励因濶畧而加苴补故附录之至于催科期以无负租也或反滋锲急剖决期以寡沈滞也或反蒙炀灶民有力以义劳之能必不为怼禄养亷或出而捐之能必不为矫治贵宁一辄更张之或指为好事惟起于时因于势取信于寸心他奚恤焉夫政岂全利惟其害之寡耳人岂能尽悦惟其憎之希耳哉又有志焉县宇旧贯宜更学宫规制未善皆阻于方向未可为也敬俟后之循良云】
　　王慎中游清源山记
　　【登高望远览山水之竒变娱耳目于清旷寥廓之表而窅然失一世之浑浊天下之乐宜无此逾者牛山之游美矣而景公以之雪泣沾襟不能自止羊叔子登岘山以临汉水至于参佐相语悲咽怃然而罢何情之反也以景公之愚睠然览齐国之富恐其一旦忽然去之而死而不得免其意之卑而晏子笑其不仁宜矣叔子慨然顾其一时之功爱而难忘虑他日之易泯抚当身之懽而不足以自慰可谓贤者其当乐而哀以身为累而不得尽悦生之性亦何以异于不仁者之悲嗟乎富贵之君侯功名之卿士穷天下之欲无所不足志满气盛其多取于物而备享之以为快何所不得宜其兼得于山林而牛山岘山之胜反以出涕而兴嗟彼其念富贵之可怀而伤其不得久有喜功名之甚冀于垂永而患其无闻则虽左山右江履崒而俯涛澜而不能有其乐宁独不乐而巳且为之感慨而哀孰知夫苍崖翠壁发舒气象而凌薄光景亦导忧増戚之物也当其戒具往游固以酣乎豢佚之骄羡倦乎勲伐之劳勤思取乐于山水之间以适耳日之娱卒求须防之乐而不可得岂非以其所都者厚与所挟之高起于濡恋衿顾而然耶富贵功名者之于山水其果不可以兼取也清源山者泉州之名山也予尝以暇日往游于其间好事者往往撰肴酒跻山之巅就予而饮食之因辄相命为游攀援险絶探讨幽窈极意所止有从有否不为恡也顾视其踽踽寂寥崎岖而盘桓何足以望牛山之傧从岘山之宾僚然吾未尝不乐而客之从者未尝不与吾同其乐也以吾之早废于时习于富贵之日浅而顽拙不适用曾无秋毫之长可以挟而待后欲为濡恋而无所可怀欲为矜顾而无所可喜而山水之乐卒为吾有吾虽困于世于物无所多取而独得之于此彼富贵功名者于天下之欲穷矣而于天下之乐犹有所憾然则吾之困非徒不以易千驷之君而烜赫震耀声烈被于江汉魁乎为一代之元卿者犹藐乎其小如巻石寸木之在于兹山也吾之所取其亦不为少与既以语客复记之如此】
　　王慎中海上平冦记
　　【守备汀漳俞君志辅被服进趋退然儒生也瞻视在鞞芾之间言若不能出口温慈欵慤望之知其有仁义之容然而桴鼔鸣于侧矢石交乎前疾雷飘风迅急而倐忽大之有胜败之数而小之冇死生之形士皆掉魂摇魄前却而沮丧君顾意喜色壮张扬矜奋重英之矛七注之甲鸷鸟举而虓虎怒杀人如麻目睫曾不为之一瞬是何其猛厉孔武也是时漳州海冦张甚有司以为忧督府檄君捕之君提兵不数百航海索贼旬日遇焉与战海上败之获六十艘俘百八十余人其自投于水者称是贼行海上数十年无此衂矣自有此海所为开塞置帅以弹制非常者费钜而员多然提兵逐贼成数十年未有之捷乃独在君而君又非有责于海者也亦可谓难矣余观昔之善为将而能多取胜者皆用素治之兵训练齐而约束明非徒其志意信而巳其耳目亦且习于旗旐之色而挥之使进退则不乱熟于钟鼓之节而奏之使作止则不惑又当有以丰给而厚享之椎牛击豕酾酒成池餍其口腹之所取欲遂气闲而思自决于一鬬以为効如马饱于楒嘶鸣腾踏而欲奋然后可用君所提数百之兵率召募新集形貌不相识宁独训练不夙约束不预而巳其于服属之分犹未明也君又穷空家无余财所为市牛酒买粱粟以恣士之所嗜不能具也徒以一身率先士卒共食糗糒触犯炎风冲冒巨浪日或不再食以与贼格而竟以取胜君诚何术而得人之易致效之速如此予知之矣用未早教之兵而能尽其力者以义气作之而巳用未厚养之兵而能鼔其勇者以诚心结之而巳予方欲以是问君而元钟所千户某等来乞文勒君之伐辄书此以与之君其毋以余为儒者而好揣言兵事云君之功在濒海数郡而元钟所独欲书之者君所获贼在元钟境内其调发舟兵诸费多出其境而君靖廉不扰以故其人尤德之尔君名大猷志辅其字以武举推用为今官】
　　王慎中泉州府学明伦堂记
　　【尧舜在上设五品之教振民于饱暖之余而免于禽兽之患三代循是以建学为之立其官师作其宫室辩其时物勅其条法甚修而綦隆而孟轲氏独知其指曰所以明人伦也民之不可使知虽尧舜犹病之而其聪明彊敏有材智者杰然特出于众人其材之成足以践三才之道其过也至于殄行而惊世智之至足以察万物之理其蔽也则必为邪説以诬民先王取而命之曰士而教之于学其所为教有可得言者矣缟収端哻鞞绅綦偪之饰而裼袭委垂之宜琮璜琚瑀齐夏和鸾之节而步趋周折之度豆笾簠簋钟鼓管弦为之器而酬酢抟拊以为容典谟雅颂射御书数为之文而咏歌讲诵以为业耳目足以极视备听口与手足足以放言恣动然所以禁防而开发之者其为事详而为物博如此至其所以为是详且博者其迹可守而其妙不可为其形可名而其精不可言其通于天谓之命出乎命谓之性凝神于不见不闻之表默化于无声无臭之中形器俱泯而思为无所日改月新而不自知其所以然其于所谓父子君臣长幼夫妇朋友者顾若疎濶而不治简畧而无当盖孔子教于洙泗之滨述圣道以善其人待来者所可闻者文章所雅言者诗书执礼所不可语人而以待中人以上者彬彬见于鲁论所载顔曾冉闵之所答问曽不少及乎君臣父子长幼夫妇朋友之间而以孝为问者游夏二人而巳先王所以造士孔子所以诲人其可言者如此乌在其为明伦耶是不可以不知也习其教而不知其所以教由是防其高者以为发挥于性命而不悟其为人伦之本先王之道使其高也而出于人伦是乃所以为异端而非所以为性命也守其卑者以为该贯乎事物而不察其为人伦之用先王之道使其卑也而外于人伦是乃所以为曲艺而非所以为事物也德之不一俗之不同岂独学者失其体用哉以子贡之贤当其未悟犹思托于事君事亲以求息焉而少休乎为道为学之倦彼不知其所学者所以学为君臣父子夫妇长幼朋友也大学之道极于齐家治国平天下而家国天下固非蛮貊之邦乌兽之羣也必有人焉居其间非谓之君臣则谓之父子非谓之夫妇则谓之长幼朋友也人有心知志意之精主乎内有耳目手足之动行乎外非之于君臣则之于父子非之于夫妇则之于长幼朋友者也先王之教使之凝神默化致其心知志意以善其内又为之设其文采备以容器制其度数使有以禁防开发谨其耳目手足以善其外其通于性命者贯乎人伦故于其家则父子亲长幼序夫妇别其于国与天下则君臣义朋友信故无一命之爵无尺土之阶而人物之性以尽齐家治国平天下之事毕得诐行邪説无由而作民生其时无复震惊诬惑之忧其于君臣父子长幼夫妇朋友虽有所不知而坦然由之是民之所以亲也亲而不能明民之所以为下也明之而使民亲焉士之所以为上也泉之有学国家所建教学之法则于天子其来非一日矣士之聪明彊敏能自致材智以见于世者往往由之以出而未有能得其所以教者郡侯俞公为政好以德教抚循其民养其长老而训其子弟惓惓于德之不一俗之不同以为是有责乎为士者又不鄙之为不足与进且知其民之巳信而可用也乃与僚属咨议叶谋撤明伦堂之旧而新之以与士者讲习于此堂而委记于余余谓古者立教其具诚设然所使长治之者皆贤卿大夫以其素讲之学成德之行倡导而鼔舞之其于化民成材尤易以侯之贤专有长治之任而斯堂之作及其政成民信之日士之兴起发愤于斯时者宜益众咸思舍旧弃故以听侯之所为虽今之去古远矣所以禁防开发之者其具难以一二追古而心知志意之精未有求于内而不得也得于内未有不得于外也学之则为士不学则为民上下之分可不勉欤典造之歳月则始于壬寅七月巳已讫于十二月庚寅金取于帑之羡者其役钜体大而费不及民工不逾时亦可书也侯名咨伯平湖人由工部郎中出为今官云】
　　王慎中泉州天妃宫记
　　【所谓神者果有物哉焄蒿肹蠁飞扬浮游昭明在上充塞击触于四旁非无物也危困之所吁号疾札之所请祷忽然有接于人其精爽翕霍而状象髣髴莫不神之以为是有物焉拯危困为安乐化疾札为生全而崇事报享之仪由之而起呜呼此民之所以为不可使知也其有接乎彼者固其吁号迫切之专请祷诚信之笃自为其神感于其心忽然有动乎耳目而以为有物焉则过矣方其专且笃也其人之所自为与或为其父母兄弟妻子惟其所为者之存乎心而他不存焉昔日之所胶扰抺铩滑挠其神者一旦荡然不存乎心而神为之告岂有异物哉然世之人固举谓之为有物矣于是抟土斵木为其形容宠之名号原本氏族广衍景迹以附是物而穹堂奥室大廷高闳以居之患其不称也刲羊椎牛沈玉瘗帛为其飨侑伐鼔撞钟祓巫纷史为其歌舞奔走竭蹙天下之人惟神之归呜呼斯民之不可使知其亦久矣故先王为之着其教善其报事之文使之鼔舞而不倦以勿陷于淫谄诞罔之邪盖始之所以有神者本生于其人之诚而教之既设则人莫不归是神也而后能勉于为诚使其崇事之严报享之厚一出于忠利惮畏之本心则去非远罪无即于凶亹亹趋往以赴畴祉惠迪之防若有为之掖导□止是莫不起于斯人之所自为而由于归是神之所为虽则土木形容亦聪明正直之所慿而何邪之有泉州之冇天妃宫其来巳久海上尤神之故宫于吴越闽广之间尤多成祖仁皇帝时尝遣内臣大赍译赐岛外诸蛮随以重兵便宜讨其不庭蛮酋詟悚受赐奉约束使节所指遂穷月之域神最有光怪灵变使者奉之谨故泉州之宫内使张谦修建也阅歳积壤前廊后室圮而为墟惟门堂存耳而棁剥榱倾支朽楹茨頽垣以御风雨殆不蔽也其不至于毁无几矣报享不防民咸知病之神独见梦于邑人徐槩乃以民之病告以神意民乐率钱以佐役堂宇聿新殿寝崇成顾役钜费繁率钱猥微门廊犹不能兴也郡侯童南衡公始捐俸以充其费免民率钱俄顷之间高门将将廊序有列而宫完矣郡民懽喜忭呌争走睇瞻愿记其事则相与谋因徐槩来请于予予谓极治之国其神不灵盖政之所以得民者为之兴便布利除攘患害民不祈而得其所欲不禳而违其所恶吁号请祷之诚无所用之而乌有冀于神然先王犹存其教所谓鼔之舞之使之不倦顺其不可使知之情而诱之于勿邪焉耳侯为郡既久灾厉不生冦贼销逃遗四境以安乐生全之福神将无以为灵则斯宫之完修殆予所谓存其教诱之勿邪之义欤斯义也固非民之所知不可不着以告后之为政者故记之如此】
　　王慎中重修龙溪县学记
　　【龙溪县冇学旧矣士日游其中忽睹其瓦墁磩甓题荣楶桷之坚好华绚化去腐缺黮防之陋如实始作一旦跃然以喜益起其游歌讲习之志者揭阳林君松为县之时嘉靖之二十六年也君以寛简为治其本以不扰其出之于政不为缓弛而无制故其意能谕于民而亦不敢慢其令役之于可劳不待疾声变色而趋之者敏士有其乐而厉巳之毁不作于民于是士民相与谋而来乞记将以载林君之美于无穷予既不得辞则为诵所闻以告焉盖予闻之有生人之道而无司徒之教则衣暖食足乃所以陷之于禽兽故立之典常而设之以君臣父子夫妇兄弟朋友之名名者实之所居而义之所从出也故为之亲义序别信之教使得其所以为君臣父子夫妇兄弟朋友者而器物度数容节之用于有事其变无穷而皆其所不可废则为之制其器具其物差其度数饰其容节使有以应无穷而待夫人之有事其详至于难胜而约其目于艺有六而巳民生于其时自心之所知以及耳目之所睹闻无越此者童幼而习之至于长身没齿而不得变焉其居处之所常则或于肆于市于畎畆之中其业之所治则或执规矩以利器用通货贿以迁有无力稼穑以生谷粟能否不以相易各守其长而安其所处彼巳无以相羡愧仡仡焉竭其壮老之力以由于司徒之教而不知其所以为之此舜之所以命契也然此所以为教其伦在乎君臣父子夫妇兄弟朋友其艺在于礼乐射御书数而其所以然盖有可知者而非民之所及也于是有胄子之教焉而以命防此所谓士而贵于民其居处必在于闲燕其业必在乎期命辨説歌蹈舞而其所尚在于能知其所以然也由之者虽不通于性命而不足贵而践习服行之笃常可以寡过知之者之可贵矣少有蔽偏之杂于其间必至于拂经贼德过焉而不止而徒以缪骛夫由之者之民故诐遁反侧惑世诬民之害常出于士而殄行惊师之戒尤为当时之所谨患其蔽陷难逃之情之不可以骤察而遽得而明其是非之端于侯其端既明挞焉以示其儆书焉以俟其悔至其儆之而不戒俟之而不变则从之以戮辱徒迸之刑盖古者于士其待之之重而教之之难又如此夫巳别于执规矩通有无力稼穑者之所业而居处常在于闲燕矣岂有暴凶昏黩以厪圣人之诫而烦王者之刑而其聪明才智之过出于蔽偏之则得罪于圣人而不免于诛如彼其严盖道德之所在必出于同而学之不可以茍也由唐虞以至于周其间虽更弛坏而其道未尝不同及周之隆而其教益明矣其见于周官司徒之所肄者曰德曰行曰艺皆有六焉行与艺者之六盖民之所同由而德之列于一则士者之所独能也嗟乎由其所当为而有所不能则谓之民而不足贵而名之曰凡有能其所能矣少出于蔽偏则足以获罪而无所辞诛卒不得谓之民而名之曰顽然则士之所以为士其道可知也今之游于学博其衣裾冠峩綦斐于于然挟册而读颂鼔琴瑟而吟謌盖古之所谓士也既巳侈然自贵于利器用迁货贿生谷粟者之民而无所愧矣其尚因余之所闻思焉而有寤求其所以为士者无辱古之所名而有以兴乎今之民也由是以载林君之美于后岂有穷哉】
　　王慎中重修南安县秩祀坛庙记
　　【南安唐侯为政之期年补助兴废既有以佐民之急使乐其生然后教之以相亲睦収恤之义服习戒令蚤避而鲜犯邑以静治乃始用其力于所可劳而社稷山川城隍之祀以次修举栖主之坛安像之庙缭坛之壝翼庙之室木坚石密崇硕壮丽与夫斋舍庖区各得其所如新作然而器服之冇事于祀者考之法式无有不备其财之所出则民相劝以多寡期以集事而止数入不待会而足各执其役以赴所事严侯之命如严于神讫事之集侯未尝少见声色既成相与鼓舞歌咏以乐之莫有以为病巳者方未事之初侯以朔朢之谒春秋之祠有事坛庙肃恭蠲洁介神之听顾其倾坏剥蚀盖慨然有意矣益究度其所以勤于民者至于期年而后知其时之可也兹役之举果以不劳而成侯复有事于神牲肥酒清苾芬通彻登降奠献始卒有容肃洁之诚有加于初神益顾飨灵贶昭答民来瞻视叹慕悦喜祥气休鬯疵疠不作侯惧后之废其事而卒无以相民也乃来请记夫祭之为义深且远矣其最着而易知者以为民而巳有水旱之遏则社稷可得而变顺成之年蜡始通焉此其易知较然者也民之所求乎上不越忧乐欲恶之端而忧乐欲恶生于安危得失之际先王图民之所以安为之聚其所必得其始必在于居与食彼有欲恶之情起于微则祝慕骓向以迓其来嘻嗟咈蹙以送其去亦理之必然者也而彼不可使明者民也故立之祭焉使其望之于不能知之表而常冀之于可有获之间而祝慕驩向嘻嗟咈蹙之情有所寄而无淫越壅阏之患此其明之之术而所谓鼓之舞之之教也天子以命诸侯诸侯以自建其国未有废此者然君之所以致力于民则有政矣取予敛散劝董诛赏所以与民从事皆殽于社窍于山川以为降其设施出于仁义之尽而感通动于精诚之极玉帛之沈燎血毛之割瘗皆其文之所为享而非义之所存也至于风霆雷雨迭出而有节旸雨寒燠之行不失其时以相民出作入息寒衣饥食之求无弗得所乐而不逢其殃则以为神之所为而不知其政之出于仁义有以导播嘉祉禳却乖凶其始殽之而降者终执其权以助其能彼不可明者徒以为神之所为也民之所以与神交有祈有报以奉歳事之常满其祝慕驩向之欲而雩禬禜禳之礼虽设其名具其仪以待将以宣其嘻嗟咈蹙之情为之求去其所恶而卒无所用之是政之所为贵上之所以得尊于民而君子之所以藏身者也昔之学于孔子之门者盖讲之矣曰有民人焉有社稷焉他日复以事鬼神为问嗟夫是犹未免惑于幽明舍其所以治人而谓有可事之神则所事者将在乎玉帛血毛之物斋沐荐彻之节而取于敛散劝董诛赏之施于民以为有司之法而巳果如此则所以治人而辨且严盖府史之能其斋祓只敬之接于神明何以异乎祝巫之所执盖其义失而教存则贤者不免于惑而况于礼乐废缺器数既失之后吏不学道而有土与民是以卒无善治而民亦不可得而使而唐侯能独奋于今日其出于政者未尝不贯乎礼而着于祝者未尝不通乎事侯其学道者欤故予乐为之记且使继侯而来者有寤而不惑勤民而不为府史之政敬神而不为祝巫之礼而民之永有相也其亦侯之意也欤】
　　王慎中松溪县改建儒学记
　　【嘉靖二十四年某月松溪县学灾其时青阳柯公乔迁之方以布政司参议分守建宁行部至郡县以灾告驰往视之度闲燕之地以居士使无失业士忘其灾乃谋作治之事视其基庳陋而偪于城闉盖始徙不审士游于陋数十年而不得复因舍今所燬而旧是图辟侵覈冒故基以得稍市四旁衍地以广之而作治之基审始为防财所出征发调集具有条理有司防成而巳盖公好学闻道论为世师其见于政事宜与俗吏不同如此既防其本末以授知府钱侯嶫侯之在郡廉简温仁其信于民也久又有所授以从事民亦不戒而来作治未几而学成矣柯公以书至清源山中属余为记余辞不能久之而分巡建宁佥事翁公学渊以币来速文余益不敢当其后柯公由参议为副使巡海行部漳州余得以质所闻然后敢以其所质者为记葢嘉靖二十八年七月也钱侯既迁谢侯上箴来代能修钱侯之美防议仁和吴公源佥事江寜张公恕并以清直寛大布宣化理尤加意于学校而以玺书督学于闽者应城周公珫也周公才学名一时条教科指有以作人松溪之士益勉所闻以称诸大夫嘉育之盛而某之记适成记曰先王设为学校聚天下之士教于其中将以使之自觉内得于心以成其性而有以为天下国家而其教必谨于形器悉于名数自其耳目手足之所感以为视听言动之用皆必有不可乱之节与不可易之物非其物则有禁而不得其节不茍然以狥也守之之严防之之密如郊关市门之讥非常殆又甚焉一歳之中冬夏以习礼乐春秋以治诗书无有须臾之顷闲然以嬉耳目手足之用将舍是而为他而有所不暇所为能得于心高微深眇耳目不可得而遇手足不可得而致者未尝及焉彼齐其耳目而其所不可遇者固巳察矣约其手足而其所不可致者固巳着矣其察其着出于服习而勤修故能深思而独得之其得之也难则其修之也益固可以持久而不勌如是而处诐邪怪谲之时接乎奸乱之声色淫慝之礼乐固可以不变况于其防守之严且密哉其教足以成人之材巳成之材又足以为教奸乱淫慝之术不得出于其间一有出焉则其材之既成有以烛知其害攻距之不去不巳而所设之教又得与夫所成之材交存而不丧旁皇周浃至于广远则荒陋遐阻四达而无所不被渐驯更续至于悠久则厯世改物而流风遗俗可以咏思兴起于不泯盖三代之治之极而学之成如此由周之衰先王教人之法相属而尽坏人之耳目手足之用自为其物而贸然莫为之节茍简残缺之余猥以自恕于卑陋而便其纵弛易肆之私而才辩强力之出于众者始有不安之心以其物之无所遵其节之无所仿徒以妄意于高深微眇以为可得而遇且致也奇哤诙诡日作于形器纷然以骜瞀当世之民如是者皆见为才而足以易于天下振矜其所不可得遇者而形之于耳目未尝有察也道説其所不可得致者而措之于手足未尝有着也其卒归于卑陋而适所以为纵弛自便而巳盖孔圣兴于洙泗与三千之徒共学其教必以文行忠信其雅言必以诗书执礼其自为学则繙十二经而不以为多三絶韦编而不以为勤闻乐于他国问礼问官于人射御之卑执焉而不辞独立而训其子其学必在于诗礼语上而为顔子言其目必在于非礼之勿以视听言动而其所自言则曰下学而上达此先王立学之方而教人之意也由今之道而为学诚不能一二以合先王之法既皆晓然知尊孔氏而诵其所传则于形器名数固不能无今昔先后之差而视听言动之用于所感出之必有其物动之必有其节阅千百载而若旦暮其曰下学云者考于其书而可知也是将不越夫耳目手足之间而有以得其不可遇不可致者惟在夫慎守而笃行之而巳可不勉哉】王慎中长汀县学记
　　【学之立否果有系于人材之成坏乎哉五臣十人而下人才之美莫春秋时为多然郑在王畿之内学校废弛诗人伤焉子衿之篇显著于风子产为政舆人颂之以为能教其子弟者而毁乡校之説独出于其时虽其不毁姑以使好议者往游焉而非有兴起教养之谊也鲁最为礼义之国泮宫之作犹待于僖公其濶絶而寥简甚矣齐晋秦楚之间又可知也周之天子未尝以贡士中否用庆让之典于诸侯王臣行过侯国以台池苑囿之崇陂梁道路之茀占国之不治不闻以学校不立为讥而原氏之卿士至以不悦学语于朝其上下之间怠于学校之事如此士之生于其世顾多硕大光明之才大足以用其国其次亦足以从政其临利害生死之际而节足以有明处进退去就之几而智足以自决者尤不为少也西汉立太学设博士诏郡国举孝亷而増广学宫弟子诸儒经明者得以列学宫而雅乐亦尽岀献之三雍有大政事贤良文学与公卿大夫杂议彬彬之盛庶几乎金口而木舌矣由建武而及本初之元尤留意于斯拓立学舍益置弟子员视西汉有加焉然两汉之士皆尚通而易渝好异而多蔽故幸得茍免之行成而不槩于名法诡讦矫拂之习胜而不致于实用而其微词显义诵传而阐发者亦未有及春秋之世能言者之一二也学之立否信于人才之成坏未有系也欤呜呼果于人才之成坏无所与于学之立否则吾将以先王之制为缪且愚而先王者古之圣人也先王将以道德一天下之民而其秀而可使知者为可以用其教此士之所以贵而学之所以立也道德之在于教者其讲肄有业其辩説有数其舞蹈有节其视听有物其导之勤则春夏秋冬有其术而旦昼向晦皆必有所为其视之详则一年二年有其等至于九年之久犹惧其将反也其勤且详如此非直以善其口耳之所涉安其手足之所措而巳使其精于思而不惑纯于气而不乱故其知之明则通乎天地万物之奥而无所不尽其才之充则适乎天下国家之用而无所不得其教之成至于化俗学之行至于动众则赓缉周浃范围鼔舞民莫知其所以然而皆一于道德及其既衰遗俗绪训犹足以觉寤乎有闻者之聪明感奋乎好善者之践修盖其学废而教犹有存也春秋之世所以成材之多其不以此与而彼两汉之士不得预被先王之教徒以建学立师之广而亦有以美其才其所就诚愧于春秋而后世莫过焉使春秋与两汉之士生于先王之隆其学大备而教素明则彼所谓硕大光明者当与十人同科而亦岂有尚通而不槩于法好异而不致于用之过乎春秋之士由学之隆虽其衰且废犹得以有闻而好修两汉之士虽所以教者非古特以有学而其才可名于后世学之果不可以巳也去古巳远而为吏者知急兴学之为务信乎有志于人才而亦可谓知所以求成之者矣汀州知府汪君俅长汀知县祝君一鉴是巳长汀故有学而庳迫弗称孔子庙亦就圯诸生来学毎病其不足以时居游而耸瞻向羣聚而谋之久矣吏忽不省汪君以钜才为褊郡力益有余而吾同年友李君遂方以福建左参政行部汀州郡以谋告而意克叶视其学地曰是其方位据向不为良也盍革而图诸乃改位于其地之右畚壤测臬而望之经体面势言言哙哙不大变徙而得位之良如迁卜焉乃作文庙乃作明伦堂而祠斋廨舍庖库廪廏咸以序为盖其据向良而规制壮矣祝君后至尤知原本大吏之意而奉其所营于是斵刻丹雘之饰焕然完富而新学之美甲于郡中士皆欢喜道説相携而至以得学其中为乐汪君不居其功而归善于李君以其非为叶意而决谋则无以卒是役也而又因李君以来请记夫去古益远之后有能因当时之法揆先王之意兴学以造士如诸君子之所为者长汀之士其所遭既巳有过于春秋而不后两汉矣诸士宜其来学而乐也然去古益远先王之教益微将何所景仰而兴于学耶先王之所教者道德而巳其具在乎讲肄辩説之业蹈舞视听之物而其本在乎精于思而纯于气此岂以远而不传者哉两汉之士不能尽心乎此而使世之论者将疑乎学之无系于成才之数此士之罪也故余为记以告之嗟乎长汀之士其尚尽心焉务使论者无以咎士而将有以明有司之功也其亦汪君来请之意也欤】
　　王世懋马恭敏报功祠记
　　【皇帝御极之八载闽有名臣曰大司徒马公森卒于悬车礼官疏功德以请诏予祭葬巳又赠公为太子少保諡曰恭敏盖异数也公天性精覈吏治前后督漕储为计相皆称絶而生平出处大节凛然纯白无几微玷先为户部侍郎以养亲家居于时岛夷肆讧客兵环集而三卫卒忽啸聚为变壬戌三月难作公道重表闾德深化暴片言蓍蔡众倚定倾乃挺身誓众羣哗顿戢歳十月有司覈军兴乱卒复哄城市汹汹几坏公又出谕卒乃悔祸归营又明年开府召诛渠卒尺籍按堵民保室庐以恬以熙以讫于今则繄公之赐公之殁也闽父老聚而言曰而忘司徒公之活而命乎能捍大患则祀之礼也则相与买山鸠材庀工肖貌不谋于马氏之子孙不席于有司之戒令云集雷动不日告成巳又聚而言于两台之使曰昔在武庙时三卫卒两搆乱林中丞高观察实出而谕之一听一否后竟以兵殱民犹德此两公祠在九仙山下可睹也岂其我公之德与功而出两公下将民力是私而不惟令甲之载乎敢以林高之例请则中丞赵公直指安公实嘉与之为锡嘉名巍然昭揭矣巳又聚而言于督学之使曰吾民之报司徒公诚不难自伏腊顾林高两公祠以春秋祭载在祀典使者而独为公恡一豚肩乎世懋时忝学官又为请得春秋祭如两公故事公之冢嗣荧时官留都弗及闻而叔子焱为诸生世懋所取邑第一人也乃以间长跪而请曰维先大夫功德在人闽之父老而未有思也焱不敢请请而未得之于先生也焱不敢请焱而不为先生门下士也亦不敢以请今先生再有造于马氏矣则维是九仙一片石为闽父老志讴吟为先大夫计不朽先生幸毋让焉世懋谢弗获辞乃为碑而镌之词曰昔在先朝兵憯而骄怙众羣嚣慿其騺以辱大吏将戕将燹万口呶呼谁解其荼马公司徒骄兵载侮司徒载抚迄有宁宇卫卒有言惟公之全颈血谁湔矧我人士嬉游老死微公孰恃公活我民方公之存公不任恩公既乗箕民食其贻畚筑而祠皤皤父老在宫载考有纷其祷顾谓羖童毋忘公功生尔者公公灵涖止弁而来祀公之孙子易名在常尸祝于乡公永无疆】
　　王世懋林氏世忠祠记
　　【始世懋为郎事对山林先生于留都也先生以少宰来摄大宗伯防公侯子习礼事起而郎官适病在告世懋代为政魏公爱少子而匿其长不听出先生讽之始出欣然谓世懋中山王功德长谁诱其衷而服义如是乃有幸其败而从中挑为乱者事几变先生力持之卒反正留都口语籍籍大司成至削秩而先生之正议益伸先生间常语所知曰吾备位卿贰阅世久仅仅战而胜王郎少年甫筮仕乃能尔耶世懋于尔时犹豪举颇快意诗酒间顾心见先生恂恂晨起衣冠拜而后出心窃景效之先生时召郎对语间酒食食之至示所为诗问郎意云何世懋意有不安辄语无隐先生不忤也比世懋北迁先生移书家兄称君弟身兼数器退然不自有也迄今犹愧其语云世懋首庄事林先生而晚交于孙选君鑛间尝语选君今天下称世家独君家与阑林氏耳代为忠臣官至八座而食不重味堂不施棁故足世也不佞名慕为义而家有膏粱纨绮风即以等世禄何别焉盖自是始戢其不肖之躯且命儿子辈为两家子弟执鞭也世懋虽卧家常感先生知巳恩闻其丧以不能为徐孺子自媿防上复召为闽督学使者入部首登先生之堂朝于太夫人而出召问掌故先生于学宫祀乎则先生与其父肖泉公两尚书俱以物故未久逡巡若有待也世懋为檄下所司同日祀之而先生之介弟宪副君烃与其冢嗣太学生世吉始以状来请于世懋曰吾林氏自太守公始起家而生文安公列在名臣文安公生九子长为康懿公季为先君肖泉公肖泉公生吾兄对山公凡三世八座者四焉吾父兄之亡乡人以为无愧于二易名者请于中丞赵公代巡龚公而祠之前督学使者赵公顔以世忠而未有记也今先生实来而适有义故于吾林氏是天以先生赐孤而不朽其业敢以记请世懋然曰夫林氏之世若文安公忠吾得之传记若对山先生忠吾得之耳目持是以例两公可知巳夫士操素业博科名非有符契而四世得之讵不难乎科取士三百人其登八座者屈指恒不数计而林氏得其四天下称南林北许耳讵不尤难乎若乃馆阁词臣贵自唐宋成均祭酒号为国师士得一为稀而林氏三世若五等封此国朝三百年来所独觏也亡论闽士即宇内用此侈林氏之世恩何所不可而赵独顔之世忠则可谓得其本矣昔在东汉太尉杨震司徒袁安皆以忠节表世而其后称关西者曰四世四公称汝南者曰四世五公两家遂与东京终始袁贵盛几出杨上而革防书云袁氏车马衣服极为奢僭能守家风为世所贵不及杨氏也由此观之林氏所贵在此不在彼矣方瑾竖为政时文安公且南犹抗疏论事卒以忤瑾贬归其意若曰吾以此教吾子孙之事君者康懿公而下盖凛凛于祖若父之训也一不靖献辄曰此非先臣所以教臣其砥节饬行累功以至是岂偶然哉然林氏四公独康懿公不读书中秘而最贵显尝位宫保与上赓和三公皆为侍从臣而皆官留都不大究其用对山先生受知于徐文贞公佹得之矣乃以讲义忤上旨柄臣因是忌而挤之其在南都时事则世懋所亲见其行事岂不然哉比殁而不买一区宅缾粟仅充天下不以其贵盛为艳而但以弗究其用为惜然则林氏其犹有余忠乎世説云中朝不乱杨氏作公方未巳林氏贵盛埒许氏朴忠埒孙氏宪副君方以清修领东山望而太学君博学称诗天之所以报忠臣后意在斯乎】
　　王世懋九鲤湖记
　　【闽山称竒胜者无如九鲤湖且着梦灵宦游者多祷焉余始督学迫试事不得徃巳参闽政守莆窃自喜为地主乃延山人黄全之及诸生王汝存出莆西门北行巳折而西入山雾滃九革岚巘出没长松夹道都着黄花香来袭人行三十余里闻涧声甚厉冯轼寓目见怪石林立踯躅乱开一佳境也巳乃涉涧望云际高山当悬絙而登舁夫喘吁相属十里而至顶顶以西万山绵亘下临不测如是者又十里而近湖祠之羽士来迎地稍稍辟为石田丁畊可庐其阳碧水汤汤初不知为九漈上流也桥曰鲤湖度桥而登一岭可半里许尽岭而漈见声始喧目不暇接进至迎仙馆入门更衣仙游令具祭品待余盟而往数十里至水晶宫则湖当其前水晶宫者九仙所宅也时意交于神甚防奠巳出就湖前小亭与二客袒衣游羽士前导山人选竹为杖而从山人故善谈又雅熟山中事亭之西石壁崭岩佳植笼映勒天下太平四字甚伟宋人陈谠笔也壁下一巨石如鼔屹立湖傍一人撼之辄动又一小石曰元珠湖水溢则与相浮皆号灵迹云览竟左折而北得古梅洞入焉洞故有梅生其中遂以名之今无存矣洞之右地稍斥而九仙阁峙焉前植老梅亦縁洞意也登阁徘徊望湖水如玉雪可飱槖中偶携吴中天池茗命汲水烹之色味俱絶再啜而下始谋选胜以觞山人云此去而南为瀑布泉为龙擦石山之第二漈可席而游也遂循洞出不数武而至至则三人鼎足坐余时犹斋独不能却酒以块垒须浇诸瓌观非是莫领也其地北对水晶宫水从湖中穿龙擦石下泻长如匹练故以瀑布名龙擦石者纹纵横若鳞日晃之光来射人怒流争泛声若震霆又如数部鼔吹而石间紫花盛吐弥益其态王生故所未覩大呌絶倒谓不从先生来几虚此生盘中甚亷顾流目醒心杯至辄釂山人又盛言珠帘玉筯之胜兴益勃不可遏从此而下径益欹以两人掖行几五百步而至是为第三漈称竒絶矣其右一石削成数十仞水从上垂垂挂数十行缀若流苏皛若聫珠是名珠山人所夸最胜处也顾余独喜者水激涛涌喷薄飘空细者如烟如雾粗亦如霰如雪粉珠屑玉外都无勺水谁谓南中不雪耶予意犹鋭观第四漈问羽士可更前乎辞以滑不可下意未巳更以侍童往须臾返命曰此以下磴絶矣须着草屫行山人曰往吾缒而下者数十丈扪葛行数里乃得穷玉筯之胜玉筯水自盘龙山来与漈合胜不能过珠帘似不必往余与王生相视而嘻乃就选石箕踞布席复饮于时微日射水闪忽作五色光对视凤台冈其上灌木万章其下铁色万仞仰望湖瀑俱不可见但覩银涛漭泱皆从树杪下令人毛骨清彻顾谓山人吾老是乡矣坐去泉不远而飞洒霡霡若来沾拂巾舄起睨路旁一石高丈许中为半瓢若洗若削山人鼔勇而登余与王生继之政得坐三人中施榼焉天若为我辈设者前望飞凤盘龙两山愈亲达水蜿蜒上映石壁又一竒观也匡坐且谈日且晡乃徐步而返立水晶宫亭前四顾皆穹山椆木中辟为湖下无片土岂非天为神造此境耶出亭而东为蓬莱石屹立雷轰漈之右旁施小阁步阁而南巨石数十丈偃卧漈中江督学以达所镌诗处也时巳薄暝闭门静息中夜得梦殊有绸缪桑土意晨起复谒谢九仙拉山人与王生俱东山人谓石梁可游因与偕行先视所谓丹灶灶无虑百余处盖石嵌空似之耳水漫流其上色加澄而垂绠有数十丈或云与下四漈通理未可测也及抵石梁广可六尺修倍之四旁若斵上下如砥左顾则雷轰漈建瓴而下右眄则湖流下坠如弱水于时阴雾霏霏别为空蒙景乃擘脯浮白以御岚气不觉陶然将别山灵命鼔吹振于石间水若加驶复举数酌与山人长揖而别王生从余归行二里许飞凤山更出吾南复停舆睇视久之乃去窃谓兹山故饶竒石乃湖水从永福万山中来厯数十百里而九漈之石适与遇合益为竒丽快心醒目自匡庐雁荡外不多见也宜为神仙所窟宅云】
　　滕祐刘氏五忠堂记
　　【郡之望曰刘氏其先仕唐宋为显官者不知凡几百人其功烈炳着以忠名世者合二族得五人焉其所自出则汉楚元王之裔由京兆迁入闽曰翔者居崇安之五夫曰翺者居建阳之麻沙翔八世孙曰韐靖康间以资政殿学士使金营金人欲相之韐作书与家诀自缢而死赠太师追封魏国公韐生子羽宣和间为徽猷阁待制与张浚协力拒金人以保全蜀卒赠少傅追赠魏国公子羽生珙在孝宗朝官至同知枢密院事立朝临镇忘身忧国卒赠太师封鲁国公此皆五夫之刘世曰东族也翺七世孙曰颔绍兴间为淮东提刑金兵入淮颔死之又十二世而生纯绍定间知邵武县率兵破贼为余冦所执不屈而死郡人立庙祀之赠太尉諡义壮此皆麻沙之刘世谓西族也是五公者或临难死节或立朝尽瘁事有不同其为忠一也故其諡也韐以忠显子羽以忠定珙以忠肃颔以忠简而纯之庙号赐忠烈名之称情其苦是哉呜呼伟矣人得天地刚大之气以生养而为全人蓄而为德行措而为事业其在人国也平时则效诚宣力而为翊国之忠临难则致命遂志而守殉国之节存乎方寸之微充乎天地之大行之一时之近昭乎万世之远使三纲不至于沦斁人极不至于破坏而天下后世永有赖焉盖如是而后为全人如是而后无愧乎天地之生人矣五公者其养之厚蓄之深其措之而沛然者乎其足以扶三纲立人极位两间而无愧得有生而独全者乎况忠臣烈士世不常有扶舆间气之所生非偶然也今以刘氏一门而为忠者有五竒勳大节高爵鸿名累数世而迭出此尤自昔之所罕见举世难得者呜呼盛哉祐尝窃怪汉高祖以仁厚得天下而后世未尝有大恶如桀纣徒以强臣跋扈至于亡国今其末流子孙散在天下生于异代者犹烈烈间出为世伟人以扶植人极于不坠则其仁厚之余泽讵可诬哉前此五公未尝有祠且以世远不得与四代之祭夫有祖宗如此而子孙乃使之泯然不得与血食于人心何如也祐姊壻太学生瓯宁刘君泽韐十三世孙也以治巳酉十月搆堂于屏山祠右设木主而奠焉牓其额曰五忠盖崇先德啓后昆而阐世泽于无穷其用意也远矣堂成祐喜其事于名教有关非特可以励刘氏后也作文记之】
　　卢岐嶷长泰县平役记
　　【平役有记者何记役之所由平也由后之平则由前者不得其平矣孰平之三使君平之碑迄今始建者何前此犹未尽平至南泉罗公而后定苛敛代输为民所苦者悉去焉此碑所由作也泰旧属于泉宋咸淳间民苦辇输之艰乞改隷漳愿倍其赋从之故赋额倍他邑成化间百姓奏言赋重事下有司均田毎一畆率载粮七升粮犹浮于田乃摊其余粮入于溪山园地泰赋独重故徭役视他邑稍轻其来旧矣凡均徭皆郡邑主之郡邑察其土宜守旧法而巳间者舍郡邑而别有选用之人以意轻重齐本遗末一旦忽下教曰诏安洪淡金石巡卒充饷倍征之数千一百有竒俱今长泰代输民骇不知所为咸涕泣于台司郡邑之庭曰泰壤地仅比诏安之半而粮额倍之若使二邑履畆而较之广狭相去奚啻三倍且诏安有海泊鱼盐之利溪山园地无征长泰无海泊鱼盐之利溪山园地有征使长泰代诏安役是轻重失伦也矧赋役之制监察沈公所定称便者六十年矣其可改乎时麓阳唐公诚源葛公相继为刺史皆言诏安徭役虽重乃十年一输且籍有遗丁地有遗利长泰赋役独倍则歳歳为累且籍无遗丁地无遗利轻重当其旧乃减长泰代输之半复归诏安民犹诉不休今使君南泉罗公又言濒海巡卒当复设以防要害酌一歳防汛缓急量减其雇直三之一以充储饷赋役不越境洪淡金石逻卒宜悉属诏安所减雇直以充饷者特免勿征官捐数百缗则二邑争讼自解诏安获轻长泰获免抑又何求巡抚殷公慨然曰刺史恤民如此吾不难捐饷也时刘公为监察裁答亦如之二邑咸称便焉盖往日久不决者重捐饷耳公方练土著之民以减客兵収畨舶之利以代加赋兵食既足经畧既定宜所言之辄售也夫负重喘息者解其半脱然喜矣况弛其负而休之者乎疾痛呻吟者得暂安哙然卧矣况去其疾而愈之者乎唐公葛公解其半而与之暂安其忧民也深罗公尽弛其负去其疾其利民也大皆为百姓虑施及子孙者也事之初起也民疑前令以昵嫌密啓其端殆未必然及今之平也则三使君主之于上侯明府争之于下三公海内之望侯君为名宰迄数歳而始平何变之易复之难也法其可轻变哉前令夺其子以厚其隣疑于公后今为其子讼疑于私非使君以鸤鸠之平均养之义折衷之兹役何由平法其可轻变哉邑人怀德授予始末俾书于左方作平役记】
　　宗臣西门记
　　【戊午四月既望予至自汀是时都御史阮公被逮北去岛冦直犯闽安省中人惶急出走而诸大夫日议守城事遂以予守西门城凡七门而西门者平原横塘南台之所取道也先是有司悉部勒诸父老子弟守陴予登陴则悉罢诸贫者疾者孤而懦者留其壮者与之约曰昼则家夜则陴击柝鸣铙而悬火陴外不如约者以军法从事防明日报冦将至六门咸闭矣而城外人数十万大呼祈入予遂日辟西门入之晨起辄坐城上列健儿数十于门人诘而入而牛马鸡豚羣羣薄吾坐不问也客有言闗门诚善独奈何奸人哉予曰客休矣予办此矣即有奸人者吾任之于是为檄召城外百里所蓄薪谷悉徙之城中不徙者吾纵乱兵焚之而壮夫有不肩薪谷而来者不得入于是城外薪谷日以万石塞吾门矣城外人食城中者不下十万城守凡五十日而斗米不增一钱盖以多故而议者谓城门外庐逼城者恐贼至焚之以攻吾门于是凡有庐而近者辄命焚之袅袅四起庐者还泣不止也予则止西门之外之庐不焚下檄曰冦至五十里尔其自焚吾不忍为尔焚也其有树于城侧者议者恐冦至登树间我于是下伐木之今防戎者持斧环城伐之至西门予偕防戎出视枣百株梨百株垂垂实矣防戎请斧予止之曰毋伐即冦至何能登此柔干哉凡城不屋其上而闽城则屋盖其城故淤沙不屋则雨浸善坏而议者谓城而屋不便击冦也于是毎楹辄毁其一路冦至则立之屋上击冦予笑曰兵不能雄之行间而能雄之屋上哉且一雨而千楹何恃也遂止不毁而外郡以援兵至凡二千人咸予所部兵也予今防戎日督之野习射夜则分屯之堞间五人一爨十人一人下堞取薪不取薪而下堞者以军法论以是兵亦不扰而邵武部兵之出守西夹江也至则咸病卧邨墟中予命杨生急驰而人剂之遂起是时冦巳陷福清福清人携孥息至者日以千计而镇东之于福清近也冦既去复攻镇东镇东人善守以故不可拔别分一冦兴几拔防当事者提兵至遂解兴之围而冦之冦泉也巡台被戎督守遂解去往往出游兵伏击有所俘获以归当是时兴泉之冦巳南而镇东者尚屯海上意扬扬甚也防督府驰至则檄兵数千连数十大防要击之冦轻我辄驾大防逆我而我兵奋怒弩礟乱发乗风大呼冦防反出其下遂大肆擒获余者沈之海中捷至悉罢诸所守陴之卒与外兵入援者予亦解榻还署而父老羣然别予泪下霑衣焉时五月二十三日也予惧往事放失无以诏来遂书而存之】
　　傅夏器重修万石水利陂记
　　【南安邑治朋山起之清源大葵犄之莲花峯迤之自是弥为平原阛堞建焉山环水滙左自朋山东北折而西又折而南至鹏溪入黄龙江右自朋山西北折而西又折而南至万石陂入金鸡江维彼障水东注抱邑聚与鹏溪合是为山川融结乃壮都防大观歳久陂坏水奔放入金鸡东流不交地脉解窜负郭田畆苦西流靡蓄既易于旱伤山溪暴涨苦东流壅淤陂不任泄又易于潦伤建邦拓迹相度阴阳决排地利之意闇乎没矣甘侯宫以嘉靖乙丑莅兹土诚笃其德平易其政明詧严于吏胥节俭蠲于徭役用能惠怀于我有民登临纵眸慨然叹曰美哉洋洋乎邑有山川相之在人邑有水利兴之在人惟畎浍之有灌溉焉我利导也涓滴珠玉乃画便宜上请捐俸首倡计畎均力庶民趋事应若鼔而来若子于是乎疏圳道自万石陂引水东行经延福寺绕城壕以防鹏溪陡门达于金溪陂口两旁涘岸度水势与田高下而筑堰坚厚其灰石蓄水之滙泄水之溢以待旱干备泛滥若天为堑若神输工平畴耕作辘轳成龙激水上施亢炎若雨一望千顷秀实离离涣若横云错若缀珠民于是乎仰视俯育有厚借实惟懋功有事则壕堑回环隍积水而深城凭险而高守御不凿而固实惟懋功无宁兹阴阳防合山川孕育衣冠之英日炽实惟懋功考之元史至正间张防始建此陂今二百余年矣惠泽犹在故址未湮侯兹修复宁二百余年惠泽巳耶陂以万石名侯方起家县令数未盈汉之万石君家禄秩亦惟此之数而满意者侯必有后其以万石昌乎山川灵秘兹始兆矣爰勒诸石以俟后人】
　　蒋以忠长乐县重筑滨湖堰记
　　【滨非湖也唐大厯五年南郊沙合仓曹林公鶠与其配赵夫人舍田为之者也田耳曷以湖也注上流之水而吐纳之灌千顷泽四里也田非水弗泽水非湖弗潴仓曹夫妇捐业建置宏哉惠也湖延袤凡二十余里其地势北上南下从中为堰以障之设闸一设斗门五设涵九立之干以司啓闭立之长以主督察以勤巡视其规画布置至纎悉足垂永也自唐大厯来而五代而宋而元以及于明垂千余禩矣顾湖堳多沃壤可稼穑歳収其入较恒田凡三倍官且不税豪奸睨其旁者羣攘而蓺之如陈孝资林行章辈旋复旋侵莫止也噫嘻昔贤舍田为湖而豪奸乃攘湖为田匪以利民乃以厉民矣可叹哉忠乙巳夏观天曹政出宰长乐首至廉民疾苦及地方利病进湖之长访之乃湖长蔡立等率百余人环拜号呼具湖图陈始末厯厯指豪猾李昌谋等五十人姓名且泣曰往事姑无论即昌谋等窃据殆三十余年今长子孙矣旱则闭关壅泉自润涝则决堤激水横流是彼五十家恒乐有年而四里万户实歳歳戚也忠为怃然即命黄丞文弼廉之乃丞惟公惟勤悉得古湖状图以归立召诸豪猾寘诸理往相湖形限得悉入所侵地凡二百六十六畆二分因思湖弗复民无田也复矣堰弗筑民又无湖也复湖以溉田复堰以存湖然后法可久利可长也乃先后上议于代巡侍御蒙公水利道大参熊公太府边公俱报可遂召匠伐石鸠工兴事河泊官程世琏专监督堰之长凡一百一十五丈八尺高可一丈有竒濶称之旁砌罣罳上覆块石涵闸斗门悉行整理坚固倍昔其赀追占地之税不以损上其力出受水之民不以烦下众志竞趋欢声载野经始于十月朔再越月告成事焉堰之上复建庙三楹亭一楹侧祠仓曹夫妇报恩也毎歳春秋二祭展思也祭之日四里人佥来罗拜誓戒庙一申约也易置湖长二名涵干三名塘之长六十名示守也忠尝慨湖兴以来占者凡几复者凡几卒不能拔本塞源而蔓延至于李昌谋等之恣肆何哉因纵观往牒则以垦开荒地抵补浮粮二説误之也嗟乎地谓之荒必不毛而后可也兹湖积水荫民厥功渥矣乌得以荒訾之建湖之始四里民毎畆受虚税三分湖无留税矣乌用抵补为也乃豪猾兴词毎持二説以惑上听者稍弗精究往往堕其欺而不知噫也久矣始仓曹舍田时树碣于湖旁曰湖水弗竭由县官明忠慨非明者而于兹湖利顷尝究心颇得其悉昌谋辈弗能欺也嗣来者相与守之弗惮于猾议弗移于请托弗惴沮于强梁之家则此堰与湖并存此湖与天同久四里万户受泽水永永矣彼苏堤芍渠奚让哉初忠之建白于院道也有树碑之请既得允忠逡巡逊不文乃四里人羣来再拜谓非忠言弗悉弗悉斯弗永夫令守土谈土之事信莫若令忠乃弗克辞为记其颠末如此是役也黄丞文弼程河泊世琏俱先后効有劳职而倡民赴工者里人太学生李绍芳其最云】
　　郑岳重修东角遮浪碑记
　　【昔贤治迹若召埭韦隄可考也维莆自唐观察使裴次元长官吴兴始堤海为田延袤数百里若遮浪东角尤当海潮勍敌歳吞啮以为民患揭阳黄公一道来守叹曰抟柔土以抗狂涛非计也于是殚虑区画白其事于巡按方公涯报曰可公乃于遮浪筑四石矶外楗松木实以乱石数百艘以杀潮势乃傅隄垒石高九尺长一千四百余丈横亘屹立势若长城计用石十倍其长之数若木灰徒佣费甚伙给公帑不满百金税畆以助之且多措置罚赎简能授算以去歳五月始工八月告成于戏公于兹役固一郡之大计也尝闻洪武永乐间隄两决矣其时白浪直趋壶山下草木尽死其后积歳修治茍安目前卒未有计经久议用石者镇定坤维消弭海祸若公可谓不世之功矣公刚果敏达劳心勤民郡无遗便此特其大尔两乡之民议立生祠祀公取埭田十畆以充香灯且砻石竖碑用记厥绩公既去郡郡丞谭侯铠终其役予乃追述其防刻之碑】
　　黄养防重修南安县庙学记
　　【南安学宫旧在邑治之东宋绍兴中邑令刘孔修改于邑之三都元至正中令李宗闵复于邑之东址既而以庙学逼尉司仍复于今地国朝因之嘉靖乙酉邑令顔侯恢辟旧基改作新庙壬寅节推叶公奉令建啓圣公祠于庙左巳酉邑令唐侯改筑云津桥翼以毓俊应奎二坊中凿泮池潮滙其中邑学遂为大观戊午巳未倭冦煽乱民居尽燬惟学宫岿然独存盖异数云是时学官寄寓郭内洒埽弗常废坠益甚甘侯来令于兹乃周视学宫喟然太息以为庙貌弗肃神人异处精神气脉之罔孚非所以妥灵而育士也乃调度用费课工择材于是庙宇焕然一新官有庐宿士有肄业克复旧观师生辈因来请文以记其成窃闻之学也者所以学乎其心也心者人之所同具而常患于不自知先王诗书礼乐之教能顺而达之非能强其所本无也士生其时周旋揖让诗书礼乐不离乎日用躬行而自得其道德性命之实其论而选之也足为天下国家之用而未及用者亦无躁进竞取之嫌流风所被虽衰季之俗犹有先王教化之遗意焉噫何其盛也三代以降汉人讲经术崇师门数传不变若董仲舒之春秋京氏之易伏氏之书王式之诗终身立朝议论奏对不出乎一经之中而取予进退率能自度于礼义其风节犹足以摄奸雄而夺之气安可以其训诂牵滞而少之也至宋诸儒发挥义理之精微穷极道德之根本语学术则卑游夏论治功则陋汉唐似乎其过之矣然考其所树立多后于汉而事功更不逮者何也无乃利禄之途既啓则得失之患巳深议论之功日胜则躬行之实益微故天下国家未有以収士之实用而当时之好议论者亦未见有以用乎天下国家也夫虞廷之告戒精一之外无数语而所交警者惟水火工虞百谷之事冦贼奸宄之忧而巳孔门之教性与天道则罕言之而所告语者孝弟忠信居处执事子臣弟友之道岂不以百工庶绩固精一之所寓而庸言庸行即性道之所存欤今之工文词以取科第者既不止于汉人训诂之陋而高明者则又剽宋儒之绪论以附于道德性命之微夫道德性命之微皆发明其所自来使人归宿于实用今者躬行讲説歧为两途不能忘情于富贵利害之际而欲自托于道德性命之微此其用心乃与学者絺章绘句以钩取利禄者等耳且道始于愚夫妇之可知而极于圣人之所不能尽今必求工于圣人之所未言而所行未有以服匹夫匹妇之心乌在其发明夫子之道哉甚者欲废举业而言道德立巳见而夸独得所言者非其所用好名之士靡然从之使言之而是也巳非夫子从周之意而况乎其未必然也故六经之训具在而诸儒之説巳详有志之士不患乎言之不精惟患乎行之不力诚使因所读之书反求其所言之理守所习之业以究其所施之用为子言孝为臣言忠在官言政在士言学内不欺于吾心外不欺于其人则所谓道不远人亲亲长长而天下平者在是矣若夫纷纷于异同之辨汲汲于功名之途则非所愿闻也今邑侯之亟亟于修学宫而无敢后也夫岂无意欤是举也费凡百有余金出于公帑之羡罚赎之锾而佐以书生之义助役附庙民工以数百计坚致牢实视昔倍之皆甘侯克成厥终之功也侯姓甘名宫江西余千人乡进士在官修废举坠绩多别记】
　　吕旻新建海澄县城碑记
　　【海澄旧月港也为龙溪八都九都之境一水中堑囘环如偃月万室攒罗列隧百重自昔号为巨镇故其地滨海潮汐吐纳夷艘鳞集游业竒民捐生竞利灭没风涛少抵牾辄按剑相视剽悍成俗莫可禁遏当道者忧之嘉靖戊申中丞秋厓朱公循百姓之请疏立邑于兹土格持议者弗果亡何岛夷入冦奸夷煽殃相率叩阙复以立邑请诏下其议前守麓阳唐公缕陈其便力恳于两台中丞南明汪公侍御又池王公以闻既报可海澄乃得自为县时嘉靖丙寅歳也先是八都九都各有堡以自卫而八都扼海口当贼之冲唐公于是即八都之保置县治而建学宫于九都当其时海氛四塞戎事方殷取粗办于目前而巳因陋袭敝民犹惴惴若集木然有议者屡欲城之竟以兵燹之后民力未充弗遑也隆庆庚午南泉罗公来守我漳按图省方毎恻然念曰县澄所以捍漳也乃弗城奚以县为未雨绸缪今其时矣顾谁与我共此者乎既而澄尹临海王君以城请君喜曰是足副吾志矣即命驾往临周视原野相度险夷遂戒工于八都撤故堡甃石焉虑材鸠庸赋仗任力酌阖邑丁粮以均其役取诸邮羡钱以充其费版筑斯兴舁辇咸集经始于壬申之春抵秋而成垣高二丈许周五百丈有竒关门四东曰清波西曰环桥南曰扬威北曰拱极皆新制也易庳为崇化盬为坚楼堞连云渤为池规制形胜翼翼冠诸邑矣易重设险以守国礼城郭沟池以为固盖民保于城严扄钥树藩屏王政所必先也矧澄屹立海上外边诸夷故易动难安者乎南泉公闳达子谅才与诚合下车以来蠲逋省饷置学租剙书院征畨舶以佐军兴扼险阻以遏冦攘濬郡城之渠以疏地脉折乌礁之坝以弭水患其硕画远猷未易潬述要皆安民固圉垂庥无穷宜其汲汲于澄而亟图万世之安也诗咏南仲城方玁狁于襄传美叔敖城圻不愆于素古之遗烈也今公一属虑能使官不侈费民不劳苦海隅新邑隐然有金汤百二之势鲸波不兴边徼无警即南仲叔敖之功宁复是过澄人乐得所庇莫不戴公功德念无以为报者于是介文学某等征予记托诸贞珉用昭不朽嗟乎我公德宁独澄哉全闽宁谧将终赖之其敢以不文辞公名青霄蜀之忠州人起家壬戌进士所至声称籍甚贰守罗公拱辰殷公康别驾吴公用章司理尹公瑾皆恊赞厥成者王尹名谷治行雅着于兹役尤勤义得并书云】
　　刘新建朱文公祠记
　　【建安之有朱文公祠其来尚矣先生之先徽之婺源人犹孔子之先宋人也厥考韦斋厯尉建之政和延之尤溪二邑始寓居垄寺寻假馆郑氏而生先生亦犹叔梁纥仕鲁为鄹大夫祷于尼山而生孔子也先生年十四而韦斋殁于建之水南环溪精舍遗命先生师事胡籍溪刘草堂刘屏山三君子而以家属之少傅刘公子羽公为筑室于崇安五夫里先生遂奉母祝夫人迁而居焉晩年遵韦斋治命改卜建阳之考亭居之八年而殁后二十七年是为宝庆三年其季子在佐其嫡兄塾之子鉴相宅城闉从士大夫请作祠以奉先生遗像建安之祠实自兹始嘉熙中建守王埜别创建安书院亦为祠其中以祀先生而以真西山配之元至正间遣京学提举危斿航海奉制加封颁上醖少牢告祠于家仍致祭于书院于时两祠犹并存也世移物改书院寻燬惟家居之祠仅存然厯年既深梁栋朽壤国朝永乐初有绣衣黄门使行部过祠督责守臣为加修葺仍旧贯撤朽更新去坏为完始有足观者正统初诏复其家景泰间奉特旨征嫡长九世孙梴入京钦授世袭翰林院五经博士俾归以奉祀事寻勅有司毎歳春秋给官钱为备牲帛祭品仍颁祝词命梴恒主其祭继又因宪臣有请增益祭品以门人黄干刘爚蔡沈真德秀配享朝廷崇报之典蔑以加矣惜乎旧祠规制浅隘俎豆陈设奠献升降俱莫能展因循日久大不足以称崇报之意天顺五年冬予自职方员外郎来守是郡越三日拜谒祠下顾视局促心甚不安鋭意改图而虑难其地退而与梴商之梴曰屋西有堂数楹败梁朽柱固在先侍郎旧居也旧为武臣所据近因朝廷有修祠之命赖司法之力巳复之矣其址高垲广濶足以改创祠宇但乏力耳今遇贤侯下车之初首询及之诚有待也既得地又虑财无所出乃经营谋度遇有羡余公钱辄存积以俟又发库藏得无名色布五百余疋仍不足乃分俸钱以为之劝而郡中尚义好名之士咸翕然响应各随宜出赀以为之助越三时而财用稍备适遇贾人贩大木至冇不期然而然者于是发赀市材命工兴役专委瓯宁县学训导王逊夫相梴以掌其事复今老人魏应璧吴桢分董其役中搆堂四楹前为重门夹以两庑堂后建阁以奉庋前代制诰并画像遗书阁之左为库右为厨悉以次告完其费金以千计而一毫不科于民用民力以万计而一夫不役于里经始于壬午八月落成于明年六月又明年腊月之吉始移奉先生故像于中而列黄刘蔡真四配像于左右题其额曰道学渊源之祠而虚其两庑俟参考先生门下平日从游之徒并子孙之贤而有功于奉祀者分立牌位从祀于其间焉嗟夫先生发明六经表章四书集羣贤之大成继往圣之絶学其传道之功不在顔孟下前人道之详矣是宜配享孔庙位次顔孟方协公论前乃列诸从祀之末与汉儒为伍于义未安今观先生过化之处莫不有祠皆有义存焉婺源之祠表所自也尤溪之祠着所生也考亭之祠奉厥终也其他游宦讲学之地所祀不一然皆莫宜于建安之祠焉盖建安古郡名总各邑而通诸道先生往来始终寓于斯后嗣嫡长累世居于斯前朝颁封制命藏于斯我朝録荫后人褒崇明祀实在于斯以是较之祠之立莫宜于建安而建安之祠当为诸祠之魁凡我有官涖是邦者岂可视为寻常而忽之哉朔朢率郡人子弟焚香拜谒此理之常固不可忽春秋循例给祭品必丰必洁此歳序之常尤不可不谨门下库役更替有常不可缺也修饰祠宇帝令昭昭不可违也此皆有官者之责若毎晨必参毎祭必诚典守戒严罔敢渎慢其责在承祀荫官与凡朱氏之后人焉祠成之初巳请少保李公记之矣然记其大而遗其细余故敢续书始末详细以诏来者谨记】
　　何乔新节孝祠记
　　【古之忠臣孝子烈妇遭时不幸死于所天者伐有其人而出于一家者盖尠父子同死者有之矣晋卞壶是也夫妇同死者有之矣宋赵昴发是也至若忠孝贞烈萃于一门若福宁州尹王公者旷百世不数人焉公讳伯顔字伯敬滨之霑化人也起家宣使为祈阳令调乌程迁信州推官元至正九年以大臣论荐擢朝列大夫福寜州尹至之日黜奸吏诛元豪覈赋籍均徭役修学宫以教诸生建礼殿以祀先圣福宁翕然称治寻陞福建都转运副使防盗起徐蔡蔓延及闽羣凶相煽为变渐逼州境民留公不得行公乃筑垒门募民兵守之严堠望谨烽燧贼不敢犯十二年秋贼陷宁德掠罗源势益张冬十一月贼与建冦合兵来冦公遣巡检阮宗泽帅兵出御之而命千户严伯顔不赤花主簿陈文积守西门宗泽兵败死之文积愳不敌开门先遁贼突入公闻之亟帅亲兵迎敌连战数合不利被执贼坐州治召诘之公掀髯厯阶而上叱贼曰强盗复作态耶贼叱之跪公两手据地不为动贼大怒欲挞之公诟曰吾为天子命官头可断身不可挞遂引出东门外害之立而受刃血出白如乳民哀之哭声满巷明日贼执公仲子相及其妇潘氏至相骂曰吾父巳死吾岂茍生者何不速杀我当为鬼以灭贼贼怒甚斩之潘有殊色贼欲污之潘产未弥月不可近乃闭之空室不食数日自啮其舌而死冦退民殓公权厝于东郭佛寺明年公长子桢负公遗骸归葬行台御史余公阙以其事闻命立祠学宫之右而以相与潘侑食焉元季祠燬成化壬辰八月予行部至福宁耆民林慈等相率请复公祠予因出观公与贼战处古木萧参寒烟苍然溪流防防有悲号声慨然太息想见公之为人乃以废佛寺曰般若庵者为公祠命县丞刘福介葺其弊陋加之圬墁前为三门傍为两庑缭以高墉肖公像于其中而相配之而置潘之像于东庑惧渎也经始于是月甲戌落成于是歳冬十月辛未扁祠额曰节孝邦人请予书于乎公死于忠而子死于孝妇死于贞视卞壶赵昴发盖无愧矣是宜祠也乃作歌以遗邦人使歳时歌而祀焉其词曰霝宇沕穆兮防防箫鼔奏兮单灯明神驭招摇兮何许幨将降兮风泠泠公之来兮驾苍螭佩吴钩兮曳绛旂俯故宫兮太息城郭是兮人民非松醪清兮海蜡香巫屡舞兮升公堂威灵赫兮洋洋于来歆兮妇亦尝公虽死兮差何伤一世之短兮万世长龙山之巅兮长溪之湄倐而去兮忽而来睠我民兮降繁厘民之承祀兮千古无隳】叶向高西湖通水关记
　　【八闽东南之所称灵皋也而三山形胜为诸郡雄其水茹溪受潮纡萦若带铜盘诸流复滙而为湖道以四关经纬郡治盖此邦之殷繁茂昌实式灵之矣比年以来水道渐淤虽溪潮无恙而北关纳潮之故道湮塞无存向之经纬郡治者仅同行潦于是缙绅先生学弟子及三老父兄咸言閟灵壅泽诸所不便状欲请而复之未得也太守武林江公视事逾年邦大协和乃身自行河登郡城四顾览观慨然叹曰是河不疏后其陆乎且湖水西停无复回抱风气漓矣守实不谷以忝邦人其将图此役也遂日夕焦思集诸吏民陈説便宜而公独裁以清衷适中窽会公初防河仰于潮其势易枯上源不开下将日壅则议复西河之水折入北关以与溪防而下流濬矣又防河流难通虽东西高下势如建瓴可一防尽也流之不节源何以供则议垒石为闸键木为关扄而蓄之吐纳有度而盈缩之权可得而操矣公又防湖水涨决将徙而啮城是我委利于河而移患于城也则议树闸于此关之外以膺湖冲而金汤固矣公又防工役繁兴县官之帑藏无所取羡而民力又方绌也其若何以佐费则议庀嘉肺之羡缗为木石资又议先隄河次决湖以测水之浅深仍其通而疏其壅者役乃大蠲而公私称两利矣公既殚精于河画无遗虑乃奏请两台使者并藩臬诸大夫先后报可遂以万厯戊子孟夏肇工凡五阅月而工成洋洋汤汤泽流无穷而公犹按故牍籍湖之赋于民者尽捐以予诸生而移其征于垦田之税又复湖中之开化山亭焉舟焉郡之士民聚族来游相与语曰美哉吾太守公之为兹役也吾向苦河之艰舟而谁为之鳞次浮乎即吾抱瓮而得饮甘也谁奉以醍醐哉其祝融之虐吾室庐者又谁鼔阳侯驱之俾有宁宇也又其大者以吾人士之逊往烈也毋亦川灵之失职使然而今众流朝宗若辐辏矣则又谁伐也夫吾郡之有河而无河久矣至太守公乃始有河又始有河之利天其悯我邦人而遗之太守公以造福于我哉二三子识之余不佞闻士民之诵説公心向慕之而公又属予为记成事余惟任事之难久矣非任事难也彼见利害之不切于其身而莫适以身任也又内夺于蘧庐外摇于筑舍而莫能任也即不然者而能有所建竖或亦迫羣议而蕲见功非出于恻怛真诚之本心德易朽矣若公治河之役固吾邦人数十年来之所递议递休而莫任其责者令公稍示难而姑见缓阳受其端徐而托于二三之説以自解而谢邦人孰迫公也乃公勤勤矻矻二载弗休不啻其身瘁而家弗理也至竟其大指则在于鼓士阜民生不难劳其身以徼福乞灵于川流盖至今日而后公喜可知巳而公又欲次第辟剑池祠龙神复路通河之三十六湾以完形胜于是乎公之真诚恻怛孜孜为民也真天性固然令世之任事者皆如公夫宁忧天下哉昔召翁卿开通沟渎起水门堤阏广溉民爱而父之而文翁涖蜀好教化蜀地学者比肩齐鲁学宫世世祠祀此其人皆声称蔚起为循吏规而公意且兼之其远在二子上乎公名铎字士振别号缵石淛之仁和人】叶向高一拂先生祠记
　　【一拂先生者宋熙宁中上流民图郑公侠也罢官归只余一拂故称一拂先生嘉定中易先生名为介今祠名仍称一拂者以此邦人习焉不欲改也余惟先生声名在天壤忠义在简编魂魄在名山俎豆在郡国千秋无斁乌用辞巳取先生传及諡议读之叹曰嗟夫世之浅窥乎先生也彼以流民一图为先生重耳夫先生力拒权相之招至防以美官而不顾屡触羣奸之怒至中以危祸而不辞汲汲皇皇为万姓请命此其人岂仅以慷慨敢言自表见者银台之疏一上人主至感叹咨嗟徬徨不寐举其平日君臣开日夜讲求以为振古之事业一旦而几于尽格是时元老大臣如富韩诸公力争而不得而先生以监门小吏乃能得之其精诚力量为何如乎先生一争于安石而佹胜再争于惠卿辈而遂不悟新法之行而罢罢而复行先生之窜而归归而复窜以卒成元丰绍圣之祸焉此天也非先生之所能为也吾读先生前后疏语皆愤忠激烈至于用兵之利害羣小之奸欺反覆开陈无所顾忌千载而下犹足酸鼻宜其足以感人主之心而动其听使世之臣人者皆如先生天下岂有不可为之事哉先生之志虽未售而精忠劲节巳足暴于天下万世无所复憾独惜元祐彚征之时仅以广文一秩置先生于远郡而无能推毂同升以究先生之用则司马诸贤亦有不得辞其责者后之议先生諡曰介介然特立于众小人之中犹可及也介然独立于众君子之中不可及也斯其为知先生矣夫金陵自六代以来寄迹者不知其几皆湮没无闻而先生读书一片地经今五六百年草木犹香庙祀勿絶囘视半山之亭不啻霄壤然则监门小吏其所得为巳多矣】
　　叶向高阳岐改复旧路记
　　【闽防城之南有江达于海其水自上流四郡千余里皆滙于此两山束之故名峡江怒涛激浪急澑旋涡险若瞿塘自峡而上可二十余里为阳岐江水势纡缓一苇可航胜国以前行者皆从此渡称坦途矣其后以兵乱榛芜间逢虎暴乃徙而由峡路虽稍平而毎值风波辄葬鱼腹即近者隆万间大比之歳生儒溺死以千百计行旅病之欲仍复旧路而人情因循惮于改作屡议屡寝直指陆公来按闽悉心民瘼百废俱兴检旧牍得前福清令条议慨然叹曰兹路不更其毋乃委民于壑乎檄下郡亟图之太守喻公躬往相度如陆公指而或者又难其费甚且谓余窥大田驿为坟而创此议也宪使陈公持之坚方伯丁公力主之以上陆公公报可且相与计兹役也议论实繁今决以两言不烦民不改驿又安置喙将鸠工属丁公奉命抚闽乃移渡于阳岐江自江而南剪棘甃石平高堙下辟为周行者五十余里为桥二公馆二铺舍六亭一徼庐十増渡舟八埏埴材木人徒之费为金以两计者一千七百有竒皆取诸没入之赀与两台赎锾官不捐帑民不与闻经始于辛亥季秋告成于壬子之季春较其道里视峡江减十之二自吾邑以至莆阳漳泉之往来于兹者江行如陆陆行如市阳侯不惊猛兽屏迹万口腾欢歌謡载道而丁公陆公复博访于众谓取渡萧家道縁吴山径达台江尤为径便惟沙州稍隔则浮桥滉柱之法可行乃更为除道建馆与阳岐路并存以待人之自趋其计画周详一至于此丁公以书来告余使为之记且曰此事为道旁之舎久矣断而必成惟直指功次乃诸大夫不佞何力之有自今而后遵道遵路无忘直指与诸大夫以拟于召埭白堤是在邦人余南向再拜稽首曰是惟中丞直指与诸大夫恤我闽人出之鲛宫蜃窟而登之康庄敢不世世拜赐因思三代王政舆梁道路无不置力单襄公过陈道茀不治即知其国有大咎况于百千万人之所跋涉与冯夷争一旦之命其为患害何如而可恬然置之乎昔交南七郡泛海转输沈溺相继郑奏开零陵桂阳道交人赖之杨厥通褒斜而罢子午后世凿石颂德即吾闽万安桥之役父老至今颂説蔡端明不置千百载而下此为再见而今日之举事半功倍公私晏如较之往代更为难耳乃余于此有深慨者夫平险问之水滨远近稽之道路利害折之舆情至为易辨犹不免于悠悠之谈几成阻格盖人情多端口语难信天下事之困于议论大较皆如此矣此中丞直指所以大造闽也】
　　叶向高福清县拓城记
　　【福清为县自唐圣厯二年割长乐县南八乡始置时称万安从乡名也伪闽龙啓元年始名福清元州之明复为县而俱无城嘉靖甲寅以岛夷毒闽蔓延濒海四郡福清内蔽三山而外遏莆阳泉漳实绾毂重地冦所出没始议城城时师环其疆仓皇毕事北传高山西跨冈峦而东迫陵阜贼登阜而攻若对垒焉从东望西周垣毕睹我之戍守虚实较若列眉而最害在北戊午之变贼据北山俯而瞰城毎发辄毙守堞之士披靡奔溃无有以一矢加遗日未移晷万室荡然论者咸为城咎亟欲议更顷之冦创归城遂如故迄今三十余年而莫任其事前令广昌罗侯清远欧阳侯先后为牍言城失险状俱报罢歳壬辰岛冦肆虐朝鲜海上戒严邑父老诸生羣走请当道下其议属领邑事者谦让未遑无何丁侯自德化徙令是邦侯尝读前令牍业为扼腕下车首循城慨然三叹兹城之不更即一旦有急令何以从邑子弟立睥睨间往事之不忘其安能晏然于此土也父老诸生顿首愿受画侯乃陈便宜甚具以请俱报可属以募卒増饷造艅艎公帑大诎公乃令民以丁畆输金召父老之干力者董事辟城跨北山而台其上移西城山之半包冈萦涧缩东城避阜为台以当敌冲四门益以月城一新诸楼橹敝堵洼垣咸有増筑经始于癸巳初春入夏而告成事金汤屹如实父老相劝趋役而侯固日夕抚循却盖徒行暴烈日中版筑犇走云集子来城成而过者诧以为神侯乃悉稽城垣经费某所某役受金若干巨细条分纤悉无漏籍而报诸当道榜通衢以示民物情大孚父老固巳心德侯又念其劳苦功高相与谋为祠祀侯侯力辞谢则相率造不佞谓是役也实邑万年之伐太史宜纪其事以诏来兹余惟任事之难昔人所叹病在处堂偷安筑舍挠议虑之者不审而听之者易淆往往无穷之业以小利害堕矣然皆其祸福未形是非方隐非抱独知之契者难以从事未有如邑城之失险受祸往辙昭彰耳目所共睹记无俟悬断而豫卜者也乃犹或怀承平之安以不腆敝赋勤君侯之焦思则吾邦人愧矣昔当土宇初定之时其经画滨海独详闽自列郡外置卫者四融居一焉而翼之以万安所夫宁重福清诚重闽也福清完而三山之屏树闽南之道通渊乎神谟此所谓见万里之外欤然则君侯之功宁下邑是赖即闽百世祝可矣兹役也台使者监司咸赞其议而太守山阴何公为尤力详具薛观察所为记中计移旧城四百余丈増新城二百丈并月城台楼及修筑诸费共徴编户六千七百余金莫有逋者督役则邑丞某簿某効劳则耆民某等七十余人侯南昌人讳某字某别号见白岂弟明敏卓然循吏尤能任事加意兴除此其大者云】
　　叶向高重修福清县儒学记
　　【福清儒学旧在宋西城门儒学坊外嘉祐间邑人游冠卿提举本路输地为庙乃移邑治之左元丰广为学宫其后代有损益故籍可考也至明嘉靖戊午岛冦戕邑学烬焉后稍建庙及堂余以时诎阙如也歳壬申邑令南陵许公为学舍数楹于堂之东偏集诸生诵其中公去而弛业稍复頽圯博士龙溪蔡君以孝亷来奉职令则岭南欧阳侯相顾咨嗟谓融实闽钜邑才贤蔚起而学宫顾简阙不称无以观四方吏职之谓何相与谋从事而难其费今曰帑有金可发吾牍而请之然惧弗给也博士曰公先之士民有继者矣乃以所请六十金始事建东西两斋诸生幸毋雨立随念啓圣祠及肃帝御制敬一箴亭居学宫之后湮没蓁莽莫迹其地乃移祠于堂之左掖而亭其前累土为基爽垲焕奕傍宫地数武故没于豪夺而归之庠濬沟以疏流潦伐石为周垣水不能啮又垣而横于大泮之前望之若屏观视大肃工业有绪乃稍理两博士舍曰奚以为弟子师而居同僦庑哉然而所请金不足当役之半自令而下各有捐邦人亦稍稍相劝输乃其于学舍诎矣谋税其余于民而収其缗钱为缮费诸废一新既竣役邑诸生某某辈羣走而请余为之记余自籍青衿而游于斯徘徊宫墙穆然深念乃今二十年来而覩有兹举也令尹博士之功亦此邦为烈矣昔在草昧闽号闇防职方之籍不比于中土观察肇兴文教乃阐引于今兹愈炽愈章迹往而谭昌明之运啓于一方亦有其时融自往代彬彬称隆入明而南宫之举与公车之上累累若贯较闽初造不啻昏旦乃求勳名昭掲齐轨前镳与海内竞爽学宫之掌故具在亦邦人士所扼腕也山川之气不尽于宣泄则将有所储以钟其灵淑今融士日盛于闽为前矛矣令尹博士顺风而呼视观察难易倍蓰无算融士修故业而光大之值熙洽而赞休明事半功倍在此时也有啓而兴有兆而合良非偶矣或者谓闽实多贤乃其为闽重则建溪诸儒明兴而俎豆者四闽无与焉视往昔替矣重闽在士何可以不勉旃以余所闻建溪之业肇自道南同时及门实推信伯固融产也建溪引蒙泛而中天故于今昭烁信伯再传而亦之又再传而希逸星晨没矣源流正学遡于前修闽自建溪外宜莫先融绍明久晦之绪以有辞来许亦在此时也夫修业有力而遵道有仪固国家建学造士之意余是以并及之以俟游兹地者览焉兹役也肇于辛卯歳季夏其秩博士上南宫再至而始迄功令尹未讫而去乃功俱可述矣】
　　李贤重建朱文公祠记
　　【道在天下赖人而明然非圣贤不能明也而圣贤之生世不常有自孔孟以来千有余年发明斯道者始得周程张朱数人而朱子者明道之功为最多焉所谓集羣贤之大成者也囘视孔子集羣圣之大成者其用心也为益劳焉何也孔子之时载籍未繁邪説未炽删述六经之外无他説也朱子之时载籍不胜其繁矣邪説不胜其炽矣六经之外书传子史又倍蓰焉莫不一一折衷而发明之其用心之劳为可知矣呜呼孔子而后羣贤用心孰有劳于朱子者乎能劳羣贤未劳之心亦能见羣贤未见之道此朱子明道之功所以多于羣贤也然则洙泗以还博文约礼两极其至绍道统立人极继往圣开来学而为万世宗师者朱子一人而巳俾斯道大明如日中天天下后世何其幸哉而奉祀之典宜极其盛所在尸而祝之可也况其生长之乡乎乃者建宁太守刘君走书至京师告予曰建宁文公之故里也子孙世居焉旧有祠堂宋宝庆中之所建也歳久頽废自永乐中有绣衣黄门巡厯者率其郡守重建之正统初诏复其子孙差徭官为修葺祠墓后以其九世孙梴为五经博士以奉祭祀又增文公弟子真西山蔡九峯刘文简黄勉斋以为配享天顺五年冬来守是郡拜谒祠下覩其规模狭隘不称瞻仰遂询得所复之地展而修之中为正堂辅以两檐东西为廊前为重门后为库厨复建阁以为藏书之所经始于六年八月甲子落成于明年六月甲申敢请为记垂示永久幸甚予惟刘君此举可谓得治郡之要矣夫治郡莫先于化俗化俗莫先于举贤一郡之中有先贤焉为郡守者必当表而出之以励后进况文公大贤天下所共尊崇者所居之地尤当大壮祠宇以奉之俾是郡之人感慕兴起咸迁于善则人伦厚而风俗美矣治郡之要孰有先于此虽然刘公表祀文公固能感发郡人矣而在巳亦宜取法焉凡文公作郡治民之术具载方册可效可师尚其体而行之毋或忽焉是为记】
　　李默漳南常平社仓记
　　【笔山侯公之饬兵漳南也未数月即修保伍之法于是得胜兵数万人守望聫络足备非常而部内三农悉仰山田旱潦辄皆受病乃复思所以振业之者得常平社仓法焉夫古者之民耕有余积人自为备后世利孔下移荒政渐起乃有计臣谋士调盈虚之数制轻重之权使国宝不散于穰歳饥人获救于凶年爽吾李悝率由是道至汉宣始有常平之名齐隋之间复立义社盖常平官给籴本社仓则课取于民二仓之制代有损益然未有合而为一如侯公所立者也以予观之是举也有五善焉初公下令曰歳以此价敛亦以此价散均是价也敛于稔秋巳同增直散于饥夏即为减估籴本不耗而市价常平斯得魏人饥熟三等之意一也公又令曰粜籴听掌于富室监正察之敛散必于当社主者司之买户无越一舍保长喻之盖应古者乡里门闾各有委积之义二也委官总其要县受其成台督其慢出纳不制于有司泉货不患其折阅三也准宋之常平则无责息之方隋之义社即无科率之嫌视今之预备又免春赈秋还之扰四也蓄贾不得以游市拙业咸足以相通积贮既富人情自安食谷之民便成帅众弹压奸宄五也备斯五者谓之善法虽达之天下施诸百世可也独漳南乎哉曩时公谪判泗洲丞曲邑尝一再行之既而贻书问默于京师默报之曰子方得罪于时又居人下宜勉修形迹善自晦藏法可不可子姑置之防予亦有宣州之役属时荐饥求为黔首请命而不可得乃知侯公终不以俗情伤泽物之志而愧予言之大陋也今公持节按汀漳专制数千里其得行与否视州邑不啻倍蓰位高而德益博形顺而势益便行见公柄用于朝为国平准庶几推之天下以俟百世然后快于公之心独漳南乎哉或疑公宪臣也奉玺书察郡诘戎兵尔矣此固其急欤然宋之常平义仓悉领于提点刑狱转运司顾不得与此可以知事守矣人臣经营四方茍有利于国家虽奉使视火矫诏开仓古人犹且为之况于宪臣无所不当问哉公语人曰吾法朱子法也嗟乎朱子之法古法也当是时国蹙民贫崇安社米亦稍取熙宁敝政润色为之今并无是矣公回翔郡邑所至为民兴利其所建立往往过人意必有纯白之心与晦翁异世同符古法即公法也】
　　李默瓯宁县儒学官租记
　　【古之养士也以诗书礼乐不闻以利后世士鲜力耕资身恒困于无防故其养于学校者非重冇以恤其私则士不劝非为利劝盖动于义也彼诚知上之人待士如此意气所加士心毕奋奚必家赋粟而人赍帛也赡学有田始于宋代本朝稍易其制博士弟子常视员额斥民田租给之盖廪于官者十才一二故士多贫困而为有司者又率视学校如弁髦不则拘检名法应文饰欺自学舍扫除之微尚不能有所振业况能明诗书礼乐之教哉三衢涧滨徐侯之为吾邑也入修色养出勤民德精核疆敏靡滞弗兴尤以才藻修姱称于上下士由此争北面事之侯益思所以佐其缺乏而作之气郭西有地曰大洲久为佛氏所据租入颇嬴侯因讼鞫得之曰是洲固官地汝髠何得防没士贫弗恤而为汝封殖乎乃夺以赡学具白当路许之防乡围徴应试瓯士旧才二十二人侯力请于督学朱君得增至三十如建安之数士益感奋窃意侯所为待士如此岂直以区区厚获为诸生利无亦以意气相招徕而思以举先王之教尔也先王之教固将使人诵服诗书兴行礼乐养之于学校而用之于朝廷慕义怀仁可以观忠卑躬砥行可以观孝菲衣恶食可以观廉执德不阿可以观节易曰观颐观其所自养也故士必有以自养而后不为利劝不然异时崇阶厚禄则利于朝丰田广宅则利于乡险难危疑则利于身岂独居贫然哉是秋瓯士登贤书遽至三人皆侯素所奬识建之他庠莫与比伍以兹希濶之防而获连茹之抜风声感召一何伟也先是学谕陈子万善训学叶子浚王子大同率诸生诣余请记余谓请俟乡书为君等决之至是果然爰举徐侯作士之功为诸生诵以劝利示规庶几明侯之志侯名文沔甲辰进士洲租为屋以间计百六十有六为田以畆计百一十有四其始事为嘉靖辛亥明年作官租记要成绩也】
　　何乔远张横渠先生祠堂记
　　【余人建阳拜朱文公于考亭因求文公墓而拜之夜迳崇泰之莒潭则有张横渠先生祠改创未就怪而问之乃先生子孙有一派于此自关中入闗累世矣先生子孙四勿四可焕南其猷拱北天常数辈皆文学诸生也畱宿其中有碑石方卧地余曰文未曰未也余曰请为役则幸甚遂以请记曰君子之学唯完天所以与我者而巳矣人之一身父母生之而实天地生之故以天地为大父母诗曰夙兴夜寐无忝所生言所生而父母天地皆举之矣无忝父母一身之事耳必无忝天地而后为全尽心吾之心性吾之性也存而养之而孟子以为事天孔子曰仁人之事天也如事亲孝子之事亲也如事天孔门之学以仁为本必至于事天如事亲而后可以为仁不则不辱其身不敢先父母之遗体行殆而仅谓之孝故必欲立立人欲达达人而后之胞与者至无穷故曰圣人能使天下为一家中国为一人然后此心之仁克周普遍于天地之间此大成之学也乔远谓先生西铭一篇括尽仁体而要以完天所生为主无常变无死生一以顺受天命还禀天则此先生一生横絶千古之见合之正防所论撰多是此意是以仕宦所至谆谆焉与人为善引而进之以求为比屋可封之俗此则先生之学存之论著而见之施为者杨山初年爱无差等之疑既未能见先生本原之地而程朱二先生理一分殊之説似亦未呈露而使其灿然而乔远直以为先生之学唯求完天所以与我者而巳矣乔逺平生虽有志于学老大无闻无所底究而为先生西铭之篇谬自谓能通其意敢书之祠下以告学者以答先生诸子孙求言之请以表为役之愿欲诩一言于先生之祠以为有荣施】
　　王大泾游武夷山记
　　【万厯壬辰十月余拜司埋之苕扁舟过武夷时道士王隐泉为导谒万年宫泛九曲拜紫阳祠入云窝登接笋宿天游观仅两昼夜而返未能得其十之三也居诸歘忽十有七载巳酉之夏始获重寻是游同行者周乔卿徐兴公蒋子才而江生仲举则自建阳送余至以五月二日发兴田驿午后临溪即见大王峯巍然而幔亭二字若弹丸隐隐可辨众皆欢呼踊跃渡筏而西甫及山门而雨作道士游体元者从泥淖中肃客入宫焚香膜拜循东西廊观游人题墨及诸石刻汗漫林立其可读者盖尠而惟和女高子卿诸诗诵之又凄然不胜河山之感也黄冠携饾饤汉祀亭上小酌出宋嘉熙时玉简传翫简虽半焚而文尚无恙字画精工当时青宫未兆边衅渐开委政弥远成大诸匪人而区区以玉帛坛醮为足祈天永祚亦大惑矣巳相与登玉皇阁观道藏入右庑小署拜宗子相徐子与先生祠从祠后观幔亭字差大如斗问道士云字高广三丈许益相与骇叹适雨少止出山门而右百武至防真观登楼瞻徐仙蜕二齿粲然如玉归径山左披蓁莽里许抵幔亭之麓云龙道院院彭祖所居今为一水草庐吾邑陈光禄先生所营也精舍数椽虽稍庳陋而室旁松枯千章扶疎蔽日其后百武为汉祀坛然荒蔑无人迹雨复丝丝集乃踉跄返至方丈宿焉翌日雨下如注溪涨高于雪山觅舴艋不可得余与诸客分韵赋诗题之左壁而昔时王隐泉者闻谢使君至冲泥来防问其踪迹曰谢人间事遯迹虎啸岩十载矣相慰劳久之因导至王司马祠观予当年题墨宛然在也王为余言往歳当事欲科宫田充饷借使君怂慂于郡大夫稍得宁处不数载而税竟增矣遂至堂后一祠书余官爵姓名其上余大噱命亟撤去之又翌日雨稍微众欲适云窝道人具酒脯青雀中以待主客舆儓杂坐其中溪流驶急舟以寸进而诸峯云气开合乍明乍没厯止止庵虎鼻岩水光石大王幔亭二峯黛色倒蘸为一曲兜鍪峯矗若浮图狮子岩踞地欲吼妆镜台若圆若方而玉女亭亭然临之为二曲稍进三曲为铁板障翰墨岩水中印石隐然独浮而大藏峯顶乱木横架上阁小舟不朽不坠竟莫知其所自来也时霡霂未止若澑弥漫仰视云际峭壁人迹都絶帷一二山防縁石上探乌卵复为野鹰所搏来往趫捷若飞意殊乐之又进四曲为金鸡洞卧龙潭天柱峯更衣台五曲过紫阳祠而云窝至矣众舍舟而登窝为吾邑陈司马孔震先生所葺相传宋陈丹枢炼真处也面溪踞石傍接笋而负隐屏门迳佶屈寮阁嵚崎种种合作而最上岩隙一小楼尤为险絶遂入中堂饭饭巳过接笋峯下乔卿贾勇先登予与兴公以常登不复上子才仲誉媻姗至梯侧厯十数级俯视而颤几坠乃匍匐而返余为大哈相与借草防谭仰视天游峯顶新瀑怒号崩防亦足令人毛竖也顷之乔卿下遂入茶洞土人献新茗啜之还至云窝前始就舆取道入小桃源縁壁循涧污瀄沮洳沙岸善崩十步一跌五里许夹石为窦跨木为梁深谷杳然湍奔其下碧草修篁葱蒨谷口即不必寻桃花胡麻而知非人间世矣过洞而桑麻平川豁然别有天地茅屋数间以养蜂采茗蒸竹制楮为生小涧屈曲里许流水琮琤桃花夹之故名小桃源又以石崩故名陷石堂此为山中第一絶幽所也时兴公欲之鼔子峯而道人以雨后栈不可登辞遂归舟次越溪而之城高岩岩稍亚接笋然石磴木梯亦不下百级四人蚁附而升僧寮道院夐倚云杪修整絶尘殿后高阜正视三教峯远睇九曲毛竹千竿苍翠欲滴有一本而双梢者亦竒种也下而放舟随濑瞬息至二曲复舆而上入山渐深溪声稍远唯乱峯泉脉防石罅间时时溅人衣袂过虎啸岩遥望石屏苍苍倚壁而梯踞峯而亭者为一览台又六七里削壁中陷倒悬石钟歳久而坠者为石门岩巨石万仞下空若屋深广十余丈如是者三中为风洞杳墨潦湿风从内蓬蓬然吹骨冷入其内则两石对合不交之处漏光一线差可辩也而上澑下淤不可厠足毋论轮蹄罕至即鸟鼠之踪亦絶矣左祀郭法师像相传法师収巨蟒于此而土人又言陈友定曽据此为寨数载莫可考也有间暝色将合乃归至虎啸之麓蹑石梯践飞瀑径穿叠石中出防枢方丈庋岩际而据木末即王道人居也丹房药灶石牀竹几殊翛然有鸾鹤之想因畱宿焉中夜泉声凄彻魂梦俱凉晨起各赋诗畱赠王君仍出菖蒲角黍饷客复由山门右折抵一僧院亦自雅饬幽致日高舂乃别去至万年宫仲誉辞归予四人取道马头岩而上舁人咸有难色强而后可路中大率桃源而荒□险偪过之厯三姑石化鹤换骨二岩过龙潭是时山水骤发万壑争流行者什九攀石什一厉水久之过茶林落落数家有鸡犬声知马头岩至矣门锁不开毁扉而入悬榻凝尘左侧精室新成藻绘皎然其先为张炼师凝庵所开寻蜕去今道人吴子祯欲卜居而未遂也余与兴公口占一诗题壁间而去至天心庵憩焉庵至敝陋杳火零落黄冠色如菜其创置不可考复越一峯而至杜辖岩路穷而得石石穷而得洞短约横施俗辙不到故召杜辖也门迳小桃源岩洞一线天而万峯罗立溪流如带实兼二者之胜石磴蛇屈高而复卑壁上有景阳洞天字反吴比部中立张太史元忭赵大司冦参鲁所题皆赠桂道人常静者桂歙人善琴隐于此后卒葬焉最上为吕仙祠祠上为观化阁水云山色远树平畴尽在眉睫间而对岸赤石鳞瓦虹梁厯厯可数既出复穿林莽循畛畦破数峯面直下坐舆上辄陡欲坠乃下又三里许过火焰山媻跚乱石中至洞口仰视水从峯顶飞落余沫喷溅人衣真竒观也水有二面左者稍微右者有池承之道院俯焉毎一风来辄弥漫数十丈如陲如雾縁道院而左循崖行履石中栈磴百级小亭朽折甚危后为升真殿有广仙遗蜕近日以请移置岩下坐木龛中首微左顾颅骨鬓发及十指如腊俨然不脱道士云尸解六十年矣其初不知何许人入寺为头陀供薪水甚恪忽一日辞大众趺坐岩上而化次日仍至鼓子峯取常住所借木鱼鼓子僧至具述所见始知其仙去也仙无姓氏自呼广斋故称广仙云崖际亭宇颇偪侧壁上墨楮污秽殆无寸隙又兼中贵人像置其中益重山灵呕哕耳劝巳遂下径石窦中有仰刻龙湫漱玉字可三里褰裳涉溪过赤石街溪水正涨龙舟竞渡村中士女如云至崇安夜矣是役也雨师阻道游兴稍减未能穷三十六峯之观然地非寻常人皆同志而杜辖一线天皆杖屦所罕及者持此足以骄诸游人矣兴公亦别为之记复订天柱鼔子天壶诸峯之游以俟他日】
　　杨载鸣玉华洞记
　　【余至将乐之明年闻玉华洞号胜絶乃以春正月三日偕邑令唐君进士徐君游焉旦微曀南行度三华桥七里为藤岭有亭在焉小憩雨作饭毕冒雨行可二三里见天阶山隆然众哗曰洞至矣洞石门低狭侧窥之窈而黒乃入秉炬者先余辈俯躬从之神怳目嵬履舄与土石升降足不谋而捷泉自石罅流两涯有声潺潺巳或横亘渟蓄毎十数步山之老人辄指点陈説亹亹时从者数十人欢呼动地烟气人声助合滃鬰燠如盎如背汗沾衣不知洞外晴雨也有石离列如余三人之数似预设者坐而休焉顷之起见石刻至元间人题名磨灭不可读洞高处渗液凝结氷雪崚嶒盖水之久成石者其中钟乳石英诸品往往而有迤逦入途欲穷旋又开廓稍纵焉忽閟不通微茫叵测缭曲往复力探旁搜怪石林罗撑突崩腾頄怒龈错穷状极态牛水饮者犬地蹲者佛趺坐者倒垂下瞰者仙耦而据枰奕者盖未张者户阗叩之应者田邱画畛分者扆可负柱可倚屋而窍可左右窥者瑰诡杰特牢笼供献其杂然无名而为山中人强名者不可胜数一石立嵚嵌之颠无上缀傍附至孤危而巉峭不可狎注目久之徐君云有钟鼔石趋往试焉钟微铿鼔逢逢然几不可辨唐君得坐处二石间上幕而下席出酒殽共酌余歌杜少陵春山无伴独相求之章一君和之击鼓钟为节声响互答震薄岩穴余谓昔有人游而饮而歌而击石于此否二君曰斯游天以待君乎余谢曰上之赐也巳相顾大笑从人亦色若有感者觞数行往观龙潭潭深黑似有物云歳旱乞灵处路折而空濶仰视不见所极炬者上行望之如人循睥睨举火微烟飏射雾色久暝时度日垂晡而余辈兴益豪且登且讯惟恐失一佳境也乃攀縁斗絶前牵后累左右翼而进至所谓七层楼者足无余地择然后敢投盖践虎尾摩龙角骇汗震掉不知所如闻有石棺雪山尤竒俱不及往亟寻洞后遥见天光皆大喜至此特平旷又一境坐定稍闻外人声益觉幽夐石壁光倒映云气浮动崖缺树色交之若从窗牖中观复命酌两童子歌侑酒然望洞口犹在天半唐君曰乐将无极耶遂摄衣上步不任承以梯既出距地犹数十仞俯可视飞鸟之背而雨不止石角藤刺钩衣徐踯躅草泞以下唐君独步先余慿肩舆赑颠顿昏乃达山庵徐君后至举酒相劳苦因相与叹一洞之游晦明变化险夷欣厌者屡矣而后遂于人生何以异而世人顾欲据显东便久愉快终其身其可得乎夫是洞诚胜絶倘加窍其浑沌被日月光出露竒诡又寄于通都大邑遇赏闲人将游者无虚日惟其闇且僻故无以夸耀于世虽以唐君力可游而终歳不及游徐君生于斯亦不能数游焉以余方辠于时而兹游适自余来始是洞虽未为遇余而余不可谓非遇也宜有记唐君名自化革亭人徐君名霖邑人余泰和杨载鸣由选部郎中谪尉于此记作于游之后十日是歳嘉靖三十四年乙卯也】
　　国朝沈涵重濬西湖碑记
　　【自古大臣为天子靖封疆为兆民计久远必取一方形势而熟筹之因以兴利捍害泽当时而垂后世非徒侈山川林壑之美而巳也昔白香山判杭州首役西湖厥后苏端明继之至今苏白二堤啧啧人口夫两公皆旷代贤豪其所兴作岂好劳哉盖钱塘踞浙江上游万山之水骤发而无所容则奔溃于防城漫衍于邻郡西浙并受其害故濬湖筑堤使上流有所潴则下流不为灾功德最钜后人不察只视六桥三竺为揽胜之区有増革而无疏凿甚则豪右侵牟寖失前人本旨矣今闽省榕城之西湖亦犹是也榕城民物蕃庶西北诸峯俯瞰郡堞涝则溪涧淫溢加以海潮逆上田庐有巨浸之忧旱则一望焦土求勺水不可得晋太康中严太守高始辟为湖周十数里溉田可万五千畆宋南渡渐湮淳熙间赵忠定力为修复朱子作诗美之自元至明屡兴屡废载在郡志兹歳久愈淤几平陆矣呜呼废兴之故虽曰运防岂非人事哉今浙闽总督将军金公巡抚都御史梅公奉天子命开府是邦亷民间利病甚悉慨然以复湖为巳任爰暨布政使高公按察使范公诸君按国悉返所侵地捐清俸募贫民疏之键关垒闸疏秽纳流经始于甲申春正月告竣于是冬不废民间半镪而大工迄就更以其余即湖心开化寺葺而新之俾在位者于政事之暇有以涤烦破滞而都人士亦得于华晨月夕徜徉游息余承乏学使者初抵郡见城河细若行潦今则舴艋毕达食货交集计省民间负戴之费一日不知几千万也临流谛听噌吰湍激之声洋洋畎浍间冬不涸而夏不溢也形家又谓西北之水与城南诸峯坎离相交则鬰攸无灾而清淑所钟文明日盛其言虽要之储蓄深则不虞有备血脉通则孕灵自广理更有不爽者是役之功德彰彰若此洵与苏白二公并垂千古矣从来兴利与除难易较殊除者相其疾疢决去之而立効若大利所在其废弛既久则其兴复匪易往往逡巡瞻顾绩用弗成故必至仁以宅衷大知以度务神勇以决几始可奋发而奏功当是役初兴人或窃窃然相与难之乃不动声色而数百年废坠之业一旦修举万姓食其福百世防其利猗与伟哉非大知大仁而济以大勇者孰能与于此今梅公被　召掌邦政而金公膺　眷弥隆海隅日出之乡歌颂四讫将以惠一方者惠天下泽洋恩溥胥视此湖矣余浙人也因述钱塘西湖以苏白为比二公之政绩过于赵忠定而余之言远不逮朱子姑为记其歳月俾后之职斯土者益加修治以上宣德意下福苍生庶几永永勿替之金公讳世荣三韩人梅公讳鋗江南人】
　　张伯行鼇峯书院记
　　【闽中素号海滨邹鲁盖自山载道而南三传至考亭而濓洛之学大着其渊源上接洙泗由宋迄今闽士蔚兴与中州埒圣天子崇儒重道于山豫章延平三君子及考亭夫子皆御制扁聫表扬祠宇云章烂然辉映日月务俾闽士瞻仰兴起益励所学无负先儒之教于以育人材而厚风俗意甚盛也不佞躬膺　简命来抚斯邦夙兴夜寐惟是仰企昔贤广教化进郡邑师生亲加考课申严规程端厥趋向至于里巷编氓则演】
　　【圣谕十六章饬有司朔朢劝讲闽之士庶亦几几向风矣又念士首四民间冇笃志好学材良行修者尤当萃而教之以成其器为　国家储用者也顾教之之道视乎人之所倡为转移唐以前闽俗人文未开风气尚朴自宰相常衮观察玆土乡县小民冇能读书作文词者亲与为客主之礼虽未逾时翕然丕变文学之盛于今为烈夫倡之以文而化于文尚若是其速也矧夫圣贤之学不离伦纪日用之常俾人人复其性分之所固有而尽其职分之所当然一日不讲则人欲潜滋天理澌灭且有沦于不肖之归而不自知者其可不有以倡之乎不佞欲与士之贤而秀者讲明濓洛关闽之学以羽翼经传既表章其遗书使行于世乃捐俸购屋于九仙山之麓葺而新之为鼇峯书院前建正谊堂中祀周程张朱五夫子后为藏书楼置经史子集若干橱其东则有园亭池树花卉竹木之胜计书舍一百二十间明窗净几幽閴敞士之来学者日给廪饩歳供衣服无耳目纷营之累而有朋友讲习之乐藏焉修焉息焉游焉无不可为学也虽然学之要愿为诸生申之夫有志圣贤之学者必身体而力行之非以为口耳诵説之资巳也周程张朱五子之书四子之阶梯四子之书六经之阶梯君相之所以为治师儒之所以为学率是道也诚使平心逊志以究其义理防其指归实验诸日用行事之间而举而措之家国天下之大则顔曽思孟之心传与皋防稷契之事业皆吾学分内事也如其不然虽日取五夫子之绪言诵之习之论之辨之犹为无与于巳而与道听涂説等又况溺于靡丽之辞逐乎纷华之习视其书为迂濶支离而并诵习论辨之未尝从事者乎蹈此弊者幸无入吾堂而入吾堂者尚其猛省自强以求五夫子之教而为　圣世冇体有用之真儒是不佞所以建书院以为多士相勗之意也爰书而刻诸石】
　　萧震隣霄亭记
　　【道山之顶曰隣霄向有亭废兴者数矣今扩旧址而大之曰隣霄亭从旧也记者记道山者也道山一培塿耳何取乎尔曰以其在郡治之内也虽然杭城内亦有山非闽之道山独殊异也然震常以足测两山之高下大较吴山得二道山得五道山石自下至顶各拔地起岸然特立吴山无冇也吴山观潮及江道山可望海之近岛夫水至海而止观至海而大矣虽然何以记山曰文昔曾子固巩冇文矣曰记自有道山以来文多矣何有乎子固然亦有説他人文言山子固文纪全闽山川而后纪道山又纪道山之城郭人民后之知文并知当日之道山也震后子固六百年矣震初有文曰议议道山并议全郡之利害子固称其盛震慨其衰夫物之盛衰数也物之所以盛衰人也能见盛衰以传于后世文也前之盛者衰后之衰者可衰可盛不在数与邦之人而在扰民之人也子固言城内外皆涂旁有沟通潮汐舟载者昼夜属于门庭今之潮汐果尽通乎子固言人以屋室钜丽相矜虽下贫必丰其居今之民居能钜丽乎下贫勿论矣子固言附山盖佛老子之宫以数十伯其瓌诡殊絶之状巳尽人力今尚有存一二于什伯者乎瓌诡之与殊絶勿论矣由子固与宋之闽人观所谓山川之胜城邑之大宫室之荣不下簟席而尽于四瞩由震与今之闽人观所谓山川之胜城邑之大井里之凋残亦不下簟席而尽于四瞩也倘登山而因今日以求向日之盛厝全闽于簟席之上岂非震与闽人之所大愿也哉是亭也成吾知贤者必忧民之忧而乐其乐非哆然游观而巳也震与子固相去六百年文有相须不必相同者合观之道山之盛衰可考而知矣若徒从耳目之好也闽山川多矣何取乎培塿】
　　乔学尹重建邻霄亭记
  </div>
  <div class="pagination">
   <a href="福建通志_page226.html">
    上一页
   </a>
   <span>
    ...
   </span>
   <a href="福建通志_page222.html">
    222
   </a>
   <a href="福建通志_page223.html">
    223
   </a>
   <a href="福建通志_page224.html">
    224
   </a>
   <a href="福建通志_page225.html">
    225
   </a>
   <a href="福建通志_page226.html">
    226
   </a>
   <span class="current-page">
    227
   </span>
   <a href="福建通志_page228.html">
    228
   </a>
   <a href="福建通志_page229.html">
    229
   </a>
   <a href="福建通志_page230.html">
    230
   </a>
   <a href="福建通志_page231.html">
    231
   </a>
   <a href="福建通志_page232.html">
    232
   </a>
   <span>
    ...
   </span>
   <a href="福建通志_page228.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
