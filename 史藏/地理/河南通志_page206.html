<!DOCTYPE html>
<html>
<head>
    <meta charset="UTF-8">
    <title>河南通志 - 第 206 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 206 页/共 276 页</h1>
    <div class="content">　　文兴鸣【新乡人以功陞贵州安笼镇署总兵】
　　王起龙【新乡人以厦门克捷功授左都督署河北镇总兵】
　　杨圣武【兆庆子康熙庚午武举都督同知管防将事】
　　刘孟龙【太康人任陕西黄甫营逰击】王　卓【祥符人仕至偏闗营防将】邓良臣【河内人歴官江南镇海将军标下水师营副将】
　　刘世眀【河内人任福建总督】　　黄起宪【商城人歴任江西贑镇总兵】王五采【商城人任江西宁都营防将】李　顺【唐县人广东籍任琼州总兵】
　　附増内黄濬滑三县武勲
　　明
　　彭　敬【内黄人由祖父积功歴陞山西代川振武卫指挥佥事】
　　王　春【濬县人越长子从父征勦有功累官锦衣卫指挥同知】
　　王　时【越次子从父累立战官至锦衣卫指挥使】
　　姬　胜【濬县人官指挥佥事】　　王之贵【濬县人官至副总兵】刘　望【濬县人官指挥同知】　　王在都【濬县人官至镇抚】
　　皇清
　　杜　英【濬县人官副将】　　　王　进【滑县人官副将】
　　武袭
　　明
　　李　寳【尉氏人以髙祖九袭天津右卫指挥】
　　亓　英【仪封人以父成袭指挥佥事】彭全仲【永城人以父义袭武昌卫指挥】刘　广【密县人以父先袭累功歴左军都督佥事】
　　柴　贵【扶沟人以从父虎袭临洮卫指挥同知】
　　梁　瑶【汝阳人以父铭袭歴官右军都督追封蠡国公谥襄靖】
　　绳　律【仪封人以从父矩袭指挥佥事】王　鉴【荥阳人以父昌袭蔚州卫指挥佥事】徐　正【西平人以父理袭都督佥事】徐　勇【西平人以祖理袭任都督佥事】萧　变【阳武人以父兴袭兴武卫指挥同知】
　　萧　相【阳武人以祖兴袭兴武卫指挥同知】
　　萧文炳【阳武人以曾祖兴袭陞和阳卫指挥使掌印】
　　任　寿【临漳人以父礼袭挂平羌将军印】
　　任承爵【临漳人以祖礼袭歴任陕西阶文防将】
　　时　演【汜水人以兄清袭榆林卫指挥佥事】
　　李　时【荥泽人以祖斌袭任总兵镇守湖广】
　　铁　荣【洧川人袭祖职任龙江卫指挥同知】
　　许　玚【固始人以父逵殉节世袭锦衣卫指挥佥事】
　　许　郁【玚子袭锦衣卫指挥佥事】
　　许念祖【郁子袭锦衣卫指挥佥事陞本卫同知】
　　许应元【念祖子袭锦衣卫指挥佥事】许梦麟【应元子袭锦衣卫指挥佥事】李延爵【息县人以父若星袭锦衣卫指挥使】
　　许浩然【灵寳人以祖诰袭锦衣卫正千戸歴陞左军都督】
　　许佳印【灵寳人以祖论袭宏农卫指挥使】
　　许达印【灵寳人以祖诰袭锦衣卫正千戸歴官指挥使】
　　皇清
　　许尔安【太康人以父定国袭一等精竒尼哈番】
　　许尔吉【尔安弟袭一等精竒尼哈番歴陕西阳平闗总兵】
　　许世文【尔吉子袭一等精竒尼】郑五典【哈番洧川人以兄四维袭任永】郑勷国【平逰击洧川人以父四维袭】
　　陈　瀛【歴浙绍恊镇睢州人以父】陈元章【武袭拖沙喇哈番瀛】
　　刘泽逺【子袭拖沙喇哈番通许人以】
　　王镇国【父进忠袭拖沙喇哈番杞】赵　琅【县人以父福袭拖沙喇哈番柘】袁登明【城人以父邦试袭拖沙喇哈番】
　　鲁缵曾【洛阳人以父尚龄袭官至广西】
　　附増内黄濬滑三县武袭
　　明
　　王　伟【防将河内人以祖宗孔廕袭拖】
　　王绍防【沙喇哈番内黄人以袭仕至湖】
　　刘　胜【广彛陵卫镇抚濬县人】刘　升【以祖春袭锦衣卫指挥】胡　栋【同知濬县人以祖望袭】祁宁朴【都指挥使濬县人以祖胜袭指挥佥】祁春膏【事滑县人以袭仕至指挥佥事】
　　祁春霖【滑县人以父伯裕袭仕至指挥】
　　魏　论【佥事滑县人以祖伯裕袭仕至指挥同知滑县】
　　胡舜印【滑县人袭父职仕至防将】
　　皇清
　　杜长青【濬县人以父英袭守备歴官宁武闗防将】












　　河南通志巻四十七
<史部,地理类,都会郡县之属,河南通志>
　　钦定四库全书
　　河南通志巻四十八
　　祠祀
　　自古帝王受命为天地山川百神之主则必敬修祀典以报答神贶凡国有大庆必遣官祭告岳渎而郡邑社稷厉坛令有司以时修举是以至治之世隂阳和风雨时嘉谷萌生无罹菑害固由政教修明亦以享祀丰洁故诸福应焉诗云怀柔百神及河乔岳允王维后信矣哉传曰法施于民则祀之能御菑捍患则祀之非此族也不在祀典后世乃有淫祀以要福非其实矣河南嵩岳竦峙又为河济淮渎所经祀典较他省为尤重
　　国家嵗修诸祀近因有事决河
　　天子命建嘉应观于武陟
　　勅河臣以时致飨
　　圣王制祭要为万姓祈福神动而天应理固然尔岂不庥哉志祠祀
　　开封府
　　社稷坛【在府城南闗祥符县附郭从府祭陈留县坛在城西南杞县坛在太西闗通许县坛在北闗太康县坛在西闗外尉氏县坛在小西闗外洧川县坛在西门外鄢陵县坛在西门外扶沟县坛在西门外中牟县坛在西闗外阳武县坛在旧治城北封丘县坛在西门外兰阳县坛在西闗外仪封县坛在适卫门外】风云雷雨山川坛【在府城南闗祥符县附郭从府祭陈留县坛在城西北杞县坛在小西闗通许县坛在城西郭外太康县坛在西闗外尉氏县坛在南郭外洧川县坛在城东南门外鄢陵县坛在东门外扶沟县坛在南门外中牟县坛在城南阳武县坛在旧治城北封邱县坛在南门外兰阳县坛在南郭外仪封县坛在崇儒门外】先农坛【在府城东禹王台前祥符县附郭从府祭陈留县坛在县东堤外杞县坛在东闗通许县坛在城东南太康县坛在城东闗尉氏县坛在城东洧川县坛在东门外鄢陵县坛在城东南扶沟县坛在城东门外中牟县坛在城东南阳武县坛在旧治城北封邱县坛在东堤外兰阳县坛在城东堤外仪封县坛在城东】厉坛【在大梁门外祥符县坛在仁和门外陈留县坛在北门外杞县坛在北闗通许县坛在西门外太康县坛在北闗外尉氏县坛在北闗外洧川县坛在北门外鄢陵县坛在城东南扶沟县坛在西门外中牟县坛在城北阳武县坛在旧治城北封邱县坛在北门外兰阳县坛在北郭外仪封县坛在适卫门外】
　　文庙【崇祀　孔子又另立啓圣祠祀啓圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦郷贤祠祀乡贤俱详学校志各县俱同】忠义祠【祥符县祠在学宫内陈留县祠在学宫内杞县祠在学宫内通许县祠在学宫内太康县祠在学宫内尉氏县祠在学宫内洧川县祠在学宫内鄢陵县祠在学宫内扶沟县祠在学宫内中牟县祠在县治东街阳武县祠在旧治城内封邱县祠在学宫内兰阳县祠在学宫内仪封县祠在学宫内】节孝祠【祥符县祠在延庆观西陈留县祠在旧县治西杞县祠在玉泉街通许县祠在东门内太康县祠在县治西尉氏县祠在学宫北洧川县祠在大街路北防陵县祠在县治西街扶沟县祠在县治西街中牟县祠在县治东街阳武县祠在旧治城内封邱县祠在学宫西兰阳县祠在东门内仪封县祠在兴贤门西闗外】城隍庙【在府治西北祥符县庙在县治西北陈留县庙在县治西杞县庙在县治东通许县庙在东门内太康县庙在县治西南尉氏县庙在县治西洧川县庙在太街正中防陵县庙在县内东街扶沟县庙在县治西街中牟县庙在西门内阳武县庙在旧治西封邱县庙在县内东街兰阳县庙在西门内仪封县庙在县治南街】闗帝庙【在府治西北祀汉闗侯雍正元年奉】
　　【防追封忠义侯三代为公爵另立祠祀祥符县附郭庙同陈留县庙在县东闗杞县庙在玉泉街通许县庙在县治东太康县庙在学宫西尉氏县庙在小东街洧川县庙在南门内防陵县庙在县北街扶沟县庙在县东闗中牟县庙在县南街阳武县庙在旧治八寳门外封邱县庙在县西街兰阳县庙在东门内仪封县庙在马厰街】旗纛庙【在旧贡院西祥符县附郭庙同陈留县庙在东闗杞县庙在竹杆巷通许县庙在东闗扶沟县庙在南门外仪封县庙在县西二里寨】龙神庙【在府治西南雍正五年奉】
　　【防京师装塑神像各省遣官迎请崇祀祥符县附郭庙同陈留县庙在县治北通许县庙在县城南太康县庙在西闗外尉氏县庙在县南二十里洧川县庙在南门外扶沟县庙在北门外中牟县庙在县东南马家荘封邱县庙在南门外兰阳县庙在县治西北】火神庙【在府城东门内祥符县附郭庙同陈留县庙在驿馆前杞县庙在竹杆巷通许县庙在县治东南隅太康县庙在县西南隅尉氏县庙在县治西洧川县庙在南门外鄢陵县庙在县东街扶沟县庙在县东街中牟县庙在县南街阳武县庙在旧治八寳门外封邱县庙在县北街兰阳县庙在南郭外仪封县庙在县治南】八蜡庙【在府城南闗祥符县附郭庙同陈留县庙在驿馆前杞县庙在东闗通许县庙在北闗内太康县庙在东闗外尉氏县庙在县治西北洧川县庙在东门外鄢陵县庙在东门外扶沟县庙在东门内中牟县庙在西闗外阳武县庙在旧治东封邱县庙在南门外兰阳县庙在西郭外仪封县庙在西门外】东岳庙【在仁和门西南祥符县附郭庙同陈留县庙在县治东北河衡街杞县庙在西闗外通许县庙在东闗太康县庙在城东北尉氏县庙在县治东洧川县庙在城东门内鄢陵县庙在东门外扶沟县庙在东门内阳武县庙在东闗外封邱县庙在东门外兰阳县庙在东门外仪封县庙在东门外】文昌祠【在府治东南隅即宋太学中桂香祠明曹汴碑记梓潼祠祀文昌帝君也帝君何祠乎余闻之上古黄帝时命南北二正典司天地羣后棐常生斯际者善善恶恶福祸无爽何其明也大道既隠淳气日漓人同魍魉心如枭獍善恶淆乱福祸舛忒孔子曰斯民也三代之所以直道而行也葢有忧焉因以伤夫世之不古也于是不得已归诸天道曰天道作善降祥作不善降殃又不得已归诸神敎曰鬼神福善祸淫夫圣人岂不知天道逺而顾又语神哉言天示人以理所必有言神示人以机所必致报应之说彰如也文昌帝君者其世代歴履真图秘箓得而纪之余所弗论常观所着寳经一篇及近传冲一真君嗣禄竒谈大都多规诫世训导劝愚俗忠孝阴德等语至于有祈輙应无祷不灵吉凶之报捷于影响意其神必传所谓聪明正直而一者也嗟乎若帝君者其亦不幸不生于黄帝上古之世善善恶恶福祸昭明之际无所用其报应之说而生于衰乱溷浊之世得神其说以愚天下而贪天之功以为已力耶世传帝君张姓即诗所谓张仲孝友则其神必聪明正直直道而行不阿福不妄祸凭依在徳人是以不听于人而听于神也祠而祀之殆以是乎或谓帝君主典三才箓籍受元始道君之传领上帝元册丹书云篆统理元佐而职复专仕进嗣续左右二僊官特主文贵禄上应乾曜中极紫防六星在奎斗之前文士进取神必先兆以此歴代祀之多于文庙建祠马今祠在郡城东南隅即宋太学桂香祠旧址至国朝永乐五年改徙学宫亦建神祠皇上登基之十年正先师祀典祠改祀啓圣于是旧梓潼祠嵗寖就圮周府奉国将军昆仑君谋于家祠西亭子谓是古迹且闗文敎遂捐禄若干鸠材庀工为殿者三门一轮奂赫然一新始于嘉靖三十二年九月迄于是年十一月告成以为西亭子与余游雅以文相劘切命之记廼为记之如左祥符县附郭祠同陈留县祠在学宫内杞县祠在学宫内通许县祠在东门内太康县祠在学宫东南隅尉氏县祠在县治西洧川县祠在学宫东鄢陵县祠在县东街扶沟县祠在北门内中牟县祠在县东街阳武县祠在学宫西南封邱县祠在学宫后兰阳县祠在东门内仪封县祠在学宫后】三官庙【在府城西闗二里许明宣徳间建正统辛已圮于水殿宇皆壤成化八年修葺各县多有】真武庙【府城有二一在安逺门月城内一在城南三十八里各县多有】金龙四大王庙【在府治西北祀宋会稽谢绪临河州县多有明徐渭碑记王姓谢名绪宋会稽诸生晋太傅安之裔祖达父某有兄三人曰纪曰纲曰统王最少行第四居钱塘之安溪后隠金龙山白云亭素有壮志知宋鼎将移每慷慨愤激甲戌秋八月大雨天目山頽王会众泣曰天目山乃临安之镇苕水长流昔人称为龙飞凤舞今頽宋其危乎未几宋鼎移王昼夜泣语其徒曰吾将以死报国其徒泣曰先生之志果难挽矣殁而不冺得伸素志将何以为验曰异日黄河北流是予遂志之日也遂赴水死时水势高丈余汹汹若怒人咸异之寻得其尸葬金龙山之麓立祠于旁元末我太祖与元将曼济哈雅战于吕梁元师顺流而下我师将溃太祖忽见空中有神披甲执鞭驱涛涌浪河忽北流遏截敌舟震动颠撼旌旗闪烁阴相协助元师大败太祖异之是夜梦一儒生披帏语曰余有宋会稽谢绪也宋亡赴水死行间相助用纾宿愤太祖嘉其忠义诏封为金龙四大王金龙者因其所葬地也四大王者从其生时行列也自洪武迄今江淮河汉四渎之间屡着灵异商舶粮艘舳舻千里风高浪恶往来无恙佥曰王赐敬奉弗懈各于河滨建庙以祀报赛无虚日九月十七日为其诞辰祭赛尤盛非王忠义之气昭昭耿耿光融显赫而能然乎嗟夫宋社既屋于今已数百年矣铜驼荆棘故宫茂草而王之神灵独磊磊落落常在天地间生而忠义殁为神明与文山叠山诸公并垂不朽可也宋末谢臯羽翺为文丞相客丞相殉国臯羽每哭之恸竟死其忠义至今犹传诵之王之忠义不减臯羽而姓氏湮没行事尤不概见其敬畏而奉祀之者徒以其为江河之神于风涛汹涌中死生呼吸仰其庇佑而然耳夫岂知其忠义而崇奉之欤余故表而出之俾奉祀者得有所考云】二郎庙【在府城南奉神冈始建未详明正统十三年天早祷雨有应祥符知县米荣修葺】三皇庙【在府治东北隅艮岳废址之上】禹王庙【有三一在府东南吹台上乆圮】
　　【皇清廵抚张自徳重建康熙三十三年御书功存河洛四字遣官赍交廵抚顾汧建】
　　【御书楼制扁悬挂一在城西黑堈口康熙二十八年廵抚阎兴邦建一在兰阳县铜瓦厢明正徳间勅建明李梦阳碑记李子游于禹庙之台览长河之防孤城古宫平沙四漫遐睇故流北尽碣石九派湮淤云草浩浩于是怆然而悲曰嗟乎予于是知王霸之功也霸之功驩乆之疑王之功忘久之思昔者禹之治水也导川为陆易为宁地以之平天以之成去巢就庐而粒而耕生生至今者固其功也所谓万世永頼者也然问之耕者弗知粒者弗知庐者弗知寜者弗知陆者弗知故曰王之功忘譬之天生物而物忘之泳者忘其川栖者忘其枝民者忘其圣人非忘之也不知之也不知自忘及其菑也号呼而祈恤于是智者则指其所从来而庙者兴矣河盟津东也蹙旷肆悍势犹建瓴堤堰一决数郡鱼鳖于是昏垫之民咸诣庙稽首号曰王在吾奚溺而防丁堰夫桩户草门输筑困苦则又各诣庙稽首号曰王在吾奚役斯所谓思也故不忘不大不思不深深莫如地大莫如天王之道也伯者非不功也然不能使之不忘而不能使之不疑何也不忘者小小则近近则浅浅则疑如秦穆赐食善马肉酒是也夫天下未闻有庙桓文者也故曰予观禹庙而知王霸之功也或问汤文不庙李子曰圣人各有其至尧仁舜孝禹功汤义文王之忠周公之才孔子之学是也夫功者切乎菑者也大梁以菑故是故独庙禹是时监察御史澶州王子会按河南登台四顾乃亦怆然而悲曰嗟乎予于是而知功之言徴也吾少也览尝蹑州城眺沧渤南目大梁之墟乃今歴三河揽淮泗极洪流而尽滔滔使非有神者主之桑而海者久矣尚能粒邪耕邪庐邪能者宁邪川者陆邪嗟乎予于是而知功之言征也所谓防禹吾其鱼者邪所谓美哉勤而不德者邪于是饬所司葺其庙而属李子碑焉王子名溱以嘉靖元年春按河南明年秋代去乃李子则为迎送神辞三章俾祭者歌之侑神焉其辞曰天门兮显辟赫赤赤兮云吐窈黄屋兮陆离灵总总兮上下羌若来兮儵不见不见兮柰何望美人兮徒怨苦横四海兮怒波右迎神兮絙弦兮镗鼓神不来八谁怒执河伯兮显戳饬阳侯兮清路电霭霭兮来至风泠泠兮堂户舞我兮我醑尸既饱兮顔酡惠我人兮乃土乃粒日云暮兮尸柰何右降神　风九河兮涛暮云曀曀兮昏雨王驾鳯兮骖文鱼龙翼翼兮两旟怅佳期兮难屡心有爱兮易离爱君兮思君肴芳酒芬君归来兮庇我民右送神】皮场公庙【有二一在府城东北隅一在洧川县朱曲镇】樊将军庙【祀汉樊哙在府城仁和门】李卫公祠【有三一在府城南□店保祀唐将李靖一在洧川县西北隐仙冈一在中牟县南皛泽】尉迟公祠【在府城南】三贤祠【在府城东南三里吹台上祀唐李白杜甫高适明毛伯温记三贤祠者祠高李杜三贤于吹台之上也按唐史高适李白杜甫天寳中聚梁宋间共饮吹台之上酒酣击歌俛仰今古旁若无人而杜诗亦云忆与高李巩论交入酒垆两公壮藻思得我色敷腴气酣登吹台怀古视平芜是时白甫皆以谗嫉去国年各四十余而适则封邱尉耳三人者固葢世之豪也顾坎坷徘徊行歌古墟榛莽中使其登台悲啸望芒砀数鴈鹜呜呼伤哉白梁园歌适古大梁行岂亦其时诗欤诗李杜尚矣适诗慷慨悲歌为盛唐诸人冠而杜亦时时推适曰美名吾不及佳句法如何葢飘然不羣之外推者适一人耳适五十始诗故叙年李杜上其诗颉颃二子故并贤之而并祠之吹台故有禹宫宫之后有空室而栖非其鬼伯温业令撤其鬼而祠三贤矣今年秋偕蜀张子闗西袁子李子谒焉登台四望旷原孤城日凉云断风飘飘起黄芦末摇轩振棂予与三子者洒然惊囘思三贤又怆然悲曰适显矣白甫乃如斯已耶伤哉伤哉】十贤祠【在府城东南大梁书院内祀周惇颐程颢程颐邵雍张载司马光朱熹吕祖谦张栻许衡】包孝肃公祠【在府治东祀宋开封府尹包拯明成化九年建嘉靖七年修明胡谧记开封府故有包孝肃公祠葢祀其知开封时功也前后公知是府者多名人奚独祀公葢公其尤也公所歴诸官皆有绩奚独祀公知府功葢开封京府其功可以该诸绩也惟公之在开封也刚毅不阿贵戚宦臣为之敛手犹若居御史諌议之论斥而且开门听讼吏不敢欺即广其知天长时断割牛舌讼之明也劾毁势家侵惠民河园榭即推其转运河北时请以牧马地赋民之惠也自奉俭约无异布衣诫子孙不敢犯赃罪即充其知端州时归不持一砚之操也与夫知瀛州而请罢囘易在三司而置埸和易以免民供上之物则皆繇京府以达诸外郡者也然则公敭歴中外之绩举于是乎该矣故京师为之语曰闗节不到有阎罗包老人以其笑比黄河清童稚妇女亦知其名呼曰包待制云比卒太常乃并其亲老不赴调亲没庐墓之行諡曰孝肃葢实法所宜祀者此开封所由以祀公也而当时知是府者前公如陈文惠康肃兄弟继尹薛简肃威严如之后公如欧阳文忠吕正献济以寛简然皆为他善所掩其知是府功则莫与公并者此开封府所以独祀公也祠在府治防事北创始未详嵗月歴金元以迄我朝府列外郡祀事嵗修不废祠则屡葺乃成化癸已前知府孙侯瑜以址隘宇将压相得府治巽隅隙地遂徙建焉工未就绪而孙侯卒令知府张侯岫至亟缮完之中为屋三间左右翼两厢各三间前门楼周缭以墉肖公像其中黝垩髹漆焕然一新张侯手书其扁曰包孝肃公之祠爰率僚佐落之而告慰公神如礼每春秋用牲醴致祭着为仪且裒公遗事奏议载锓以广传焉其尤知慕公者哉佥谓斯举不可无记以告将来张侯屡以为请因述开封府所以祀公之意俾人知公之功不独在开封也】岳忠武王庙【在府城南朱仙镇明成化二十一年布政使吴节知府张岫建正德四年修明何孟春记宋岳鄂侯武穆王庙始建于鄂再建于杭三建于汤阴而今建于梁城南之朱仙镇在鄂者王开国地王寃白时已建在杭者王墓在焉在汤阴者王父母之邦其庙皆着祀典而朱仙镇者王之功于是为极王之忠愤所不能忘者也王当靖康建炎之难应宣抚募屡擒剧贼转武阶留守司所向战必克以言事削官归诣招讨使时年尚少柄任未及而竒其战功者以为古良将不能过聴其言者知其非行伍人也新乡之战侯兆川太行山皆有功而事见忌于都统胙城之战黑虎潭汜水闗竹芦渡南薰门及清河铁路歩六合乌江皆有功而谋复行于留守然王自一军独制乌珠不能犯杭长入而宋得复建康则皆广德之战宜兴镇江东清亭牛头山新城静安之功也呜呼王用统制借补州刺阶大夫四年间崛起行伍厥功己如此绍兴以来王始承制命秉节钺洊陞使帅专征诸路控扼数州叛将归降逆贼奔溃江西岭表水陆继平使内不得合外无与应固皆王之功也王志在中原复讐报国奏移屯镇每圗大举而奸相擅权力主和议时临机至辄加沮抑高宗闻王言始大感悟授王河南北诸路招讨之命王分遣诸将在处奏功相继大军旣北与乌珠遇大败之于郾城于临颍于颍昌而进至是镇距汴四十余里与乌珠对垒又大败之当时中兴之机举集目中天时人事强弱己见而班师之诏前后踵趋使王十年之力废于一旦葢秦桧之计也呜呼王之功于是为极而王之忠愤亦于是为甚王一囘辔河南州县复陷明年入庐濠王至则遁去和议旣决而王归遂死于权奸之手矣呜呼高宗尝命王中兴之事一以委卿而竟不能成王唾手燕云之功于招讨之命若是者天耶人耶王之功自绍兴来十二年间朝廷无日不闻捷士民无处不頼其救徴诸史册难复事数而地计而春独谓是镇为极者以此王之踪迹周旋两河南北凡几而独是镇有庙与其开国地其墓其乡比者春所谓王之忠愤所不能忘者也呜呼王庙在宋惟鄂国朝杭汤阴用守臣议并署而是镇成化间居民知义者共为之藩臬官交奬助之其制简隘今天子正徳纪元之四年己已河南镇守因行县有感乃拓而新焉而庙貌闳伟香火防严开封道纪司择道士一人同焚祝马顾嵗时祭物供诸居民弗典弗防焚祝衣食无所于寄又四年壬申布政司右布政使杨公子器至为买旁镇腴田七十畞出帖给庙春适至为量费制祭备用凿井作亭庙前俾庙神有礼享祀有业守民知义者交慰焉乙亥春当去汴民石杲等联告请祀春谢不及为明年道士杨继时又走京师以请呜呼忠义之在人心亘古今达天下岂有既哉今太行两河之人皆应王之忠义豪杰也昔者挽车牵牛载糗粮馈义军顶盆焚香候王之人今日拜庙之民也呜呼是孰强之使然哉忠义之在人心不得而冺也谒是庙者忠义之心其油然而生矣乎春于是重有感马庙之地界田畞俱列石阴以示来者是为记】庇民祠【在府治西祀侍郎于谦明成化中汴父老建即公之寓廨所也正德十年重修每嵗春秋有司致祭明李梦阳记开封城马军衙桥西故有于少保祠云初公以定倾保大之功居无何而死于是天下人闻公死咸惊而疑而涕泣语曰鹭鹚氷上走何处寻鱼嗛而公前廵抚河南时实廨马军衙桥西而梁父老于是闻公死则咸涕泣相率潜诣公故廨为位哭奠焉会纯皇帝立诏曰少保谦寃宥其家而遣祭其墓乃梁父老则又咸涕泣相率私赴祀故廨傍祠公伏腊忌嵗梁父老则把香曳笻趿履若少壮咸翼如不期至稽首祠下哭填门塞户矣会又敬皇帝立诏曰少保谦赠特进光禄大夫柱国太傅諡肃愍立祠嵗春秋祀之而曰旌功祠乃于是梁父老则又咸涕泣相率数百千人诣阙门伏诉少保谦前兵部侍郎时廵抚功云愿梁立祠如杭祠不报而梁父老归伏腊忌嵗仍聚哭公于私祠今三十年余矣正徳十年监察御史廵按张君清军许君并谒公祠下见其门屋三间仅存堂欹漏欲頺矣于是悄然思俯而悲也己仰而欷曰嗟斯非梁地耶宋不此都哉靖康之事千载衔焉二帝不南矣夫定倾者世保大者食泽流者思故祠之言思也血食使之世者也于是下令曰少保祠撤故易腐扶敧植頺起圮新而绘垩而级而隅而荣而序备矣曰谒者奚止也则重而堂器奚贮也则翼而廊而道士元林守焉西北隅其防也望之栗栗而巉巉枚枚而严严是使之世者之道也李梦阳曰予观今人论肃愍公事末尝不酸鼻流涕焉葢伤为臣不易云夫事莫大于君出敌入排迁主战四者旦夕之势而存亡之判也乃今人议则异是或见鲍庄事辄曰夫葵犹能卫其足然独不思勇士不忘防其元乎孟子曰所欲有甚于生者故生而有所不用也然将军蠡留侯良功成身抽天下两高焉又何也于乎难言乎岂所谓计免者非忠贪盛者违智欤而敌拥太上皇大同城下勒降也大同人登城谢曰頼天地宗社之灵国有君矣至宣府城下宣府人登城谢曰頼天地宗社之灵国有君矣于是公飏言曰岂不闻社稷为重君为轻斯言也事以之成疑以之生者欤且太子之易南宫之锢二者有能为公恕者否耶公有不如意辄拊膺忿曰此一腔血竟洒何地闻其言孰非酸鼻流涕者而独咎予也于戯伤乎伤乎虽然宗泽岳飞非下于人者艰难百战卒愠衂而死若公者死可矣死可矣公廵抚诸所为业载传状今不复次第述其始终若是祠修于是年春月夏而告成张君淮许君完事祀事者贺君鋭也系之诗曰于铄旋运曷平不陂康屯倾否哲者斯利于维哲英鉴精含贞匪时曷徴匪猷曷兴靡疑靡惊厥伐用成厥育是轻委躬于诚蛇何盘社龙何在野干极卼日月易奢蠢尔乃贼乃奰国邑之乱之讧陵庙岌岌公丁其时矢身以殉出仡排议不戁不震佥曰和宜公曰有战万方之事譬丝游刃帝畀弗疑公泣视师义激六军如虎如罴惟直斯壮人心干城肃肃我垒悠悠我旌载清载宁皇归于京古曰荷难今谓曰痴忠古奚嘉今胡嫉而何防非名何毁非公孰谗靡和孰毁弗同彼巧彼任厥膺斯厉古则曰直今曲自为于乎少保时晦时昭古谁无死死有荣褒峩峩庙祠栋隆崇基神之游之斾斾其旗白马朱衣有风凄其歘其有光若往若来即而罔见跂望涟洏兹邦寄居氓实尔思】名抚祠【在府城内许忠节公祠之南每年春秋祀王佐海丰人宣徳十年任王暹山阴人景泰二年任王恕三原人成化三年任徐恪常熟人洪治四年任韩文洪洞人治七年任秦东兖州人治年任陶琰绛州人正徳元年任邓庠豫章人正德五年任邓璋涿州人正德六年任何矢衢道州人正德十六年任徐赞永康人嘉靖八年任魏有本余姚人嘉靖九年任雒昻三原人嘉靖二十三年任李奎弋阳人正统四年任明末河水没】曾公祠【有二一在仓东一在南闗俱祀廵抚曽公如春】章公祠【在大宁坊祀廵抚河南都御史吴郡章焕明万厯四年按察司吴道行立】衷公祠【在府城西迎秋门内祀巡抚衷公贞吉明万厯十九年建】忠贤祠【在陈桥镇祀抚院王汉及汴城死难诸公】六烈女祠【在府城大梁门外西北一里许祀烈女陈氏张氏高氏刘氏王氏张氏明正德间建】名贤祠【在府城宣化桥祀宋开封尹范仲淹钱若水寇准陈恕吕夷简吕余庆王岩叟张方平杜衍冯京欧阳修明王博万信韩英孙珍河水灌城没】宗公祠【在府城西北祀宋东京留守宗泽春秋致祭河水没】李公祠【在府城北春秋祭宋丞相李忠定公纲河水灌城没】游梁祠【详见游梁书院】徐国公祠【在府城南薰门外吹台之西祀明功臣中山宁武王徐达以常遇春李善长沐英刘基冯胜汤和胡大海邓愈李文忠配享河水没】宋国公冯胜祠【在府城新日坊河水没】许忠节公祠【在府城南薫门外祀副使许逵以宸濠变死难赠礼部尚书諡忠节嘉靖间建河水没】褒忠祠【在府城南薫门二月二十六日祭大司马邓州铁少司马荥泽边升少司寇祥符王良驸马武陟李坚卫镇抚中牟杨本河水没】信陵君祠【在府城北河水没明李维贞碑记太史公曰吾过大梁之墟求问其所谓夷门夷门者城之东门也今志称夷山亦名夷门也在府城安逺门内则北门矣独称信陵君墓在城东扬州门耳余宦大梁二年徘徊二门间莫得其处夫侯生非信陵何以声施后世廼今俱没没也更读志则济源之轵镇有聂政庙汝宁之西城有荆轲庙两人皆以侠血食而信陵顾缺马汉高帝英主也其过而以太牢祀　　孔子与信陵讵无谓哉魏人尸祝俎豆者何限信陵何以无半菽之奉乎于是相地得上方寺之右方实在东北门间度生时车骑所尝经涉廼为之祠祠与寺通俾僧领祠事无烦有司庻几不以费废饩羊又虞夫后之人不察猥以为荆轲聂政之侠同类而共訾之也稍摭其行事而识所以创祠之意曰信陵君葢战国之才臣也以客掩也葢魏之忠臣也以侠掩也请以三君喻春申始而强楚继而贼楚棘门之诛孽自已作孟尝既相齐湣矣去而之魏合四国兵以破齐死其君于莒身得无为戮幸耳彼夫曳珠履而居代舍者余不知何人要之皆乱贼之党也平原有士如毛遂毛公薛公者而不能用失计冯亭以桃秦祸几防赵国之半頼信陵而得比于人数因人成事宁独卜九人取讥哉信陵虽多客实无借客何以明其然也邯郸之围秦目无赵矣信陵窃符以有魏师而其人皆畏秦者也又纵其父兄若独子归者二万人卒以偏师拒秦秦不敢入秦乘信陵出而伐魏目无魏矣信陵以使致五国之师而其人又皆败衂之遗也国异兵兵异帅骤而合之大破秦军于外走防骜逐北至函谷闗而不敢出举数十万不相习之众一旦得其力为己死此非客之能也其劝魏无亲秦料秦必防六国乃休亹亹万言审天下之大势深切着明可谓絶世之算客冇及此者乎借令魏王早因其计纠合楚赵以助韩则韩不至失上党赵不至败长平六国何遽折而入于秦乎故曰信陵才臣也以客掩也以魏救赵而魏重以五国为魏却秦而魏安去魏而魏受秦兵还魏而秦用金阁罢将而魏轻身殁而魏随亡魏王畏之怒之再以毁废而不怼故曰信陵忠臣也以侠掩也然则何以窃符符不窃则魏师不出魏师不出则赵必亡赵亡则魏从其后身数请王宾客辩士説王万端而不听也将坐视魏亡乎全其身以善其君古之人行之然则赵全之后何以不即归魏魏王之忌信陵自其能探赵王阴事始矣早归而逢其怒必以矫令诛即无诛而秦间早行信陵必不将谁可以当秦者秦不伐魏魏王必无迎信陵伐魏不急魏王亦必无迎信陵秦益急魏魏益急信陵急而后任专任专而后得毕其长是忠之术也若是非要君乎然秦兵却而未闻魏赏有加也何要之有己却秦存赵使将将其军归魏而独与客留赵自言罪过以负于魏至令赵之君臣口不忍言五城彼固知信陵正不负魏也非声音笑貌可假借也是忠之符也然则何以饮醇酒近妇人而死操上将军之印诸侯将皆属何有于魏取卧内之兵符如探囊何有于王而终身北面不失臣节卒无以解王之疑是故溺酒色以自污也信陵而愚人也则可信陵而非愚人岂不虞酒色之足以死哉秦间行而魏将代魏之必入秦以日计耳不欲生为秦虏有托而逃是忠之隐也太史公传其完赵时有自功之色客进説曰物有不可忘有不可不忘人有德于公子公子不可忘也公子冇德于人愿公子忘之也且矫魏王令夺晋鄙兵以救赵于赵则有功矣于魏则未为忠臣也公子立自责似若无所容者斯可谅信陵之人不忘忠魏矣揆事设策能成信陵之忠而有功者莫若侯嬴朱亥与毛薛两公充君不可忘之义并祀亥嬴其不及毛薛者非魏产也祠成而廵抚吴公闻之谓是举也于祭法合以酹金来助则刑牲酾酒偕邑令萧重望奉祠入祀而为骚一章授工歌之曰河流兮不返夷门兮为匽思公子兮日晚云车驾兮饰建纷从骑兮婉婉右朱亥兮左侯生阚如虎兮军声敌王忾兮秦嬴完邯郸兮金城封函谷兮无人行王安坐兮大梁呼万嵗兮传觞功不赏兮中流谤瞻王庭兮无良哀莫哀兮国将亡国亡兮身胥靡为秦俘兮孰与魏公子忧生兮冒以乐死饮酒兮御女畴知我兮良苦四方兮不可以处虽五国兮非吾与作新宫兮故土坎坎兮击鼓蹲蹲兮缀舞魂归来兮栩栩】贤良祠【在府城东南宋门内祀广州将军蔡良福建提督张起云贵州总兵苏大有云南总兵魏翥国及歴任本省文武大臣政绩可纪者雍正十一年奉】
　　【防特建】田公祠【在府城东南宋门内祀总督田公文镜雍正十一年奉】
　　【防特建】伊尹庙【冇二一在陈留县东南明正统间迁于县西门外一在杞县西三十五里】三义庙【祀汉昭烈帝忠义侯西乡侯在陈留县内明李攀龙诗汉业偏安四十秋于今庙貌壮中州曹瞒用尽图王计万古人心只重刘】留侯庙【有二一在陈留县西南韦正保】
　　【皇清移建东门外一在兰阳县西白云山】崇孝祠【在县治西祀明镇平王王府奉国将军安河嘉靖四十二年建春秋致祭明末河水没】冉子庙【在杞县东北祀冉伯牛】孟姜女庙【在杞县西滩保明治五年建明陈卜诗君不见防恬北筑防秋城征夫十行九不返又不见秦法杀人如草菅骨肉并筑威怯范郎十日去不归孟女酸心寒未衣慇慇捣练手裁缝将向边庭慰渴饥边庭歴尽踪迹没见説长城葬夫骨发声一号血喷云北风隐地呜山谷神惊鬼泣不忍闻巨灵掀拽坚城覆城覆土破白骨见烈妇识骨如识面此身若作山头石谁负遗骸葬郷县孟女哭来不记春至今曲调留哀怨于戏东海何时平安得边城罢征战君不见古庙年年十月初寒衣浆水村人趋】陈都尉祠【有四祠汉都尉陈平一在杞县一在阳武县一在封丘县一在兰阳县】董宣庙【在杞县圉城内明治九年建】祖刺史庙【在杞县北晋永嘉末祖逖以豫州刺史镇雍丘故立庙祀】烈女祠【在杞县西祀史爱女明嘉靖二十八年建】张耳庙【在杞县白兔冈】郦生祠【在杞县高阳里】娄敬庙【在杞县娄冈】百里奚庙【在通许县三十里】李左车庙【在通许县西】严子陵庙【在通许县严子村】董孝子庙【在通许县祀汉孝子董永】时公祠【在通许县治东祀知县时值】景贤庙【在太康县南郭外祀子禽子羔以都御史顾佐配】张相公祠【在尉氏县东二十里祀唐张公瑾】任安抚祠【在尉氏县西南栢冈保祀唐安抚使任】贞烈祠【在尉氏县北门外祀烈妇李氏尹氏】七贤祠【在尉氏县东南四十里即阮籍竹林旧址唐朱湾诗尝慕晋高士放心耽沉冥湛然对玉壶土木为我形下马覔陈迹披榛诣荒庭相看两不言犹谓醉未醒长啸或可拟幽琴难再听同心不共世空见苏门青】防洎河庙【在洧川县南明洪武九年建】纯孝伯庙【有三一在洧川县南逢母冈一在扶沟县南裴颍村一在襄城县北颍桥祀颍考叔宋王十朋诗衣冠肉食漫纷纷谁解杯羮感悟君颍谷封人虽贱士却能纯孝至今闻】崔府君庙【在洧川县迎恩门外祀唐崔瑗瑗有异政累封灵惠齐圣广祐王】杜将军庙【冇洧川县杜将军墓前或谓为杜预】商高宗庙【祀商王武丁在鄢陵县张桥北】魏文帝庙【在鄢陵县南三十里】陈太丘祠【在鄢陵县西即陈寔故居俗每嵗夏五月五日祀之汉蔡邕碑记维中平五年春三月癸未豫州刺史典以褒功述德政之大经是以作諡封墓兴于周礼卫鼎晋铭其昭有实故太丘长颍川许昌陈寔字仲弓圣哲之清和尽人才之上美光明配于日月广大资乎天地辟四府宰三城神化着于民物形表图于丹青巍巍乎其不可尚也洋洋乎其不可测也俭约违时悬车致仕徴辟交至遂不屑就春秋八十有三寝疾而终大将军赐諡羣后建碑国人立庙先生有二子季方元方皆命世希有继期特立季方盛年早亡亦图容加諡元方在防毁瘁消形呕血纯孝过哀率礼不越于时嘉异画像郡国钦盛德之休明懿钟鼎之硕义乃树碑镌石垂世宠光词曰于皇先生冠耀八荒阐德之宇探道之纲继期立表以训四方惟亮天工羣生之望高明允实有馥其芳载徳奕世休有烈光钦慕在人旧有宪章过牧斯州庻奉清尘弃予而迈靡瞻靡闻嗟哉懐矣曷所咨询告哀金石式昭其勤】薛文清公祠【在鄢陵县治东祀侍郎薛瑄明嘉靖十九年礼科给事中陈棐奏建】黄帝庙【在扶沟县北】程明道祠【在扶沟县治昔明道知扶沟县民感德化故立庙祀焉明刘定之记明道先生知扶沟县于公署后筑亭游息嵗久圮壊遗址仅存今县令陈君纪有意新之而未果河南宪副尹公内则按临至是闻而喜之使勉成之于是计工集材创始于景泰四年十月初三日落成于明年二月十五日不为亭而为祠堂者以先生过化之地宜尊敬焉而不可狎也据图肖先生像冠服如宋时之旧者存其真也尹公以书来征予记按先生当神宗时仕于朝王安石方得君变法素知先生贤欲援以为助而先生初持使者节继为监察御史论列时政数忤安石由是屡贬黜得知扶沟邑多盗嵗焚舟掠财先生捕一人使引其类得数十軰不复根治旧恶分地以处之令常挽舟为业自是邑境无盗内侍王中正以事廵歴畿甸所至供帐竞务华侈先生待之无所加卒亦无他此其见于伊川所作行状者也余观神宗可谓有志之主以复三代之治为务然所用乃安石当先生知扶沟时安石抱负筹策己悉施行矣而畿甸近邑寇盗之暴宦侍之横若是畧莫能弭逮先生从容处置不拘常法不待声色而咸得其当使其得位而施之功效讵可量耶晦庵朱子云龙德中正厥施斯普葢谓是矣而致堂胡氏惜汉武帝不以待公孙之位待董仲舒古今一辙可胜叹哉凡世俗之訾讥儒者率以为托诸空言未知其见于行事何若也先生立言以明斯道固学者所共传习而其行事实斯道之形见在是邑尤为足征而至是者可不知所矜式乎诗曰高山仰止景行行止后之君子尚尽心焉】保障二勲祠【在扶沟县文庙西祀前令王公廷华孝亷何公岑邑明两遭兵乱頼二公保全士民思之建祠春秋致祭】帝尧庙【在中牟县西北】帝舜庙【在中牟县鲁村保】鲁令祠【在中牟县三异坊祀汉中牟令鲁恭明于谦诗汴水滔滔不断流鲁公三异罕能俦非闗史氏传名姓总是蒸民自咏讴龙脊山头悬古月海潭波里映前脩驰驱芳躅非难事祗在丹心片片抽】河伯庙【在阳武县西二十里黒洋山明成化四年建治三年重脩】时公祠【在阳武县治西明正德八年建祀都督时源先流贼猖獗源奉命追至此与贼拒战大破之民为立祠】百里刺史祠【在封丘县庙冈村元大德十年建祀汉徐州刺史百里嵩】秦公祠【在封邱县儒学西祀户部尚书秦金明徐缙记祭法能捍大患则祀之而王制亦有受成于学之文反则释奠于学以讯馘告诗泮水曰矫矫虎臣在泮献馘是也前河南左叅政今户部尚书鳯山秦公裒兵鞠旅与剧贼遌最殪之封邱以奠洛师在礼封邱宜有庙祠而祀宜在学宫左右先是邱民感慕功徳创祠绘像以奉蒸尝久矣龚君来尹兹邑复谋所以廓而大之门庭堂寝百用具脩廵按御史许君补之请缙表其事于碑以示永久武庙初阉防专浊乱煽虐流毒海内羣盗窃发霸州人刘齐等招集亡命斩竿掲木出入齐鲁间有杨虎者为之爪牙所过隳突残破城邑贼杀长吏燔烧刳剔流血成川积尸为邱两河南北悉被蹂躏不复能制逺近绎骚撼摇畿辅钲鼔之声震动数千里已而长驱京洛攻延津逼封邱公时左叅藩司率先捍御羣议汹汹宜宵遁以避其鋭公曰封邱扞蔽省城吾当与之生死耳独策马登陴急选车徒锻矛矢申画曹伍训励勇敢为抗守之具则又移书台臣陈説利害要驻阃帅合谋戮力相与冒锋镝撄矢石击贼于铲脚之野一鼔而殱其渠魁复追至长垣捷奏天子由是贼徒骇防奔伏他郡势衰沮不复振逾月而窜于狼山卒以荡平噫祭法所谓能捍大患者非公其孰人哉当贼势方剧郡县披靡狐防进退莫敢支吾至有迎降纳欵者遂使草莽逆防横行六州无辜之民备受惨毒当宁旰食张皇边戍仅乃克之向使典领方面宰制郡邑得如公者分据盘错其间式遏乱畧惩之于始葢不待狼山而后息肩矣公之功于是为大庙食之典与国咸休可也乃祀之以告来者词曰武庙嗣服昊天降疵君侧弗靖寺人蔽之攘窃威福浊乱纲纪高下臆决僭拟庙堂严刑峻罚动触机罟神痌瘝吁阶祸贾怒頟頟羣宄啸聚驿骚封豕防防渊薮逋逃隳突齐鲁慿陵河华吞噬咆哮长驱中夏尸邱血渠残破邑居焚掠剥炙荡为邱墟畿甸震惊宛洛慼胁窥我延津得之诇谍显允司徒叅藩于梁秉钺褰帷龈其披猖卓彼封邱洛邑之屏扼其吭咽捍我要领我锻我戈我服我矢王事孔棘示以必死羣哗弗臧神机潜握遮留阃帅相为犄角虎臣桓桓蛇矛如湍执讯获丑截脑裂肝奔溃颠踣鹿骇狼窜大憝肃清绥章有灿廼慰廼止梁有厚喜家室讴吟荷锄负耒梁有城隍惟公殿之尔耕尔蚕惟公宴之以削以筑爰卜斯室于乐泮水作庙翼翼醴醑殽脯坎坎击鼓稽首拜舞愿言多祜考兹新宫丹雘攸崇史臣勒辞以纪肤功】汉高祖庙【在兰阳县同牙城无名氏诗龙飞霄汉定山河六国三秦尽倒戈庙下儿童来往处至今犹唱大风歌】
　　归德府
　　社稷坛【在府西闗商邱县附郭从府祭宁陵县坛在县西闗永城县坛在县北关鹿邑县坛在西门外虞城县坛在西闗头夏邑县坛在西门外睢州坛在北门外考城县坛在西闗外柘城县坛在西闗外】风云雷雨山川坛【在府南闗外商邱县附郭从府祭宁陵县坛在城南闗大隅首永城县坛在南闗鹿邑县坛在南门外虞城县坛在南闗外夏邑县坛在南闗睢州坛在南门外考城县坛在南闗外柘城县坛在南闗西】先农坛【在府城南门外商丘县附郭从府祭宁陵县坛在东南十里永城县坛在东闗迎春阁外鹿邑县坛在城东郭外虞城县坛在城东南夏邑县坛在城东五里店睢州坛在东门外考城县坛在城东南郭外柘城县坛在东闗外】厉坛【在府城北闗门内商邱县附郭从府祭宁陵县坛在县北闗头永城县坛在县北闗岳山庙西鹿邑县坛在北门外虞城县坛在北闗外睢州坛在北门外三里考城县坛在城北郭外柘城县坛在北闗旧城内】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各州县俱同】忠义祠【商邱县祠在学宫内宁陵县祠在学宫内永城县祠在县治东鹿邑县祠在学宫内虞城县祠在学宫内夏邑县祠在学宫内睢州祠在学宫内考城县祠在学宫内柘城县祠在学宫内】节孝祠【商邱县祠在县城隍庙之东宁陵县祠在东街路北永城县祠在学宫内鹿邑县祠在学宫东虞城县祠在县东街夏邑县祠在县治路东睢州祠在城内大街考城县祠在县治西柘城县祠在城东门内】城隍庙【在府隅首西商邱县庙在察院西宁陵县庙在县治南永城县庙在县治东南鹿邑县庙在县署东虞城县庙在县治西夏邑县庙在县治西睢州庙在城内大街考城县庙在县治西南柘城县庙在县西街】闗帝庙【在府治东瓮城内祀汉忠义侯雍正元年奉】
　　【防追封忠义侯三代为公爵另立祠祀商邱县附郭庙同宁陵县庙在西门永城县庙在县治西南鹿邑县庙在北门外虞城县庙在南闗堤顶夏邑县庙在北闗睢州庙在城西门内考城县庙在城西堤顶柘城县庙在南街】旗纛庙【永城县庙在北闗演武场内鹿邑县庙在城东教场内夏邑县庙在西闗外】龙神庙【在府治雍正五年奉】
　　【防京师装塑神像各省遣官迎请崇祀商邱县附郭庙同寜陵县庙在县西三里河永城县庙在县治西闗鹿邑县庙在城西虞城县庙在县西北夏邑县庙在县北郭外睢州庙在州城东西大街考城县庙在城东郭外柘城县庙在西闗外】火神庙【在城内北门东商邱县附郭庙同宁陵县庙在太乙街永城县庙在县治西大街鹿邑县庙在北门内虞城县庙在南闗堤顶夏邑县庙在东闗睢州庙在城西门内考城县庙在县治西南柘城县庙在县北街】八蜡庙【在社稷坛西南隅商丘县附郭庙同宁陵县庙在社稷坛之侧永城县庙在县南闗鹿邑县庙在城西虞城县庙在东闗堤顶夏邑县庙在东郭外睢州庙在州城小西南门内考城县庙在城西郭外柘城县庙在城东三里】东岳庙【在府东闗商邱县附郭庙同宁陵县庙在县东闗永城县庙在县北闗鹿邑县庙在东门外虞城县庙在县治东北夏邑县庙在东闗睢州庙在北门外考城县庙在城东堤顶柘城县庙在东闗】文昌祠【在府城西门内商丘县附郭祠同宁陵县祠在学宫内永城县祠在县治西南鹿邑县祠在东门内虞城县祠在县治东南夏邑县祠在县东郭外睢州祠在会川书院内考城县祠在学宫东柘城县祠在东城上】帝喾庙【在府城西南四十里宋开寳六年建元天歴间修明正统七年重修元苑溟碑记睢阳南四十五里有冈阜蟠踞爽垲实古高辛之墟上有古城城有古丘丘之阳有帝喾祠祠有二碑其一宋开宝六年其一金崇庆元年闻诸故老石刻尚多皆毁于金季史记云高辛地名因以为号喾名也载诸史牒歴代祀典可寻其殿宇嵗久圮壊虽尝有修之者皆弗克就于是乡耆张信等相协倾赀因其故基鸠遴良材创建正殿三间基址壮大栋宇宏敞轮奂炳耀圣像增新冕旒颙若仍图八元于东西帷幕几筵罔不毕备始构于天歴己已仲秋落成于至顺辛未季春叅政睢阳王公仁齐命掌书苑溟作文以纪其实窃谓帝之徳业世系庙之沿革废兴前碑考之详甚兹不复载敬作迎送神辞二章贻乡人歌咏使兴起敬慕之诚俾无怠也辞曰帝之来兮乘苍龙赤豹先戒兮黄罴从衣丹霞兮烜赫佩明月兮玲珑惟帝陟兮茂正福惟帝格兮祓灾凶翔龙旂兮日下渺鸾辂兮云中沐兰浴华兮弱质饮芳食菲兮愚衷吹参差兮奏疏越击玉磬兮叩金镛舞灵巫兮媚妩奠桂酒兮芳醲帝之来兮不来千秋万嵗兮故宫右迎神帝之去兮驾玉虬毕方并辖兮飞亷驺节煌煌兮捐金玦銮兮还琼辀惟帝福兮雨若惟】
　　【帝威兮疵疠瘳冕拱兮丰乐翠华竦兮隐忧石泉兮清酌采涧苹兮洁修筑兰房兮桂室张蕙幌兮荃绸仁为罇兮义为俎忠为肴兮诚为羞帝之去兮不去千秋万嵗兮神州右送神】阏伯庙【在府城西南四里世称阏伯台是也】伊尹庙【在南阳城东南四十五里】微子庙【旧在府城西明天顺七年徙建于儒学东南唐贾至碑记昔者高宗既殁殷始错命政有斁伦败纪事有梗神虐天迄于独夫稼慝乃稔武庚不化茅土再血乌之祀宜其忽诸噫汤之德未衰故微子复兴于宋矣防子讳啓实帝乙元子帝乙懵贤之故而神器不集于君肃恭神人恪慎克孝才兼八元之伟德首三仁之列始在择嗣箕子赞焉尹兹东夏周公嘉焉殁而不朽仲尼称焉覩其进思尽忠则忤主以竭諌退将保祀则全身以避难去就生死之涂沉吟出处之域有以见圣达之情也若乃受为不道暴殄天物剖谏辅之心解忠良之骨亿兆坠于涂炭宗祧困于臲卼而君崎岖险阻避迹藏时免身龙战之交解缚鹰扬之帅卒能修复旧物统承先祀七百余年歆我神祗非明德至仁其孰能与于此于戏国之兴亡不独天命向使帝乙舍受而立启前箕子而后少师则文王未可专征于诸侯武王未可誓师于牧野虽周公之圣不过子产之相矣太公之贤不过穰苴之法矣是太王立季歴而昌帝乙舍微子而亡成败系本不其昭彰乎皇帝三十有一载予作吏于宋思其先圣遗事求于故老舆人则得君之祠庙存焉盛衰纷纶年祀超忽乔木老矣灵仪俨然檀栾茨塈者月继苹蘩牲币者日接何百代之后而仁风独扬乎留连庙庭乃作颂曰天革元命皇符在木元天降灾上下黩人怨神怒川崩哭赫赫周邦如临深谷逷矣微子逢时颠沛居亡念存处否求泰谏以明节仁而逺害作诰父师全身而退龙战于野鸟焚其巢桓桓周王奄有商郊面缚就执牵羊投庖祀商修器啓宋分茅嗟尔宋人来苏是仰穆如润霭若春养以戴以翼是宗是长芒芒旧封千载余响我来祠庙永挹遗芬荒堦蔓草古木重云惆怅懐贤徘徊日曛镌石纪徳用流斯文】孝烈将军庙【在府城东八十里孝烈隋人姓魏氏本处子名木兰亳之谯人也世传可汗募兵孝烈痛父耄羸弟妹皆稚騃慨然代行服甲胄鞬櫜操戈跃马而往歴年一纪阅十冇八战人莫识之后凯旋天子嘉其功除尚书不受恳奏省视及还谯释其戎服衣其旧裳同行者骇之咸谓自有生民以来葢未之见也遂以事闻于朝召复赴阙欲纳诸宫中孝烈曰臣无嫓君之礼以死誓拒之廹之不已遂自尽帝惊悯追赠将君諡孝烈土人嵗以四月八日致祭葢孝烈生辰云徐作肃诗逺郭东南孝烈祠木兰桑梓记隋时仓皇戍檄催穷老慷慨中闺有健儿铁甲擐来杂佩冷鸾书絶去令威迟千年血食瞻灵爽伏腊金支宛宛披】协忠庙【在府治西祀唐忠臣张廵许逺以雷万春南霁云姚訚贾贲配祀焉旧在南城上明宣德年知州李志徙建今所】顔鲁公祠【在府城拱阳门外二里许隆兴寺中祀唐顔真卿明嘉靖二十九年廵按王补建】南府君睢阳庙【在府治西祀唐南霁云唐柳宗元碑记急病让夷义之先图国忘死贞之大利合而动乃市贾之相求恩加而感则报施之常道睢阳所以不阶王命横絶凶威起千祀而挺生奋百代而特立者也时惟南公天赋拳勇神资机智艺穷百中豪出千人不遇兴词鬰厐眉之都尉数竒见惜挫猿臂之将军天寳末寇剧凭陵隳突河华天旋亏斗极之位地圯积狐狸之穴亲贤在庭子骏陈谟以佐命元老用武夷甫委师而劝进惟公与南阳张公廵高阳许公逺义气悬合訏谟大同誓鸠武旅以遏横溃裂裳而千里来应左袒而一呼皆至柱厉不知而死难狼曋见黜而奔师忠谋朗然万夫齐力公以推让且专奋击为马军兵马使出战则羣校同强入守而百雉齐固初据雍邱谓非要害将保江淮之臣庻通南北之奏复防我义类扼于睢阳前后捕斩要遮凶气连沮汉兵巳絶守疏勒而弥坚敌骑虽强顿时贻而不进贼徒乃弃疾于我悉众合围技虽穷于九攻志益专于三板偪阳悬布之劲汧城凿穴之竒息意牵羊羞郑师之大临甘心易子鄙宋臣之病告诸侯环顾而莫救国命阻絶而无归以有尽之疲人敌无巳之强寇公乃跃马溃围驰出万众抵贺兰进明乞师进明乃张乐侑食以好聘待之公曰敝邑父子相食而君辱以燕礼独何心欤乃自噬其指曰噉此足矣遂恸哭而反即死孤城首碎秦庭终懵无衣之赋身离楚野徒伤帝剑之辞至德二年十月城陷遇害无傅爕之叹息有周苛之慷慨闻义能徙果其初心烈士抗辞痛臧洪之同日直臣致愤惜蔡恭于累旬朝廷加赠特进扬州都督定功为第一等与张氏许氏并立庙睢阳嵗时致祭男在襁褓皆受显秩赐之土田葬刻鲍信之形陵图厐德之状纳官其子见勾践之心羽林字孤知孝武之志举门闗于周典征印绶于汉仪王猷以光宠锡斯备于戏睢阳之事不惟以能死为勇善守为功所以出竒以耻敌立慬以怒寇俾其专力于东南而去备于西北力专则坚城必陷备去则天讨可行是故即城陷之辰为克敌之日世徒知力保于江淮而不知功靖乎羣丑论者或未之思欤公讳霁云字某范阳人有子曰承嗣七嵗为婺州别驾赐绯鱼袋歴施涪二州服忠思孝无替负荷惧祠宇久逺德音不形愿斵坚石假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貌斯存碑表攸托洛阳城下思乡之梦傥来麒麟阁中即图之词可继铭曰贞以图国义惟急病临难忘身见危致命汉宠死事周崇死政烈烈南公忠出其性控扼地利奋扬兵柄东防呉楚西邻周郑婪婪羣凶害气弥盛长蛇封豕踊跃不定屹彼睢阳制其要领横溃不流疾风斯劲梯冲外舞缶穴中侦铃马非艰析骸犹竞浩浩烈士不闻济师兵食殱马守逾三时公奋其勇单车载驰投躯无告噬指而归力穷就执犹抗其辞圭璧可碎坚贞不亏寇力东尽凶威西恧孤城既拔渠魁受戮雷霆之诛由我而速巢穴之固由我而覆江汉淮湖羣生咸育倬焉勲烈孰与齐躅天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰防防孝嗣望慕无穷刋碑河浒万古英风】五老祠【在府城垤泽门外知州袁经建】吕司寇祠【在宁陵县北今移于司马内宅】旌忠庙【在宁陵县东祀唐刘昌】程沙随先生祠【在宁陵县祀宋儒程迥】防烈妇祠【在宁陵县西门内祀黄嘉猷妻李氏乔文光妻解氏】精忠庙【在鹿邑县西门外　国朝宋荦记臣子知有分谊而已济不济非所计也何者利钝成败之数在天不可知临变而为所当为我之所自主也是故君父不言报称国士如是众人亦如是臣节不问卑尊秉钧如是一令一尉亦如是凡以义原于天忠根于性非闗后起之恩私得时遇主之感愤激昻也郡南百二十里在唐为真源张公令此当安禄山之叛且守且战百折莫可挫其锋以弹丸之邑千百饥羸无救之卒制狂贼数百万之众无有敢越此而窥江淮者区区一书生安危系天下之半如此可不谓雄哉脱使得一旅以为声援得一饱以延朝夕靖尘氛而复社稷功岂在汾阳下哉而不然也天也公知尽吾人事耳人尽而天不应公固无如何也天下后世悲公之不幸而有知公殁宁之心乎即信大义之有在而能如公尽分之诚乎迄今俯仰川原阵云犹结吊古之君子未有不感慨兴歌求昔提戈血战之迹而如或见之也矧夫春禴秋尝载在祀典与日月山河共千古者而顾客束茅尺栋以亵之乎鹿之西门外旧有精忠祠祀公乱后倾圯无存而别筑小亭如笠上戊设帷以祭且四十余年于兹矣邑宰吕侯核其废址而益大之捐禄糈倡绅士拮据经营极丹艧之丽观可以妥忠魂于九地矣邑人美侯之举砻丰碑请予识其事夫倡义劝忠兴人心而树风化良有司之軄也顾今福利中于人心独有崇佛庐饰道观弃律令而自愚耳如侯之知所务几人与此固吾之所乐道也然而循分自尽得防莫懐鹿之人士尤宜因而坚信之哉】轩公祠【在鹿邑县祀明轩輗】栗王祠【在夏邑县北郭外汉耿防征单于有功封栗邑侯追封为栗王因祀之】汉高祖庙【在永城县芒砀山乡】宋仁宗庙【在虞城县治东北】三皇庙【有三一在郡西南闗一在睢州南闗街北一在柘城县文庙东明李梦阳诗爰从开辟无三圣蠢尔生民岂至今寂寞庙宫随下马迟天地独沾襟萦堦药蔓还春色摇日丛蓍己暮阴怅望龙髯心更苦白云偏系鼎湖心】大禹庙【在睢州北吴公台梁庾肩吾诗金简泥初发龙门凿始通配天不失旧为鱼微此功林堂上偃蹇山殿下穹窿侵云似天阙照水类河宫神巫导赤豹仙女拥飞鸿松龛撤暮俎枣迳落寒丛仙舟还入镜玉轴更乘空去国嗟行迈离居泣转蓬月起吴山北星临天汉中申胥犹有志荀息本懐忠待见欃枪防归来树栢桐】高阳庙【在考城县东南二十里】
　　彰德府
　　社稷坛【在府城东南二里安阳县附郭从府祭汤阴县坛在西门外临漳县坛在县城外西北隅林县坛在城外西北隅武安县坛在北闗外渉县坛在县城外北一里内黄县坛在报成门外】风云雷雨山川坛【在南闗外安阳县附郭从府祭汤阴县坛在南门外临漳县坛在县城外东南隅林县坛在南闗外武安县坛在城东南渉县坛在县城南闗外内黄县坛在迎薰门外】先农坛【在东闗外安阳县附郭从府祭汤阴县坛在东门外临漳县坛在县东郊林县坛在东闗外武安县坛在东闗外渉县坛在县东门外内黄县坛在县东门外】厉坛【在城北一里安阳县附郭从府祭汤阴县坛在北门外临漳县坛在北闗外林县坛在北闗外武安县坛在北闗外渉县坛在县城外东北一里内黄县坛在北门外】
　　文庙【崇祀　孔子又另立启圣祠祀启圣公雍正元年奉】
　　【防追封　孔子五代为王爵改名崇圣祠又学宫建名宦祠祀名宦乡贤祠祀乡贤俱详学校志各县俱同】忠义祠【安阳县祠在学宫内汤阴县祠在学宫内临漳县祠在城南街西马道林县祠在学宫内武安县祠在学宫内渉县祠在学宫内内黄县祠在明伦堂西侧】节孝祠【安阳县祠在北门瓮城内汤阴县祠在学宫外临漳县祠与忠义祠并林县祠在城内西南隅武安县祠在县治东渉县祠在明伦堂西内黄县祠在东大街】城隍庙【在府治后安阳县庙在县治南汤阴县庙在城内南街临漳县庙在县治西北林县庙在城内西北隅武安县庙在县治西涉县庙在县城内大街内黄县庙在县治东大街】闗帝庙【在县治前祀汉忠义侯雍正元年奉】
　　【防追封忠义侯三代为公爵另立祠祀安阳县附郭庙同汤阴县庙在县前临漳县庙在东闗外林县庙在城内十字街西武安县庙在北闗外涉县庙在城南门外内黄县庙在县治东大街】旗纛庙【在卫廨内东北安阳县附郭庙同】龙神庙【在城内西北隅雍正五年奉】
　　【防京师装塑神像各省遣官迎请崇祀安阳县附郭庙同汤阴县庙在西南柏尖山离城五十里临漳县庙在县西北隅林县庙在城外西南五里武安县庙在县东闗涉县庙在县城外会里村】火神庙【在南闗来鹤楼北安阳县附郭庙同汤阴县庙在南门里临漳县庙在南闗外林县庙在南闗外武安县庙在县治东内黄县庙在县治南】八蜡庙【在城南闗安阳县附郭庙同汤阴县庙在城内东南隅临漳县庙在城东南山川坛右林县庙在东闗外武安县庙在南闗外渉县庙在县城北十五里内黄县庙在西门外】东岳庙【在城南安阳县附郭庙同汤阴县庙在东门外临漳县庙在县治西北武安县庙在县东北渉县庙在县西清凉村三里内黄县庙在东门厢中街北】文昌祠【安阳县祠在县学宫明伦堂东汤阴县祠在学宫内临漳县祠在县城东南林县祠在学宫内武安县祠在学宫前渉县祠在县城内西南内黄县祠在大成殿东南】帝尧庙【在府城西六十里有金赵秉文碑】河亶甲庙【有二一在府治东南一在临漳县东昔殷王河亶甲建都于相故立庙祀之】孝文帝庙【在府城北大孟村后魏孝文帝南征驻跸于此后人立庙祀之】蔺上卿祠【在府城西黄口村祀赵上卿蔺相如每嵗有司致祭】西门大夫庙【在府城北祠魏西门豹齐天保间建明治七年廵抚都御史徐恪檄有司以史起附食知府冯忠题曰邺二大夫祠】栾尚书庙【有二祀汉栾巴一在府城东四十里永和镇一在内黄县西四十里伏防渡冢上按巴魏郡内黄人博览经典性质直顺帝时以望擢星郎四迁桂阳太守七年以病辞拜迁光禄大夫与杜乔等八使廵行州郡征拜尚书以上书谏起宪陵侵毁小民坟冢下狱抵罪禁锢还家陈蕃窦武秉政召拜议郎蕃武为宦官所害巴上书切谏理其寃帝怒下诏切责収付廷尉巴自杀还葬有司嵗以八月十八日致祭】尉迟公庙【在府治东北嵗以七月十二日有司致祭唐顔真卿记有周上柱国公河南尉迟迥字薄居罗代人也与魏同祖乃胙岳濵因部立家遂雄荒服父侯而尚太祖姊昌乐大公主赠太傅长乐郡公秉操中和率心纯嘏无命蚤世公一嵗而孤天授礼乐神资文武合乾元昴宿之祉得云中金陵之气禀昌乐胎敎之徳闻长乐庭训之防覩时俯仰与道周旋大统初仕魏防骑侍郎歴大丞相帐内都督尚魏金明公主封西都县侯亳社未迁夫人主馈虞賔载祀茅土増封四年进爵为公转车骑将军领侍中尚书仆射佩倚兼玺劒横重绂元戎载警端揆允厘十六年拜大将军时侯景诈梁萧纪叛蜀委公以上国之甲靖偏方之盗假公以垂天之翼虞鷇中之翰公于是承庙算出鋭师张我军三覆之势踵敌人七擒之迹宵加庸蜀城守皆降诏公兼益梁等十八州诸军事益州刺史公孝思不匮色养有违公主春秋既高西南夷威襄允治自家刑国重荷温凊之诏饮至书劳仍颁衮冕之锡旌其伐也改宁蜀郡公中领军纲弟因兄宠安国公顺子策父勲岂独长安置郊劳之礼成都刋徳政之颂周之兴也授小宗伯督陇右十二州后禝仕虞且尊君命伊尹去夏未亏臣节陶唐之美无易至公进封蜀国公邑万户统秦渭文康十四州军事累迁大司马册太师加上柱国师傅之地非贤不居军国之重惟士是寄俄拜大右弼又拜大前疑将付安危授相州总管宣皇晏驾周鼎方移晋京上流非无陶侃魏庭旧吏尚有王陵是年京师将征公公以隋公当权辞不代乃自称大总管承制置官司诸吕擅朝几亡刘氏新都纳女竟覆汉宗公子魏安公沁东之败也公緑巾尚整犹背城请战黄龙既溃则登楼自裁公匪图全誓将死难不惮征缮以劝事君恒毕心而御侮因见危而授命呜呼夀在黄发位为元辅生不敢齿殁有疑年史之阙文非古也公凡事二代易九朝内设傅师歴职二十四外建侯伯抚封五十六五増邑六徙封忠不辱隋节能奉上唯幼孙获宥而门子从事唐武德中朝制改葬饰终追旧国礼缺于曩日表墓思人大泽流于异世开元丁丑嵗上选建众哲辑宁庻邦相刺史张公嘉祐先相国河东恭肃公之介弟作时膏雨为庙瑚琏立朝则兼掌廵檄佐郡则预叅师律至于是邦也敎以肃政以清起忠贞之庙制享献之仪初公之下车问俗而郡称多祟公曰匹夫匹妇强死者犹能为厉况蜀国公言足昭行可则大象之际独为纯臣毁家纾国既书于直史蕰藻潢污未浮于前代二千石既荷重禄阙修殷荐其取戾也宜哉我是用发私藏之俸则崇宫壮构转他山之石则丰碑颂成陵谷不迁外载洪烈其辞曰天临有周诞赫元辅屏内藩外经文纬武隐若长城阚如虓虎功县日月声葢寰宇甥舅之国君亲是辅统蜀制梁督陇莅兹天命假易奸臣不只凭陵女徳暴蔑京师我图匡救三方奋紏緑巾始系黄龙失守精贯天地义伏羣丑节着城全死而不朽皇唐御歴景命有融赐缣改葬懋烈昭忠邺有贤守是为张公馨香明徳乃建閟宫閟宫有侐乃建丰碑丰碑有崱妖孽遂止幽明载色戬谷无戏享祀不忒】韩忠献王庙【在府治东南画锦坊祀宋丞相韩琦嵗以七月初二日有司致祭】胡文靖公祠【在府城西郭祀元胡只遹彰徳监尹托里巴哈建】崔文敏公祠【在府治南丰安巷祀赠礼部尚书崔铣明嘉靖二十二年建明葛守礼记崔文敏公讳铣字仲鳬别号后渠仕至南京礼部右侍郎奉表入贺归途以疾乞休卒于家讣闻上悼之赠南京礼部尚书諡文敏葬祭如例其旧从游若都宪贾公启刘公讱赵公锦太常胡公经郎中王君与龄余君荫绪陈君昌积佥宪章君甫知州王汝砺氏王同氏知县张颐氏韩梓氏吕调音氏若干人咸寓书相吊天不憗遗老太山其頺实兹永懐将非祠祀不可乎遂共谋捐资寄在邺者俾事事邺士张秀辈告兹经始于郡守高子鸾高子曰文敏公昭代之名士也懿范淑轨若人可依岂独居门下者私祠乃以事达之廵抚都宪李公宗枢廵按侍御杨公勉学俾余议状余尝闻公在翰林时逆瑾擅权虐焰炙手凡百僚伏谒公身挺不从瑾衔之出为南京吏部主事夫权奸得肆党附成之使举朝若公瑾奸曷与成哉又尝闻为南司丞议时事与当路不合上疏乞辨忠邪遂乞解任得请浩然而归退以明义一时依阿淟涊冒宠嗜进者有汗顔矣迨余倅彰德公适林居见其以恩义睦族党以礼化俗以道佑启后学而其在父子夫妇之丧必以制闭闗谢迹若将终身而途当要冲至者若不能见见者若不能去与论往事得失前人是非莫不晓畅原本而卒有折方今利达则絶口不及虽问之亦不应鸿防之羽可用为仪于公有焉若夫奥学渊识发为文章与左邱明司马子长相埒而尤独深于道故久驰声海内人人能知而言之也晚年上用荐者交章特起为太子少詹事未及转前职初当署篆言者指句容朱家巷为皇祖坟墓太祖不自以为亲后百七十余年孰从辨之失正非小误也公驳为罔事乃寝此不可永戒妄作者哉公平生立徳立言所谓不朽者固不俟祠之有无然生而为国之纪士类所钦则殁而不往系人之于无穷者在兹俎豆祀之可于是二公曰俞遂府以公门人所寓六十金易地一区官给建宇费或有闻之赵国王者王雅重公乃曰故知文敏公当祀然即为宇不称亦非所以祠也与弟江宁郡王各助赀若干得善地于丰安里为堂三楹室六楹重门庖库悉备是年仲冬工告成事葢与宋忠献祠相望云董工者为郡贰隆文良氏高子曰不有记述奚示来兹请遂纪之廼具事之所以俾识嵗月而系之辞曰太行嶙峋兮漳卫交津鬰为灵气兮间生哲人前有忠献兮定策秉钧后有文敏兮国蔡儒珍一德咸有兮幽结为邻嵗时陟降兮异室同神天长地久兮享祀无湮千嵗万载兮视此贞珉】郭文简公祠【在府治北祀大学士郭朴】殷四忠臣庙【在汤阴县西鹿楼社祀殷微子比干箕子胶鬲】周文王庙【在汤阴县北八里羑里城内昔文王演易之所后人因建庙焉嵗时有司致祭三嵗以遣使祭享元郝经碑记相之南属邑曰汤阴去朝歌五十里而逺故殷纣畿内地也汤阴之北道右有古城圮覆之余犹峻絶屹然以其隘小而逼故土实其中畿与堞平乃纣拘文王羑里之库也前有文王庙祗存数楹一碑断碎不可读然过者遥望必披荆棘拜谒咨嗟而去莫不尤纣之凶闵圣之厄于是属诸相台总管萧侯使新其庙以朂斯民善善恶恶之心重为序事曰昔有殷既错天命受流毒逞戾杀九侯醢鄂侯西伯闻而窃叹怒而拘之羑里西伯乃推天命衍卦观象系辞设戒恭畏警省益笃臣节七年诸侯皆从之而受始归之于是天下不直受而共起亡殷呜呼三分天下有其二以服事殷而不贰七年拘系畏罪自责不校以忧患作易反身修德而不怠此文王之所以圣也或谓文王在羑里使闳夭太颠等以赂悦受而获免及受命称王者皆妄説也若然则于天下有意于得失非所以为圣也韩文公作拘幽操谓为臣罪当诛兮天王圣明可谓知圣人之心矣铭曰嶪嶪狠土兮至今崔嵬适以彰圣德兮驱天下之归易之多戒辞兮忧世之衰而绳己之违不入于朝歌兮吁嗟乎羑里之祠周虽旧邦其命维新庙其可不新兮】张骞庙【在汤阴县东三十里祀汉博望侯张骞】嵇侍中庙【在汤阴县城西南祀晋侍中嵇绍宋治平中建有司嵗以十二月十五日致祭宋韩琦记夫以忠事君人臣之常分也然遭大变临大节或中无所主为祸福所动以茍一时之生而贻万世之戮者多矣若鼎镬在前锋刃加己能挺然知义之所在分固当耳轻其命若鸿毛然卒死而不顾者几何人哉惟晋侍中太尉忠穆嵇公则其人也方恵帝昏弱诸王肆乱各萌僭夺以相屠害故帝之北征也公驰赴行在力当国难而成都王颍以兵犯乘舆卫从奔防独公端冕侍侧以身捍帝至血溅御衣以殒呜呼公之知义明分可谓处得其宜而不为难也其大忠伟节赫然与日月争光崒然与山岳争高天地不穷而公之名亦不穷矣宜乎百世之下有国家者钦遗烈想余风置祠奉祀永久而不絶也相之汤阴公死难之地有庙在焉前之为邑者不知追显忠义为政所先因循不葺底于大壊今令张君首拜祠下观其隳敝之甚惊叹曰兹不职之大者也亟举公事迹与夫朝廷崇祀之意谕于邑民民皆忻然愿共力以完之令乃寛与之约听自营办不数月而祠宇一新于是民亦知夫士大夫之忠于国者虽死于不幸后世必载祀典严庙貌奉事尊仰之如此皆思勉而为善自一邑推一郡由一郡而推诸四方则其为劝也岂小补哉庙完具书来告以余为文请勒诸石愿志本末噫忠义之心人皆有之但勉而不力执之不固遂不至于古人余亦勉而为者跂忠穆之风尤寤寐以自激文虽甚陋恶敢吝而不书】岳忠武王庙【在汤阴县治西南】崔令祠【祀唐崔珏在临漳县北】汤王庙【有三一在林县南闗金大中间建一在渉县龙山社金大定间建一在内黄县天一村金时建明嘉靖六年知县张古复移建于楚王镇】杜太尉庙【在林县北祀汉太尉杜乔】郭孝子庙【在林县北祀汉孝子郭巨元至正十六年建明洪武二十三年重修】高文忠公祠【在林县西南新安社元至元间建祀彰德总管高鸣鸣有倡明经学之功故邑人立祠】武安君庙【在武安县西闗祀秦将白起】郭忠襄公祠【在武安县治西祀户部尚书郭资】李卫公庙【在涉县符山社祀唐卫国公李靖】商中宗庙【在内黄县西南二十里冢上宋开寳七年建】二王庙【在内黄县西五十里羲之献之二庙南北相距仅二里许不详其因】显灵王庙【在内黄县永丰里祀唐李靖滑县亦有】金龙四大王庙【祀宋会稽谢绪临河州县多有】
　　卫辉府
　　社稷坛【在府城南闗及县附郭从府祭新乡县坛在西门外辉县坛在西门外小街路南获嘉县坛在揆文门外洪县坛在县城外西北延津县坛在县城西北濬县坛在北闗外滑县坛在西门外鲧堤上】风云雷雨山川坛【在府城南闗外汲县附郭从府祭新乡县坛在南门外辉县坛在南闗东街获嘉县坛在广晖门外淇县坛在县南里许官道西延津县坛在城东南濬县坛在南门外滑县坛在南门外】先农坛【在城南三里堡汲县附郭从府祭新乡县坛在东门外辉县坛在东闗获嘉县坛在县东闗外淇县坛在县城东北二里官道东延津县坛在城东南濬县坛在东闗外滑县坛在东门外】厉坛【在北闗汲县附郭从府祭新乡县坛在北门外辉县坛在城北二里获嘉县坛在县城外正北淇县坛在城北一里延津县坛在城东北濬县坛在北闗外滑县坛在东门外】
</div>
    <div class="pagination">
<a href="河南通志_page205.html">上一页</a><span>...</span><a href="河南通志_page201.html">201</a><a href="河南通志_page202.html">202</a><a href="河南通志_page203.html">203</a><a href="河南通志_page204.html">204</a><a href="河南通志_page205.html">205</a><span class="current-page">206</span><a href="河南通志_page207.html">207</a><a href="河南通志_page208.html">208</a><a href="河南通志_page209.html">209</a><a href="河南通志_page210.html">210</a><a href="河南通志_page211.html">211</a><span>...</span><a href="河南通志_page207.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
