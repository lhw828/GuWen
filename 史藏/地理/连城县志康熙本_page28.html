<!DOCTYPE html>
<html>
 <head>
  <meta charset="utf-8"/>
  <title>
   连城县志康熙本 - 第 28 页/共 40 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   连城县志康熙本 - 第 28 页/共 40 页
  </h1>
  <div class="content">
   愍忠祠，祀邑令徐公承泽也。公死戊子(注123)之难，贼歼其身，血淋碧，心化石，鬚发风，肝脑涂。噫！惨矣！烈矣！室人掳，未死，不知去所；或者邑人怜公而讳之乎？令罹于难，殒身碎骨，民子与其罪--罪不能讨贼。而从公于死耶！人之死，有轻于鸿，重于岱，而公何居？公署篆未几而内难交溃，公可以去而不去，则死之重于泰山明矣！古之有功德于民，祀之；死社稷，祀之。公下车而反侧子自安，非公之功乎？剑隐于鱼，献未终而匕首见。公以社稷死，社稷臣也。历二十年，邑令杜公士晋重哀公，捐俸四十两购车田田，以岁入奉公之祭。酒樽牲房(注124)，春秋两举，绅士耆老，行礼如次。祠成，以记之云。
　　申道台生祠碑记
　　杨旬英(御史)
　　粤稽古人吏于其土、泽在人心而不去者，于是有燕齐之栾公社，岘山之碑，益州之画像，要皆久于其地，然後人思慕之勿衰。未有莅政未几，而士庶讴思不已，辞而弗获，久而弥笃。或者危苦之时易见德欤？吾于又韩申公有感焉。公阀阅名家，仁恕明敏，谦和俭勤，其天性也。筮仕蓧郡，刑简敛蠲，辑绥周至，治满奏最，擢知泉州。蓧人奔走数百里，攀辕不忍醳(注125)去。公拊慰，然後得行抵泉。泉故苦海氛用兵之郡，供亿罢极(注126)。公虚，公劝输绅士，黎庶安堵，恬然不知兵革输将之苦。且日夜勤劳，求所以抚循百姓者，不遑暇食。兵有挢虔(注127)侵牟者，至公前，皆自悔，後弗犯。泉绅有为州将所困诬，愿倾幽输饟(注128)，公持之不可，竟释之。公于扰攘倥偬之际，事至立断，宽猛得宜。即案牍尤无停蹛(注129)，人人自以不冤。其仁恕明敏皆此类也。泉人爱公，虽兵役不休，值公诞辰前後十馀日，香灯满城，如升平灯节夜。部大人奉使至，惊询之，既而又惊叹曰：“良吏有如是哉！”公庀泉媺政(注130)，更仆不胜书。甲午(注131)冬，贼破漳郡。当是时，三山、莆阳皆倚温陵为存亡(注132)，乡(注133)非公得百姓心，诎(注134)服强寇，俾一矢不敢加遗，岂独三山、莆阳，而上流四郡岂复为国家有哉？公之勋名，谓宜勒鼎彝、锡铁券也。盖馀甲午、己亥办事台中，缘甲午、乙未贼不得志于闽，遂犯江南，破京口，京师震动。使当时全闽沦陷，则其执猖狂什百于此。以此思公之功，不止在七闽，而在社稷也，又曷可泯泯勿彰哉？公莅泉三载馀，擢徽宁道。父老借寇(注135)不得，则相与祷公于祠曰：“愿公螽斯振振，抚治全闽勿绝也。”未几，公奉命巡汀、漳。甫下车，即问民疾苦，悉革陋规，开利祛害，深山穷谷，皆奉牒感泣。(至今连邑贤令杜公充而广之，以惠济斯甿，甿喜苏生。)公又严溺女之禁，全活以千数。而海上投诚驻杭，号称难驯，公调度有方，健儿皆惟命，卒以相安。公任汀、漳期月，然觐京月日且半矣，而连人德之深，相与谋于父母杜君，因上其事。公固却之，然而不自已也。因择地鸠材庀(注136)于冠廌山顶，下环文溪，曰：“我公之德，其与此山并高，与此水俱长者乎！”祠既落成，连博士李君，馀友也，因邑人之请，以书贻馀曰：“愿有言。”馀素德公之惠吾泉，保障南服，寒潢池之胆(注137)，以舒朝廷南顾之忧，曰：“公之功，岂独汀、漳意(注138)之，又宁直广川温陵戴之？可谓社稷之臣矣！独念古人之系人思者，皆久于其地；公坐席未暖，而汀人拳拳恳恳，已去而思之逾笃，祝之无斁(注138)。何以至是？岂非人心不甚相远，危苦之时，易见德哉？”公服食俭朴，与人谦和，□□□(注140)怒，台辅器也。馀书此以贻李君，以公之生平行事，见公之可传可思者如此，不独为汀人道也。公三韩人，讳伟抱，别号又韩，今补授江南安庆、池、太副宪，三郡之民，抑何其厚幸欤！其先□□□(注141)之遗泽□□(注142)云中上谷，兹不具述云。
　　邑侯田公生祠记
　　叶先登(翰林)
　　有司以抚养百姓为职，贤否于是乎观，不闻以能奉承大僚为贤也。昔光武戒任延曰：“善事上官，无失名誉。”任延对曰：“忠臣不和，和臣不忠。若务雷同，非陛下福。”帝叹惜称善。以其时考之，循吏得行其志，海内之人咸安土乐业，而诬上行私、乱人之功罪者，莫或肆焉。噫！今较異矣。如馀之一刖、再刖而三刖(注143)也，盖以不能奉承大僚之故。馀家同安，徙于长泰。先是癸巳奉假省墓，耳(注144)汀之连城有贤令焉。田公生玉，辽东贡士也，硬骨山立，铁面披霜，亦不奉承大僚者，与馀同病。何以宸旨宠焕，推□□□(注145)，寻升沂州守？士大夫益知奉公守正之可为□□(注146)不得而摧折之，即当日不苟和同之人也。及其去连之沂也，连之绅谢君家宝、李君蜓，茂才沈子登瀛辈，走千里征言于馀，谓其祠成，不可以无纪。馀曰：“彼贪且诬者尸死祝之，天下皆有。数人之私和，遂为一国之苟同，未知君子之意将何归？”谢、李曰：“山不易高，水不易深；彼美君子，如云如龙。爰建厥祠，以祀田公。盖民重公之去，奔走赋功，祈公之生而福泽，享荣名于无穷也。”呜呼！挚哉！夫万人之誉，不可以非道干(注147)。济惟贯河，乃知其清；松柏大寒，萧艾不芳。谓非公无以致此。民心匪石，不可转也；民心匪席，不可卷也。公之致此，果何如哉！公以壬辰年(注148)春来治连邑，竦然如太虚一声，有目者改视，有耳者改听，廉公不受夜之金也肃然；君子泰而小人惕，为善者奋而恶者悛，服公之断狱戢奸也怡然。恺悌之教兴，惠和之风畅，士夫百姓依于公，公钦于士夫百姓也。观公之美如观溟渤，自津者知津，自涘自知涘。其六年之泽，如洪流巨浸，行于连之文川。川盈矣,泽无盈乎？川泽盈矣，渐(注149)于海。馀海氓也，稔知龙耳，请以“见龙”额公之祠。
　　杜侯生祠记
　　戴玑(丹霞进士)
　　辛卯(注150)予承乏分帘京闱，得允弼杜侯文，奇之曰：“此天下才，馀当让之，出一头地，奚啻欧文忠之子瞻也。”荐魁三辅，拟捷奏读中秘，上之迓衡秉钧(注151)，次不失拾遗补阙(注152)，奚以之和羹而小烹为然？韩魏公(注153)云：“入粗入细，乃经纶好手。”烹又何分大小也？汀连蕞尔(注154)，寇再破，荐饥(注155)，历数令，惊鸿(注156)未集。朝廷谓非武库其人不可，佥荐侯。侯下车，询利弊，问疾苦，安集多方。民若病疟而登之春台，歌“乐只”(注157)，且再报最矣。建祠廌山，尸而祝之，如畏垒、桐乡(注158)焉。祠成，士民麋至(注159)，庆予知人，且求言记之。噫！馀何言？。知父母莫若子，子各言子之志。”有前而言者，曰：“侯重农兴学，劝稼之外，惟进士子，论文谈诗，贫窭有志，格外励之。钱谷虽剧，木皂治外，焦桐治内(注160)，澹然若无事焉。”馀曰：“美哉！可谓不烦。”有继而颂者曰：“未也。天下愿农而不能耕，好书而不能读者，岂尽劝课之不力哉？有害之者也。侯之去剧害，有大政四焉；侯之兴教化，有先务一焉。民方仳离(注161)，田庐为墟，赋役繁兴，现户赔累，不胥为逃户不止。侯慽然伤之，察流亡荒芜，申详蠲之。现户苏虚赔之累，渐次招徕逃户，又获室家之庆，有不输将恐後者乎？此大政一也。百凡用度，规定三册：官存，民存，吏存。如库照例，民册存，贪墨不能多取；官册存，黠猾不敢欺蒙。迩清丈令下，需索陋规驳勘(注162)骚然。侯令所在自供鱼鳞清册，不时抽丈，无敢隐者。鱼鳞册得以不驳，亦以三册预杜中饱之弊也。此大政二也。军需孔亟，上下相蒙，胥差往往朋比吓索下县。日者，投诚兵丁，突入内衙冒请。侯立斥之，申公府正法。奸棍罔民，假托王商渔利。侯启殿下示众。自此蟊贼永清，商工乐业。此大政三也。山林啸聚，大抵一二奸宄，倡流民为之。每饥歉，青黄未交，庀饘粥四方，日食可二千人，故奸宄发，辄授首，流民解散，持钩鉏皆良矣。此大政四也。要所加意者，在兴教化。烝髦(注163)以劝农，读法以警众，人知孝弟力田矣。经义时务，以问师儒；植桃培李，以荐公家，人仰双凤翱翔矣。非其教化之有先务哉？若乃学宫鼎建，子衿勿歌姚蔡(注164)；文川捐造，十月成梁；旱魃为虐，祷雨辄应；《洗冤》梓行，天下无冤。种种善政，尸祝何足以尽之？聊歌‘乐只’于不谖云尔。”馀曰：“善哉！所称天下才不虚矣！夫伪增户口，幸蒙奖于综核之世，何如损其户数，称保障于宽和之朝？侯夙夜匪懈，于催科，行其抚字，正鞠谋，劝相于抚字：善其催科者也。经纶好手，质有其文，不亦于武库有光乎？然馀闻侯赋《蓼莪》(注165)，载木主如任(注166)，时食必荐，每忌(注167)作功课，如不欲生。诸凡善政，皆“锡类”(注168)之思也。圣天子将以孝先天下，求忠于孝，舍侯而谁？用是拾遗补阙、迓衡秉钧，天下尸而祝之，“锡类”又何可量哉？馀不佞，让出一头地，与有荣施矣！于是乎记，以告後之凡为“乐只”与夫不忘“乐只”者。侯讳士晋，字允弼，别号岱麓，京都人。
　　沈氏重建东塔祠记
　　黄康(邑人，亚魁)
　　沈氏，连之世家也，据邑之名胜独多焉。东山胜地者，前金鸡，後天马，左廌屏，右保(注169)障，四顾蛇(注170)蜒磅礴，山光水色，呈秀吐奇，胜地之尤也。宋绍兴三年开县，宣尉寿宁翁令兹邑(注171)，绿野清暇，日与士夫寻乐于是，乃建大刹，塑如来佛像于中。佛虽非吾道之正也，庶亦诱贪夫、怵邪淫乎？寺之前累砖为塔，高可若干丈，棂星薄日，节乎为邑之镇。禅堂数十楹，香田数十亩，饲夫山僧野衲，而缁流(注172)弥增。翁仍构“棲幽书院”于侧，日与士夫翻阅图书子史，时娱观甜乐，以终天年。翁卒，士夫仰之，乡人德之，乃图其像祀于院。院之前若干步，旧有观。洪武辛未，诏天下遂并于丛林。凡元旦、万岁千秋节届，百官习仪于兹。迨孙训导德卫翁、知府仲继翁，嗣修葺之。既而岁月弥深，日就圮。弘治丙辰，孙仪隆辈率子姓供事翼之，越五年，乃落成。适辛酉，征邑隐士寻乐翁童世坚记之，八世孙定陶尹绍祖适篆之额。又若干年，院碑倾仆，十二世孙廷翰辈适柄家政出内，凡蒸尝租长，概不入私帑，且争先仗义鸠赀以足费。于是寿宁翁祠重建一新，雄规杰制，烯乎千祀之故(注173)矣。乃寓言桥请倩康续记(注174)，时且剧而别。又三年，石业已砻(注175)，康适营墓于邑，廷翰复促之言。康乃作而曰：水木本源之念，孰能已之？而失真弗可纪也。获其真矣，而听其湮不恤，斯非尊祖敬宗之孝矣。今而沈氏之族，诚有颜子登制科、入翰林者，岂惟今日之光？数十世後，将复有登堂而拜郭令公者乎？子孙才，族乃大，俎豆惟馨，将归诸沈氏已。
　　沈氏重建石门岩碑记
　　沈孟化(参政)
　　出连城东门八里许，为石门岩。两石相峙，中虚成门，其内为垣，为壁，为床、灶、户、牗，纵横献奇，应接不暇，意若为招隐者。有宋元祐，吾宗永钦公来居，因亭曰“总宜”，堂曰“宿云”，阁曰“悠然”。初，图书琴杖其中，水树浮丹，禽鹿合韵，俨然紫都始青之乡。再传宣尉寿宁公，衣冠之藏在焉，乃即岩而祠之。自始祖侍郎以下数公，皆治主以升，岁时禋祀，从者数千人，驾幔亭之虹，奏宾云之曲，樵牧往返，无不耸观太息，此于大姥宴曾孙然。尔後，颓辄新，新辄缺。在洪武时，则有若彦和公；在嘉靖时，则有若长权、瑁源、珍等；越今万历时，则有若世鼎等，鸠材孔良(注176)，协谋孔臧(注177)，乃肯之堂，乃锡之光。役竣，将垂于石，示後之人，以其言命孟化。因(注178)以羡吾宗之多奇也。当侍郎公卜藏丰山，欧阳仙从公乞坐具(注179)，公许之，仙遂报以吉穴；选胜之馀，复得石门。造化者，固若书其灵，为至人苞孕。六百年来，或通籍而树骏，或立言而流鸿，不下数千百人，固宗德之垂荫远，亦宁可谓地之无灵也？嗟夫！地以其灵毓之，人以其灵护之。欧阳氏之谱纂也，惓惓祈子姓阐扬光大之；而陈後山之记思亭也，方其缮修之日，即以後人颓毁为念。吾宗而欲示後之人所命孟化言之者，其亦犹此也夫！
　　重修丰山沈氏碑记
　　张显宗(状元)
　　丰山者，今欧阳真仙宫阙，初故侍郎沈公佳城也。公讳彪，在宋有护卫功，诰封银青光禄大夫，检校国子监祭酒，兼殿中侍御史、上柱国，御赐名勇，字见义，别号冰洁；今不从彪者，从赐讳也。公先世居杭，宋入闽，娶夫人胡氏，生子二：长永钦，家连城，为连令(注180)；次路钦，家清流琴源。而丰山为清、连界道，公素往来，间览其奇峭葱郁，林壑幽闲，若蓬岛，若桃源，徘徊久之不能去。乃构数椽，携二三友人盘桓容与，时而吞吐烟霞，时而吟弄风月。盖不知岁月之几何，而飘飘羽化矣。乃卒，葬其中，即真君殿座是也。时真君授吕仙秘，闻有投桃索藕之奇。迨绍兴己卯(注181)，望气云端，隐隐灵異，将卜宅于兹，而公冢存焉，则谓钦曰：“此仙宫也。昔六祖假座具于亚仙而还其冢，功德无量，声施至今。若能为亚仙乎？当报以吉穴。”于是卜一里许改迁公冢。而真君遂从原坟右坐化焉，是为今之化身岩。钦奇其事，乃构堂宇塑像祀之，复置田数百亩为住持资。栋宇云回，亭阁雾隐，傍有丹灶汞鼎，围棋垒石。每当清霁之暇，时隐作丁丁声。直望为天香炉，睹旸谷初升，似浴日磨轮，奇踪奇迹，莫可胜书。骚人贵士会于兹者，祈求辄应，而雅韵芳题，尤难殚述。于是食其士(注182)者，檀越公于左亦并祀，人人咸知有沈氏丰山云。迄今百有馀载，沈氏螽斯衍荫，诜诜(注183)数万，而赋税田园，强居一邑之半；缙绅豪杰，鼎食钟鸣者累累，奚能屈指？吉穴之报，亶(注184)其然乎！馀读《传灯录》，见六祖亚仙之事，每心奇之。以今观于丰山，与亚仙辉映後先，不更奇乎？馀既慕其灵異，具(注185)仰侍郎公之高节，神往者屡矣。适国子博士仲继沈君重修镌石，乞记于馀。馀与君有师生雅，故以夙所睹记者复其请。且以明鄙况，異日解带入山，与沈君登曲豆(注186)之巅，讲黄石、赤松故事，亦生平大快也。遂书以券。
　　文川李氏重建宗祠记
　　雷跃龙(内翰)
　　家君(注187)令文川，文川贤士大夫不辱与家君交者，皆昵不佞，而李氏之昵尤多。李氏故有祠，祀其先十七郎公以下，火于万历丙午(注188)。属韶州君天美同缙云君焘，郡宾学儒硕士仕英、学冯、泮、涵、稳、燮、相、钺、洞、洵、如丹、成汉，太学生稳，集子姓更营之。乃循故址，宏构扩基，高翥长骞(注189)，俯压川湄。于是治主以升其屋，仪物数(注190)，升降之节，悉如我明集礼，而祀田，视昔有加。始万历庚申年(注191)夏，成天启辛酉秋，额其门曰“李氏宗祠”，将劖牲石，外傅德桢君以状征不佞记之。不佞以家君客，不得辞。谨按李氏之先，昉(注192)于伯阳父。著于闽，自有宋颜中氏。绍兴南渡时，疆宇日蹙，文川寻以堡升县，徙他县豪杰实之。十七郎公自宁化来居，曰文川李氏，从县别也。李氏族日赫，入元皆抱德而隐，中乃散于温陵、安溪、沙阳。而必达公支特繁，有子曰宗政、曰宗闰、曰宗志，子姓半文川。明兴，纁璧四出，用闻于时，乡有举，岁有贡，辟员(注193)荐，以至宦有名，乡有贤，祠有专，坊有旌，乘有纪。若至正之乱也，沙、尤之寇也，宁、濠之变也，华林之盗也，挂坑之剿也，饶平之扰也，非其功树，则其节树也。夫于元，则泯泯若彼；于明，则赫赫若此。出处因乎时，焜燿垂乎後。今知有文川，莫不知有李氏。且微独此也，今贤士大夫若而子姓，初一人之身，春秋飨祭，追远归厚，于以作忠于孝，盖未有艾也，又宁独如前所树已哉！
　　谢氏宗祠记
　　吴廷云(郡人，副使)
　　向予假馆(注194)连阳，得与谢族名士辈游，相得甚欢。每角技斋头，绣虎雕龙，分中原鼎足，心窃異之，意世泽绵远，人文蔚起，非浅近所基也。间索系牒观之，乃知浚源(注195)江左，自东山後掌邵武事，遂家于闽，派分宁、连。连自十一郎公迄今，数百馀年，其间高人辈出，或鹭行竖绩，或昂藏著述，或居平朴雅维风，或值变精明决策。若皆山公世荣、松轩公守荣、南谷公廷翰、东石公魁、东井公豸、首山公元、怀泉公必恭、惺台公必敬诸先达，不一其人，大都不徒世(注197)其名，而世其德；世其德，自世其家矣。不佞辱在词盟，而谢氏一姓，于衷固耿耿也。後荷思甄进，奉命守琼，适谢伻持书至，开缄展读，则宗祠告竣，欲远征予言为记。予何敢辞？按祠址在城东，地接雩坛，廌峰耸左，文水环前；金鸡天马，若鸣若跃；宝嶂西山，为翰为屏。先是皆山、怀泉二公卜筑于兹，未协厥吉。有玄孙汝梧者，连庠生，厥嗣建奇，府庠生，父子殷殷水木之思(注198)，输赀贰百叁十金；洎有必庄者，亦输赀伍十金。一时族众亦祇顺乐输。青衿子员若拱、若表、若显、若鼎、若道行、若礼、若家宝、若玮、若应帧、若淇、若锡命、若演、若成章等，协力殚衷，共赎前塘，而规局宏矣。耆俊若汝励、汝范，师蒙若珍、若谟等，鸠工庀材，综理得人，而经画备矣。不渝(注199)岁而堂构新矣，宁非谢族居然不拔鸿图也耶？夫先代贻谋，子孙恢拓，更复彬彬济济，仁义相先，忠信相尚，积厚流长，他日当有奋鸿翮、渐云衢，为苍生酧夙望，为朝廷扬庥光(注200)，殆与安石(谢安、字安石，晋阳夏即今河南太康人)、叠山(南宋诗人谢枋得号叠山，江西弋阳人)，後先辉映。谢祠固将甲天下，直甲闽连已哉！是又谢氏世德世家，必世其报。不佞于衷尤耿耿也。是为记。
　　城西李氏宗祠记
　　徐大化(邑令)
　　寰宇李氏，盖宗咎繇(注201)云。咎繇，李氏之始也。连阳(注202)李氏，咎繇氏之裔也，家世清阳(注203)陈村。迨宋绍兴间，处士九郎公徙居连阳城西，故世称城西李。传三世敦武总管文庆，具文武全才。时从元征爪哇，有荡平功，遂受是职，勅赐金牌，世镇连、武。厥子仲山、孙良良(注204)辅、曾敬中，并筦(注205)虎符，专节制，玺书昭垂，世传不朽；入明，始寝职。七世孙子清公，以明经起家，登洪武乙丑进士第，历官藩臬宪长；从弟和公，复举洪武丙子乡进士，司教钱塘。胤是而降(注206)，墨绶花封，後先相望，称闽西望族。旧故有祠，而堂构湫隘，不数十武，岂亦朴陋相沿，无能恢宏而张大之？其李氏实有阙。岁丁酉(注207)，博士君檀等，始议创而更新之。适灵山令君榆，以入觐归省，首捐百金而倡焉。一时子姓，有材者输材，有地者输地，有金者输金，不歃血而争先归命(注208)。遂筮吉鸠工，垒坛筑石。申为明堂，堂有寝，神所凭依。上架枰棋，飞鳌拱斗凌霄汉，不可逼视。旁有厅两：左贮庙中祭器，右则出魂无归者祔(注209)焉。纵步为两廊，直四丈许，护以粉壁。堂外有卷篷，翼以数楹，直栏横槛，有鸾翔凤舞之势。槛外为拜坛，宽五丈许，为主祭有爵位。坛外为仪门，横七丈许，为众子姓序立位。前为大门，树坊表，书年、书科、书爵、书名，以光昭先代之盛美。左廊外构数椽，群族之俊者校艺其中。规模宏大，综理周密。盖创建戊戍冬仲(注210)，越辛丑仲秋而告成。于是博士君等率诸子弟员诣予乞记。予从公暇，一望其山川，赡(注211)其堂构，低回久之。且阅其家政整肃，岁时有祭，月旦(注212)有会，冠婚有庆，丧有吊，疾有问，茕独颠连有赍子。善必录，过必督；富不骄，贵能下；先後有经，少长有序；服政而赞“羔羊”(注213)者，亟书媺美于谱牒，嫠居而匹“柏舟”(注214)者，竟请旌扬于郡邑。盖《书》所称“孝友兄弟，克施有政”者，李氏若闻风而兴，可不谓义门乎？予亟族(注215)表其闾，以寓激扬。去今六十(注216)年所，以一官拓落，思欲缀数语自附李氏之宫墙，以簿(注217)偿其观风问俗之夙心，而苦弗逮。而李氏征记书仪，无岁不驰之都下，予再一(注218)把玩，心神踈(注219)然，若概(注220)昔之耳目见闻者，勃然隐跃于予衷，虽椎鲁(注221)自匿，能韬敛不吐哉？且夫前者唱于，随者唱喁，造物自然之感应也。诸君倡于前，以风来裔，而後隽之执经从予游者，斌斌魁傑士也。異日掇取大物(注222)，储国家栋梁柱石之用，予且拭目俟之，则李氏之为李氏者，宁独以祠重哉？遂为之记。
　　城南董氏宗祠记
　　曾汝召(进士)
　　《易》之《萃》，言“假(注223)有庙”。夫人已亡远，则其光灵涣于太清、黄垆(注224)，贵其子或孙有以萃之。故礼自九七之制，下逮寝室。萃之义大矣哉！董氏昉汉大儒仲舒，系既邈矣。有宋讳五十郎者，原河涧(注225)任丘籍，实为今始祖。三传德源公，以闽博士教于文公阙里(注226)，著节行；元乱，用迁连城，家邑之东偏。四传永清公令安东，有政绩。嗣是族日蕃，乃迁居城南，以旧宅奉祠始祖以下。嘉靖末，燔于寇。至是後裔仰山率子姓，以乃翁南山、叔祖文山所遗文川桥前地，鸠材而聿新之。或助赀，或纳币，乃简其才者综木石，计丹漆。既卜之龟，既逢之吉。阅泰昌改元、迄天启改元之腊，而祠成。中区岿然，妥先灵也；左棲附食(注227)，推爱亲也；右俨(注228)後土，答地脉也；登拜有等，序昭穆也；饮福(注229)有次，介用(注230)逸也；垣墉既勤(注231)，严藩卫也；门墙面阳，肃瞻对也。美轮美奂(注232)，宁独织乌兔而饮蛟鼋？其以敦仁，其以讲让，其以刑兄弟而禦家邦(注233)，将见族日昌、化日远，出不愧簪绂(注234)，入不愧宗祐(注235)。其萃今日之子若孙者，非自祖宗之萃始哉？是役也，总督则仰山、文耀、玉台、楠等，分督则舜文、褒暨序班三策，青衿楷、大焜，皆孝而趋义，和而咸勤，即以追蓝田之约，景浦江之烈，何多逊焉。不佞辱在世讲(注236)，而乐观其成也。于是乎书。
　　重修林氏祠记
　　林国鼎(教谕，闽县人)
　　闽夙称海滨邹鲁(注237)，道学文章，甲于天下，独莆林、福林族冠八闽。究厥美源，一得金粟之堆于狐穴，有石笏朝坟；一得马鬣之封于米齐婆，受振海潮音，故尔甲第蝉联，宦声鹊起。地灵之关人杰，诚重矣哉！万历己卯(注238)，予口卸命典连教，接览邑胜，廌峰峙其东，宝嶂列其西，天马前蟠，猛虎後踞，文川九曲而流，华表天外而钥，叹曰：“美哉！万山中一境界。夫非人文萃止之乡耶？”一日，谒城隍，见一佳城，营于邑治之中土，四圉坚壁，树木清茂。竖亥履之(注239)，广几十丈。中列三冢，冢之右肩，昔建祠宇，以妥三代先灵。询之，则曰：“冢上园，林氏之始祖茔也。”聚族之青衿子及乡绅而溯其源，乃予先八代祖谦公之右弟，讳祖诚，配于元治中许景辉公之女，干止于此(注240)。今传十几世，派衍数百家，人文辈出，最誇连阳巨姓。亟取谱而比勘之，源由王子比干之後，胙土(注241)西河，昔自固始高详而入闽，同也；由莆田分为三山，同也。至金元间，避乱散处，莫知所之。兹一旦契若左券，岂非邀祖之灵，令涣者复萃，离者复合乎？于是兴情水木，登坟而拜其堂，见其状如螃蟹，来脉分自县龙。左黉宫，右琴堂，泱泱乎前沼沉金，峨峨乎後屏枕玉，旗峰插汉，兽曜凌霄。都哉(注242)！城市山林，虽古称半眠，曷以加此？夫地灵则人杰，自昔已然。予稽仕籍，见先达昌化令若仪凤公，藩相若岱公，博士君若敏、若鹤升、若嶅、若隆、若安，政绩赫奕，节操可纪，斌斌踵武，足为後学嚆矢(注243)。及睇黉序弟子员与幼学英俊，悉瑶环瑜珥，槃槃(注244)才也。谓非佳城所荫发不可。诚教之好行其善，克孝克友，履麟仁，扬凤德，复锐意于诗书之林，异日掇巍科，立鸿业，拭目以俟，与莆林、福林相颉颃也，宁有艾哉？咸曰：“至哉昌言，愿寿诸石，以为子孙告。”馀谊在宗党，无容辞也，遂记之时思堂。
　　崇报黄东山先生祠碑记
　　郑玉(侍郎)
　　连城东北一里许，有溪曰彭坊，水急湍涆(注245)，往来绎络，最要冲。值淫雨，人患陷溺。邑人黄翁表常恻然忧之。成化乙未(注246)，毅然捐产，筑石五墩，覆以屋数十架，费千馀金，历八载而桥成，过如履坦。连之人咸曰：“兹黄翁德也！”逾数载，蓆湖江滨之溪，去县三十里，汀漳阨塞处，或雨暴，水患尤剧，黄翁尝目击，又忧之。复倾产为筑石墩，构梁屋，厥费不加少。人无病涉。连之人咸曰：“兹又黄翁德也！”越弘治间，养济院圮，翁捐赀拓址筑室，不三月而成。适山寇剽掠，时计筑城，帑且竭，翁复殚赀完之，邑赖安堵。连之人咸欢呼载道曰：“翁德抑何至于斯也！”久之，乡士大夫耆旧揭景兴等，佥谋其所报，以尸祝之，鸣厥事于邑令张君云翰。张君请于郡侯潘公溥，潘公仰而叹曰：“黄翁德若是，诚不可以忘者，是尚不可以祀乎？”乃请部院司道，辄檄建祠。于是阖邑欣然趣事。厥子守慎曰：“吾翁历捐金百馀斤以济人，今取诸人而祠之，吾不敢也。且君子于其先也，当继志焉，矧其重如祠者乎？”遂相地禾埕上，鸠工庀材，崇堂宇，翼墙屋，刻像其中，时奠祝献，一准诸《礼》。潘侯闻而善之曰：“兹祠也，成先启孝，公道昭明，连之有感而思，思而慰，国家崇功报德之典，亦于焉得之矣！”爰额以匾曰“崇报祠”。经始于庚寅之上元(注247)，而季冬告成焉。张令君遣学生揭景兴等捧潘侯书，谒馀以记。馀闻之《礼》：德施于民则祀之，能禦大灾、捍大患则祀之。黄翁功德彰彰如是，祀之以快人心，以劝善行，礼敦往昔，振起来兹(注248)。馀于黄氏功德，固嘉之不置，而于侯之劝善以风世，能无美乎？表号东山，以世德为时望。素笃孝友，尚勤俭，忘横逆，辟浮屠，崇正学，遵古礼，遗家训，而一本于正心诚意，当垂之青史，传之天下後世以为范。而其德则见于乐施也，而是祠，则所谓掘井得泉者也。子守慎，号青山，祇遹乃考(注249)，大美悉归于亲；与邑贤童玺、童世坚相善，其学本诸修身，其行皆尚仁义。而兹祠之建，则因阖邑之崇报，而自尽其堂构之思焉者也，并宜记之以寿于石。
　　童氏墓祠记
　　大学士翁正春撰
　　古者墓无祠，而寒食上冢。勅定于开元，故卿大夫士，制得立庙以祀其先。连城雁门童氏，稽往牒，则以为陶唐氏之裔。至建宁伯羽公与晦翁(注250)为友，源远不具论。宋开禧，始家连城，衣冠繁盛，庙祀久矣，然而未记也。万历甲午(注251)，大庾令大猷就余论学，余爽然異之。询其钵传，大猷曰：“吾先世自克铭以道学不仕元，嗣而东皋从游吴康斋之门，乃寻乐受良知于王伯安，代以相承，讨研学脉。”馀闻有契于衷，遂与之欢相得，因以祠墓记属馀，并呈谱焉。馀披阅之。按童三世祖讳(注252)郎者，于宋嘉定间葬城东塔背岭，而四世祖妣附之，始固佳城而禴祀也。迨万历初，乃卜吉于坟左臂上，建祠宇焉。祠属邑之青龙，形胜嵯峨，龙虎蟠踞。伟哉！邑之灵秀，萃于此矣。夫地灵人杰，恒相掩映。自诚为东乡令，冰蘖(注253)自持；孙童玺掇巍科，守澂江，承乏三十馀载，披丹竭职，圣天子嘉乃丕绩，诰以封赠。厥後经术起家者，若瑞、若瑭、若瑁、若甫、若瑰、若希达、若志熹、若体元、若希荣、若希召、若绍贤、若绍德、若训、若任、若大章、若养正，朝著绩，乡著贤，後先鹊起(注254)。又以文士立武奇功，擒元戎，钦赐廪禄。若邦杰，退流寇，宪府纪勋；若义宁，令志德。迄于今，纂组(注255)充庭，青衿中分连序，而孝子节妇，英奇硕抱，贲相望(注256)也。谓非祖德宗功所绵荫而然耶？夫祖宗精神，旷世如新，支派虽繁，而源本则一，抚时兴思，启血膋而秉郁鬰鬯(注257)，以骏奔于俎豆间(注258)，谓童氏之族与天壤不朽可也。故为之记。
　　笃功亭记
　　宗彝(巡道)
　　古之君子，其将责人以有功也，必使之乐其职，安其居，以其优游喜乐之心而就吾事。夫岂徒苟悦之哉？凡人之情，其将有为也，其心乐而为之，则致精而不苟，虽殚力费心而不自知，故所为者有成而无难。古之御史也，为法不苛，其勤惰疏密，随其人之所欲，而吾独要其成。是以古之循吏，皆能有所建立。夫望人以功，而使其情愁沮不乐，求捨去之不暇，谁肯以其怨沮不平之心而副吾之所欲哉？顷时，予见监司(注259)病郡、县之政不立，扼腕盛怒曰：“是惟饮食燕乐居处游观之好。吾日夜以法督责之，使无得有一于此。一岁之日，数计晷刻，吾从而课率之，使无有顷刻之闲。”以约束为不足，而继以辱骂；辱骂为不足，而继以讯诘。方此时，吏起不待晨，卧不及暖；废饮食，冒疾病；屋室败漏，不敢修完；器用敝乏，不敢改作。其勤苦如是，犹不足以当其意，宜其郡县之政无所不举，小大得职，而民物安堵矣。然，吏益奸，民益劳，文书具于有司，而事实不立；吏足以免其身之责，而民不知德，相为欺绐，以善一时，而监司卒亦不得而察也。岂非其所为者，无至诚喜乐之心，出于畏罪不获已，苟以充职故耶？其事功之灭裂(注260)如此，理固然也。
　　连城令杜君，治邑有能名，以其馀力作燕居之堂，洒扫完洁，足以宴宾客，阅图书。庭有匾额，因以为名。夫杜君岂以谓劬劳而无益，不若暇佚而有功。将安其居，乐其身，以其狱讼簿书之间，与贤士大夫弹琴饮酒，欢欣相乐，舒心而养神，使其中裕然，然後观物图其致，用意于文法寻尺之外，以追古循良君子之风，以大变俗吏之弊而为之哉？夫古人善为政者，不佚而常安，不劳而善成。吾知杜君其有得于此矣。先是，匄(注261)名于大冢宰(注262)杜纯一先生，命曰“笃功”，余思其旨，固有功在。因以为记。
　　建城隍坊记
　　张弘俊(按察)
　　礼不必出于古，求之义而称、揆之心而安者，皆可以举也。凡人之生也，食稻而祭先啬(注263)，衣帛而祭先蚕(注264)，饮而祭先酒(注265)，畜而祭先牧(注266)，示不忘本也。犹以为未，则凡日用起居所赖者，如祭门、祭灶、祭中雨留(注267)之类是也。城者以保民禁奸，通节内外，其有功于人最大，顾後世……(注268)
　　姚坊桥记
　　陆求可(文宗)
　　文川水浚源不一，其东一源自陈地大地，二水来至郑屋村，合流递衍，而及姚坊。经县治通清流之水，渐次入海。姚坊旧有桥，岁月久，板罅柄脱，倾欹动摇，行者惴惴焉。夫徒杠舆梁(注269)之不设，而民以病涉，此其害之可见者。至于有桥而不足恃，则有不可知之害。此仁人之所隐，而为政者不可缓也。今文林郎杜公士晋允弼，自蓧郡祭酒来领县事，恻然念之。顾以比年费用日增，较之異时相倍蓰(注270)，而不翅左支右吾(注271)，殆不暇给。惟是樽缩(注272)浮滥，检柅(注273)欺隐，铢积寸累，久之，得银若干两而赢。于是，撤旧桥而一新之。广厚坚壮，坦如平路，父老嗟叹“前所未尝睹也”。其下流淤潴(注274)，盖浮埠之水聚演而四汇于此。远而漳潮，近而各乡所往来之要津也，而桥可不修乎？迨其刓弊(注275)太甚，费无算计，固不能修矣。康熙六年闰四月终始作，越数旬而成。其市材僦工(注276)，率为平贾。谨视出纳，无稽留峻刻之患。民之与官，为市为役，如私家然。自初鸠工以至讫事，无一扰于民者。考之《春秋》，常事不书。凡土木之役，不时害义，固非常矣。至于虽得其时，虽当其义，亦谨而书之，盖以用民力为重也。况(注277)能于艰难偪仄(注278)之中，委曲经画，纤悉备至，未尝劳民之力，而能革弊除害。以《春秋》之法言之，则其于凡例之外，变文以示义宜，何如？顾馀不足及此也，特记其事而已。
　　继雅亭记
　　杜士晋(邑令)
　　县西门为客亭，其楹椽大小凡几，其材坚，其矢见木无(按即规模)适中，缭山并溪，支径逶迤，崭然孤绝，名以“继雅”，取淮海先生诗“光华远继周王雅”之句。前诸客饯辂(注279)，乃于他氏之祠，进退揖逊局不舒，而徒隶车马勃磎(注280)，湫隘可厌；今周旋馀地矣。朝发而明日之午抵汀。是亭也，作于康熙六年夏五月日。或者曰：“侯不在疆，里不受馆，单襄公知陈之不兢，子其无讥欤？”(注281)馀曰“唯唯”。先是庀材鸠工，命典史周邦杰汉臣督营，而嘱之曰：夫宾至如归，子产以美晋文。我辈小吏也，客之饮饯于是乎在，岂敢忽诸？且君官贰也，职重任繁，必有以徹(注282)其疑赞其决，况亭之小务也欤！二十五老一人秦少阳，昔人取益良多，君勉之，裨助所不及，匪独是亭。
　　王公文溪生祠碑
　　李于坚(清流，进士)
　　邑有宰以牧民。牧民以势乎？非也，亦察乎时而已。则德威惟畏之说，可以发明(注283)。盖牧治平之民，利恩；牧暴乱之民，利用威；牧既乱甫治之民，非思威并济无以禁奸而苏困。其德则雨甘雨(注284)，威则雷霆也；威则药石，恩则榖菽也。二道偏用，隳厥治矣。戊子(注285)寇陷，旋值恢复，百姓鸟散鱼惊，且饥馑荐臻(注286)，瘟疫大作，流亡不可胜数。岂无长吏谩言招抚？要不过传舍故事(注287)而已。安所得经济竑(注288)才职此残疆，以保我士女乎，活我黎首乎？幸陈部院宪台，简委贤能吏王侯来莅兹土。甫下车，慨然曰：“安民莫先弭盗，纠察馀孽。”间有梗化之乡，辄策轻骑往谕之；谕之不悛，然後加以严刑。是以顽民慑服，四郊无垒。时己丑冬也。及春水涨流，民病涉，鬻所乘马，建文川长桥以济之。夏禾未敛，民嗟枵腹，给粥四门，阅两月馀，全活者众。平物价而商贾乐有依归，撤兵丁而贸迁竟无骚扰。立两庠月课，厚奖赏以兴人文；捐二百囊金，置学田以周贫士。修已燬之邑志，增倒塌之城垣。祷雨而甘霖随辙，駈(注289)虎而猛兽渡河。种种懿政，难以备述。期年之政，连民出汤火、登衽席矣。惜乎不久也，部选莅任，公辄回车。童叟遮道，绅衿祖饯，留连数十里。惟德侯之深，慕侯之至，爰建文溪肖像而崇祀焉。公去连虽百年如公矣。夫始也，董之以威，民凛凛惟侯是惮，“孰杀”之语宁无兴乎？既也，煦之以恩，民恋恋惟侯是怀，如赤子之依慈母，谁嗣之歌又曷能已已？侯莅连未期年，而所在著绩，所去见思如此，诚足以愧夫靡俸覆饣束(注290)而无竖建者。大抵吏之贤不肖，系乎人；政之得失，系乎术；而操功之能与不能，洵不在乎久与暂也。馀邻氓也，闻公之政，撰略如左。公讳自成，字备我，号肇予，浙之湖州人，先宰上元，亦以政治见称焉。
　　文溪书院记(注291)
　　段昕(邑令，行取)
　　正风俗自士习始，敦士习自理学始。理学敝则士习坏，士习坏则风俗颓。是理学者，习俗之端表也。孔、孟以後，理学莫盛于宋，宋之理学莫盛于闽，闽称邹鲁也久矣。晦庵(注292)先生教化之所渐被，龟山、延平、豫章诸先生流风遗训之所熏染，固宜理学之绪之不坠也。乃数百年来士之卓卓可纪者，或传以功业，或显以节义，麟麟炳炳(注293)，指不胜屈，而志于理学者卒鲜。掇菁华而不究根荄(注294)，腾口语而不务实践，盖由知之不真，守之不定故。即循塗守辙(注295)，究与逾闲跃冶(注296)者等。此理学之所以不明也。予宰连，即访求乡先生之志此者以为士鹄(注297)，亦期以古今不易之理、圣贤相传之学，振兴士习，为风俗倡。得起潜丘先生、东皋童先生二人，虽时有先後，位有显晦，然皆湛深经术，根底圣贤，实有真知笃嗜，乐此不厌者，故能中有所得，而杰然为连士之倡，以续延平、龟山诸儒之绪。语人物者，莫不首称二先生，而功名节义之士未能先焉。大中丞孝先张公表彰理学，命祀二先生于文溪书(注298)院，岂徒以表潜德云耳？盖将以兴顽立懦，守先待後之责，寄之二先生，而期理学之传之不绝于来世也。连人士故素习其教者，如能尊所闻、行所知，寻其源于六经，敦其行于践履，更取二先生之所学而光大之，则士习日上，风俗日古。予于文溪有厚望焉。时通邑之衿，欲文溪之祀于不朽也，而请记于予，因得书其概略，以见理学之未赏(注299)或熄。而有望于後之为二先生者。
　　傅氏墓记
　　滇云段昕撰(进士，连令)
　　德能昌後，和能致详，地灵何预(注300)焉？然孝子仁人之心，未有不汲汲于是者。予得承乏连邑，三年于兹。傅氏之子姓昆弟，皆彬彬有儒者风，无有非公而至者。予久矣，心识之。知其世有哲人，而後嗣之昌大之未有艾也。适簿书之暇，傅子大章以修坟请记于予。按傅族谱系，乃商相裔也，世居清河。汉、唐、宋、明以来，名臣理学，史不胜书。自傅实为唐威武军节度使，避五季(注301)乱，挈男十八郎迁闽邵武石壁(按在今宁化)。居未数年，又以寇警徙莲花村(即连城也)，传三世傅念为宋大理评事。自是人文炳蔚，遂为连之望族矣。贡选而仕者，有龙溪教谕之相，河南经历之兴，河间经历之谦，南丰主簿之子旻，州别驾之作和，南安司训之应元；受封而贵，则有茂荣之诰赠明威将军；才干而官，则有青俊之征仕郎；联捷进士而为名宦、为乡贤，则有士芳。至若蜚声黉序，则有文钦、仁钦、庆甫、彦通、恭继、祖琦、长成、廷相、得贵、良种、士伸、大用；国学遴选，则有大章、大瑛之候选县少尹，大任、大才之候补州司马，大琩之为名太学。其他天辅、大珙、焕文等，皆读书种子，斩(注302)然渐见头角。予固知傅氏之兴之未有艾，虽人事之所致，地灵亦不无默相(注303)焉。今公寝丘(注304)在连城波洋，坐丙向壬，与邑龙同干，水聚山环，风藏气煖，诚牛眠佳穴(注305)也。宋时葬讳实号诚一暨配谢氏，後祔葬讳念号勉斋。今傅氏之子姓，重修宅之夫地(注306)，有贤孝节义卓卓可称者，表其墓以寓激劝，使後之人知世德相承之实有其源。而继志述事之不可缓，亦司土者之责也，乃因大章之请，为之铭曰：清河毓秀，岩野发祥。仁昭义笃，後裕前光。山高兮水长，嗣姓兮繁昌。公从此千秋万禩(注307)，享春秋之醴浆。
　　【注释】
　　①逵：四通八达的道路。
　　②方面：方向。
　　③秩秩乎，绳绳乎：极有顺序，非常之多。
　　④三时：三个季节。
　　⑤洎：及，到达。
　　⑥承乏：谦辞，表示所任职位一时无适当人选，暂由自己充数。
　　⑦寻乐童先生：邑人童世坚，从阳明先生讲求良知之学，自称寻乐先生，本志文学有传。
　　⑧淫祠：滥设的祠庙。
　　⑨陈子：即本文作者陈云章。
　　⑩屈到嗜芰，其子荐之：屈到，战国楚人。芰，四角之菱角。荐，祭祀，进献祭品。
　　(注11)文正麦舟之惠，其子输之：文正，宋范仲淹谥号。他遣子纯仁至姑苏运麦，船至丹阳，遇石曼卿。曼卿语及无资改葬亲人，纯仁即以麦赙之。至家，向父述及曼卿穷况事，父曰：“何不以麦舟与之？”纯仁曰：“已付之矣。”
　　(注12)浮屠：塔。
　　(注13)弘、正：明弘治、正德。
　　(注14)嘉、隆：明嘉靖、隆庆。
　　(注15)辛卯：指明万历十九年。
　　(注16)不榖：不善，古代王侯自称的谦词。
　　(注17)丈：疑为“尺”之误。
　　(注18)徐翁：指徐大化，进士，万历间由中秘西台谪连，历迁户部尚书。
　　(注19)朞：同“期(jī)”，一周年。
　　(注20)权舆：起始。
　　(注21)丽：附着物。
　　(注22)署事传舍置之：在传舍中安置署事的地方。署事，部署事务，即今之办公。传舍，古时供来往行人休息住宿之处所，如今之招待所，旅社。
　　(注23)田父师莅连：指田生玉莅连任县令。父师，指所尊敬的长者。
　　(注24)釐积奸，殄大憝：处治累犯，消灭大恶人。
　　(注25)猗欤：叹美之词。
　　(注26)我闼八荒：以八荒为我闼。八荒，八方极远的地方。闼，夹室，寝室左右之小房。
　　(注27)帡幪：庇护。
　　(注28)寿诸石：刻于碑之上作为永久记念。
　　(注29)子：抚爱。
　　(注30)详之绎之：审察之，推究之。
　　(注31)有间：为时已久。
　　(注32)杜父母：指杜士晋县令，康熙元年至六年任县令。
　　(注33)黜陟：进退人材。黜，降官；陟，升官。
　　(注34)朴斲：将原材料砍削加工。朴，未经加工成器之材料;斲，zhuó，砍、削。
　　(注35)吕氏乡约：宋蓝田人吕大防，仁宗宝元元年进士，元祐初官至尚书左仆射。尝为乡约曰：“凡同约者，德业相劝，过失相规，礼俗相交，患难相恤。”下文的“蓝田故事”即指此。乡约，乡人共守之约。
　　(注36)谳：议，断。
　　(注37)蓝田故事：蓝田人吕大防为乡约的先例。
  </div>
  <div class="pagination">
   <a href="连城县志康熙本_page27.html">
    上一页
   </a>
   <span>
    ...
   </span>
   <a href="连城县志康熙本_page23.html">
    23
   </a>
   <a href="连城县志康熙本_page24.html">
    24
   </a>
   <a href="连城县志康熙本_page25.html">
    25
   </a>
   <a href="连城县志康熙本_page26.html">
    26
   </a>
   <a href="连城县志康熙本_page27.html">
    27
   </a>
   <span class="current-page">
    28
   </span>
   <a href="连城县志康熙本_page29.html">
    29
   </a>
   <a href="连城县志康熙本_page30.html">
    30
   </a>
   <a href="连城县志康熙本_page31.html">
    31
   </a>
   <a href="连城县志康熙本_page32.html">
    32
   </a>
   <a href="连城县志康熙本_page33.html">
    33
   </a>
   <span>
    ...
   </span>
   <a href="连城县志康熙本_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
