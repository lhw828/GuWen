<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 27 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 27 页/共 31 页
  </h1>
  <div class="content">
   四六【地重跨鼇　陵井熬波夙擅牢盆之利防隆分虎　嵎山毓秀率为钧轴之才】
　　【虽封疆不足于千里　陋州如此至形文可与之诗而风俗未歉于四川　缝掖者稀亦着员安舆之咏】











　　方舆胜览卷五十三
&lt;史部,地理类,总志之属,方舆胜览&gt;
　　钦定四库全书
　　方舆胜览卷五十四　　　　宋　祝穆　撰
　　彭州【九陇　崇宁蒙阳】
　　建置沿革【禹贡扬州之域秦地鹑首井鬼分野在周为彭国秦属蜀郡新繁县属焉汉晋因之宋曰晋夀梁置东益州后周州废置九陇郡隋郡废后置蒙州寻废入蜀郡唐初又置蒙州寻又废以县属益州寻分益州四县置彭州始剑南道后分剑南为东西川而彭西州改蒙阳郡又复为彭州后为威胜军国朝平蜀来属今领县三治九陇】
　　事要郡名蒙阳　彭门风俗其人敏惠【隋地理志云云颇慕文学】士多英才【元符中袁骘东湖记地宜嘉禾云云美发西南闻于天下】大旱不旱【古语有云云蜀有彭汉以其土地沃饶也】形胜号为斗城【忠济王杨晟守彭州王建来攻城晟曰此斗也】比之郫邑【益州记彭之土地肥良云云号小郫】九峰高峙【袁骘记云云蒙水濬发】湖分东西【同上云云楼阁亭轩隠映于茂林修竹间】小成都【圗经云宋元嘉间有樵人扵山左见羣鹿引弓将射之有一麝所趍险絶进入石穴行数十步则豁然平衍邑屋连接阡陌交通问是何所有人答云丨丨丨后更往寻之不知所在】土产牡丹【彭门丨丨在今蜀为第一承平洛阳花最盛独彭门有小洛阳之称按酉阳杂俎隋朝文士集中无丨丨歌诗隋种植法七十卷丨丨亦不着録丨丨之号起唐天寳间而蜀亦未有成都记载伪蜀王氏宣华苑所植多自梁洋间移本秦州董城村僧院红丨丨至掘土方丈盛以木匣厯三千里而致之及孟氏以丨丨名苑时彭门为辅郡典州者多其戚里得之上苑而彭门花之所始也天彭亦谓之花州而牛心山下谓之花村宋景文帅蜀以彭门丨丨锦被堆为第一】山川彭门山【两峰如阙相去四十步名天彭门因以名州又曰彭祖出入此山因名彭门】九陇山【古彭州之西山一防陇二亘陇三秋陇四龙奔陇五走马陇六骆驼陇七千秋陇八较车陇九横担陇】至徳山【在郡西三十里上有广明院蜀王衍专事逰幸尝登是山患其高险今于福唐寺东别开一径凡数里广可二丈栽松砌石以达于寺从官悉骑以从松枯石恠尚有存者】金城山【在九陇县西北五十里即二十四化之一】大隋山【在堋口镇北三十五里昔神照禅师居之有瀑布张天觉记云西山之胜在彭门者大隋为甲】中隋山【在大隋山后又上三十里至光相阁三月半间扫去积雪峰顶下视葛仙白鹿大隋真培塿也】白鹿山【在蒙阳县西北二十里有大乗金觉禅寺本晋佛图澄所建】曲尺山【在城北五十里有云居院春时逰览之所】葛仙山【有崇真观在蒙阳北四十里二十四化之第五化也葛仙翁璝杨仙翁升贤于此得道大同中蒲仙翁髙逺复于此白日上升梁武帝锡名上清观刘孝先作碑以纪其事按成都记韦皋梦神人谓曰异日富贵无忘葛璝也后尹成都再梦乃复新观宇化之东有明月宫千人龛洞穴八十一所及二十四峰有韦皋记】罗江【在九陇县西北二十余里】东湖【在倅防政和间眉山苏元老颇加开浚】西湖【唐元和间守王潜萧祐创】泸水【丨丨在蒙阳县】井泉夏氷泉【在城北骆氏家池水清莹为避暑之计】楼阁南楼【在郡圃中范百禄有记】望雪楼【在子城上】古迹誓水碑【集古録载秦李氷为蜀守凿山导江以去水患其神怒化为牛出没波上君操刀入水杀之因刻石以为五犀牛立之水旁与江誓曰后世浅无至足深无至肩谓之丨丨丨立在彭州】名宦高适【为彭州刺史】皇朝马知节【年十八监彭州兵马严饬见惮如老将李顺之乱公讨平】之题咏彭门地里遥【杜甫诗蜀路江干窄云云】城势诚斗絶【唐苏颋经三泉诗天彭信方隅云云忝曳尚书履叨兼使臣节】巴牋染翰光【杜甫寄彭州髙使君适虢州岑使君参诗有云彭门剑阁外虢畧鼎湖旁荆玉钗头冷云云岂异神仙宅俱兼云水乡竹斋烧药灶花屿读书床】交情老更亲【杜甫简高使君诗当代论才子如君复几人骅骝开道路鹰隼离风尘行色秋将晚云云天涯喜相见披豁对吾真】何时救急难【杜甫寄高彭州诗百年已过半秋至转饥寒为问彭州牧云云】皂盖能忘折岭梅【杜甫集王侍御携酒至草堂邀髙使君同到诗綉衣屡许携家醖云云戯假霜威促山简须成一醉习池廻】今年复拜二千石【高适春酒歌去年留司在东京云云盛夏五月西南行彭门剑门蜀山里】东来谁迎使君车【苏子瞻送宋朝散知彭州迎侍二亲诗云云知是丈人屋上乌丈人今年二毛初登楼上马不用扶使君负弩为前驱蜀人不复谈相如老防化服一事无有鞭不施安用蒲春波如天涨平湖鞓红照座香生肤幐韝上夀白玉壶公堂登歌凤将雏诸孙微笑争挽须蜀人画作西湖图】
　　四六【辍班汉阙　荣膺芝检出守彭门　来涖花州】
　　【人夸剖竹尝经髙使君之吟俗善栽花亦有小洛阳之号】
　　汉州【雒县　什邡緜竹　徳阳】
　　建置沿革【禹贡梁州之域秦地井鬼之分野秦属蜀郡汉分蜀郡为广汉郡今州即广汉郡之雅县也后汉为益州刺史理所刘焉徙益州治于成都郡如故西汉分置新都国宋齐为广汉郡后周至隋郡废以其地并入蜀郡唐分益州雒县等五县复立汉州改为汉阳郡复为汉州今领县四治雒县】
　　事要郡名广汉风俗土地沃美【华阳国志以蜀郡广汉犍为三蜀云云】人士俊乂【同上】士为世师式【三国时夏侯纂为广汉太守纂问主簿王朴曰至于贵州养生之具实絶余州矣不知士人何如余州也朴对曰先汉以来其爵位或不如余州乃若著作为世师式则不负于余州也】大乱不乱【唐章仇置成都市刻誓文曰云云蜀有广汉大荒不饥蜀有蹲鸱】形胜西接汶山【华阳国志云云北接梓潼东接巴蜀】咽喉外蜀【图经云云而臂视诸郡】浸以緜洛【蜀都赋云云谓緜水洛水也蜀人称郫繁曰膏腴绵洛为浸沃】分巴割蜀【华阳国志高帝分巴郡置广汉郡武帝又两割巴蜀郡置犍为郡故世本曰云云以成犍广】土产鹅儿酒【杜甫诗鹅儿黄似酒对酒爱新鹅故陆务观诗云两川名醖避鹅黄乃汉中酒名蜀中无能及者】山川章山【在什邡县又名洛通山华阳国志李水导洛水通于此】龙居山【在什邡县有等慈院飞瀑千尺虚亭屹然桥横路转万柏拥翠】大蓬山【在什邡县高崖矗天而立瀑布飞落最为竒观有保圣院】小蓬山【在緜竹县有石洞极防中有石柱左右隠出白龙十二蜿蜒如画】龙角山【在緜竹北三十里以形得名】紫岩山【在緜竹县去无为山十里皆西北胜絶处】武都山【在緜竹县即蜀王妃所生之地蜀王本纪丨丨丨精化为女子顔色美絶蜀王纳以为妃未几物故乃发卒之武都担土葬于成都郭中】庚除山【在緜竹县二十四化之一山有石室二国初有霁云子者入洞中见楼防金碧门者呵止之曰子凡骨可亟去不然及祸霁云子囘后再入石洞遂迷故道】东武山【有江沲出白莼为一州之最】鴈江【在雒县南曽有金鴈故名又有鴈桥记云广汉境中独洛鴈二水最盛太史公河渠书着离堆而略洛口两汉地理志名洛水而遗鴈水何耶】房公湖【又名西湖○苏子由诗酒压郫筒忆旧沽花传邱老出新图此行真胜成都尹直为房公百顷湖】玉妃溪【在緜竹县成都耆老传载妃与五丁同生父母弃之溪中后闻呱呱之声就视乃一女五男女即蜀文并妃男即五丁】洛水【在州东寰宇记水性刚直宜淬刀有犀桥大抵州境上下众水皆会于金堂县同出峡谓之内江】緜水【在雒县东三十里源出緜竹县紫岩山灌田颇广】井泉七星井【相传严君平凿如北斗象】八角井【在什邡县石碑镇相传厐真人浴丹于此患疮者洗之立愈】濯缨泉【在什邡县之水陆院上有阁范蜀公尝留题○程珦诗云丨丨丨洁存遗迹促轸亭空想旧风公暇未应无客会春逰更喜与民同】堂榭清心堂【在倅防文与可为倅日造】房湖亭榭【按壁记房相上元初牧此邦其时始凿湖有诗存焉同时高达夫杜子美皆尝赋咏李赞皇刘賔客相继有作迨国朝程丈简宋景文司马文正赵清献韩子苍文与可留题者甚众治平间郡守韩标叙云今亭馆皆非房公时事○房琯逰西湖诗高流纒峻隅城下缅邱墟决渠信浩荡潭岛成江湖结宇依囘渚水中还可居三伏气不蒸四达暑自徂○杜甫得房公池鹅诗房相西湖鴈一羣眠沙泛渚白于云凤皇池上应囘首为报笼随王右军○赵阅道诗广汉园池蜀所无却思房相未如吾淛东归去君恩重乞得蓬莱与鉴湖○王之望诗金鴈桥南二顷湖房公遗墨未烟芜人逰杜牧晚晴赋境对王维别墅图经始园林心自巧折冲廊庙术何迂当时只作幽人讣留得陈涛四万夫○宋子京诗丞相于蕃日疏湖讼阁西疑从济川地冩出钓璜溪】古迹蚕女冢【在什邡緜竹徳阳三县界每嵗祈蚕者云集蜀之风俗塑女像披马皮谓之马头娘以祈蚕焉初高辛氏有女子父为人所掠所乘马其母誓于众曰有得父还者以女嫁之马闻其言振迅而去数日父乘马归自此马嘶鸣不已父怒射杀之曝其皮于庭蹶然而起卷女飞去旬日皮挂桑上女化为蚕食叶吐丝成茧一日蚕女乘云驾马谓父母曰太上以我心不忘义授以九宫仙嫔矣】名宦雍齿【封什邡侯】陈宠【后汉人为郡守】阎宪【后汉人为緜竹令邑人夜行得遗锦平明送县宪曰行得遗物是天赐也何为将来曰县有明府犯此则慙】蒋琬【广汉志云先主擢为什邡令】许逊【晋南人为徳阳令】房琯【为守开湖】皇朝文同【为倅有画墨竹题诗云兴来雷出土万箨起崖谷今画与诗皆亡矣】程珦【为守二子曰颢曰颐实侍焉公为郡日尝以书币请绵竹宇文之邵典学士人从学者甚众邦人今绘三先生之像祠于学】人物严遵【字君平或云广汉人详见成都】姜诗【广汉人姑好江水及鱼妻每汲旦出双鲤赤眉乱经诗里弛兵而过曰惊大孝必触鬼神国朝赐庙曰孝感○苏子瞻诗广汉有姜子孝弟行里闾赤眉虽豺虎弛兵过其墟至今空清泉无复双鲤鱼】皇朝张浚【字徳逺南渡以来士大夫唱为和议公毅然以敌未防为已责子栻号南轩】张栻【以防补官召为侍讲諡宣公寓居长沙】题咏召还当有诏【苏子瞻送周朝议守汉州诗茶为东南病氓俗记二李何人折其峰矫矫六君子君家尤出力流落初坐此谓当収桑榆华发防剑履胡为犯风雪嵗晚行未已念归诚得计顾自为谋耳吾闻江汉间疮痏犹未起莫轻龚遂老君王付尺棰云云挽袖谢邻里犹堪作水衡供帐园林美】松桂影中旌斾色【唐蒋防诗比来初入汉州城郭邑楼防触目惊云云芰荷风里管弦声】八年汉州为刺史【陆务观诗房公一跌丛众毁云云绕城凿湖一百顷岛屿屈曲三四里】
　　四六【荣佩铜鱼　维今广汉　元和宰相之旧逰出临金雁　实古雒城　紫岩先生之故里疏凿成湖来访房公之陈迹召还有诏愿赓坡老之名篇】
　　【登桥而访君平挹河汉之逺派临池而忆诸葛懐宇宙之大名】
　　绵州【巴西　彰明　魏城罗江　盐泉】
　　建置沿革【禹贡梁州之域周并于雍秦之分野鹑首之次秦属蜀郡汉分蜀郡为广汉郡今州即广汉郡之涪县荐曰统睦东汉复曰涪县刘备分广汉郡立梓潼郡涪县亦属马宋为巴西梓潼二郡梁置西潼二州西魏别置潼川旧梓潼城在今剑州界隋文帝改潼州为绵州改为金山郡唐复为绵州改巴西郡复为绵州国朝因之中兴以来兼绵茂石泉沿边安抚节制屯戍军马今领县五治巴西】
　　事要郡名左绵【以绵水经其左故谓之左绵○左太冲蜀都赋于东则有左绵巴中绵者绵厯也】金山　涪陵　巴西风俗文而不华【郡县志郡界东西二州北负梁雍风气所濡各得其偏故其俗云云淳而不鲁刚而不狠柔而不弱】人饶地腴【文同通判防伐木堂记巴西郡处二蜀之防云云财货繁茂】有巴渝舞【郡国志实人锐气而喜舞故云云】形胜北接汉中【郡国志东接巴西南接广汉西接隂平云云】北负果雍【古涪志介乎东西二川之间云云】西临涪水【元和郡县志按州城理汉涪县也去成都三百五十里依山作州东据天池云云形如北斗卧龙防焉梁天监中张齐为太守更造楼橹却敌有东西门东门久塞富乐山气所冲门开则防乱宋元嘉初太守王怀素开之果致防败尔后复塞】控扼二川【通判陈君璋壁记云云舟车辐凑】水陆四冲【古涪志序左绵据涪上流云云为蜀重地】为三川之襟带【张演撰防泉堂记云东介于梓遂而北与汉中接云云】山川灵山【在巴西县郡志山南絶顶有方石相传神女捣衣于此】康山【在彰明县北○杜甫寄李白诗不见李生久佯狂贞可哀世人皆欲杀吾意独怜才敏防诗千首飘零酒一杯丨丨读书处头白早归来○容齐续笔引吴曽漫録取李白新墓碑云白本宗室子厥先避地客蜀居蜀之彰明太白生焉彰明绵之属邑有大小康山白读书于大康山有读书堂在清防乡后废为陇西院盖以太白得名院后有太白像吴君以是证杜甫诗盖蜀之康山非卢山也○郡志又名戴天山太白集有访戴天山道士不遇诗犬吠水声中桃花带雨浓树深时见鹿溪午不闻钟野竹分青霭飞泉挂碧峰无人知去处愁倚两三松】富乐山【在巴西县东五里刘备自蛮荆入蜀刘璋延之于此山望见蜀之全盛饮酒乐甚故得丨丨之名又有石盆山迎真观卧佛院洞灵观在山之麓○雍有容诗当时四海一刘备至此已堪悲失脚出语畨为乐国想是人止可偏方着大汉曽封隆准翁闻道山河锦绣中安能郁郁久居此睥睍三秦日欲东○唐子西诗富乐之名谁所留建安年中刘豫州拥兵入蜀万貔貅孱璋送国来迎头军中酾酒椎千牛炙如巴山酒如涪酒酣握手登高邱极日紫芋蹲春畴富乐之名此其由君闻此説还信不当时兵起四十秋拆屋不足供诛求生灵嗷嗷鼎中油山中胡为乃尔优想今富乐万倍刘端能容我逃穷愁山僧笑言客罢休】天池山【在州城北二十余步即郡之主山也山顶有池方数丈冬夏不竭○唐子西诗上到山椒穷始觉天池尊】延贤山【即郡之南山岸曲有巨石初有父老钓于涪水因名涪翁钓矶后汉书云郭玉尝传其学故延贤之名因此得之范镇有诗文同有记】白马山【在魏城县西山势高峻上有厐统墓杜甫诗云连山西南断俯见千里豁】灵台山【在彰明县北一名天柱山即汉张道陵升仙之所郡志云天柱崖下有一桃树高五丈余道陵与王长赵升试法于此桃迄今不朽有小碑记之】窦圌山【在彰明县李白题丨丨丨诗樵夫与耕者出入画屏中又送窦主簿诗愿随子明去炼火烧金丹窦子明名圌隠此山故名】罗江【在本县两水相蹙成罗文故名】芙蓉溪【在郡北官道傍有亭下瞰一名蚌溪○唐子西诗人间八月秋霜严丨丨丨上春酣酣二南变尽鲁叟笔七国战处邹轲谈人间二月春光好溪上芙蓉迹如埽周家盛处伯夷枯汉室隆时贾生老小儿造化谁能穷几囘枯枿还芳丛只应人老不复少有酒且发衰顔红】涪水【自龙州入州界】防水【在彰明县北平地泉出宋书范柏年梓潼人明帝因问卿卿土有贪泉否柏年曰臣梁益间冇防逊水不闻有贪泉帝嘉之即拜蜀郡太守或云人饮此水则防逊故名】潺水【水经注云源出潺山有金银矿下注流涪水合罗江】梓潼水【经盐泉县八十里】东津【杜甫观打鱼歌緜州江水之东津鲂鱼泼泼色胜银渔人漾舟沉大网截江一拥数百鳞众鱼常才尽却弃赤鲤跃出如有神潜龙无声老蛟怒回风飒飒吹沙尘饔子左右挥双刀鲙飞金盘白雪高徐州秃尾不足惜汉阴槎头逺遁逃鲂鱼肥美知第一既饱欢娱亦萧瑟君不见朝来割素防咫尺波涛永相失】楼阁越王楼【在城西北唐显庆中太宗子越王正为緜州刺史日建○杜甫诗緜州州府何磊落显庆年中越王作孤城西北起高楼碧瓦朱甍照城郭楼下长江百丈清山头落日半轮明君王旧迹今人赏转见千秋万古情○李偓诗越王曽牧剑南州因向城隅建此楼横玉逺开千峤雪暗雷下听一江流】江楼【枕城之东隅上有唐江亭记○杜甫送严侍郎到绵州同登杜使君丨丨宴诗野兴每难尽丨丨延赏心归朝送使节落景惜登临稍稍烟集渚微微风动襟重船依浅瀬轻鸟度层隂槛峻背幽谷窻虚交茂林观此句则蜀之江楼在南山下灯光散逺近月彩静高深城拥朝来客天横醉后参穷途衰谢意苦调短长吟此防共能几诸孙贤至今不劳朱户闭自待白河沈】扪参阁【在天池寺据山之巅】堂亭六一堂【在司户防旧为推官防昔欧阳文忠父郑公观尝为推官公实生兹地】思贤堂【在州宅画扬子云杜子美李白樊绍述苏易简欧阳永叔司马君实苏子瞻唐子西九贤之像】十贤堂【绘涪翁厐统蒋琬杜公微尹公黙李白陈该苏易简王仲华欧阳修共十人】南山亭【在城南治平院有范蜀公留题在焉】驿舎万安驿【在罗江县西旧经云唐明皇幸蜀至此闻驿名叹曰一安尚不可况丨丨乎移宿真明寺旧驿碑所载如此○张演有诗云劲兵重作付匃奴欧雀敺鱼讣自疎地入万安知几许却怜此邑始囘车】古迹桃花犬【杨大年谈苑淳化中州贡罗江犬常卧于御榻前太宗不豫犬不食及上僊号呼涕泣以至疲瘠见者陨涕参政李至作丨丨丨歌以寄史馆钱若水末句云白麟赤雁且勿书愿君书此警浮俗】姜楚公画鹰【陆务观剑南诗藁云在緜州録参防杜甫有诗】名宦霍峻【字仲邈南郡枝江人先主定蜀嘉峻之功分广汉为梓潼郡以峻为太守】严武【旧唐书自绵州刺史迁东川节度】皇朝唐庚【为倅】人物李白【李阳氷草堂集序丨丨兴圣皇帝之几世孙其先非臬谪居条支神龙之始逃归于蜀之昌明按彰明县自先天以前止曰隆昌后避元宗始曰昌明而五代时改曰彰明又按唐诗纪事东蜀杨天惠彰明逸史云李白本邑人隠居戴天大匡山】皇朝苏易简【母薛氏朞而弗谈有虹入室少选散去井池釜盎水皆涸俄而易简生十嵗能诵五经属词赋名传京师太平兴国中进士第一后为翰林太宗书玉堂之署以赐后参大政】题咏淡烟乔木隔緜州【罗隠魏城逢故人诗一年两度锦江逰前值东风后值秋芳草有情皆碍马好云无处不遮楼山将别恨和心断水带离声入梦流今日因君试囘首云云】
　　四六【宠分左竹　右蜀奥区　越王楼和少陵之杰句来涖东緜　左緜佳郡　陇西寺访太白之旧逰登富乐山懐刘备之遗业　然富乐之山固有富乐之实酌防逊水挹柏年之清风　在磊落之府正须磊落之人】







　　方舆胜览卷五十四
　　钦定四库全书
　　方舆胜览卷五十五　　　　宋　祝穆　撰
　　雅州【严道　名山　卢山百丈　荣经】
　　建置沿革【禹贡梁州之域东井舆鬼之分野鹑首之次秦之分也周属雍州秦防蜀为严道县汉为蜀郡属县后汉属汉嘉郡自李雄窃据夷獠杂居西魏侨立山县后置雅州炀帝废为临邛郡唐复为雅州后改为卢山郡复为雅州孟蜀置永平军治雅州皇朝平蜀始入版圗仍提举黎州兵甲领县五治严道】
　　事要郡名雅安风俗地多岚瘴【圗经州治旧在雅安山上大中祥符间国子博士何昌言为守以云云闻于朝徙山之麓】黎风雅雨【梁益记大小漏天在雅州西北山谷高深沉晦多雨黎州常多风故谓云云】皇祐始有登科者【郡县志自国初曹光实父子以忠义奋云云】形胜西通碉门【郡志道路序云云南通沉黎北通卢山东出者与临卭之蒲江嘉定之洪雅相接】左据蔡山【王大象卭崃闗记云云右依防顶又孙渐招应庙记其山蔡防其闗卭崃○巽岩逰蔡山序蜀惟岷山蔡防二山雅独兼有之】控带夷落【谢湜太守题名记抵接沉黎云云在蜀最为都防○孙渐清啸楼记云襟带邛筰羁縻诸蕃】南诏之咽喉【张旦迁城记西蜀之襟带云云】当西南夷孔道【张方平奏乞用雷大简知雅州以云云】古汉嘉地【巽岩记公孙述据蜀青衣不宾光武嘉之后因改青衣曰汉嘉古称青衣汉嘉今雅州之严道名山卢山三县实当之】土产顶茶【图经丨丨有丨受阳气全故茶芳香白乐天琴茶行云李丞相徳裕入蜀得饼以沃于汤饼之上移时尽化以验其真○文彦博谢人惠丨丨丨诗旧谱最称防顶味露芽云液胜醍醐○吴中复谢惠茶诗我闻防山之巅多秀岭烟岩抱合五峰顶峨嵋气象压西垂恶草不生生菽茗】紫竹【梅圣俞山丨丨鞭诗蜀道之峭壁兮如快刀一削平无痕春雷惊龙走竹鞭】山川蔡山【禹贡曰蔡防厎平叶少蕴解蔡在严道防在汉嘉即严道也旧传诸葛亮于此梦见周公因立庙为文宪王庙遂号周公山○防岩诗岩峦最高顶云气时蔚荟彷佛羣仙宅宫阙耀珠贝】山【在严道南十里山有五顶前一峰最高曰上清岸产甘露茶常有瑞云及现相影现】卢山【在本县北九里接邛州火井县界】孟山【在荣经东十里前临大江曰七纵渡即孔明擒孟获之地】雅安山【郡以此山名】离崖山【秦蜀守李氷所凿以导江崖音雅】翠屏山【在严道旗头山环列如屏】金鸡山【在严道北三十五里俗传有金鸡鸣于此】龙头山【在庐山前后峡绵亘四十里夭矫如龙接蕃部实为要害】百丈山【去本县十五里】邛崃山【自邛筰而来距百丈山西南九十里阻峻如羊肠即汉书王尊所谓九折坂一云在荣经县详见黎州】瓦屋山【在荣经县东百二十里形如瓦屋上有念佛乌婆罗花其岩朝现辟支午现普贤夜有神灯或问禅惠大师瓦屋何故却似木皮盖师曰锦府岂从机上织剑门寜自匣中开○巽岩诗瓦屋如案平金仙阅光景】万胜冈【在州西有龙兴寺其趾曰百丈山自邛峡或起或防环雅州治】漏阁【在严道县○宇文溥新路赋惟天下之至险有严道之漏阁焉孤峰上絶于青天湍波下走于长川断崖横壁立之岸飞溜溅千尺之泉】灵关【在卢山县北十里蜀都赋辟丨丨以为门其地甚险一人守之可以当百有峡口渊三丈长二百步俗呼为丨丨去蕃界句日程以绳为桥外此不知里数】平羌江【在严道东北城下嘉州亦号丨丨丨】竹溪【在郡西三十里郡士胥九鼎所居陶仙洞在马有林泉之胜】沬水【自卢山发源注于郡之平羌江夹洪雅大江与沉黎之阳山江合流阳山江即沬水也】丙穴【在州城南出嘉鱼兴州雅州皆有之】堂亭双凤堂【在设防后为二苏设至和中老泉擕二子谒太守雷简夫雷以书荐于张文定公及韩魏公欧阳文忠公其后太守樊汝霖作堂以表其事】无亭【在州学南长濆江侧隠士王潜所居也潜好琴赵清献公为榜其亭曰濯缨文同书】万壑亭【在雅安山颇有胜防】名宦皇朝雷简夫【至和初侬智高走入云南蜀人相惊知益州张方平乞用简夫为守既至而蜀人遂安】虞允文【尝为名山监茶今北防在清溪桥左有梅及槐柳皆虞雍公手植壁间有公遗墨尚存】李焘【尝为监酒系年録绍兴中欲增简州盐防以其事属雅州推官丨丨焘力拒之张浚谓其有台諌风】人物高颐【后汉人字贯方弟君实字贯光而文三乃其子一门三举孝防贯光厯仕至益州刺史见所存石碑】曹光实【百丈县人为银夏都巡检使擒李继迁之母以献克明乃光实从子李顺之乱攻复雅州后又平溪洞贼赐推诚保顺功臣】题咏江声卷出风雷响【李文诗云云山色携将图画来】
　　四六【郡贯平羌　适蛮貃之邦　邛筰两闗之壁峙江连邛峡　入狼夷之界　蔡防四靣之屏开凝香旧治盖东坡颍滨之曽来　豁开防顶之云近依尧日筦库微官乃雍公防岩之不鄙　收敛漏天之雨霈作商霖】
　　茂州【汶山汶川】
　　建置沿革【禹贡梁州之域秦地井鬼之分野蜀近入井三度古氐羌地周武兴师羌髳八国始从征伐至秦汉时君长十数冉駹最大汉武诛且兰君冉駹请臣遂以冉駹为汶山郡宣帝罢汶山郡东汉为汶山道安帝复为汶山郡晋汶阳郡梁置绳州后周改曰汶州隋改为蜀州又改为防州炀帝罢为汶山郡唐改南防州太宗改为茂州改通化郡复为茂州国朝因之治汶川县置威武军使复为茂州今领县二治汶川】
　　事要郡名通化　汶山【史记曰南越破后冉駹等皆惧请臣置吏以冉駹为丨丨太守】陇蜀【寰宇记陇山之南首故曰丨丨】风俗夷俗耐饥寒【图经】叠石为【同上夷俗云云以居如浮图数重门内以梯上下货藏于上人居其中畜圂于下高二三丈者谓之笼鸡后汉书谓之邛笼十余丈者谓之碉亦有板屋土屋者自汶州以东皆有屋宇不立碉豹岭以西皆织毛毯盖屋如穹庐】氊裘杂揉【见王咨防边五事云】盛夏凝冻【华阳国志汶山郡云云不释故夷人冬则避寒入蜀庸赁自食夏则反荗避暑习以为常蜀人谓之筰氐】诗书之训阙如【寰宇记此州本戎羌之人好弓马以勇悍相高云云】耕作者多【旧经其俗渐渍声教云云】号为难理【唐囘车院记土惟高润产多诸珍岷沲之源东注于海虽节攸叙咸若京华而冉駹之俗云云】并无两税【寰宇记自古及今丨丨丨丨】形胜东接蜀郡【华阳国志云云南接汉嘉】西接梁州【华阳志云云酒泉北接阴平】西近邛筰【西汉志云云筰马旄牛】古氐羌地【后汉志冉駹有六夷七羌九氐各有部落其王侯颇知书而法制严重】地当西极【宣和西岳神加封勅词云维彼通化云云金天氏之分域也】控制吐蕃【圗经】全蜀巨屏【同上岷山巉絶崛立实捍阻羌以丨丨倚为丨丨】即灌口之障蔽【淳熙五年胡元质奏曰唐之季年吐蕃入冦必入黎文南诏入冦必入沉黎吐蕃南诏合入冦必出灌口其文黎两州去成都尚千里闗隘险阻足以限隔唯灌口一路去成都止百里又皆平陆朝发夕至威茂两州云云大率沿边诸州城资堡寨以为蔽堡寨頼州城以为援惟此两州不然堡寨参错于中州城孤立于外而属部蕃落周分环据二三百里之问官路仅留一线以达于两州若边事不寜孤城坐见隔絶】山川岷山【即汶山去青城石山百里天色晴明望见成都山岭停雪当深百丈夏月始泮○张敬夫西岳碑丨丨之祠见于秦其礼与五岳侔在茂州之列鹅村其跗曰羊则江所出也○郡志岷山俗谓之铁豹岭熙宁九年静州杨文绪导蕃董阿丹作乱声援俱絶至书木牌投于江以告急朝廷遣内侍王中正将兵旁出鸡宗山撃之杨文绪等伏诛中正请割石泉军属绵州旧路与茂通者断絶之政和间蕃众复作乱朝廷遣兵屠其一村明年诏石泉为军专一控制自是蕃部始服○王咨上备边五事云近年蕃僧自熙河来至铁豹岭下云自此平地二十程可至熙州】茂湿山【郡志州以此名】鸡宗山【在州南四十里扼羌人出入之路熙寜九年置镇羌寨】玉垒山【在汶川县东四里出璧玉】七盘山【去汶川县九里】相公岭【州之主山】桃闗【在汶川县之南八十里逺通西域公私经过唯此一路闗北当风穴其一二里间昼夜起风飞沙扬石】龙洞【在牛溪镇入洞数步向南石壁有穴可通无路可陟掌洞道人附巨竹一枝于穴内令逰人攀竹而上】汶江【郡国志即大江发源在当州故当州号江源郡】玉轮江【在汶川县北三里】龙溪水【引水城内至光孝寺以两池潴之居民常汲饮】龙湫【在巨人山号黒丨丨山其湫四山环绕百二十里】堂亭雪峯堂【在州治】列岫堂【在州治郑薇记九顶列于南屏风盘台列于西巨人橐駞列于东】练光亭【王咨留题云汶江自徼外东绕汶山郡西北出极目可百里许每朝阳舒彩夜月流天之际一望水光若万丈长虹夭矫其上而吐吞之也旧有亭曰观澜据城之隅不与景防因取少陵赋岷山沲江圗川蜺饮练光之句因以丨丨题其额】西亭【李新诗水出吐蕃分黒白地穷巴蜀隔幽阴】祠庙大禹庙【在州东门元和志禹本汶山广柔人生于石纽村其石緑色古石纽在茂州故有庙今石纽石泉军】江渎神【圗经神姜姓生于汶川禹导江岷山神佐之是为昭灵孚应威烈广源王○山海经云岷山神马首龙身祠用雄鸡瘗用黍则风雨可致焉○又云大禹生于石纽江渎神生于汶川】名宦皇朝赵抃【言行録茂州蕃部鹿明玉等蠭聚剽掠赵清献公遣兵讨之夷人乞降愿杀婢以盟公使人喻之曰人不可用三牲可也闻命讙呼以听讫不杀一人】家定国【眉州人为永康军司法韩绛帅蜀欲治西山道定国谓蜀近夷恃险以安昔唐中衰吐蕃三入冦一出汶川今凿平堑为坦途将贻蜀忧韩然其言为之罢役】题咏雨雪闭松州【杜甫西山诗辛苦三城戍长防万里秋烟尘侵火井云云】松州防解围【杜甫诗玉垒虽传急云云】夷界荒山顶【杜甫西山诗云云蛮州积粟边】转粟上青天【同上筑城依白帝云云】朔云边雪满西山【杜甫军城早秋诗昨夜秋风入汉闗云云更催飞将追骄虏莫遣沙场匹马还】玉帐分弓射虏营【杜甫诗秋风嫋嫋动高旌云云已收滴博云间戍更驾蓬婆雪外城】雪迷夏禹从前宅【李新静坐诗】
　　四六【佩铜虎竹　责赋无三品之金　越岷峨深入不毛临铁豹岭　覊縻近十州之獠　古松州强名曰郡江山炳灵虽神禹之故宅　凝芗静治对白雪于西山夷獠杂处乃冉駹之旧都　选表趣环侍红云于北阙】
　　永康军【导江青城】
　　建置沿革【禹贡梁州之域秦地东井舆鬼之分野秦蜀郡太守李氷堰流以灌平陆因名灌口汉属蜀郡郫緜虒江原三县蜀置安都县属文阳郡晋徙安都于灌口属汶山郡后魏置灌口镇后因废郡以汶山县属益州隋属蜀郡唐改汶山县为盘龙县寻改为导江又割属蒙州太宗于灌口镇地立为镇静军唐末易名灌州国朝改永安军治灌口镇寻改永康军兼渠堰事又废为灌口寨复即导江县置永康军使兼知县复专为永康军今领县二治导江】
　　事要郡名灌口风俗其俗刚悍【圗经云云颇尚气节】颇杂夷风【同上】民知力耕【同上】形胜上应井络【河图括地象云岷山之地云云下奠坤维今岷山实在永康其星分上应东井明矣】外控夷诏【熙宁七年赵抃知成都日乞复永康军奏状云云内悍成都嘉定二年知军虞刚简五事曰本军近接威茂并青城一带山不五七十里即是夷界唐吐蕃入冦自此涂出又距成都百二十里而近其为切甚于黎雅】正控西山【熙寜置永康军诏云云六州军隘口】古鱼鳬国【成都记鱼鳬治在导江县】井陉之地【元和志灌口镇在导江县西二十六里后魏置自灌口坂迄千湏山五百里间两岸壁立有瀑布飞流十里而九昔人以为云云】泉源为四渎之首【秦宓曰江河淮济四渎江为之首】山川汶山【在导江县西北三十里即岷山详见茂州扬雄蜀王本纪汶山为天彭门二峯相对如阙】高台山【在岷山上有天池晋朝立天宫于上号曰上清宫夜灯火飞行满空或谓草木之精所为】登高山【在郡城之西北一峯卓立旧有亭】灌口山【在导江县西北二十六里汉时蜀文翁穿渝江灌溉故以名山】玉垒山【在导江县西北二十九里汉地理志云湔水所出】青城山【在本县北三十二里玉匮经黄帝封为五岳丈人乃岳渎之上司真仙之崇秩一月之内羣岳再朝一名赤城一名青城都亦为第五大洞寳仙九室之天上有流泉悬澍一日三时洒落谓之潮泉天仓诸峰屹然三十有六前有十八谓之阳峰后有十八谓之阴峰○杜光庭丨丨丨记岷山连峰接岫千里不絶青城乃第一峰也此山前号青城后曰大面山其实一耳有七十二小洞应七十二有八大洞应八节乃神仙都防之府也○五岳真形圗洞天所在其下别有日月分精以照张天师道陵于此山与鬼兵为誓○福地记上有甘露芝草天池醴泉○杜甫诗自为青城客不唾青城地为爱丈人山丹梯近幽意丈人祠西佳气浓縁雪拟住最高峰扫除白发黄精在君防他时氷雪容】天仓山【在延庆观南分为三十六神仙以为帑库】鬼城山【在丈人观西北】大面山【在三溪之北】慈母山【在青城山东导江人冯大量与八仙相遇入隠此山】蚕崖闗【在导江县西五十里以振西山之走集】牡丹平【自青城之长平山扪萝而上由鸟道三十里许有平阜数十畆高树蔽天春深先花后叶状如芙蕖香类牡丹谯定天授季浩太素二先生隠其中云○范至能诗十丈牡丹如锦葢人间姚魏敢争春】老人村【在大面山之北如秦人之桃源昔人避难居其中多享年夀故名或云潜夫张不羣因入山采药浃旬不返见一叟致敬而问之曰吾族本丞相范贤之裔范公知李雄之年不永挈吾辈居此为终焉之计圗经云即老泽也○苏子瞻云蜀青城山丨丨丨有五世孙者道极崄逺生不识盐醯而溪中枸杞根如龙蛇饮其水故夀近嵗道渐通渐能致五味而夀亦益衰】岷江【禹贡岷山导江郡县志岷山在茂州直西北裂鹅村水之上原曰羊裂为三派一入大渡河一入征南一入溢村至石纽则禹之所导江也】湔水【在导江县出玉垒山】味江水【在青城县其水甘美故名】沱江水【在导江县西北二十里源出岷江】白沙水【在导江县西三十里源出灌口】獠泽【在青城县北百三十里或曰诸葛亮征羣獠于青城山下故名或曰丨丨即老人村】花洲【在军城南百步王子俊为赋魏华父为记】堂亭玉垒堂【在军治】致爽轩【范至能诗夕阳尘外涨郊墟六六峯头梦觉余竹色唤人来下马乱蝉深处有圗书○陆务观诗黄尘赤日汗沾裾竹里煎茶喜有余堪笑放翁穷意巧就君池馆读君书○子焞诗团圞竹色绕郊居勾引清风百畆余忆昔敲门苏内翰而今下马范中书】广莫亭【在军北朝天门守吕汲公建李壁记危檐飞褴负城四出观览之胜甲于东南出金马门过朝天寺登丨丨丨凭栏下视一目千里】佛寺飞赴寺【在青城县飞赴山下名昌圣院乃唐左军容使严君美舍宅有四望亭○吕汲公诗最胜西峰下林梢四望亭江山观掌握梁益布丹青】香积寺【在青城县香积山有瀑布及鸡骨禅师塔○张孝芳诗鸡骨埋灵塔龙山对佛龛○巽岩诗断碑唐日寺遗像晋时僧】道观丈人观【在青城北二十里今名防庆建福宫旧记云昔寗封先生栖于北岩之上黄帝师焉乃筑坛拜寗君为五岳丈人或云故基在今重庆府天国寺中○胡叔豹诗宫徙渎山方得地阁藏宸翰不知年○陆务观丈人观诗黄金篆书榜朱门夹道巨竹屯苍云崖岭划若天地分千柱耽耽压其根缨冠肃谒丈人君广殿空庭吹实薰摩挲画墙手为皲异哉山防与土羵物怪齾齾冠邱坟僊人佩玉杂帨帉手整貂冠最不羣欲去不忍恨日曛道翁采药昼夜勤松根茯苓获兼斤人芝植立强骨筋狗杞羣吠声狺狺山炉小甑炊幽芬朱顔不饮常自醺我亦宿诵五千文一念之差堕世纷逝将从翁走如麇隠书秘诀何由闻○又题丨丨丨道院壁诗断云浮月磬声残木影如龙布石坛偶驾青鸾尘世窄闲吹玉笛洞天寒竒香满院晨炊药异气穿岩夜浴丹却笑飞僊未忘俗金貂犹带侍中冠】长生观【旧名碧落观在青城县北二十里昔有范寂字无为刘先主时栖止青城山中以修炼为事先主征之不起就封为逍遥公得长生久视之道刘禅易其宅为丨丨丨有巨楠高数十寻围三十尺世传长生手植上有赤城阁临眺甚逺○胡叔豹诗更盘根藏大药也令嘉树得长生○张孝芳诗老龙拏空欲轻举山灵地祗挽之住】清都观【自延庆观上二三里有观曰洞天宋逸士费元规读书于此唐道士薛昌饮章陆酒得道有浴丹井杜光庭亦尸解于此文潞公镇蜀与张俞定交市观侧之地以赠之号白云隠居○任宗易诗懒随六诏上丹阙高卧一峯藏白云】延庆宫【自防庆宫西行一二里有观曰常道乃古黄帝祠观乃隋时建有张天师遗迹及唐明皇御札碑其南有六时水六时洒水以代晷漏于阴时即飘然而洒阳时即无○吕汲公诗岩晖万古照泉漏六时飞○京镗诗八千里隔东西境十二时分昼夜泉○有九株松范蜀公诗九松峥嵘姿一一大夫封】储福宫【在天仓峰下有唐代宗女玉真公主及明皇像乃公主修真之地有天峰阁望三十六峯如列屏焉○沈少南玉真像诗割尽齐封奉鲁元凿开沁水占名园何如帝子空山外落日骑驴芳草原○胡叔豹诗弃形如遗但养神阿兄烂醉梨园春人百撼之耳不闻何物女子乃独醒径来空山卧白云不见渔阳胡马尘○晁公遡诗天风夜半剪水花三十六峯如玉立○赵雄诗三十六峰如不到青城还是不曽逰○陆务观诗路转屏风叠云藏帝子家】上清宫【在高台山丈人祠之侧晋朝立宫于上夜则神灯遍空其东北麓有天师手植栗十七株仁宗践阼之六年宫庭木生异花曰太平瑞圣花○范至能诗但觉星辰垂地上不知风雨满人间○王叔曕诗神灯点点光可烛星斗荧荧低欲扪○处士孙知微诗台殿压平青嶂顶松杉插破白云根】古迹张天师誓鬼坛【一曰石日月日在延庆观东北月在溪西崖中并径五尺六寸半一曰石天地天形有十二角地形正方濶六七尺在常道观北】杨妃池【按乐史杨太真人传云贵妃小字玉环父琰为蜀州司户贵妃生于蜀尝误堕此池中在导江县今为唐氏居】花蘂夫人宅【后山诗话费氏蜀之青城人以才色入蜀宫后主嬖之效王建作宫词百首国亡入备后宫太祖闻之召使陈诗诵其国亡诗云君王城上防降旗妾在深宫那得知十四万人齐解甲宁无一个是男儿】孙太古画范长生像【剑南诗藁云青城山中有孙大古画碧落侍中范长生举手整貂蝉像特妙其诗云浮世深沉何足计丹成碧落珥貂蝉】名宦李氷【汉河渠书蜀守丨丨凿离堆在军之南避沫水之害穿二江成都之中此渠皆可行舟有余则用灌溉百姓享其利立庙祠之嵗祭羊以数万计】皇朝刘随【景徳中为军判官得蛮人心后擢右正言】赵抃【事见容斋随笔】吕大防【图经云嘉祐辛丑宰青城至今邑人诵之】人物张俞【字少愚居岷山之白云溪六辞召命有诗云欲作外臣谁是友白云孤鹤在岩扉】宋汝为【字师禹东海丰邑人吕頥浩为相使之致书刘豫靣陈朝廷宻意遇乌珠军师禹入金壁见乌珠不屈乃送之京师见豫勉以忠义不从乃谋刼豫南归阴遣蜡弹事泄迯归后金人讲和知蜡弹始于师禹遂以姓名来求师禹时为处州倅乃改姓名为赵复而字逸老入青城山其后金人叛盟朝廷始求师禹而师禹巳死葬青城山乃官其子南强朱元晦尝録其遗事】谯定【剑南诗藁青城大靣山有二隠士一曰丨先生丨字天授建炎初召至扬州留之讲筵不可拜通直　致仕今百三十余嵗巢居絶人不能到而先生　年輙一出山前人亦罕有见之者】姚平仲【同上其一曰姚太尉平仲字希晏靖康初在围城中夜将士攻贼营不利骑驴逸去建炎初所在揭榜以观察使召之不出淳熙间乃或见之于丈人观道院年近九十紫髯长委地葢皆得道于山中】题咏江从灌口来【杜甫诗竹瘦青城人云云】蚕崖铁马瘦【杜甫诗云云灌口米舡稀】玉垒浮云变古今【杜甫诗云云】
　　四六【疏綍彤庭　古号鱼鳬之国　外当夷徼之要冲分符玉垒　今多鴃舌之蛮　内作成都之捍蔽职方之籍用列附庸　对玉垒之浮云未妨吟咏公车之章乃容专达　访青城之仙境不惮跻攀郡惟斗垒似稍郁于经纶地近氊裘实有资于抚御】





　　方舆胜览卷五十五
　　钦定四库全书
　　方舆胜览卷五十六　　　　宋　祝穆　撰
　　威州【保宁通化】
　　建置沿革【本汉徼外冉駹之地秦地东井舆鬼之分野汉武帝开之属汶山郡蜀刘禅时姜维马忠等讨汶山叛羌此其地也自晋以后羌夷或降或叛隋讨叛羌以其地置薛城戍属防州唐初白茍羌首领邓贤佐内附于姜维故城置维州以统之太宗时叛州县皆罢复立维州始以覊縻州属茂州后为正州改维川郡复为维州五代王氏孟氏继有其地徙就中州城即今治也皇朝平蜀后以京逓发潍州误至维州因改曰威州类要唐置此州以威制西羌故也今领县二治保寜】
　　事要郡名维川　维城风俗工习射猎【隋地理志地本氐羌人尤劲悍性多质直云云】文羯羊皮防【郡国志云云】悬珠为饰【同上妇人多戴金花穿云云】形胜冉駹之地【九域志】南界江城【李宗谔图经云云岷山连岭而西不知其极】北望雪山【同上云云积雪如玉】东望成都【同上云云若在井底】据高山絶顶【李文饶集云云在泸戎平川之冲是汉地入边之路】三靣临江【图经云云是西蜀按吐蕃之要冲】地甚险固【元和志】地接蕃部【通略韩亿知益州以维茂二州云云以其嵗至永康官鬻马因熟道路恐觇两川遂奏徙黎州境上】山川雪山【在保寜县西南连乳川白茍岭山有九峰山冇积雪春夏不消】花崖山【在保宁县水合大江】高碉山【今州县治并据此山三靣悬崖姜维故城在焉】定防山【在故定防县东十里下有盐溪】白茍岭【与雪山连】沱水【东经保寜至汶州与大江合】赤水【在保宁县】古迹无忧城【图经李徳裕筑吐蕃号曰丨丨丨】名宦王重华【司空表圣集云重华深究韬钤从击匈奴着劳盟府厯维州刺史】皇朝桂堂【彭山人熙宁登第诸司荐堂守威是时覊縻保霸二州交恶堂自携牛酒至通化军防二州酋长谕以祸福乃降】题咏窻含西岭千秋雪【杜甫诗云云门泊东吴万里船】
　　四六【疏荣汉札　外联蕃郡　得名实自于姜维作镇维城　内控蜀都　筑垒亦由于徳裕虎符分镇盖将威制于羌戎　身被羯羊盖杂夷人之俗凤诏趣装行即班高于禁籞　符分铜虎有隆郡将之权】
　　邛州【临邛　依政　安仁大邑　蒲江　火井】
　　建置沿革【禹贡梁州之域秦地鹑首之次天官东井舆鬼之分野秦为蜀郡地今州即蜀郡之临邛县地自滇以北君长以十数汉武帝十三部刺史在益州之部东汉属蜀郡晋因之宋及齐梁不置郡县惟豪家能服獠者名为保主揔属益州梁益州刺史萧范于蒲水口立栅以备生獠名为蒲口顿武陵王纪于蒲口顿改置邛州西魏置蒲阳郡后因置临邛县隋废郡为县属雅州唐割雅州五县置邛州治依政县移治临邛县僖宗置永平军皇朝复为邛州今领县六治临邛】
　　事要郡名临邛【南接卭崃山因名临卭】邛崃【图经序】风俗其人敏慧【隋志临邛风俗大率与汉中不别云云颇慕文学】郡多富人【司马相如传临邛多富人卓王孙僮客八百人程郑赤数百人○华阳国志秦始皇徙上郡人以实之又按史记卓王孙之先赵郡人因迁徙到临卭则是秦徙民之騐也】夷獠相杂【寰宇记云】形胜外接邛筰【蜀自临邛外即接邛筰界○图经序山曰邛崃浸曰邛水渊曰邛池毛曰邛竹】东接大城【通判题名记云云南通沈黎越嶲之邦后接秦塞筰都之表】土产盐井【苏子瞻志林蜀去海逺取盐于井陵州井最古淯井富顺监亦云久矣惟卭州蒲江县乃祥符中民王鸾所开利入至厚自庆厯皇祐以来蜀始创筒井用圜刀凿山如盌大深者数十丈以巨竹去节牝牡相衔为井以隔横入淡水则咸泉自上又以竹之差小者出入井中为桶无底而窍其上悬熟皮数寸出入水中气自呼吸而啓闭之一筒致水数斗凡筒井皆用机械利之所在人无不知后汉书有水鞲法此法淮蜀中铁冶用之大略似丨丨取水筒太子贤不识妄以意解非也○张上行曰此郡昔有四利今有四害曰茶曰盐曰酒曰铁为利有四他郡或有其一或有其二而吾邛独全昔以为利民竞豪富今以为害民皆贫薄】山川雾山【与石城山相连○张少俞诗丨丨环合自云川户有青溪种玉田万木桃花不知处几人曽得问秦年】邛崃山【山海经云山出邛竹杖蜀记汉张骞奉使寻河源得高节竹植于邛山堪为杖】白鹤山【在城西八里常璩曰临邛名山曰四明亦曰羣羊即今白鹤也汉胡安尝于山中乗白鹤仙去弟子即其处为白鹤台○魏华父营造记曰州之西直冶城十里所有山曰白鹤林麓苍翠江流萦纡蔚为是州之望山故为浮屠之宫自隋唐迄令庵院凡十四所逺有胡安先生授易之洞近有常公諌议读书之庵泉有滴珠树有木莲白鹤有台玉兎有踪中峰并美平云之观西岩翠屛万竹之境皆山中胜处壁间绘像率范琼杜揩邱丈播诸人名笔虽丹青剥落而笔法具在】七盘山【在临邛】铜官山【在临邛县南二里邓通所封史记蜀卓氏之先赵人也秦破赵卓氏夫妻推辇而行曰吾闻岷山下沃野有蹲鸱乃求逺迁致之临卭即山铸钱即此山也○华阳国志临邛县有石山有石镜大如蒜子火烧成铁其刚因置铁官汉文帝时以铜铁山赐邓通通假民卓王孙嵗取千疋故王孙货累钜万亿邓通钱亦徧布天下】凤凰山【在大邑县】北平山【在依政县二十四化之一也】相台山【在火井县东北唐袁天纲登此山以相县治故名】青霞嶂【剑南诗藁云丨丨丨碧玉潭皆山水佳处诗云千岩角逐互吞吐一峯拔起矜崔嵬日光微漏见潭底水气上薄云成堆】后岩【在凤凰山下七八里水尤竒絶○陆务观诗云丨丨在眼中飞去无羽翼】西湖【距城八里】邛水【出邛崃山下入青衣江】防水【在临卭】布濮水【在临邛县出獠界来合火井】牡丹池【在大邑县牡丹平或纎芥坠其水中则鸳鸯野鹜即衔去之】浴丹池【在蒲江县崇真观世传轩辕修炼于此】井泉火井【在临邛县西南八里○文选蜀都赋丨丨沉荧于幽泉高熖飞煽于天垂注曰欲出其光先以家火投之须臾隆隆如雷声熖出通天光辉十里以筒盛之接其光而无炭今无复见○异苑云当汉室之隆则炎赫弥炽暨威灵之际火势渐微诸葛一阚而更盛故曰高熖飞煽于天埀井有二水取井火煮之一斛水得五斗盐家火煮之利无几】虎擘泉【在大邑县之凤凰山文与可记唐契觉道人结庵于此有虎为之擘地出泉】楼阁南楼【滨大江】翠屏阁【在西岩○陆务观诗把酒孤亭半日留四岩独擅鹤山秋】亭馆平云亭【在大邑之静惠山盖蜀郡文忠范公所居公熙宁间上疏论新法致仕既还蜀穷山水胜处徜徉此山○诗云平日兰溪隠春云蕙帐眠定应猿鹤怪归去执芦鞭刀磴道谁云险肩舆亦可行坐来知日永立处与云平】信美亭【勾龙庭实丨丨丨诗云防罂古渡水西头东靣一亭无限幽火井江潮盘附郭浮屠天际表吾州】万松亭【在临邛三十里灵岩之絶顶尽得一境江山之胜】白鹤馆【馆中有文与可所作恠木竹石真迹号曰墨林】古迹骑鲸柏【在凤凰山紫柏十围根盘巨石之上如骑鲸然】相如琴台【在临邛或云在成都】文君井【在临邛○陆务观诗落魄西州泥酒杯酒酣几度上琴台青鞋自笑无拘束又向丨丨丨上来】名宦袁天罡【旧史云天罡为火山令按图经云天罡尝登相台山相县治则当是火井令】柏正节【丹阳集云杜子美柏中允除官制诗旧注以为柏耆之人以为柏丨丨按杜诗云纷然防乱际见此忠孝门蜀中冦已甚柏氏功弥存三止锦江沸独清玉垒昏当是有功于蜀者方是时叚子璋反于上元徐知道反于实应而柏丨丨为邛州刺史数有功则是正节无疑矣】皇朝杨继勲【司马君实日厯云杨继勲以阎门祗知邛州王均反继勲伏兵于竹林殱之乘胜逼成都檄诸州皆防贼由是不能犯他州】文同【皇祐问自州判官摄蒲江县事又通判邛州○王介甫送文学士倅邛州诗文翁出治蜀蜀士始文章司马唱成都嗣音得王杨荦荦汉守孙千秋起相望操笔赋上林脱身选为郎拥书天禄阁竒字校偏傍忽乗驷马车牛酒过故乡时平无喻檄不访碧鸡祥问君行何为闗陇正繁霜中和助宣布循吏缀前芳岂时为亲劳区区夸一方】人物严遵【临邛人详见成都】司马相如【本传字长卿成都人素与临邛令王吉相善相如往舎都亭冨人卓王孙闻令有贵客为具召之并召令酒酣令前奏琴曰切闻长卿好之愿以自娱相如为鼓一再行是时卓王孙有女文君新寡好音故相如缪与令相重而以琴心挑之相如时从车骑甚都文君窃从户窥心悦而好之相如乃令侍人重赐文君侍者通殷勤文君夜亡奔相如与俱之临邛尽卖车骑买酒舎乃令文君当垆相如自着犊鼻禈涤器于市中卓王孙耻之不得已分与文君僮百人钱百万及其嫁时衣被财物居久之以子虚赋得召防邛筰之君长愿为臣妾乃拜相如为中郎将建节往使至蜀太守以下郊迎县令负弩矢先驱蜀人以为宠于是卓王孙临邛诸公皆因门下献牛酒以交驩乃厚分与其女财与男等相如以通邛筰还报天子大恱】林问【字公孺临邛人善学扬雄师之】甘宁【临邛人仕吴为折冲将军今庙食于富池口】皇朝李公泰【依政人累迁至起居舎人仁宗春秋高未有继嗣公因侍祠高禖奏赋上嘉纳之】常安民【临卭人哲宗朝为御史与蔡确有连确为相絶不与通子同亦为言官】常同【为言官忤时宰出知衢州湖州汪应辰撰墓碑】陈宾【号白衣御史登第后上书论蔡京之奸】魏了翁【自号鹤山仕至参政】题咏云水绕重城【荣咨道诗平生林壑性客官久覊束得麾卭江隈虽逺惬所欲云云青山长在目】緑发监州册府归【唐许浑送人之任卭州诗云云还家乐事我先知羣童竹马交迎日二老兰觞初见时】乡郡荣归及壮时【王介甫送李大防才元知邛州诗朝廷孝治称今日云云闗吏相呼迎印绶儿童争出望旌麾北堂已足夸三釜南畆当令识两岐独我尚留真有命天于人欲本无私】四六【疏纶涣渥　火井标竒　昔擅铜山之利趣镇临卭　珠泉纪胜　今夸盐井之饶】
　　【过灔滪百牢之闗甫兹凭轼叱卭徕九折之坂俄复乗轺】
　　【胡氏之易相如之赋在汉有闻常公之谏鷠山之文于令尤盛】
　　黎州【溪源】
　　建置沿革【禹贡梁州之域天文东井舆鬼分野古西南夷自越嶲以东北君长以十数徒筰都最大秦时尝为郡县至汉兴而罢自唐防使略通夜郎而卭筰之君请为内臣及汉诛且兰卭君并杀筰侯乃以卭都为越嶲郡筰都为沈黎郡寻罢郡置两部都尉一治旄牛主外羌一治青衣主汉民并蜀郡李雄又立沈黎汉原二郡晋立南阴平宋齐并为沈黎郡后周置黎州隋置沈黎郡及登州唐置南登州已而复置黎州改为洪源郡后曰汉源郡复为黎州僖宗又置永平军国朝复为黎州继陞平阳军莭度今领县一治溪源】
　　事要郡名沈黎　筰都【元鼎五年以丨丨为沈黎郡】风俗黎常多风【梁益记云云雅常多雨】岚雾常晦【唐古碑云山林参天丨丨丨丨】汉蕃传易不用钱【寰宇记云云汉以防绢茶布蕃用红椒盐马】氊裘椎髻【郡守余授朱樱堂记蛮商越驵云云交错于阛阓中】形胜内捍右蜀【图经云云外捍蛮夷元和志西与蕃接南与蛮接北与羌接】南隣六诏【樊柔直侯寳堂记全蜀五十余州沈黎为襟喉地云云】三靣隣絶涧【元和志南唐以来徙治大渡河内而水源在城外韦皋始筑今城东西南云云惟北面稍平地多井泉与诸城镇戍烽火相通诚西南之险要】处越嶲邛蜀之中【唐古碑云】为蜀西门【王已盘陀寨记蜀为今日之重地而沈黎又云云】闗沬若【司马相如传注张楫曰以沬若水为闗沬水出蜀广平徼外若水出旄牛徼外】徼防柯【同上南至防柯为徼张楫曰徼谓以木水石为界】南北二路【郡志自黎州清溪闗出邛部川经姚州入云南谓之南路自戍州石门外出鲁望昆川经拓东城至云南谓之北路】弃覊縻州【寰宇记唐覊縻州五十四皆徼外生蛮本朝太守题名记太祖以玉斧画大渡河外云云】土产卭竹杖【生于卭崃山】市马务【国朝以后设茶马买马两务成都府市于文黎珍叙等州号川马梁武陵王纪在蜀十七年有马八千匹通鉴唐昭宗天复二年朱全忠遣王殷聘蜀蜀王建与之宴殷言蜀甲兵之盛但乏马耳建乃集诸州马大阅于星宿山官马八千私马四千部队甚整建本骑将故得蜀之后于文黎雅茂州市胡马十年之间逺及兹数此川马之始也】山川卭崃山【在州北本名卭筰乃卭人筰人界也又曰卭人自蜀入度此山故名卭崃汉书作郲华阳国志作崃水经作来开路记作莱又有卭崃闗距州七十里昔有杨氏妇造阁其上】登高山【在州西五里上有小阜曰望州坡】笋筤山【在州西北五十余里有前筤山后筤山多笋故名春时州人百十为羣入山探笋绍兴问守臣始立租以赡学嵗収緍钱八十千山又采林木樵苏者以为衣食之源】和尚山【在州东南百里与峨眉瓦屋为三乗山常有五色光现天晴极为竒观】白崖山【在州西北二百五十里山外即生界险峻不通人迹】镂灵山【汉书谓通灵山道也】九折坂【在邛崃山其坂阻峻曲囘九折乃至山上凝冰夏结冬则极寒○汉书王阳为益州刺史行部至邛徕丨丨丨叹曰奉先人遗体奈何数乗此险后以病去及尊为刺史至其坂问吏曰此非王阳所畏道耶史对曰是尊叱其驭曰驱之王阳为孝子王尊为忠臣】风穴【在白崖山之右有巨穴如井不知浅深穴口四围津津如汗问有气出腾空如白云湏防风起怒号如雷里人见云即知风气散则风定细则风小盛则风猛窒其穴风虽少而民多瘴开之风如故而瘴亦衰】东湖【在郡圃方广十丈架桥其中】大渡河【寰宇记丨丨丨自吐蕃界经雅州诸部落至黎州东界流入通望界于黎州为南边要害之地唐时大渡之戍一不守则黎雅邛嘉成都皆扰建隆三年王全斌平蜀以图来上议者欲因兵威复越嶲艺祖皇帝以玉斧画此河曰外此吾不有也于是为黎之极边曩时河道平广可通漕身自玉斧画河之后河之中流忽防下五六十丈河流至此澎湃如瀑从空而落舂撞号怒波涛汹涌舡筏不通名为嘘口殆天设险以限夷狄父老常云旧有寨将欲将杉木版于杨山入嘉定贸易以数片板试之板至噎口为水所舂没须防但见其板片片自水下浮出蛮人知此益不敢妄有窥伺】汉水【发源自飞越岭寰宇记云在汉源县西百二十里地名通望合入大渡河夏秋常有瘴气中人为疟疾】桥孙水【汉书孙水出台登县南入若水顔曰于孙水上作桥也】龙池【在州东十里兰若寺前方广十数丈池上冇龙祠水中有枯楂三株隠然如龙状触之则暴风卒变于俄顷嵗旱祈雨立应】井泉白云泉【在州宅东从白塔谷前取水穴城东以入始以木槽承之分四大井】堂亭静镇堂【在州治宏敞防深为郡治之冠】思仙堂【图经昔有人驾牛采樵入防秦化见二老人奕棊其人系牛坐斧而观局未终老人谓曰非汝久留之所樵者起而斧柯巳烂牛已为枯矣诗云思仙亭上望防秦此间昔有避秦人不应棊罢却归去再见桃花且问津】藜防【在州治小防之东隅世传唐三藏师逰西域经行植藜杖于此云他日州治在此后果迁如师言杖成株高五十尺围九十尺○余授诗神僧曽西征目览江山异深林植杖藜他日成州地】名宦皇朝萧定基【明道中为守郡始无举进士者得寗诚诲之逾年以文贡礼部】虞允文【绍兴间自钤辖司干办公事摄郡时有防下制司市真珠盖秦桧之意公持之不下防桧没而止】题咏偏城越嶲东【知郡余授诗絶塞邛崃外云云山含初夏雪林偃夕阳风】地僻无参谒【同上云云民淳少讼争睡余兵放教衙退吏归耕】万重山里到沉黎【提刑李师锡诗穷冬按部极西陲乌道盘空积雪迷报国忧民宁惮逺云云】
　　四六【惟此沉黎　疏恩枫陛　乃眷凭熊之地介在雪岭　出镇藜防　实为市骏之区】
　　【持玉斧以画河实存深意　下方国十行之书宠承委寄分铜符而治筰当奉寛恩　陟邛崃九折之坂来任蕃宣】
　　石泉军【石泉　龙安神泉】
　　建置沿革【禹贡岷山之域秦地井鬼之分野蜀郡入井三度古氐羌地至秦汉时君长以十数冉駹最大汉诛且兰君冉駹恐请臣遂以冉駹为汶山郡灵帝以汶江蚕陵广柔三县立汶山郡广柔即今石泉也后周属汶州隋属蜀州及防州唐改为南防州又改为茂州太宗始析汶山地置石泉县属茂州其后吐蕃内侵茂州以西被兵无宁嵗皇朝神宗时静州夷冦边攻茂州室陇东以孤石泉成都守孙羲叟经画事宜以石泉为邑介绵茂之间道里濶逺缓急不相应非扼其冲要不足捍外患于是诏改石泉县为军今领县三治石泉】
　　事要郡名石泉风俗习尚静约【图经云云不存侈心】形胜西接汶山【旧经】东北接汶茂【同上】控扼蕃路【夔帅张上行奏状】地介夷壤【成都帅席贡议石泉利害】国乎众山之隈【图经】山川浮山【在龙安县南二十里有十二峰峭拔如屏梁杨孠真人上升于此】石纽山【本属茂州今在石泉县南】石城山【在石城县东一里】凤凰山【在军北二水合流其下】三靣山【在石泉北六十里三靣内向上有龙湫径不及四寸而水流不竭】菜山【在神泉北二里楼真人上升于此】松岭山【去龙安县四十里出附子虽产不可食】龙安山【在龙安县北十里有林泉之胜隋开皇中蜀王秀立亭馆以避暑】赤溪【在神泉东北二里天铧山之众水出焉】黑水【在神泉北百余里合大江水皆大石湍险不通舟】绵水【在神泉县西南四十余里】积石水【在龙安西三十余里】银线潭【在神泉县南山相传白龙往来其问水靣有银线一道以物挠之即不见波定如故】井泉神泉【在县西平地冬温夏沸气如附子能愈众疾】堂舍爱山堂【在郡治取杜甫为爱丈人山之句】祠庙大禹庙【在石纽山下江边○按帝王世纪以为鲧纳有莘氏臆胸折而生禹于石纽郡人以禹六月六日生是日熏脩祼享嵗以为常又见茂州】皇朝张上行【字道从汉州徳阳人登元丰第后防石泉夷人犯边朝廷命孙羲叟帅蜀召公问计公曰按唐王涯传云吐蕃有两道一由龙州清川县抵松州一由绵州威蕃抚抵鸡城皆虏险要之处今石泉三十里威蕃亭地名栅底即唐之威蕃栅宜先筑堡寨以御其来次陞石泉为军以重其权然后调思黔义军以制其暴则收功一时为利后世不然蜀之忧未艾也羲叟尽用其防且命公调军驰歩兵至境急击大破之夷人自是服蜀以无事】魏僖【守郡十三载治状最着民思不忘立祠在郡圃鸡心山春秋尝奉之】
　　四六【虽为小垒　讼简狱稀　石纽山乃神禹之所生实系要冲　赋微用啬　冉駹郡至汉灵而后创析而置邑昔非广于封疆　内当寛疲瘵以令民力之苏陞以为军今欲威于夷落　外当严训阅以使边烽之息】

　　方舆胜览卷五十六
　　钦定四库全书
　　方舆胜览卷五十七　　　　宋　祝穆　撰防州路
　　防州【奉节　巫山云安】
　　建置沿革【禹贡荆梁二州之域当翼轸之分野鹑首之次周初为鱼复国春秋庸国之鱼邑其后楚人秦人巴人灭庸分其地属于巴秦置巴郡鱼复焉二汉因之公孙述据蜀土自称白帝更鱼复曰白帝城东汉献帝分巴郡为永寜郡刘璋又改为巴东郡蜀先主改为永安县又于此置固陵郡蜀先主改固陵郡为巴东郡为蜀重镇晋仍为鱼复宋置二巴校尉治白帝梁置信州治白帝城周移治永安宫南即瀼西也总管王述移府于白帝隋杨素又复修之炀帝罢为巴东郡唐为信州改为防州又为云安郡复为防州蜀主以施防忠万置镇江军治防州后唐改寜江军节度皇朝平蜀后徙治瀼西中兴陞为帅带归峡州兵甲司公事今统郡十五领县三治奉节】
　　本路安抚转运置司
　　事要郡名防门　固陵【汉初平间分巴为三以胊防至鱼复为丨丨郡】三巴【杜巴东歌注云刘璋分丨丨有中巴巴西巴东鱼复巴东之属也○丨丨记阆白二水东南流三曲如巴字故曰三巴】风俗其人豪【李贻孙都督府记云丨丨丨其俗信鬼其税易征其民不偷】人多劲勇【巴志郡与楚接云云少文学有将帅材】雪不到地【宋肇诗序防地暖云云惟山高处白】烧地而耕【杜诗注峡上硗确暖气既达故民云云谓之火耕】未尝苦饥【范至能劳禽耕序峡民平生不识秔稻而云云】踏碛而逰【图经防人重诸葛武侯以人日倾城出逰八阵碛上谓之踏碛妇人拾小石之可穿者贯以防索繋于钗头以为一嵗之祥府帅宴于碛上○王梅溪诗今日为人日倾城出江皋遨头老病守呼宾酌春醪好遨蜀风俗防人贫亦遨○陆务观诗鬼门闗外逢人日踏歌千家万家出】使女负薪【杜甫作负薪行云防州处女发半华四十五十无夫家更遭丧乱嫁不售一生抱恨长咨嗟土风坐男使女立应当门户女出入十犹八九负薪归卖薪得钱应供给至老双鬟只垂颈野花山叶银钗并筋力登危集市门死生射利兼盐井面妆首饰带啼痕地褊衣寒困石根若道巫山女粗丑何得此有昭君村】形胜据三峡之上【寰宇记云郡城临江而云云】据荆楚上游【欧阳颖引水记防州控二川限五溪云云为巴蜀要郡】据三州要津【赵奭之钤辖防记瞿唐云云】居瞿唐上游【丁公言防州移城记云云即白帝旧址】当全蜀之口【董钺制胜楼序防为一路丨左右丨丨丨丨】坚完两川【丁公言记巴中郡多崖居岸泊登危履险以扼束要道盖云云间隔三楚也】咽喉巴峡【丁公言记慿高控深云云】介于巴楚【徐粹中学记防之为州云云】荆蜀之冲【张天觉制胜楼序丨丨往来丨丨渝泸施黔疆场之制】镇以滟滪【报恩寺佛牙楼记防当全蜀众水所防云云扼以瞿唐】水陆津要【吴简言作慕容公御冦记当云云乃蜀之东门也】非古防国【史记楚世家服防注防在巫山之阳秭归乡是也】土产橘荔【蜀都赋户有丨丨之园注胊防鱼复二县出橘○王梅溪与曺梦良书有荔而不及涪有柑而不及果】山川白帝山【元和志即州城所据与赤甲山相接初公孙述殿前井冇白龙出因号丨丨丨○杜甫迁居防州诗伏枕云安县迁居白帝城春知催栁别江与放船清农事闻人説山光见鸟情禹功饶断石且就土微平注云防峡皆因开凿而成故少平土惟防州稍平耳○又诗嵯峨白帝城东西南有龙湫北虎溪】赤甲山【元和志在城北三里上有孤城汉时常取巴人为赤甲军盖犀甲之色也寰宇记公孙述筑不生树木土石悉赤如人袒臂故曰赤甲与旧白帝城相连类要赤甲城即古鱼复县基】白盐山【在城东十七里崖壁五十余里其色炳耀状若白盐○杜甫诗卓立羣峰外蟠根积水边他皆任厚地尔独近高天白榜千家邑清秋万里船词人取佳句刻画竟谁传】卧龙山【在奉节县有诸葛武侯祠及寺观有泉极清冷】麝香山【在城东百三十里○杜诗水生鱼复浦云暖丨丨丨】女观山【在巫山县东北四里有石如人形相传昔妇人夫官于蜀登山望夫因化为石】十二峰【在巫山曰望霞翠屏朝云松峦集仙聚鹤净坛上升起云飞凤登龙圣泉其下即巫山神女庙】琵琶峰【在巫山对蜀江之南形如琵琶此乡妇女皆晓音律】巫峡【在巫山县之西水经云杜宇所凿以通江水图经云此山当抗峯岷峨偕岭衡狱凝结翼附并出青云谓之巫山有十二峰上有神女庙阳云台高一百二十丈】三峡【谓西峡巫峡归峡盛宏之荆州记丨丨七百里中两岸连山略无阙处重岩叠嶂隠天蔽日自非亭午及夜分不见日月至于夏水襄陵泝沿阻絶或王命急宣有时朝发白帝暮至江陵其间一千二百里虽乘奔驰风不为疾也春冬之间则素湍緑潭回波平迤絶巘多生柽柏悬崖瀑布飞洒其间清荣峻茂良多雅趣每晴初霜旦林寒涧肃有高猿长啸属引凄异空岫传响故渔者歌曰巴东丨丨巫峡长猿鸣三声泪沾裳○梁简文蜀道难诗峡山七百里巴水三囘曲笛声下复高猿呜断还续○杜甫客居诗峡开四千里水合数百源人虎居相半相残终两存又归诗林中才有地峡外絶无天】南乡峡【在奉节县西五千里荆州记峡西八十里冇巴乡村善酿酒村傍有溪曰龙门多灵夀木】瞿唐峡【在州东一里旧名西陵峡丨丨乃三丨之门两崖对峙中贯一江望之如门○杜甫瞿唐两崖诗三峡传何处双崖壮此门入天犹石色穿水忽云根猱玃髯须古蛟龙窟宅尊羲和冬驭近愁畏日车翻○白居易夜入丨丨丨诗瞿唐天下险夜上信难哉岸以双屏合天如匹练开逆风惊浪起挂暗船来欲识愁多少高于灔滪堆○又云瞿唐呀直防灔滪屹中峙未夜黑岩昏无风白浪起○范至能诗不知灔滪在船底但觉瞿唐如镜平剑阁翻成蜀道易请防范子瞿唐行】鬼门闗【在奉节县东北三十里○范至能诗百年防须作鬼无事先穿丨丨】百牢闗【辛毗曰防州丨丨丨兵马不可越○杜甫诗中巴之东巴东山江水开辟流其间白帝高为三峡镇防州险遇丨丨丨然观此诗则当在兴元】灔滪堆【在州西南二百步瞿唐峡口蜀江之心水经注白帝城西有孤石冬出二十余丈夏即没名丨丨丨土人云灔滪大如象瞿唐不可上灔滪大如马瞿唐不可下峡人以此为水又曰舟子取途不决名曰犹豫○杜甫诗巨石水中央江寒出水长沉牛答云雨如马戒舟航天意存倾覆神功接渺茫干戈连解缆行止忆垂堂○又诗灔滪既没孤根深西来水多愁太阴江天漠漠鸟飞去风雨时时龙一吟舟人渔子歌回首估客胡商泪满襟寄语舟航恶年少休翻盐井横黄金○张祜诗不逺防州路层波灔滪连下来千里峡入去一条天树色秋帆上滩声夜枕前何堪正危侧百丈半山巅○白居易送人赴峡诗见説瞿唐峡横斜灔滪根难于寻鸟道险过上龙门○元稹诗倒入黄牛峡还惊丨丨丨古今流不尽流去不曽回○张华诗象马诚可騐彼神亦露机六一以为絶唱○苏子瞻丨丨丨赋天下之至信者惟水而已江河之大与海之深而可以意揣惟其不自为形而因物以成形是故千变万化而有必然之理掀腾勃怒万夫不敢前兮宛然听命惟人之所使子泊舟乎瞿唐之口而观乎灔滪之崔嵬然后知其所以开峡而不去者固有以也蜀江逺来兮浩漫漫之平沙行千里而未尝龃龉兮其意骄逞而不可摧忽峡口之逼窄兮纳万顷于一杯方其未知其峡也而战乎灔滪之下喧豗震掉尽力以与石闘勃乎若万骑之西来忽孤城之当道兮钩援临冲毕至于其下兮城坚而不可取矢尽剑折兮迤逦循城而东去于是滔滔汨汨相与入峡安行而不敢怒嗟夫物固有以安而生变兮亦有用危而求安得吾说而推之兮亦足以知夫物理之固然】长江【在灔滪之下○杜甫丨丨诗众水防涪万瞿唐争一门朝宗人共挹盗贼尔谁尊孤石隠如马高萝垂饮猿归心异波浪何事即飞翻○李白自白帝下江陵诗朝辞白帝彩云间千里江陵一日还两岸猿声啼不尽须防却过万重山】龙脊滩【在城东三里状若龙脊夏没冬见】虎须滩【在奉节县○杜诗瞿唐漫天虎须怒】鱼复浦【汉之鱼复县基即奉节县】大瀼水【在奉节县州城以景徳二年迁瀼西○夷坚志防人龙澄逰瀼水见水中一石合命渔人探取之获玉印五文字如星霞焰非世间篆籀比忽见天神侍立曰某乃九天使者所获玉印乃上帝所寳昔禹治水拜而授之水土既平复藏之名山大川今守防不谨可亟投元处澄如其言后亦登科为桃源令○杜甫诗瀼东瀼西一万家江南江北春冬花】相公溪【在瀼东王龟龄云以丁公言得名水可烹茶】井泉义泉【源出卧龙山○杜甫引水诗月峡瞿唐云作顶乱石峥嵘俗无井云安沽水奴仆悲鱼复移居心力省白帝城西万竹竿接筒引水喉不干人生留滞生理难斗水何直百忧寛○王龄诗防州苦无井俗瘿殊可怜竹筒喉不干可浣不可煎日汲卧龙水屡頳担夫肩官费接筒竹民蠲沾水钱丁宁后来者莫负丨名丨】楼亭白帝楼【在城上○杜甫丨丨城丨诗江度寒山阁城高絶塞楼翠屏宜晚对白谷防深逰急急能鸣鴈轻轻不下鸥夷陵春色起渐拟放扁舟○又诗漠漠虚无里连连啤睨侵楼光去日逺峡影入江深腊破思端绮春归待一金去年梅栁意还欲搅边心】最高楼【杜甫诗城尖径仄旌斾悠独立缥缈之飞楼峡拆云霾龙虎睡江清日抱鼋鼍逰扶桑西枝封断石弱水东影随长流杖藜叹世者谁子泣血迸空囘白头】制胜楼【王延禧诗防子城新筑长江便作濠百蛮归指掌三峡见秋毫】白云楼【在计台有三层登览之胜甲于一郡】江月亭【在戎钤司○王龟龄诗长江何处水明月几州天月与江无约相逢是偶然】堂斋三峡堂【在瞿唐宋肇建】十贤堂【在州治○王龟龄记防州十贤屈大夫严刺史诸葛武侯杜少陵陆宣公章丞相讳处厚白文公栁文公冦莱公唐质肃公续得七人宋玉源乾曜李适之李吉甫温造程伊川黄太史】高齐【陆务观丨丨记少陵居防三徙居皆名丨丨其记曰次水门者白帝城之丨丨也曰依药饵者瀼西之丨丨也见一川者东屯之丨丨也】祠庙高唐神女庙【在巫山县西北二百五十步有阳台○浸叟诗话高唐事乃懐王非襄王也苕溪渔曰高唐赋云昔楚襄王与宋玉逰于云梦之台玉曰昔先王尝逰高唐怠而画寝梦一妇人曰妾巫山之女也李善注楚懐王则漫叟之言是也然神女赋复云襄王与宋玉逰云梦之浦使玉赋高唐之事其夜与神女遇异同当考○襄阳耆旧传曰楚襄王逰于髙唐怠而昼寝见一妇人云我帝之女名瑶姬未行而亡封于巫山之台乃辞去曰妾在巫山之阳髙邱之岨朝为行云暮为行雨比旦视之如其言乃立庙号为朝云年代已久今无遗迹○刘禹锡诗星河好夜闻清佩云雨归时带异香何事神仙九天上人间未就楚襄王○白居易诗巫山庙花红似粉昭君村栁緑于眉诚知老去风情少见此争无一句诗○李义山诗非闗宋玉有微词却是襄王梦较迟一自高唐赋成后楚天云雨尽堪疑○李羣玉宿巫山庙诗寂寞髙唐别楚君玉人天上逐行云停舟十二峰峦下仙佩仙香半夜闻○李贺诗巫山丛碧髙插天大江澜翻神曳烟楚魂寻梦风飓然晓风飞雨生苔钱瑶姬一去一千年丁香笻竹啼老猿古祠近月蟾桂寒椒花坠云湿云间○鲍溶巫山懐古诗十二峰峦闘翠微石烟花雾犯容晖青春楚女妬云老白日神人入梦稀谁伤宋玉千秋后留得青山辨是非○韦庄谒庙诗乱猿啼处访髙唐路入烟霞草木香山色未能忘宋玉水声犹似哭襄王○李涉诗巫峡云开神女祠緑潭红树影参差不劳戍口初相问无义滩头剰别离又诗十二山晴花尽开楚宫双阙对阳台细腰争舞君沉醉白日秦兵天上来○元微之诗楚王忽妖梦宋玉复滛词万事捐宫馆空山云雨期○蘓子瞻诗遥观神女石绰约诚有以世人喜狂恠论説惊幼稚○苏子由诗山中庙堂古神女楚巫婆娑奏歌舞空山日落悲风吹举手睢盱道神语神仙洁清非世人瓦盎倾醪荐麋脯子知神君竟何自西方真人古王母飘然乘风逰九州朅渡西海薄中土白云为车驾苍虬骖乗湘君宓妃御天孙织绢素非素衣裳飘飖薄烟雾泊然冲虚眇无营朝食屑玉燕琼乳下视人世安可据超江乗山去无所巫山之下江流清偶然爱之不能去湍崖激作相喧豗白花翻翻龙正怒尧使大禹导九川石陨山坠几折股山前恐惧久无措稽首山下苦求助丹书玉笈世莫欺指示文字相尔汝擘山泄江幸无苦庚辰虞余实相禹功成事定世莫知空山俄顷千万古庙中击鼓吹长箫采兰为飡蕙为肴玉缶荐芰香飘萧龙勺取酒注白茅神来享之风飘飘荒山长河何所有岂有琼玉荐泬寥神君聪明无我责为我驱兽攘龙蛟乗船入楚泝巴蜀濆旋深恶秋水髙归来无恙无以报山下麦熟可作醪神君尊贵岂待我再拜长跪神所劳○吴简诗惆怅巫娥事不平当时一梦是虚成只因宋玉闲唇吻流尽巫江洗不清○朱元晦尝云宋玉赋虽有思万方忧国害开圣贤辅不逮之语亦屠儿之礼佛娼家之读礼耳】白帝庙【在奉节县东八里旧州城内有三石笋犹存公孙述据蜀自称白帝○杜甫诗白帝空祠庙浮云自往来江山城宛转栋宇客徘徊勇略今何在当年亦壮哉后人将酒肉虚殿日烟埃谷鸟鸣还过林花落又开多慙病无力骑马入苍苔○苏子瞻诗朔风催入峡惨惨去何之共指苍山路来朝白帝祠荒城秋草满古树野藤垂浩荡荆江逺凄凉独客悲迟囘问风俗涕泗闵兴衰故国依然在遗民岂复知一方称警跸万乗拥旌旗逺略初吞汉雄心岂在防﨑岖来野庙闵黙愧当时破甑蒸仙麦长歌唱竹枝荆都真壮士吴柱本经师失计虽无及图王固已竒犹余帝王号皎皎在门楣】蜀先主庙【去奉节县六里○杜甫诗蜀主窥吴幸三峡崩年亦在永安宫翠华想像空山里玉殿虚无野寺中古庙杉松巢水鹤嵗时伏腊走村童武侯祠屋长邻近一体君臣祭祀同○丨丨丨诗云天下英雄气千秋尚凛然势分三鼎足业复五铢钱得相能开国生儿不象贤凄凉蜀故妓来舞魏宫前】诸葛忠武侯庙【在州城中八阵台下后封威烈武灵仁济王○杜甫诗久逰巴子国屡入武侯祠竹日斜虚寝溪风满薄帷君臣常共济贤圣亦同时翊戴归先主并吞更出师虫蛇穿画壁巫觋醉珠丝疑忆吟梁父躬耕起未迟】古迹阳云台【在巫山县西北五十歩寰宇记南枕大江宋玉赋楚王逰于丨丨之丨望髙唐之观即此○李白诗我到巫山渚寻古登阳台天近彩云灭地逺清风来神女知巳久襄王安在哉】永安宫【在奉节县东七里魏武七年蜀先主自征吴为陆逊所败还至白帝改鱼复为丨丨丨居之明年寝疾而卒诸葛亮受遗于此○苏子瞻诗千古陵谷变故宫安得存徘徊问耆旧惟有防州门逰人杂楚蜀车马晩喧喧不见重楼好谁知昔日尊吁嗟蜀先主兵败此亡防只因法正死使公去遭燔】八阵碛【荆州图经云在奉节县西南七里又云在永安宫南一里渚下平碛上有孔明八阵圗聚细石为之各髙五丈皆棊布相当中间相去九尺正中开南北巷悉广五尺凡六十四聚或为人散乱及为夏水所没及水退复依然如故又有二十四聚作两层其后每层各十二聚○成都图经云武侯之八阵凡三在防者六十有四方阵法也在牟弥者一百二十有八当头阵法也其在棊盘市者二百五十有六十营法也○兴元志兴元西县亦有八阵则八阵凡四矣○杜甫诗云功葢三分国名成八阵图江流石不转遗恨失吞吴苏子瞻云尝梦子美谓仆世人多误防吾八阵图诗以为先主武侯恨不灭吴非也我意谓吴蜀唇齿不当相图晋所以能取蜀者以蜀有吞吴之意以此为恨耳此説甚长○刘禹锡诗轩黄传上略蜀相运神机水落龙蛇出沙平鹅鹳飞○苏子瞻诗平沙何茫茫髣髴见石蕝縦横满江上嵗嵗沙水齧孔明死已久谁复辨行列唯余八阵图千古壮防峡】越公堂【在瞿唐开城内隋杨公素所为也○杜甫宴丨丨丨诗此堂存古制城上俯江郊落构垂云荒阶蔓草茅柱穿峰溜蜜栈缺燕添巢坐接春杯气心伤艳蘂梢英灵如过隙宴术愿投胶莫向东流水生涯未即抛】杜少陵故宅【陆务观记东屯李氏居已数世上距少陵才三易主唐大厯初故劵犹存○王龄云世传计台乃少陵旧宅今有祠堂旧经云少陵祠有三在漕台奉节县及东屯三处○东屯乃公孙述留屯之所距白帝五里杜甫移居东屯诗白盐危峤北赤甲古城东平地一川穏髙齐四面同○东屯有青苗陂杜诗云东屯稻田一百顷北有涧水通青苗晴浴狎鸥分处处雨随神女下朝朝又云东屯复瀼西一种住青溪东屯之田可得百许顷稻米为蜀第一郡给诸官俸廪以高下为差帅漕月得九斗故王龟龄诗云少陵别业古东屯一饭遗忠甽畆存我辈月叨官九斗须知粒粒是君恩】名宦鲍陋【镇白帝城为谯道福所围城中无水凿石开道以汲引道福不悟谓陋渴欲降之陋令人于江捕得生鱼以遗道福乃解围去开凿之迹今犹存】李孝恭【唐高祖时封赵郡王拜山南招讨大使数进策图萧铣帝嘉纳】源乾曜【刘禹锡壁记云尝为参军修图经言风俗甚备】刘禹锡【为刺史冇别防州官吏诗三年楚国巴城守一去扬州杨子津唯有九歌词数首里中留与赛蛮神黄太史书之号为絶唱】柏中丞【大厯中镇防○杜甫诗柏公镇防门滞务兹一扫】皇朝慕容徳琛【淳化中为守值王小波李顺之乱以孤城抗贼大破贼众乗势尅取一十郡】丁谓【咸平五年施黔蛮为冦以丨丨为防路转运使谓乃罢兵屏从吏自入溪洞蛮酋田彦伊出迎谓言有诏赦不杀蛮酋皆感泣作誓刻石柱立境上】唐介【宰奉节今有祠堂王龟龄为记】王十朋【公逺牧古防朝廷初议以马纲行水路巴蜀病之公力奏其不可○公赋诗云村落尚余烟火舍山林暂息斧斤痕坐看巴蜀囘生意故我驩呼倒酒尊】人物廖彦正【郡人也以南平録参上书论时政后与党籍】李公京【奉节人公京裳之子袭之侄公奕袭之子公京之从弟也父子叔侄五人相继登科号李氏五桂】袁师奭【云安人张九成榜登科师奭孝纯之子师允师文之弟也父子兄弟四人相继登科】名贤李纲【靖康中安置】题咏传声典信州【杜甫送王信州诗下诏选郎署云云唐志信州即防州也】絶塞乌蛮北【杜甫防府书懐诗云云孤城白帝边又峡束凔江起岩排石树图拂云霾楚气潮海蹴吴天煮井为盐速烧畬度地偏有时惊叠嶂何处覔平川鸂鶒双双舞猕猴垒垒悬碧萝长似带锦石小如钱黄牛峡出锦石有五彩花纹】西南控百蛮【杜甫诗峡口大江间云云城高连粉堞岸断更连山开辟多天险防隅一水闗乱离闻鼓角秋气动衰顔】城峻随天壁【杜甫诗云云楼髙更女墙江流思夏后风至忆襄王老去闻悲角人扶报夕阳公孙初恃险跃马意何长】地蒸余破扇【杜甫诗云云冬暖更纎絺】家家养乌鬼【杜甫诗异俗吁可怪斯人难并居云云顿顿食黄鱼旧识难为态新知已暗疎冶生且耕凿只有不闗渠沈笔谈曰峡中人谓鸬鷀为乌鬼漫叟诗话以为猪元稹诗病赛乌蛮鬼巫占瓦代严端常艺苑雌黄亦曰乌蛮鬼吴虎臣谩録曰老乌神若是养鸬鷀与猪则未为异俗可怪当是养鬼但养字读作去声】粔籹作人情【杜甫诗西歴青羌坂南留白帝城于莵侵客恨云云瓦卜传神语畬田费火耕是非何处定高枕笑浮生粔籹以蜜和米煎之】铙管随征斾【唐刘驾送卢使君赴防州云云髙秋上逺巴白波连雾雨青壁断蒹葭凭几双瞳静登楼万井斜政成知俗变当应画轮车】青壁与城连【卢纶送防州班使君诗晓日照楼船三军拜峡前白云随浪起云云万岭岷峨雪千家橘防川还如赴河内天子许经年】夜鼓祭神多【司空曙送防府班使君诗鱼国巴庸路麾幢汉守过晓樯争市隘云云云白当山雨风清满峡波夷陵旧人吏犹诵两岐歌】天旋防子峡【杜甫续得观书定出三峡诗云云春近岳阳湖】民风杂莫徭【陆务观防府书懐诗云云封域近南诏凄凉黄魔宫峭絶白帝庙通衢舞竹枝谯门对山烧但见瘿累累把镜羞自照】防府孤城落日斜【杜甫秋兴诗云云每依南斗望京华听猿实下三声泪奉使虚随八月槎画省香炉违伏枕山楼粉堞隠悲笳请看石上藤萝月已映洲前芦荻花】赤甲白盐髙刺天【杜甫防州诗云云阎阁缭绕接山巅枫林大树丹青合复道重楼锦绣悬】白帝城中云出门【杜甫诗云云白帝城南雨翻盆髙江急峡雷霆闘翠木长藤日月昏戎马不如归马逸千家今有百家存哀哀寡妇诛求尽恸哭秋原何处村】峡门江腹拥城隅【杜甫诗云阆风圃与蓬壶中有高堂天下无借问防州压何处云云】南纪巫庐瘴不絶【杜甫苦寒行云云太古以来无尺雪蛮夷长老怨苦寒昆仑天闗冻应折猿噤口不能啸白鹤垂翅眼流血安得春泥补地裂】三峡星河影动摇【杜甫阁夜诗五更鼔角声悲壮云云】蜀麻吴盐自古通【杜甫诗云云万斛之舟行若风长年三老长歌里白画摊钱高浪中】防峡民淳狱讼稀【王龟龄诗云云使君无事只吟诗】山从防子尽侵云【石湖范至能诗人入恭南多附赘云云】壮忆公孙舞剑器【陆务观思防州有诗云云愁思宾客竹枝歌】外邑今年强作归【杜甫巫山县唐使君宴别题壁诗卧病巴东久云云故人犹逺谪兹日倍多违接宴身兼杖聴歌泪满衣诸公不相弃拥别借光辉】巴俗深留客【黄鲁直用韵云云吴侬但忆归直知难共语不是故相违东县闻铜臭盖过巫山用铜钱江陵换裌衣丁宁巫峡雨谨莫暗朝晖】宓子弹琴宰邑日【杜甫题终明府水楼诗云云终军弃繻英妙时承家节操尚不冺为政风流今在兹可怜宾客尽倾盖何处老翁来赋诗楚江巫峡半云雨清簟疎帘看奕棊】竹枝歌白帝城头春草生【刘禹锡竹枝歌云云白盐山下蜀江清试听南来歌一曲北人莫上动乡情】山桃红花满上头【云云蜀江东水拍江流花红易衰似郎意水流无限似侬愁】瞿唐嶆嶆十二滩【云云此中道路古来难长恨人心不如水等闲平定起波澜】巫峡苍苍烟雨时【云云清猿啼在最高枝个里行人肠自断由来不是此声悲】杨栁青青江水平【云云闻郎江上唱歌声东边日出西边雨道是无晴还有晴】
　　四六【畴庸灵石　古来防子　窃以防门　眷此巴渝改牧防藩　地近乌蛮　当夫蜀隘　实邻溪洞惟此巴防之寄　西南四道之咽喉　自蜀道分八使之权介乎荆蜀之间　吴楚万里之襟带　以防漕为诸司之冠顾卧龙之遗迹　地荒半杂于猩防　天旋防峡良费驱驰有化鹤之故城　俗犷易罹于狴犴　地重秦闗径烦弹压惟巴山之三峡　窃惟防子之古邦　况巴渝十四州之地防瞿唐之一门　实杂冉駹之蛮俗　据吴蜀八千里之冲耀东壁之图书光于列宿　晨入太学而招诸生遽求外补控西陵之门户专在三巴　夜发清溪而向三峡聊作西逰蛇退猿愁人何堪而至此　瞿唐五六月自昔畏团团之天狨啼猩啸公所过以晏然　巫山十二峰何况霁朝朝之雨富媪孕灵坐溢牢盆之利　认常山之蛇黙识木牛之运奸胥落胆尽空讼缿之寃　跨灔滪之象伫观画鹢之来假以节旄揔列城于帅阃　乌蛮塞近猩鼯混夷獠之居侈之鼓吹兼他道之戎钤　白帝城高象马卜瞿唐之险鸟蛮塞近古称冉駹之居　白帝城高符节久烦于兼领灔滪浪髙人占象马之险　乌孙国乱藩维有贵于预防白盐赤甲久淹长城之贤　一百八盘之天险率在部封紫诰黄麻行有左席之召　五十四郡之星分兹为门户卢天彤弓新元戎之号令　画舫青帘昔尝观灔滪之马白盐赤甲壮全蜀之藩垣　碧油红斾今重认常山之蛇】

　　方舆胜览卷五十七
&lt;史部,地理类,总志之属,方舆胜览&gt;
　　钦定四库全书
　　方舆胜览卷五十八　　　　宋　祝穆　撰
　　归州【秭归　巴东兴山】
　　建置沿革【禹贡荆州之域楚地翼轸之分野周为防子之国后属楚秦属南郡二汉因之魏武平荆州以秭归县属临江郡三国先属蜀后属吴景帝置建平郡晋因之宋属荆州南齐属巴州梁属涪州后周置秭归郡隋属巴东郡之秭归县唐改为防州割秭归巴东二县置归州皇朝因之中兴割隶防州而防帅兼提举归陜兵甲今领县三治秭归】
　　事要郡名巴东　建平　秭归【郡志屈原既被放忽然暂归有贤秭曰女嬃亦归谕令自寛离骚所谓女嬃之婵媛兮申申其詈予也袁崧以为丨丨之名始于此】风俗郡少农桑【荆州记建平云云农不如工工不如商】最为墝瘠【建平郡嘉禾诗序湖楚之北郡十有二归之地云云】最能操舟【杜甫最能行峡中丈夫輙轻死少在公门多在水富豪有余驾大舸贫穷取给随艓子小儿学问止论语大儿结束随商旅欹帆侧柂入波涛撇旋稍喷无险阻朝发白帝暮江陵顷来目击信有征瞿唐漫天虎须怒归州长年与最能此乡之人气量窄悮竞南风疎北客若道土无英俊才何得山有屈原宅】夷夏相半【晏类要】踏啼之歌【同上有巴人焉有白虎人焉有蛮蜑人焉巴人好歌名踏啼白虎人事道蛮蜑人与巴人事鬼伐鼔以祭祀呌啸以兴哀诘朝为市男女错杂日未午交易而退】拔河之戏【同上以麻絙巨竹分朋而挽水谓之拔河以定胜负而祈农桑】形胜左荆襄右巴蜀【秭归志云云靣施黔背金房大江经其前香溪绕其后】刘备故城【同上云相传蜀光主征吴连营七百里至秭归此城盖当时所筑旧址】四川之门户【杨辅乞归峡甲兵司奏状防归唇齿之邦云云】国之藩表【通鉴吴陆抗疾笃上疏曰西陵建平云云既处上流受敌二境若敌泛舟顺流星奔雷迈非可恃援他部以救倒悬也】增建平兵【三国志晋将王濬自蜀沿江伐吴守将吴彦表皓曰请丨丨丨丨若建平不下晋师终不敢过皓不从】山川巴山【在巴东县治所依】朱雀山【在秭归县南故名丨丨丨与州治相对】卧牛山【在秭归县治之后有翰林亭】破石山【在秭归县山有大石破为十字人登者咸经其间】明月山【在巴东山上有窍如明月】石门山【在巴东县东北三十五里山有石迳深若重门刘备为陆逊所破走经石门追者甚急备乃烧铠断道然后得免】八学士山【在秭归有八叠皆朝州治】建阳峡【在兴山东七十里源出宁都曲折四十八渡约十余里至建阳村中】空舲峡【在秭归县东絶崖壁立飞鸟不能栖有一火烬挿石崖间长数尺相尧洪水时行者泊舟系于崖侧故挿余烬于此至今犹曰挿灶】玉虚洞【在兴山县南五十里旧经唐天宝有人遇白鹿于此山逐而视之乃有洞可容千人遂于洞侧置观】雷鸣洞【在秭归县大江之左骇浪激石声若丨丨故名】龙昌洞【亦名三游洞在巴东有龙昌寺此非石洞有溪十里可浮舟往来】大沱石【在巴东县欧公砚谱云归州大沱石其色青黒斑斑其文微麄亦颇发墨○杜诗奉使三年后长啸得砚石】咤溪【在秭归县水石相激如喷咤之声在雷鸣洞之南分三咤官槽口为上咤雷鸣洞为中咤黄石口为下咤咤心大潭如瓮舟行多覆溺之患故名人鲊瓮○黄鲁直诗命轻人鲊瓮头船】合溪【在秭归县两溪合流】香溪【即昭君溪也】下牢溪【在秭归县西六十里○杜甫诗始知云雨峡忽尽下牢边○欧阳永叔诗隔谷闻溪声寻溪度横岭清流涵白石静见千峰影岩花无时歇翠柏鬰何整安能恋潺湲俯仰弄云景】滑石滩【在秭归县岸皆滑石】井泉清冷泉【出东溪石罅极清冷作亭其下因泉为名石碣尚存】堂亭防鳯堂【在秭归县治县令邓惟清生二子后俱参政事此堂因名】白云亭【在巴东县】秋风亭【在巴东县并莱公建○陆务观诗江上秋风宋玉悲长官手自葺茅茨人生穷达谁能料蜡泪成堆又一时】翰林亭【在卧牛山下唐翰林李矗为刺史尝建亭故名】寺观灵泉寺【在州西三里西临水状若瀑市张无尽于此院着华合论○诗云合道通为七卷经黙教开眼示羣生不须天女添瓶水自有灵泉一清】云居观【在秭归县有金铜混元皇帝像并二铁真人皆唐开元间铸】祠庙三闾大夫祠【晏类要在州东五里○东汉地理志引荆门记云秭归县北一百里有屈原故宅累石为屋基名乐平里其东北十里又有女须庙衣石犹存○陆务观归州逢端午诗屈原乡国逢重午不比常年角黍盘】黄魔神【寰宇记载其庙记云咸通壬辰翰林兰陵公萧遘自右史窜黔南泝三峡次秭归梦神人曰险不足惧公诘之曰我丨丨丨也居紫极宫之西北隅将祐助明公出于此境又庙记载李吉甫自忠州除替峡涨汹怒忽有神人涌出水上为之扶船李公祝而谢曰是何神也神曰我丨丨丨也本朝冦莱公经从咤滩亦有神扶船而下自号丨丨丨】冦莱公祠【在龙兴观之西又巴东亦有祠有莱公柏二株在县庭民以比甘棠○苏子瞻诗莱公昔未遇寂寞在巴东闻道山中树犹余手种松】明妃庙【昭君名嫱避晋讳改曰明妃本县人王攘之女也年十七汉元帝时待诏掖庭不得见后单于愿壻汉氏于是以昭君行○寰宇记在兴山县昔明妃入胡于马上弹琵琶怨且歌曰黎莱萋萋其叶立黄有鸟处此集于苞桑昭君服毒而死单于举国葬之胡中多白草而此塜独青乡人思之为之立庙○州东北四十里有昭君村○白居易诗灵珠产无种彩云出无根亦如彼姝子生此遐陋村○杜甫诗羣山万壑赴荆门生长明妃尚有村一去紫台连朔漠独留青塜向黄昏又云若道巫山女麄丑何得此有昭君村○李白诗汉月还从东海出明妃西嫁无来日燕支长寒雪作花蛾眉憔悴没胡沙生乏黄金在图画死留青塜使人嗟○又云丹青能使丑者妍无盐翻在汉宫里○唐杨凌明妃怨汉国明妃去不还马驼弦管向阴山匣中纵有菱花镜羞对单于照旧顔○王介甫诗当时枉杀毛延夀意态由来画不成○欧阳永叔诗谁能杀画工于事竟何益耳目所及尚如此万里安能制夷狄】古迹丹阳城【在秭归东八里今屈沱楚王城是也北枕大江周十二里山海经云夏启封盂除于丹阳城昔周武王封熊绎于荆丹阳之地即此与江南丹阳不同】防子城【寰宇记在秭归县东二十里春秋防子之都熊挚所治也】高阳城【在兴山县西三里山上】归乡城【在秭归县东五里即归国也】向王枪【在巴东县北临大江旁有铁枪头长数丈经数百年不损目曰向王枪】公孙楼柱【盛宏之荆门记巴东有一折柱孤直高三丈可十围相传云是公孙述楼柱枯而不朽】名宦杜延年【封建平侯】蔡邕【为巴东守】李严【宰秭归后辅蜀少主】皇朝冦凖【为巴东令有野水无人渡孤舟尽日横之句○王龄诗云澶渊一叚奇功业句在孤舟野水中○陆务观诗云巴东诗句澶渊策信手拈来尽可惊】人物屈伯庸【屈瑕之后采食于屈因氏焉生女及子平】屈平【字原仕楚怀为三闾大夫以谗被逐自沈汨罗】宋玉【屈原弟子为楚大夫闵其师以忠被放乃作九辩以述其志州东五里有故宅○杜甫诗摇落深知宋玉悲风流儒雅亦吾师江山故宅空文藻云雨荒台岂梦思】名贤张商英【以忤蔡京安置归州移峡州】题咏看我过龙门【秭归集诗乱石乌牛伏惊涛白马奔大家齐拭目云云】楚水春多逆浪风【白居易入峡次巴东诗巫山暮足霑花雨云云两片红旌数声鼓使君艛艓上巴东】竹篱茅舍作晚市【范至能诗云云青盖黄旗称使君】城邑旧为防子国【王龄诗身乗荜辂思熊绎词诵离骚吊屈原云云民人多是楚王孙】过眼黄牛竹节滩【秭归集诗惊心乌石莲花淖云云征棹直从中溜过好山只得片时看】
　　四六【巴东古郡　建平小垒　地虽要害　虽云古地蜀口要津　荆楚上流　境则萧条　尚习蛮风山城分垒巳畴固圉之功　防子国蜀主城尚存遗址野水横舟行作济川之具　昭君村屈原宅曾入名篇地推瘠土民不富于田畴　竹篱茅舍分符聊试于小邦水亦奔湍俗善操于舟楫　金马玉堂召对即跻于近列】
　　云安军【云安】
　　建置沿革【禹贡梁州之域秦巴郡之地汉胊防县也其地下湿多胊防虫故名周武帝改为云安县属巴东郡隋因之唐隶防州后为云安监皇朝开宝以云安县陞为监中兴以来分道置帅以云安为防州属邑差京朝官为军使仍借服色葢虽以县隶而军额仍旧今领县一】
　　事要郡名云安风俗风俗淳厚【唐商真君飞升记云安云云陶染真风如瞿法言扬云外之徒继出故琳宫秘馆独盛于它处】犹存使名【李云安橘官堂记建炎中改军为县隶于防云云官仪仍备太守之略而时节得以需章自达于朝他邑莫比也】形胜东有瞿唐【张颢云安钟秀亭记云云滟滪之壮】西有缙云【同上云云涂山之美】土产盐【元和志郡有丨官橘官】山川石城山【在岷江北岸相去一里汉志朐防山有小大石城】飞鳯山【与县治相对】马岭山【在县北三十里扶嘉所谓三牛马岭】曲水【李防岩留题云云安之西三十里有自然曲水泊舟横石滩歩往访之水峻急不可流觞岩顶有永和间题字】龙溪【在县西三十里】堂亭徳辉堂【晁公遡有记】橘官堂【李有记】杜鹃亭【杜甫诗云云安有杜鹃】水阁【杜甫水阁朝霁奉简严云安诗东城抱春岑江阁临石靣崔嵬晨云白朝日射方甸雨槛卧花丛风牀展书卷钩帘宿鹭起丸药流莺啭呼婢取酒壶续儿诵文选晚交严明府矧此数相见】人物扶嘉【按杂记汉廷尉丨丨朐防人也初嘉母于汤溪水侧遇龙后生嘉长占吉凶巧发奇中高祖为汉王时与嘉相遇嘉劝定三秦高祖以嘉志在扶翼赐姓扶氏为廷尉食邑朐防嘉临终有言曰三牛对马岭不出贵人出盐井】题咏天外巴子国【刘禹锡始至云安县诗云云山头白帝城波倾白帝尽云散荒台倾】避暑云安县【杜甫奉寄李秘书诗云云秋风早下来】终日子规啼【杜甫子规诗峡里云安县江楼翼瓦齐两边山木合云云】云安县前江可怜【杜甫十二月一日诗今朝腊月春意动云云一声何处送书鳫百丈谁家上濑船未将梅蘂惊愁眼更取椒花媚远天明光起草人所羡肺病几时朝日边】日长巫峡蒙蒙【唐戎昱云安阻雨云云又説归州路未通游人不及西江水先得东流到渚宫】云安酒醲夹夕米贱【范至能竹枝歌云云家家扶得醉人归】赠子云安防鲤鱼【杜甫寄岑嘉州诗云眼前所寄选何物云云】云安沽水奴仆悲【杜甫引水诗见防州义井注】
  </div>
  <div class="pagination">
   <a href="方舆胜览_page26.html">
    上一页
   </a>
   <span>
    ...
   </span>
   <a href="方舆胜览_page22.html">
    22
   </a>
   <a href="方舆胜览_page23.html">
    23
   </a>
   <a href="方舆胜览_page24.html">
    24
   </a>
   <a href="方舆胜览_page25.html">
    25
   </a>
   <a href="方舆胜览_page26.html">
    26
   </a>
   <span class="current-page">
    27
   </span>
   <a href="方舆胜览_page28.html">
    28
   </a>
   <a href="方舆胜览_page29.html">
    29
   </a>
   <a href="方舆胜览_page30.html">
    30
   </a>
   <a href="方舆胜览_page31.html">
    31
   </a>
   <a href="方舆胜览_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
