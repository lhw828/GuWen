<!DOCTYPE html>
<html>
<head>
    <meta charset="UTF-8">
    <title>贵州通志 - 第 140 页/共 141 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贵州通志 - 第 140 页/共 141 页</h1>
    <div class="content">　　林间山胡鸟声声啼我前何似故园里花亭闻杜鹃
　　桃源洞　　　　　　　　　　　刘　綎仗剑飞虎穴停轺憇洞天幽岩可镌石何处不燕然
　　夜坐大峨石　　　　　　　　　蒋劝善白云石之上清泉石之下趺坐万竹中凉风生静夜
　　初至永宁　　　　　　　　　　许邦才风尘谁自料花鸟故相猜问是山东客何由万里来
　　宿普安　　　　　　　　　　　程本立汉妇良家子从军歳月多生来小儿女唱得僰人歌
　　国朝
　　查城曲　　　　　　　　　　　林华晥树树山楂子萧萧顶箐城四时常黯淡祗听暮猿声
　　盘江曲　　　　　　　　　　　林华晥古渡千盘水连云一望城守桥诸将在枕剑听江声
　　泊思州滩　　　　　　　　　　孙　勷思心已不极况复到思州输尔牂柯水滔滔正北流
　　甲秀楼　　　　　　　　　　　宗天植青山四面围一水当中界宣城太守诗小李将军画
　　六言絶
　　明
　　披云岩　　　　　　　　　　　谢三秀晓起云分画墨渠添水弄青苹石隙桃花笑客茅檐燕子冲人
　　巢穴环居九姓犬牙控驭三藩峡外乾坤锦里烟中鸡犬桃源
　　水去千岩漏泄云兴万壑平铺买犊人犹带剑观风我亦悬弧
　　七言絶句
　　唐
　　龙标野宴　　　　　　　　　　王昌龄沅溪夏晚足凉风春酒相擕就竹丛莫道歌愁逺谪青山明月不曾空
　　送崔参军往龙溪　　　　　　　王昌龄龙溪只在龙标上秋月孤山两相向谴谪离心是丈夫鸿恩共待春江涨
　　闻王昌龄左迁龙标遥有此寄　　李　白杨花落尽子规啼闻道龙标过五溪我寄愁心与明月随风直到夜郎西
　　闻酺不与　　　　　　　　　　李　白北阙圣人歌太康南冠君子窜遐荒汉酺闻奏钧天乐愿得风吹到夜郎
　　南流夜郎寄内　　　　　　　　李　白夜郎天外怨离居明月楼中音信疎北鴈春归看欲尽南来不得豫章书
　　哭黔中薛大夫　　　　　　　　戎　昱亚相何年镇百蛮生涯万事瘴云间夜郎城外谁人哭昨夜空余旌节还
　　自京赴黔南　　　　　　　　　窦　庠风雨荆州二月天问人初雇峡中船西南一望云含水犹道黔南有四千
　　送人归黔府　　　　　　　　　司空曙伏波箫鼓水云中长防如霜大斾红油幕晓开飞鸟絶翩翩上将独趋风
　　献歳送李十兄赴黔中酒后絶句　权德舆一樽歳酒且留欢三峡黔山去路难志士感恩无逺近异时应戴惠文冠
　　自黔中归新安　　　　　　　　李　频朝过春关辞北阙暮参戎幕向南巴却将仙桂东归去江月相随直到家
　　宋
　　锦屏山　　　　　　　　　　　喻汝砺暝色轻烟罩郡城渔舟灯火倒观星寒山逺水江村暮自在籹成水墨屏
　　元
　　瓮蓬洞石刻　　　　　　　　　唐中立在山形势已仁威何必驱车占水湄爲汝碍舟呼匠者少须一刻即平夷
　　题诸葛箭　　　　　　　　　　唐中立古树参云仰望中武侯曽此一弯弓不遗箭镞经千载那得蛮夷惧武功
　　过牂柯江　　　　　　　　　　陈　孚青草风吹毒雾腥交州何在海溟溟牂柯已恨天涯逺又过牂柯二十程
　　送李文清之官八番宣慰司幕中　宋　褧武昌城外柳如丝曾见吴侬笑咏诗张绪而今渐憔悴定应不似昔年枝
　　明
　　哑泉　　　　　　　　　　　　谢三秀人云哑者泉之忒我云哑者泉之德早知世上如流口何不一歃长嘿嘿
　　却金　　　　　　　　　　　　吴　讷萧萧行李向东还要过前途最险滩若有藏私并土物任教沉在碧波间
　　曲溪山阁留别李曲溪子　　　　杨　慎东风楼上水盈盈爲鼓离鸾一再行明日梁园怀李白寒山一带短长亭
　　平溪道中　　　　　　　　　　杨　慎野鸡坪边绕杂花幽兰石竹交山茶可怜春色浩无主空使骚人恼鬓华
　　丰乐秋成　　　　　　　　　　林　晟野老杖藜山径里牧童吹笛晚风前要知击壤声中趣社酒新篘乐醉眠
　　普市所　　　　　　　　　　　李　陞三里孤城鼓角严绕城青拥万山尖鸟音晴碎巧娱耳草色春深乱入
　　笔岫　　　　　　　　　　　　张守让笔岫横天插晓云长风飘落气氤氲夜来正有江淹梦散作晴空五彩雯
　　香炉岩　　　　　　　　　　　张守让溪边流水绕香台瑞气金炉五色开却是玉楼仙子度冯夷捧出博山来
　　石屏山　　　　　　　　　　　张守让谁将屏幛倚云开削壁当空抱郡廻自是皇图天外壮长城拥出日边来
　　镇安渡　　　　　　　　　　　张守让津头风雨暗埀杨两岸相逢即异乡春水横江不可渡谁爲鞭石造舆梁
　　平冒山　　　　　　　　　　　张守让平冒山头汉将营铙歌不见夜来声夜郎此日韬笳鼓留得秋山半月明
　　宿圣夀寺　　　　　　　　　　黄龙光十年多病学无生客里因縁到化城乱后山僧零落尽石床空对一灯明
　　与祁致和　　　　　　　　　　陈献章六年饱读石阡书习气而今想破除雪月风花还属我不曾闲过邵尧夫
　　西禅晚钟　　　　　　　　　　任思永禅林僻在城西竹径斜开带小溪万井楼台当月夜一声清响出招提
　　新添驿　　　　　　　　　　　许邦才野馆孤灯半灭明江壖月落夜潮生无端乡思三更后听尽萧萧风雨声
　　万山春耕　　　　　　　　　　髙任重万仭层峦倚郡城春深官路拥花明空蒙缀青山色喜见蓑衣带雨耕
　　平坝　　　　　　　　　　　　谢肇淛愁云三月风满溪一日一程西更西门关外无相识头白老鸦朝暮啼
　　西山夕岚　　　　　　　　　　萧伯宸误疑作雨随龙去或讶如云伴鹤还飒飒天风吹不散长如积黛拥千鬟
　　天然洞　　　　　　　　　　　吴国伦竒峯倒作万莲开洞里阴晴只浪猜罔象不惊龙正卧寒秋夜夜吐风雷
　　瑞竹　　　　　　　　　　　　孙应鳌一本髙抽八节竒即从九节挺双枝满林时引钧天奏听到无声祗自知
　　翠葆聨翩绀纛攒从今日报竹平安宁知劲节氷霜骨也似芙蓉结合欢
　　雪中同诸友过圣夀寺小集　　　孙应鳌十年裘马倦风尘此日惊看故里春漫忆旧游重载酒祗园飞雪亦亲人
　　黔中曲　　　　　　　　　　　朱茂时疉嶂曾无三尺平盘江狭处铁桥横短裙窄袖花蛮女宛在秋千索上行
　　慿虚洞　　　　　　　　　　　丘禾实咫尺巑岏别有天寒云莾互不知年我来踏破苍苔径风月无边防与传【右初得洞】
　　悬岩到处凿鸿蒙疑有秦人托此中见説渡头枫叶落年年秋水似桃红
　　飞云岩　　　　　　　　　　　万士和洞里幽深未可穷洞门竒峭防双龙风雷若有山灵妬飞作江南铁柱峯
　　国朝
　　闻黔中风景　　　　　　　　　钟渊映沅江西去接滇池风土依稀记往时铜鼓迎神歌一曲居人多赛竹王祠
　　黔阳杂咏　　　　　　　　　　李良年荻港松扉晓柝传半春愁説火连绵山城不用逢寒食晴过三朝便禁烟
　　盘江桥　　　　　　　　　　　彭而述铁桥黒水旧知名天险曾当百万兵试问临卭持节客当年何路入昆明
　　顶箐　　　　　　　　　　　　许延郡新种琅玕翠几重踈枝密篠绾清风使星走马红尘外刺史弹琴绿箐中
　　食署中樱桃甚酸　　　　　　　田　雯西园木蜜红如火北地林檎大似匏可笑山姜一馋口八千里外噉樱桃
　　杨梅卢橘寻常有紫李黄分外甜偏恋樱桃二三树饱尝酸味不知嫌
　　蔷薇花　　　　　　　　　　　田　雯瑟瑟丝丝絶可怜红须绿刺弄春烟分明一段蜀江锦铺在竹晴日边
　　引得春驹太多事倒飞斜舞十分狂慿谁绘向东风裹半是徐熙半赵昌
　　堪笑香山老居士花开将尔当夫人我唯一看一囘醉消尽缾中麴米春
　　题屏山庵　　　　　　　　　　周起渭龙塲佛寺伴诸生夜倚松杉各问名我爲看山来此地传经还有旧阳明
　　吊朱太常死难　　　　　　　　赵吉士朱季由来彊直名誓将七尺障孤城可怜功业随流水骂贼犹堪比杲卿
　　甲秀楼　　　　　　　　　　　鄂尔泰鳌矶湾下柳芳杜洲前小驻骖更上层楼瞰流水虹桥风景似江南
　　炊烟卓午散轻丝十万人家饭熟时问讯何年招济火斜阳满树武乡祠
　　铁索桥　　　　　　　　　　　邹一桂岂徒骑马似乗船铁索横桥欲上天正是扶风揺不定怒涛飞吼起龙眠
　　逾黄哨山宿毛坪　　　　　　　邹一桂黄哨山髙上接天下窥万岭隔云烟陡然身落云烟里闲倚江楼送客船
　　闰重九安顺考棚口占　　　　　邹一桂来日题糕贵岭旁棘闱今日又重阳何当山郭兼旬雨涤遍农家九月塲
　　天与秋光歳月寛葛巾原不碍儒冠一行鼓吹簪花去好作茱萸插髩看【是日发落生童】
　　雨后新晴日色妍薄寒风近小春天黔中遍是登髙地难得重开落帽筵




　　贵州通志卷四十五
　　钦定四库全书
　　贵州通志卷四十六
　　艺文
　　杂记【凡不载出处者俱系旧志】
　　广南有韦土司自言淮阴侯后当钟室难作淮阴侯客某匿其三歳儿知萧相素与侯善往见之微示侯无后意相国仰天叹曰嗟呼寃哉泪下客见其诚以情告相国惊曰若能匿淮阴儿乎中国不可居矣急逃南粤赵佗作书遣客匿儿于佗曰此淮阴儿公善视之佗养以爲己子而封之海滨赐姓韦用韩之半也今之族世豪于海壖有酂侯所遗之书尉佗所锡之诰勒之鼎器今定番有韦番其先亦出于广南晋天福间楚王马殷遣其八帅率邕管柳州兵讨两江溪洞至此留军戍之因各据其土号八番韦番其一也其人虽版图输租课然多阴贼剽悍兽食而鸟息未见有能豪者至问其受姓之自与酂侯所遗之书尉佗所锡之诰率皆不知而云无有则义何也
　　唐黔府都督谢祜凶险忍毒则天朝徙曹王于黔中祜吓云则天赐自尽祜亲奉进止更无别勅王怖而缢死后祜于平阁上卧婢妾十余人夜不觉刺客截首去后曹王破家簿録事得祜首漆之题谢祜字以爲秽器方知王子令刺客杀之
　　王蜀有刘隐者善于篇章尝説少年赍益部监军使书案于黔巫之南谓之南州州多山险路细不通乗骑贵贱皆策杖而行其囊槖悉皆差夫背负夫役不到处便遣县令主簿自荷而行将至南州州牧差人致书迓之至则一二人背笼而前将隐入笼内掉手而行凡登山入谷皆絶髙絶深者日至百皆用指爪攀缘寸寸而进在于笼中必与负荷者相背而坐此即彼中车马也洎至近州州牧亦坐笼而迓于郊其郡在桑林之间茅屋数间而已牧守皆华人甚有心义翌日牧曰须畧谒诸大将乎遂差人引之衙院衙各相去十余里亦在林木之下一茅斋大校三五人逢迎乃至于是烹一犊儿乃先取犊儿结肠中细粪置在盘筵以筯夹调在醯中方餐犊肉彼人谓细粪爲圣虀若无此一味者即不成局筵矣诸味将半然后下麻虫裹蒸裹蒸乃取麻蕨蔓上虫如今之刺猱者是也以荷叶裹而蒸之隐勉强餐之明日所遗甚多黄祜修道于黔南无人之境每二三十年一出成都卖药言人灾祸无不神验蜀王建迎入宫尽礼事之问其服食皆秘而不言曰吾非神仙亦非服饵之士但虚心养气仁其行勘其过而已问其齿则曰吾只记夜郎侯王蜀之日蚕丛氏都郫之年时被请出尔后乌兎交驰花开木落竟不记其甲子矣忽一日南望嘉州曰犍爲之地何其炎炎请遣人赴之如其言使至嘉州市肆已爲瓦砾矣后坚辞归山建泣留不住问其后事皆不言之既去于所居壁间见题处曰莫教牵动青猪足动即炎炎不可扑鸷兽不欲两头黄黄即其年天下哭智者不能详之至乙亥年起师东取秦鳯诸州报防之际宫内延火珍宝帑藏并爲煨烬矣乃知太歳乙亥是爲青猪爲焚爇之期也后三年歳在戊寅土而建殂方知寅爲鸷兽干与纳音俱是土土黄色是以言鸷兽两头黄此言不差毫髪
　　元和中荆客崔商上峡之黔秋水既落舟行甚迟江滨有溪洞林木胜絶商因杖策徐步穷幽深入不三四里忽有人居石桥竹扉板屋茅舍沿流屈曲景象殊迥商因前诣有尼众十许延客姿貌言笑固非山壑之徒即升其居见庭内舍上多曝果及窥其室堆积皆满须臾则自外齐负众果累累而至商谓其深山穷谷非能居焉疑爲妖异忽遽而返众尼援引流连词甚恳商既登舟乃访于舟子皆曰此猿猱耳前后遇者非一赖悟速返不尔几爲所残商即聚僮仆挟兵杖亟徃寻捕则无踪迹矣
　　僞蜀度支员外郎何昭翰尝从事于黔南暇日因闲歩野径于水际见钓者谓翰曰子何判官乎曰然曰我则野人张渉也余比与子知交久矣子今忘我也翰懵然不醒因借草坐谓翰曰子有数任官终于青城县令我则往青城山也待君官满与君同归山中今不及到君公署也遂辞而去翰深志之后厯累官及出爲青城县令有忧色钓者亦尝往来甚重之一旦大军到城刦贼四起钓者与翰相擕入山何之骨肉尽在城内贼众入县言杀县令脔而食之贼首之子自号小将军其日寻覔不见细视县宰之首即小将军之首也贼于是自相残害莫知县令所之后有人入山见何与张同行何因寄语妻子曰吾本不死却归旧山尔等善爲生计无相追忆也自此人不复见莫知所之费州蛮人举族姓费氏境多虎暴俗皆楼居以避之开元中狄光嗣爲刺史其孙博望生于官舍博望乳母壻费忠劲勇能射尝自州负米还家山路见阻不觉日暮前程尚有三十余里忠惧不免以持刃刈薪数束敲石取火焚之自守须臾闻虎之声震动林薮忠以头巾冒米袋腰带束之立于火光之下挺身上大树顷之四虎同至望见米袋大虎前攫既知非人相顾默然次虎引二子去大虎独留火所忽尔脱皮是一老人枕手而寐忠素劲防心颇轻之乃徐下树扼其喉以刀拟颈老人乞命忠缚其手而诘问之云是北村费老被罚爲虎天曹有日厯令食人今夜合食费忠故候其人适来正值米袋意甚郁怏留此须其复来耳不意爲君所执如不信可于我腰间看日厯当知之忠看厯毕问何以救我答曰若有同姓名人亦可相代异时事觉我当爲受罚不过十日饥饿耳忠云今有南村费忠可代我不老人许之忠先持皮上树杪然后下解老人老人曰君苐牢缚其身附树我若入皮则不相识脱闻吼落地必当被食事理则然非负约也忠与诀上树掷皮还之老人得皮从后脚入复形之后大吼数十声乃去忠得还家数日南村费忠果锄地遇噉【费州今思南府】
　　元冯士启者许昌人仕黔爲顺元府经厯尝奉遣抵驿站日已暮站吏告曰今夕马上岸麻色须蹔停以避之诘其故闭目揺手不敢言冯怒趣马行数十里至溪畔忽见一物如屋乌剌赤下马伏泣若诉状再诘之仍闭目揺手不答冯于是下马祝之曰某窃禄来此茍天命合尽尔其啖之否则容我行祝毕即转入溪中腥风毒雾尚触人口鼻乃各上马比曙抵前站吏惊曰是何麻色胆乃若是冯问此何物始敢言曰蚂蟥精也冯后官礼部尚书【乌刺赤站之牧马者】
　　明嘉靖十四年去思南府治三百里地名庙头有钟一口原自思南飞来内铁外铜口上如齿击之其声各别四川酉阳司遣人盗之移至五里暂歇钟遂生于石上举之不动后仍还故处【出思南府志】明天启中水西安邦彦叛廵按傅宗龙兼理军事驻节平坝城时贼势猖獗率众数万渡江官军仅万余难以对垒忽见东北角有赤面长须大将在前贼众遂溃官军乗势破贼先一日有居民入祠见关圣帝像起立惊骇而出呼士民入观之见神汗流满须鬓自辰至午门前所塑泥马亦然顷刻则防音至矣官民咸谓神助【见安平县志】
　　崇祯十二年平坝卫永福寺门首金刚忽然动揺如人推挽之状先是寺僧云韦陀每擎拳下立佛前居人不信夜往窥伺二鼓时钟磬大振见一大将军挺立佛前移时不见不数日金刚复动观者如堵自辰至未方止【见安平县记】
　　思南李同野墓系明万厯二十二年塟河东万胜山麓纳楚黄安耿定力墓志铭于圹有祠在隔江
　　国朝康熙二年七月十三夜志铭忽自墓中飞至祠前其奉祀孙晨起见之闻于知府叶藩推官常时泰知县雷起龙同诣墓所环视墓封如故无隙众皆骇异今志铭尚在祠中【出思南郡志】
　　康熙庚午丹徒蒋寅爲布政使居黔署一日其家人具食忽案上器皿皆飞起悬于空际以好语祝之则满室生香以恶语詈之则秽气触鼻甚至移易诸仆妇之钗梳衣物甲置于乙夫之房乙置于甲夫之榻种种变幻久而不息命巫治之巫反爲之颠仆诵经修醮迄不能避蒋知之瞷焉则空中有声如婴儿嘲谑嘻笑不止而终不见其形竟莫知其何怪也
</div>
    <div class="pagination">
<a href="贵州通志_page139.html">上一页</a><span>...</span><a href="贵州通志_page135.html">135</a><a href="贵州通志_page136.html">136</a><a href="贵州通志_page137.html">137</a><a href="贵州通志_page138.html">138</a><a href="贵州通志_page139.html">139</a><span class="current-page">140</span><a href="贵州通志_page141.html">141</a><a href="贵州通志_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
