<!DOCTYPE html>
<html>
<head>
    <meta charset="UTF-8">
    <title>钦定皇舆西域图志 - 第 52 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定皇舆西域图志 - 第 52 页/共 111 页</h1>
    <div class="content">　　和什阿喇布在哈喇古哲什城西南二十里有小城东距叶尔羌城二百里
　　色勒克郭勒
　　色勒克郭勒地以水名在和什阿喇布西五百里东距叶尔羌城七百里
　　伊竒苏宁阿喇斯
　　伊竒苏宁阿喇斯有小城在和什阿喇布城东南一百里东北距叶尔羌城一百里
　　裕勒阿里克
　　裕勒阿里克在波斯恰木南七十里有小城东北距叶尔羌城三百里由是西南为汉西夜国地
　　︹汉书西域传︺西夜国王号子合王治呼犍谷去长安万二百五十里东北到都防治所五千四十六里东与皮山西南与乌秅北与莎车西与蒲犂接西夜与胡异种类羌氐行国
　　︹后汉书西域传︺西夜国一名漂沙汉书中误云西夜子合是一国今各自有王
　　︹魏书西域传︺悉居半国故西夜国也一名子合其王号子治呼犍在于阗西去代万二千九百七十里太延初遣使来献自后贡使不絶
　　︹唐书西域传︺朱俱波一名朱俱槃汉子合国地直于阗西千里葱岭北三百里西距喝盘陀北九百里属疏勒南三千里女国也
　　按汉西夜国北与莎车接莎车即今叶尔羌则西夜故国当在叶尔羌南境裕勒阿里克西南也所治以国名应附葱岭而居者至北魏时为
　　悉居半唐为朱俱波也惟魏书于悉居半外别有朱居国亦在于阗之西而山居疑此两国至唐而并又兼有蒲犂伊耐徳若诸国之地疆域殊广非复汉时西夜附庸大国者比矣
　　库克雅尔
　　库克雅尔在裕勒阿里克城西五里东北距叶尔羌城三百里
　　按后汉时西夜子合各自为王裕勒阿里克为西夜国则库克雅尔当为后汉子合国也在唐亦属朱俱波地
　　塔克布伊
　　塔克布伊在库克雅尔西北二百里有小城东北距叶尔羌城三百里
　　︹魏书西域传︺朱居国在于阗西其人山居按魏朱居国亦属唐朱俱波国地魏书称其人山居今塔克布伊傍山为城且与裕勒阿里克库克雅尔相连应属朱居国旧地
　　英额齐盘
　　英额齐盘旧对音为英峩竒盘在塔克布伊西南一百里依山为左东北距叶尔羌城四百里
　　沙图
　　沙图在呼木什恰特东南二十五里逾叶尔羌支河至其地西距叶尔羌城二百二十里
　　哈尔噶里克
　　哈尔噶里克在伯什阿里克东南逾提斯衮谔斯腾又东南十里至其地北距叶尔羌城二百二十里
　　贝拉
　　贝拉在哈尔噶里克东南六十里逾库森谔斯腾至其地北距叶尔羌城二百二十里哈尔噶里克以东地皆砂碛至贝拉始有水草
　　楚鲁克
　　楚鲁克在哈尔噶里克东南七十里西北距叶尔羌城二百九十里
　　皮什南
　　皮什南在楚鲁克东三十里有河出南山下北流百余里饶水草西北距叶尔羌城三百十里按汉书皮山国西北通莎车三百八十里莎车为今叶尔羌皮什南当叶尔羌东南三百十里是其地已入皮山国界而所谓皮山城者尚在其东也
　　固璊
　　固璊在皮什南之东七十里逾河至其地西距叶尔羌城三百八十里
　　木济
　　木济在固璊东南八十里东距叶什勒库勒五里西距叶尔羌城四百六十里
　　章固雅
　　章固雅在固璊南四十里东傍叶什勒库勒当孔道南西距叶尔羌城三百九十里
　　萨纳珠
　　萨纳珠在章固雅南二十里西距叶尔羌城四百里有城垣由此西南行可达根都斯坦城西北面临叶什勒库勒
　　︹唐书地理志︺于阗西三百九十里有吉良镇︹唐西域记︺瞿萨旦那国王城西行三百余里至勃伽夷城
　　按今和阗额里齐城即唐时于阗国都唐书西域传称于阗即瞿萨旦那国今自和阗额里齐城西行至萨纳珠三百九十里疑属当时吉良镇地即西域记所称勃逆夷城亦于是在也又按唐书地理志由于阗苇闗西经勃野西北渡系馆河六百二十里至郅支璊城一曰碛南州又西北经苦井黄渠三百二十里至双渠故羯饭馆又西北经半城百六十里至演渡州又北八十里至疏勒镇以今道里计之勃野地无可考要在哈喇哈什以西无疑自和阗西行玉陇哈拉两郭勒外以叶什勒为大应即所谓系馆河也由苇闗西六百余里为郅支满城应即今叶尔羌城由此西北入疏勒镇即今由叶尔羌西北入喀什噶尔之路
　　衮得里克
　　衮得里克在木济东南四十里逾叶什勒库勒至其地西距叶尔羌城四百八十里
　　都洼
　　都洼在衮得里克东南六十里有城垣西距叶尔羌城五百里
　　︹汉书西域传︺皮山国王治皮山城去长安万五十里东北至都防治所四千二百九十二里西南至乌秅国千三百四十里南与天笃接北至姑墨千四百五十里西南当罽賔乌弋山离道西北通莎车三百八十里
　　︹魏书西域传︺蒲山国故皮山谷也居皮城其国西南三里有冻凌山后役属于阗
　　︹唐书西域传︺于阗并有汉皮山国故地︹地理志︺于阗西南三百八十里有皮山城
　　按汉书载于阗国西通皮山三百八十里与唐书地理志于阗西南至皮山城里数相合今自和阗额里齐城西南至都洼三百五十余里莎车今叶尔羌东南行至都洼亦三百余里是皮山故城当与此相近也又与都洼城毗连者左有皮雅勒阿勒玛右有皮什南皆与皮山字音相近疑当时悉属皮山国地至其东西边界不可考矣
　　皮雅勒阿勒玛
　　皮雅勒阿勒玛在木济东南二百里逾叶什勒库勒至其地西距叶尔羌城六百六十里东境有黄水沟
　　︹唐书西域传︺于阗或曰瞿萨旦那西有沙碛防大如猬色类金出入羣防为从
　　︹唐西域记︺瞿萨旦那国王城西百五六十里大沙碛正路中有堆阜并防壤坟也此沙碛中防大如猬其毛则金银异色
　　按今自额里齐西行至皮雅勒阿勒玛东境若以今哈喇哈什为王城由此西行百五十里应在皮雅勒阿勒玛西境也
　　阿克阿里克
　　阿克阿里克在木济东北二百里西南距叶尔羌城六百余里东傍叶什勒库勒不当孔道自阿克阿里克逾叶什勒库勒自皮雅勒阿勒玛逾黄水沟东境俱交河阗界
　　以上属叶尔羌又西为叶尔羌境外地
　　塞尔勒克
　　塞尔勒克在葱岭中由齐齐克里克达巴西南行八十里至其地有小城叶尔羌谔斯腾北源经流其左
　　喀尔楚
　　喀尔楚在葱岭中由塞尔勒克西南行一百五十里至其地有小城叶尔羌谔斯腾南源经流其阳东距叶尔羌城五百余里东北至喀什噶尔亦如之自塞尔勒克以西在叶尔羌西境外于汉当为蒲犂国地
　　︹汉书西域传︺蒲犂国王治蒲犂谷去长安九千五百五十里东北至都防治所五千三百九十六里东至莎车五百四十里北至疏勒五百五十里南与西夜子合接西至无雷五百四十里寄田莎车种俗与子合同
　　︹后汉书西域传︺徳若国东去长史居三千五百三十里去洛阳一万二千一百五十里与子合相接
　　︹魏畧西戎传︺中道西行满犁国亿若国皆拜属疏勒
　　︹魏书西域︺渴槃陀国在葱岭东朱驹波【魏书又作朱居】西河经其国东北流有髙山夏积霜雪附于嚈哒
　　︹唐书西域传︺喝盘陀或曰汉陀曰喝馆檀亦谓渴罗陀由疏勒西南入剑末谷不忍岭六百里其国也距州四千五百里直朱俱波西南距悬度山北抵疏勒西防密西北判汗国也治葱岭中都城负徒多河其王本疏勒人世相承为之西南即头痛山也
　　按汉蒲犂国东至莎车北至疏勒之文与今自喀什噶尔叶尔羌西南至塞尔勒克喀尔楚道里相合则塞尔勒克喀尔楚一带当为蒲犂故壤也后汉无蒲犂而有徳若且云东与子合接今塞尔勒克与裕勒阿里克库克雅尔相接知徳若即蒲犂地矣魏畧满犂亿若二国并载而满之与蒲亿之与徳应属传冩之讹北魏渴槃陁在朱驹波西以今裕勒阿里克为悉居半国推之则此宜属元魏渴槃陁地唐书所谓由疏勒西南入剑末谷六百里即其国者也【唐书西域传又称朱俱波并有汉之蒲犂西距喝槃陀疑元魏渴槃陀国之东鄙至唐为朱俱波之西鄙是汉之蒲犂于魏属渴槃陀者于唐又属朱俱波也】由此西北行通哈喇库勒阿喇楚勒叶什勒库勒淖尔西南行通拔达克山咸在葱岭环带之间【详见卷十七及四十六】
　　又按葱岭周围千有余里山环水带境幽势阻宅国非一在汉则东为蒲犂西为无雷难兠无雷北为涓毒其大较也传于西夜国曰西与蒲犂接于蒲犂则曰南与西夜子合接互文观之西夜当在蒲犂东南也于无雷国曰南至蒲犂于蒲犂则曰西至无雷互文观之无雷当在蒲犂西北也无雷北与捐毒接捐毒西上葱岭为休循则难兠北与休循接可知难兠在无雷之西故东北去都防治所较远而传有西至无雷之文当属东字传写之讹也惟是婼羌最近阳闗去长安仅六千三百里户四百五十小国耳而传于去长安万有余里之难兠复曰南与婼羌接殊不可解后汉徳若国传云自于窴经皮山至西夜子合徳若焉是徳若固居西夜子合西者宜附近葱岭魏书有朱居【又作朱驹波】渴槃陁诸国而蒲犂无雷难兠不着于録其即朱居等国之地无疑唐书朱俱波国疑即魏书朱居国于传称其即汉子合并有西夜蒲犂依耐徳若诸国则辟地最广应兼有元魏时渴槃陁之地叅互考之是唐之朱俱波于汉兼有西夜子合蒲犂依耐徳若五国地于魏兼有悉居半朱居渴槃陁三国地而唐之喝槃陁始则兼有汉时无雷难兠蒲犂之地后蒲犂故地为朱俱波所并止兼有汉时无雷难兠之地于魏为渴槃陁西境及鉢和波知賖弥诸国在朱驹波西者也【魏书渴槃陁尚在葱岭东故必兼鉢和波知賖弥诸国方足尽汉时蒲犂无雷难兠之地】惟是诸部犬牙相错其边界颇难追考即分并之由史传亦有未详要此数国在今叶尔羌喀什噶尔以西葱岭环带之内无可疑者又按魏书载有伽倍折薛莫孙钳敦弗敌沙阎浮谒五国为大夏五翖侯地伽倍国在莎车之西去代一万三千里而史于渠莎国则云故莎车城去代一万二千九百八十里以伽倍国较之仅逺二十里自是西行至阎浮谒国去代一万三千七百六十里亦止在莎车西七百里外今自叶尔羌西行七百里尚在葱岭环带之中而史称五国皆居山谷则于葱岭中立国亦无可疑特其与悉居半朱居诸国辨方分界之处无可考耳又载有者至拔国在疏勒西去代一万一千六百二十里迷密国在者至拔西去代一万二千六百里地与疏勒为近亦当附近葱岭至大月氐于元魏时别自为国去代一万四千五百里自当在葱岭之外矣













　　钦定皇舆西域图志卷十八
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志卷十九目録
　　疆域十二【天山南路六】
　　和阗属
　　额里齐
　　托苏拉固叶
　　哈朗归塔克
　　皮什雅
　　玉陇哈什
　　哈喇哈什
　　博罗齐
　　皁洼勒
　　博尔乌匝克
　　吉尔布斯喀藏
　　玛枯雅尔
　　乌哈什
　　巴尔漠期伊克
</div>
    <div class="pagination">
<a href="钦定皇舆西域图志_page51.html">上一页</a><span>...</span><a href="钦定皇舆西域图志_page47.html">47</a><a href="钦定皇舆西域图志_page48.html">48</a><a href="钦定皇舆西域图志_page49.html">49</a><a href="钦定皇舆西域图志_page50.html">50</a><a href="钦定皇舆西域图志_page51.html">51</a><span class="current-page">52</span><a href="钦定皇舆西域图志_page53.html">53</a><a href="钦定皇舆西域图志_page54.html">54</a><a href="钦定皇舆西域图志_page55.html">55</a><a href="钦定皇舆西域图志_page56.html">56</a><a href="钦定皇舆西域图志_page57.html">57</a><span>...</span><a href="钦定皇舆西域图志_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
