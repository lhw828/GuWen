<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 13 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 13 页/共 68 页</h1>
    <div class="content">〔故许昌城，县南四十里，即许国故城。〕许昌宫，在许昌故城中。杨修作《许昌宫赋》，即此宫也。
鲁城，县南四十里。《左氏》郑伯请以太山之礻方易许田而祀周公，即此城。
景福殿，基址今在许昌故城内西南隅。
鄢陵县，上。西南至州七十五里。本汉旧县，属颍川郡。《春秋》郑伯克段於鄢，晋、楚战於鄢陵，并此地。後魏颍川置许昌郡，仍立鄢陵县以属焉。高齐文宣帝废鄢陵，以其地入许昌县。隋开皇三年复置，属许州。十六年，又於县理置洧州，县仍属焉。大业二年废洧州，以鄢陵属许州。
洧水，西北流入，经县西十里。
鄢陵故城，县西北十五里。
太丘城，县西南二十里。陈尝为此县长。
故陶城，县南五十里。相传晋陶侃征杜殳所筑。
临颍县，上。西北至州六十里。本汉旧县，属颍川郡，历代因之。隋开皇三年罢郡，以县属许州。大业四年，自故城移於今理。建中二年属氵殷州，贞元二年州废，依前属许州。
临颍皋，东西长五十里，即龙脾冈也。嵩高山东南三百里有龙脾，其地沃壤可居，即此冈也。今临颍县理在冈上。
颍水，西北自长社县界流入。
繁昌故城，县西北三十里。魏文帝行至繁阳亭，筑坛受禅，因置繁昌县，即此城也。
舞阳县，上。东北至州一百六十里。本汉旧县，属颍川郡。在舞水之阳，因名。汉封樊哙、魏封司马宣王并为舞阳侯，皆此邑。自汉至晋不改。宋省，开元四年重於故城内置。
扶沟县，望。西至州一百一十里。本汉旧县，属淮阳国。後汉属陈留郡，魏属许昌郡。高齐文宣帝自今县北移於今理。武德四年置北陈州，县隶焉。其年废州，以县属洧州，九年洧州废，又属许州。
洧水，县西二十二里。
陈州，淮阳。上。开元户五万二千六百九十二。乡一百四。元和户四千三十八。乡三十七。
禹贡豫州之域。本太昊之墟，周武王封妫满於陈，春秋时楚灭之。秦灭楚，属颍川郡。汉高帝分颍川置淮阳国，後汉章帝改为陈国，献帝末陈王宠为袁绍所杀，国除，为陈郡。曹魏复为陈国，以东阿王植为陈王。植子志徙封济北，又为陈郡。晋、宋因之。东魏孝静帝以淮南内附，置北扬州，理项城，乃於项城侨立北丹阳郡及棱陵县。高齐文宣帝以百姓守信，不附侯景，改北扬州为信州。周武帝改信州为陈州。隋开皇二年改为沈州，大业二年废沈州入陈州，三年改为淮阳郡。武德元年，复为陈州。
州境：东西一百六十九里。南北二百八十里。
八到：西至上都一千五百二十里。北至东都六百六十里。东至亳州二百里。
东南至颍州三百里。北至许州二百六十里。西北至汴州三百一十里。西南至蔡州二百二十里。东北至宋州二百二十五里。
贡、赋；开元贡；绵，绢。赋：粟，麦。元和贡：绢十五匹。
管县六：宛丘，太康，项城，南顿，氵殷水，西华。
宛丘县，紧。郭下。本汉陈县。春秋时，楚灭陈，县之，秦、汉仍为陈县。
汉属淮阳国，後汉属陈郡，晋属梁国，宋属陈郡。高齐文宣帝省陈郡，仍移项县理於此。隋文帝罢陈郡，改项县为宛丘县。
陈州州城枕蔡水，周回三十里。
宛丘，县南三里。《尔雅》陈有宛丘，又丘上有丘为宛丘。注：“四方高，中央下，曰宛”。
固陵，县西北四十三里。项羽败，南走固陵，此也。
洧水，西自许州鄢陵县界流入。
蔡水，自西北流入，经县理界东一里。
州理城，楚襄王所筑，即古陈国城也。包羲氏、神农氏并都於此。及楚顷襄王为秦所伐，失鄢郢，徙都於陈，卒为秦所灭。
弩台，在县理古陈城南八十步。後汉陈敬王曾孙宠善弩射，十发皆同处，常於此台教弩。黄巾贼起，宠有强弩千张，故惟陈国保全。开元九年，移孔子庙於台上。
东门池，在州城东门内道南。《诗陈风》“东门之池，可以沤麻”，即此池也。
八卦台及坛，县北一里。古伏羲氏始画八卦於此。
太康县，紧。南至州七十里。本汉阳夏县地，属淮阳国。後汉属陈国。後魏孝昌四年置阳夏郡，以县属焉。隋文帝改阳夏为大业县。
蔡水，西北自汴州尉氏界流入。
涡水，首受蔡水，东流，经县北。
县理城，即汉阳夏县城，夏后太康所筑。汉五年，高祖追击项羽，至阳夏南，羽败走固陵，是也。
项城县，上。西北至州一百里。汉项县，古项子国。《春秋》“齐师灭项”。
至林襄王徙都陈，以项为别都。按此城即楚筑。在汉属汝南郡，晋属陈国。隋文帝改项县加“城”字，属陈州。东晋孝武帝时，秦将苻融攻陷寿春，苻坚舍大军於项城，轻骑八千，兼道赴之。时有谣曰：“坚不过项。”坚出令曰：“敢言吾在寿春者，拔其舌！”众谏不从，坚遂败。
武丘，县东南四十里。本名丘头，魏王凌密谋废立，司马宣王将中军讨凌，大军掩至百尺堰，凌自知势穷，军到丘头，面缚水次，因改丘头为武丘，以旌其功，即此也。
小汝水，西南流入，去县五十里。
公路故城，县东四里。汉末袁术所筑。
故诱城，县北三十里。魏丘俭作乱，西至项，邓艾督军至乐嘉以诱之，後人因谓之诱城。
百尺堰，县东北三十五里。司马宣王讨王凌，军至百尺堰，即此地。
南顿县，上。北至州七十五里。本汉旧县，属汝南郡。古顿子国，後逼於陈，南徙，故号南顿。其城，楚令尹子玉所筑。後汉世祖父钦，尝为此县令，故号南顿君。光武生於此县中。宋为南顿郡。东魏於此置和城县，北齐废郡，省县入和城。隋复为南顿县，属陈州，武德六年省入项城。证圣元年，以县有光武乡，名符武氏，遂於此置光武县，中宗复为南顿。
颍水，县西北三十里。
小汝水，县西南四十里。
高阳丘，县南四十里。应，南顿人，兄弟俱有名，自比高阳才子，故号高阳丘。
氵殷水县，上。北至州八十四里。本汉汝阳县，属汝南郡。晋属汝南国，宋又属汝阳郡。隋开皇三年属陈州。十六年，改汝阳为氵殷水县。建中二年属氵殷州，兴元二年氵殷州废，改属陈州。
氵殷水，经县北，去县三里。
溉灌城，县东北二十五里。本魏将邓艾所筑。艾为典农使，行陈、颍之，东至寿春。艾以为田良水少，不足尽地利，遂开筑陂塘，大兴溉灌，军储丰足，因名此城。
乾台，在县北三里。《左传》楚灵王有乾之台，即此也。
西华县，上。东至州八十里。本汉旧县，属汝南郡。後汉因之。晋无西华县。
宋复置，属陈郡。高齐省。後魏太和中复置武城县，神龙元年又为基城，景复为西华。
颍水，县南二十里。
洧水，县南二十里。
集粮城，在县西十里。魏使邓艾营田，筑之贮量，故名。

●卷第九
◎河南道五徐泗节度使徐州宿州泗州濠州蔡州节度使蔡州申州光州徐州，彭城。上。开元户四万九千七百二。乡九十二。元和户三千八百五十八。乡八十九。今为徐泗节度使理所。
管州四：徐州，宿州，泗州，濠州。县一十六。都管户三万七千二百五十二。
本《禹贡》徐州之域。春秋时为宋、滕、薛、小邾、Τ阳之地，六国时属楚。
秦并天下，为泗水郡。楚、汉之际，楚怀王自盱眙徙都之。後项羽迁怀王於郴，自立为西楚霸王，又都於此。汉改泗水郡为沛郡，又分沛郡立楚国。按楚国，即今州理是也。宣帝地节元年，更为彭城郡，寻复为楚国。自汉以来，或理彭城，或理下邳。晋氏南迁，又於淮南侨立徐州，安帝始分淮北为北徐州。宋永初二年，加淮南徐州曰南徐州，而改北徐州曰徐州。明帝时，淮北入魏。梁初收，太清之後寻复入魏，徐州复理彭城，仍立彭城郡。高齐及後周不改。隋开皇二年，於此置总管，罢郡，其所领县，并属徐州。十四年，废总管府为彭城郡。隋乱陷贼，武德四年讨平王世充，改置徐州总管府，七年改为都督，贞观十七年罢都督。初，宋高祖经略中原，以彭城险要，置府於此。至文帝时，王玄谟又上表曰：“彭城南界大淮，左右清、汴，城隍峻整，襟卫周固。自淮已西，襄阳已北，经途三千，达於齐岱，六州之人，三十万户，常得安全，实由此镇。”後魏大将军尉元上表曰：“彭城，宋之要藩，南师来侵，莫不用之以陵诸夏。《舆地志》云，郡城由来非攻所能拔。”按自隋氏凿汴以来，彭城南控甬桥，以扼汴路，故其镇尤重。
州境：东西二百六十九里。南北六百八十九里。
八到：西至上都二千八十里。西至东都一千二百二里。东南至泗州五百九十里。东北至沂州三百五十里。南取甬桥路至宣州五百里。西南取萧县路至宋州三百一十里。东南至濠州三百九十里。西北至衮州三百四十里。
贡、赋：开元贡：五色土各一斗，上细绢。赋：绵，绢。
管县五：彭城，萧，丰，沛，滕。
彭城县，望。郭下。古大彭氏国也，汉为彭城县，属楚国。後汉属彭城国，宋属彭城郡。隋文帝罢郡为县，属徐州。
定国山，在县东四里。後魏武定五年，慕容绍宗欲击梁贞阳侯萧明，营於此山。
泗水，在县东，去县一十步。
州理城，贞观五年筑。其外城即古大彭氏国，汉高祖定天下，以为楚国，封弟交为楚王。东晋封刘裕为宋公，至宋武帝以皇子义康为彭城王，并都於此。後宋平北将军徐州刺史薛安都乃举城归魏。
吕梁故城，在县东五十七里。春秋时，宋之吕邑，至汉以为吕县。城临泗水，高一百四十尺，周回十七里。此城东二里有三城，一在水南，一在水中氵单上，一在水北，并高齐所筑，立镇以防陈寇。
曹公故城，在县东南六十五里，在吕梁东岸。或言曹公筑此，以守吕布。西岸有城临水，是布之所固也，号曰吕布固。
故城，在县北二十六里。或曰古崇侯国。衮州人谓实中城曰。
戏马台，在县东南二里。项羽所造，戏马於此。宋公九日登戏马台即此。
寒山堰，在县东南一十八里。梁萧明伐魏，堰清水以灌彭城。
吕梁，在县东南五十七里。盖泗水至吕县，积石为梁，故号吕梁。陈将吴明彻以舟师破下邳，进屯吕梁，堰泗水为灌徐州。周将军乌丸轨、达奚长孺率兵救援，轨取车轮数百，连锁贯之，横断水路，然後募壮士夜决堰。至明，陈人始觉，溃乱争归，至连锁之处，生擒明彻。
萧县，上。东北至州六十里。本古之萧国，春秋时宋邑。汉萧县，属沛郡。
北齐改为承高县，属彭城郡。隋开皇三年罢郡，属徐州，改为龙城县，寻复为萧县。
丁鲍山，在县东南二十里。丁鲍追汉高帝处。
绥舆山，在县东二十五里。宋高祖绥舆里人，盖因里以名山也。
眢井，在县北二百步。《左传》楚子伐萧，还无社与司马卯言“目於眢井而拯之”，即此也。
丰县，上。东南至州一百七十五里。本汉旧县，属沛郡。战国时属梁。後汉属沛国，晋同。宋改属北济阴郡，北齐改郡为永昌，以县属焉。隋改属徐州。
丰西泽，在县西一十五里。汉高祖斩白蛇於此。
沛县，上。东南至州一百四十三里。本秦旧县，泗水郡理於此，盖取沛泽为县名。汉兴，四年改名沛郡，领三十七县，理相城，以此为小沛。魏分立谯郡，又以沛为王国，晋不改。宋为沛县，改属徐州。隋文帝罢郡，县属仍旧。
微山，上有微子冢，去县六十五里。
泗水，西北流入，东去县五十步。
泡水，即丰水也，西去县一百五十步。
县理城，即秦沛县城也。初，陈涉起，沛令欲以沛应之，乃令樊哙召高祖。
沛令後悔，闭城拒守。高祖书帛射城上曰：“诸侯并起，今屠沛。沛今共诛令，即家室完。”父老乃杀沛令迎高祖，立为沛公。十二年，高祖破黥布，还过沛，谓沛父老曰：“游子悲故乡。吾虽都关中，万岁後，吾魂魄犹思乐沛。且朕自沛公以诛暴逆，其以沛为朕汤沐邑。”
故留城，在县东南五十五里。高祖令张良自择齐三万户，良曰：“始臣起於下邳，与陛下会留。”乃封良为留侯。
故沛宫，在县东南一里。高祖过沛，置酒，歌《大风》，即此宫也。
泗水亭，在县东一百步。高祖微时为亭长於此。
滕县，上。南至州二百里。本古滕国，汉蕃县也，属鲁国。宋属彭城郡。汉末，太傅陈蕃子逸为鲁相，改音皮。後魏置蕃郡，以县属焉。北齐郡县并废。隋於此置滕县，属徐州。按古滕国，在县西南十四里滕城是也。
奚公山，在县东南六十六里。奚仲初造车於此。
公丘故城，在县西南十五里。夏侯婴初为滕令，故号滕公。按此时高祖未立属县，故滕为秦县。至武帝改为公丘县，属沛国。
故薛城，在县东南四十三里，薛侯国也。孟尝君时，薛中六万家，其中富厚，天下无比，此田文以抗御楚、魏也。
合乡故城，在县东二十三里。即《论语》所谓互乡是也。
宿州，苻离。上。开元户元和户八千六百七十六。乡三十六。本徐州苻离县也，元和四年，以其地南临汴河，有甬桥为舳舻之会，运漕所历，防虞是资。
又以蕲县北属徐州，疆界阔远，有诏割苻离、蕲县及泗州之虹县置宿州，取迸宿国为名也。
</div>
    <div class="pagination">
<a href="元和郡县图志_page12.html">上一页</a><span>...</span><a href="元和郡县图志_page8.html">8</a><a href="元和郡县图志_page9.html">9</a><a href="元和郡县图志_page10.html">10</a><a href="元和郡县图志_page11.html">11</a><a href="元和郡县图志_page12.html">12</a><span class="current-page">13</span><a href="元和郡县图志_page14.html">14</a><a href="元和郡县图志_page15.html">15</a><a href="元和郡县图志_page16.html">16</a><a href="元和郡县图志_page17.html">17</a><a href="元和郡县图志_page18.html">18</a><span>...</span><a href="元和郡县图志_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
