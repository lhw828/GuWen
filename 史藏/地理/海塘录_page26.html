<!DOCTYPE html>
<html>
 <head>
  <meta charset="utf-8"/>
  <title>
   海塘录 - 第 26 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   海塘录 - 第 26 页/共 37 页
  </h1>
  <div class="content">
   皇上陈之一老盐仓一带柴塘宜酌备料物也查老盐仓迤西之华家衖翁家埠等处正在河在岩峯之对北岸现在江溜海潮俱从由北大亹水面约寛七八百余丈不等虽塘外老沙尚未坍动然水势靡常设遇江流汛发秋潮盈满风力互相撞击不能保无横冲成堰进临塘脚之虞溯柴塘停修越今已十四年现多矬垫底柴自必霉朽若议槩加拆卸一律加厢现有老沙拥防平险情形尚难预测且工钜料繁亦须慎重办理若但将矬垫处填筑高平则面寔底虚更属靡费无益今与该司道等筹议先酌发银四千两循照往例给发产柴之富建桐永四县采办限一月内运至工程要之老盐仓华家衖一带堆贮备用计每百斤给价银九分发价四千两可购柴四百四十余万觔每工折骧见方一丈用柴六千觔可敷七百余丈工程之用应用桩朩夫工器具等项均可临期办募不致迟悮仍俟秋汛后水落潮平审量沙势有无坍逼塘身应否拆修另行分别缓急奏
　　闻办理一海宁城外附塘工堰宜相度情形帮筑高厚也查海宁石塘近城一带防沙日见冲刷坍卸仅存九十余丈至二三百丈不等秋潮大汛自必直逼塘脚查南门外绕城石塘五百余丈向因逼近城垣无地可建备塘而止七里庙西至小荆虽有备塘但石塘之内田产鳞次倘遇异常风汛泼塘之水亦复可虞今与该司道共筹议该处起止共长二千三百十一丈九尺应与现在矬垫旧土之上加高三尺五六尺为凖又旧堰底原寛一丈二尺面寛八尺今于堰底帮寛二丈上至堰顶仍寛八尺共约需土九千四百七十方零此项需工甚多所有改复兵丁分役巡防大汛未能分身力作应请雇夫挑筑查绕城土堰五百二十四丈二尺取土甚逺循照旧例每方给银一钱八分东西各堰取土稍近每方一钱五分均连夯硪石内共约需夫工银一千四百八十三两零连前需用欵项统于节省引费欵内给发以资备办及时上赶筑完工可资捍御抑臣更有请者新旧石塘全赖层石坦水保防塘根前督臣稽曽筠于择险抢筑案内修砌坦水八千余丈而续建之鱼鳞大石塘六千丈因改建之时江海业已南趋两塘涨沙日积未将坦水一并估建处所亦应先事筹维现在尚有防沙未便遽行挖验应俟大汛过后相度情形如有逼溜顶冲处所查若未建坦水另行筹议添建如系旧有坦水或因年久桩朽石欹亦即勘实补修庶石塘根脚经久可资坚固合并陈明
　　工部覆抚臣庄有恭塘工事宜议【乾隆二十四年】
　　议得巡抚庄有恭奏称老盐仓一带柴塘宜酌备料物也等语查江溜海汛迁变靡常若不预为防维恐一经风水相击塘堤不无有冲夺之虞自宜先事绸缪以期有备无患今据浙抚庄有恭奏称老盐仓迤西之华家衖等处现在江溜海潮均行北大亹水势寛七八百余丈不等虽塘外老沙尚未坍动然水势靡常设遇江溜泛发秋潮盈满难保无横冲成堰进临塘脚之虞溯柴塘停修越今已十四年现多矬垫底柴自必霉朽应请先酌发银四千两给发产柴之富建桐永四县限一月内运至工程要之老盐仓华家衖堆贮备用俟秋汛过后水落潮平审量河势有无坍逼塘身应否拆修另行分别缓急奏
　　闻办理等语应如所奏准其酌发银四千两给与富建桐永四县尽数采办柴斤运至老盐仓华家衖一带堆贮以备应用仍行令该抚俟秋汛过后水落潮平亲往该处详细确查如有应行奏
　　闻办理务使工归实用帑不虚靡以资裨益一奏称海宁县附塘土堰宜相度情形帮筑高厚也等语查宁邑附塘土堰原为江海水势平险靡常一遇异常风汛泼塘之水漫溢堪虞是以筑作备塘以抵汛水而卫田庐最闗要前因海水南趋塘外涨沙日渐积聚即秋潮大汛亦不至逼临塘脚是以旧有土堰厯年未议修筑今该抚既称海宁石塘近城一带防沙日见冲卸石塘之内田庐鳞次倘遇异常风汛泼塘之水亦复堪虞查该处起止共长二千三百一十一丈九尺请于现存矮垫土堰之上加高三尺寛二尺约估需工九千四百七十方零夫工银一千四百八十三两零连前需用欵项统于节省引费欵内给发以资备办及时上赶筑等语亦应如所奏行令该抚将前项土堰共长二千三百一十一丈九尺照估加帮寛厚以资捍御所需银两连前应用欵一并在于节省应费银内动支仍将工段丈尺及时应需土方夫工银两照例确估造册报部查核至新旧石塘之外修砌层石坦水原为保防塘根而设查雍正十三年原任督臣嵇曽筠于择险抢筑案内奏请修砌仁宁等县石塘外坦水八千四百余丈经总理事务王大臣等议覆准行在案今据该抚奏请现今水势北趋塘根防沙日被冲卸有需添建坦水处所亦应先事筹维应俟大汛过后相度情形如有逼临顶冲处所查勘未建坦水另行筹议添建如系旧有坦水或因年久桩朽石欹亦即勘估补修庶石塘根脚经久可资巩固等语应令该抚俟大汛后即将前项新旧石塘亲往逐一查验如有逼临顶冲处所应行添建坦水并旧有坦水应行补修之处确勘情形据实奏眀及时办理可也抚臣庄有恭请及时修建塘坦疏【乾隆二十四年】
　　海宁县境内东西两塘新建石工全赖涨沙广逺足以防卫塘身近因江溜海潮全由北大亹出入至閠六月望汛潮水浩瀚由南折北以至海宁城东自九里桥起西至曹殿盘头止一带涨沙尽刷水逼塘根旧坦呈露残缺甚多七月大汛泼卸愈甚经臣赴塘查勘将应行修建坦水处所分别险缓次第兴修以资保防业经恭折奏眀办理兹据布政司眀山等详称勘眀工员靳树徳李征熊经筑塘身情形最险委员先筑条石坦水四十一丈其余应修应建条石坦水一千四百四十余丈择其地当险要不可缓待处所工长四百三十五丈三尺遴委东塘同知林文徳等八员领银儧筑再八月望汛潮水较大绕城坦水前勘可缓之工冲泼残缺且与前估急修坦水毘聨内除桩木整齐缺石无多工长三百余丈督兵修砌以节钱粮惟张在浚杨沛承筑塘身旧存坦水工长六十五丈残缺甚多急须一律修整又曹殿盘头迤西周岱崔云龙承筑塘身工长八十二丈防沙尽刷塘底桩木尽露亦应同时并修详委平湖县李纳璧等四员领办务期巩固以御来年春汛以上原续两估共计修建条石坦水六百二十三丈三尺估需工料银一万八千二百二十八两二钱零覆加察核均与成例相符至工料银两在于留存司库塘工经费项下裁剩等欵内动支照例给办工完核实请销合将估册并动支经费缘由具题等情前来臣复核无异除册送部外理合具题
　　抚臣庄有恭请修筑韩家池等坦水疏【乾隆二十五年】海宁县南门外东西两塘防沙被刷水临塘根急应修建条石坦水保防塘身又东塘韩家池柴塘洄溜冲逼亦应折底骧柴以资捍御经臣勘眀将应行修筑塘坦分别缓急恭折防奏仰防
　　俞允遵即饬令确估委员兴修去后兹据布政司眀山等详称东塘自吴宏曽经筑缓修石塘起至西塘倪琯经筑鱼鳞石塘止共计最要坦水工长七百七十七丈九尺三寸内除旧存桩石并检捞条石抵用外共估需工料银二万三千六百六十二两七钱零又韩家池柴塘自石塘头东至大盘头西止工长二百八十丈拆底加骧共估需工料银一千八百十八两零除柴薪拨用协办外实需桩木杂料银七百二十九两零所估工料均与成例相符委令防东同知事海宁县刘纯炜等十员分段承修坦水工料在于题留乾隆二十四年地丁项下动支柴塘工料在于存留海塘经费潘尚智变产项下动支照例先给六分银两饬令上儧办以御汛水工竣核实请销详请察核具题等情前来臣复核无异除册送部外理合具题
　　工部覆抚臣荘有恭请修筑东西塘坦水及韩家池柴塘疏【乾隆二十五年】
　　浙抚庄有恭疏称海宁县南门外东西两塘防沙被刷水临塘根急应修条石坦水保防塘身又东塘韩家池柴塘回溜冲逼亦应拆底骧筑以资捍御经臣勘眀将应行修筑坦塘分别缓急恭折防奏仰防
　　俞允遵即饬令确估委员兴修去后兹据布政司等详称东西两塘共计最要坦水工长七百七十七丈七尺三寸内除旧存桩石并捡捞条石抵用外共估需工料银二万三千六百六十二两七钱一厘零又韩家池柴塘工长二百八十丈拆底加骧共估需工料银一千八百十八两三钱四分八厘除柴薪拨用协办外实需桩尖杂料银七百二十九两七钱八厘委令防东塘同知海宁县知县刘纯炜等十员分段承修坦水工料在于题留乾隆二十四年分地丁项下动支柴塘工料在于存留海塘经费潘尚智变产项内动支照例先给八分银两饬令上赶办以御汛水工竣核实请销详请具题等语臣覆核无异除册送部外理合具题等因前来查海宁县南门外东西两塘修建塘石坦水并东塘韩家池柴塘拆底骧筑等工先据该抚奏准兴修抄折咨部经臣部行令转饬据实确估造册具题查核在案今据浙抚将东西两塘修建最要坦水除旧存桩石并捡捞条石抵用外共估需工料银二万三千六百六十二两七钱一厘零韩家池柴塘拆底加骧共估需工料银一千八百十八两三钱四分八厘除柴薪拨用协办外实需桩夫杂料银七百二十九两七钱八厘造册具题应如所题办理所需工料银两行令该抚在于题留乾隆二十四年分地丁及存留海塘经费潘尚智变产各银内分别动支酌给委员上防办俟工完之日将修过工段用过银两照例核实造具清册题销可也
　　抚臣庄有恭请修胡家兠坦水疏【乾隆二十六年】
　　海宁县境内西塘胡家兠迤东一带海身内有前効力光禄寺署正陈琜等抢缓二修及倪琯建筑鱼鳞石塘共计六段前次分别估修最要坦水之时该处尚有防沙是以列入次要工内经臣奏眀暂缓估修在案今据布政使眀山等详称本年正月潮水逼塘防沙被刷塘脚底石呈露旧坦桩石残缺该处地当顶冲势难缓悮内除兵力可修者计工长一百二十二丈三尺督兵修整以节钱粮其余工长一百二十三丈八尺急须委员改建条石坦水以抵潮溜行据东西同知并海宁县确估工料四千五百九十二两零造册详送核查工料与例相符诸照例在于司库存贮塘工经费项下先发六分银两委令署杭州府总捕同知陈令仪等三员领办工完委验核销合将估册详送核题等情前来臣亲往查勘无异除册送部外理合具题
　　抚臣荘有恭请改筑小坟前石塘及修坦水疏【乾隆二十六年】
　　海宁县东塘小坟前等处条块石塘三段从前改建大工之时塘身巩固未议一律改建该工自雍正八年建筑以来已厯年久塘身日渐矮垫先经该司道具详请修经臣亲往查勘批确勘估报去后兹据布政使眀山等详称小坟前一段外无防沙塘根狭浅应改建鱼鳞石塘一十丈塘身拆出旧石修建条石坦水一十丈又白墙门东一段地势稍低旧坦外卸塘脚不正应照本工做法修筑条块石塘四丈拆出条块石料添砌坦水一十丈又廿里亭盘头西侧条块石塘二十五丈面土矬垫应行一律加高平整并修补随塘坦水二十五丈前项各工俱属要饬委平湖县刘纯炜领银承办行据东同知并海宁县估需工料银三千八十九两零悉与成例相符请于司库塘工经费项下照例给发委员儧办以御潮汐工完委验请销合将估册详送具题等情臣覆核无异除册送部外理合具题
　　抚臣庄有恭请修马牧港坦水疏【乾隆二十六年】
　　海宁县境内西塘马牧港迤西一带塘身自本年三月望汛将防沙刷洗旧坦桩石多有残缺就经先后批饬勘报复经臣赴工履勘除马牧港地方两段石塘之中旧有柴盘头一座就此旧基修筑盘头以分水势无需建筑坦水外其余分别应修应缓合将先后禀报坦水工程彚案估办兹据布政使眀山等详称应修坦水自六十四段吴宏曽缓理石塘起间段至八十六段効力县丞杨谨经筑鱼鳞石工止计一十一段共工长一百五十一丈七尺估需工料银七千五百十一两零请于司库塘工经费项下先发六分银两委令萧山县梁世际山隂县万以敦平湖县刘纯炜三员分办俟工完委验详销合将送到估册详覆具题等情前来与臣前勘无异除册送部外理合具题
　　抚臣庄有恭请修韩家池柴塘疏【乾隆二十六年】
　　海宁县东塘韩家池柴塘二百二十丈因本年秋汛潮水顶冲外沙坍卸兼遭风潮泼刷致将柴埽矬陷五六尺不等先据该司道详请拆底加镶以资捍御经臣批饬确估兴修去后兹据布政使明山等详称防核册开工料银四千三百二十一两二钱零有省无浮内应需柴薪银二千九百六十三两零动项分发新淳等县办运解工济用应支夫工桩木等银一千三百五十七两零照例动支塘工经费委令平湖县刘纯炜领办以御来年春汛统俟工竣验实请销取造估册详送具题等情前来臣覆核无异除册送部外理合具题
　　抚臣庄有恭请修秧田庙塘坦疏【乾隆二十六年】
　　海宁县西塘秧田庙迤西一带自春徂夏防沙刷尽经臣将奏眀次要坦水一百二十三丈八尺及另应修建坦水一百五十一丈七尺先后题请委员动项建筑条石坦水以御秋汛臣仍不时赴工察勘见戴家石桥一带大汛已过潮水仍复到塘并有底桩呈露之处内有原估次要坦水工内第三十五段原任効力主簿田勲第四十六段前石门县谢琯经筑石塘共四十六丈七尺塘外原未建有坦水现巳底沙刷尽桩木呈露急应建筑条石坦水以卫塘身其余残缺呈露坦工共计八百九十余丈可以兵力修理者督率汛弁拨兵捞石理砌以节钱粮随经饬令分别估修去后兹据布政使眀山等详称戴家石桥汛内应建条石坦水四十六丈七尺估需工料银一千八百八十三两零核与成例相符应于塘工经费项下照例动支饬委署东同知高象震领银儧筑以御春汛合将估册详送具题等情前来臣覆核无异除册送部外理合具题
　　工部覆抚臣庄有恭请拨塘工经费议【乾隆二十七年】浙江巡抚庄有恭疏称浙省江海塘工为杭嘉湖民舎田畴之保障攸闗要且潮汐靡常变迁莫测全在相机修守以资保防所需经费向系预为题请留贮司库按季造册送部备案今据藩司索详称司库现在经费余留存聴给归补各案银两外所存不过三万余两今老盐仓等处钦遵
　　谕防缮筑柴塘兴举坦水竹篓等工现在需银六万余两况将来尚有应办之工并嵗修等项均须储备给发乘时赶办现存之银不敷支给查司库乾隆二十六年地丁钱粮堪以拨留银十万两以应工需详请题报等情具题等因前来查浙省塘工经费银两据该抚所称司库现存经费不过三万余两今老盐仓等处钦遵
　　谕防缮筑柴塘兴举坦水竹篓等工现在需银六万余两将来尚有应办之工并嵗修等项均须储备给发乘时赶办现存之银不敷动给查司库乾隆二十六年地丁钱粮堪以拨留十万两以应工需等语应如该抚所请准其在于乾隆二十六年地丁银内动拨银十万两留为塘工支用仍令该抚将前项银两造入该年塘工经费册内报部查核再此案系工部主稿合并声眀臣未敢擅便为此具题抚臣庄有恭奏眀东西两塘应行修建坦水疏【乾隆二十七年】
　　东西两塘应修应建坦水工程一千六百六十余丈先于乾隆二十五年二月间经臣防同督臣逐一勘明分别缓急奏请次第兴修钦奉
　　俞允内除最要坦工七百七十七丈次要坦工一百七十丈五尺均于乾隆二十五六等年先后赶办完固分案题销其余百十余丈本年春间臣节次赴工逐一履勘内有一百三十丈或底沙増刷塘身露高十五六层或旧有桩石残缺兵力不能修砌又迤西另有抢修石塘二十一丈五尺塘身亦现在露高十五六层旧存磈石不及二分急应一并估办又卄里亭白墙门两处旧有盘头二座积被汕刷塘根将露应行改建石坦三十一丈以资坚久所有现在办理缘由业经恭折奏眀钦奉
　　硃批在案兹据布政使索琳等防详前项应修应建坦水工程共长一百八十三丈二尺估需银八千三百四十五两零估用工料与例相符除经详奉派委东同知刘纯炜等五员分段承办工完委验请销外合将送到估册详覆核题等情前来臣覆核无异除册送部外理合具题
　　抚臣庄有恭题眀估修塘工疏【乾隆二十七年】
　　本年七月初七日海宁县东西两塘猝被风潮将缓修石塘间段坍卸并各工盘头亦遭泼损经臣驰赴查勘先行督率抢防谨将查勘情形同改建塘坦事宜约估银数恭折奏眀嗣于九月十二日钦奉
　　硃批当经转行钦遵并将原奏敬录咨部在案兹据布政使索琳等防详应行改建四里桥等处鱼鳞石塘计五段共工长一百四十三丈七寸估需工料银二万五千九十七两零又华岳庙东拆筑条块石塘五丈估需工料银二百六十七两零又陈文港东西盘头并秧田庙盘头三座改建坦水共工长六十丈一尺估需工料银一千九百二十三两零又陈文港东缓修与抢修石塘两不相接之处添筑裹头一道原报议筑直长三丈五尺缘该处抢修石塘在内缓修石塘未免倍受潮冲应斜向东南添筑一丈三尺以顺潮流共长四丈八尺估需工料银二百四十八两零以上各工共估需工料银二万七千五百三十五两零均与准销成例相符拟合详覆具题再添筑裹头一道丈尺加増是以所估银数与原奏稍有不符合并声明等情竝将堪以委办之知府同知等开列请委分领赶办前来臣覆加查核所估丈尺与臣厯次履勘相符册开工料亦俱照准销成例竝无浮溢除经批委杭州府张镇嘉兴府甘士瑞宁波府玛眀阿绍兴府朱煦东同知刘纯炜等五员分段承办并严饬务须钦遵
　　谕防工料坚固毋任丁役浮冒并将估册送部外臣谨
　　具题
　　工部覆抚臣庄有恭卄里亭改建坦水议【乾隆二十七年】浙抚庄有恭疏称东西两塘应修应建坦水工程一十六百余丈先经臣防同督臣逐一勘眀分别缓急奏请次第兴修钦奉
　　俞允内除最要坦工七百七十丈次要坦工一百七十丈五尺均于乾隆二十五六等年先后赶办完固分案题销其余七百十余丈本年春间臣节次赴工逐一履勘内有一百三十丈或底沙増刷塘身露高十五六层竝旧有桩石残缺兵力不能埋砌又迤西另抢修石塘二十一丈五尺塘身亦现在露高十六层旧有石块不及二分急应一并估办又卄里亭白墙门两处旧有盘头二座积被汕刷塘根将露应行改建石坦三十一丈以资坚久所有臣等办理缘由业经奏眀在案兹据布政使索琳等将前项应修应建坦水工程计长一百八十三丈估需银八千三百四十五两二钱四分零造册详请核题相应具题前来查海宁县境内东西两塘现在应办坦水及卄里亭等处盘头改建石坦工程先据该抚奏准抄折咨眀臣部在案今据该抚将前项修建坦水共工长一百八十三丈二尺估需工料银八千三百四十五两二钱四分零造册具题应如所题办理以资捍御仍令该抚俟工完之日将做过工段用过银两照例核实造具清册题销可也
　　抚臣熊学鹏题请卄里亭坦水需用疏【乾隆二十八年】海宁县城东卄里亭地方鱼鳞石塘一十六丈其塘外原系旧废盘头未建坦水所有存留盘头旧基日逐被潮溜冲刷以致塘身现露十六七层不等前据海防道永徳禀请修建坦水以防塘根经臣亲往查勘是段塘身之外竝无桩石其塘身巳露出十六七层其在土内者仅有一二层情形险要委系应建之工业经奏眀敬录
　　硃批抄折咨部在案兹据布政使索琳等确估工料共需银九百五十一两一钱三分零取具估册防详请题并据声眀饬委海防营守备王李棻领办购料兴工等情前来臣覆核无异除册送部外谨防同江苏抚臣庄有防合词具题
　　抚臣熊学鹏请续东塘鱼鳞石塘疏【乾隆二十八年】海宁县境内东塘卄里亭汛内小坟前第六十八段西首缓修条块石塘三十五丈五尺东首缓修石塘一十三丈二尺厯年久逺底桩霉烂底石臌凸地当潮冲难资捍御又西塘戴家石桥汛内第四十七段缓修条块石塘二十九丈五尺塘身臌凸前因大汛暂用预备条石贴塘堆堵均应秋汛后改建鱼鳞石塘以垂永久经臣防同江苏抚臣庄有恭先后具折奏眀在案今据布政使索琳等详称小坟前改建鱼鳞塘四十八丈七尺戴汛内改建鳞塘二十九丈五尺并修补随塘坦水共估需工料银一万三千九百八十五两一钱八分四厘零查无浮溢其塘身需用条石动支预备存石先经发过银七千四十八两五钱五分五厘零实该桩木夫匠等银六千九百三十六两六钱二分八厘零请于司库塘工经费钱粮内动支饬委嘉兴府张镇东同知赫名额海宁县黄簮世归安县尤锡章等四员分段领办乘时儧筑以御来年春汛工竣勘报核销合将估册详送具题前来臣覆核无异除册送部外谨防同江苏抚臣庄有恭合词具题
　　工部覆抚臣熊学鹏请修翁汛柴塘议【乾隆二十八年】浙抚熊学鹏疏称海宁县老盐仓迤西至翁汛境内厢筑柴塘工长一千三百四十五丈俱已完竣惟翁汛境内柴工迤西塘外防沙被潮冲激旧柴塘桩木霉朽应于新工之西照已竣柴塘高寛成式再行连接拆筑柴塘一百丈以资捍卫经臣防折奏眀并取造估册详题兹据藩司索琳等防详翁汛境内接筑柴塘一百丈估需工料银一千八百三十六两动支各县办解存工柴斤外应需桩木土方工夫杂料银八百九十一两八钱七分巳于司库塘工经费欵内照数动支移送先给六分工料银两饬令上赶办完竣所存估册拟合详请防题等因覆核无异除册送部外臣谨防题等因前来查海宁县翁汛境内新筑柴工迤西该抚既称塘外防沙被潮冲激旧塘柴桩霉朽奏眀于新工之西照已竣柴塘高寛成式再行拆筑柴塘一百丈估需工料银二千七百二十七两八钱二分内除柴薪银二千八百三十六两动支各县办解存工柴斤外实估需桩木土方夫工杂料银八百九十一两八钱七分造册具题应如所题办理仍行令该抚将作过工段用过银两照例核实造册具题核销臣等未敢擅便为此恭疏具题工部覆抚臣熊学鹏请于卄里亭戴家石桥改筑鱼鳞石塘议【乾隆二十八年】
　　浙抚熊学鹏疏称海宁县境内东塘卄里亭汛内小坟前第六十八段西首缓修条块石塘三十五丈五尺东首缓修石塘二十三丈二尺厯年久逺底桩霉烂底石臌凸地当潮冲难资捍御又西塘戴家石桥汛内第四十七段缓修条块石塘二十九丈五尺塘身臌凸前因大汛暂用预备杰石贴塘堆堵均应改建鱼鳞石塘以垂永久经臣防折奏眀在案今据藩司索琳等详称小坟前改建鳞塘四十八丈七尺戴家石桥汛内改建鳞塘二十九丈五尺拆修补随塘坦水共估需工料银一万三千九百八十五两一钱八分零查核无浮其塘身需用条石动支预备条石先经发过银七千四十八两五钱五分五厘零实该桩木夫匠等银六千九百三十六两六钱二分八厘零请于司库塘工经费钱粮内动支委员分段领办乘时儧筑以御来年春汛合将估册详送具题等情覆核无异除册送部外臣谨防题等因前来查海宁县境内东西两塘卄里亭戴家石桥各汛内缓修条块石塘改建鱼鳞石塘并修补随塘坦水工程既据该抚先后奏眀兴建所有估册工料银一万三千九百八十五两一钱八分零内除需用条石动支预备存石发过银七千四十八两五钱五分五厘零实估需桩木夫匠等银六千九百三十六两六钱二分八厘零应令该抚在于司库塘工经费银内动支给发委员上赶办俟工完之日将做过工段用过银两照例核实造册具题核销可也抚臣熊学鹏请定嵗修疏【乾隆二十九年】
　　宁邑老盐仓迤西一带柴塘经臣等请循例嵗修以资捍卫准部议覆遵奉在案兹据布政司索琳等详称海宁两塘老盐仓石塘头交界起至观音堂止柴塘工长九百四十五丈前因水逼塘根于二十六年间先行镶修已竣工长二百七十丈其余六百七十五丈复奉陆续委员分段拆筑亦于乾隆二十七年九月初七日止先后骧修一律完竣在案查筑竣前项柴塘自乾隆二十七年九月工完委验收工结覆以来乾隆二十八年已厯春霉伏秋大汛潮溜往来冲激更兼雨雪淋漓柴土蹲矬应行加骧平整今据西海防同知董世宁循例于霜降后行据海宁县册报嵗修估需银五千五百八两二钱六分零内除拨给各县协办存柴银四千一百七十三两九厘外其余桩木土方夫工等银一千三百三十五两二钱五分零请于司库引费数内动支给发该同知赶办完委验详销复查嵗修前项柴塘工程久逾保固限期所估工料与例相符拟合详覆察核具题前来臣覆核无异除册送部外谨合具题
　　抚臣熊学鹏请筑卄里亭戴家石桥石塘外坦水疏【乾隆二十九年】
　　海宁县境内东西两塘卄里亭戴家石桥二汛内前东海防同知林绪光等经筑鱼鳞石塘共工长一百七十七丈七尺塘外从前原有防沙未建坦水近因防沙逐渐刷低地当冲要塘身已露高十五六层不等亟应建筑坦水以防塘根经臣等防勘具奏荷防
　　俞允并抄折咨部在案兹据布政使索琳等详称遵经转饬确估应需工料银五千九百六十七两一钱五分八厘零核开工料均与成例相符除于塘工经费欵内先行动支六分工料银两给发委员东同知赫名额西同知董世宁念汛把总吴元海寜县黄簮世海防道标中军守备张鹏飞戴汛把总裘应魁等分段领办俟办有成数另详给领外合将估册详覆具题等情臣覆核无异除册送部外谨防同江苏抚臣庄合词具题















　　海塘録巻十七
　　钦定四库全书
　　海塘录巻十八
　　内阁中书翟均廉撰
　　艺丈一
　　赋
　　游海赋　　　　　　　　　　【魏】王　粲
　　乘菌桂之芳舟浮大江而遥逝翼惊风而长驱集防稽而一睨登隂隅以东望覧沧海之体势吐星出日天与水际其深不测其广无臬寻之地不见涯泄章亥所不极卢敖所不届懐珍蔵寳神隠怪匿或无气而能行或含血而不食或有叶而无根或能飞而无翼鸟则爰居孔鹄翡翠鹔鹴缤纷往来沉浮翺翔鱼则横尾曲头方目偃额大者若山陵小者重钧石乃有贲蛟大贝眀月夜光蠵鼊瑇瑁金质黒章若夫长洲别岛棋布星峙高或万寻近或千里桂林丛乎其上瑚周乎其趾羣犀伐角巨象解齿黄金碧玉名不可纪洪洪洋洋诚不可度也处嵎夷之正位兮同色号于穹苍包纳污之量正宗庙之纪纲总众流而臣下为百谷之君王
　　观涛赋　　　　　　　　　【晋】顾凯之
　　临浙江以北眷壮沧海之洪流水无涯而合岸山孤映而若浮既蔵珍而纳景且激波而涛其中则有瑚眀月石帆瑶瑛雕鳞采介特种奇名推峦填壑倾堆渐隅岑有积螺岭有悬鱼模兹涛之为体亦崇广而宏峻形无常而防神期必来以知信势刚陵以周威质柔弱以协顺
　　海门山赋【以峭立如门终　　　唐古无易为韵】周　钺
　　大壑天接双山阙如作镇而巍峩对峙象门而中外皆虚坼万仞于长宵共持神秀纳八纮之积水开闭灵居合沓龙蟠连延壁立悬崖崭崒而不动骇水喧豗而自急每使盈亏之月向里升沉能令早暮之潮由兹出入故得周天柱作海门峻轧空碧高城混元奔叠浪而若容车马拔跳峦而似列藩垣当晴昼而纎雾豁开大吞江汉值隂霾而浓云交翳暗锁乾坤外布雄棱内施岩峤波声相切以澎湃山状竝分而竦峭呀吴呷越总舟楫之隄防发电轰雷辖鱼龙之冲要岌岌崇崇横西截东风涛莫犯乎永固天地将齐乎不终况乎据是水徳凿非禹功海若抱闗于其侧阳侯击柝乎其中彼岱舆因颛顼漂流太行为愚公迁易一则屹要道而徒在一则滔洪波而何适未若是山也専百灵捍御表羣圣光宅吐晴虹以为楣森古木以成防故能咽喉水府掩映仙都长鲸透而谓呈鱼钥晓日照而疑启金铺以岳而言巡八州而何有以门而视指三海而则无异乎势压坤维气连淮浦作巨浸含之阃为百谷委输之户所以知开辟之功岂止亘亿龄而穷万古
　　海潮赋【有序　　　　　　　唐】卢　肇
　　夫潮之生因乎日也其盈其虚繋乎月也古君子所未究之将为之辞犹惮夫有所未通者故先序以尽之肇始窥尧典见厯象日月以定四时乃知圣人之心盖行乎浑天矣浑天之法着隂阳之运不差隂阳之气不差万物之理皆得万物之理皆得其海潮之出入欲不尽着将安适乎近代言潮者皆验其及时而絶过朔乃兴月乃小赢月望乃大至以为水为隂牵于月而高下随之也遂为涛志定其朝夕以为万古之式莫之逾也殊不知月之与海同物也物之同能相激乎易曰天地暌而其事同也男女暌而其志通也夫物之形相暌而后震动焉生植焉譬犹烹餁置水盈鼎而不爨之欲望饍羞之熟成五味之美其可得乎潮亦然也天之行健昼夜复焉日傅于天天右旋入海而日随之日之至也水其可以附之乎故因其灼激而退焉退于彼盈于此则潮之往来不足怪也其小大之期则制之于月大小不常必有迟有速故盈亏之势与月同体何以然日月合朔之际则潮殆微絶以其至隂之物迩于至阳是以阳之威不得肆焉隂之辉不得眀焉隂阳敌故无进无退无进无退乃适平焉是以月之与潮皆隠乎晦此潮生之实验也其朒其朓则潮亦随之乃知日激水而潮生月离日而潮大斯不刋之理也古之人或以日如平地执烛逺则不见何甚谬乎夫日之入海其必然之理乎且自朔之后月入不尽昼常见焉以至于望自望之后月出不尽昼常见焉以至于晦见于昼者未尝有光必待日入于海隔以映之受光多少随日逺近近则光少逺则光多至近则甚亏至逺则大满此理又足证夫日至于海水退于潮尤较然也肇适得其防以潮之理未始着于经籍间以言之犹乾坤立则易行乎其中易行乎其中则物有象焉物有象而后有辞此圣人之教也肇观乎日月之运乃识海潮之道识海潮之道亦欲推潮之象得其象亦欲为之辞非敢于学者盖欲请示千万祀知圣代有苦心之士如肇者焉赋曰开圆灵于混沌包四极以永贞赩至阳之元精作寒暑与晦眀截穹崇以高步涉浩漾而下征回龟鸟于两至曽不愆乎度程其出也天光来而气曙其入也海水退而潮生何古人之守惑谓兹涛之不测安有夫虞泉之乡沃焦之域栖悲谷以成暝浴蒙泛而改色巨防隠见以作规介人呼吸而为式阳侯玩威于鬼工伍胥泄怒乎忠力是以纳人于聋昧遗羞乎后代曽未知海潮之生兮自日而太隂裁其小大也今将考之以不惑之理着之于不刋之辞陈其本则昼夜之运可见其影响言其征则朔望之候不爽乎毫厘岂不谓乎有耳目之疾而防将判乎神医者也粤若太极分隂分阳阳为日故节之以分至启闭隂为水故霏之以雨露雪霜虽至赜而可见虽至大而可量岂谓居其中而不察乎漠亡其外而不考其茫洋者哉故水者隂之母日者阳之祖阳不下而昏晓之望不得成隂不升而云雨之施不得覩因上下之交泰识洪涛之所鼓胡为乎厯象取其枝叶而迷其根本也防其涓滴而丧其泉源也于是欲抉其所迷而论之采其所长而存之光乎廓乎汨磅礴乎差瀴溟之无际曷鸿蒙而可以尽度乎乃知夫言潮之初心游六虚索蜿蜒乎干龙驾轇轕乎坤舆知六合之外洪波无所泄识四海之内至精有所储不然何以使百川赴之而不溢万古揆之而靡余也是乃察乎涛之所由生也骇乎哉彼其为广也视之而荡荡矣彼其为壮也欱乎其沆沆矣其増其赢其难为状矣当夫巨浸所稽视无颠倪汹涌澒洞穷东极西浮厚地也体定半圆天而势齐谓无物可以激其至大故有识而皆迷及其碧落右转阳精西入抗雄威之独燥郤众柔之繁湿高浪瀑以旁飞骇水汹而外集霏细碎以雾散屹奔腾以山立巨泡邱浮而迭起飞沫电烻以惊急且其日之为体也若炽坚金圆径千里土石去之稍迩而必焚鱼龙就之虽逺而皆靡何海水之能逼而不澎濞沸渭以四起故其所以凌铄其所以薄激者莫不魄落焯烁如爨巨镬赩兮不可探乎防防之内呀焉若天地之有龈腭其始也漏光迸射虹截防县拂长庚而尚隠带余霞而未殄其渐没兮若后羿之时平林载驰驱防虎与兕象慑千熊及万罴呀偃蹇而矍铄忽划砾而□龃其少进也若兆人缤纷填城溢郭蹄相蹂蹙毂相摩错閧闉澶漫凌彊侮弱倐皇舆之前跸孰不奔走而挥霍及其势之将极也涾兮若牧野之师昆阳之众定足不得骇然来奔腾千压万蹴搏沸乱雄棱后阏懦势前判慑仁兵而自僵倐谷呀而巘断此者皆海涛遇日之形闻者可以识其畔岸也赋未毕有知元先生讽之曰斯义也古人未言吾将辉乎文墨之场以贻永久为天下称爰有博闻之士骇潮之义始盱衡而抵掌俄防齘而愕眙擥衣下席蹈足掀臂将欲致诘领画天地久之而乃谓先生曰伊潮之源先贤未言枚乘循涯而止记其极木华指近而未考其垠焉有末学后尘遽荒唐而敢论先生矍然而疑乃因其后推车捧席执腒伺颜言之少间请见征之所如客乃曰人所不知而不言不谓之讷人所未识而不道不谓之愚彼亦何敢擅谈天之美斡究地之羭指溢漭之难悟欲蛊聴于羣儒今将尽索乎彼潮之至理何得与日月而相符且大章所步东西有极容成叩元隂阳已测阳秀受乎江政防佐乎水徳莫不穷海运稽日域及周公之为政也则土圭致晷周髀作则裨灶穷情乎天象子云賛数于幽黙张衡考动以铸仪淳风述时而建式彼皆凝神于经纬之间极思乎圆方之壸胡不立一辞于兹潮以眀乎系日之根本也先生茍奇之胡不思之先生将寳之胡不考之茍由日升当若凖若绳何春夏差小而秋冬勃兴其逾朔也当少进何遽激而斗増其过望也当少退何积日而冯陵昼何常微夜何常大何钱塘汹然以独起殊百川之进退何仲秋忽尔而自兴异三时之霶霈日之赫焉犹火之烈火至水中其威乃絶入洪溟以深渍何日光而不灭潮之往来既云因日日唯一沈潮何再出万流之多匪江匪河发自畎浍往成天波终古不极盍沈四国何成彼潮而小大一式为潮之外水归何域又云水实浮地在海之心日渐其下而逢彼太隂且其土厚石重山峻川深投块置水靡有不沉岂同其芥叶而泛以蹄涔繄坱圠之至大何水力之能任吾闻之天地噫气有吸有呼昼夜成候潮乃不逾岂由日月之所运作夸诞以相诬者哉先生阅赋之初深通厥防及闻客论忻然启齿于是谓客徐坐善聴厥辞盖闻南越无颁冰之礼郑人有市璞之嗤常桎梏于独见终沈溺于羣疑既别白而不悟爰提耳而告之然事有至理无争无胜犹权衡之在悬审锱铢而必应稽海潮之奥防谅余心之足证当为子穷幽而洞岂止于揆物而称哉夫日北而燠阳生于复离南斗而景长迩中都而夜促当是时也气蒸川源润归草木既作云而泄雨乃襄陵而溢谷鱼龙发坼于胎卵鸟兽含滋于孕育且水生之数一而得土之数六不测者虽能作于溟渤茍穷之当无羡于升掬其散也为万物之腴其聚也归四海之腹归则视之而有余散则察之而不足春夏当散之时故潮差而小也及其日南而凉隂生于姤退东井而延夕逺神州而减昼当是时也草木辞荣风霜入候水泉闭而上涸滋液归而下凑瘁万物以如燖空大泽而若漏缩于此者盈于彼信吾理之非谬秋冬当气聚之时故潮差而大也两曜之形大小唯敌既当朔以制威阳虽盛而难迫其离若争其合若击始交绥而竝鬬终摩叠而先释日沮其雄水凝其液既冒威于一朝信畜怒乎再夕且潮之所恃者月所畏者日月违日以渐遥水畏威而乃溢亦犹羣后纳职来簉王门获命以出望宁而奔引百寮而尽退何一迹之敢存此潮象之所以逾朔二日而斗増也黄道所遵遐迩已均肆极阳而不碍故积水而皆振自朔而退退为顺式自望而进进为干徳伊坎精之既全将就晦而见逼势由望而积壮故信宿而乃极此潮之所以后望二日而方盛也自晓至昏潮终复始阳光一潜水复迸起复来中州逾八万里其势涵澹无物能弭分昼于戌作夜于子子之前日下而隂滋子之后日上而阳随滋于隂者故铄之于水而不能甚振随于阳者故迫之为潮而莫肯少衰此潮所以夜大而昼稍微也尝信彼东游亦闻其揆赋之者究物理尽人谋水无逺而不识地无大而不搜观古者立名而可验何天之造物而难筹且浙者折也盖取其潮出海屈折而倒流也夫其地形也则右蟠吴而大江覃其腹左挟越而巨泽灌其喉独兹水也夹羣山而逺入射一带而中投夫潮以平来百川皆就浙入既深激而为鬬此一覧而可知又何索于详究羣隂既归水与天违当宵分之际避至烈之辉因圆光之既对引大海以羣飞夫秋之中而隂盛亦犹春之半而阳肥事茍稽于已着理必辨于犹微故涛生八月之望者尤岌岌而巍巍也万物之中分日之热叩琢鑚研其火乃烈吹烟得焰传薪就爇附于坚则难销焚于槁则易絶所依无定遇水乃灭太阳之精火非其匹至威无焰至精无质入四海而水不敢濡照八纮而物其能屈就之者咸得其光辉仰之者不知其何物其体若是岂比夫寒灰死炭遇湿而同漂汨哉方舆之下阳祖所回厯亥子而右盛逾丑寅而左来右激之逺兮逺为朝左激之逺兮逺为夕既因月而大小成亦随时而前后隔此日之所以一沈而潮之所以两折也天地一气也隂阳一致也其虚其盈随日之经界寒暑之二道将无差于万龄故小大可法而乾坤永宁也若夫云者雨者风者雾者为雪为霜者为雹为露者雷之所鼓者龙之所赴者羣生之所赋者万物之所附者彼皆与日而推移所以就其衰而成其茂也然后九围无余而万流为之长辅谈未竟客又勦而言曰若乃寒暑定而风雨均也吾闻之洪范云豫常燠急常寒狂乃隂雨为沴僣则阳气来干茍日月之躔一定又何逺于王政之大端彼有后问姑纾前言夫三才者其徳之必同天以阳为主地以隂为宗防二仪之道在一人之躬一人行之三才皆协徳顺时则雨霁均行逾常则凶荒接僣慢所以犯阳徳也故曝尫莫之哀狂急所以犯隂徳也故离毕为之灾此则为政之所致非可以常度而剸裁也客曰唯其余如何复从而解之曰惟坤与干转其激也大则体甚而相疎其作也小则势接而相践惟体势之可凖故合沓而有羡其何怪焉客乃跽躯敛色交袂而辞彼圆方赜古惑今疑叹载籍之不具恨象数之尚遗方尽述于阃域非先生亲得于学者而孰肯论之于是乎若卵判雏生鼓击声随雷电至而幽蛰起蛟龙升而云雨滋形开梦去醒至酲离既手之舞之足之蹈之乃避席而称诗为贺演知元先生之辞辞曰噫哉古人迷潮源兮刓编齾翰曽未言兮罗虚列怪无藩垣兮名儒幽讨理可尊兮高驾日域窥天门兮潮疑一释永立言兮若和与扁袪吾惛兮昔之论者何其繁兮意摩心揣只为讙兮隂阳数定水长存兮进退与日游混元兮一升一降兮寒暑成下凝浊兮上浮清随盈任缩兮浮四溟釡镉蒸爨兮拟厥形愿此辞兮显为经高夸百氏兮贻亿龄先生曰彼能赋之子能演之非文锋之破镝何以解乎羣疑客乃酣然自得油然而退也
　　钱塘赋【节　　　　　　　　宋】葛　沣
　　若夫疏通灌溉则有众流焉溪则停辞石鉴颊口上转无他平渡下阮盘石曰苕曰猷曰松曰葛湖则御息眀圣阳余常究焉清者浮于上浊者积于渊浊以载物为徳清以不极为载物者以积卤负其大不极者以上规奠其圆故知卤不积则其地不能载不运则其气无以宣夫如是山岳虽大地载之而不知其重华夷虽广卤承之而不知其然也气之轻者其升乃高故积云如岳不驻鸿毛轻而清也而物莫能劳及其干星势穷霏然下坠随防壑而虚受任畎浍之疏溃着则重也故舟檝可以浮寄至夫离九天堙九地作重隂之胶固自坚冰以驯致固可以乘鸿溟以自安受万有而不圮者也聴兹言较兹道定一阳之所宗何众理之难考且合昏知暮而翰音司晨安有懐五常之美预率土之滨茍无谅乎此防亦何足齿于吾人子以天地之中元气噫为夕为朝且登且没泛辞波而甚雄处童防而未发孰观地喙乎深泉之涯孰指天吭乎巨海之窟既无究于兹源宁有因其呼吸而腾勃者哉客谢曰辞既已矣欲入壶粤愿申一问先生幸以所闻教之尝居海裔觌潮之势或久往而方来或合沓而相际曷舛互之若斯今幸指乎所制先生撰屦旁眄亦穷其变吾因讯夫墨客当大索其所见彼亦告于余曰日往月来气回天陂临平南上南下眀星建宁曰查曰北曰高曰谷渡则盐桥庙山古渡剡口塘则武丞捍海沙河其诸潭则浣沙玉儿浦则百尺明珠渠曰五福濠曰中外或始濬或増治或筑以去害或开以兴利或因事建名或因名显义如停辞溪始于范蠡欲开凿为山通浙江之水因民弗愿辞诉而停焉如南下湖修于归珧既公私之大田兴利泽于无穷因对上都以立名焉在临平湖则开通壅塞以显祥得石湖边以呈瑞筑捍海塘则强弩射涛以弭冲决诗什投海以回潮势兹惟神奇之殊迹因以播传于后世言其经理开窦酾流隄塍相輑或遂之纵或沟之横或洫之广或浍之深以列以舍以写以以蓄以止以荡以均潦则引出俾免滔溢暵则通入以遂耕耘噫嘻水虽众矣莫若浙江为大焉自婺歙之深山合二州而发源潨流防派东下沦由建徳注富春而后入海昔神禹行水尝躬临其崖厥后而守横渡防稽想其服乘之车马仪卫之旌麾钟鼓撞磕原野生辉应足以畅文宣武普暨博施若江流之浩荡尽日力而渺淼沋沋防潫从□防防兹其深些漡□涾淢滮□浟防兹其流些貌也浤浤淈淈渳渳防潗广也漭泱潆澐沺防□瀿西顾则疑防蒙泛东盼则恐近扶桑嵗时之潮有信不妄其大必于哉生眀月既望其微必于上澣之休下旬之半当星虚之正中异三时之泛滥涌激澎湃浩溔滉瀁浴日之波浮天之浪沸腾回复其高数丈眇觌若赴敌大兵贯弓捧防攅刃列仗争先挺出猛奔急趋而俯仰又如白练飏空随狂飊而舒巻飞腾于波面聴之则□□之声千车万马杂错轰吼而前乡又如破山疾雷悸神迅电惊天震地而动荡西覩浮石之随出时玩曙楼之呈像离娄注目而矎矎阳侯倾耳而伎懩眂无端倪稽卢赋之铺陈狂抛猛过发罗诗之咏赏雄乎伟哉岷山之江桐栢之淮亦有潮焉异若是也逮其平时则湛湛波光彼苍一色乃有艅艎□防□□防□防□防□防艬舶鹢首载浮鼓棹□□乘风破浪以济以涉自西自东或南或北轻颿楗橹朝吴暮越以言所产则有若鯄鳛鲖鰶魦鲀鯦鮥防防鲏防鲩鳀鱳鲭鰡□□鰅鰫鰬魠随波去来逐流出没梁笱交设网罟互撒其他水虫水草水畜水鸟传记鲜备方言莫考笔难覼缕而细道
　　浙江观潮赋　　　　　　　【宋】罗公升
　　罗子客于钱塘适时仲秋皓月初缺长空閴寂万里清絶乃江皋乎逍遥想故国之余烈已而金鏦鼙轰毂戞蹄踣嚣尘涨天鬬艇弥泽行云低回而不飞山川苍茫而异色罗子怪而问之客曰子独不闻钱塘之潮乎天地之间有高有深有眀有晦有动有植有常有怪赋形而立者以亿计而海为大海之大浮人间其如空与太虚而为对其变化翕忽一日万状而钱塘之潮为最钱塘之潮卷海山吞吴防力拔寰中声出天外其瑰伟杰特之观亘万古信四时而八月既望为快方潮之未至也乾坤为炉隂阳为鞲一元之气秋高而益盈望舒之精霸生而变态倒河海于累空纳万流于一噫阳卷波其欲立百神严驾兮有待及潮之既至也怒如惊霆疾若飞雨日车为之掀簸风师助其呼舞峩峩兮层冰之素千里飞雪汹汹兮万马之奔四合如堵倐谷变以陵迁恐山摧而岳仆见者胆落闻者毛于是贲育之伦虓虎之士因兹水戏以习战事捩文□建彩标砍惊湍逐骇猋驾蛟蜃以为车履鲲鲸而成桥大鼖挝灵鼍之革脩竿曵鲛人之绡三山为阹谷为徼纵横南北合散先后鬼没神出鳞甲相吊或拥盖以高骧或援戈而疾剽或观海若而分余甘或叩珠宫而逢一笑欢声达于淮壖余风腾乎越峤层澜既平鼓者未息掣鳌首耀鲲脊洗月窟探地极冯夷詟游龙防吕梁丈人涉降乎左右蓬邱仙人逢迎于咫尺此阖闾夫差之所以雄长百蛮慿陵上国也是日也朝者休务贾者辍市赢粮而快覩者累属乎八九百里鸡林日本琉球阇婆万斛之舟夘发而辰至朝采夜光瑚火齐希世之珍山积而云委茂先所不能识宏羊所不能计此真极天下之巨丽也今子重趼百舍来游三吴盖将覧江山之伟奇供笔墨于游戏亦有乐于此乎罗子遽然变色曰此固吾之所以吊也而子所以乐乎且方全吴之时左沧海以为池右梁山以为郭内重湖以为襟带外长淮以为篱落水犀万艘石城百仞谈笑举六千里之楚指挥压四十县之晋宋子齐姜麇至于后宫鲁壶郑缟雨集于主进迨夫孽臣擅朝艳妾供寝酣歌忘中庭之呼利口弛重闗之禁积薪已然盲者安枕爰有一老身佩宗社观大厦之欹倾忍寒蝉之瘖哑乃逆鳞之屡批竟属镂之不赦鸱夷朝浮越甲暮入栖乌之曲未终至徳之庙已泣于是忠魂上诉帝阍朝启乃锡命书以长兹水乘象载之舆防玉虬之驷鱼须前驱龙伯作使凡排山倒海之威皆鞭荆栖越之气且夫骨鲠之臣生死一节岂生不忍其故都而死乃致憾于宗国彼涛头之所指寜强弩之所能移想乘波而东击犹遗恨于防稽荐馨香而知痛竞箫鼓以为嬉虽千秋万嵗之来归恐沧海桑田之増悲也客乃太息反顾落日觉悲风之四起忽洪涛之俱失
　　浙江赋　　　　　　　　　　【元】沈　干
　　鸿蒙分鳌极立五行生水居一藐东南之海隅涌大川之洋溢此浙江之所以气象宏伟不可得而具述也一櫂游覧爰求其源黄山屹然其下为泉初焉渺渺已尔緜緜防东阳之别派暨大永之清涟合众流而共趋羌脉络其聨延厯延陵而为七里之濑注钱塘而涵万顷之天浩荡弥漫澎湃汨潏接海气兮浮乾坤吐天光兮吞日月薄雾朝敛沧波镜眀长风莫兴巨浪山立鱼龙或变而或化蛟鼍乍出而乍没千艘蚊聚万舶云集簇沙际之牙樯舞潮头之画鹢萃山海之羣珍致川陆之百物使三吴之富甲于天下者实此江之力也朝焉而潮夕焉而汐海门喧万鼓之声江面亘一丝之力银山嵯峨雪屋突兀见者目悸闻者股栗乃有轻儇之童衒耀其术蹙鲸浪以争趋舞红绡而特出轻性命于毫毛骇观瞻于倐忽此浙江之异景而百川不能与为俦匹也奔流滔滔如怒如号胥也何勇寄遗愤于惊涛镠也何智表一矢以着劳英雄千古陈迹寂寥而此江之水阅今昔犹一朝话未竟客有谓予曰美哉禹功无往弗施浙水何谓禹贡则遗水经所载原委无疑以渐为浙谁其易之盖书法所略者由不费禹功疏凿之致而名水之有异者庸讵非文字讹舛之所为吾党之士见一物而必格耻一事之不知讵可不究夫此江事迹于往者而使诧此江景物于一时也哉赋者于是作而谢喜而歌曰越山杳蔼兮吴山嵯峨中有巨川兮与海通波书固略之兮水志岂讹考舆图而稽故迹兮亘千古而不磨
　　浙江观潮赋　　　　　　　　【明】黄尊素
　　吴公子过武林当八月十八日油壁接轸绣镼盈途员冠峩如大裙襜如士女皆观潮而出城郭为之空虚主人谓公子曰此枚乘所谓怪异诡观也盍与子偕往乎至则锦帐翠幕山韬路织歌吹沸天红紫错舄波影山光搅杂彩为一色其时纎尘不起水平如镜渡头往来渔歌答应车马方喘于转毂画鹢初开而下矴彼江干之士女既不异鸥雁之翔沙而众口之喧嚣又何殊鹜鵞之乱聴逮至审时定日影已高遥传屡起中心摇摇恐阳侯之爽信万目暌睽向海门而注视不戒而孚声收息阻向之喧嚣不定者忽然如含枚而楔齿虽綷□之微响亦澄然其入耳俄而一线横江天风飒然摩挲目精指防云烟瞻言百里之外已觉隠隠阗阗岂鼙鼓之动地或殷雷之在天方潮之初发也浩渺之区浮天无岸朅淡淡而东来虽汹汹而弗叛及其两山迫胁沙潬中垾忽而受于拘束无所容其浩汗卒中怒而山立庶太空之无绊天盖撼动而欲移地舆震荡而似判吴山越山为之低昂不已亦恐其流转而互换鱼龙失势飞鸟惊窜乃有狡童侲子百十为伍绛帻单衣驰骋波路持彩旗兮悠飏潮之神兮来何暮呈傀儡之妙戱羌逞能以相妒耕父来天吴赴支祁按节罔象负羽孰不为之胆掉心寒彼且从容而沿泝已而潮上渔浦波澄如故主人曰广陵之潮枚乘以素车白马比之较之吾浙真不足齿矣彼弄潮者亦天下之能事哉公子曰吁夫潮者天地之怒气也天地方怒而以供俳优之戏是为乐怒乐怒与乐哀等也昔蔡君谟有戒弄潮文子不知之乎而以风俗之陋者夸于四方也主人曰否否夫论事者考其原观今者遡诸古昔越之败吴习流二千人戈船三百艘浙江固习水战之所也降而钱王射潮以强弩此较射于波涛乃谓致师于水府彼气机之翕张夫谁受其痛苦投箭笴以三千不过中流之束楚逮有宋之南迁也尝以兹日水中讲武殿司临安金山澉浦水军万人巨舶千艣西兴龙山两岸如堵天子大阅简别强弩分为五队中权是主舞刀握槊节以金鼓礮声满江五色齐举烟收防息其散如雨凡今之弄潮者贾勇售艺兵家规矩轻性命于鸿毛故能冯河而暴虎其余伯国之余风非书生之陈腐所谓安不忘危而子乃以俳优侮之耶公子语塞而退
　　国朝
　　钱塘观潮赋　　　　　　　　　王　锡粤惟月临于酉日在于庚金颷夕发玉露晨清疎蝉欲断旅雁长鸣乾坤气肃江海潮生于是出南城瞻东越渔浦平鳖门辟惊涛乍至匹练初裂尔乃翺翔泛滥纷如鸥戏少焉驰逐奔腾疾如兎脱既雷轰而雨骤亦星流而电激风回鲸穴兮澜紫浪卷鼍宫兮雪白骇水暴洒长波飞薄迅澓増浇涌湍叠跃其殆海若骄盈阳侯怒作以故号令波臣指挥水伯金鼓喧阗车马杂沓壁垒顿开组练齐出击破蜃楼踢翻鲛室于是乎鲲鱼鬐而遥徙鹏鸟奋翼以上搏平地动懐山之警临流兴望洋之叹恐坤维其震絶忧天柱以摧残伍相孤忠一囊迎怪钱王偏霸万弩徒讙彼观之者沙间竝辔楼上凭栏士女毕集老幼咸欢莫不秋衣浃汗昼日忘飡矣又何慕乎吕梁之险与夫渤澥之寛哉至于海鳅之出入未辨神龙之变化堪疑盛衰应月光之盈缺消长视天运之高卑每一朝其再击胡三日之不驰岂理数之无定抑造物之有私若夫鼓浩气于两间播大音于万顷使人覧之而欲兴覩之而欲振斯亦宇内之诡观浙西之奇境也况其往来不爽乎常期则又诚为天地之至信
　　万弩射春潮赋　　　　　　　章藻功
　　自昔中流勒柱绩用鼋鼍上汉浮梁功归乌鹊伊物力之能胜岂人功之不作山陵定位艮止坎行江海安澜天清地廓由东注之波澜讶西奔而搏跃或盈或缺候月往来为汐为潮当秋磅礴原夫水气一清江云四阁日影生花风声卷箨蛇连船尾舟子扶篙蚁聚轮蹄牧人驱犊吴儿跳掷试片石于浮沉贾客惊惶逐破帆而飘泊横拖大带出没长虹斜转圆沙回翔彩鹤始则五纹一线若断若连少焉万舸千艘且前且却沛骤雨于两仪漏洪波于百谷东海走其蛟龙北门失其锁钥三江奔放高在邱陵千里吞吐濶无沙漠飞空叠叠鱼可跃舟负重盈盈燕真巢幕惟秋气之怒号匪春光之酥酪若乃桃花浪暖竹簟纹开山隂消雪地转惊雷鸢跕水其掠尾鱼解冻而曝□风正帆悬防牵荇叶沙眀岸濶砌长莓苔信带雨之睌急疑妒花而晓催气盈虚以不爽上下以忽来淑景泮冰风波惊起于一瞬阳和振蛰龙蛇怒鬭于千回爆竹齐喧辟琼宫而乍启屠苏初醉对玉山其将頽碧浪横翻一空地窟青郊直视百尺江台谓观涛之足乐讵力农之为灾然弃宫室为洿池民其鱼鳖泻江湖于畆地不蒿莱秋以及春时分消长子犹兼午势且潆洄曽撼隄防封丸泥其何益顷同汨没干坏土而未能壁垒阵坚先声可夺金汤城固下决而隤古者英雄鼓气保障多方选三千之士卒当百万之虎狼叱咤则雷云忽动驰骤则风雨俱狂器工括竹技妙穿杨疾呼而发劲弩斯张河伯心摇而胆落阳侯精丧而魂亡大来小往尔弱我强奠为磐石名姓钱塘又况弩足万余射当三倍聚气轰轰成行队队鋭执坚披金鸣鼓攂电迅云集风霾日晦未絶一未成一篑善百发而百中笑三战而三北龙宫振动髯防不张鼍梁倾摧鳞甲不解非外彊而中干竟鋭进而速退盟刑白马界清沟水之分阵破长沙流激囊沙之败有海可填无山不拔较鞭石而更奇比射月而尤快何负土之为功且缩版之是载河清可俟翳勇士之多能海波不识圣人之有在阻潮信于阳春平天滔于大块敢夸枚乘之才华足小钱镠之气槩








　　海塘録巻十八
&lt;史部,地理类,河渠之属,海塘录&gt;
　　钦定四库全书
　　海塘录巻十九
　　内阁中书翟均廉撰
　　艺文二
　　表
  </div>
  <div class="pagination">
   <a href="海塘录_page25.html">
    上一页
   </a>
   <span>
    ...
   </span>
   <a href="海塘录_page21.html">
    21
   </a>
   <a href="海塘录_page22.html">
    22
   </a>
   <a href="海塘录_page23.html">
    23
   </a>
   <a href="海塘录_page24.html">
    24
   </a>
   <a href="海塘录_page25.html">
    25
   </a>
   <span class="current-page">
    26
   </span>
   <a href="海塘录_page27.html">
    27
   </a>
   <a href="海塘录_page28.html">
    28
   </a>
   <a href="海塘录_page29.html">
    29
   </a>
   <a href="海塘录_page30.html">
    30
   </a>
   <a href="海塘录_page31.html">
    31
   </a>
   <span>
    ...
   </span>
   <a href="海塘录_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
