<!DOCTYPE html>
<html>
<head>
    <meta charset="UTF-8">
    <title>福州府志万历本 - 第 259 页/共 280 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志万历本 - 第 259 页/共 280 页</h1>
    <div class="content">　　袁成能　字从道，闽县人。嘉靖乙酉乡荐，授太平教谕，历莘松滋二邑令，转通判广州，同知衡州。观风使者荐其贤，又转河东运同，镇远太守。以为辽东太仆少卿，未上，卒于途。成能前后历八任，仕三十余年，未尝治生产，俸所入与兄弟共之。凡兄弟子女婚嫁，费皆已出，盖缙绅莫不高其行义焉。其卒也，旅于常德府之传舍，囊无余资。童仆方悲号，有龙翔霄者，罢郡家居，成能旧寮也，素重成能，于我乎殡，遂买棺佥攵之，及葬下，地又力不能售，乡人闻其为袁太仆也，割数亩以让，不取其直。
　　李士文　字在中，连江人。领正德丙子乡荐，授高明教谕，雅为督学姑苏魏校所器。嘉靖己丑进士，除南京工科给事中，历都谏，官终浙江按察使。士文所至，能勤于其职，持身廉，给舍家居，时，按闽使者怜其贫，欲以官地畀之，不受。
　　林　山　字士仁，长乐人。嘉靖己丑进士，授万载令，以最擢户部郎。李尚书者，不习钱谷事，又尚通诸公贵人，多有所请，转下山，山持不可，尚书强之，持念坚，尚书怒，欲挤以事。山曹事办，不能害也。李尚书罢，金陵梁材代为尚书。材，名臣也，顾独贤林郎中执法，荐知徽州。徽素号剧郡，民贾四方，富而喜讼。诸公贵人所请益多、书箧盈。山一切不听，其断狱明于听察，久之，郡内称治。擢广东副使，以亲老丐养归，时年甫四十余。山为人强，有力能劳，不耻恶衣食。当官而行，即有势者或挠，愈必信其志后已。然恃其清好，面斥人过，乡人或有不谐者。
　　陈仕贤　字邦宪，福清人。嘉靖壬辰进士。岁已亥，知杭州。器宇汪洋，喜愠不形于色。奉职循理，不激不随。典大郡，清操愈励，衣不重彩，食无兼味，务瘠已以佐百姓。后十年为浙左辖，兼为广容，耻以法绳群下，清白之操，始终无间。仕终副都御史，祀名宦。
　　林廷琛　字世献，侯官人。嘉靖乙未进士，授户部主事，历员外郎中十七年。以元旦朝后至，左迁镇江通判。时谪宦者数十人，铨曹以诖误过簿，不久悉拟擢他官。执政欲有所中伤也，遂并黜诸拟擢者。廷琛既归，乡居贫者，盖不至城市者十余年也，竟卒于家。初，户部尚书金陵梁材有古大臣节，凡其属司利权者，必选廉洁往，一时号得人，后皆至大官，独廷琛未究其用。
　　陈　暹　字德辉，都宪达弟也。嘉靖乙未进士，历官自廷尉评，擢守安庆，两淮运使，广西参政，终广东布政使。暹恺悌沉静，持身廉甚，仕三十年，屡执利权，处脂膏不自润，旧业未尝长尺寸。林宗伯文恪尝与建安李太宰论陈运长，太宰弗善也，曰：“昔吾谴归过淮，而不吾送。”“然则顷者上复召公，迎乎?”曰“否。”文恪曰：“惟其不迎，所以不送，公何尤焉?”太宰笑而不答。
　　论曰：“清为令德，而世鲜或容。尝试论之，世之病清者，盖有六焉：曰高，曰简，曰察，曰严，曰能愧人，曰少容物。高则以其名忌之，简则以其礼责之，察则以其明畏之。严则以其少恩訾之，能愧人则以其胜已恶之，少容物则以其隘议之。凡此六者，清者之所以不容也。虽然，使世之病清者，止于此六者，则犹足以成其名也。而且以不洁污之，而且以无稽谤之，持是皦皦，将安所托乎?甚哉，独醒之难也。豫之初六，节之上六，其义皆凶，而辞不同。曰苦节贞，凶悔亡。夫节而苦，非圣人所谓中也；而节则圣，人之所不易得也。故曰贞焉，曰悔亡焉，有取焉尔!郑公望数公，皆以饮冰之操，坎坷仕路，穷约终身，论其节不无过苦，固圣人之所取也。虽道穷一时，百世之下，闻风兴起，有志之士，盖欣为执鞭云。《林文恪志》
　　刘鹄翔　字宇卿，闽县人。嘉靖癸卯乡荐，授蕲州学正，历迁常州府同知。冰蘗独持，自常俸外，一无所染。然简直不能事上官，转靖江王傅。卒。鹄翔为都谏世扬子，卒之日，仅仅守先人之敝庐而已。家居时，值妇翁亡，无嗣，外姑捐千金产赠之，竟谢不受。
　　李应扬　字希旦，闽县人。嘉靖壬子乡荐，授砀山谕，寻转曲阳令。性醇朴，不善逢迎。司理过邑中，以供帐薄課。御史劾之，未期年罢归。解组日，橐无一文，敝衣羸马走京师，依朱司空，教授弟子六年，藉其馆谷还里中，赁屋以居，布袍粗粝，至不能举火。同籍共赒恤之，得自老。巡抚许孚远闻而表其庐。
　　林舜道　字允中，闽县人。嘉靖乙未进士。累官刑部郎中，南安知府，副使，参政。舜道起于微，知民间疾苦，迨入仕，冰操甚励。南安当江广之冲，车骑络绎，一切供帐，多所裁省。日坐堂皇，剖判如流，随身惟一箧，贮所御冠裳及敝衣数袭而已。携一仆备役使，郡舍萧然。秩满升四川副使，寻转贵州、广西参政。舜道自筮仕，不以片刺通铨曹，故迁转皆在荒服。卒于官，僚属赙之，始就佥欠，归榇贫不能葬，提学副使王世懋，其门人也，至闽，为买地营窀穸焉。祀乡贤。
　　林世章　字尚闇，长乐人。嘉靖乙丑进士。铨次当为令，上书乞就广文，得吉安府教授，徙国子监博士，转南京工部主事郎中。初，世章试政兵曹，蒲坂扬襄毅以古君子亟称焉。教吉安，敦行谊，约诸士毋以贽见。葺白鹭书院，居高足弟子，造就为多。又之自监博，又乞南曹，以水衡督课真州，平价惩猾，立知载法，收滨江浮尸瘗之，置义冢，买园供祀，真之商民交以为德，代之日，行李萧然也。寻请告归，即谢簪绂，平生语绝缘饰，于世味一无嗜好，身不衣帛，分产义让其兄。暇则课耕灌园，以义方迪子孙，盖真不愧衾影者矣。郑司寇恭介寡与，尝谓章曰：“君知余，不后于余之知君也。”既卒，而恭介铭其墓。
　　陈朝锭　字元之，闽县人。隆庆初，以恩贡入成均，领顺天庚午乡荐，历象山知县，崖州知州，投牒归。抵家，犹转永宁府同知，或劝之行，竟不出。朝锭为都御史达子，世其廉静，淡然如水，历官二十载，贫不异诸生时，而不自苦也。乡居杜门读书，绝迹城市，身死而子孙不能自存。
　　陈　乐　字九成，闽县人。领隆庆丁卯乡荐，为南靖学谕，善诲人，遇贫生辄诫勿贽。即贽，不内也。历两雍学录，转大理司务，称冷局，而乐泰如。居官执法无所徇。久之，或劝求善转，乐笑曰：“嫠也，老而倚门乎?”平生衣无采，食无肉，卧无帷帐，所居萧然环堵。人谓陈君良苦，曰：“吾犹日饱太仓五斗，何苦也?”亡何，卒于官，几无以佥欠。其恬退淡泊，有古人风云。
　　论曰：“昔原思却九百之禄，孔子以为不当辞。盖禄以养廉，国家劝士之常典也。叔季而下，忠信日薄，矫伪日滋。敝衣羸马以趋朝，脱粟茹蔬而对客，旦夕以号于人曰：“清而贫也。”夫食君之禄，而隐君之赐，深情厚貌，饰诈钓名，布被三公，面垢竟日，此汲黯所以斥公孙弘，苏洵所以辩王安石耳!古之君子，贪泉可酌，不改其操；暮金可挥，罔变其行，恂恂然惟恐人知。今之小人，中为跖而外为夷，矫之乎清，而皇皇然惟恐人不知也。乃世亦卒受其欺，曾莫之觉，迨乎华月无洊登，肺腑毕露，粘壁之蜗，集腥之蚁，视其初岂翅泾渭哉!林文恪先生举世之病清者六要，皆嚼然不滓，若三山数君子抱苦节之贞者也，余复举其欺世盗名以讬于清，是文恪之所未及者。孔子曰：“恶似而非，辨之不可不早矣。”


　
　人文志六
　　前　修
　　

　　唐
　　侯　固　字子重，闽县人。太和初及第，官至鄜坊、灵武、易定节度使，同平章事。固性仁厚，虽谈笑亦有规准，乡人爱之。
　　宋
　　谢德权　字仕衡，闽县人。父文节，为南唐将，拒宋师战没。德权自南唐归宋，补殿前承旨。咸平初，以功擢阁门祗侯，历都巡检使供奉，官内殿崇班，终西染院使。德权有干局，善经画，朝廷兴作之事，悉以委之。其持论亦每依忠厚，为巡检使时，会有诬执政与许州民阴构西夏者，上命德权与温仲舒、谢泌鞫之，按检无状，德权等对便殿，泌请追摄执政具狱，德权曰：“大臣无罪，不可辱。如泌言，则人君何以使臣?”上乃止不问。尝领护汴河，分路筑堤，自为大锥试筑之虚实，植树数十万以固岸基。又建议废京师铸钱监，徙西窑务于河阴，大省劳费。德权于时名能臣，天子亦每嘉赏之。但资狷急，好兴功利，自矜其廉，见官吏徇私者必面斥之，又喜悉察外间纤微以闻，为朝论所短。
　　李弥大　字似矩，连江人，弥逊之弟也。崇宁间进士，累迁起居郎，试中书舍人。宦者童贯宣抚永兴，走马承受白锷恃贯不报师期，朝廷以贯故不之罪也，弥大缴奏，锷坐除名，弥大亦出知光州。召入，累拜礼部侍郎。金人入寇，与丞相李纲议城守不合罢。未几，除刑部尚书，为河东宣抚副使，以图复两河。靖康末召入援，弥大不敢进兵。高宗即位，累官户部尚书，兼侍读。吕颐浩视师，以为参谋官不宜受诏，出知平江府。夺职后，复召起至工部尚书、坐事贬两秩卒。弥大兵事非所长，屡用不效，而好议论，与物竞，故功名不及其兄云。
　　李弥正　字似美，弥大之弟。宣和初进士。为秘书省正字，转对，言：“大臣进退之易，实害治体。”又言：“古者创业中兴之主，必有谋臣任专责重，忧勤逸乐与之终始。今人才虽不及古，愿舍短取长，择忠实者推腹心任之，则功可就绪矣。”上称善，命与修神宗、哲宗实录。官朝奉大夫，吏部郎中。
　　林　栗　字黄中，福清人。绍兴中进士，累官兵部侍郎，卒谥简肃。栗有治才，喜论事，金人请和，约为叔侄之国。栗上封事，极言其不可。冬至，将有事南郊，遇会庆节，有旨上寿不用乐。迨宴金使，又有权用乐之命。栗言“祖宗二百年事天之礼，今因一介行人废之。天之可畏，过于外夷远矣。”又尝上疏，言“今日国体，于四百四病之中，名为风虚。”其言甚切。栗立朝不无所俾。但性刚礻扁好胜，与朱文公论《易》不合，遂肆攻诋，为世所贬。
　　常　挺　字方叔，连江人。嘉熙二年进士，历官太学录，累迁监察御史，兼崇政殿说书。疏言边阃三事、朝廷二事，言皆切中时务。迁太常少卿，累官工部侍郎。为论者所攻，以宝章阁直学士出知漳州，召为兵部尚书，擢权礼部尚书，进帝学发题。官终参知政事，封合沙郡公。
　　国　朝
　　陈仲完　名完，以字行，长乐人。洪武乙丑进士，授延平府训导，改宁国县学。永乐初用荐者，擢翰林院编修，侍皇孙讲读。仲完持身恭慎，平居言如不出口，至讨论古今，据理是非，确不可夺。仁庙在东宫，尝问其所长，对曰：“职所当为，不敢苟有畏避。”仁庙雅重之，尝谓侍臣，“春坊中淳实如陈仲完盖鲜。”仁庙登极，仲完前一年卒。居赞善二十年不徙官。杨文贞为传，甚惜之。
　　陈　申　字孟肤，闽县人。博学善文词，工书，与林子羽、郑孟宣相友善。洪武间，荐为衢州教授，擢知安陆州。劝学均赋，以廉能称。久之，转知潮州府，有惠政。
　　黄文政　字子正，长乐人。永乐甲辰进士，选南台御史，官终山西按察司佥事。文政刚果有为，号一时贤执法。
　　陈叔刚　名枨，以字行，闽县人。永乐辛丑进士。宣德初拜监察御史，预修成祖仁宗实录，以劳迁翰林修撰，未几守制归。正统初，服阕，复起充经筵讲官，寻擢侍读。叔刚性温厚，居母丧，哀毁庐墓。以文行重一时。
　　方　员　字懋规，永福人。宣德癸丑进士，以行人选御史，历广西参政，官终广东按察使。员严于持已。在广久，精法律，政多便民，而民怀之。
　　高　旭　字时旭，侯官人。宣德癸丑进士，授吏科给事中，改兵科。正统中，擢江西督学佥事。景泰初，罢各省督学。后卒于官。旭莅政宽恕，议狱多所平反。
　　李叔义　字文宜，闽县人。正统戊午，以吏中式顺天，历广昌训导，选南道御史，官终贵州佥事，年九十九卒。叔义执宪能举其职，工于诗，亦善丹青，人得尺幅，竞以为宝。
　　郑　序　字志礼，长乐人。正统壬戌进士，历刑部主事，兵部郎中，湖广参议。时列郡岁侵，荆襄盗起，都御史督赋，趣办朝夕，序宽简如平时，曰：“宁我得罪，不忍吾民颠沛也。”都御史以序非理剧才，牒吏部更任。序遂乞休，居家三十余年，九十卒。
　　林清源　字用清。天顺庚辰进士，钝之子。官终南京工部主事，性耿介，有父风。其弟大司徒泮及浚渊，皆从清源受学，事之如严师。泮别有传。浚渊字用渊，成化壬辰进士，授刑部主事，能持法不阿，官终浙江按察司佥事。
　　林廷选　字舜举，长乐人。先姓樊，林，复姓也。成化辛丑进士，授苏州推官，选监察御史，按广西，平寇有功，诏增俸一级。寻擢浙江佥事，历副使，广东按察使，左右布政，入为大理卿。以右都御史奉敕镇两广，不数岁，迁南京工部尚书，未上，乞骸。赐玺书驰传归，有司月给廪，岁给役，卒赐祭葬。廷选为人内明外宽，议论依于忠厚。始政苏，断疑狱，即有能名。在浙最久，凡官舍所需，必遣人于他省市之。后观风使者密廉有司强市民间物，独林按察无有也。由是名益章，南台交荐，洊陟大僚。两广盗贼充斥，廷选每专意招抚梗令者，不得已而后征之。家居杜门自守，奉身约甚，时或过其亲故，粗粝食之，食也，人以此多焉。
　　王　鼎　字器之，闽县人。成化辛丑进士，授上饶令，改乐陵，选监察御史，擢官大理寺丞。奉命核勋臣庄田，归报称旨，诏增其俸。正德间，官至右都御史，寻乞休，赐玉带，给驿归。卒赠工部尚书，赐祭葬。鼎为乐陵时，值岁饥，赈救有方，流民归者四百余户，邑人立祠祀之。后位九卿，以精法律称。子键。键字公度。嘉靖乙酉乡荐，授常山令，卒于官。键，大臣子，输家财以佐公费，政清而惠，常山人怀之。
　　罗　荣　字志仁，古田人。弘治庚戌进士，授户部主事，历员外郎中，擢参议广东，以剿寇功迁参政，寻转其司布政使，调贵州，卒于官。荣居官以才敏著，性长厚爱人，乡人虽微贱，必接以礼。古田旧无城，荣为参政时，上议创筑，至今邑人德焉。
　　陈则清　字君扬，闽县人。正德丁丑进士，授泰州守，改祈州，又调滁州，南刑部员外，坐诬谪判台郡。未几，擢守程番，后以都御史巡抚云南，卒于官。赐谕祭，有司给其葬具。则清三为州守，俱有惠政。在滁赈荒，全活甚众，滁人尤德之。
　　项志德　字尚之，福清人。嘉靖戊子乡荐，授青田教谕，擢吏部司务，历礼部员外郎中，出为四川参议。嘉靖三十四年，倭入寇，破福清城，虏其子。志德方奉表入贺万寿，闻之，即上疏乞归。志德为人尚节概，重然诺，平居与人语，直而不阿，虽诸公贵人所严事者亦然。居官所至，以廉慎称。在蜀，人尤爱之。其自京师归也，诸缙绅闻其事，厚有所馈，却不受。或谓“君固清节，持归赎爱子，庸何伤?”志德曰：“诸公怜我，固不责报，吾奈何因家难以为利也?”未几，其子亦得归。
　　陈联芳　字以成，闽县人。嘉靖丙辰进士。司理金华，以廉平著声。选监察御史，北虏犯通州，京师戒严，上防守五事。上嘉纳之。出按东粤，乡闱主试称得人。历南太常寺卿，以京察自陈。江陵相柄政，不满于联芳，遂令致仕。家居二十余年卒，赐葬祭。联芳恺悌温恭，奉身俭约，虽富贵布袍敝帻，终其身若寒士云。
　　薛　曾　字师孔，福清人。嘉靖丙辰进士，初授中书舍人，历吏部考功司员外，四川副使，广西参政。曾真诚坦直，生平无伪言无伪行。华亭徐相阶知其人，转铨曹，曾视之若中舍，然不能有所俯仰。家人言及产业者，辄持杖击走之。久之，出为威茂兵备，剿平草坡、黑虎诸寨，蛮夷慑服。凿石洲以杀江流，茂州城自是无崩啮患。西藩诸将吏士民信而爱焉。居五年，转参粤西，以病卒，行李皆图书，诸子日称贷为生，犹不给焉。
　　陈应春　字汝和，长乐人。嘉靖壬戌进士。初令东阳，多惠政。擢户部主事，扈从庄皇帝谒园陵，万骑如云，应春视刍粟，部署简办，迄终事无哗者，大司徒马恭敏公深器之。榷关浔阳、创立规制，大驵不得羸缩其手。出为云南佥事，历广东西副使，参政，山东左布政使，卒。应春官粤西，有平寇功。其在云南也，儒生杨霁讼其室人凭于妖，应春檄城隍神驱之，三日，妖遂绝，火其祠，滇人御史李元阳为记其事。
　　赵　奋　字庸卿，侯官人，璧之弟。嘉靖乙丑进士。初释褐乞就广文，得温州学教授，寻擢宁波府推官。平恕不苛，议狱多所平反。召入为给事中，时有谠言，与执政不合，出守广平府，廉慈声溢于畿辅。举卓异，受旌转河南督学宪副，校士称得人。以疾乞归卒。奋与其兄璧相友爱，怡怡无间言。叔季而下，鲜有俪者。
　　施观民　字于我，福清人。嘉靖乙丑进士。户部主事，历郎中，出守常州。常，江南剧郡也，簿书填委，猾吏为窟穴。观民至，大刷宿蠹，召其尤猾者庭诘之，吏相顾骇服。创龙城书院，拔隽异读书其中，又凿河以当风气，癸酉常举于乡者三十余人。少宗伯孙继皋为弟子员时，观民奇其文必魁天下，明年廷对果第一，人服其鉴。寻擢广东副使，归而卒，继皋走千里入闽哭其丧。
　　薛梦雷　字汝奋，福清人。隆庆辛未进士，授江山令，擢御史，出按蜀，历广东佥事，参议，浙江副使，参政，云南按察使，布政使，巡抚，副都御史。梦雷为令，多善政。有投匿陷人者，索其名乌有也，一日检讼牒，墨迹相似，召讯之，其人惊服。诸兴利锄弊甚众。分守海北，歼夷寇，破蜃贼，剿亡命叶宗权等，所斩获无算，三受上赏。及为滇左伯，值逆克猝攻城索印，抚臣计迫，命藩司予贼，梦雷力止不听，竟予之。既而抚臣逮入京，以梦雷为代。因为言者所及，归，待命于家，寻病卒。梦雷有经世才，敏练通达，盘根错节，迎刃而解。凡宦辙所至，平易近民，民歌舞之。在浙与滇最久，去后两地常见思焉。始梦雷为江陵张相国所举士，入为御史，江陵之党有所嘱，弗附也，遂一麾而出，士论以此多之。
　　卢一诚　字诚之，福清人。万历癸未进士。一诚久困诸生中，后以贡举顺天乡试，遂登第，授行人。曹局间无所事，日闭户读书如诸生时，耻逐队向要津徼善转也。盖十年而始晋南度支郎，又三年而出为潮州守，寻以病卒。在潮年余，政尚简静，与民休息，潮人安之。所著有《四书讲述》十一卷，学者多宗为指南云。
　　论曰：“君子之守，先修其身。身不修，则万事隳矣。三山先进，其蔚为名臣，休有烈光者上也，次之若陈仲完而后，岂不称好修之彦乎哉?其间宣猷秉宪，建节分藩，肃纪陈纲，筦符剖竹，虽其具有偏长，任有巨细，要所树立，皆国之良而与世之汶汶者不同年语矣。《易》曰：“君子修之吉，小人悖之凶”。夫士也，修之家而坏于天子之廷，即一时袭其荣名，而千秋悬其藻鉴，庸违之悖，固士君子所羞称耳。余之论次，盖在此不在彼。


　
　人文志七
　　循　良
　　

　　宋
　　林　高　字子羽，福清人。大中祥符八年进士。累官知广德军，令建平县。县素多盗，高性慈惠，喜怒不形于色。政简而民化之，狱无系囚。累官屯田员外郎，请老，卒。
　　孙　奕　字景山，闽县人。皇祐元年进士，历知南陵、海陵二邑。吕诲知开封，荐知封丘。诲为御史中丞，又荐为台推，迁监察御史，论新法不便，为邓绾所劾，出监陈州酒税。陈袴知杭州，辟签判。襄在经筵，又荐“其事行著于乡闾，节义信于朋友。历官所至，以善政闻，可谓循吏。宜使当一路，以厚俗安民。”元祐，除福建转使。
　　萧　磐　字安国，闽清人。绍圣元年进士。官至朝请大夫，权知梧州军，管勾学事，兼管劝农军事，提举钱盐。课农桑，兴学校，百废俱举。暇则引诸儒饮射读法，有古循吏风。丐休，赐紫金鱼袋。
　　许　份　字子文，将之子。崇宁二年进士，累官国史编修。政和中，简功臣子牧郡，份知邓州。政尚宽平，囹圄几空。改蔡州，奉诏赈饥，置场列室具器用，呜鼓给食，率三日一往，问饥饱而察羸疾，凡十日，所活二万六千九百有奇。一日，洪水暴涨，城几没矣，份登城祝曰：“政有失，郡守溺死无恨，百姓何辜？”翌日水退。改扬州，值金人入寇，檄路兵勤王解亳州围，诸援兵至者，抚驭有法，莫敢纵剽掠，维扬之民获安。所至有善绩，时方汉召杜云。
　　郑　强　字南美，侯官人。崇宁五年进士。任萍乡令，清心洁已，勤问民疾苦。邑素多瞽者，强以县治为飞凤形，凿双池于南以象两目，民遂无目病。卢溪水涨为民害，筑堤障之，民号“郑公陂。”有厉鬼为祟，创南源寺以镇之，患遂息。迁知汀州，兴学校，增饩廪，惓惓作人，尤多所造就，至今祀之。
　　李　芘　字绩仁，闽县人。大观三年进士。靖康初待次。提举两浙常平，州禁卒害其帅柳述古以叛，芘徒步谕以福祸，卒感动，请勤王自赎，擢直秘阁。建炎间，提点福建刑狱，值叶侬入寇，自古田攻子城丰乐门，芘冒矢石，登阵谕之，贼乃亟退。范汝为反，将东下，乡民张毅乘乱聚众袭古田。帅程迈请芘往招之，单车入垒，使擒汝为自效，贼平，除知泉州。芘居官屡有戡定功，后终左中奉大夫。
　　李广文　字梦授，古田人。政和二年进士。广文勇敢过人，始尉尤溪，捕盗有功。继令浦城，倅建安，方腊叶侬入寇，俱为广文所败。尝识吕颐浩于稠人中，辞秦桧粮料之职，不与党祸。又出囚于狱，使破贼赎罪，世服其略。历官十六任，皆有治绩，所至祠祀之。
　　刘　正　字道醇，侯官人。知尤溪县，廉明不阿。绍兴初，建剑寇起，正训练民兵以保邑境，民赖以安。同郡彭亿，字宋延，绍兴间亦知尤溪县，明敏有干才，邻封盗起，民多流窜，募精兵固守，贼不敢犯。
　　林行可　字可叔，侯官人。乾道壬辰进士。知尤溪县，时值政务蠹坏，铨曹无肯就注拟者，诸司以行可荐。至官，修政事，辨财计，禁苛扰，振士风，其政治皆可遵行。其后黄揆继之勤敏，济以仁厚，理财抚民，不为表暴，户给人足，而田里获安。揆字端甫，永福人，乾道己丑进士。
　　黄　定　字泰之，永福人。乾道八年，对策有云“虽有无我之量，而累于自喜；虽有知人之明，而伤于自恃。”孝宗嘉其切直，擢进士第一。累官知潮州，为政务刬弊苏瘵，潮民德之。官终国子祭酒，直显谟阁，广东提举。有文集行世。令祀潮州贤守祠。
　　陈表臣　字正甫，永福人。乾道中，擢武举。知宜州，以循良称。时经略张玠欲诬杀无辜邀功希赏，表臣独执不可，得释者韦文仲等凡六十四名。
　　陈　晔　字日华，长乐人。庆元初，知汀州，捐帑钱官田助养学校，减户口食盐价以纾细民，作义塚千数掩遗骸之亡归者。俗尚鬼信巫，至是亡敢犯禁。弟映继之，一守兄之法，尤锐意振举，瓦五营屋千余间，甃清流路百四十里。晔尝创桥南山，映为竣工焉。其先，同郡陈粹知州事，劝农养士，亦多所兴革，奏最为天下第三，赐书褒宠之。民称“晋安三贤”云。
　　赵纺夫　闽县人，宋宗室也。中法科，历大理评事。出知建宁，节制往来兵马。时邑之筋竹洞为贼巢穴，纺夫单车入境，抚摩制驭，并得其宜，继合诸路兵直入洞中，扫除贼巢，元恶授首，邑境肃清。寻升判本军。
　　林孝闻　字质夫，福清人。庆元己未进士。知建宁县，为政廉明，尤工于文。常斥俸置田充学计，号“林公庄。”
　　许应龙　字恭甫，闽县人。嘉定初进士，累迁宗学博士。理宗即位，再迁著作郎。丐外，知潮州。时盗陈三枪起赣州，寇闽广间，势炽甚。又有钟全者，与三枪合党，逼潮。应龙搜补亲兵，日训练以备要害，贼遂不敢犯。招捕司遣帅齐敏率师由漳趋潮，追赣余寇。应龙曰：“兵法攻瑕，今钟全残寇，若先破全，三枪可不战擒也。”敏用应龙策，群寇悉平。僚属欲上其功，固让乃止，召为礼部郎。上闻其治潮亲劳焉，拜端明学士，签书枢密院事。卒赠资政学士，银青光禄大夫，谧文简。初，应龙在潮治兵时，逻者获行旅数人，疑其盗，应龙不肯妄杀，特鞫释之。居政府，亦不妄荐人。
　　冯端荣　字景庄，福州人。宝庆丙戍进士。知崇安县，勒恤小民，病给之药，死施之棺。尝匾“清慎堂”以见志。邑民祀之。
　　李　角　字定国，长乐人。宝庆进士，累官潮州通判，刚明果断，决狱多所平反，有遗爱于民。
　　郑公玉　字润甫，古田人。绍定五年进士，官终朝请郎，潭州通判。临民有囗政，工于诗文，尤好奖拔后进。
　　赵希讠黾　闽县人。绍定中，为广昌令，听讼理财，谈笑整办，百废俱举，民不知役。
　　陈　垲　字子奭，侯官人，襄之曾孙也，占籍嘉兴。端平二年登第，累官右文殿修撰，知平江府，兼淮浙发运使。以户部侍郎赵必愿举最，诏特转一官，迁大府卿。官终端明殿学士，谧清毅。垲为司农时，尝上疏请“进恬退，斥容悦，以励士大夫廉耻，养难进易退之风。”知太平州，请蠲诸郡灾伤，又发公帑代三县输折丝帛钱五十万九千三百六十余贯。屡历麾节，军民爱戴，而尤乐荐士。著《可斋瓿稿》二十卷。
　　陈　容　字公储，别号所翁，长乐人。端平进士，官至朝散大夫。初为平阳令，辟道路，通沟洫，议赈籴，修学宫，从容简易而政修务举。时集诸生敷衍经义，士风大鬯。暇则与佳士论文赋诗，凡山川胜迹，多留题咏。尝为贾似道招致宾幕，酒酣辄狎侮之，似道亦敬而不怒。诗文豪壮，尤善画龙，变化欲活，世传“所翁龙”也。
　　林　玥　字自明，福清人。淳祐间，知建宁县，为政精明，吏不能欺，存心爱民，不科敛横费，而于学校尤加意焉。
　　陈　登　闽县人。淳祐间，知新昌县，镇之以静，抚之以宽，有岂弟之风。逾年政清讼简，民怀其惠。
　　吴秀发　字宗鲁，闽县人。宝祐元年进士，判饶州。政务便民，尤留心狱讼。尝出犯罪吏民，给之农具，使治生。岁凶，议赈有法，所全活甚众。元兵南寇，疏屯田战守事宜。后以功进中散大夫、光禄卿，加氵公江制置，仍判州事。
　　陈　琥　字少严，闽县人。宝祐初进士，为南丰令。临政惟痛绳郡吏，尝曰：“民不得安者，吏为之蠹也。”取吏之巨猾曰三陈者，断手足以令，于是群吏股栗，百姓欢呼。有问者曰：“君以‘恕斋’自号，而竟不恕何也?”对曰：“吾恕于民耳!吏可恕乎?”识者以为名言。同郡赵以孚，字用甫，宝庆初亦令南丰，承严密之后，一以儒雅宽大抚柔其民，崇学校，简刑役，邦人亦怀之。
　　李大训　字君序，闽县人。父士龙，仕至直奉大夫直秘阁，以老居里中，喜诲诱后进，乡人称之。大训初为庐陵丞，历知安远、龙泉二县，俱有能声。后再知归善，则务省事教民，为政视俗所宜，论者谓其“儒而不腐，吏而不俗”云。
　　洪振龙　闽县人。为建宁县尉，刚明不可犯。时有大辟，邑令欲混贷之，振龙以为不可，竟直其狱。所至屏绝馈送，鸡犬不惊。
　　元
　　林兴祖　字宗起，罗源人。至治间进士，累官知铅山州。铅山豪吴友文造伪钞辙，杀人灭口，家累巨万，历数守无敢发者。兴祖至，廉得其状，遂置之法，并诛其党二百余人，州中称治。擢道州路总管，会獞寇道州，湖南副使哈刺贴木儿屯兵城外，不肯救，将避去。兴祖说之，以乏军储为辞，必得钞五千锭，铜盾五百，乃可破贼。兴祖许之，且入城劝谕盐商贷钞五千锭，取郡楼旧铜板为盾，日中皆备，以赂，哈刺贴木儿大喜，师乃留，贼闻遁去。永明县洞猺窃发，兴祖手榜谕之，皆曰：林总管廉而爱民，不可犯也，三年不入其境。州常旱，有虫食麦，为文以祷，忽大雨三日，螟尽死，人以为神。
　　林泉生　字清源，永福人。天历中进士，授福清州同知，转泉州经历，漳州推官，擢知福清州，累官翰林待制，行省郎中，为翰林直学士知制诰。卒谧文敏。泉生邃于《春秋》，工诗文，多权略，有将帅才。前后在福清屡建武功。始为同知，适山海寇充斥，悉以计歼之，及为守，会红巾寇连江，帅府檄泉生御之，乃创保甲，置屯栅，立诛盐丁谋乱者七人，捕杀长乐谋为内应者三十余人，先发制之，贼遂惊溃，不能为害。又善于听讼，能悉初情。在泉州，民负酒税系者多庾死，泉生至，悉破械出之狱中，令船商私酿者代偿之。司理漳州，畲洞相戒勿犯。福清俗多好杀孤幼，诬他人求贿，则不讼于官，泉生立连逮亲邻法，民自是不敢犯矣。泉生时号能臣，然以志略自负，不能下人，以此多得谤。著有《春秋论断》及《觉是集》行于世。
　　国　朝
　　赵景纯　名明以，字行。闽县人。洪武间，以国子生擢云南道监察御史，言事忤旨，同列七人俱弃市。大祖独奇景纯状貌，黜为民，乃更名李潜，又隐于闽清。十五年，会大赦出，荐为闽清县学训导，寻摄县事。
　　大宗登极，朝京师，擢知上饶县。景纯上表乞养母，不允。在饶，正风俗，均赋役，察奸蠹，息盗贼，修学校，治桥梁，视民事如家事。未及一考，卒于官，箧仅一金，贫无以敛，邑人哀之，立庙祀焉。《江西通志》作赵景纯。
　　王　坚　字子正，长乐人。洪武初，辟至京师，试文章高等，授湖广按察司佥事，坐事左迁泽州知州。在泽，莅政勤慎，兴学教民，颂声大著。用荐者待诏翰林，寻除刑部郎中，尚书开济弗善也。济时有宠，言于上，谪坚嘉兴同知。佐郡举其职，出狱囚无辜者六十余人。未三月，放归田里。见《山西通志》。
　　曾　宝　字楚善，福州人。洪武间，以监察御史出宰鄱阳县，政治之声著于江右。见《饶州府志》，查《三山》选举科第，俱失其名。
　　陈　霖　福清人。洪武初，知许州。会岁歉，民多流徙，导湖水注别壑，纵民取鱼藕自给，所赖全活甚众。既满去，吏民思之。见《河南通志》。
　　林永龄　侯官人。洪武初，知广昌县。在官清慎，萧然如布衣。爱民如子，惟恐失所，民亦爱之如父母焉。见《建昌府志》，查《三山》选举科第，俱失其名。
　　林　端　福清人。洪武初，由选举知玉山县。廉介有为，爱民如子，门无私谒，而尝好接贤士以咨询民瘼。升刑部主事。《广信志》作福州人。
　　陈　祖　字富文，长乐人。洪武初，以明经荐授新繁丞。有老妪孙为蛇所吞，哭于途。祖牒城隍，克日捕蛇。至期，果有群蛇集祖厅下，祖曰：“无罪者去。”独一大蛇不去，若伏罪状。以剑仰刃置地，蛇乃就殒。民以为神。后擢光山令。见《大明一统志》。
　　陈仲进　字伯康，长乐人。洪武中，由秀才授宜阳丞，摄孟津最，调韩城。居久之，擢知江山县。仲进敦尚儒雅，有惠爱。兴学劝农，吏民安服。以述职卒于京，归葬其地，子孙遂附籍江山。见《江山县志》。
</div>
    <div class="pagination">
<a href="福州府志万历本_page258.html">上一页</a><span>...</span><a href="福州府志万历本_page254.html">254</a><a href="福州府志万历本_page255.html">255</a><a href="福州府志万历本_page256.html">256</a><a href="福州府志万历本_page257.html">257</a><a href="福州府志万历本_page258.html">258</a><span class="current-page">259</span><a href="福州府志万历本_page260.html">260</a><a href="福州府志万历本_page261.html">261</a><a href="福州府志万历本_page262.html">262</a><a href="福州府志万历本_page263.html">263</a><a href="福州府志万历本_page264.html">264</a><span>...</span><a href="福州府志万历本_page260.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
