<!DOCTYPE html>
<html>
<head>
    <meta charset="UTF-8">
    <title>山西通志 - 第 4 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 4 页/共 700 页</h1>
    <div class="content">











　　丹元子步天歌
　　恰似叉八星出附耳毕股一星光天街两星毕背旁天节毕下八乌幢毕上横列六诸王王下四皁天髙星节下团圆九州城毕口斜对五车口车有三柱任纵横车中五个天潢精潢畔咸池三黒星天闗一星车脚边参旗九个参车间旗下直建九斿连斿下十三乌天园九斿天园参脚边
　　占候
　　毕十七度主边兵主弋猎其大星曰天髙一曰边将星明大则逺夷来贡天下安甘氏云毕主街巷隂雨天之雨师也明而定则天下安张衡云毕为天马昴毕间二星曰天街三光之道也主伺候闗梁又云主国界附耳一星在毕下天髙东南隅主聴得失伺愆邪察不祥天节八星在毕南主使臣之所持也宣威徳于四方明则吉诸王六星在五车南天汉之中主宗社藩屛王室也明则诸侯奉上天下安天髙四星在参旗西北近毕比台榭之髙主逺望气象五车五星三柱九星共十四星在毕东北五车主天子五兵张衡云天子兵车舍也西北曰天库主太白秦也次东北星曰天狱主辰星燕赵也次东南星曰天仓主嵗星卫鲁也中央星曰司空主镇星楚也次西南星曰卿主荧惑魏也五星有变各以其所主而占之三柱一曰三泉一曰休一曰旗五星均明柱皆具即人仓廪实五车三柱有变各以其国占之天潢五星在五车中主河梁济度之处也咸池三星在五车中天潢南鱼囿也天闗一星在五车南毕西北亦曰天门日月五星所行之道也主边塞事主闗闭参旗九星在参西五车之间天旗也明而希则边寇不动隋志参旗一曰天旗一曰天弓主司弓弩之张候变御难玉井西南九星曰九斿天子之旗也主边军进退天苑之南十三星曰天园植果菜之所也曲而钩则果菜熟
　　躔度
　　宋两朝天文志毕八星距右股第一星去极七十五度天街二星距南星去极七十一度入昴宿十度　附
　　耳一星去极七十七度入毕宿三度　天节八星距北星去极八十度半入毕宿三度　诸王六星距西星去极七十度入毕宿三度　天髙四星距东星去极七十四度半入毕宿六度　五车五星三柱九星距大星去极四十七度半入毕宿八度半　天潢五星距西北星去极五十八度入毕宿十一度　咸池三星距南星去极五十一度入毕宿十一度半　天闗一星去极七十一度半入觜宿初度　参旗九星距南第一星大星去极八十七度入毕宿六度　九斿九星距南星去极一百一十三度入毕宿十二度　天园十三星距东北星去极一百二十四度入毕宿五度
　　唐志毕十六度
　　唐志旧经毕七十八度开元测毕七十六度　又旧经毕赤道十六度黄道亦十六度觜觽赤道二度黄道三度二宿俱当黄道斜虚毕尚与赤道度同觜觽总二度黄道损加一度葢其误也今测毕十七度半觜觽半度
　　宋志毕宿汉永元铜仪毕十六度旧去极七十八度景祐测验毕宿十七度距毕口北星去极七十七度步天歌以天节九州殊口附耳天街天髙五车三柱天潢咸池天闗天园诸星皆属毕宿武密书以天节属昴参旗天闗五车三柱皆属觜与步天歌不同乾象新书以天节参旗皆属毕天园西八星属昴东五星亦属毕五车北西南二大星属毕东二星及三柱属参説皆不同
　　金志赤道宿度毕十七度少黄道宿度毕十六度半汉洛下闳测毕十六度　唐一行测毕十七度　宋皇祐测毕十八度　元丰测毕十七度　崇宁测毕十七度少　元郭守敬测毕十七度四十分
　　月令正义酉为大梁初胃七度终于毕十一度汉天文志占于街南毕主之
　　晋天文志自毕十二度至东井十五度为实沈于辰在申魏之分野属益州【费直起毕九度蔡邕起毕六度】
　　律厯志立夏日日在毕十二度
　　李志昴毕大梁之次于辰在酉于周为冀赵之分也而胃宿附入焉史记曰昴毕冀州晋天文志曰自胃七度至毕十一度为大梁赵分野唐天文志曰胃昴毕大梁也初胃四度余二千五百四十九秒入大梁中昴十度终毕六度天原发防曰胃七至毕十一辰酉曰作噩律姑洗斗辰赵分费直周易分野曰起娄十度蔡邕月令章句曰起胃一度金史曰胃四度二十四分三十三秒外入赵分大梁之次虽度数起终稍有不同而大梁之为赵其占为昴毕则无不同也据山河以考之自魏郡浊漳之北得汉赵国广平钜鹿常山东及清河信都北据中山正定全赵之分又北逾众山尽代郡鴈门云中定襄之地与北方之国皆其野也北纪之东阳表里山河以藩屛中国为毕分循北河之表西尽塞垣皆髦头故地为昴分若胃虽鲁分而娄胃之墟东北负山胃得马牧之气与冀之北土同占葢冀之北土马牧之所蕃庶故天苑之象存焉
　　两镇三闗志按昴七星曰髦头毕曰罕车为边兵尔雅曰浊谓之毕孙炎曰掩兎之毕或呼为浊因以名星苏竟曰毕为天网昴毕同宫曰大梁之次于辰在酉于州为冀葢赵之分也大同为赵之北郡在天街之南是为阳国鴈门宁武偏头皆赵境故皆占毕史记曰昴毕冀州张守节正义曰昴毕为大梁之次汉志曰赵地昴毕分西有定襄云中五原晋志曰自胃七度至毕十一度为大梁金史曰胃四度二十四分三十三秒外入赵分大梁之次毕七度九十六分秒外入晋分实沈之次刘昭月令章句注曰胃一度至毕六度为清明谷雨大梁赵分七宿分野説曰胃七至毕十一其次大梁辰酉曰作噩格今赵分又费直周易説曰起尾九度蔡邕月令章句曰起尾八度虽度数起终小有不同而大梁之为赵大同三闗之占毕则无不同也以一行山河两戒考之则曰云汉连坤维右而渐升又曰实沈下流得大梁然则赵为大梁其得云汉之升气无疑也故曰北纪山河之曲为晋代南纪山河之曲为巴蜀皆负险用武之国也又昴毕之间为天街太乙统宗曰自魏郡漳河东达清河信都北据中山正定又北逾众山尽汉代郡鴈门云中定襄之地北纪之东阳表里山河为毕宿之分循河之表西尽塞垣为昴之分又一行之説曰云汉至营室东壁间升气悉究今五原云中皆废而大同三闗东接宣府南临正定实为卫水之北然则大同三闗其得云汉升气之既究乎而大梁为赵大同三闗占毕亦不易之论也
　　两镇三闗志星主分野为论不同以星主言则十二诸侯之星燕者燕也赵者赵也今天街者隘塞也尾箕但主后宫昴毕但主聴主弋猎主边兵而已何以为燕赵以分野言则本之山河两戒之终始质以云汉隂气之升降由是分宿度定其次舍而析木为燕大梁为赵也故尝谓分野之以列宿为度犹天枢之以小星为极寄其所指而已是故星主占星分野占天葢并行而不悖也曰三闗为昴毕分无疑乎曰鴈门恒山之西翼宁偏鴈门之两垂其为昴毕是也但其宣汾晋而障天泽宅台骀而仰参星存天阙之象当戌亥之门其尚得实沈之末气而入大梁之初度者乎又毕七度九十六分六秒外入实沈之次为晋分则此可知矣








　　丹元子步天歌
　　三星相近作参橤觜上坐旗直指天尊卑之位九相连司怪曲立坐旗边四鵶大近井钺前
　　占候
　　觜二度在参之右角如鼎足形主天之闗明大则天下安五谷熟隋志云觜觽为三军之候行军之藏府主葆旅收敛万物明则军储盈将得势动而明葆旅起张衡云葆旅野生之可食者坐旗九星在司怪西北主别君臣尊卑之位明则国有礼司怪四星在井钺前候天地日月星辰禽兽虫蛇草木之变与天髙占同
　　躔度
　　宋两朝天文志觜三星距西南星去极八十二度半坐旗九星距南星去极六十一度半入参宿八度　司怪四星距西星去极七十一度入参宿六度半
　　唐志觜二度
　　唐志旧经觜觽八十四度开元测觜觽八十二度宋志觜觽汉永元铜仪唐开元游仪皆以觜觽为三度旧志极八十四度景祐测验觜宿三星一度距西南星去极八十四度在赤道内七度
　　步天歌坐旗司怪俱属觜宿武宻书及乾象新书皆属于参
　　金志赤道宿度觜半度黄道宿度觜半度
　　汉洛下闳测觜二度　唐一行测觜一度　宋皇祐测觜二度　元丰测觜二度　崇宁测觜半度　元郭守敬测觜五分
　　唐志上党次居下流与赵魏接为觜觽之分
　　李淳风法象志觜觽参伐皆直天闗表而在河隂故实沈下流得大梁距河稍逺涉隂亦深
　　汉志嵗星六月出石氏在觜觽参
　　晋志觜参魏益州
　　洛书甄耀度西方白虎而觜参为虎首故有觜之义
　　李志觜参实沈之次于辰在申于州为益【晋魏冀并之域不曰冀并而曰益州何也春秋元命苞云参伐流为益州益之为言阨也言其所在之地险阨也一曰疆壤益大故以名焉非今之西蜀益州也】晋魏之分也而井宿附入焉晋语曰实沈之虚晋人是居晋天文志曰自毕十二度至井十五度为实沈魏分野唐天文志曰觜觽参伐实沈也初毕七度余八百四十一秒四之一中参九度终东井八度天原发防曰毕十二至东井十五辰申曰涒滩律中吕斗已晋魏分费直周易説曰起毕九度蔡邕月令章句曰起毕六度金史曰毕七度九十六分秒外入晋分实沈之次虽度数起终稍有不同而实沈之为晋魏其占为参井则无不同矣据山河以考之自汉之河东及上党太原尽西河之地古晋魏虞唐耿霍冀黎郇与西河戎狄之国皆其野也河东永乐芮城河北县及河曲丰胜夏州皆东井之分参伐为戎索为武政当河东尽大夏之墟上党次居下流与赵魏接为觜觽之分然晋志又称东井舆鬼秦雍州分下列云中入东井一度定襄入东井八度鴈门入东井十六度代郡入东井二十八度太原入东井二十九度上党入舆鬼二度而秦地不与焉夫井鬼秦分不应全主乎冀域而参实晋星乃遗而不道且云中诸郡为赵近边汉史占日晕曰参为赵毕为边兵今纵不以属昴毕又不及参而専曰井鬼可乎及观唐书谓西河之濵所以设险限秦晋故其地上应天闗其南曲之隂在晋地众山之阳南曲之阳在秦地众山之隂隂阳之气并故与东井通况晋秦俱为西方相属附入似亦未为晋诬者彼求其説而不得乃谓魏徙大梁则西河合于东井秦拔宜阳而上党入于舆鬼是又穿凿附防之论也然晋自文公后十六世韩赵魏自立号为三晋今分野昴毕为赵分觜参为晋魏分乃独遗韩何也考之分野十二次葢星家错举诸国界域而分配之耳及相侵伐犬牙深入如上党本韩之别都逺韩近赵后卒降赵则为赵地而其分野又属参井为魏分焉夫谓参井为魏分者非専以魏地言之也言魏则韩举之矣又自轸十二度至氐四度夀星之次晋书以为郑分野天原发微以为韩分野考郑自武公后二十三世为韩所灭而韩都于新郑岂所谓郑之分野即韩之墟乎史记曰韩地角亢氐之分野韩分晋得南阳郡及頴川之父城定陵襄城頴阳頴隂长社阳翟郏东接汝南西接农得新安宜阳郑今河南之新郑及成臯荥阳頴川之嵩髙阳城则韩地在河南即郑分亦有可证不诬者以此而观三晋之地最广不可以山西限也亦明矣








　　丹元子步天歌
　　总有七星觜相侵两肩双足三为心伐有三星足里深玉井四星右足隂屏星两扇井南襟军井四星屏上吟左足下四天厠临厠下一物天屎沉
　　占候
　　参十度上为五星日月中道甘氏曰参为忠良孝谨之子明大则臣忠子孝安吉一曰参伐一曰大辰一曰天市一曰鈇钺又为天狱又主权衡所以平理也又主边城为九译故不欲其动也参白虎之体其中三星横列三将也东北曰左肩主左将西北曰右肩主右将东南曰左足主后将军西南曰右足主偏将军故黄帝占参应七将中央三小星曰伐天之都尉也又曰七将皆明天下兵精也玉井四星在参西右下水象也屏二星在玉井南屏为屏风玉井东西四星曰军井行军之井也军井未达将不言渴名取此也又曰主军营之事天厠四星在屏东溷也天屎一星在厠南色黄则吉
　　躔度
　　宋两朝天文志参十星距中星西第一星去极九十二度半
　　玉井四星距西北星去极九十八度少入毕宿十一度半
　　天屏二星距南星去极一百一十五度入毕宿十三度半
　　军井四星距西南星去极一百五度半入毕宿十四度天厠四星距西北星去极一百一十八度半入参宿二度
　　屎一星去极一百一十五度入参宿三度半
　　唐志参九度
　　唐志旧经参九十四度开元测参九十三度
　　宋志参宿汉永元铜仪参八度旧去极九十四度景祐测验参宿十星十度右足入毕十三度
　　步天歌玉井军井厠各四星屏二星天屎一星俱属参宿晋志玉井在参左足武密书属觜乾象新书属毕军井晋志在玉井南武密亦属觜乾象新书亦属毕唐开元游仪在玉井东南屛厠天屎晋志皆不载隋志屏在玉井南开元游仪在觜隋志厠在屏东屎在厠南乾象新书皆属参与步天歌互有不同金志赤道宿度参十度半黄道宿度参九度太汉洛下闳测参九度　唐一行测参十度　宋皇祐测参九度　元丰测参九度　崇宁测参十度半元郭守敬测参十一度一十分
　　左传昭元年子产曰后帝迁实沈于大夏主参【杜注后帝尧也大夏今晋阳县】又曰当武王邑姜方震大叔梦帝谓已余命而子曰虞将与之唐属诸参而蕃育其子孙及生有文在其手曰虞遂以命之及成王灭唐而封大叔焉故参为晋星由是观之则实沈参神也【杜注叔虞封唐是为晋侯】
　　国语董因对晋公曰嵗在大梁将集天行元年始受实沈之星也实沈之虚晋人是居所以兴也以辰出而以参入皆晋祥也
　　汉天文志晋之疆候辰星占参伐
　　汉志嵗星四月出太初在参伐
　　汉志嵗星六月出甘氏在参伐
　　马融上日食封事参居兑位属西方其为分野并州是也
　　汉五行志刘歆言传曰时有毛虫之孽参虎星故为毛虫

















</div>
    <div class="pagination">
<a href="山西通志_page3.html">上一页</a><a href="山西通志.html">1</a><a href="山西通志_page2.html">2</a><a href="山西通志_page3.html">3</a><span class="current-page">4</span><a href="山西通志_page5.html">5</a><a href="山西通志_page6.html">6</a><a href="山西通志_page7.html">7</a><a href="山西通志_page8.html">8</a><a href="山西通志_page9.html">9</a><span>...</span><a href="山西通志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
