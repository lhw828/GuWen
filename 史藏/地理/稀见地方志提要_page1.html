<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 1 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 1 页/共 61 页</h1>
    <div class="content">稀见地方志提要　　陈光贻 著



　　瞿序

　　方志纪载某一地区之历史，自全国总志以至都会郡邑，举凡山川、人物、风俗、物产等等，靡不毕具。但以彼此情况，各自有异，遂有此详彼略，甲重乙轻之分。论其体裁，亦不尽相同，自序、凡例，略举概况，详别著地方志学讲义初稿中。异曲同工，要皆为国史初基，但方志所载，有隐微事迹不见于国史者，有前代人物不列国史者，有特殊史料不尽登国史者，独赖方志以传，其史料价值，可以概见。
　　方志古无专书，寻根溯源，要以《禹贡》及《周礼·夏官·职方氏》为权舆；晋常璩《华阳国志》，记巴蜀地区事迹，粗具方志之雏形；《隋书》、两《唐书》经籍艺文志地理类所收，大都为形似方志中专题单行者；至宋，方志体例始渐备。
　　《四库全书·史部·地理类》分列十目，取采谨严，择尤雅者始录之，列入总志者祇七，都会郡邑者四十七，而《吴地记》《长安志》《雍录》等入古迹，《桂林风土记》《岳阳风土记》《东京梦华录》《会稽三赋》《中华纪闻》等入杂记，倘视作别裁，亦无不可，惟详略重轻之间耳。方志一门，于群籍中所占数量十不及一，旧藏书家著录无多，至近数十年来，始有方志专目出而闻世，视作创举，由是海内外图书馆咸以网罗方志为重要职志，竞相罗致，书林猝空，遂使价增倍蓰，宋元旧刻，片纸之值，几乎贵及兼金；无法获得原本者，则或乞乎传钞，或代之影印，甚或谋诸胶卷，取而代之，用广其传。
　　长兴陈光贻先生，专修国学，而于方志致力尤勤。尝承乏武进文献征存社，整理古籍；继至上海图书馆，与共晨夕，每获异书，必持以相视，休沐之暇，輙录其精要。晨书冥写，露纂雪钞，无间寒暑，日积月累，所见寖广，寝馈于斯者盖三十余年矣。乃以其所录者颜之曰《稀见地方志提要》。览其例言，隐隐知其所谓稀见者，则或为版本之罕传，或为笔墨之优异，或为取材之独到。复旁搜广引，以正旧传，如据单学传《钓诸小志》，举顾祖禹《读史方舆纪要》，知原稿多至两橱，通行一百三十卷者尚非足本。又据归有光《震川文集》谓：《兴都志》当时以不合圣意，未尝付梓，仅留传钞本，以正著录刻本者之讹。其意至深，固不徒仅仅于流传之不广也。于是择其尤珍者，得一千一百余篇，分列若干卷，将以此为滥觞，异日更以余稿及续见者继之。前贤名著，益得发扬而光大之，良驹得骋，功在伯乐。辱承见爱，每以他山之石见推，属为文以记之，义不敢以不文辞，自惟虽略知版刻，管窥蠡测，恐无益于先生之文，聊贡刍言，就正大雅，亦私幸得附骥云。一九八○年四月瞿凤起稿。

　　潘序

　　方志之业，备例于宋而繁衍于清。千载以来，官修私纂，数几及万，駸駸囊括寰宇，星罗万象，实史材之宝库，取资无穷，文献足徵，猗欤盛哉。顾历史悠久，流散蓬转，综而理之，殊感难能。吾友朱君士嘉，早岁从事方志之学，徧访国内外公私藏家，分省系目，编成《中国地方志综录》一书，得便学者之撏然据目存录，无由深入探索，未餍读者之殷求。建国以来，私家所藏，次第俱归公有，全国各图书馆均重视斯业，搜罗日广，而《中国地方志综录》之增补益富。朱君广理旧业，踵成巨编，行将问世，以备观采，足称盛事矣。顾时代更易，体裁不一，而编纂之人，学识时有高下悬殊，内容无覩，精粗莫辨，考镜取资，何由入手？此陈君光贻《稀见地方志提要》之作，庶有裨学者之寻索为不可少也。予与光贻同事上海图书馆，垂三十年，深知其用力之深，审别之精。馆藏地方志盈六千余种，君以休沐余闲，遍览馆藏，每读一志，辄为扼要钩玄，纂录成文，露钞雪纂，阅二十余年，成提要千一二百种，编为十五卷，举地方总志一卷冠首，全国地方要典，约略可具。读君序例，溯源穷流，有条不紊，非沉酣于斯学者，曷能臻此？深惭寡昧于兹专门之学，刍献无能。承命缀言简末，附骥留名，未尝不重自愧也。君书杀青有日，而孜孜兀兀，赓续攸待，用当摩挲老眼，更观厥成焉。一九八○年四月潘景郑谨识。

　　自序

　　方志其曷昉乎，始肇于《周礼》，《周官》外史掌邦国四方之志。若《晋乘》，《楚帱杌》之类，是则诸侯之成书也。自秦兼并四海分郡邑，汉因秦制置州县。迹既远，地名又数改易，是以采获旧闻，考迹《诗》《书》，推表山川，计书先上太史，副在丞相。汉自张禹属朱贡条记风俗，始有方域记。东汉有《汝南先贤》《襄阳耆旧》《关东风俗》诸传，其初惟扬明耆献，渐而方物有传。然一事一篇，而未集成一书也。晋常璩撰《华阳国志》，其书犹存，观其体例，有似今之方志焉。然其为偏方割据，纪载一国之全史，不可视为方志之肇端耳。自刘宋迄隋唐，记山川郡邑之书有志、乘、记、谱、编、录、图经、事类等名，于是方志之名始立，而不过记方域、山川、风俗、物产而已。及唐李吉甫撰《元和郡县图志》，兼及古迹，宋乐史撰《太平寰宇记》，又增人物、艺文。后来修郡县志皆仿其例，故自宋以后方志体例臻备。举凡舆图、疆域、山川、名胜、建置、职官、赋税、物产、乡里、风俗，人物、艺文、灾异，无不概载。其名称曰志，或曰记，实兼及图经、录、乘，至是方志渐符史体矣。元、明方志，大抵承宋志体列。元始置行中书省，明有布政司，掌管一省事宜，自明以来，乃有一省之通志。其时关镇军、乒备道诸武官，亦著书侈谈地理形势、疆场城塞、兵马刍粮之事，而有关镇军卫所之志。明、清职方制，设省、府、州、厅、县、卫、所，乡镇诸级，各有修志，其记载有区分，而体裁大抵相似，事无巨细，无不述焉。王士祯谓：“《汉中府志》载木牛流马法，《武功县志》载织锦璇玑图。”此史书之所无，有溢于史例之外矣。虽不免踵事增华，末大于本，若非妄谈，乃可以补史书之不足也。
　　盖论历代纂修方志得失，以缀周、秦、两汉、六朝以来之书，说地理者多矣。或释经典，或撰述方志，竞为新异。《隋书·经籍志》地理类载者，今其书渺不可求，亦无从窥其体例也。自宋迄元、明、清之方志存者尚多，犹可考其纂修因革之源流。宋自祥符中诏天下修图经，援以《太平寰宇记》为例，兼述人物、艺文，体例庞浩，周淙《临安志》，范成大《吴郡志》，为尤著者也。元修方志，以宋志为法，纪载增详。俞希鲁《至顺镇江志》，述及物产，徐硕《至元嘉禾志》，录以碑碣，袁桷《延祐四明志》，记及水利。均增益备，叙述简括，深有体要，可与宋人颉颃也。明修方志，初以宋志为树范；至正德间体裁始变，沿史法，工词章，褒贬善恶。康海《武功县志》七篇，一篇一文，首尾相贯。其文简事赅，训词尔雅，石邦教称，其义昭劝鉴，尤严而公。韩邦靖《朝邑县志》，则宏纲细目，包括略备，约其文辞，治其烦重。故文省而事不漏，且叙次点缀，若有余间，宽然无局促束缚之迹。论二公之书者，称为“乡国之史，莫良于此”。又谓：“《武功志》体例谨严，源出《汉书》；《朝邑志》笔墨疏宕，取法《史记》。”其后修方志者，莫不以《史》《汉》为圭臬，因而多奉康、韩为宗矣。清修方志，于乾嘉时最盛；如戴震、钱大昕、洪亮吉、孙星衍辈，以修志应繁，终年载笔。其所纂之志多征博引，致无一字不著来历，戴震甚谓：“志以考沿革，但悉心于地理，则志事已竞。”其时章学诚驳以修志，专事沿革，则偏而不全。由是修志家致生二说，互持论评。后人称戴震等为考据派，章学诚为撰著派。学诚修志，实承康、韩，以著述为旨，以史法为例。其尝言曰：“欲经纪一方之文献，必须立三家之学。”三家之学者，章学诚所订《方志立三书议》也。余谓学诚修志，以史法为例胜。康、韩修志，以《史》《汉》之文胜。康、韩之书，辞约而事不漏，简核尔雅。学诚以史例为骨，体大空疏。其所拟《湖北通志》例，体裁庞浩，则文繁事复，终不免后世议其缺失也。岂其定例，剪裁之技虽工，而修辞炉炼之功不足哉欤？终不若考据家如钱大昕、洪亮吉辈，勒成诸志，开卷井然，事详词畅。其后李兆洛、俞樾辈继为有名，而学诚之学，则无后继者也。
　　方志之书，见载于史书艺文志者，始于《隋书·经籍志》，及《唐书·艺文志》《宋史·艺文志》《新元史·艺文志》《明史·艺文志》，均列于地理类，未有别立方志一门。《清史稿·艺文志》地理类有都会郡县之属，载方志三百五十六种，大抵为官修之志也。而《千顷堂书目》所收方志，有一千六百多种，《古今图书集成》内录方志，约计一千四百数十种，可知方志卷帙之浩繁矣。乾隆时修《四库全书》，执事者于方志，厌其芜滥者多，地理类、都会郡县之属，仅收四十七种，又杂志及存目一百数十种。考方志之载于公私书目，而独立一门者，始自《通志·艺文略》地理类，有郡邑之属，图经之属。《国史经籍志》地理类，有图经一门，《万卷堂艺文目》地理类有方州志一门，《澹生堂藏书谱》图书类有省会通志、郡邑志二门。迄清末缪荃孙编《学部方志目》，始有方志专目之书，瞿宣颖撰《方志考稿》，又有提要之作。自后数十年间，方志目录之书多矣。或为考索存轶，或为著录藏书，竞为新异。近人朱士嘉汇集全国今存方志，编为《中国地方志综录》，共有七八千种。
　　观今存方志，由于编纂者之学识参差不齐，往往高下悬殊；故其书有纯有拙。然大率芜滥者多，纯于史法者少；要不失为可备考之资料，即使有芜滥之偏，亦皆足以参考也。举凡方志中省府州县之建置沿革，职官典制，风俗物产，农业水利，人物艺文之类，由于各级方志纂辑之时，因地近知征而易核，故能迹真翔实。虽其有详有略，或核或谬；则撷信实，弃虚构，皆可以为当世建设所致用也。清初顾祖禹纂《读史方舆纪要》，顾炎武纂《天下郡国利病书》，大抵取材于府县方志，凡一国之疆域山川郡邑形势、典章制度、风俗物产、屯田赋役、战守成败、兵马刍粮之事，及河漕堤塘水利之兴废，皆究厥本源，汇于一书，可以详其利病之所在者也。由是后来学者，乃知方志中蕴有可备考之资料。其初则用之于考证经史，及国家经济利病之所在，如朱彝尊《日下旧闻》，钱大昕《辽史拾遗》，陆心源《宋史翼》，间亦取材于方志。陈垣专取材于《至顺镇江志》，作《元也里可温考》，张星烺援引闽、粤方志，成《斐律宾李马奔之真人考》，沙彦楷以宋、元、明方志所列秦、汉古舆图，考定《禹贡》三江源委，作《江湖五考》一书。由是世之学者，乃知方志中蕴有经史所未载之史料焉。方志中非惟蕴有丰富之史料，其于天文地理经济等资料，亦蕴藏丰富，尤为经史之书所无焉，则正待后来者之所启发耳。近来学者，为国家建设所需之资料，对方志颇注意，方志目录之编辑，不下数百种，方志资料之纂录，亦在兴起。至于考方志资料之真伪，述山川郡邑形势之扼要，物产矿藏之所在，以及历代方志体裁之因革，则未有作者。惟瞿氏《方志考》，仅成六篇，述及八省，只考修志源委，论纂辑工拙，且其所录多为习见之书。又观今公私藏家所编方志目录，仅著书名卷数撰人版本而已，且以书名不似方志之地志书，往往摈弃不录。以故余久有志于方志提要之作。提要则可以概述一书之内容，至于山川郡邑古今之沿革，一郡一邑物产之所著名者，以及历来方志体裁之因革，与夫修志者，手裁之优劣，皆可简括而说明之。然方志卷帙繁浩，势难尽录，固非一人一手之所能为。然观古人著书，贯彻终始而成一家之言，亦非众手之所能作也。且余才疏学浅，虽蓄有此志，自忖不免狂妄。惟以有志竟成之教为愿，不惜劬劳，不稽及时刻，公退之暇，每阅稀见之方志及著名志书，摘其书内核要，先于上海地区公私藏家，录得几百十种，著成提要。复又征求于外地，北至北京，南至天一，近在苏、宁、杭、嘉诸地，亲往访书，如此历二十余年。余于方志之学亦略有所知。著成提要约计一千一二百种，编为十五卷，首一卷，名曰《稀见地方志提要》。
　　《稀见地方志提要》虽未尽收今存之志书，而每省之通都名郡邑，则绝少遗弃，尤于书名不似方志，诸家目录遗漏者、稀见者，《提要》著录之。历代方志体裁及各级地区之方志，《提要》皆无遗漏，例如侨立志书、编年体地志、纪事本末体地志、赋体地志、骈俪文地志等，今行诸家方志目录，不辨方志体裁，大抵摈弃不录，《提要》则每一志类、每一体裁，皆有著录，可以考见历代方志之变革焉，于《提要》之《例言》一一详述说明。至于宋、元、明有名之方志虽存者不多，前人已作提要考证者，而今毋须作补正者，《提要》不再尽数著录矣。《提要》于方志书中内容资料，只能撷其核要，以资阅者。至于资料之真伪，核实虚妄之辨别，则赖各业专家自行考证。然于方志中虽一图一表，《提要》作者视为可撷取者录之。例如，顺治《河内县志》卷前列《大禹覃怀底绩图》，乾隆《宜川县志》之《壶口古图》，嘉靖《徽州府志》列秦、汉鄣郡古图，表如《建康表》之例。又如历代疆理之制，清有分县，而不列职方之制，惟行于甘肃一省，穷僻之邑。而宝山分县《江东志稿》，初稿始于乾隆时，乃知毗连松、沪繁富之区，亦有分县，非惟限于甘肃一省焉。《宣统泰州志稿》详载商会农会之创设开始，清代有此制矣。至于物产之变迁，方志每载唐、宋、元、明、清时矿冶之业，而稀有金属之蕴藏，前人未知此学，方志记蕴地生物之状况，可以推测焉。如《长兴县志》记乌瞻山，乌过其地，必高飞俯首，昔有道士炼丹于此。又如光绪《苗栗县志》物产类附《潢案》一篇，记光绪丙子，募西士为工师，设机械开井炼油，而与西士争讼之事。成化《湖州府志》载，绢紬绫纱，惟郡城中织之，其外具无。考清代湖紬，机杼之家，偏于村野，而反郡城中则无织紬之家。此乃工业集中于城，或分散于乡之变迁也。成化《府志》又载“笔出归安县之善琏村，昔有冯应科、陆颖，皆善制笔，近时王古用所制亦妙”。而近二三百年来，则推郡城之王一品所著最佳，以此可考古今商品之变迁也。兹序言略举此数端，以见稀见方志，有不易征之资料存也。陈光贻记。 

　　●凡例

　　例言

　　一、吾国自汉魏以来，说地理者多矣。以审乎天下形势，而视乎山川之脉络，关乎都邑。由是撰述方志，竞为新异矣。自宋以来，犹存方志之书，不下万种。然不出于官修、私纂二类，体裁亦各殊。皆可以考镜列代州域之形势、山川之脉络、货物之所产，以及采获旧闻古迹，莫详于此。然其书体裁因革，纪载疆理，历代不同，非以目录可以注明之，惟作提要可以述其因革之变，综其源委之所由。而方志卷帙浩繁，不胜尽录，只可择其版本稀见，与定例笔墨之优异，或取材之独到，为方志之重要者录之，本书取名曰《稀见地方志提要》。
　　一、清雍正时苏州府学教授储元升有言曰：“地志有四，曰一统志，曰通志，曰府志，曰县志。就其中惟县志为地未甚广，纪载较详。”储氏所举，不过方志体类中十之二三耳。如关、镇、军、道、卫、所诸武官亦皆修志，盐井盐场，有提举所修之志，土司司所，有土司所修之志，乡镇有村镇之志。或其书以山川岛屿地域等名者，而记一方一域之疆域、山川、天文、历史、经济、人物、艺文者，亦为方志耳。计其种类，有一统志、通志、府志、州志、厅志、县志、关镇军志、道志、卫所志、土司司所志、盐井盐场志、乡镇志、乡土志、侨置志等，兹分述如下：
　　一统志即总志，是为一国之志，综录一国郡县志书而成也。唐《元和郡县图志》，体裁宏备，《四库全书》列于地志之首，郡县修志，必用其体例，方志体裁，亦臻完备，总志方志遂密切相关矣。总志规范，为一国疆理之制，方志规范，为一省一郡一县之疆域；欲明一省一郡一县之疆域，焉可不明一国之疆理乎，本书故列总志于卷首。总志为记一国地理之书，其编纂因各取所需，或专载舆图，或专记舆地、山川，或专述天时、物产、胜迹，或记寰宇通衢，或为商贾游览之所用。其书为载一国疆域者，本书皆择要著录。
　　通志亦称省志、大志、全志、省图经，其大抵始于明时。宋有路图经、路会要，清人之《满洲源流考》《柳边记略》《吉林外记》《黑龙江外记》《蒙古地志》等，亦皆为记一省事物之书也。省之设，盖自元置行中书省始，明、清之布政司，亦管理一省之行政。通志则为明、清时巡抚或布政使所修，而执笔者，大抵为学政；亦有出于总管二省之总督所主修者也。如《盛京通志》，为盛京府尹所修之志，而统记关外今三省地域。因清于光绪前关外未设行省，仍其旧制，以盛京昂邦章京所管辖焉，故盛京修志，亦称通志。
　　府志，或称郡志，是为知府主修之书。府之由来，唐制大州曰府，隶于道。宋制隶于路，元制隶于行中书省，府下隶于道或路，明、清隶于布政司。而明制以应天、凤阳、顺天三府直隶南北两京，清初亦以盛京、顺天直隶京师，设官称曰府尹。府尹所修府志，其大抵用都会志例，与知府所修府志有异。又私纂之郡府志书，与官修府志体例不一，如徐献忠《吴兴掌故集》、吴履震《五茸志逸随笔》、徐崧、张大纯《百城烟水》，名异体殊，不过记一郡之人物掌故耳。
　　州志，是为知州所修之志，元、明、清制，以邑之大者为州，小者为县。州隶于府，亦有隶于道于省，或领县，或不领县。盖州之名，由来远矣；古之冀、兖、青、徐、荆、扬、豫、梁、雍，此尧时之九州也，舜增为十二州，犹今之一省。秦并诸侯置郡邑，魏晋六朝均设州，统辖郡邑。隋初罢郡置州，后又罢州置郡。唐初改郡为州，后又改州为郡，唐、宋之制，置州犹如明、清之一府也。
　　厅志，始于清代。清制，府以下设厅。厅分直厅、散厅之别，皆设同知或通判之官，以理厅事；直厅如同州县属于府，散厅则为府之分出；其大抵置于地方特殊之区域，专管一种政务，如盐茶厅等是焉。而厅不领县。按《大清会典》：“凡抚民同知通判，理民同知通判，有专管地方者为厅。其无专管地方之同知通判，是为府佐贰。”
　　县志，为记一邑事物之书。所谓省府州县志书，县至下焉，为地未甚广，纪载较详；为省府修志所取材焉，故县志为地方志之基础。设县之制，周时已有之矣，自秦以郡统县，历代相因。明、清制，县属于府，或属于州；民国初，县属于道，道废，直属于省。方志以县志为最多，体裁亦于县志为最繁，总其类，有官修与私纂二种。如《凤阳新书》，因凤阳为明太祖“沐邑”，出于京兆知县所修，其体裁仿都会志例。如《曲阜县志》，曲阜为孔子之乡，为孔氏世袭知县所修，重于孔氏世系，体裁与他邑县志不同。又如《陇西分县武阳志》《打拉池县丞志》，是为分县志书；分县始于清代，以大县僻壤之区分设，置官不设知县，以县丞专理县政，故分县志亦称县丞志。清代分县之制，未见明规典则，而甘肃一省，有分县凡九，江苏亦有宝山之江东分县。
　　关镇军志，关镇唐宋称军。《通考》曰：“宋朝之制，地要不成州，而当津会者则为军。”宋有《广德军图经》。关镇有志，大概始于明。是时布政使诸官，修有一省之通志，由是关镇守将亦著书记其戍地。其书所述，则重于疆场城塞、兵马刍粮，用以察边情、定战守之策。兼述及其戍地之风俗物产、古迹祠庙、人物艺文。而宋称图经，关镇军志必载详细之舆图也。
　　道志，出于分守道，或兵备道所修。分守道所修者，有同于省郡之志，兵备道所修者，则犹如关镇军志。明、清制，以分一省为数道，则因事而设，置废无常。
　　卫所志，始于明。明初立军卫法度，天下要害之地，连郡者设卫，卫以下设所。《明史·兵志》日：“明于武功定天下，自京师达于郡邑，皆立卫所。外统之都司，内统于五军都督府。”清因明制，亦设卫所。卫所有专志，如《金山卫志》《蒲岐所志》是也。
　　土司司所志，明时已有之矣。《古今图书集成》中，所录《大渡河土千户所志》《天全六番招讨使司志》，皆修成于明时，今犹可考见。土司之制，由来极久，唐、宋有“羁縻”州，尚未通于典属。元设有“宣抚”“安抚”“招讨”等司，则已明规官制。明、清于湖广、四川、云南、贵州、广西、甘肃等地，凡羌、番、苗、瑶诸族聚居之处，皆设土司之官世掌之。如宣慰、宣抚、长官等司，与指挥使司，千户百户，是为武职。土知府、土知州、土知县及州判、吏目等，是为文职。总称曰土司，《明史》有《土司传》。土司有其所领司所之志，书中兼记其家世渊源也。
　　盐井盐场志。盐井志则独见于云南一省，云南有盐井凡九，以黑、白、浪三井最有名，皆有盐井志。盐井自元朝始设官专理盐务。明置提举司，兼理民刑政务，其职所司与知州等。清因之，康熙时修一统志，征天下府、州、厅、县志书。是时云南黑盐井提举沈懋价，以为盐井之制，与州县同，不可无志，乃修《黑盐井志》以呈，盐井有志自此始焉。盐井志记盐务以外，兼述天文、地舆、古迹、物产、风俗、衙署、学校、祀典、人物、艺文，同于州县志之体例也。盐场设于沿海之地，明、清制，与盐井同在职方之属，如江苏《小海场新志》，盐场志焉，按其书所载，设官称场司，与知县同，其场盐课直属于布政司，田赋则隶于泰州。
　　乡镇志。乡镇之有志，由来久远矣。古为记山川故实之记，或以乡镇之名名其书，或以山川之名名其书。梁吴均《入东记》，以乡名也，宋常棠《澉水志》，以川名也。明、清之际，江南私家纂乡镇志最多，有称乡志、镇志、村志、里志、场志、团志、坊志等。亦有以湖沼岛屿之名，名其书焉。如《具区志》《分湖志》述及江浙二省郡邑，而不记城厢，亦乡镇志之体类耳。其书与山水志颇难分别，以重在记地方故实者，本书著录之；如《语溪新记》《湖阴汗简》《海珠记》《小琉球漫志》等书，虽以湖沼岛屿之名名书，其实记地方故实之书，且稀见也。夫乡镇之制，由来古远，《周礼》有六乡，秦制大率十里一亭，十亭一乡。镇之名，其大概始于宋，而有别于关镇之镇者。宋朝之制，地要不成州，而当津会者，则为军，后改为镇，镇有镇将。使民聚不成县，而有税课者，亦为镇，或以官监之。而明清制，乡镇属于县。
　　乡土志，始于清末预立宪法，用以观察民俗，乃征各省府州县编纂。辛亥后流布民间，及辛亥后编纂者，约计有五百多种，或称乡土教科书，亦有仍称县志者，如《明江县志》，为乡土志编例也。其书大抵从速编纂，草率成编，无一定编例，记一郡一邑之概要而已。溯其源委，清末际仿泰西学校有乡土科，而编乡土教科书。然考明时杨循吉纂《苏州府志纂修略》，清周凯纂《襄阳必告录》，揆其义，与乡土志颇相似，盖亦自有由来耶？
　　侨立志。侨立之制，始于东晋永嘉南渡，而仍以旧壤名，侨置郡邑。考其侨立之名，又称侨置。《晋书·地理志》云：“自中原离乱，遗黎南渡，并侨置司牧，非旧土也。”又《隋书·食货志》曰：“晋自中原丧乱，元帝寓居江左，百姓之自拔南奔者，并谓之侨人。皆取旧壤之名，侨立郡县。往往散居，无有土著。”《唐书·艺文志》及宋以来书目，载有侨立志，而今无一全存，无从窥其体例焉。推探其例，必无土著、土产。本书仅著录辑佚两种，聊存管见。
　　方志有如上几种体类，本书皆有著录。如上体类以外之书，其确实纪述地方事物，同于方志性质者，用《四库全书》收《满洲源流考》，列于地理类、都会郡县之属之例，本书亦有著录，如著录《八旗通志》于辽宁省。
　　一、方志体类，有如上之多，其编纂体裁，采用文体，与史书体裁与修辞之发展相似，惟方志体裁，多于史书。计有纪传体、编年体、纪事本末体、杂记体、传记体、辑录体、术数体、赋体、骈俪文体、诗体等类。
　　纪传体。方志之具纪传体裁者，自《元和郡县志》后，郡邑修志皆仿其例，方志体裁渐符“正史”之体矣。章学诚《方志立三书议》有云：“仿纪传之体而作志，仿律令之体而作掌故，仿《文选》《文苑》之体而作文征。三书相辅而行，阙一不可，合而为一，尤不可也。”其说是以志、掌故、文征三者为方志体例之三大纲，以三大纲之义，再分立细目，则变化无穷焉。如章氏所纂《永清县志》，分纪、表、图、考、略、传六大类，下各再分细目，本立三书之义，体例最完备之志书，即余所谓纪传体裁之方志也。此类方志，为今存方志之极大部分。
　　编年体。编年方志，昉于明嘉靖初，长兴知县黄光升修《长兴县志》二卷，嘉靖间颜木纂《随州志》二卷，崇祯时龚策纂《武进县志》二卷，皆体用编年。今惟《随州志》犹存。《四库全书提要·地理类存目》著录，谓《随州志》云：“编年之例，全仿《春秋》，地之沿革，官之迁除，士之中乡会试，贡大学者，案年纪载，皆地志未有之例也。”清雍正时缺名纂《临朐编年录》七卷，文长事繁，邑之沿革古迹、职官选举、灾祥杂事，皆按年编载，凡四千四百二十三年。
　　纪事本末体。纪事本末方志，始于明正德时，康海纂修《武功县志》七篇。一篇一文，首尾相贯，文简事核，训词尔雅。同时韩邦靖纂《朝邑县志》二卷，虽宏纲细目，仍一事一篇，联贯不漏，行文无局促束缚之迹，邑事物本末具备矣。是后修郡县志者，莫不以康、韩为宗，自宋以来修志用纪传体裁之例，几被推翻。而摹拟者虽多，能纯其法者少。惟马騋天纂修《晋疆纪事》(即《河曲县志》)，颇能似之矣。清冯甦《滇考》二卷，记云南沿革旧事，治乱大端。凡三十七篇，每事皆首尾完具，端绪分明，《四库全书》列入记事本末类。《四库》所收记事本末之地志甚多，有一事一体者，有诸事一体者。
　　杂记体。凡一事一篇之方志，全书事迹及行文气势，首尾不能通贯者，不可视为记事本末体裁，只可称为杂记体。如史家之杂史、小说短篇之类耳。例如明郭棐之《酉阳正俎》是也。
　　传记体。凡以郡邑之人物传记别成一书者，则为传记体方志。此例由来已久，东汉之《汝南先贤》《襄阳耆旧》诸传，为其源也。《宋史·艺文志》地理类载唐稷《清源人物志》；明宋濂纂《浦江人物志》，亦称《浦江图经》；《地方志综录》所收何三畏之《云间志略》，亦为传记体裁耳。
　　辑录体。辑录体志书，类似史抄之例。选录有关郡邑事物之文，汇成一书，而不自述一辞者是也。其始于明嘉靖间沈敕辑《荆溪外记》二十五卷，凡山川、区域、城郭、土田、人官、物产之类、包罗揆叙。其例首列艺文，为地志未有之体。又辑周处《风土记》，而开方志辑佚之风。清朱绪曾辑《昌国典詠》十卷，乃博采宋、元、四明志乘及《昌国州图志》之文，凡二百四篇，汇成舟山掌故之集。周广业辑《洞川志钞》，汇辑广德州历修州县志之序例小序也。杨光鼐《琼志撷录》，辑琼州府志之撷要也。
　　术数体。为术数地理学者所纂之志书也。不外乎阴阳五行，生剋制化之说，以其义而定其志例。考其源，始于明嘉靖时陈棐纂《广平府志》，所定志例，分经纬二集，有一图、三表、十二纪。卷前有汪廷吉序，说明志例云：“经纬者，两仪之象也；一图者，太极之体也；三表者，效三才也；十二纪者，十二时也。对待有相配之体，禅继有相生之序。史氏曰斯可以志矣。”又云：“天有太极、两仪、三才、十二时，而不外乎一元之运。”《广平志》是举一例，考古人撰地理之书，以舆地必以星度为准望，方志首叙星分，不可无术数天算之学。其始于晋裴秀作《禹贡九州图》，其序谓：“垂象立制。”由是历代相因。而明人尤好为之，于是术数地理之学兴盛矣。熊明遇撰《格致草》，天文术数地理合一之书也。清乾嘉时考据地理之盛，犹有武进恽鹤生学颜元之学，精通术数地理，而参修《江西通志》。李兆洛博通考据，兼明术数天算之学，所绘舆图，每加经纬网格，与西方传入之地球经纬线颇相似。恽、李皆为当时有名之志乘家也。
　　赋体。赋体方志，始于宋王十朋仿左思《三都赋》，作《会稽三赋》；于其《梅溪集》外别行一书。于是地赋为地理之一门，而别出于集部之外矣。相继宋王观作《扬州赋》，用谢灵运《山居赋》例，自为之注。陈洪范又作《续扬州赋》，地赋遂成方志中别出之一派。明莫旦作《大明一统赋》，又称《皇舆要览》。此赋叙明兴基奠业，自两京及十三布政司之疆域郡邑形势，与事迹人物、山川物产，无不毕登，可与一统志颉颃。旦自序云：“古人于国家德业之盛，必托诸赋，以铺张之，以昭映于无穷。”明董越作《朝鲜赋》，与《明史·朝鲜传》皆合，由是赋体地志，知其信而有征，非空谈也。《四库全书》地理类收赋体地志二种。清代于边疆领域，观察形势，属官尝以地赋上呈。徐松为征西域形势，观察新疆，历程七千数百里。既览其山川、城邑、建官、设屯之事，以所见闻作《新疆赋》二篇，有二万余言，时称与《盛京》《西藏》二赋并类。孙馨祖为之序，有云：“《新疆赋》二篇，撮要领，句栉字梳，俾地志家便于省览。”故地赋之美，则便以流传，髫秀之无不上口。自清高宗南巡，雄郡名邑，无不献地赋，由是赋体地志，卷帙浩繁，本书不胜尽录，乃择其稀见尤美者录之。
　　骈俪文体。骈俪文体裁之地志，即章学诚《报广济黄大尹论修志书》所谓：“有文人之书。”例如清乾隆间陈文煜纂《吴兴合璧》，以骈俪之文，而为地记之书。统记湖州府属乌程、归安、长兴、德清、武康、安吉、孝丰七县，分山部、水部、古迹三类。全书用骈俪文写成，采庙宇、亭台、桥梁所载对联，纳入文中，自为之注，所注亦引诗词俪句。则丽辞绮句，炫博争奇，为地志中独出之作也。
　　诗体地志。即章学诚所撰《方志立三书议》云：“方志久失其传，今之所谓方志，非方志也。”《汉书·艺文志》有各地歌诗之著录，犹如今方志之一部也。唐以后之“竹枝词”，为歌诗变体，皆诗体地志之源也。诗体方志，既无志类，而又以诗为地记之书。例如清康熙间张韬撰《天全六番稿》，其名其例其文，皆非志乘之体，而揆其义，实为记地之书，亦非文人游戏之作。其书自序，略述天全六番之沿革，及所领辖之地，山川要塞，商贾汇集之所。韬自谓其地形势难以文章形容者，托之以诗。有《入峡诗》《渡泸诗》《出栈诗》《碉门诗》《蓉城诗》五集，皆詠天全六番之地之事也。以上赋体、骈俪文体、诗体三类地记，实皆诗体地记之流派耳。意在吟泳，而不能为国史所凭。本书惟著数种，以示方志书中有此流派耳。
　　边疆各省之地记，体例殊异，与上所叙方志有十种体裁，其情义不同。因边疆各省之疆理官制土俗与内地不一，故边疆方志不可尽符内地志乘体例。明、清时于边疆各省，未有皆设置省、府、州、厅、县，如清初于东北三省，仍用其满洲旧制，以昂邦章京，及将军管辖，至光绪时始置行省。内蒙古为盟旗王侯管辖。西藏为寺庙喇嘛管辖，其地疆理官制、人情土俗，与内地殊异。其记地之书，如杨宾纂《柳边纪略》，与志乘名异体殊，其实为记辽东之道里、城郭、人情、土俗之书也。清洪亮吉《柳边纪略序》有云：“亦何尝不可补域中志乘之未备。”如冯诚求编《内蒙古东部调查日记》，躬历东蒙调查制度、户口、气候、物产、钱法诸记载。如《西藏达赖喇嘛班禅德尼及大小呼图克图沙布咙源流》，此书实为记西藏之全史也。本书著录边疆各省方志，因边疆志书稀少，不论志例，著录从宽，以资阅者多悉边疆之地理情况也。
　　一、本书所著录之方志，以上二例所述之体类、体裁，皆有著录。著录之志大抵为今存稀见之书，而传本虽多，体例严密，简核尔雅之志，亦兼收并录。今存方志稀少之省份，则不论传本之多寡，体例之优劣，选录从宽，是为使全国各省之地理历史，于本书皆可考鉴。至于宋、元、明之有名方志，前人已作提要考释，而无需补正者，本书不尽著录。
　　一、本书著录规律：第一行，著录书名、卷数，下注版本、收藏处等。第二行起，均低一字，为提要。首撰纂修人简历，以下记载叙次，无一定规律，随行文之便。提要所述，以撷一书之核要，或系以短评。提要所叙者，为志乘源委、编辑体例、收藏故实、版本传抄之异同、修补增刊之始末。及建置沿革、地方史事、疆域山川、农业矿产、水利道里、古迹名胜、人物艺文、琐闻轶事,并不一一多录。如核要之事，虽一图一表，亦择尤酌举。提要行文，修辞力求简核，凡涉及书名时，简称此志或是篇、此书等代之，涉及所著录之版本，则称此本；凡述人名，除纂修人必用姓名外，其他人姓名，则名字别号，均随行文之便，并不划一。
　　一、本书所著录诸书，编排顺序与方法，以一统志列于卷首，称曰总志，以纂修先后为次序。其他各省、市、自治区之方志，分：北京、上海、天津、河北、山西、内蒙古、辽宁、吉林、黑龙江、陕西、甘肃、宁夏、青海、新疆、山东、江苏、浙江、安徽、江西、福建、台湾、河南、湖北、湖南、广东、广西、四川、贵州、云南、西藏，视所收方志多少分卷，多者，如浙江分二卷，少者以数市或数省并为一卷。各省、市、区方志之编排，则以通志，或统记一省、市、区之书列前。次各省、市、自治区旧存府、州、厅、县、乡镇、卫、所、盐井、盐场、土司司所等志及乡土志、侨立志、杂志之序排列。府志按照通志中所载府次排列，记载一府一郡之杂志，附列于府志之后。州、厅、县志，按照府志中所载之州、厅、县序次排列，记一州一县之书附后。乡镇志均列于所属县之后，如遇统记数府数县之乡志，如《县区志》《湖阴汗简》，则附于编纂人籍县之后。其他杂志均如上例附列。卫、所志均于所在府县之后，盐井、盐场、土司司所志、乡土志等，亦均附于所在府县之后。侨立志及已废州县之志，则考其沿革所在，附列现今属县之后。关、镇、军、道志，疆域有编及数省者，则考其军府所驻县地。因旧存方志大抵为明清时所修，其疆域与今省、市、自洽区、县疆域殊异。如今一地区，有旧制二三府之属县者，又县有分并，故不能勉强与今行政区划完全划一。本书故自订上例顺序，用以编排著录之，便利检索。
　　一、本书后附纂修人名氏索引，用笔画排列。又附《古今图书集成地方志辑目》，所辑自东汉迄清康熙时之地方志，约一千四百三十余种，虽多数散佚，但可提供考方志源流因革者，有所参鉴焉。
　　一、本书编录之旨，为提供阅者参考之用，不可据为根据。《提要》中所撷录之资料，叙述极为简略，为行文之便，亦非尽是全文，间有节约。希望各业专家采用时，需自行参阅原书，研究考证，并恳指教。陈光贻谨记。 

　　●目录

卷 首 总志

　　　　元和郡县图志四十卷清乾隆三十四年益都李氏抄本(上海图书馆藏本)
　　　　太平寰宇记二百卷首二卷抄本(北京图书馆藏朱彝尊原抄本，上海图书馆藏传抄朱彝尊藏本。原缺卷一百十一至一百十九)
　　　　元丰九域志十卷抄本。清卢文弨校(上海图书馆藏)
　　　　舆地广记三十八卷武英殿聚珍本(上海图书馆藏)
　　　　方舆胜览七十卷宋咸淳三年吴坚、刘震孙刊本(北京图书馆藏)
　　　　舆地纪胜二百卷旧抄本(上海图书馆藏)
　　　　大元大一统志一千三百卷影抄元刊本(收藏者及存卷著录见以下提要)
　　　　圣朝混一方舆胜览三卷元明间刊《事文类聚翰墨全书》另本(上海图书馆藏)
　　　　广舆图二卷明嘉靖四十五年刻本(上海图书馆藏)
　　　　元史地理志末附西北地名释一卷附元经世大典地图一幅清洪钧手稿本(上海图书馆藏)
　　　　寰宇通衢一卷常熟瞿氏影抄明洪武本〔上海图书馆藏〕
　　　　大明一统志九十卷明天顺五年刊本(上海图书馆藏)
　　　　大明一统图叙一卷明嘉靖四十五年刊本(上海图书馆藏)
　　　　一统路程图记八卷明隆庆四年刊本(上海图书馆藏)
　　　　职方考镜上八卷明万历刻本(上海图书馆藏)
　　　　广舆记二十四卷明万历二十八年刊本(上海图书馆刊本)
　　　　方舆胜略十八卷附外夷六卷明万历四十年刊本(上海图书馆藏)
　　　　大明一统赋四卷附删一卷明万历四十年钱塘胡文焕校刊本(上海图书馆藏)
　　　　郡县释名二十六卷明万历四十二年刊本(上海图书馆藏)
　　　　历代地理指掌图不分卷明万历刊本(上海图书馆藏)
　　　　舆地图考六卷明天启刊本(上海图书馆藏)
　　　　目营小辑四卷旧抄本，盖有铁琴铜剑楼朱文印(上海图书馆藏)
　　　　刻一握坤舆十三卷明天启七年刊本(上海图书馆藏)
　　　　舆图摘要十五卷明崇祯刊本(上海图书馆藏)
　　　　大明一统志名胜志二百八卷明崇祯三年三山曹氏刊本(上海图书馆藏)
　　　　皇明职方两京十三省地图表三卷明崇祯九年刻本(上海图书馆藏)
　　　　地图综要三卷明崇祯十六年刊本(上海图书馆藏)
　　　　今古舆地图说三卷明崇祯十六年年刊本(上海图书馆藏)
　　　　形胜要略十二卷明抄本叶景葵手跋(上海图书馆藏。存卷一至卷八)
　　　　读史方舆纪要一百三十卷清宛溪顾氏家藏职思堂原稿本。(上海图书馆藏)清陶濬宣题识。近人叶景葵跋。
　　　　方舆记要州域形势说五卷抄本，叶景葵跋(上海图书馆藏)
　　　　读史方舆记要舆地总图不分卷清抄本(上海图书馆藏)
　　　　方舆纪要补编十二卷手稿本(上海图书馆藏)
　　　　天下郡国利病书一百二十卷清树藼草堂抄本(上海图书馆藏)
</div>
    <div class="pagination">
<span class="current-page">1</span><a href="稀见地方志提要_page2.html">2</a><a href="稀见地方志提要_page3.html">3</a><a href="稀见地方志提要_page4.html">4</a><a href="稀见地方志提要_page5.html">5</a><a href="稀见地方志提要_page6.html">6</a><span>...</span><a href="稀见地方志提要_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
