<!DOCTYPE html>
<html>
<head>
    <meta charset="UTF-8">
    <title>甘肃通志 - 第 114 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 114 页/共 159 页</h1>
    <div class="content">　　孟孝臣山西榆次人兰州参将朴质有胆畧与士卒同甘苦万厯十八年火落赤入冦渡大夏趋宁河孝臣奉檄应援大战和政驿杀酋子枹罕长及壻拜言他卜囊又斩虏众十余级败之总兵刘承嗣与虏战于朱家山兵败游击刘子都等皆死承嗣被追且亟孝臣力救得免
　　聂守中三河人隆庆中知河州预防外患建南闗新城民称不便者十九竟力筑之后敌犯境赖以保障清丈田粮除豪猾严考课风清弊絶民至今怀思夏镗字梅原四川大足人万厯九年知临洮府是时洮虽腹里而羌距河湟不远镗虑河湟危则洮必危请于当途议蓄客兵粮三千石草四万束以备不虞后边有警大济军需人皆服其先识
　　岳维华字三峯曲周人万厯十八年知临洮府性鲠介不喜浮华政尚廉平而威足慑众时火酋入犯人心危惧维华旦暮登城调度防守抚恤士卒不辞劳瘁敌掠四境复督遣民兵相机击之城赖以全
　　皇清季之佺字子双真定人西宁镇标游击吴逆变提督张勇与总兵王进宝恢复临洮时军务孔亟以佺有
　　文武才　题授临洮知府佺招集难民流移复业调停挽运军需不悮而民不扰当地方甫定之日人皆服其综理有才兵民感颂
　　王之鲸黄冈人知金县前令王鲲化因亏空仓粮二千余石系狱逮役四十余人追比待毙之鲸到任查邑有逃亡荒地捐赀买牛种给在事各役垦种计嵗所获除完粮外卽以贮仓三年如数补足仓储充实鲲化得释归里各役免罪仍不累民又兴屯多属揑报金民苦累鲸力请蠲免嵗饥民鬻子女者代赎还之仍周以粟建社学以训邑子弟金民勒石颂之
　　巩昌府
　　汉郦商髙阳人项羽入秦立沛公爲汉王以商爲陇西都尉别将定北地上郡
　　袁盎安陵人文帝时爲郎中中郎将数直諌调爲陇西都尉仁爱士卒士卒皆争爲致死
　　种暠字景伯洛阳人由梁州刺史迁汉阳太守暠至郡化行于远近怀抚羌人禁止侵掠
　　傅燮字南容北地人爲汉阳太守善防人叛羌感恩悉来降附乃广开屯田列置四十余营时治中程球以奸利失众金城贼王国等杀球遂进围汉阳汉阳兵少粮尽燮犹固守而北地贼羌数千随贼攻郡皆夙怀燮恩共于城外叩头愿送燮归故乡里子干谏从其计燮叹曰食禄欲避难乎吾行何之吾必死国遂麾左右进兵战殁諡壮节侯
　　庞参字仲达缑氏人举孝廉爲汉阳太守郡人任棠有竒节参到先之棠不与言而示之以意参悟其防叹息而还在职抑强助弱以惠政得民元初时代侯霸爲防羌校尉以恩信招诱畔羌号多等帅众诣参降官至太尉
　　盖勲字元固敦煌人汉阳太守时人饥相食勲调谷禀之先出家粮以率众存活者千余人
　　耿种秉长子汉阳太守招降羌种三千余戸
　　桥字公祖梁国睢阳人爲汉阳太守时上邽令皇甫祯有贜罪收拷髠笞死于冀市一境皆震温序太原祁人建武六年拜谒者迁防羌校尉序行部至襄武爲隗嚻将茍宇所拘刼序曰受国重任义不背恩宇等复晓譬之序大怒叱宇等曰尔何敢逼胁汉将因以节挝杀数人贼众争欲杀之宇止之曰此义士死节可赐以劒序受劒衔须于口顾左右曰旣爲贼所迫杀毋令须汚土遂伏劒而死光武怜之赐塜塟焉除三子爲郎
　　隋辛公义狄道人开皇初除岷州刺史岷俗畏疫一人有疾合家避之病者多死公义欲变其俗凡有疾病者皆轝来安置聴事防廊悉满公义亲设一榻昼夜处其间所得秩俸尽用市药迎医疗之病者多愈召其亲戚喻之诸病家子弟慙谢而去合境之内呼爲慈母后迁并州刺史
　　皮子信爲洮州刺史开皇三年吐谷浑冦临洮子信死之
　　唐柴绍晋州临汾人武德中爲将吐谷浑冦洮州绍爲贼所围贼乘髙射矢下如雨绍遣人弹琵琶令二女子对舞贼怪之相与聚观绍察其无备潜遣精骑出贼阵后击之贼众大溃
　　安敬忠开元中爲会州刺史时河流横浸州城敬忠率兵作堰于是水西北流免冲决患
　　宋张守约濮州人神宗时鬼章围岷州守约以秦凤钤辖提敢死士鸣鼓张帜髙山上贼惊顾而遁遂知岷州降其首领千七百人
　　髙遵裕字公绰琼之孙熙宁中从王韶取岷州下令曰生获老幼与得级同全活者以数万捷闻加岷州刺史
　　种谔字子正洛阳人熙宁中知岷州董氊将鬼章聚兵洮岷新羌多叛谔袭击破之又出塞收洮州种谊洛阳人元祐初知岷州鬼章诱杀景思立后益自矜大使其子诣宗哥请益兵入冦且结属羌爲内应谊请除之诏遣游师雄就商利害遂与姚兕合兵出讨追奔至洮州晨雾蔽野谊亲鼓之有顷雾霁先登者已得城鬼章就执谓人曰我生恶种使今日果爲所擒
　　姚兕五原人以熙河总管讨鬼章于洮州破六逋宗城遂擒鬼章拜通州团练使
　　姚雄字毅夫五原人哲宗时知会州开广土地爱养黎庶又知岷州绍圣中渭帅城平夏夏人倾国来雄部兵策援大破之城成擢秦州刺史
　　章楶浦城人知防州深得军民之心元符元年夏人入冦陷会州楶爲经畧使帅师大败之克复有功初知渭州卽言葫芦河川形胜宜城以偪夏遂筑二城于石门峡又筑西安城夏众来乘楶迎击败之边功爲西方最
　　何灌知岷州葺渠漑田二万六千顷募射士七千余人爲他路最
　　刘锜字信叔仲武子髙宗录仲武后召见竒之差知岷州爲陇右都防与夏人战屡胜夏人儿啼輙怖之曰刘都防来张浚竒其才以爲经畧使兼知渭州后以顺昌战功爲节度使兼沿淮制置使
　　郭成字信之中安堡人守陇西羌人畏服边境辑宁王渊字几道熙州人知巩州宁远砦诸羌入冦经畧司讨之表渊总领岷山蕃兵将城潭州羌众来争渊奋击大破之
　　陈寅绍定中知西和州元兵入境屡攻却之元兵增至数十万围城外援不至城陷寅谓妻杜氏曰若速自爲计杜氏厉声曰安有生同君禄死不共王事者卽饮药自杀二子及妇俱死母傍寅敛而焚之乃朝服登战楼望阙号泣曰城之不存臣死分也恨无以报国再拜伏劒而死事闻立庙祀之赠文华阁待制諡襄节
　　贾子坤字伯厚潼川人爲西和州推官摄通判闗外被兵与陈寅誓死城守及城陷子坤亦朝服与其家人十二口死之
　　郭祖德爲会州统制兵马筑堡保障军民怀思
　　金郭哈玛尔防州人与兄禄大俱以善射应募兴定初禄大以功授会州刺史夏人攻会州禄大遥见人马中有金甲者一发中其吭殪之又射一人矢贯两手于树敌大惊城破禄大哈玛尔俱被执夏人怜其技囚之兄弟誓死不屈其后兄弟谋奔会禄大竟爲所杀哈玛尔独拔归兴定五年夏人侵定西哈玛尔败之以功迁同知临洮府事元光二年授通远军节度使冬哈玛尔与巩州元帅田瑞攻取会州城上有举手于悬风版者哈玛尔射之手与版俱贯凡射死数百人夏人乃出降正大初田瑞据巩州叛哈玛尔帅众先登以功进都总管元帅天兴三年甲午春金亡独哈玛尔坚守孤城元兵悉力攻之哈玛尔日与血战杀伤甚众度力不能支乃命积薪自焚其家人哈玛尔独上大草积发数百矢无不中者矢尽自投于火城中无一人肯降者土人爲立祠
　　爱绅兴定中兵马都总管任定西州刺史卓有惠政赵阿克强叠州安抚使时兵兴城无居人昌至则招逃亡立城垒课耕桑以安辑之
　　郭斌正大末会州将元兵围会州斌力战累旬城将陷乃驱妻子聚一室焚之已而自投火中有婢自火中抱儿出泣授人曰将军尽忠忍使絶嗣此其儿也幸哀而收之言毕婢复赴火而死元将安札尔闻之恻然爲保其孤
　　明马华字德辉六合人洪武时掌岷州卫指挥负性严毅才兼文武始筑东西二城立楼置门伐木通道缮甲兵练士卒建学校衙署桥梁烽堠营堡邮驿仓厰坛社庙宇之属以次脩举十五年夏羌戎爲乱上命率西安五十卫步骑二万直抵叠城讨之殱五千余众番羌闻声窜伏边疆以宁陞陜西都指挥使牛励博平人洪武间知通渭县公勤廉干抚民有方九年考满父老奏留复任又九年以贫不能还遂籍于县
　　孙亶江隂人进士永乐中知巩昌府在郡多善政平役省刑官满当代民上章乞留加俸二级复任政绩益茂
　　李达定远人永乐中以都督佥事镇守洮州洮地僻近边民皆劲悍达奏建儒学以兴文教抚招生蕃内附奏给金符每嵗纳马后爲定制
　　尹陈信阳人宣德中安定知县劝农脩学政教兼举吏畏其威民怀其惠
　　和宁岷州人元哈札尔之孙世袭指挥宣德元年调岷州领军征松潘等羌有功镇守岷三十余年号令严明蕃人畏服
　　韩福山东人正统初知巩昌府刬暴除奸寛猛得宜远近以神明称治行爲秦中首秩满去父老爲泣涕防碑寻擢都察院右佥都御史
　　房贵宁夏人正统二年守备建置靖远城垣公廨墩塘事竣奏设学校仓场驿递又奏讨楚府牧军七百以资战守百务聿举事妥人安歴二十年都御史耿九畴荐进署都指挥使囘司掌印
　　胡智浏阳人天顺中知漳县歴任九年政通人和赋平讼简值天旱脩渠引水灌漑田畴遇沟则架木槽以通之实惠及民民思之不忘
　　戴浩浙江鄞人景泰初知巩昌府适边患方炽浩辑民饬武郡赖以安嵗大祲不俟报卽发储三万赈之当路援法论浩浩上疏待罪曰臣愿以一人之命易千万人诏原浩而令民偿所贷或檄浩促之浩曰疮痍未复而速征不如无赈请以约三嵗偿之明年复旱浩祷之三日卽雨陇闗盗梗计擒其党而盗息王珣新安人景泰初任伏羌拓脩县城穿渠种植寛仁惠爱政绩茂着
　　秦纮单县人景泰时巩昌知府廉洁公正人不敢干以私
　　董敬禹州人成化三年知通渭营建城池爲民保障九年致政归其劳绩至今诵之
　　孙春字一元河南尉氏人治初知巩昌府居官清勤持法平恕兴立学校增建公署后陞都御史邢瓘昌邑人治间巩昌推官巨盗被系株连枝引经嵗不决瓘一谳成狱尝摄府县篆明决若神人爲歌曰朝视府夕视县府如衡县如鉴其得民如此裴绍芳山西灵石人治间知伏羌存心忠诚涖政仁恕民有谣云县令裴性和夷恺悌慈祥处处知宣上德慰民思泽若阳春逗栁枝黄童白叟尽舒眉朱裳字公埀直沙河人御史出知巩昌府俗朴不务学裳振兴文教郡以大治嘉靖初察举天下郡守治行髙者赐燕劳得八人裳以清名与焉
　　张居敬字伯简赵州人巩昌同知三覈边饷再摄郡符直指西巡咸舍司理而任居敬精明廉干不负所委五年报政陞知本府凡所经画悉皆实政议驿传议条编皆朝上计夕报可闲墨吏人重犯法案无滞牍陞宪副
　　张世应字怀阳湖广石首人知巩昌府初至人以年少易之旣下车投讼者百余人次其先后俱令次日鞫老吏黠胥腹笑之至期听两造出剖防数言立决无不尽理兼寓化诲其无情甚者酌轻重笞遣之于是人人骇服事有阨于上不便于民者輙出身爲民请命合属向风郡以大治三年陟苑马卿备兵庄浪
　　田选山西汾州人选贡任靖远同知下车值嵗荒劝民出粟以救饥殍开发仓庾以济军士设糜煮粥躬亲给散清勘屯地豪猾兼并诡寄者悉爲厘正王继夏岢岚人知宁远邑当通衢且地硗瘠民艰于赋困于役继夏乃栉比其俗差爲等捐冗费禁苛取平均置驿之序嵗时行乡落劝农力耕覈社仓教积贮垦荒莱招流亡因山就泽听民自利不爲禁庾橐旣充喜曰民可以教矣举乡约申六训延见诸生考德问业又增筑陴堞凿渠引水百姓利之爲立祠应昌士台州临海人明末知安定县闯贼纵横所过无完邑昌士与捕官叶暹城守贼至环围旬日矢石交攻不能下先是旧令王垣四川文人也以署会宁县篆爲贼所执至是驱以説城下垣请登城説之旣上乃朂以死守贼遂斫垣于城上众薄而登城遂陷昌士毅然不屈贼磔之
　　皇清龚佳育字祖锡浙江仁和人由吏员康熙二年知安定县自明季冦虐后庐舍焚毁流移未复民多逋赋育以征粮耗羡尽归公帑抵民积欠于是逋额尽完而前令被劾者皆得释归城内空虚造房数百间招人居止脩葺学宫并城隍庙以德化民狱无系囚
　　先是上司吏胥购差日至需索无厌佳育甫到任持檄者四十余辈有臬胥作威凌吏詈官者执而杖之又有诡言受指访事觇令贪廉者止县舍索吏民钱旣盈橐尚未厌值令升堂胥昻然来吏民投牍育遣卒至其舍搜得贜物决以重杖自是无敢至县者后陞戸部主事歴太常寺卿
　　平凉府
　　汉王尊字子赣涿郡髙阳人安定太守出教告属县令长丞尉正身率下故行贪鄙能变更者与爲治明慎所职毋以身试法又敇掾功曹各砥厉助治其不中用趣自避退毋久妨贤五官掾张辅贪汚不轨捕系狱数日死尽得其奸贜威震郡中盗贼分散
　　萧由字子骄杜陵人前将军望之子爲丞相西曹掾举贤良累迁安定太守治郡有声公卿多称荐之张奂字然明炖煌酒泉人永寿元年迁安定属国都尉初到职左薁鞬等冦美稷东羌应之而奂壁惟有二百许人闻卽勒兵出进屯长城遣将王卫招诱东羌使冦不得交通遂破之郡界以宁羌豪帅感奂恩德上马二十匹先零酋长又遗金鐻八枚奂以酒酹地曰使马如羊不以入廏使金如粟不以入怀悉以金马还之羌性贪而贵吏清前有八都尉率好货财爲所患苦及奂正身洁己威化大行
　　晋贾疋字彦度武威人疋勇畧有志节初辟公府遂歴显职迁安定太守以匡复晋室爲己任愍帝以疋爲骠骑将军封酒泉公时刘曜等攻竺恢于西平疋邀击大败之追至甘泉遂迎秦王奉爲皇太子后堕涧遇害人咸惜之
　　姚硕德兴之叔父也苌卒兴以硕德镇隂密将佐言于硕德曰公威名宿重部曲最强今丧代之际朝廷必相猜忌非永安之道宜奔秦州观望事势硕德曰太子志度寛明必无疑阻今苻登未灭而自寻干戈所谓追二袁之踪授首与人吾死而已终不若斯及至兴优礼而遣之镇
　　南北朝魏卢道裕字宁祖涿州人少以学行名尚献文女拜驸马都尉迁泾州刺史吏民爱之
　　窦炽字光成扶风平陵人大统中爲泾州刺史政号清静莅职数年除原州刺史抑挫豪右申理幽滞政暇卽亲巡陇亩劝民耕桑在官十载甚有政绩州城北有泉水炽屡经游践因酌水曰吾在此州惟当饮水而已及去后人感其遗惠每至此泉莫不懐之费穆字朗兴代人宣武初爲泾州长史时刺史皇甫集恃外戚多爲非法穆正色匡谏集惮之转安定太守后蠕蠕主婆罗门归降其部众因饥侵掠边邑诏穆衔命宣慰便皆欵附明年复叛入冦凉州除穆西北道行台往讨穆至凉州蠕蠕遁走穆简练精骑伏于山谷使羸劣之众爲外营以诱之贼骑竞至穆纵伏奋击大破之
　　李贤字贤和陇西成纪人爲原州都督大统二年州民豆卢狼据城叛贤率敢死士击破之狼遁走贤追斩之以功授原州刺史俄而茹茹围逼州城贤发兵击之斩获不可胜计人得安堵贤虽少从戎旅而颇闲政事抚导乡里甚得民和宇文泰至原州令贤乘辂备仪服以诸侯会遇礼相见进爵西河郡公李远字万嵗贤之弟正光末勅勒贼胡琮侵逼原州远率励乡人喻以节义深壁拒守除原州大中正后从征窦泰复农授都督原州刺史宇文泰谓远曰孤之有卿若身之有臂岂可暂辍本州之荣乃私事耳令居麾下
　　周于翼字文若代人周闵帝时爲渭州刺史翼兄寔先涖此州颇有惠政翼又推诚布信夷夏感悦比之大小冯君焉
　　隋元褒原州总管有商人爲贼刼其人疑同宿者执之官褒察其寃遂舍之商人诣阙讼褒受金纵贼文帝怒遣使诘之褒引咎遂免官盗寻发上诏褒谕之曰何至自诬褒曰臣受委一州不能息盗臣罪一也百姓爲人所诬不付法司卽放免臣罪二也不存形迹至今爲物议所疑臣罪三也臣又不言受金使者复有所穷究横及良善益重臣罪是以自诬上叹异称爲长者
　　赵轨洛阳人卫王爽爲原州总管轨爲司马在道夜行其左右马逸入田中暴人禾轨驻马待明访知禾主酬值而去原州吏民闻之感励莫不改操
　　唐刘感岐州凤泉人武德初以骠骑将军镇守泾州爲薛仁杲所围粮尽城陷感率众与贼战被擒令感约城中降感绐诺拥至城下感大呼曰贼大饥亡在旦夕秦王将数十万且至勉之无懈仁杲怒执感埋其半身驰射之感至死詈益甚贼平髙祖购得其尸祭以少牢
　　马璘岐州扶风人爲泾原节度使建泾州城在泾八年缮屯壁爲战守具令肃不残人乐爲用冦不敢犯爲中兴鋭将初泾卒有犯法者璘爱其勇欲活之段秀实曰将有爱憎而法不一虽韩彭不能爲理璘善其议捕卒竟杀之
　　李晟字良器洮州临潭人年十八嵗从王忠嗣击吐蕃悍酋乘城杀伤士甚众晟一矢殪之大厯初吐蕃冦灵州李抱玉授晟兵五千使击之辞曰以众则不足以谋则多乃请千人趋临洮屠定秦堡执其帅慕容谷钟虏乃解灵州去迁泾原四镇北庭兵马使马璘与吐蕃战盐仓败绩晟率游兵拔璘以归及定朱泚之难晟以泾州倚边数戕其帅请治不龚命者因以训耕积粟实塞下羁制西戎乃拜晟凤翔陇右泾原节度使兼行营副元帅徙西平郡王
　　段秀实字成公姑臧人爲泾州营田官大将焦令谌取人田给与农曰且熟归我半是嵗旱谌督责益急秀实卖所骑马市谷代偿及爲刺史别将王童之谋作乱约闻警鼓而纵秀实知之召鼓人阳怒失节戒曰每筹尽当报因延数刻尽四鼓而曙童之不果发后节度泾原吐蕃不敢犯塞
　　冯河清京兆人泾原兵马使数与吐蕃战有功名闻军中姚令言犯阙德宗幸奉天河清闻问与领州事姚况召诸将计事东向哭相励以忠义卽发储铠完仗百乘献行在所初帝之出六军仓卒无良兵及河清输械至披坚勒兵军声大振卽拜河清泾原节度使安定郡王况行军司马朱泚数遣谍人招之河清輙斩以徇
　　姚况建中时领泾州事德宗狩奉天况与冯河清闻之集将士激以忠义发甲兵输行在所诏况爲行军司马
　　李元谅安西人鸷敢有谋贞元三年吐蕃请盟诏以军从浑瑊会盟平凉元谅军潘原以爲援元谅谓潘原去平凉七十里如有急何以赴请与公连屯瑊不聴元谅密徙营次之旣会元谅望云雾曰不祥必有变传令约部伍俄而敌果刼盟瑊奔还元谅兵成列出敌乃去瑊得振旅徐还帝闻之嘉叹赐良马金币后爲陇右节度辟美田劝士垦艺嵗入粟数十万斛又筑连弩台远烽侦进据胜势始列新壁敌遂无所掠泾陇以安
　　裴识闻喜人泾原节度使镇平凉脩保障整戎器开屯田初将士守边或积嵗不得还识立沿边将士限满者代亲七十近戍由是人感悦加检校刑部尚书凡歴六节度所涖皆可称述
　　刘昌字公明汴州开封人善骑射贞元中拜泾原节度使城平凉开地二百里扼弹筝峡又西筑保定扞青石岭凡七城二堡旬日而就在边凡十五年身率士卒垦田三年军有羡食边陲安宁将士骸骨暴露昌始瘗之夕梦若诣昌谢者昌具以闻德宗命建二冡将曰旌义士曰怀忠葬浅水原诏翰林学士爲铭识其所昌率诸将祭之边兵莫不感泣
　　郝玭泾原禆将贞元中镇临泾雄鸷善战屡破吐蕃常请于帅以临泾洛口地其川沃衍宜畜牧筑城益军以伐谋前帅不能用及段佑节度泾原嘉其策请于朝元和三年诏城临泾爲行原州以玭爲刺史戍焉玭在边三十年每战辄克吐蕃不敢近虏大畏尝称其名以怖啼儿迁泾原行营节度使封保定郡王赞普常等玭身铸金象令于国曰得生玭者以金玭偿之朝廷畏失名将徙庆州
　　朱忠亮字仁辅汴州浚仪人宪宗时爲泾原四镇节度使综覈军籍得窜名者三千人吏白老卒不任战可罢忠亮曰古于老马不弃况战士乎闻者感奋又泾俗旧多卖子亮以财赎免者前后数百筑潘原城有劳
　　周宝字上珪平州卢龙人泾原节度使务耕力农聚粮二十万斛时号良将
　　五代王殷大名人晋天福中拜原州刺史殷事母以孝闻欲与人游必先白母母所不可者卽不敢往及爲刺史政事有小失母辄责之殷卽取杖授婢仆自笞于母前
　　赵远幽州人初充六军判官歴泾州判官居官清廉民怀其政
　　宋白重赞宪州人习古兵法娴于将畧知泾州泾人赖以安靖
　　孙继邺金陵人泾原路副都总管兼知渭州建言萧关故道前控大川贼骑所出诚得属羌与奉赐且羁其帅长使爲籓篱则可无西顾之忧矣
　　张齐贤字师亮曹州人李继迁陷清远军命齐贤爲泾原等州军安抚经畧使齐贤上言清远军陷没以来灵武一郡援隔势孤此继迁所觊觎而必至者也以事势言之加讨则不足防遏则有余能以官爵恩信结蕃部大族首领素与继迁有隙者使相攻夺我乘敝而击之则继迁可灭也时不能用灵州果陷后继迁复入冦齐贤分部诸将却之边陲遂宁又言边事利害甚悉西人怀之
　　赵昌言字仲谟汾州孝义人知泾州当官无所顾避以威断立名太宗嘉之
　　李继隆字霸图上党人至道二年爲灵环十州都部署初馈饷灵州必由旱海逾冬及春刍粟始集继隆排众议坚请径古原州蔚茹河路太宗许焉遂率师进壁古原州令如京使胡守澄城之是爲镇戎军李继和字周叔常从兄继隆征伐继隆请城镇戎寻弃之咸平中继和再请遂命继和知镇戎兼渭原仪都巡检使复筑焉加领平川刺史继迁桀骜命张齐贤梁灏经畧因访继和边事继和上言镇戎军爲泾原环庆渭仪秦北面屏蔽当囘鹘西凉六番诸族之路诚用步骑五千守之泾原渭州有急会此并力战守则贼不能越而边民熟戸俱安堵矣五年继和率兵破卫埋族于天麻川自是陇外诸族皆惧愿于要害树砦栅以爲戍守继和因请移泾原部署于镇戎爲环延应援真宗嘉纳夏人伺间夜填塞豪越长城攻城继和与都监史重贵破走之诏加奬赐继和习武好方畧涉书史多机警然性刚严部兵终日擐甲如冦至故军多戒备焉
　　薛奎字宿艺绛州人至道咸平中任仪州推官尝部民夫转粮至盐州会久雨粟麦浥腐奎白转运使卢之翰纵民还州而偿所失翰怒欲劾之奎徐曰用兵久人疲转饷今幸兵食有余安用此陈腐以困民奎在郡凡不便于民者皆奏除之
　　柴禹锡字元圭大名人爲镇戎军节度使知泾州入谢上谓曰今委卿旌节兼之重镇可谓优异矣禹锡流涕哽咽旣之任寛厚爱民凡土产诸物循例嵗贡不入私橐
　　陈兴澶州人咸平三年知镇戎军上言镇戎军南去渭州瓦亭砦七十余里中有二堡请留兵三百人戍之俄与曹玮秦翰领兵抵镇戎西北掩击擒斩无算诏书奬赐有加
　　曹玮字宝臣灵寿人彬之子同知渭州时年十九治军严明赏罚立决知镇戎军以军据平地便于骑战非中国之利请自陇山以东循古长城堑以爲限又以弓箭手皆土人习障塞蹊隧晓羌语耐寒苦官未尝与兵械资粮而每战輙使先拒贼恐无以责死力遂给以境内闲田春秋耕敛而蠲其租李继迁死其子德明请命于朝玮请以精兵出不意禽德明送阙下复河西爲郡县帝不许旣而数大族拔帐来归玮曰德明野心急折其翮即日将其士薄天都山受降者内徙德明不敢拒玮尝上泾原环庆两道图帝勅别绘二图一留枢密院一付诸将按图计事复爲泾原路都钤辖兼知渭州陇山诸族皆来献地筑堡山外爲笼竿城募土兵守之曰异时秦渭有警此必争之地也
　　陈尧佐字希元阆中人知渭州有惠政边境赖以安张纶字公信颍州汝隂人知渭州徙镇戎军仁恕有才畧所至兴利除害后歴知秦州
　　卢鉴字正臣金陵人知仪州有徳政李继迁声言欲袭仪之制胜闗谍者以告诏徙老幼刍粟于内地鉴曰此奸谋也徙之是示敌弱摇民心不敢奉诏卒不徙已而贼亦不至
　　陈贯字仲通安阳人知泾州督察盗贼禁戢游闲检饬簿书筦库赋租出入谓僚属曰视县官物如己物容有奸乎州人惮其严明擢利州路转运使嵗饥出职田粟赈饥者又帅富民令计口占粟悉发其余范祥仁宗时爲镇戎军通判元昊入侵围城急祥率将士拒退之请筑刘璠堡定川砦从之
　　王仲宝字器之髙密人天圣初知镇戎军有战功爲泾原路总管安抚副使与西羌战于六盘山俘馘数百人会任福败于好水川别将朱观被围于姚家堡仲宝援观出围乘以从马时诸将皆没独仲宝与观得还以功徙环庆路总管知庆州
　　侯可字无可华隂人签书仪州判官西夏冦边可以数十骑涉夏境按视猝与敌遇亟分其骑爲三四令张旗帜旋山徐行夏人疑以爲诱骑不敢击人服其智
　　程戡字胜之许州阳翟人知渭州陜西有保毅军人苦其役戡奏曰保毅在乡兵外不防而有籍所以佐边备也已保捷而保毅籍如故州县以供力役率困惫至破析财产售田者犹数戸出一夫民不胜苦因诏私役保毅者以计佣律坐之进枢密直学士郑戬字天休吴县人爲陜西四路都总管驻泾州初静边砦主刘沪谋筑水洛结公二城以通秦渭援兵招生大王族爲边卫戬使著作郎董士防督其役会戬罢尹洙以爲不便召沪与士廉罢役归不听戬力争于朝卒城之
　　刘沪字子濬保塞人康定中爲渭州瓦亭砦监押击破党留等族获牛马万计时任福败边城昼闭居民畜产多爲贼掠沪独开门纳之全活甚众西南有水洛城川平土沃又有水轮银铜之利环城数万帐汉民逋逃者归之教以百工商贾自成完国沪进城章川收善田数百顷以益屯兵密使人説城主铎厮那令内附会郑戬行边沪遂致铎厮那族帐以水洛地来归戬令沪将兵受之驱其众麾下以通秦渭之路迁内殿崇班戬又遣董士廉率兵助筑城会戬罢泾原帅以爲不便令罢筑沪不聴上遣使往视以沪权水洛城砦主城成寻复内殿崇班沪卒番汉留葬水洛建祠立碑记事经畧言熟戸蕃官愿得沪子弟主其城乃以其弟淳监水洛城兵马后赐庙额曰忠勇赠忠烈侯
　　尹洙字师鲁河南人葛怀敏韩琦范仲淹经畧泾原皆以洙爲判官后歴知泾州渭州自元昊不庭洙在兵间最久于西事尤习其爲兵制之説述战守胜败尽当时利害
　　刘越字子长大名人知泾州葛怀敏败于定川诸郡震恐宗谅顾城中兵少乃集农民数千戎服乘城又募勇敢谍知冦势檄报旁郡使爲备会范仲淹自环庆引蕃汉兵来援宗谅乃大设牛酒犒师又籍定川战没者祭酧之厚抚其妻孥于是边民以安王珪开封人爲泾州都监康定初元昊犯镇戎军珪以三千骑爲先锋自瓦亭至狮子堡敌围之数重珪奋击披靡获首级爲多珪复语其下曰兵法以寡击众利在暮即驰入阵斩二骁将一军大惊遂引去仁宗下诏暴其功以励诸将改泾原路都监
　　刘谦字汉宗开封人泾原路总管兼知泾州会敌犯镇戎军谦引兵深入敌境破其聚落而还以功擢龙神卫四厢都指挥使
　　张亢字公寿临濮人尚节义通判镇戎军因论西北攻守之计仁宗欲用之会以忧去及元昊反起爲泾原路兵马钤辖知渭州上言设官屯兵之策甚悉创建砦堡脩饬军政边方倚以爲重复爲泾原路总管知渭州好施轻财凡燕犒餽遗皆过厚以此人乐爲用屡立大功
　　安俊字智周太原人泾原钤辖因条上御戎十三事知泾州歴秦凤路环庆路总管俊久在边羌人识之种世衡尝得俘问之曰若属于我将孰畏曰畏安太保指俊于坐曰此长髯将军是也
　　段少连字希逸开封人范仲淹荐少连才堪将帅迁龙图阁直学士知泾州少连通敏有才防决如流士民畏服改知渭州命未至而卒
　　蔡延庆字仲远莱州人歴知渭州夏人禹臧苑麻疑宋谋伐之使人入塞卖马爲间吏执以告延庆曰彼疑故来觇执之是成其疑约马直授之使去疆吏掠夏畜牧戮诸境以告夏曰两境不相侵则安故戮以戒若有之亦当尔也夏人悦服
　　尹源字子渐河南人通判泾州徙庆州元昊冦定川堡大将葛懐敏救之源遗懐敏书宜驻兵瓦亭择利而动懐敏不聴果败弟洙亦知泾州
</div>
    <div class="pagination">
<a href="甘肃通志_page113.html">上一页</a><span>...</span><a href="甘肃通志_page109.html">109</a><a href="甘肃通志_page110.html">110</a><a href="甘肃通志_page111.html">111</a><a href="甘肃通志_page112.html">112</a><a href="甘肃通志_page113.html">113</a><span class="current-page">114</span><a href="甘肃通志_page115.html">115</a><a href="甘肃通志_page116.html">116</a><a href="甘肃通志_page117.html">117</a><a href="甘肃通志_page118.html">118</a><a href="甘肃通志_page119.html">119</a><span>...</span><a href="甘肃通志_page115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
