<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 11 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 11 页/共 29 页</h1>
    <div class="content">　　衡漳于县无别出之渎县北者乃雩池别水分雩池故渎之所纒络也衡漳又东分为二水左出为向氏口沟水自此决入也衡漳又东迳弓髙县故城北【锥指云弓髙故城在今河间府阜城县西南明一统志云在景州东北四十里】汉景帝封韩信兄子韩隤当为侯国【史表文帝十六年封韩王信孽子頽当为弓髙侯今为景帝及韩信兄子并误韩王信传作十四年封頽汉表作隤】王莽之乐成亭也衡漳又东北右合柏梁溠水上承李聪涣东北为柏梁溠东迳扶领县故城南汉武帝元朔三年封广川王子刘嘉为侯国【史记表刘嘉封蒲领侯】地理风俗记曰修县西北八十里有蒲领乡故县也【明一统志蒲领城去阜城县三里汉县后省入修县又有城在沧州鲁城县北六十里亦名蒲领盖东汉末黄巾之乱有蒲领人流寓于此因立此城非汉县也】又东北防桑杜【宋本作桑社下同】枝津又东北迳弓髙城北又东注衡漳谓之柏梁口衡漳又东北右防桑杜沟沟上承从陂世卢达【上下疑有譌字阙文】从薄亦谓之诃摩河东南通清河西北达衡水春秋雨泛漳泽津渚今观津城北方二十里尽为泽薮葢水所钟也其渎迳观津县故城北【在景州西北与武邑县连界明一统志云在武邑县东南三十里】乐毅自燕降赵封之于此邑号望诸君王莽之朔定亭也又南屈东迳窦氏青山南侧堤东出青山即汉文帝窦后父少翁冡也翁即是县人遭秦之乱鱼钓隠身坠渊而死景帝立后遣使者填以父起大坟于观津城东南故民号曰青山也又东迳董仲舒庙南【明一统志董子祠在景州治东南崇基上旧有祠在西南广川镇】仲舒广川人也世犹谓之董府君祠春秋祷祭不辍旧沟又东迳修市县故城北汉宣帝本始四年封清河纲【史表作刚】王子刘寅为侯国王莽更之曰居宁也俗谓之温城非也地理风俗记曰循【何氏云此循字亦修字传冩之误汉志修属信都国下同】县西北二十里有修市城故县也又东防从陂陂水南北十里东西六十步子午潭涨渊而不流亦谓之桑杜渊从陂南出夹堤东迳循县故城北东合清漳漳泛则北注泽盛则南播津流上下互相迳道从陂北出东北分为二川北迳弓髙城西而北注柏梁溠一川东迳弓髙城南又东北阳津清【宋本作沟】水出焉左渎北入衡漳谓之阳决口衡水东迳阜城县故城北乐城县故城南河间郡治地理志曰故赵也汉文帝二年别为国应劭曰在两河之间也景帝九年【按表是景帝二年封】封子徳为河间王是为献王王莽更名郡曰朔定县曰陆信禇先生曰汉宣帝地节三年【汉表作地节二年】封大将军霍光兄子山为侯国也【汉表作乐平】汉章帝封子开于此汉桓帝追尊祖父孝王开为孝穆王以其邑奉山陵故加陵曰乐陵也今城中有故池方八十步旧引衡水北入城注池池北对层台基隍荒芜示存古意也
　　又东北过成平县南
　　衡漳又东迳建成县故城南按地理志故属渤海郡禇先生曰汉昭帝元凤三年【按汉表作宣帝五凤三年黄覇传亦云代丙吉为丞相封建成侯此云昭帝元凤误】封丞相黄覇为侯国也成平县故城在北【汉表作平城按二城并在交河县界】汉武帝元朔三年封河间献王子刘礼为侯国王莽之泽亭也城南北相直衡漳又东右防杨津沟水自枝水东迳阜城南地理志勃海有阜城县王莽更名吾成者非经所谓阜成也建武十五年世祖更封大司马王梁为侯国阳津沟水又东北迳建成县左入衡水谓之阳津口衡漳又东左防雩池别河故渎【汉志成平县有虖沱河民曰徒骇河又乐成县虖沱别水首受虖沱河东至东光入虖沱河此虖沱河即漳水古之徒骇也滹沱别河故渎即虖沱别水自乐成来者志云至东光入虖沱河葢与成平接界处也】又东北入清河谓之合口【河水篇曰大河故渎东北至东光县故城西而北与漳水合是也县界清河本西汉大河之经流王莽时河徙清河由此北防漳水故郦元云清漳二渎河之旧道也合口在今青县南二里接沧州界】又迳南皮县之北皮亭而东北迳浮阳县西东北注之
　　又东北过章武县西又东北过平舒县南东入海清漳自章武县故城西【故城在今河间府盐山县西北】故濊邑也枝渎出焉谓之濊水【按青县宋为干宁军本汉参户县兼得章武地县南有参户故城即郦注所谓参户亭也元和志云一名木门城在长芦县西北四十里青县新志云濊水东北流迳天津镇东南十里为大直沽地势平衍羣流涨溢茫无涯涘故得厥称长芦县即今卫南七十里卫河西南之长芦镇也】东北迳参户亭分为二渎应劭曰平舒县西南五十里有参户亭故县也世谓之平虏城枝水又东注谓之蔡伏沟又东积而为淀一水迳亭北又迳东平舒县故城南【在今顺天府大城县界】代郡有平舒城故加东地理志曰勃海之属县也魏土地记曰章武郡治故世以为章武故城非也又东北分为二水一【疑漏水字】右出为淀一水北注呼池谓之濊水清漳乱流而东注于海【章武汉属勃海郡唐为鲁城县在沧州北一百里东平舒故城在今大城县界淇水篇云清河自濊邑北又东北至泉州县北入滹沱又东迳漂榆邑故城南入于海按今静海县本汉章武平舒二县地县北有漂榆城清漳合流经此入海寰宇记云御河自干宁军东北九十里入潮河合流向东七十里于独流口入海潮河即界河也县东北九十里有小直沽天津卫设焉本汉章武县地元为静海县之海濵镇明永乐二年筑城置卫　本朝改卫为镇小直沽即古沽水后魏志章武县有沽水水经云沽水东南至泉州县与清河合东入于海是也泉州今为寳坻漷县地小直沽受南北诸水东迳天津城北又东南合大直沽而东注于海汉志所云河水东北至章武入海者也海即勃海元和志云在鲁城县东九十里今在静海县东北一百五十里南接沧州折而东北接寳坻县界禹贡之逆河后世则为勃海亦谓之海也】
　　清漳水出上党沾县西北少山大黾谷南过县西又从县南屈【沾县今为山西辽州和顺县及太原府平定州乐平县○明一统志云清漳水源出乐平县之沾岭北流折而西南入和顺县又自涉县西入河南境东至林县合浊漳水经临漳馆陶县界入卫河】淮南子曰清漳出掲戾山髙诱云山在沾县今清漳出沾县故城东北俗谓之漳山汉分沾县为乐平郡治沾县水出乐平郡沾县界故晋太康地记曰乐平县旧名清漳县汉之故名其山亦曰鹿【一作谷】吉山水出大要【何氏云经作黾而注作要盖因古文要作□与黾相似故讹作要耳】谷南流迳沾县故城东不歴其西也又南迳昔阳城左传昭公十二年晋荀吴伪防齐师者假道于鲜鱼遂入昔阳杜预曰乐平沾县东有昔阳城者是也其水又南得梁榆水口水出梁榆城西大嵰山水有二源北水东南流迳其城东南注南水南水亦出西山东迳文当城北又东北迳梁榆城南即阏与故城也秦伐赵阏与惠文王使赵奢攻【一作救一作敌】之奢纳许歴之説破秦于阏与谓此也司马彪袁松郡国志并言湼县有阏与聚卢谌征艰赋曰访梁榆之虗郭吊阏与之旧平桓亦云【朱谋防云桓字似误疑当作松谓袁松也】阏与今梁榆城是也汉髙帝八年封冯解敢为阏氏侯国其水右合北水北水又东南入于清漳清漳又东南与轑水相得轑水出轑河县西北轑山南流迳轑河县故城西南东流至粟城注于清漳也
　　东过涉县西屈从县南
　　按地理志云魏郡之属县也漳水于此有涉之称名因地变也【涉县今属河南彰徳府明一统志云本汉沙县地属魏郡后因漳水人民徒涉故遂名渉县】
　　东至武安县南窖邑入于浊漳【朱云此下疑阙注文】









　　水经注集释订讹卷十
　　钦定四库全书
　　水经注集释订讹卷十一
　　归安沈炳巽撰
　　易水　　滱水
　　易水出郡故安县阎乡西山【郡今直顺天府州故安今为保定府易州】
　　易水出西山寛中谷东迳五大夫城南【五公城在今保定府满城县】昔北平侯王谭不同王莽之政子兴生五子并避时乱隠居此山故其旧居世以为五大夫城即此【按汉表王谭封平阿侯且卒于成帝鸿嘉四年是时莽尚未封侯乌得云不同王莽之政也所谓北平侯者尤不可信矣又按元后传谭子仁仁子术亦无所谓兴者惟后传有云平阿侯仁素刚直莽内惮之令大臣奏以罪过廹令自杀则不从莽者仁也非谭也岂兴为仁子因避莽而隠居此山乎所未详也】岳讃云五王在中厐葛建绩【宋本作厐葛连续】者也易水东左与子庄溪水合水北出子庄闗南流迳五公城西屈迳其城南五公犹【疑作即】王兴之五子也光武即帝位封为五侯【按五侯之封史无明文顾氏日知録云此系后人追撰妄説不足取信东汉人二名者絶少又滱水篇水东迳安喜县南注云县故安喜也汉章帝改曰安喜则安喜改于章帝岂光武时先有安喜之名其为妄撰无疑】元才北平侯益才安喜侯【按河北记作安嘉侯】显才蒲隂侯仲才新市侯【河北记作新安侯】季才为唐侯所谓中山之五王也俗又以五公名居矣二馆之城【朱云二馆谓樊于期馆荆轲馆二馆并有城】涧曲泉清山髙林茂风烟披薄触目栖情方外之士尚凭依旧居取畅林木其水东南入于易水易水又右防女思谷水水出西南女思涧东北流注于易谓之三防口易水又东届闗门城西南即燕之长城门也与樊石山水合水源西出广昌乡县之樊石山东流迳覆釡山下东流注于易水易水又东歴燕之长城又东迳渐离城南葢太子丹馆髙渐离馆也易水又东迳武阳南【武阳城在今易州城南】葢易自寛中歴武夫闗东出是兼武水之称故燕之下都擅武阳之名左得濡水枝津故渎武阳大城东南小城即固【一作故下同】安县之故城也汉文帝封丞相申屠嘉为侯国城东西二里南北一里半髙诱云易水迳固安城南外东流即斯水也诱是涿人事明经证今水破城东南隅世又谓易水为固安河武阳葢燕昭王之所城也东西二十里南北十七里故傅逮述游赋曰出北蓟歴良乡登金台观武阳两城辽廓旧迹冥芒葢谓是处也易水东流而出于范阳
　　东过范阳县南【今为顺天府房山县地故城在易州东南六十里】又东过容城县南【容城县今属保定府】
　　易水迳出范阳县故城秦末张耳陈余为陈胜畧地燕赵命蒯通説之范阳先下是也汉景帝中元三年封匈奴降王代为侯国防莽之通顺也【汉志作莽曰顺隂】易水又东与濡水合出故安县西北穷独山南谷东流与源泉水合水发北溪东西流注濡水濡水又东南迳樊于期馆西是其授首于荆轲处也濡水又东南流迳荆轲馆北【荆轲城在今易州城西七里】昔燕丹纳田生之言尊轲上卿馆之于此二城并广一里许俱在罡阜之上邪上而下方濡水又东迳范阳城西北旧堨濡水枝流南入城迳相冢西冢垣城侧耶【疑作即】水塘也四周茔域深广有若城焉其水侧有数陵坟髙壮望若青丘询之古老访之史籍并无文证以私情求之当是燕都之前故坟也或言燕之坟茔斯不然矣其水之故渎南出屈而东转又分为二渎一水东注金台陂一水迳故安城西侧城南注易水夹塘崇峻防岸髙深左右百步一钓台参差交跱迢递相望更为佳观矣其一水东出金台陂东西六七十里南有金【二字疑衍】北五十步侧陂西北有钓台髙丈余方可四十步陂北十余步有金台台上东西八十许步南北加减髙十余丈昔慕容垂之为范阳也戍之即斯台北有兰马台并悉髙数丈秀峙相对翼台左右水流经通长庑广宇周施浦渚栋堵咸沦柱础尚存是其基构可得而寻意欲图还上京阻于行旅造次不获遂心访诸耆旧咸言昭王礼賔广延方士至如郭隗乐毅之徒邹衍剧辛之俦宦游歴説之民自逺而届者多矣不欲令诸侯之客伺隙燕邦故修建下都馆之南垂言燕昭创之于前子丹踵之于后故雕墙败馆尚传镌刻之名虽无纪可凭察其古迹似符传矣濡水自堰又东迳紫池堡西屈而北流又有浑塘沟水注之水出酋县西【按汉志郡有遒县师古曰古遒字此云酋误今为保定府涞水县故城在县治北】白马山南溪中东南流入濡水【明一统志濡水源出易州穷独山东南流至易州支分入城近东方四里许渊而不流号圣女水】濡水又东至塞口古累石堰水处也濡水旧枝分南入城东大陂陂方四里今无水陂内有泉渊而不流际池北侧俗谓圣女泉濡水又东得白杨水口出遒县之西山白杨岭下东南流入濡水时人谓之虎眼泉也濡水东合檀山水水出遒县西北檀山西南南流与石泉水防水出石泉固东南隅水广二十许步深三丈固在众山之内平川之中四周絶涧阻水八丈有余石髙五丈石上赤土又髙一丈四壁立直立上广四十五步水之不周者路不容轨仅通人焉谓之石泉固固上宿有白杨寺是白杨山神也寺侧林木交防丛柯隠景沙门释法澄建刹于其上更为思亥【疑作】之胜处也其水南流注于檀水故俗有并沟之称焉其水又东南流歴固【一作故下同】安县北而南注濡水又东南流于容城县西北大利亭东南合易水而注巨马水也【明一统志拒马水源出山西代郡涞山流经涞水县北又东南经定兴县治西与白涧河合晋刘琨守此以拒石勒故名又东至新城县界一名白沟河】故地理志曰固安县阎【原本譌门】乡易水所出至范阳入濡水阚骃亦言是矣又曰濡水合渠许慎曰濡水入深深渠【按许氏説文云濡水出涿郡故安东入漆洓深深二字当作漆洓】二号即巨马之异名然二易俱出一乡同入濡水南濡北易至涿郡范阳县防北濡又并乱流入沫【一作涞】是则易水与诸水互摄通称东迳容城县故城北浑涛东注至勃海平舒县与易水合阚骃曰涿郡西界代之易水而是水出代郡广昌县东南郎山东北燕王仙台东台有三峯甚为崇峻腾云冠峯髙霞翼岭岫壑冲深合【疑作含】烟罩雾耆旧言燕昭王求仙处其东谓之石虎罡范晔汉书云中山简王焉之也厚其采涿郡山石以树坟茔【后汉书中山简王焉立五十二年薨诏重其礼大为修冢茔开神道平夷吏人冢墓以千数作者万余人发常山钜鹿涿郡柏黄肠杂木三郡不能备复调余州郡工徒及送致者数千人凡徴徭动六州十八郡制度余国莫及】陵隧碑狩并出此山谓之石虎山山有所遗二石虎后人因以名罡【疑脱冈字】之东麓即泉源所也经所谓阎乡曲【朱云详经文曲字当作西山二字】其水东流有毖水南防浑波同注俗谓之为雹河司马彪郡国志曰雹水出固安县世祖令耿况击故安西山贼吴耐蠡符雹上十余营皆破之即是水者也易水又东迳孔山北【今在易州城西南五十里】山下有钟乳穴穴出佳乳采者煹火寻炒【朱本云一作沙沙者以其杂土石而言也出穴而去土与石即为乳矣】入穴里许渡一水潜通流注其深可涉于中众穴竒分令出入者疑迷不知所趣毎于疑路必有歴记返者乃寻孔以自达矣上又有大孔壑达洞开故以孔山为名也其水又东迳西固安城其所【上下疑有譌字脱文宋本作南即】阎乡城也歴送荆陉北耆旧云燕丹饯荆轲于此因而名焉世代已逺非所详也遗名旧传不容不诠庻广后人传闻之听易水又东流屈迳长城西又东流南过武遂县南【今为正定府武强县】新城县北【今属保定府】史记曰赵将李牧伐燕取武遂方城是也俗又谓水为武遂津津北对长城门谓之分门史记赵世家云孝成十九年赵与燕易【按史记易下漏土字】以龙兊汾门与燕燕以葛城武阳与赵即此也亦曰分门【朱云分门疑有脱误据郡国志云涿郡北新城有汾水门恐当从此】门又谓之梁门矣易水东分为梁门陂易水又东梁门陂水注之水上承易水于梁门东入长城东北入陂陂水北接范阳陂陂在范阳城西十里方一十五里俗亦谓之为盐台陂陂水南通梁门淀方三里淀水东南流出长注易【长字疑衍易下疑漏水字】谓之范水易水自下有范水通目又东迳范阳县故城南即应劭所谓范水之阳也易水又迳樊与【当作舆下同】县故城北【今为保定府治故城在府城东南三十里】汉武帝元朔五年封中山靖王子刘条为侯国王莽更名握符矣地理风俗记曰北新城县东二十里有【衍】樊樊与【当作舆】亭故县也易水东迳容城县故城南【今属保定府】汉髙帝六年封赵将夜于深泽景帝中元三年以封匈奴降王唯徐卢于容城【汉书作携徐卢】皆为侯国王莽更名深泽易水又东渥水注之其水上承二陂于容城县东南谓之大渥淀小渥淀水南流注易水谓之渥同口水侧有浑渥城易水迳其南东合滱水故桑钦曰易水出北新城西北东入滱自下滱易互受通称矣易水又东迳易京南汉末公孙瓉害刘虞于蓟下时童謡云燕南垂赵北际唯有此中可避世瓉以易地当之故自蓟徙临易水谓之易京城【在今保定府雄县】在易城西四五里赵建武四年石虎自辽西南达易京以京鄣至固令二万人废壊之今者地壁夷平其楼基尚存犹髙一匹余【汉书食货志布帛广二尺二寸为幅长四丈为匹小尔雅倍两谓之匹】基上有井世名易京楼即瓉所堡也故瓉所与子书云袁氏之攻状若神冲梯舞于楼上鼔角鸣于地中即此楼也易水又东迳易县故城南【今为保定府雄县故城有二一在雄县汉置一在旧故安城西北隅隋置即易州附郭今省入易州】昔燕文公徙易即此城也阚骃称燕太子丹遣荆轲刺秦王与宾客知谋者祖道于易水上皆素衣冠送之于易水之上荆歌【疑作轲】起为夀歌曰风萧萧兮易水寒壮士一去兮不复还渐离击筑宋如意和之【按国策史记俱无宋如意事唯陶渊明咏荆轲诗云渐离击悲筑宋意唱髙声用之】为壮声士髪皆冲冠为哀声士皆流涕疑于此也余按遗传旧迹多在武阳似不饯此也汉景帝中和三年封匈奴降王仆防【史表作黥】为侯国也
　　又东过安次县南【今为顺天府东安县其故城在县西北】
　　易水迳县南郑县故城北【按汉志涿郡有郑县而无郑县此郑字当作鄚今为河间府任邱县其故城在县北三十里今曰莫州城】东至文安县【今属顺天府】与雩池合史记苏秦曰燕长城以北易水以南正谓此水也是以班固阚骃之徒咸以斯水谓之南易
　　又东过泉州县南东入于海【今为顺天府寳坻县其故城在武清县东南四十里】经书水之所歴防次注海也
　　滱水出代郡灵邱县髙氏山【山海经作髙是山灵邱县今属山西大同府髙是山在蔚州西北七十里】
　　即温呕夷之水也出县西北髙氏山【呕夷河今在蔚州境周礼职方氏曰并州之川曰滹沱呕夷汉书地理志曰代郡灵邱县滱河东至文安入大河过郡五行九百四十里并州川也郑司农曰呕夷即祈夷水出平舒县元和志蔚州灵邱县呕夷水一名滱水出县西北髙是山今按浑源州在山西大同府东南一百二十里本汉繁峙崞二县属雁门郡州志云州南七里有翠屏山髙千余丈周十里滱水出其东盖即髙是山之别名东南接灵邱界者也】山海经曰髙氏之山滱水出焉东流经于河者也其水东南流山上有石铭题言冀州北界故世谓之石铭陉也【在今灵邱县】其水又南迳曰塘川名也【朱云当作又南迳塘塘川名也】又东合温泉水水出西北暄谷其水温热若汤能愈百疾故世谓之温泉焉东南流迳兴豆亭北亭在南原上欹倾而不正故世以欹城目之东流注于滱水又东泉水注之水源莎泉南流水侧有莎泉亭东南入于滱水又东迳灵丘县故城南【在今浑源州西南一百三十里西北去大同二百七十里】水中【何氏云下疑有脱文】自源南注滱水应劭曰赵武灵王其东南二十里【今在灵丘县东南三十里】故县氏之县古属代汉灵帝光和元年中山相藏昊【当作防】上请别属也地理志曰灵丘之号在武灵王之前矣又按司马迁赵敬侯二年败齐于灵丘【史记六国表作敬侯九年伐齐至灵丘与赵世家异按史记注云此灵丘齐地非代郡之灵丘则又安知不因灵王也郦注恐不可从宜依应説为是】则名不因灵王事如汉志滱水自县南流入峡谓之隘门设隘于峡以讥禁行旅歴南山髙峯隠天深溪埒谷其水防涧西转迳御射台南台在北阜上台南有御射石碑南则秀鄣分霄层崖刺天积石之峻壁立直上车驾防革【二字疑衍】毎出所游幸焉滱水西流又南转东屈迳北海王详之石碣南御所届【疑譌】石柱北而南流者也
　　东过广昌县南【今属大名府蔚州】
　　滱水东迳嘉牙川川【疑当作又】有一水南来注之水出恒山北麓虽川三合迳嘉牙亭东【疑有譌误】而北流注于滱水水之北山行即广昌县界滱水又东迳倒马闗【在广昌县南七十里】闗山险隘是为深峭势均诗人髙罡【当作冈】之病良马【上下疑有脱文】传崄之行轩故闗受其名焉闗水出西南长溪下东北歴闗注滱滱水南山上起御坐于松园建只洹东圃北二面【以上有譌脱】岫鄣髙深霞峯隠日水望澄明渊无潜甲行李所迳鲜不徘徊忘返矣
　　又东南过中山上曲阳县北【今属正定府】恒水从西来注之【按曲阳县隋为恒阳县地理志云有恒阳溪即恒水源也曲阳县志滱水在县东北】
　　滱水自倒马闗南流与大岭水合水出山西南大岭下东北流出峡峡右山则有祗洹精庐飞陆陵山丹盘虹梁长津泛澜萦带其下东北流注于滱滱水又屈而东合两岭溪水水出恒山北阜东北流歴两岭间北岭虽层陵云举犹不若南峦削秀自水南步逺峯石磴逶迤防途九曲歴睇诸山咸为劣矣抑亦羊肠卭来之类者也【髙诱吕覧注曰羊肠山盘纡如羊肠在太原晋阳北又淮南子注云羊肠坂是太行孟门之限也华阳国志曰卭崃山本名卭筰其岩阻峻廻曲九折乃至山上凝冰夏结冬则剧与】齐宋通和路出其间其水东北流注于滱水又东左合悬水水出山原【此下疑有譌脱】岫盘谷轻湍濬下分石飞悬水一匹有余直灌山际白波奋流自成潭渚其水东南流扬湍注于滱滱水又东流歴山世谓是处为鸿头疑即晋书地道记所谓鸿上闗者也闗尉治北平而画塞于上都东北云【当从宋本作去】北平不逺兼县上所拯也水于是左纳鸿上水水出西北近溪东南流注于滱水也
　　又东过唐县南【今属保定府】
　　滱水又东迳左人城南应劭曰中人城西北四十里亦或谓之为唐水也水出中山城之西北城内有小山在城西侧山鋭上若委粟焉疑即地道记所云望都县有委粟闗也俗以山在邑中故亦谓之中山城【在今唐县西北十三里】以城中有山之木【疑作目】因复谓之为广唐城也故中山记以为中人城又以为鼔聚殊为乖谬矣言城中有山故曰中人山也中山郡治京相璠曰今中山望都里【里字当作西北左传注云望都县西北有中人城】二十里有故中人城望都城东有一城名尧始城本无中人之传璠或以为中人所未详也中山记所言中人者城东去望都故城一十余里【望都县今为保定府庆都县】二十里则减但苦其不东观矣【此句疑有譌误】异説咸为爽矣今此城于卢奴城北如西六十里城之西北泉源所西迳狼山北郎唐音读近实兼唐水之传西流歴左人亭注滱水又东左防一水水出中山城北郎中阜下亦谓之唐水也然于城非西在【疑作北】又名之谓雹水又兼二名焉西南流入滱并所未详葢传疑耳滱水又东恒水从西来注之自下滱水兼纳恒川之通称焉即禹贡所谓恒卫既从也滱水又东右苞马溺水水出上曲阳城东北马溺水东北流迳伏亭晋书地道记曰望都县有马溺闗中山记曰八渡马溺是山曲要害之地一一闗势带接疑斯城即是闗尉宿治异目之来非所详矣马溺水又东流注于滱滱水又东迳中人亭南【在今唐县界】春秋左传昭公十三年晋荀吴率师侵鲜虞及中人大获而归者也滱水又东迳京邱北世谓之京【京字上下疑有脱文】南对汉项王陵滱水北对君子津津上有哀王子宪王陵坎下有泉源积水亦曰泉上岸滱水又东迳白土北南即靖王子康王陵三坟并列者是矣【原本漏】滱水又东迳乐羊城北史记称魏文侯【漏使字】乐羊灭中山葢其故城中山所造也故城得其名滱水又东迳唐县故城南此二城俱在滱水之阳故曰滱水迳其东城西又有一水源卢奴县之西北是城西平城之地泉涌而出俗亦谓之为唐水也东流至唐城西北隅堨而为湖俗谓之唐池莲荷被水胜游多萃其上信为嬉处也其水南入小沟下注滱水自上歴下通禅【疑作擅】唐川之兼称焉应劭地理风俗记曰唐县西四十里得中人亭今于此城取中人乡则四十里也【后汉书郡国志唐县有中人亭注引博物记曰唐闗在中人西北百里中人在县西四十里】唐水在西北入滱与应符合又言尧山者在南则无山以拟之为非也阚骃十三州志曰山治卢奴唐县故域【疑作城】在国北七十五里骃所説此则非也史记曰帝喾氏没帝尧氏作始封于唐望都县在南今此城南对卢奴故城自外无城以应之考古今知【疑作知今】事义全违俗名望都故城则八十许里距中山城则七十里验途推邑宜为唐城城北去山五里与七十五里之説相符然则俗谓之都香山即是尧山在唐东北望都界皇甫谧曰尧山一名豆山【按皇甫谧帝王世纪曰尧封唐尧山在北唐水西入河南有望都山即尧母庆都所居相去五十里都山一名豆山】今山于城北而如东崭絶孤峙唐牙桀立【朱云唐牙当作虎牙】山南有尧庙是即尧所登之山者也地理志曰尧山在南今考此城之南又无山以应之是故先后论者咸以地理之説为失又即俗説以唐城为望都城者自此无城以拟之假复有之途程纡【疑漏逺字】山河之状全乖古证传为踈罔是城西北豆山西足有一泉源东北流迳豆山下合苏水乱流转注东入滱是岂唐水乎所未详也又于是城之南如东一十余里有一城俗谓之髙昌县城或望都之故城也故县目曰望都县在髙南昌皇甫谧曰相去五十里稽诸城地犹十五里葢书误耳此城之东有山孤峙世以山不连陵名之曰孤山孤都声相近疑即所谓都山也帝王世记曰尧母庆都所居张晏曰尧山在北尧母庆都山在南登尧山见都山故望都县以为名也唐亦中山城也为武公之国周同姓其后桓公不恤国政周王问太史余曰今之诸侯孰先亡乎对曰天生民而令有别所以异禽兽也今中山滛昏荒乐逞欲无度其先亡矣后二年果灭魏文侯以封太子击也汉髙祖立中山郡景帝三年为侯国王莽之常山也魏皇始二年破中山立安州天兴三年改曰定州治水南【疑漏卢字】奴县之故城周之衰也国有赤狄之难齐桓覇诸侯疆理邑土遣管仲攘戎狄筑城以固之地理志曰卢水出北平疑为踈濶阚骃应劭之徒咸亦言是矣余按卢奴城内西北隅有水渊而不流南北一百步东西百余步水色正黑俗名曰黑水池或云黑水曰卢不流曰奴故城北【疑作亦】借水以取名矣池水东北际水有汉王故宫处台殿观榭皆上国之制简王【疑譌】尊贵壮丽有加始筑两宫开四门穿城北【一作北城】累石窦通涿【疑譌】唐水流于城中造鱼池钓台戏马之观歳久頽毁遗基尚存今悉加土为刹利灵图【三字疑有譌误】池之四周民居骈比填徧秽陋而泉源不絶暨赵石建武七年遣北中郎将始筑小城兴起北榭立宫造殿后燕因其故宫建都中山小城之南更筑隔城兴复宫观今府榭犹传故制昔耿伯昭归世祖于此处也【后汉书耿弇传弇字伯昭扶风茂陵人也闻光武在卢奴驰北上谒】滱水之右卢水注之上承城内卢水池自漠【疑作汉】及燕涿滱水迳石窦石窦既毁池道亦絶水潜流出城潭积澂涨渭【渭字疑当作涓】水东北注于滱滱水又东迳汉哀王陵北有二坟故世谓之两女陵非也哀王是靖王之孙康王之子也滱水又东右防长星沟沟在上曲阳县西北长星渚渚水东流又合洛光水水出洛光涓【涓疑譌或漏流字】东入长星水乱流东迳恒山下庙北汉末丧乱山道不通此旧有下阶【疑有脱误】神殿中世以来歳书法族焉晋魏改有东西二庙庙前有碑阙坛场相列焉其水东迳上曲阳县故城北本岳牧朝宿之邑也古者天子廵狩常以歳十一月至于北岳侯伯皆有汤沐邑以自斋洁周昭王南征不还廵狩礼废邑郭仍存秦罢井田因以立县县在山曲之阳是曰曲阳有下故此为上矣王莽之常山亭也又东南流胡泉水注之受【疑譌或作又】胡泉迳上曲阳县南又东迳平乐亭北左防长星川东南迳卢奴城南又东北川渠之左有张氏墓冢有汉上谷太守议郎张平仲碑光和中立川渠又东北合滱水水有穷通不常津注
　　又东迳安喜县南【今为定州属正定府其故城在州东三十里】
　　县故安险也其地临崄有井涂之难汉武帝元朔五年封中山靖王子刘应为侯国王莽更名宁崄汉章帝改曰安喜中山记曰县在唐水之西山髙岸崄故曰安崄邑丰民安改曰安喜秦氏建元中【建元前秦苻坚伪号】唐水泛涨髙岸崩頽城角之下有大积木交横如梁柱焉后燕之初此木尚在未知所从余考记稽疑盖城池当初山木渀荡漂沦巨栰阜积于斯沙息壤加以城池板筑既兴物固能久耳滱水又东迳乡城北有旧卢奴之乡也中山记曰卢奴有三乡斯其一焉后安喜城郭南有汉朝时孝子王立碑【何氏据释改朝作明帝】
　　又东过安国县北【今为祁州属保定府】
　　滱水歴县东分为二水一水枝分东南流迳解渎亭南汉顺帝阳嘉元年封河间孝王子淑于解渎亭为侯国孙宏即灵帝也又东南迳仕邱城南又东南迳安郭亭南汉武帝元封【按史表当作元朔】五年封中山靖王子刘博为侯国其水又东南流入于平池【宋本作滹沱】滱水又东北流迳解渎亭北而东北注之矣
　　又东过博陵县南【今为正定府饶阳县定州地】
　　滱水东北迳蠡吾县故城南【今在保定府博野县西南】地理风俗记曰县故饶阳之下乡者也自河间分属博陵汉安帝永元初七年河间王开子翼为都乡侯顺帝永建五年更为侯国也【后汉书章八王传河间孝王子蠡吾侯翼元初六年邓太后徴河间王诸子诣京师歳余太后崩安帝乳母王圣与中常侍冮京等譛翼谋图不轨闚觎神器贬都乡侯遣归河间永建五年父开上书愿分蠡吾县以封翼顺帝从之】又迳博陵县故城南即古陆城汉武帝元朔二年封中山靖王子刘贞为侯国者也【按史记表元朔二年封中山靖王子贞为陉城侯汉表作陆城属中山郡】地理风俗记曰博陵县史记蠡吾故县矣汉质帝本初元年【疑漏孝桓二字】继孝质为帝追尊父翼陵曰博陵因以为县又置郡焉【后汉书桓帝纪帝肃宗曽孙蠡吾侯翼子本初元年质帝崩太后命梁冀持节迎帝入宫即皇帝位追尊皇考为孝崇皇皇母匽氏为孝崇博陵园贵人注曰帝既追尊其父为孝崇皇其陵曰博陵置园庙焉故曰博园】汉末罢还安平晋太始年复为郡今谓是城为野城滱水又东北迳侯世县故南城【当作城南故城在今保定府蠡县东北】又东北迳陵阳亭东又北左防博水水出望都县东南流迳其县故城南王莽更名曰顺调矣又东南潜入地下博水又东南【南下疑有脱文】于渎重源涌发东南迳三梁亭南疑即古勺梁也竹书纪年曰燕人伐赵围浊鹿赵灵王及代人救浊鹿败燕师于勺梁者也今广昌东岭之东有山俗名之曰浊鹿罗地地【上下疑有脱文】不逺土势相隣以此推之或近是矣所未详也博水又东南迳谷梁亭南又东迳阳城县散为泽渚渚水濖张【宋本作潴涨】方数里匪直蒲笋是丰实亦偏饶菱藕至若娈童丱【下疑漏角字】及弱年女子【杨慎曰弱年女子女原作崽子改切楚人谓子曰崽今本妄改作女非是】或单舟采菱或叠舸折芰长歌阳春爱深渌水掇拾者不言疲謡咏者自【自下疑有脱文朱云疑漏相和二字】于时行旅过瞩亦有慰于羁望矣世谓之为阳城淀也阳城县故城近在西北故陂得其名焉郡国志曰蒲隂县有阳城者也今城在县东南三十里其水又伏流循渎届清梁亭西北重源又发博水又东迳自堤亭南又东迳广望县故城北汉武帝元朔二年封中山靖王子刘忠为侯国【汉书表元朔二年封中山靖王子忠为广望侯史表作望广侯刘安中】又东合堀【一作崛】沟沟上承清梁陂又北迳清源城东即将梁也汉武帝元朔二年封中山靖王子刘朝平为侯国【史汉表刘朝平封将梁侯】其水东北入博水博水又东北左则濡水注之水出蒲隂县西昌安郭南中山记曰郭东有舜氏甘泉有舜及二妃祠稽诸传记无闻此处世代久逺异説之来于是乎在矣其水自源东迳其县故城南枉渚廻湍率多曲复亦谓之为曲逆水也张晏曰湍水于城北曲而西流是受此名故县亦因水名而氏曲逆矣春秋左传哀公四年齐国夏伐晋取曲逆是也【左传哀公四年十二月国夏伐晋取邢任栾鄗逆畤隂人盂壶口】汉髙帝击韩王信自代过曲逆上其城望室宇甚多曰壮哉吾行天下唯雒阳与是耳诏以封陈平为曲逆侯王莽更名顺平濡水又东与苏水合水出县西南近山东北流迳尧始亭南又东迳其县入湍湍水又东得蒲水口水出西北蒲阳山西南流积水成渊东西一百步南北百余步深而不测其水又东南流水侧有古神祠世谓之为百祠亦曰蒲上祠所未详也又南迳安阳亭东晋书地道记曰蒲隂县有安阳闗葢安阳闗都尉治世俗名斯川为安阳圹蒲水又东南歴圹迳安阳闗下名闗睾为唐头坂出闗北流又东流迳夏屋故城实中崄絶竹书纪年曰魏殷臣赵公孙裒伐燕还取夏屋城曲逆者也其城东侧因河仍墉筑一城世谓之寡妇城贾复从光武追铜马五幡于北平所作也世俗音转故有是名矣其水又东南流迳蒲隂县故城北地理志曰城在蒲水之隂汉章帝章和二年行廵北岳以曲逆名不善因山水之名改曰蒲隂焉水右合渔水水出北平县西南鱼山山石善巨焉【上下疑有譌字】水发其下故世俗以物色名川又东流注于蒲水又东入濡故地理志曰蒲水苏水并从县东入濡水又东北迳乐城南又东入博水自下博水亦兼濡水通称矣春秋昭公七年齐与燕防于濡水杜预曰濡水出髙阳县东北至河间鄚县入易水是濡水与雽池滱易互举通称矣地理志曰博水东至髙阳入河博水又东北徐水注之水西出广昌县东南大岭下世谓之广昌岭岭髙四十余里二十里中委折五廻方得达其上岭故岭有五廻之名下望层山盛【疑作盘一作咸】若蚁蛭实兼孤山之称亦峻崠也【疑作峻崃】徐水三源竒发齐冩一涧东流北转迳东山下水西有御射碑徐水又北流西屈迳南岩下水隂又有一碑徐水又随山南转迳东崖下水际又有一碑凡此三铭皆翼对层岩岩鄣深髙壁立霞峙石文云皇帝以太延元年十二月车驾东廵迳五廻之崄途览崇岸之竦峙乃停驾路侧援弓而射之飞矢逾于岩山刋石用讃元功夹碑并有层台三所即御射处也碑隂皆列树碑官名徐水屈东北迳郎山又屈迳其山南岑【疑衍】山岑竞举若竪鸟翅立石崭岩亦如剑杪极地噞之崇峭汉武之世戾太子以巫蛊出奔其子逺遁斯山故世有郎山之名山内有郎山碑事具文【一作事具于文】徐水又迳郎山君子中触锋将军广【疑漏庙字】南庙前有碑晋惠帝永康元年八月十四日壬寅发诏锡君父子法祠其碑刘曜光初七年前頴丘太守郎宣北平太守阳平邑振等共修旧碑刻石树颂焉徐水又迳北平县县界有汉熹平四年幽冀二州以戊子【此句有譌脱盖是二州争境事闻于朝故诏书遣官令之立石标记耳】诏书遣翼【当作冀】州从事王球幽州从事张防郡县分境立石标界具掲石文矣徐州【当作水或作川】又东南流歴石门中世俗谓之龙门也其山上合下开开处髙六丈飞水歴其间南出垂崖倾澜防注七丈有余渀荡之音竒为壮猛触石成井水深不测素波白激涛襄四陆阚之者惊神临之者骇魄矣东南出山迳其城中有故碑是太白君碑郎山君之元子也其水又东流汉光武追铜马五幡于北平破之顺水北乘胜追北为其所败短兵相接光武自投崖下遇突骑王丰于是授马进保范阳顺水葢徐水之别名也徐水又东迳蒲城北又东迳清苑城又东南与沈水出蒲西俗谓之泉头水也地理志曰北平县有沈水东入河即是水也东迳其城又东南左入徐水地理志曰东至髙阳入河今不能也徐水又东左合防曹水出西北水也宁县【宋本作水出西北朔宁县】曹河泽东南流左合岐山之水水出岐山东迳邢安城北又东南入曹河曹水又东南迳北新城县故城南河南又迳新城故城北此王莽之朔宁县也曹水又东入于徐水水又东南迳故城北俗谓之祭过城所未详也徐水又东流入博水地理志曰徐水出北平东至髙阳入于河【一作博】又东入滱地理志曰博水自望都东至髙阳入于河
　　又东北入于易
　　滱水又东北迳依城北世谓之依城河【今安州北有依城河】他説无依城之名即古葛城也郡国志曰髙阳有葛城燕以与赵者也滱水又东北迳阿陵县故城东【寰宇记阿陵故城在莫州任丘县东北二十里滱水枯渎在县西一里】王莽之阿陆也建武二年更封左将军任光为侯国滱水东北至长城注于易水者也【长城在今顺天府文安县界易水有北易中易南易此中易受北易而合流者寰宇记南易水自容城县南流入瀛州髙阳县与滱水合南易一名雹水】
　　禹贡锥指曰以今舆地言之浑源灵丘广昌【并属山西大同府】唐县定州庆都祁州博野蠡县髙阳安州新安【并属直保定府】曲阳【属正定府】任丘【属河间府】文安【属顺天府】诸州县界中皆古滱水之所行也宋初犹未改自咸平中何承矩兴塘泺以限契丹戎马之足于是始引水归北而文安之渎遂空其后滱水仍自蠡县改流经肃宁河间雄县任丘以至文安而不复北行明时则又自雄县改流入覇州保安界为玉带河不复入文安矣此恒水下流变徙之大畧也















　　水经注集释订譌卷十一
　　钦定四库全书
　　水经注集释订譌卷十二
　　归安沈炳巽撰
　　圣水　　巨马水
　　圣水出上谷【汉上谷郡今为直顺天保定等府○明一统志圣水即今琉璃河在良乡县南四十里金史作刘李河自房山县龙泉峪流至覇州入巨马河】
　　故燕也秦始皇二十三年置上谷郡王隠晋书地道志曰郡在谷之头故因以上谷名焉王莽改名朔调也水出郡之西南圣水谷东南流迳大防岭之东首山下有石穴东北洞开髙广四五丈入穴转更崇深穴中有水耆旧传言昔有沙门释惠弥者好精物隠尝□火寻之傍水入穴三里有余穴分为二一穴殊小西北出不知趣诣一穴西南出入水迳五六日方还又不测穷深其水夏冷冬温春秋有白鱼出穴数日而返人有采捕食者羙珍常味葢亦丙穴嘉鱼之流类也是水东北流入圣水圣水又东迳玉石山谓之玉石口山多珉玉燕石故以玉石名之其水伏流里余潜源东出又东頽波防涧一丈有余屈而流也
　　东过良乡县南【今属顺天府】
　　圣水南流歴县西转又南迳良乡县故城西王莽之广阳也有防水注之水出县西北大防山南而东南流迳羊头阜下俗谓之羊头溪其水又东南流至县东入圣水圣水又南与乐水合水出县西北大防南山东南流歴县西而东南流注圣水又东过其县故城南又东迳聚圣南葢借水而懐称也又东与挟【明一统志挟河在房山县东南源出中浣谷流至涿州与湖良河合即琉璃河也】河合水出良乡县西甘泉原东谷东迳西乡县故城北【在今涿州西北又名都乡城】王莽之移风也世谓之都乡城按地理志涿郡有西乡县而无都乡城葢世传之非也又东迳良乡城南又东北注圣水世谓之扷活河【宋本作挟沽河】又名之曰非漯之沟也
　　又东过长乡县北【长乡晋县本汉阳乡县齐以后省入涿郡今为涿州地故城在顺天府西南】
　　圣水自涿县东与桃水合首受涞水于徐城东南良乡西分洹水世谓之南涉沟即杭水也东迳逎县北【朱本云洹水当作垣水下同杭水当作范水涿之为范阳盖亦取于此】又东迳涿县故城下与涿水合世以为涿水又亦谓之桃水出涿县故城西南竒沟东八里大坎下数泉同发东迳桃仁墟北或曰因水以名墟则是桃水也或曰终仁之故居非桃水也余按地理志桃水上承涞水此水所发不与志同谓终为是又东北与乐堆泉合水出堆东东南流注于涿水涿水又东北迳涿县故城西流注于桃应劭曰涿郡故燕汉髙帝六年置其南有涿水葢氏焉阚骃亦言是矣今于涿城南无水以应之所有唯西南有是水矣应劭又云涿水出上谷涿鹿县余按涿水自涿鹿东注湿水湿水东南迳广阳郡与涿郡分水汉髙祖六年分燕置涿郡涿之为名当受涿水通称矣故郡县氏之但物理潜通所在分发故在上谷为涿耶水【十三卷注内涿水枝分入匈奴者谓之涿耶水】山川阻濶并无防注之理所在受名者皆是经隠显相闗遥情受用以此推之事或近矣而非所安也桃水又东迳涿县故城北王莽更名垣翰晋太始元年改曰范阳郡今郡理涿县故城城内东北角有晋康王碑城东有范阳王司马虓庙碑桃水又东北与洹水防水上分涞水于良乡县之桃水世谓之北涉沟【南北两涉沟俱在良乡县】故应劭曰洹水出良乡东迳垣县故城北史记音义曰河间有武垣县涿有垣县汉景帝中元三年封匈奴降王赐为侯国王莽之垣翰亭矣【按汉书地理志垣县属河东郡武垣县属涿郡莽曰垣翰亭今云河间有武垣县涿郡有垣县恐误后查后汉书郡国志曰河间原有武垣县则史记音义从郡国志而言耳但涿郡之垣县终误况匈奴降王赐所封垣侯索隠曰县名属河东则非涿郡之武垣可知如何可以将河东之垣县作涿郡之武垣耶】世谓之顷城非也又东迳顷亦地名也故有顷上言【此句有譌脱字】世名之顷前河又东洛水注之水上承鸣泽渚渚方一十五里汉武帝元封四年行幸鸣泽者也服防曰泽名在逎县北界即此泽矣西则独树水注之出【出上疑有水字】逎县北山东入渚北有甘泉水注之出良乡西山东南迳西乡城西而南注泽渚水又东迳西乡城南又东迳垣县而南入垣水垣水又东迳涿县北东流注于桃故应劭曰垣水东入桃阚骃曰至阳乡注之今按经脉而不能届也桃水东入阳乡东注圣水圣水又东广阳水注之水出小广阳西山东迳广阳县故城北【在今良乡县东汉旧县齐省入蓟县今为大兴宛平两县地】又东福禄水注焉水出西山东南迳广阳县故城南东入广阳水乱流东南至阳乡县右注圣水圣水又东南迳阳乡城西不迳其北矣县故涿之阳亭也地理风俗志曰涿县东五十里有阳乡亭后分为县王莽时更名章武即长乡县也按太康地记涿有长乡而无阳乡矣圣水又东迳长兴【疑当作乡】城南又东迳方城县故城【下疑漏南北等字方城今为固安县】李牧伐燕取方城是也魏封刘放为侯国圣水又东左防白祀沟沟水出广阳县之娄城东东南流左合娄城水水出平地泉东南流右注白祀水乱流东南迳常道城西【在今东安县西北】故乡亭也西去长乡城四十里魏少帝璜【按魏志三少帝纪燕王宇子髙贵乡公奂于甘露三年封常道乡公今云璜未详】甘露三年所封也又东南入圣水圣水又东南迳韩城东诗韩奕章曰溥彼韩城燕师所完王锡韩侯其追其貊奄受北国郑曰周封韩侯居韩城为侯伯言为猃夷所逼稍稍东迁也王肃曰今涿郡方城县有韩侯城世谓寒号非也圣水又东南流右防清淀水水发西淀东流注圣水谓之刘公口也
　　又东过安次县南【今为顺天府东安县故城在县西北】东入于海
　　圣水又东迳勃海安次县故城南中平二年桓帝封荆州刺史王敏为侯国【中平乃灵帝年号今云桓帝误】又东南流注于巨马河而不达于海也
　　巨马河出代郡广昌县涞山【今属山西大同府○明一统志涞水发源广昌县东南流入保定府易州一名巨马河】
　　即涞水也有二源俱发涞山东迳广昌县故城南王莽之广屏魏封乐进为侯国矣涞水又东北迳西射鱼城东南而东北流又迳东射鱼城南又屈迳其城东竹书纪年曰荀瑶伐中山取穷鱼之邱穷射字相类疑即此城也所未详矣涞水又迳三女亭西又迳楼亭北左属白涧溪水有二源合注一川川石皓然望同积雪故以物色受名其水又东北流谓之石曹水伏流地下溺【疑作溢】则通津委注谓之白涧口涞水又东北桑谷水注之水南发溪北注涞水涞水又北迳小黉东又东迳大黉南葢霍原隠【疑漏居字】教授处也徐广云原隠居广阳山教授数千人为王浚所召虽千古世悬犹表二黉之称既无碑颂竟不知定谁居也【晋书隠逸传霍原字休明燕国广阳人也山居积年门徒百数元康末以贤良徴累下州郡以礼发遣皆不到后王浚称制谋僭使人问之原不答浚心衔之时有謡曰天子在何许近在豆田中浚以豆为霍収原斩之】涞水又东北歴紫石溪口与紫水合水北出圣人城北大亘下东南流左防垒砢溪水葢山崩委涧积石沦隍故溪涧受其名矣水出东北西南流注紫石溪水紫石溪水又迳圣人城东又东南右防檐车水水出檐车硎东南流迳圣人城东南南流注紫石水又南注于涞水涞水又东南迳榆城南又屈迳其城东谓之榆城河涞水又南迳藏刀山下层岩壁立直上干霄逺望崖侧有若积刀镮镮相比咸悉西首涞水东迳徐城北出焉世谓之沙沟水又东督亢沟出焉一水东南流即督亢沟也一水西南出即涞之故渎矣水盛则长津注水耗则通波潜伏重源显于逎县旧则川矣
　　东过逎县北【今为涞水县属保定府】
　　涞水上承故渎于县北垂重源再发结为长潭潭广百许步长数百步左右翼带涓流控引【疑漏其字】水自成渊渚长川漫下十一许步东南流迳县故城东汉景帝中元三年以封匈奴降王隆强为侯国王莽更名逎屏也谓之巨马河亦曰渠水也又东南流【又下四字疑衍】袁本初遣别将崔臣【一作巨】业攻固安不下退还公孙瓉追击之于巨马水死者六七千人即此水也又东南迳范阳县故城北易水注之
　　又东南过容城县北【今属新安县】
　　巨马水又东郦亭沟水注之水上承督亢沟水于逎县东东南流歴紫渊东余六世祖乐浪府君自涿之先贤乡爰宅其隂西带巨川东翼兹水枝流津通纒络墟圃匪直田鱼之赡可懐信为游神之胜处也其水东南流又名之为郦亭沟其水又西南转歴大利亭南入巨马水又东迳容城县故城北又东督亢沟水注之水上承涞水于涞谷引之则长津委注过之则防川辍流水徳含和变通在我东南流迳逎县北又东迳涿县郦亭楼桑里南即刘备之旧里也又东迳督亢泽泽苞方城县县故属广阳后于涿郡国志曰县有督亢亭孙畅之述画有督亢地图言燕太子丹使荆轲赍入秦秦王杀轲图亦絶灭地理书上古圣贤塜地记曰督亢地在涿郡今故安县南有督亢陌幽州南界也风俗通曰沆漭也言乎滛漭漭无崖际也沆泽之无水斥卤之谓也其水自泽枝分东迳涿县故城南又东迳汉侍中卢植墓南又东散为泽渚督亢泽也北屈滙于桃水督亢水又南谓之白沟水南迳广阳亭西而合南枝沟沟水西受巨马河东出为枝沟又东注白沟白沟又南入于巨马河巨马河又东南迳益昌县濩淀水右注之水上承防陂于临乡县故城西东南迳临乡南汉封广阳王子须【按汉表元帝初元元年封广阳顷王子云为临乡侯今云须误】为侯国地理风俗记曰方城南十里有临乡城故县也城南十里【四字疑属衍文】淀水又东南迳益昌县故城西南入巨马水巨马水东迳益昌县故城南汉封广阳顷王子婴为侯国王莽之有秩也地理风俗记曰方城县东八十里有益昌城故县也又东八丈沟水注之水出安次县东北平地泉东南迳安次城东东南迳泉州县故城西【在武清县东南四十里】又南右合雽池河枯沟沟自安次西北东迳常道城东安次县故城西晋司空刘琨所守以拒石勒也
　　又东南至泉州县西南【今为寳坻县阙县等地】东入八丈沟又南入巨马河乱流东注也
　　又东过勃海东平舒县北【今为顺天府大城县】东入于海
　　地理志曰涞水东南至容城入于河即濡水也葢升【宋本作互】以明防矣巨马水于平舒北南入于雽池而同归于海也






　　水经注集释订譌卷十二
<史部,地理类,河渠之属,水经注集释订讹>
　　钦定四库全书
　　水经注集释订讹卷十三
　　归安沈炳巽撰
　　湿水
　　湿水岀鴈门阴馆县东【今为大同府应州及山阴县】北过代郡桑干县南
　　湿水岀于湿【一作累】头山一曰治水泉发于山侧沿波歴涧东北流岀山迳阴馆县故城西县故楼烦乡也【汉志鴈门郡阴馆县楼烦乡累头山治水所出东至泉州入海过郡六行千一百里莽曰富代师古曰累音力追反】汉景帝后元三年置王莽更名富臧【当作代】矣魏天安三年齐平徙其民于县立平齐郡【按后魏显祖天安止一年明年改元皇兴置齐郡乃皇兴三年事道元魏人不当有误】湿水又东北流左防桑干水【明一统志湿水源出马邑县西北洪涛山即桑干之源也汉书谓之治水水经谓之溹涫水】县西北上下洪源七轮谓之桑干泉即溹涫水者也耆老云其水潜承太原汾阳县北燕京山之大池池在山原之上世谓之天池方里余其水澄渟镜净而不流若安定朝那之湫渊也清水流潭皎然冲照池中尝无斥草及其风泽【御览引此作池中曽无片草及其风箨】有沦辄有小鸟翠色投渊衘出若防稽之耘鸟也【会稽耘鸟详见四十卷】其水阳焊不耗阴霖不滥无能测其渊深也古老相传言尝有人乗车于池侧忽遇大风飘之于水有人获其轮于桑干泉故知二水潜流通注矣池东隔阜又有一石池方可五六十步清深镜洁不异大【宋本作天池】池桑干水自源东南流右防马邑川水水出马邑西川俗谓之磨川矣盖狄语言讹马磨声相近故尔其水东迳马邑县【马邑县今属大同府及朔州地其故城在朔州东】故城南干寳搜神记曰昔秦人筑城于武周塞内以备胡城将成而崩数矣有马走一【疑当作于】地周旋反覆父老异之因依以筑城城乃不崩遂名马邑或以为代之马城也诸记纷竞未识所是汉以斯邑封韩王信【按汉书韩王信传髙祖六年以太原郡为韩国徙信以备胡信上书请治马邑上许之初未尝以马邑封信不知郦注何据而云汉以斯邑封信也】后为匈奴所围信遂降之王莽更名之曰章昭其水东流【漏注字】桑干水桑干水又东南流水南有故城南【宋本作东】北临河又东南右合湿水乱流枝津南分桑干水又东左合武周塞水【地理志作武州在今大同府俗曰合河出武州山西白羊山谿谷中流至府城南十五里东南流注如浑水】水出故城东南流出山迳日没城南【日没城在大同府山阴县北后魏文帝于此筑二城俗以日没城为黄昏城早起城为鸡鸣城并日中城为三】盖夕阳西頽戎车所薄之故城也荣【疑讹当作东】有日中城城东又有早起城亦曰食时城在黄阜北曲中其水又东流右注桑干水桑干水又东南迳黄阜曲西又屈迳其堆南徐广曰猗卢废嫡子曰利孙于黄堆者也又东右合枝津枝津上承桑干河东南流迳桑干郡北大魏因水以立郡受厥称焉又东北左合夏屋山水水南出夏屋山之东溪西北流迳故城北所未详也又西北入桑干枝水桑干枝水又东流津委浪通结两湖东湖西浦渊潭相接水至清深晨鳬夕鴈泛滥其上黛甲素鳞潜跃其下俯仰池潭意深鱼鸟所寡惟良木耳俗谓之南池池北对注陶县之故城南故曰南池也池水又东北注桑干水为湿水并受通称矣湿水又东北迳魏亭西盖皇魏天赐三年之所经建也湿水又东北迳白狼堆南魏列祖道武皇帝于是遇白狼之瑞故斯阜纳称焉阜上有故宫庙楼榭基雉尚崇每至鹰隼之秋羽猎之日肆阅清野为升眺之逸地矣湿水又东流四十九里东迳巨魏亭北又东崞川注之【在浑源州东北发源至应州西安镇折而流注桑干河】水南出崞山县故城南王莽之崞张也【汉志作崞县无山字今为大同府浑源州】县南面岳右背崞山处三山之中故以崞张为名矣其水又西出山谓之崞口北流迳繁畤故城东王莽之当要也又北迳巨魏亭又北迳剧阳县故城西王莽之鄯阳也按十三州志曰在隂馆县东北一百三里其水又东注于湿水湿水又东迳班县南如浑水注之水出凉城旋鸿县【后魏地形志梁城郡有防鸿县注云一本作只鸿今云旋鸿未详】西南五十余里东流迳故城南北俗谓之独谷孤城水亦即名焉东合旋鸿池水【后魏书曰代都有旋鸿池】水出旋鸿县东山下水积成池北引鱼水水出鱼溪南流注池池水吐纳川流以成巨沼东西二里南北四里北对凉州地【宋本作池】之南池池方五十里俗名乞伏袁池虽隔越山阜鸟道不逺云霞之间常有【下有讹脱】西南流迳旋鸿县南又合如浑水是总二水之名矣如浑水又东南流迳水固县县以太和中因山堂之目以氏县也【后魏地形志代郡有永固县此云水固当是永字之讹】右防年水【孙克家云年水当作羊水】水出平城县【平城县今为大同府治】之西苑外武周塞北出东转迳燕昌城南按燕书建兴十年慕容垂自河而还军败于参合死者六万人十一年垂众北至参合见积骸如山设策吊之【按十六国春秋作设祭吊之礼】死者父兄皆号泣六军哀恸垂惭愤呕血因而寝疾焉舆过平城北四十里疾笃筑燕昌城而还即此城也故北俗谓之老公城也羊水又东注于如浑水【明一统志如浑水一名街河其水两源合为一歴大同府城东而南流与武州川水防注桑干河】乱流迳方岭上有文明太皇太后陵陵之东北有髙祖陵二陵之南有氷【疑作永】固堂堂之四周隅雉列榭阶栏槛及扉户梁壁椽瓦悉文石也檐前四柱采洛阳之八风谷黒石为之雕镂隠起以金银间云雉有若锦焉堂之内外四侧结两石扶帐【疑作趺张】青石屛风以文石为缘并隠起忠孝之容题刻贞顺之名庙前镌石为碑兽碑石至冢【冢字讹当从宋本作碑石至佳】左右列柏四周迷禽闇日院外西侧有思逺灵图图之西有斋堂南门表二石阙阙下斩山累结御路下望灵泉宫池皎若圆镜矣羊水又东注如浑水又南至灵泉池枝津东南注池池东西一百步南北二百步池渚旧名白杨泉泉上出白杨树因以名焉其犹长杨五柞之流称矣南面旧京北背方岭左右山原亭观绣峙方湖反景若三山之倒水下如浑水又南迳北宫下旧宫人作薄所在【四字疑有讹】如浑水又南分为二水一水西出南屈入此苑中歴诸池沼又南迳虎圈东魏太平真君五年成之以牢虎也季秋之月圣上观御圈上勑虎士効力于其下事同奔戎生制猛兽【按穆天子传云有虎在乎葭中七萃之士髙奔戎生捕虎必擒之】即诗所谓袒裼暴虎献于公所也故魏有捍虎图也又经平城西郭内魏太平七年所成也城周西郭外有郊天坛坛之东侧有郊天碑建兴四年立其水南又屈迳平城县故城南史记曰髙帝先至平城史记音义曰在鴈门即此县矣王莽之平顺也魏天兴二年迁都于此太和十六年破太华安昌诸殿造太极殿东西堂及朝堂夹建象魏乾元中【疑漏立字】阳端门东西二掖门云龙神虎中华诸门皆饰以观阁东堂东接太和殿殿之东阶下有一碑太和中立石是洛阳八风谷之缁石也【朱云自此起至盖天也九百十三字诸本俱错简在淇水注中今从宋本改正】殿之东北接紫宫寺南对承贤门门南即皇信堂堂之四周图古圣忠臣烈士之容刋题其侧是辩章即【朱本作郎】彭城张僧达乐安蒋少逰于堂南对白台台甚髙广台基四周列壁阁路自内而升国之图箓秘籍悉积其下台西即朱明阁直侍之官出入所由也其水夹御路南流迳蓬台西魏神瑞三年又毁【疑衍】建白楼楼甚髙竦加观榭于其上表里饰以石粉□曜建素赭白绮分【宋本作粉】故世谓之白楼也后置大鼓于其上晨昏伐以千椎为城里诸门启闭之谓之戒晨鼓也又南迳皇舅寺西是太师黎昌凭晋国所造【黎昌凭晋国当作昌黎冯晋国按后魏书冯熈字晋国文明太后兄也官定州刺史晋爵昌黎王】有五层浮图其神图像皆合青石为之加以金银火齐众防之上炜炜有精光又南迳永宁七级浮图西【当从朱本作其】制甚妙工在寡双又南绕出郊郭弱柳荫街丝杨被浦公私引裂用周园挽【宋本作围绕】长塘曲池所在布濩故不可得而论也一水南迳白登山西服防曰白登台名也去平城七里如淳曰平城傍之髙城若丘陵矣今平城东十七里有台即白登台也台南对罡阜即白登山也故汉书称上遂至平城上白登者也为匈奴所围处孙畅之述画曰汉髙祖被围七日陈平使能画作美女送与冒顿阏氏恐冒顿胜汉其宠必衰说冒顿解围于此矣其水又迳宁先宫东献文帝之为太上皇也所居故宫矣宫之东次下有两石柱是石虎邺城东门石桥柱也按柱勒赵建武中造以其石作工妙徙之于此余为尚书祠部与宜都王穆罢同拜北郊亲所迳见【穆罢当作穆罴迳见当作经见按后魏书穆罴袭兄爵为宜都王尚新平长公主】柱侧悉镂云矩【一作炬朱云当作云烟】上作蟠螭甚有形势信为工巧去子丹碑侧逺矣【疑作则但子丹碑又不解上既不言而此云去此则逺不知何谓】其水又南迳平城县故城东司州代尹治皇都洛阳以为恒州水左有大道坛庙始光二年少室道士寇谦之所议建也兼诸岳庙碑亦多所署立其庙阶五成四周栏槛上阶之上以木为员基令干相枝梧以板切【宋本作砌】其上栏陛承阿上员制如明堂而专室四户室内有神坐坐右列玉磬皇舆亲降受箓灵坛号曰天师宣阳道式暂重当时坛之东北旧有静轮宫魏神防四年造抑亦柏梁之流也台髙广超出云间欲令上延霄客下絶嚣浮太平真君十一年又毁之物不停固白登亦继褫矣水右有三层浮图真容鹫架悉结石也装制丽质亦尽美善也东郭外太和中阉人宕昌公钳耳处时【按钳耳双姓处时名唐时有钳耳知命为吾郡长兴令见县志】立祗洹舍于东睾椽瓦梁栋台壁櫺陛尊容圣像及牀座轩帐悉青石也图制可观所恨惟列壁合石疎而不密庭中有祗洹碑碑题大篆非佳耳然京邑帝里佛法丰盛神图妙塔桀峙相望法轮东转兹为上矣其水自北苑南出歴京城内河干两太和十年累石结岸夹塘之上杂树交荫郭南结两石桥横水为梁又南迳籍田及药圃西明堂东明堂上圆下方四周十二户九堂而不为重隅也室外柱内绮井之下施机轮饰缥仰象天状画北通之宿鸟【上下疑有脱文】盖天也【朱云当云画北辰列宿象盖天也】每月随斗所建之辰转应天道此之异古也加灵台于其上下则引水为辟雍水侧结石为塘事准古制是太和中之所经建也如浑水又南与武周川水防水出县西南山下二源翼导俱发一山东北流合成一川北流迳武周县故城西王莽之桓周也【以上武周字俱当作州桓周亦当作州】又东北右合黄山水西出黄阜下重【疑作东】北流圣山之水注焉水出西山东流注于黄水黄水又东注武周川又东歴故亭北右合火山西溪水水导源火山西北流山上有大井南北六十七步广减尺许源深不见厎炎势上升常若微雷发响以草防之则烟腾火发东方朔神异传云南方有火山焉长四十里广四五里其中皆生不烬之木昼夜火然得雨猛风不灭【按神异经云得暴风不猛猛雨不灭】火中有鼠重百斤毛长二尺余细如丝色白时时出火【神异经作出外】以水逐而沃之则死取其毛绩以为布谓之火浣布是山亦其类也但卉物则不能然其山以火从地中出故亦名荣【当作荧】台矣【朱本引郡国志云连浑府遥火山西有火井炎气上升常若防电以草防之烟腾火发故名荧台炳巽按后汉书郡国志中无所谓连浑府亦无所谓荧台不知何据云然惟火井事见于蜀郡临卭县又似与此不合附録于后博物记曰有火井深二三丈在县南百里以竹木投取火后人以火烛投井中火即灭絶不复然蜀都赋注曰火井欲出其火先以家火投之须防许隆隆如雷声烂然通天光燿十里以竹筒盛之接其光而无炭也】火井东五六尺又东有汤井广轮与火井相状势热又同以草内之则不然皆沾濡露结故俗以汤井为目井东有火井祠以时祀祭焉井北百余步有东西谷广十许步南岸下有风穴厥大容人其深不测而穴中肃肃常有防风虽三伏盛暑犹须袭裘寒吹凌人不可暂停而其山出雏乌形类雅乌纯黒而姣好音与之同缋彩绀发觜若丹砂性驯良而易附丱童幼子捕而执之曰【原本漏】赤觜乌亦曰阿雏乌按尔雅纯黒反哺谓之慈乌小而腹下白不反哺者谓之雅乌白头【尔雅疏作项】而羣飞者谓之燕乌大而白头者谓之苍乌尔雅曰鸒斯卑居也孙爻【当作炎】曰卑居楚鸟犍为舍人以为壁屋【朱云壁屋字误当作卑居】说文谓之雅雅楚乌庄子曰雅贾矣马融亦曰贾乌者也又按瑞应图有三足乌赤乌白乌之名而无记于此乌故书其异耳自恒山已北并有此矣其水又东北流注武周川水武周川水又东南流水侧有石只洹舍并诸窟室比丘尼所居也其水又东转迳灵岩南凿石开山因崖结构其【宋本作真】容巨壮法世所缔山堂水殿烟寺相望林渊锦镜缀目新眺川水又东南流出山魏土地记曰平城宫西三十里武周塞口者也自山口枝渠东出入苑溉诸园池苑囿【宋本作有】洛阳殿殿北有宫馆一水自枝渠南流东南出火山水注之水发火山东溪东北流出山山有石炭火之热间【宋本作同】樵炭也又东注武周川迳平城县东南流注如浑水又南流迳班氏县故城东王莽之班副也阚骃十三州志曰班氏县在郡西南百里北俗谓之去留城也如浑水又东南流注于湿水湿水又东迳北平邑县故城南赵献侯十三年城平邑地理志曰属代王莽所谓平湖【按汉志当作胡】也十三州志曰城在髙栁南八十里北俗谓之丑寅城湿水又东迳沙陵南魏金田之地也事同曹武邺中定矣湿水东迳狋氏县故城北【汉志狋氏属代郡孟康曰狋音权氏音精】王莽更名之曰狋聚也十三州志曰县有【疑作在】髙栁南百三十里俗谓之苦力干城矣湿水又东迳道人县故城南地理志曰王莽之道仁也地理风俗记曰初筑此城有仙人逰其地故因以为城名矣今城北有渊潭而不注故俗谓之为平湖也十三州志曰道人城在髙栁东北八十里所未详也湿水又东迳阳原县故城南地理志代郡之属县也北俗谓之北郍州城湿水又东水又东【水又东三字疑衍】阳水注之水出县东北泽中北俗谓之太拔回水水自源东南流注于湿水又东迳东安阳县故城北赵惠文王三年封长子章为代安阳君此即章封邑王莽之竞【汉志作竟】安也地理风俗记曰五原有西安阳故此加东也湿水东迳昌平县【今顺天府昌平县本汉军都县其故城在今县治西北二十里】温水注之水出南坟下三源俱导合而南流东北迳湿水湿水又东迳昌平县故城北王莽之长昌也昔牵招为魏鲜卑校尉屯此湿水又东北迳桑干县故城西又屈迳其城北王莽更名之曰安徳也魏土地记曰代城北九十里有桑干城城西渡桑干水去城十里有温汤疗疾有騐经言出南非也盖悮证矣魏任城王彰以建安二十三年伐乌丸入涿郡逐北遂至桑干止于此也水又东流祁夷水注之【周礼呕夷之川郑注云即祁夷水而郦注云滱水即呕夷】水出平舒县东迳平舒县之故城南泽中史记赵孝成王十九年以汾门予燕易平舒徐广曰平舒在代王莽更名之曰平葆后汉世祖建武七年封阳武将军马成为侯国其水控引众泉以成一川魏土地记曰代城西九十里有平舒城西南五里代水所出东北流言代水非也祁夷水又东北迳兰亭南又东北迳石门闗北旧道出中山故闗也又东北流水侧有故池按魏土地记曰代城西南三十里有代王鱼池池西北有代王台东去代城四十里祁夷水又东北得飞狐谷即广野君所谓杜飞狐之口也苏林据郦公之说言在上党即实非也如淳言在代是矣晋建兴中刘琨自代出飞狐口奔于安次即于此道也魏土地记曰代城四十里有飞狐门门【两门字宋本俱作闗】水西北流迳南舍亭西又迳句璅亭西西北注祁夷水祁夷水又东北流迳代城西卢植言初筑此城板干一夜自移此故代西南五十里大泽中营城自防结苇为九门于是就以为治城圆匝而不方周四十七里开九门更名其故城曰东城【搜神记云其城周围三十五丈为九门故城处呼之以为东城】赵灭代汉封孝文为代王梅福上事曰代谷者恒山在其南北塞在其北谷中之地上谷在东代郡在西是其地也王莽更之曰厌狄亭魏土地记曰城内有二泉一源流出城西门一源流出城北门二源皆北注代水祁夷水又东北热水注之水出绫罗泽泽际有热水亭其水东北流注祁夷水又东北谷水注之出昌平县故城南又东北入祁夷祁夷右会逆水水导源将城东西北流迳将城北在代城东北一十五里疑即东代矣而尚传将城之名卢植曰此城方就而板干自移应劭曰城徙西南去故代五十里故名代曰东城或传书倒错情用疑焉而无以辨之逆水又西注于祁夷之水逆之为名以西流故也祁夷水东北迳青牛渊水自渊东注之耆谚云有潜龙出于兹浦形类青牛焉故渊潭受名矣潭深不测而水周多莲藕生焉祁夷水又北迳一故城西西去代城五十里又疑是代之东城而非所详也又迳昌平郡东魏太和中置西南去故城六十里又北连水入焉水出雊瞀县东西北流迳雊瞀县故城南又西迳广昌城南魏土地记曰代南二百里有广昌城南通大岭即此非也十三州记曰平舒城东九十里有广平城疑是城也寻其名状忖理为非又西迳王莽城南又西到刺山水注之水出到刺山西山甚层峻未有升其巅者魏土地记曰代城东五十里有到刺山山上有佳大黄也其水北流迳一故城东城北有石人故世谓之石人城西北注莲水又北迳当城县故城西髙祖十二年周勃定代斩陈狶于当城即此处也应劭曰当桓都山作城故曰当城也又迳故代东而西北流注祁夷水祁夷水西有随山山上有神庙谓之女郎祠方俗所祠也祁夷水又北迳桑干故城东而北流注于湿水地理志曰祁夷水出平舒县北至桑干入湿是也湿水又东北迳石山水口水出南山北流迳空侯城东魏土地记曰代城东北九十里有空侯城也其水又东北流注湿水湿水又东迳潘城县北【当作潘县城北】东合协阳闗水水出协溪魏土地记曰下洛城西南九十里有协阳闗闗道西通代郡其水东北流歴筓头山阚骃曰筓头山在潘城南即是山也又北迳潘县故城左防潘泉故渎渎旧上承潘泉于潘城中或云舜所都也魏土地记曰下洛城西南四十里有潘城城西北三里有歴山山上有虞舜庙十三州记曰广平城东北一百一十里有潘县地理志曰王莽更名树武其泉从广十数步东出城注协阳闗水雨盛则通注旱则不流惟洴泉而已闗水又东北流注于湿水又东迳雍洛城南魏土地记曰下洛城西二十里有雍洛城桑干水在城南东流者也湿水又东迳下洛县故城南王莽之下忠也魏燕州广甯县广甯郡治魏土地记曰去平城五十里城南二百步有尧庙湿水又东迳髙邑亭北又东迳三台北湿水又东迳无乡城北地理风俗记曰燕语呼亡为无今改宜乡也湿水又东温泉水注之水上承温泉于桥山下魏土地记曰下洛城东南四十里有桥山下有温泉泉上有祭堂雕檐华宇被于浦上石池吐泉汤汤其下炎凉代序是水灼焉无改能治百疾是使赴者若流池水北流入于湿水湿水又东左得于延水口水出塞外柔镇西长川城南小山山海经曰梁渠之山无草木多金玉循水出焉【按山海经作脩水出焉今云循古人通用】东南流迳且如县故城南应劭曰当城西北四十里有且如城故县也代称不拘名号变改校其城郭相去逺矣地理志曰东部都尉治于延水出县北塞外即循水也循水又东南迳马城县故城北地理志曰东部都尉治十三州志曰马城在髙柳东二百四十里俗谓是水为河头河头出戎方土俗变名耳又东迳零丁城南右合延乡水水出县西山东迳延陵县故城北地理风俗记曰当城西北有延陵乡故县也俗指谓之琦城川又东迳罗亭又东迳马城南又东注脩水又东南于【宋本作流】大甯郡北右注鴈门水山海经曰鴈门之水出于鴈门之山鴈出其间在髙柳北髙柳在代中其山重峦叠巘霞举云髙连山隠隠东出辽塞其水东南流迳髙柳县故城北旧代郡治秦始皇二十三年虏赵王迁以国为郡王莽之所谓厌狄也建武十九年世祖封代相堪为侯国昔牵招斩韩忠于此处【事见魏志】城在平城东南六七十里于伐【当作代】为西北也鴈门水又东南流屈迳一故城背山面泽北俗谓之叱崄城鴈门水又东南流屈而东北积而为潭其陂斜长而不方东北可二十余里广一十五里蒹葭丛生焉敦水注之其水导源西北少咸之山南麓东流迳参合县故城南地理风俗记曰道人城北五十里有防合乡故县也敦水又东水注之出东阜下西北流迳故城北俗谓之和堆城又北合敦水乱流东北注鴈门水故山海经曰少咸之山敦水出焉东流注于鴈门之水郭景纯曰水出鴈门山谓斯水也鴈门水又东北入阳门山谓之羊门水与神泉水出苇壁北水有灵焉及其密云不雨阳旱愆期多祷请焉水有二流世谓之比连泉一水东北迳一故城东世谓之石虎城而东北流注阳门水又东迳三防亭北又东迳西伺道城北又东托台谷水注之水上承神泉于苇壁北东迳阳门山南托台谷谓之托台水汲引泉溪泽【上下疑有讹字衍文】泽涛东注行者间一十余渡东迳三会城南又东迳托台亭北又东北迳马头亭北东北注鴈门水鴈门水又东迳大甯郡北魏太和中置有脩水注之即山海经所谓脩水东流注于鴈门水也地理志有于延水而无鴈门脩水之名山海经有鴈门之目而无说于延河自下亦通谓之于延水矣水侧有桑林故时人亦谓是水为藂桑河也斯乃北土寡桑至此见之因以名焉于延水又东迳罡成南按史记蔡泽燕人也谢病归相秦号罡成君疑即泽所邑也世名武罡城【漏于字】延水又东左与宁川水合水出西北东南流迳小宁县故城西东南流注于延水又东迳小甯县故城南地理志宁县也西部都尉治王莽之博康也魏土地记曰大甯城西二十里有小甯城昔邑人班丘仲居水侧卖药于甯百余年人以为夀后地动宅坏仲与里中数十家皆死民人取仲尸弃于延水中收其药卖之仲被裘从而诘之北【疑作此】人大怖叩头求哀仲曰不恨汝故使人知我耳去矣后为大【当作夫】余王驿使来甯北方人谓之谪仙也于延水又东黑城川水注之水有三源出黑土城西北竒源合注总为一川东南迳黑土城西又东南流迳大甯县西而南入延河延河又东迳大甯县故城南地理志云广甯【汉志作广宁】也王莽曰广康矣魏土地记曰下洛西北百三十里有大甯城于延水又东南迳茹县故城北王莽之谷武也世谓之如口城魏土地记曰城在鸣鸡山西十里南通大道西达宁川于延水又东南迳鸣鸡山西魏土地记曰下洛城东北三十里有延河东流北有鸣鸡山史记曰赵襄子杀代王于夏屋而并其土襄子迎其姊于代其姊代之夫人也至此曰代已亡矣吾将何归乎遂磨筓于山而自杀代人怜之为立祠焉因名其为磨筓山【史记赵世家襄子杀代王于夏屋遂兴兵平代地其姊前为代王夫人闻之泣而呼天摩筓自杀代人怜之所死地名之为磨筓之山　磨筓山在今直隶保安州西北二十里】每夜有野鸡羣鸣于祠屋上故亦谓之为鸣鸡山魏土地记云代城东南二十五里有马头山其侧有钟乳穴赵襄子既害代王迎姊姊代夫人夫人曰以弟慢夫非仁也以夫怨弟非义也磨筓自刺而死使者自杀民怜之为立神屋于山侧因名之为磨筓山未详孰是于延水又南迳且居县故城南王莽之久居也其水东南流注于湿水地理志曰于延水东至广宁入治非矣【按汉志代郡且如县下于延水出塞外东至宁入沽师古曰沽音姑今云入治误广字亦属衍文】
　　又东过涿鹿县北【今为保安州】
　　涿水出涿鹿山【在州城西南九十里涿水出焉】世谓之张公泉东北流迳涿鹿县故城南王莽所谓褫陆也黄帝与蚩尢战于涿鹿之野留其民于涿鹿之河即于是处【原本漏】也其水又东北与坂泉合其水导源县之东泉魏土地记曰下洛城东南六十里有涿鹿城城东一里有坂泉泉上有黄帝祠晋太康地理记曰坂泉亦地名也泉水东北流与蚩尤泉会水出蚩尤城城无东【一作南】面魏土地记称涿鹿城东南六里有蚩尤城泉水渊而不流霖雨并则流注坂泉乱流东北入涿水涿水又东迳平原郡南魏徙平原之民置此故立侨郡以统流离涿水又东北迳祚亭北而东北入湿水亦云涿水枝分入匈奴者谓之涿耶水地理潜显难以究昭非所知也湿水又东南左会清夷水亦谓之沧河也水出长亭南西迳北城村故城北又西北平乡川水注之水出平乡亭西西北流注清夷水清夷水又西北迳阴莫亭在居庸县南十里清夷水又西防牧牛山魏土地记曰沮阳城东八十里有牧牛山下有九十九泉即沧河之上源也山在县东北三十里山上有道武皇帝庙耆旧云山下亦有百泉竞发有一神牛駮身自山而降下饮泉竭故山得其名今山下导九十九泉积以成川西南流国【宋本作谷】水与浮图沟水注之出夷舆县故城西南王莽以为朔调亭也其水俱西南流注于沧水又西南右合地裂沟古老云晋世地裂分此界间成沟壑有小水俗谓之分界水南流入沧河又西迳居庸县故城南魏上谷郡治昔刘虞攻公孙瓒不尅北保此城为瓒所擒有粟水入焉水出县下城西枕水又屈迳其县南南注沧河又西与右阳沟水合水出县东北西南流迳居庸县城北西迳大翮小翮山南髙峦截云层陵断雾双阜共秀竞举羣峯之上郡人王次仲少有异志年及弱冠变苍颉旧文为今隶书秦始皇时官务烦多以次仲所易文简便于事要奇而召之三征而辄不至次仲履真怀道穷数术之美始皇怒其不恭令槛车送之次仲首发于道化为大乌出在车外翻飞而去落二翮于斯山故其峯峦有大翮小翮之名矣魏土地记曰沮阳城东北六十里有大翮小翮山山上神名大翮神山屋东有温汤水口其山在县西北二十里峯举四十里上庙则次仲庙也右出温汤疗治万病泉所发之麓俗谓之土亭山此水炎热倍甚诸汤下足便烂人体疗疾者要须别引消息用之耳不得言【朱本引谢兆申云不得言三字似衍引孙汝澄云不得言者谓不得声言其热耳言之则更灼热矣此亦臆说终当阙疑为是】次翮山东【此句疑有讹误】其水东南流左防阳沟水乱流南注沧河沧河又左得清夷水口魏土地记曰牧牛泉西流与清夷水合者也自下二水互受通称矣清夷水又西灵亭城水注之水出马兰西泽众泉防流【宋本作溜】归于泽泽水所钟以成沟渎渎水又左与马兰溪水防水导马兰城城北负山势因阿仍溪民居所给惟仗此水水南流出城东南入泽水泽水又南迳灵亭北又屈迳灵亭东落次仲乌翮于此故是亭有灵亭之称矣其水又南流注于清水清水【两清水并当作清夷水】又西得泉沟水会水导源川南平地北注清夷水清夷水又西南得桓公泉盖齐桓公霸世北伐山戎过孤竹西征束马县车上卑耳之西极故水受斯名也【管子封禅篇桓公曰寡人北伐山戎过孤竹西伐大夏涉流沙束马悬车上卑耳之山】水源出沮阳县东而西北流入清夷水清夷水又西迳沮阳县故城北秦始皇上谷郡治此王莽改郡曰朔调县曰沮阴阚骃曰涿鹿东北至【疑漏上字】谷城六十里魏土地记曰城北有清夷水西流也其水又屈迳其城西南流注于温水湿水南至马陉山谓之落马河
　　又东南出山
</div>
    <div class="pagination">
<a href="水经注集释订讹_page10.html">上一页</a><span>...</span><a href="水经注集释订讹_page6.html">6</a><a href="水经注集释订讹_page7.html">7</a><a href="水经注集释订讹_page8.html">8</a><a href="水经注集释订讹_page9.html">9</a><a href="水经注集释订讹_page10.html">10</a><span class="current-page">11</span><a href="水经注集释订讹_page12.html">12</a><a href="水经注集释订讹_page13.html">13</a><a href="水经注集释订讹_page14.html">14</a><a href="水经注集释订讹_page15.html">15</a><a href="水经注集释订讹_page16.html">16</a><span>...</span><a href="水经注集释订讹_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
