<!DOCTYPE html>
<html>
<head>
    <meta charset="UTF-8">
    <title>浙江通志 - 第 461 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 461 页/共 787 页</h1>
    <div class="content">　　刘会【旧浙江通志惠安人知萧山建西兴石塘及龙口闸为民永赖】
　　施三捷【嵊县志字长孺福清人由举人知嵊县强毅有为尤精于律诸谳决手自填注吏书无敢骫法待士有礼尤重行谊有私谒者谢不受即豪右相戒无犯上官皆敬惮之建南桥邑人名以施恩陞顺天府推官】
　　陈允坚【诸暨县志号毅轩长洲人万厯进士授诸暨令治尚恺悌劝民息讼调繁石门士民攀辕者百余里嵗时走石门谒之】
　　秦尚明【旧浙江通志太康人萧山令廉明并着减赋额却例金于署门外立榜亭置爨器民有以讼牒至者即令居此摄被讼至立为断遣】
　　刘光复【诸暨县志号贞一青阳人万厯戊戌进士任诸暨县暨介万山间而七十二湖处于下流山田易旱湖田易涝民常患之光复相度地势坝麻溪导七堰旱涝有备且于诸湖中画为经界筑长圩以捍水沿江起大堤开水门以时启闭立圩长数十丈圩之坍塌令督领培补浣江出县界地势犬牙水至此盘涡不泻上游溃溢光复欲直其江以地属萧山率民夫数百人一夕开通谓之新江水患大减置义田数百亩贮租备赈立义冢百余处掩骼埋胔停丧溺女锢婢及同族为仆之相沿不已光复悉革除之】
　　胡思伸【绍兴府志绩溪人万厯进士令上虞利纎细罔不周知下车即清丈田土息民争讼又捐俸多置学田修筑新安巽水二闸合邑利赖焉】
　　董羽宸【旧浙江通志华亭人万厯间知余姚时当倭患奸民与市以致阑入羽宸廉得其人按以法海患始息时乡豪有杀其族属箝里勿闻者羽宸侦知立出其骸于荆棘中民服如神明】
　　徐待聘【上虞县志常熟人万厯进士自乐清调繁上虞雅好文学惠民息竞覈漳汀湖侵占清玉带溪壅淤度西溪湖地形又广置义冢政余课士不倦秩满陞刑部主事】
　　王应朝【嵊县志字我辰六安州人万厯中由乡举知嵊立意厘剔奸猾屏迹而不事繁刑堂清如水调繁桐乡】
　　陈如松【旧浙江通志同安人知萧山以邑水东去不利民财乃筑坝截其流别开双河塍使水折而南注绕出大通桥又北注以绕于旧道凡为桥者三建墖二后陞知州去】
　　马如蛟【旧浙江通志字腾仲和州人天启中令山隂口吃而断决如流尝治海塘修麻溪坝定闸规蓄泄又建义仓立大善社每讯盗贼毋许妄攀善政不一行取陞御史】
　　孙兰【毛竒龄循吏传字畹仲无锡人崇祯进士知绍兴府会嵗饥兰定赈救法预为分区使乡官分主之籍记饥民之受赈者合万九千六百零口立厰二百七十六所设散米给钱粥厰移粥药局病坊官粜民粜官积民积诸事共二十六则浙东三府十九县皆行其法所全活以千万计御史祁彪佳着为救荒全书一十八卷可嵗行之如官积先辟厫于秋收时征米每亩征升以时直给契登厫次年官出如旧直民积计民田积米凡三十以上亩积五升六十以上亩积七升百亩以上积斗三百以上递増而米藏其家不俟官验明年计亩以时直粜米于本啚其法如此陞广东按察司副使】
　　袁定【旧浙江通志华亭人崇祯间知余姚嵗饥贫民聚众肆掠捕得数人未及报即掊杀之而自劾不职随设法赈济多所全活】
　　余飏【旧浙江通志莆田人崇祯间令上虞土贼窃发猝入城飏勒乡勇巷战格退之所擒获即毙之杖下及得贼籍勿展视燔其籍一时良莠无不感泣】
　　萧琦【诸暨县志号韩若吉水人崇祯甲戌进士知诸暨县暨民健讼琦片言折服庭无留牍癸未冬东阳人许都倡乱时承平日久人不知兵数百里内外无不震骇奔窜琦闭城静镇人情始安】
　　李拯【旧浙江通志晋江人崇祯间令上虞所按讼牒明是非而止罕及刑楚绅士或餽以修脯辞勿纳布袍蔬食宴如也夜则篝灯读书喜与士谕文所奬拔皆誉髦出清俸以修学校不借民工不资赎锾陞工部主事】
　　陈子龙【诸暨县志号卧子松江华亭人崇祯丁丑进士为绍兴司李署诸暨篆时嵗大饥奸民诱聚亡命肆以剽掠子龙以计擒之民赖以安】
　　王正中【旧浙江通志比直人崇祯间知余姚时山寇窃发邑如沸螗正中弹压有方民依为命】钱世贵【诸暨县志字圣霑江南青浦人崇祯庚辰进士涖暨二载值嵗大祲死亡相枕藉世贵设法赈济民赖以生县治堂署廊庑倾圮庀材鼎新厘正民间权量至今画一】
　　梁佳植【余姚县志字南有宜春人崇祯进士令余姚体缓弱未尝形喜怒人莫窥其际及鞫讼则屹然不可移姚邑钱谷久为吏胥干没解户苦之佳植一洗积民输将恐后涖任四载与民休息盗贼鲜少去官时涕泣送者无算】
　　王章【邵长蘅三忠传字汉臣武进人崇祯进士初令诸暨调繁改鄞鄞人来迎暨人逐之曰王君我父也鄞何与鄞人争之曰王君我父也暨安得留章两慰遣之乘夜启门牡去治鄞如暨两邑皆肖像以祠擢御史殉甲申难国朝赐諡节愍】
　　国朝
　　刘方至【旧浙江通志山东人顺治三年以贡生授绍兴推官寛和慈惠涖任甫一载政清刑简视上虞篆山贼王岳寿夜率众攻城时守兵单弱城陷方至死之事】
　　【间赠按察司佥事廕一子入监读书】
　　韩昌先【旧浙江通志辽东人顺治九年知萧山县涖事明敏立里甲均当法徭役均而诡寄之絶至今遵行卒于官】
　　张邦福【旧浙江通志湖广蕲水人顺治十八年以进士任绍兴府推官精敏练达摘发如神有讼者诉牒悉置内署勾摄罪犯惟姓名而已故诉者不知其讼讼者亦不知其诉胥吏不能为奸诘讯之下情伪立辨人颂公明】
　　贾国桢【绍兴府志字苍峤山西曲沃人康熙五年由贡生任萧山县萧密迩省会营兵往来畜牧民甚苦之一曰盘债患在贫民一曰圏赌患在愚民下此则马厮入市有短价勒货之患国桢洁已执法前患悉除旁邑闻之质成踵至二载卒官】
　　张三异【旧浙江通志汉阳人由进士康熙七年任绍兴知府王嗣臯重修绍兴府志序三异守郡力举废坠民式于法耕夫牧竖咸知从士大夫后蒸蒸丕变焉陈可畏重修府学记郡庠圯三异捐俸重建若殿若庑若櫺星门若泮桥若名宦祠次第毕举育才兴行多士向风绍兴府志入祀义爱祠】
　　许勲【旧浙江通志辽东人康熙十三年知绍兴府镇静有大度涖任甫一月闽逆窃发越属暨嵊新三邑奸民啸聚围攻郡城勲乗夜率兵出殱缚渠魁余皆抚慰散遣之郡境得安陞宁绍道厯河南市政使】
　　髙登先【山隂县志字倩升湖广钟祥人顺治已亥进士任山隂以诚信和易待民不尚苛察而人不敢欺康熙十三年山贼窃发攻常禧二门城几陷登先率民多方守御援兵至贼始退十五年大兵闽过天乐桥登先供应军需仓卒间溺于水众救获苏遂构石梁百姓以登先诚于为民遂名曰髙公桥寻擢阙】
　　姚文熊【名宦留祀册江南桐城人康熙丁未进士十五年知萧山秉性慈祥操守清洁凡讼于庭者曲直立剖莫不心服而去尤振兴文教优礼士恵政循声协于遐迩秩满士民建祠于江寺之左肖像焉】
　　李铎【绍兴府志字天民奉天铁岭人以兵部郎出知绍兴府性喜有为自郡署城垣社稷坛暨钟楼驿馆书院贤祠一切陂塘古迹期年掁起康熙二十九年余姚大水漂溺民人庐墓以万计其存者饥乏待毙铎与知县康如琏设粥厰数十哺之已又念就食妨业令各乡坊上民籍每男妇一人给米四斗幼者半之复制木棉衣若干予寒者全活无算守越四载始终不名一钱三十一年调繁杭州民遮道蜂拥大哭铎亦流涕而别】
　　王风采【公举事实字汝载黄冈人康熙己未进士二十八年令会稽清介自矢俗好讼以谦让诲化之严絶请托大岚山连金宁温台四郡界有号白头贼者乘嵗饥诱民为乱风采廉得其魁捕寘于法余党解散乃劝富民赈贷全活甚众捐俸建造范阳闸土人利之在任十一年邑称大治】
　　毛上习【名宦留祀册广西贺县人康熙二十九年由举人知诸暨县捐俸赈饥爱民如子征粮有法设立义学延师训诲邑中寒士若坐春风在任三年疾卒奠送者塞道】
　　卞之钊【名宦留祀册正白旗人康熙四十七年由监生知诸暨县持身廉谨每月遴选乡耆宣讲】
　　【圣谕寒暑不辍捐俸修学训课生童筑湖埂以御水设戸单以征粮建粥厰以赈饥聮保甲以弭盗善政
　　不可枚举】



　　浙江通志卷一百五十三
　　钦定四库全书
　　浙江通志卷一百五十四
　　名宦【九】
　　台州府
　　晋
　　羊忻【台州府志永和三年初置乐安以防补邑令甫至以县治地偏非一邑正气乃迁于青圭前功成而民不劳其治邑也以风流儒雅相尚而事无废弛民戴之如慈父母焉】
　　南北朝
　　臧熹【宋书臧质传质父熹字义和东莞莒人武敬皇后弟也为建威将军临海太守郡经兵寇百不存一熹绥缉纲纪招聚流散归之者千余家征拜散骑常侍】
　　阮长之【南史本传字景茂一字善业陈留尉氏人元嘉十一年除临海太守涖官有风绩为后人所思宋世言善政者咸称之】
　　傅昭【梁书本传字茂逺北地灵州人晋司隶校尉咸七世孙天监十七年出为智武将军临海太守郡有蜜岩前后太守皆自封固专收其利昭以周文之囿与百姓共之大可喻小乃教勿封县令常饷粟置绢于薄下昭笑而还之普通五年进散骑常侍金紫光禄大夫昭所涖官常以清静为政不尚严肃大通二年卒諡曰贞】
　　王筠【梁书本传字元礼琅邪临沂人中大通三年为临海太守旧浙江通志筠任临海实力辑抚流民归者千余家】
　　刘潜【南史本传字孝仪彭城人工属文累迁尚书左丞长兼御史中丞出为临海太守时政网疎阔百姓多不遵禁孝仪下车宣示条制励精绥抚境内翕然风俗大变入迁都官尚书】
　　萧洽【南史本传字宏称南兰陵人善属文仕梁累迁临海太守为政清平不尚威猛人俗便之后拜司徒左长史】
　　刘瑴【台州府志字仲美沛国人天监三年射防髙第为宁海令有惠利及民】
　　唐
　　来济【赤城志为同中书门下髙宗将以武氏为后济谏曰立后以承宗庙宜择礼义名家以副四海之望帝怒移台州刺史】
　　袁光孚【台州府志天宝间为台州刺史沈佺期称云大才沈毅雅度温良又云甘雨随传于往还仁风交扇于期月味其言可为良吏矣】
　　郑防【唐书本传郑州荥阳人元宗爱其才为置广文馆以防为博士后贬台州司户参军防在官贫约澹如也旧浙江通志防至选民间子弟教之以身率先】
　　徐裕【明一綂志为台州刺史自台迁衢州刘禹锡赠诗云闻道天台有遗爱人将琪木比甘棠】李肇【台州府志大中七年为台州刺史政善民安所着有国史补翰林志经史释题等书】李师望【赤城志大中十四年以刺史至州讨贼战于天台观前收复唐兴县】
　　陈仲通【台州府志咸通中为宁海令以德政称裘甫寇浙东将万余人入奉化宁海仲通率兵迎敌被害百姓哀之】
　　五代
　　陈长官【失其名十国春秋事武肃王为宁海县令会王命増州县赋税长官上书极谏王大怒逮之狱长官以死争之得免宁海故称剧县租税视诸邑为独轻者皆其力也至今犹庙祀焉】
　　宋
　　毕士元【赤城志代州人以大理寺丞知台州时吴越入朝以善抚摩得誉奏言钱氏所上图牒皆张侈赋数不可信愿一用旧籍以辑新民诏从之后改名士安景德中拜同中书门下平章事】
　　王子舆【临海县志字希孟密州人雍熙元年知临海县事精敏有才略以公事申请者文牒纷委顷刻决遣曽无疑滞嵗旱祷于城隍辄应因新其庙宇而记之终右谏议大夫】
　　章得象【赤城志泉州人大中祥符四年以屯田员外郎知台州简重有实政宝元初以户部尚书同中书门下平章事諡文简】
　　辛若济【赤城志天禧三年以卫尉寺丞通判台州引东北流瀑入城以济民用人皆德之】季匄【赤城志庆厯五年知临海县掌西北隅城筑有功】
　　彭思永【赤城新志庐陵人庆厯五年以太常博士通判睦州时台大水败城人多溺死檄思永往摄治焉尽死者为文以祭民贫不能葺居者伐木以助之】
　　黄瑊【赤城志庆厯六年以太子中舍通判台州时遭大水瑊佐守元绛悉力赡防民用以宁官至虞部郎】
　　范仲温【范仲淹范伯玉墓志字伯玉幽州人唐末家于苏台景祐二年以恩例补试将作监主簿除越州新昌尉以诚接物民用知劝在邑三年盗不及境外计举监杭州余姚县市征能寛其利商旅便之三载以绩闻除宁海军节度推官知台州黄岩县庆厯七年海潮大至坏州城没溺者甚众仲温教民为桴昼夜救之全活数千人上官请董众以治城仲温雅喜利人长于虑事众议筑土为城用甓以傅之仲温谓人筑且劳又捍水之冲甓何能久乃集民累土以牛数百蹂之坚而后表以长石互相衔枕势莫得动其城八门皆设之闸众服其善嵗饥州命邑官率富人出谷俾轻其价以助穷民而穷民乏赀无以得谷仲温谕贷之众皆悦从饥者获济黄岩大邑民数万户讼争盈庭仲温专尚仁爱多以理遣民自爱服秩满迁太子中舍致仕】
　　钱仲基【赤城志皇祐二年以国子博士通判台州时郡大水请发官廪且丏粟当路以济民饥】石牧之【太平县志皇祐五年任天台县令兴建学校振作人材绰有政声见陈古灵学记】范世文【赤城志仲温之子熙宁九年知黄岩县凿井辟坊巷】
　　郑至道【明一綂志元祐初知天台县为政寛简专务教化民心悦服后秩满邑民攀留不忍其行因留家松闗至今有松关留郑故事谕民书七篇尚存】
　　陈敏【嘉靖浙江通志无锡人知台州朝命立元祐党籍碑敏不肯立监司促之急敏曰诬司马公为奸臣是诬天也倅立之敏碎其石或咎敏敏曰我死且不辞何劾之畏遂挂冠去】
　　范祖述【宋史范百禄传祖述知台州奏罢黄甘葛蕈之贡累官朝议大夫】
　　张元仲【万厯黄岩县志字孝友建安人元祐五年以承务郎知黄岩县事建桥西浦渡民甚便之呼孝友桥】
　　吕全【赤城志元祐七年知临海县以政绩闻时民役至七年始更全随产髙下为久近民便之】刘光【台州府志绍圣二年知仙居县政务简惠黎民怀之后迁本郡守人多焚香道迎墨吏望风解绶去及代男女巷哭闭城使不得出】
　　滕膺【赤城新志字子勤宣和中为台州戸曹参军时睦寇方腊声震东南守丞以下皆遁膺独慨然自任即日移书诀其父母昆弟而闭其妻子于官舍悉召州人谕以利害人人感泣思奋乃亟下令发兵守险増陴濬隍分屯列栅为死守计既而吕师囊亦起仙居为贼响应先后攻城凡数四膺皆应机设械立摧破之手弓临城殪厥渠魁贼遂退走而城卒全庆元初州人上其功勅赐义灵庙至今祀焉】
　　卢崇【赤城志宣和二年知天台县吕师囊攻城与戸曹滕膺守御有功】
　　邹柄【嘉靖浙江通志字德久晋陵人浩子弱冠从山先生游靖康初荐补承务郎除编修权给事出守天台行其所学多善政庄外敛中与人不茍合前后奏议论列天下伟之】
　　陆寀【台州府志字元珍无锡人靖康间以县丞摄宁海令遇事立决老吏夙姧畏慑不敢动巫以淫祠惑民悉捕寘于法习俗为变会迁秩父老出境争赆金帛寀拒之厯杭州仁和县尉越州司功曹提举京邑常平等事所至以治行称】
　　谢克家【赤城志上蔡人建炎二年以朝奉大夫龙图阁待制知台州吏治精明人不敢犯后参知政事以资政殿学士知衢州终于衢遗命黄岩县灵石山子孙因家焉】
　　黄子游【周必大黄子游墓志字叔言系出浦城绍兴元年入监左藏西库时移跸临安子游衔命先渡江经度台省仓库所寓画图以进后皆不易改知台州台产盐姧甿囊槖其中重法不能禁子游治以轻典人不忍犯久之求浙东安抚司参谋官以归】
　　杨炜【赤城志绍兴十九年知黄岩县开官私河用工一百七十余万立斗门九所民赖之尝移书参政李光诋丞相秦桧为豪民所诉付大理狱】
　　崔纵【嘉靖浙江通志字元矩临川人政和进士为仙居县丞有恵政累迁承议郎二帝北行髙宗将遣使通问朝臣以前使者相继受系莫肯往纵毅然请行竟握节以死】
　　李浩【宋史本传字德逺其先居建昌迁临川绍兴十二年擢进士第孝宗即位除员外郎乞外得台州州有练中禁军五百人训练官贪残失众心不逞者因谋作乱忽露刄于庭浩推其为首者四人黥徙之迄无事除直秘阁并海有宿寇久不获浩募其徒自缚赎罪即得其魁豪民郑宪以赀给事权贵人门囊槖为姧事觉械系之死狱中籍其家徙其妻孥权贵人教其家讼寃且诬浩以买妾事言者挤之疏方上权参政刘洪奏曰李浩为郡获罪豪民为其所诬臣考其本末甚白上顾曰守臣不畏强御岂易得耶国章安在洪袖出之遂留中不下大理观望犹欲还其所没赀上批其后曰台州所断甚允当郑宪家赀永不给还流徙如故浩始得安除司农少卿】
　　沈介【赤城志绍兴二十七年以左朝散郎知台州为政有声雨旸祷辄应】
　　龚滂【万厯黄岩县志字清夫上饶人绍兴二十八年以右从政郎知黄岩县事有善政父老言绍兴时良令必称滂云】
　　韩元龙【台州府志字子云真定人绍兴二十五年任天台县时邑赋入籍悉力区画有疏豪猾未稔阙谢不纳曰一人入吾耳则不以善良待之矣闻者革心官至大理寺卿】
　　薛抗【嘉靖浙江通志常州武进人隆兴初令宁海清介絶俗甚有政誉邑滨海水卤民甚苦之抗于邑东北广度坊侧凿井得泉甚甘为亭于其上以便民汲自后次第凡开八井邑人利赖名曰薛公井】
　　赵思【赤城志苏州人乾道八年以左奉议郎知台州民有即山叠石以耕者或请籍其赋思奏除之诏简卒赴行在所有不乐者欲为变思善诱其去徐物色为倡者黥之孝宗谓措置得体记名御屏】
　　尤袤【宋史本传字延之常州无锡人绍兴进士累迁著作郎兼太子侍读与郡得台州前守赵汝愚修郡城工才什三属袤成之袤按行前筑殊卤莽亟命更筑加厚数月而毕明年大水更筑之墉正值水冲城赖以不没会有毁袤者上使人密察民颂其善政不絶口乃录其东湖四诗归奏上读而叹赏遂以文字受知除淮东提举常平进直秘阁】
　　李兼【嘉靖浙江通志宣城人博学工诗杨万里推许之知台州居官有守既卒吏民为之巷哭罢市】黄防【明一綂志知台州勤苦夙夜先劝后禁讼牒销缩郡称平治为济粜仓为抵当库民之栖寄暴露者为棺千五百置养济院又创安济坊以居病囚皆自有子母钱使不废】
　　丁大荣【天台县志毘陵人庆元间知天台县主管农桑公事除差役之困斗籴之艰修废兴利民甚德之又捐俸刻天台图经】
　　孙若无【赤城志庆元六年知临海县催科不扰以糜费钱输下户租以忧去】
　　杨圭【万厯黄岩县志字国瑞建安人嘉定二年以奉议郎知黄岩县修复经界剏利涉桥与唐守仲友同时人称利涉之功过于中津云】
　　齐硕【赤城志青社人嘉定十四年以宣教郎知台州辟贡闱修中津桥复经界补额台州府志郡旧无志前黄守防请陈耆卿修辑未就而去硕续成之郡之有志自此始】
　　赵善【赤城新志嘉定间知仙居县事爱民如子值嵗饥徧走拯给民怀其惠为立赵长官祠】刘栋【临海县志宝庆二年知临海县事律已以廉御民以寛乡无逻卒圄无锢囚时临邑儒学未建初附于郡庠被火寄于石佛废寺中栋至叹曰人才之兴由学校始邑无学可乎乃首建学宫以敷教化又取邑士之题名慈恩者刻诸石】
　　杨文仲【宋史本传字时发眉州彭山人宝祐元年登进士第升国子博士匄外添差通判台州故事守贰尚华侈正月望取灯民间吏以白文仲曰为吾然一灯足矣劝农东郊守因欲泛湖文仲即先驰归召为宗学博士迁太常丞兼崇政殿説书】
　　章敏子【台州府志为仙居令湔剔夙吏不敢欺尤作兴学校后令夏嚞一遵敏子所为并着声称号为章夏】
　　程崇【嘉靖浙江通志歙县人淳祐进士厯大理寺丞出守台州抑絶权豪甚有政声先是府治后山妖狐变幻崇至潜伏不见】
</div>
    <div class="pagination">
<a href="浙江通志_page460.html">上一页</a><span>...</span><a href="浙江通志_page456.html">456</a><a href="浙江通志_page457.html">457</a><a href="浙江通志_page458.html">458</a><a href="浙江通志_page459.html">459</a><a href="浙江通志_page460.html">460</a><span class="current-page">461</span><a href="浙江通志_page462.html">462</a><a href="浙江通志_page463.html">463</a><a href="浙江通志_page464.html">464</a><a href="浙江通志_page465.html">465</a><a href="浙江通志_page466.html">466</a><span>...</span><a href="浙江通志_page462.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
