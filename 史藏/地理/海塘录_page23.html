<!DOCTYPE html>
<html>
<head>
    <meta charset="UTF-8">
    <title>海塘录 - 第 23 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海塘录 - 第 23 页/共 37 页</h1>
    <div class="content">






　　海塘録巻十一
　　钦定四库全书
　　海塘録巻十二
　　内阁中书翟均亷撰
　　祠祀二
　　潮神庙　在江干江塘志略康熈四十三年江塘工成督修同知甘国奎建潮神庙于江干之善利院设主祀诸有功于江塘者又建观潮楼于其旁【详名胜门】
　　【臣】谨案乾隆二十三年奉
　　防勅建海神庙即在其旁
　　广灵庙　在石塘坝咸淳临安志景定四年九月潮坏江塘里中耆老因立东岳温太尉庙请于朝赐广灵为额咸淳五年有防封正佑侯余自李将军以下九人皆锡侯爵李孚佑钱灵佑刘显佑杨顺佑康安佑张广佑岳协佑韦威佑
　　协顺庙　在江干西湖游覧志在石冢其神陆圭昭庆军人宋熈宁间以祖泽补右爵调真州兵马都监宣和中引兵进攻方腊败之死而为神绍兴间海涛冲激江岸神檄隂兵却潮潮势遂平淳祐间江潮冲激尤甚随筑随圮神与三女扬旗空中浮石江靣以显其灵岸赖以成浙西帅臣徐防以其事闻于朝赐庙额曰协顺封神为广陵侯三女为显济通济永济夫人一主防岸一主起水一主交泽傍有小庙祀十二潮神各主一时钱塘遗事陆相公有三位小娘子皆緑袍方巾列坐两傍凡海船至庙下必先诣三位小娘子前炷香上真彩及花朶粉盖拜保安牲酒心愿或其欲乘早晚潮汛之至而发舟必湏得卜而动则前去免风涛之险不得卜则不敢轻发也庙傍有一所耑祀十二位潮神各武籹持杕各位各主一时然不及三小娘子之盛
　　诗
　　朱彝尊广陵侯庙诗并序钱塘江干有广陵侯庙其来古矣乙未三月将之越中问渡展谒庙下按枚乘七发观涛于广陵之曲江世疑广陵国为今扬州府治然元季钱思复试罗刹江赋证曲江即浙江杨亷夫韪之时号曲江处士而曾子固撰越郡赵公救灾记中有广陵斗门合之伍子之山胥母之塲疑义可析因赋絶句纪之　昔闻江月松风客赋证钱塘自曲江不见郊关广陵庙灵风长拂旧旛幢
　　【臣】谨案咸淳志梦梁录及载司江涛之神甚详如平济等十庙备见于后其外尚载有石塘坝之广灵庙而不及广陵至刘一清钱塘遗事始载侯事不详祠庙之所在游览志及万厯郡志始详言侯事以为庙在石冢今考湖州德清县地亦有名石塜塘者有协顺庙祀侯及三女庙中犹悬淳祐赐额其地多陆氏皆为神裔土俗以为三女掌生嗣弗无子者争徃焉称为太均求祷辄应而主潮一事则无有知者二庙同名地名亦同录以待考
　　顺济庙　在浑水闸咸淳临安志国朝防要里民冯氏祠绍兴三十年赐顺济庙额庆元庚申封灵佑公绍定间重建庙封英烈王嘉定十七年封次子为助宁侯绍定六年加助宁佑顺侯西湖志纂在江干大观楼右又名善利院祀善利龙王自宋至今尚存
　　文
　　陈傅良内制浙江潮神顺济庙善利侯特加忠靖二字勅　勅某神朕固不为秘祠専享其福也至四方长吏有为吾民请曰某山川之神能恵其境中则褒崇之典朕靡爱焉以庶几古蜡百神之义矧惟江涛近在寰内而有司以报礼未称将侈大之用锡美名以从民欲神尚终恵使世世享
　　【臣】谨案止斋文集止载勅文年月无考苐其封号证之潜说友临安志及转运使李长民所撰庙记颇不相符岂所谓顺济庙善利侯者庙名相同而神实异耶抑前志失载欤谨备录之以待博考
　　李长民顺济庙记　浙江之潮盖天地间壮伟絶特之观其江自南之荡湾距海门百余里水浩无际殆天造是险以示东南形势自乘舆驻跸城郭宫阙日以壮丽为四方之极山川之神莫不奔走以佑我王室其浙江有若顺济庙冯公揭灵兹土功効尤炳炳着见享有宠命也固宜乃者庆元庚申崇陵复土朝廷致祷于神又命两浙转运副使沈公作賔更新祠宇有诏册神自侯爵为灵祐公而漕司实命其属梁大亮李长民相与即故祠规度之増治庭坛经始以是年十月晦越二十有二日计材植工役糜钱三百万有竒方告成长民周眡祠宇慨然独念畴昔曽不有记述而公之孙子崇之进之亦以为言于是私愿因今命磨片石以登载神之威德乃即崇之进之所录行实以都人所传闻而次第之谨按公姓冯讳俊字德明世钱塘人生于熈宁甲寅六月十四日娶郭氏生三子天资刚直防孤事母孝年十有八梦帝遣神易其肺腑云将有徽命旦寤胸怀豁然开明生不习文艺至是于书传大义骤皆通晓有叩以祸福莫不前知足未尝履阈人或遇之江海之上元佑中一日有舟渡江值大风涛分必死公即现形其间自言名氏叱咤之顷骇浪恬息又尝就寝竟日乃寤其呕吐皆海错异物怪而问之则云适宴龙宫大观三年十一月已未忽语人上帝命司江涛事不得辞越三日不疾而终年三十有六先期旬日于清水闸所居西偏自营兆域既没灵异犹有伙人即所居祠之而次子松年亦以济人及物着灵逺近今二孙则防子椿年所生于是子孙世奉庙祀不惟商贾舟舶之所依帖而环王畿千里之内亟防丕答浙江之中流有沙迹能为舟害有司致祷其沙即平用足洊膺褒典至今又从官给费易故而新之以安神灵其迹彰灼赐爵受封则具有绍兴以来朝廷锡命在惟昔苏文忠公轼于颍上张龙公祠碑叙述为详铭诗首言至人变化不私其躬也行为人飞天为龙长民窃诵其语载考行实愧无斯笔为神容姑识其槩庶来者有考岂特慰其子孙之志云尔
　　茶槽庙　在庆春门外仁和县志在防城东当钱塘尽界沿江七十里北至臯亭山屡受潮患永乐间新城茶商陈旭出槖中金筑新塘后乙未臯亭山洪水与江潮相接沿江俱没塘坏思资蓄巳尽功不成遂跃身入潮尸随潮浮至臯亭山沙随尸涨塘乃成尸随葬焉巡抚入告勅封茶槽土地兴福明王迄今二百余年无潮患士民戴德奉其神各方建祀有上新中新下新等祠
　　文
　　张朝纲重建下新土谷祠记　距庆春门十里临道而祠者为茶槽土谷以祀兴福明王所从来久矣而又名下新庙者以神所庇之土广里人争欲迎奉各建祠祀之而上者为上新中者为中新兹处其下者故名下新云实惟一人以神号之同神诞皆为九月九日可防也意三祠同时而建故当时皆谓之新乎巫家之颂神者云此地故有茶槽神为杭之新城人姓陈讳旭以贩茶至永乐乙未三月臯亭山水与江水并时大发沿江七十余里悉溃而严家衖上下一带因是益迫江早晚潮冲田种尽没累嵗不得収粟价腾贵人民彷徨神不胜怋计惟筑堰以阻潮则田可完可収可望也乃尽出茶资为朩石费募工以筑之堰成而潮息自是田収十倍于常民赖以宁今堰子口其故迹也无何神卒里民环而吁司台为请于朝获封以祀兹土焉夫为民兴利除害有司者之责神以羁旅之夫视由己溺不难罄槖而活夫数里之命垂为百世之利其仁心伟度参偶天地厚德丰功掩映今古矣祀典有劳于民能御灾捍患则祀之则神之祀岂弗彰彰其宜哉至于今英灵益赫有祷辄应徃徃邀神之幸时和年丰家给人足康善无恙也盖不惟造德于前又能锡福于后兴福之号岂虚也哉里人张守信张应亨暨守祠性晓以旧祠卑隘不足以绥神倡义更新众咸踊跃各捐其资有差集材鸠工坏者撤之卑者崇之隘者拓之不逾年而落成赫奕重光逺近瞻仰谓不可无祀也当勒其石而诸捐资者其得列名于下方云
　　【臣】谨案茶槽庙相传祀明茶商陈旭考咸淳临安志其地为茶槽隅而图内所列有土地庙与此处相近但未指所祀何神至下新庙旧额本作夏新亦与夏新铺相近窃疑茶槽与茶商下新与夏新二者土音易混庙记则以神迹托之巫家者言不及跃身入潮事邑志遂举沙随尸涨以神其说且所称兴福明王颇不似朝廷锡命盖杭人土谷祠大抵皆称明王如贞固明王通圣明王崇福明王之类皆系俗称则兴福之号亦必出之井里传闻而前明请命勅封茫无可防谨标识之以俟稽考
　　潮王庙　宋名石姥祠在得胜桥西晏公舆地志芳林乡有石姥祠咸淳临安志昭化院有石姥潮王庙杭州府志祀唐石瑰瑰生而灵异尝筑隄以捍海潮功未就竟死于海咸通中官为立庙封潮王宋宣和间睦寇犯顺韩世忠帅兵御敌见空中旗帜书石姥潮王之号因奋勇大破之嘉熈间潮水溃隄漂没民居人力莫能御京尹赵与筹躬祷祠下潮复故道事闻于朝加封显德忠恵王仁和县志后为释氏所有建昭化寺而庙附焉
　　文
　　僧诚道原潮王庙记　按晏殊舆地志古有石姥祠旧碣载石姓瑰名生于唐长庆三年钱塘古称涛江民苦潮害王奋力筑隄以捍水势祁寒剧暑不辍功未就竟死于潮后为神咸通中官为立庙封潮王宋宣和间睦冦犯顺时朝廷以韩世忠御敌隂云四合闻空中叱咤声仰见旗帜书石姥潮王之号军士奋勇大破寇兵嘉熈间潮水复作溃隄触岸漂荡民居人力不能御京尹赵公与躬祷祠下潮复故道有司上其事加封显徳忠恵王皇庆二年主僧宗礼率其徒即寺剏毘卢阁庙之北河路当冲要民以为艰乃竭己帑合众助梁以巨石修广砥平今咸以为便礼尝谓余曰闻耆宿言昔迁寺建仓时旧碣仆于基五六年未及舁置而吏曹之后至者见所述疑故遗以菑乃隂碎其石迄于今未有记神之勋业虽见于志书又畧虑久而泯焉幸铭之以补其阙文余谓古者御灾捍患有功生民则祀之神勇于义捐躯救民功可谓烈矣去之五六百年聪明精爽凛然如生水旱疾疫祷之辄应庙食以享其报宜矣谨摭其事书于石复系之诗云
　　晏公庙　在武林门北夹城巷万厯杭州府志祀元晏戍仔戍仔江西清江镇人元初输文锦于上都因而尸解人以为神立祠祀之后为崇果寺伽蓝元末兵燬后显灵江湖间明洪武初封平浪侯二十三年浙江都指挥储杰以督漕获庇乃捐俸建今祠
　　潮神庙　在土备塘沈家埠迤西海塘通志祀静安公张夏宁江王宋恭防国随粮王运德海神金文秀平浪侯卷帘使大将军曹春庙剏自明季顺治中佥事杨树声修筑石篰塘屡筑屡坍祷于神始告成遂重新庙貌雍正十年总督程元章委州同李宗典督修益拓而大之乾隆三年大学士嵇曾筠委通判杨盛芳重修
　　朝宗王庙　咸淳临安志在县西南七十里文
　　宋髙宗祝文　诸侯之朝王孰敢不钦子孙之宗祖罔有不尊江汉之朝宗于海无以异此庙号以是神之德大矣乃缘初郊举此祀典尊酒俎肉以祈来格
　　曹将军行祠　海宁县志祀宋封潮人邑人曹春在县西南四十五里岩门山元潘万选撰记明初显圣于五都二图羽流募建崇桢间沈如初重修镇海庙　海宁县志距南城百步负郭靣塘内祀捍海诸神明崇祯戊辰海决潮水髙丈余庙内独不入人咸异之
　　伍公庙　海宁县志元成宗大德三年以海患加封吴大夫伍员曰忠孝威恵显圣王先是祠庙废后重建背南城在捍海塘之阳
　　古彭乌庙　在海宁教塲海塘通志祀元勅封防国佑民永固土地彭文骥乌守忠康熈五十九年从祀尖山潮神庙雍正九年从祀海神庙
　　彭乌庙　在海塘上海塘通志在春熈门外七里海塘上亦祀彭乌二神
　　文
　　衢州府知府白丰碑记　雍正三年余奉委修筑海塘徃来塘工去宁邑东七里有庙曰彭乌询祀何神土人为余言一姓彭讳文骥字德公一姓乌讳守忠字子朴世同里闬家素封元泰定三年海溢朝命筑塘费不给二神罄家赀助之坍防不巳时有迁民内地之议神曰生不助其成死必捍患何内徙为未几陷于海大显灵异海患顿息塘成而民卒不徙闻于朝立庙以祀明嘉靖三十年塘大圮神又显灵勅封防国佑民永固土地明王至
　　国朝康熈三年宪副黄冈熊公督理塘务感异梦遂捐俸修葺三十七年邑宰王任以海患跻庙斋祝不逾时海即涨沙督抚具题奉
　　勅同诸海神建庙尖山之阳其七里海塘及教塲二庙
　　仍听土神奉祀
　　英济庙　海宁县志俗称捍沙王庙在县东三十里相传萧山布衣张某溺海为神或为宋张夏筑隄捍江人赖以安为之立祠大观二年封安济公【臣】谨案萧山县长山有英济侯庙旧称防隄侯庙宋建以祀漕运张行六五者俗呼张老相公考王多吉集张氏先茔碑记云吴越王时刑部尚书张亮厥后一传防隄侯十一税院袭为长山海神则所谓六五者即指十一言也郡志以为六五即张夏然夏封宁江侯改安济公而六五于明天啓时封灵应英济侯庙号不符今海宁之庙亦称英济与长山神同号其谓捍沙王为萧山布衣者与萧山防隄侯事亦相类姑标识之以待稽考
　　朱将军庙　成化杭州府志在县东三十六里地名黄冈海宁县志朱彞力能抜牛尾倒行宋治平初溺海为神着灵感应寳佑三年十月勅封佑灵将军元大德二年神能御海患因立庙以祀有司上其事于朝封灵感宏祐公又加封防国二字其庙在袁化东北者后羽流増饰仙真俗因呼为天仙府
　　文
　　元成宗加封防国灵感宏祐公勅　爵有德禄有功夙着礼经之训御大灾捍大患载遵祀典之文爰示褒崇庸彰显应盐官州海神阐灵浙右安宅海隅江汉朝宗无逺勿届雨旸时若有感必通比闻髙岸之倾摧能免下民之垫溺导水波而潜复益固隄防足财计以阜通仍输斥卤尝阅省臣之奏具知神力之雄肇锡嘉名丕昭令闻聿严庙貌特俾恩封可赐号灵感宏祐公
　　诗
　　朱瑞登朱将军庙　龙山山北寺传是古仙宫藓瓦连青嶂苍图映碧空醉歌尧壤日手拂舜弦风近市重飞翠烟云处处同
　　胡令公庙杭州府志　在长安镇祀唐胡暹海寜县志至正二十年被毁明嘉靖十四年重立宋圗经云令公未详其始临安志智果院弥勒阁注云晋天福四年钱王遣令公胡进思徃婺州五代史胡进思以旧将废吴越王倧而立俶攷郡志总图赭山北有令公塘岂吴越王时令公曽筑运塘故有祠庙欤
　　文
　　元杭州路盐官州儒学教授徐圆胡令公庙记令公姓胡名暹字进思婺州东阳义乌人唐
　　宪宗朝佐中丞裴度平淮西以功陞武任将军宣宗时奉命至海昌召禅门齐安国师演法谢恩就坐而化将军回至长河过海神祠亦立化于庭有司申闻宣宗遣桑称二御带追封齐安为悟空禅师进思为申平将军与海神共祀至宋康王南渡乘骏过长河无船可渡入庙叩之出门忽有大舟迎王王问其名居曰桑称二姓本里胡进思家人也建炎元年王遣官召胡进思并桑称二人里中并无因庙中有胡将军碑载将军徃海昌召齐安国师事迹州官申复降诏勅封令公海神与桑称皆进王号并祀土谷庙号威烈赫灵之殿泰定间复有方太守入庙祷祀蝗不入境之异其父方虚谷任婺州路备知令公事迹婺州见有永康县胡公祖庙太守命里人重立碑石云
　　周宣灵王庙　海宁县志在硖石镇审山祀渌渚人周雄宋嘉定四年为母疾走婺源殁为江神端平二年隂捍常山土寇封翼应将军嘉熈元年封威助忠翊大将军淳佑四年改封翊应侯寳祐五年加封助顺咸淳七年加封正烈十年加封广灵文
　　嘉靖间邑人沈友儒碑记略　侯名雄字仲伟新城渌渚人母汪氏生淳熈三月四日嘉定辛未为疾走婺源祈佑五显回至三衢而卒附童言曰五显灵威需我辅翊生不封侯死当庙食衢于是立庙新城继之旱潦祷之辄应疾疫祈之遂痊初称四七太尉端平二年德兴祈门隂捍常山土寇饶州表请封翊应将军嘉熈元年神威扬边彊敌逺遁两淮表请加封威助忠翊大将军淳佑四年改封翊应侯寳佑五年加封助顺咸淳七年加封正烈十年加封广灵旧制神祠封锡自二字至八字止侯兼之盖渥恩也侯今庙食于硖逺近严祀之殆与三衢新城并故摭记侯之生平俾刻于石焉
　　【臣】谨案浙江通志周宣灵王杭之新城县太平乡渌渚人浙省是处立庙其在杭州城者钱养亷序称生于宋季鋭志恢复抑鬰以殁其在新城者方回庙记止载殁后灵爽不言神生前事徐士晋碑记称神贾于衢闻母病破浪而行为水所没显神于衢勅为江神其在衢州者志称肉身敛布加漆现今植立庙中余与徐记同至钱广居建德县神庙记则云初名雄后改名缪宣少授仙指失足堕水溯波而上香闻数十里因而建庙塑像于衢城之西详观诸记或称孝或称忠或称仙显不相侔又方回记钱广居记封爵年代亦各不符然现祀为江神其肉身现在衢府庙中则为孝子无疑应以徐记及衢志为正
　　平济庙　宋在浙江庙子湾咸淳临安志乾道初周安抚淙以上命修筑江岸遂建庙诏赐额曰平济庆元四年封助顺侯累封至咸淳三年为显烈广顺王庙常頺圮端平三年俞存义孙应辰捐金倡率撤而新之视前増壮
　　【臣】谨案自平济庙以后或庙宇荒湮或近志阙载然神灵彰灼隂庇海疆前代居民实昭灵佑谨录前志以备稽考
　　英显通应公庙　宋在庙子头咸淳临安志寳祐元年江潮冲齧神显灵迹塘岸堵安二年十二月加封英灵通应公
　　善顺庙　宋在白塔岭咸淳临安志旧传水间建小祠保舟楫徃来号平波神祠嘉定十七年易祠为庙咸淳元年诏赐善顺为额
　　昭应庙　宋在白塔岭咸淳临安志绍兴间旧传钱塘顺济龙王咸淳元年诏赐昭应为额
　　孚应庙　宋在磨刀坑龙山渡咸淳临安志乾道三年九月建旧传水府龙王咸淳元年诏赐孚应庙
　　广顺庙　宋在龙山咸淳临安志旧传镇江龙王小祠咸淳元年诏赐广顺庙为额
　　恵顺庙　在江塘上咸淳临安志嘉定五年二月江涛冲齧石塘师漕建庙以祷咸淳二年旨赐恵顺庙为额四年七月寿和圣福皇太后降钱重建仁和县志庙址陷于海遂废
　　顺济龙王庙　宋在汤村镇咸淳临安志政和五年郡守李偃以汤村岩门白石等处江潮浸齧奏请同两浙运使刘既济措置用石版砌岸建庙绍兴十四年重修成化杭州府志顺济宫在城外东里隅旧在汤镇赭山之间曰三龙王庙绍熈元年移请云涛观额四年旱祷而雨改赐今额嘉泰二年九月锡三神侯爵曰广泽顺泽敷泽嘉定九年増封曰广泽灵应顺泽昭应敷泽嘉应明永乐间江坍徙建今处天顺七年拓地重葺成化七年江水冲齧塘岸都布按三司大臣祭以牲币神着灵□潮不怒作居民奠寜载新宫宇以答神庥仁和县志三王庙址陷于海遂废
　　汤村龙王堂　宋在汤村咸淳临安志政和二年汤村沙岸为潮水所冲州县立龙王庙以祷之六年奏请増庙祠仁和县志庙址后陷于海遂废【臣】谨案梦梁录宋时司江涛之神有十庙曰平济曰顺济曰英显通应曰善顺曰昭应曰孚应曰广顺曰恵顺曰顺济龙王曰汤村龙王今大半废防邑志所载止顺济恵顺及顺济龙王汤村龙王四庙而已今録之以待考
　　昭济庙　宋在候潮门外浑水闸西今无考咸淳临安志旧传为吴王夫差庙淳化五年太守王化基建乾道三年周安抚淙修庆元六年赐庙额累封为善应安济孚佑显衞侯淳佑九年安抚赵与筹重建
　　灵休庙　宋在城南镶界江岸名七郎堂咸淳临安志神系严州分水县弓兵因方寇扰攘隂卫有功州县保请于朝立庙绍兴戊午江潮大作府城医士叶永年舍屋建祠雨旸祷辄应咸淳初赐额防灵防国祠　宋在艮山门外端平桥东土塘咸淳临安志其祠髙僧秀真也秀真华亭人号无隐灵顺庙　在钱塘县徐村石塘咸淳临安志即婺源五显神祠于近郊者凡七徐村旧有小祠淳佑九年江潮冲激里人乞灵其下遂相与治新之【臣】谨案自昭济庙以下近时郡县志不载今己无考
　　昭烈王祠　海宁县志神以捍海封宋庆元三年主簿赵希楢建附葆真庵后在县东二百五十步嘉定元年宜兴丞赵彦折又立祠于安国寺东见图经后祠废列其像于双仁祠明嘉靖二十八年县令髙尚志移祀镇海门外今废


　　海塘録巻十二
<史部,地理类,河渠之属,海塘录>
　　钦定四库全书
　　海塘录巻十三
　　内阁中书翟均亷撰
　　奏议一
　　抚臣朱轼请修海寜石塘开濬备塘河疏【康熈五十七年】寜邑海塘自康熈五十四年前抚臣徐元梦题请修筑委塩驿道裴度督修该道于五十六年正月内赴工至六月间连日风潮汹涌新工未竣旧工复坍经臣咨明工部督率抢修迄今未完工程二百余丈现在上催修尅期报竣查沿塘俱属浮沙潮水往来荡激日侵月削塘脚空虚虽有长桩巨石终难一劳永逸歴考志乗自元明以来屡经修筑或一二年或五六年以至十余年俱系随坍随筑直待塘外沙涨然后停工臣屡至工所相度情形博采舆论再四商确惟有用前人朩柜之法以松杉宜水之朩为柜长丈余髙寛四尺横贴塘底实以碎石以固塘根乃用大石高筑塘身附塘另筑坦水髙及塘身之半斜竖四丈亦用朩柜贮碎石为干外砌巨石二三层纵横合缝以防塘脚如此虽不能永逺保固亦不遽至坍塌再查塘内向有河道名备塘河潮汐往来稍稍漫过塘面犹恃河可稍容不致骤溢自明季居民贪利节节筑坝遂淤为陆今河形尚存应去坝疏河即以挑河之土培岸则濬河以备塘培岸以防河是亦有备无患之一法也日前巳成之工无容改筑但添修坦水以防塘根未完之工应如法修筑嗣后随坍随修直至沙涨乃巳但查原题塩驿道裴度承修塘上止二千余丈今石塘三十余里均须防守不时修筑又有东西土塘现在坍塌更宜及时堵御工程浩大非可计日告竣裴度一人实难料理应令布政司叚志熈督率杭州府知府张为政等协同修筑互相查察其采买朩石交发钱粮令粮储道刘廷琛承办
　　工部覆督臣觉罗满保抚臣朱轼题请建筑海寜石塘开濬中小亹淤沙议【康熈五十九年】
　　浙江海塘先经福浙总督觉罗满保巡抚朱轼以海寜上虞二县修筑工程上请行令勘议确估今称防勘得上虞县夏盖山起西至雀子村止一带沿海土塘多被海潮冲坍无存地与海平且冲开缺口数处其南大亹乆巳淤成平陆江海不循故道直冲北大亹而东并海寜之老塩仓亦皆坍没入海所有海寜上虞二县建筑开濬需用钱粮数目调委监工修筑官员各事宜胪列备陈一议筑海寜县老塩仓北岸石塘以防海水内灌查老塩仓一带正当江海交防今土塘随浪坍頽现在冲开徐家坝一口与内河支港相通巳筑石坝堵塞且老塩仓北岸皆系民田庐舍支河汊港甚多俱与上河通聨东即长安镇与下河官塘仅隔一坝若不扵此急筑石塘堵御万一土岸坍尽决入上下运河则塩潮直注嘉湖苏松列郡闗系甚钜今拟于老塩仓北岸东自浦儿兜起西至姚家堰止共一千三百四十丈砌筑石塘方可保防杭嘉湖三府民田水利除现在采买芦苇干柯等料于患口先筑草坝又就近开采武康县大石购买巨朩乗此春夏运至工所急筑石塘以防潮水泛溢查该督抚既经勘明闗系甚钜应如所题购买朩石乗时建筑务期坚固一议筑石塘之式以防潮水连根搜刷查海寜沿海地方俱系沙土且潮汐往来变迁无定今沿海一带涨有防沙乗此新涨时急将石塘砌筑将来沙能渐聚便可拥防塘根臣与抚臣再四相度商确因地制宜就于塘岸用长五尺濶二尺厚一尺之大石毎塘一丈砌作二十层共髙二十尺于石之纵铺侧立两相交接处上下凿成槽笋嵌合聨贯使其互相牵制难于动摇又于每石合缝处用油灰抿灌铁鑻嵌口以免渗漏散裂塘身之内培筑土塘计髙一丈寛二丈使潮汐大时不致泛溢塘基根脚宻排梅花桩三路用三和土坚筑使之穏固总期一朩一石皆得实用不敢浮费钱粮亦不敢草率修筑致贻后患应如所题如式建砌以垂永乆一议开中小亹淤沙以复江海故道查赭山以北河庄山以南乃江海故道近因淤塞以致江水海潮尽归北岸今虽砌筑石塘然中小亹淤沙不开则囬潮冲刷一日两次土石塘工终难穏固今多雇民夫将中小亹一带淤沙上紧挑濬计挑过一千九十丈大汛时潮水亦可出入现在将巳挑者开濬深濶未挑者兼工开浚使江海尽归故道则土塘石塘可免潮势北冲之患查中小亹挑濬既有成效应行该督抚将巳挑者再加深寛未挑者速行开濬一议筑上虞县夏盖山石塘以防南岸潮患查上虞县原有土塘五千四百一十七丈以障蔽民田夏盖山之南有夏盖湖周围一百五里蓄水注防上虞余姚二县之田并借土塘捍御近年夏盖山对海中流涨有圆沙数十里潮逼南岸今先将患口填塞其潮水稍缓之处上虞之民愿捐筑土塘惟夏盖山西邉实为冣险要冲非建石塘断难遮防随亲勘丈量共长一千七百九十丈今用长五尺寛二尺厚一尺大石于羊山及夏盖山开采运用随地势髙下毎丈十三层以至三十四层不等纵横叠砌庶南岸之潮患可御查夏盖山潮势稍缓之处土民既愿捐筑土塘应令其速行建筑其西邉冣险之处既经勘明应建石塘应如所题如式建砌一议实需银数以济巨工查沿海塘堤实为各郡保障若不及时修筑贻患无穷即或茍简因循亦恐随成随毁今海寜县老塩仓北岸新筑石塘一千三百四十丈所需工料等项约共银九万二千两可以预为估计惟桩朩人工难以预定应俟工完之日查验另销上虞县夏盖山新筑石塘一千七百九十丈共估需用银五万八百两两处石塘工料共估银一十四万二千八百两除将五十七年海塘捐纳案内余剰银六万三千二百九十九两现在拨用外其不敷银两一时难于措处请将浙省各府属现行常平仓捐监之例暂停统于海塘案内收捐补用俟工竣足额即行停止仍归常平仓收捐其现在不敷工料银两请于藩库先行动支俟收捐补项可也一议调委经理各官以专责成查藩司为钱粮总滙两处塘工凡收贮银两支领出入之数俱令布政司傅泽渊总理稽核其海寜县老塩仓北岸石塘遴委温处道蒋敷亲身督修统司稽察再委处州府知府苏稷督修沿塘草坝船政同知陈良防绍协都司孟飞熊等挑濬中小亹淤沙其上虞县夏盖山石塘专委绍兴府同知阎绍等各员分任督修其雇募夫匠儧运石料等项仍令海寜上虞二县知县专管防应查调委官员应如所题怠玩侵冒自行严叅至修筑工程系地方官专责无容议叙一议专员嵗修以保永固查沿海潮汐惟浙江为冣非有专员经管未见实效请将南岸绍兴府之上余山防萧五县石塘土塘专交绍兴府同知阎绍管理北岸杭州府之海寜仁和钱塘三县之石土塘专交原任金华府同知刘汝梅管理嘉兴府之海塩平湖二县石土塘专交嘉兴府同知王沛闻管理各员衔内添入海防字様专任责成小有损壊即时修砌其属辖之巡检塲员听其调委分任惟杭郡别无闲员可以经理塘务查金华原非剧郡向设同知一缺请裁去添设杭州府海防同知一员专司其事即将开复候补同知刘汝梅补授任满之后此三缺即于通省同知通判知县防选调补庶人地相宜于塘工有益至嵗修钱粮现在无项可动查寜邑海塘捐监余剰银两原留藩库为嵗修之用今动支修筑石塘应仍于新工案内照从前余剰之数捐足还项留贮藩库为逐年嵗修之用亦如所题可也
　　工部覆督臣满保抚臣朱轼筑草塘议【康熈六十一年】浙江海塘先经督臣满保与前抚臣朱轼题称东自浦儿兜起西至姚家堰止建筑石塘今据该抚以海潮迁徙无定修筑堤岸必须随时制宜题请于土浮不能钉桩砌石之处赶筑草塘臣部恐草塘不能永乆仍令砌筑石塘今该抚疏称海寜县海塘因潮头冲激将上年勘定实土处所纵横实砌石塘其土松之处桩石难施者赶筑草塘五百四十丈今春因潮势汹涌急宜抢筑随即筑草塘三百丈仍于实土处又筑石塘连前共五百丈并将姚家堰西续坍处所亦筑草塘二百一十五丈次第完工查老塩仓等处修筑草塘原议石工今于寔土处所砌石塘其土浮桩朩难施之处改筑草塘工程虽经报竣但草塘究非石塘可比其中恐系督率承修各官希圗草率完结亦未可定应令督修各官保固三年限内如有冲塌责令赔修吏部尚书朱轼请修杭嘉绍等府塘工疏【雍正三年】臣驰驿至浙防同巡抚法海布政使佟吉圗至余姚东自浒山镇西至临山衞六十里旧等土塘三道冣内一道为老塘即昔年海岸也今离海三四十里或十余里不等縁歴年沙涂淤涨百姓陆续开垦报陞自筑土塘二道是为外塘询据土人俱云潮水从不到塘若加髙三四尺加厚五六尺即遇风潮亦不致冲决漫溢查歴年内塘系民戸修筑外塘系灶戸修筑今被灾之后民灶无力应令地方官动用公费兴修又自临山衞起至上虞县交界乌盆村十五里自乌盆村至防稽沥海所四十五里内石塘二千二百余丈系康熈五十八年题建至今穏固其石塘东西两头共土塘七千丈坍塌甚多沿塘虽有沙涂数里但海潮往来无定不得不预为防防拟于塘底开深二尺填筑乱石上铺大石寛六尺髙六尺以固塘基贴石筑土寛二丈高一丈三四尺塘内令居民栽种榆栁近塘洼下坑陷一槩筑平庶可永固又歴勘杭嘉二府西自仁和县翁家埠起东至海寜县城东陈文港七十余里歴年洪涛冲陷屡经修建石塘题报在案今頼
　　圣主洪福塘外淤沙三四十里不等髙处平塘低处露出塘身三四尺不等毋容议修自陈文港起至尖山二十余里草塘七十四丈乱石砌邉土塘三千七百二十六丈塘外淤积沙涂尚薄潮水犹注塘下应将土塘加寛一丈五尺髙三尺顶铺条石厚一尺以防泛溢其草塘七十四丈并照式改修塘
　　外原有乱石子塘寛三四尺不等外加排桩因年乆欹斜子塘大半零落应修砌完固堤前原无子塘之处亦照式兴修如此则海寜塘工可无冲决之患矣又海塩县东自秦驻山三涧寨起西至演武塲止石塘二千八百丈系明时修建塘身髙濶琢石见方纵横合缝通塘合为一块最为坚固因年乆水沁塘根桩朩朽壊南头陆续坍塌八十余丈今应移就寔地修筑又去秋风潮冲溃八处共七十丈其附石土塘通身洗刷成坑应照式重修补筑自演武塲至平湖县雅山炮防一带土塘现在地方官加修月内可以完工以上杭嘉绍等府海塘臣等逐一勘议查估余姚上虞防稽三县应修塘工共七千丈每丈用长六尺寛二尺厚一尺五寸条石二十四块并乱石价银夫匠土方杂费共用银十四两通塘共用银九万八千两海寜加修乱石塘每丈盖顶小条石连价用银一两共用银三千七百二十六两加寛加髙土方并补修子塘约用银四千两共用银七千七百二十六两海塩县坍塘据地方官估计用银七千六百余两但应否増添石料难于悬度将来或可节省亦未可定统俟工完核实造册题销
　　抚臣李卫两浙海塘縁由疏【雍正四年】
　　臣查勘现在兴工之塘堤酌量修理绍兴府属之防稽余姚上虞等县一路塘工从前陞任吏部尚书朱轼防同前抚臣法海勘议题明修筑石塘共七十丈原议塘底开深二尺填筑乱石每丈上铺条石髙六尺寛六尺贴石筑土寛二丈髙一丈三四尺庶可永固部覆允准后经绍兴府知府特晋徳因防稽县沥海所西滙嘴应筑塘二千七百丈地势卑下恐乱石起底难以抵御请改用条石起底将原议之垫底乱石填肚方能坚固当经布政使佟吉圗转详前抚法海批准于署抚臣傅敏未到任之先巳筑完工石塘一百五十二丈九尺又起底并铺砌层数不等共一千五百七十七丈八尺虽系变通似亦有理然未经题咨而管工各官因购取条石路逺难运且并无一尺五寸厚者又兼原估钱粮稍有未敷定限过急即于就近之临山衞夏盖湖等处本地所产乱石采买撘砌其工已完五六分颇属草率后经署抚傅敏亲往查勘恐不坚固是以一面具奏一面勒令拆毁仍令遵照原题改正用乱石填底二尺上面俱用条石到顶催促完工及臣到时复又改做过半其余尚有巳完未拆并未曽修齐者然比从前草率完工果属整齐不同但思江海工程皆当以根脚坚固为主歴来多用朩桩钉底可保永逺若止圗上面整齐恐遇风大潮急根脚不穏臣细加查勘幸此处一带工程底下俱系生成铁板沙土性坚固毫无软硬不同之处即乱石在下不用朩桩亦属穏固况塘外涨出沙滩离海邉二三十里以至十余里不等若非秋汛大潮海水不致到塘即从前土功尚能抵当今用石包砌在外自必更坚臣愚昧之见将署抚傅敏巳拆改正之工并前抚法海任内报完石塘择其坚固者似母庸动其巳估未修并搀撘乱石巳修未拆之工掲去浮面盖板将碎小烂石检出下存垫底石板每层用大条石钉钤以原议垫底乱石检有棱角成块者牵配撘砌隔一层再用整条石钤制务须横竖勾撘压缝连成一片可保永乆其检出之碎石虽微然弃之可惜应令特晋徳等赔修未估在内工程倘不洗心改正修成一劳永逸即遽实题参治罪但限期不便过急务令于秋汛之前赶筑告竣此绍兴府属防稽余姚上虞三县浙东海塘之情形也臣又随往杭嘉二府属之海塩等县海塘查勘原题现在修筑塘工其水势与东路逈异而海寜海塩两县城郭皆逼海邉塘下亦无涨沙为之遮防缘数十年来海潮不由中小亹涌入但从北大亹徃来故此两县最称潮大工险其县治之外离数里许皆有涨沙不等查旧日所修石塘乆经告成虽石块碎杂根脚俱有朩桩尚属坚固独县西有老塩仓一处塘工五百丈石大而坚可保永乆縁原修价值比各工不同之故其近今题明加帮陈文港至尖山一带土塘并补修子塘俱经筑完而海塩之秦驻山至演武塲石工亦巳告竣下用朩桩钉底石块亦属整大臣查验似可无虞惟近城有老工三四叚各长十余丈不等目今稍觉歪斜因年乆根底桩朩朽烂现令拆换修整余工无恙此浙西海塘一路之情形也总之毎年秋汛甚大必须时加防范年年嵗修自然无害若将石土各工加筑髙更为有益但钱粮过多无项可支容臣续加调剂因时奏请不敢稍懈以祈仰副
　　皇上轸念海塘有闗民生至意
　　抚臣李卫请筑浦儿兜草坝老塩仓草塘疏【雍正五年】海寜县海塘上年自夏及秋雨水过多有康熈五十九年所建之浦儿兜草坝一座老塩仓姚家堰草塘一千五十五丈年乆草烂塘矬亟宜加镶填补以御春潮又姚家堰西至草庵止计长七里从前原系土塘近縁沙洗日削仅存土埂一条必须一律改筑草塘方资捍御浦儿兜草坝四十丈及老塩仓草塘一千五十五丈需费银六千五百八十三两三钱又姚家堰至草庵一带改建草塘八百二十六丈四尺需费银九千三百五两三钱六分四厘通共银一万五千八百八十七两六钱六分零查海寜嵗修塘工例应捐监项下动支但此畨工程需费既繁且土堤改筑草塘事同剏建应先题明又海塩县闰字号石塘一十三丈计一十六层底石欹仄拆底全修现先给银三百两办料
　　兴修臣查海塘捐监项下自康熈五十八九等年大工告竣经前陞任抚臣朱轼等防题请将余剰银两随捐随修但浙省各县襟江濵海自北而南则有平湖海塩海寜防稽上虞余姚等县沿海一带塘堤又海潮由尖山入江自东迤西则有仁和钱塘并绍属之萧山山隂等县沿江近海一带塘堤其间潮汐冲徙不常若每年随坍随补则用费少而保固可乆倘因循不修则圮壊渐多工费即钜臣上年到任后屡次亲往各塘查勘如海塩县拆筑收冬藏余嵗五字号石塘共二十八丈五尺需用工费银七百两又朩字号石塘以南除先经接筑一百丈外又接筑矮塘一百八十丈俱用石砌筑方正大石结面估工费银二千五百六十余两又萧山县西江塘内堰陡孙槐树下安义塘孔家埠谈家浦等处土塘加桩加土増髙添濶并镇潮庵王家池闻家堰一带石塘应拆造添筑数处共估工费银一千五百二十四两零又钱塘县午山一带葛家坟六和防等处坍塘二十五丈四尺估工费银一百一十九两零善利院左侧三郎庙老塘冲坍五丈估工费银八十九两零转塘上首汪家池等处坍塘一十四丈栅外二圗小桥地方坍塘六丈估工费银一百二两零又仁和县总管庙前矬坍江塘七丈又应拆卸补筑四丈估工费银六十五两零以上海塩等各县塘工拆卸补等共应需银五千一百余两皆系紧要工程必须及时抢修又钱塘县转至横江埠应筑坍塘三百三十三丈零横江埠至曹家埠等处应筑坍塘七十五丈以上共估银六千三百余两自康熈五十七年即据地方勘详请筑因各处塘工浩繁此地秋汛巳过尚可缓圗是以尚未修筑然贴近省城民田庐舍所闗将来亦不能缓似此江海各塘延袤千有余里此修彼圮歴年皆有接续之工查捐监银两从前诸臣因系海寜筑塘所余故止题为寜邑嵗修之用未将通省塘工声说在内此外各县之塘每年若有坍损又另扵俸工公项等内动支遇有缺乏即多因循茍且之今俸工巳经停捐公项亦俱归出而江海各塘俱关紧要且海塩石塘更系对面顶冲尤属危险此时若不陈明将来各县之塘无项嵗修必致日渐圮损酿成钜工请嗣后凡有江海塘工应行嵗修者照例一体于此项内动给
　　抚臣李衞请修钱家坂塘工疏【雍正五年】
　　海寜县沿海塘堤东西绵长潮汐昼夜侵齧前因浦儿兜姚家堰老塩仓等处塘工嵗修告竣之时臣亲往勘騐查有东塘之钱家坂迤西一带桩板老塘防沙洗去直射塘脚板片年乆朽烂欹斜乱石冲卸頽废应行改砌加筑及西塘之马牧港乱石土塘直至大石塘一带外沙渐髙于塘身大汛漫溢过塘泥土矬陷应加土石培筑庶免泛溢之虞今勘得钱家坂最险工二十四丈又乱石塘内亦有险工六丈应改筑坚厚又钱家坂东西各叚共桩板塘身一千六十五丈亦应改筑乱石塘以固根底又乱石塘西七十五丈应面加条石一层共计应行改筑东塘一千一百七十丈再于堤身之下外加坦水一层其西首大石塘五百丈应加培筑马牧港地方有五百丈应上加条石一层并増添乱石培土髙濶有五百丈应止加条石培土阔厚其余四百八十八丈止须加土足可捍御共计应修西塘一千九百八十八丈通计东西二塘应筑应修塘身三千一百五十八丈共需工料银二万九千九百五十五两九钱三分现在行司将应修各塘动项办料督工趁此冬季水小潮落之际催儧修筑完工再海塘嵗修毎年于嵗终报部察核此畨改筑工程非寻常嵗修整补可比理合题明
　　督臣李卫请修海寜老塩仓海塘疏【雍正六年】
　　浙省江海塘堤歴来北岸俱极险要惟海寜县东西各塘为尤甚今年正月间春汛潮势甚猛将老塩仓迤西三官堂地方草塘冲坍五丈裂缝二三十丈臣随饬各员昼夜抢修堵御巳将坍者培筑加髙裂缝者镶钉牢固彼时塘外防沙尚有留至二三丈及十余丈者塘身犹可借以捍蔽不意二月十四日至二十二日连朝大汛又兼东南巨震撼荡刷防沙卸陷无存塘身根脚搜空不能存站先后坍裂歪斜共计六百六十余丈臣以塘工闗系重大再三筹画拟先筑迎水坝以分潮势或于贴塘加筑石工为一劳永逸之计随于三月初四日往海寜地方履勘见该县塘工从前惟南门外最为险要自筑乱石大塘之后俱有防沙包裹虽不甚老而渐次坚寔可以捍御潮汐惟老塩仓西首一带塘外沙脚刷尽潮头之来直射堤身随后即有软浪荡涤及退潮时又因囬溜将底沙齧洗一日之间早晚两次非如黄河水性径直可以建坝分势又此地数里俱系活土浮沙若承载钜石即致底陷虽用朩桩加钉而俄顷之间仍复抛起不能施工所以从前督抚诸臣几经筹酌不得不扵要患口筑草坝草塘以为堵御之计今臣相度形势犹幸里塘民田地土尚属髙阜不致即有内灌之虞现在动支海塘嵗修银八千两委员将现坍之六百六十余丈抢筑塘身上下铺砌坚实以保坍陷一面多备物料以预防梅雨伏秋二汛抢修工程之用惟是沿塘数里沙脚日见冲洗此外有坍裂难以预定止有上紧保防随坍随修或于塘内筑一层以固民田或于小汛时将里塘挖深数尺帮砌防塘之处容臣因其地势潮汛情形悉心筹画另行具题
　　督臣李卫请修海寜海塘及钱塘等县江塘疏【雍正六年】
　　海寜县海塘缘歴年潮汐冲决防沙坍徙靡常必须每嵗续渐补修方能保防臣屡经履勘见南门一带向有涨沙尽行坍卸潮水照旧直逼塘脚民字阜字二号石塘根脚年乆外桩坦水冲洗歪斜塘身倾矬并有倒卸之处又华岳庙前及平桥西小石塘亦有塘身矬陷坦水外卸巳饬员抢修此叚工程除现修外若冬月防沙不能复涨则来嵗俱成险工应即随坍随修俟秋汛过后潮落之时再看有无沙起另行酌议又杨家荘一带乱石塘前经议令加土培阔但塘身原属低洼本年虽则保固无恙将来再遇夏秋大汛必致漫溢闗系非轻应加筑髙更有马牧港一带桩板乱石土塘一千丈前止加条石一层今潮水平塘大汛皆有漫过之处幸而抢救未滋大害亦应酌量再加筑髙又翁家埠一带原无官塘其临海月牙湾不能保固亦应酌量地势接建草塘与旧有之草塘相续当即行司确估去后据布政司高斌详称寜邑南门外河安民阜等字号及华岳庙平桥西杨家荘马牧港等处各叚工程计勘应修筑塘共四百五十三丈坦水四千四百六十四丈三尺估需银二万三十一百三十八两此外又有抢修海寜平桥西等处坍坏残缺塘身一百二十三丈坦水一百六十三丈用银八十六两七钱七分五厘零又海塩县请修白马庙等处加髙土塘一千七百三十余丈估需银四百九两九钱零又南岸防稽县请修十三都一四两圗矬坍石塘四十八丈六尺又拆修三十八丈估需银二百七十六两二钱五分零又接筑钱塘县断塘尾江塘一百六十五丈估需银三千六百五两五钱零又诸桥一带江塘加筑塘石一层计长四百一丈拆砌江塘一百六十九丈估需银一千一百八十三两一钱二分零查江海塘工原以保防民生而潮汐冲决月异嵗迁若不逐年预为抢修培筑瞬息即成大险之工费多劳倍臣以有闗紧要随于捐修海塘银内动支八十两给发办料乗此冬令潮小之候兴工儹筑委杭嘉湖道王溯维稽察钱粮工料总理其事臣与布政使髙斌不时亲督稽察务期坚固以保安澜所有工料银两完竣之日确查报销
　　督臣李卫请另筑石塘并筑盘头草坝疏【雍正七年】本年九月臣由嘉兴府前往海寜查勘海塘情形縁今嵗潮汐夏秋之间较往年更大故先于闰七月初旬预发银一万两着杭嘉湖道等加意抢修设法堵御臣回籍之后复经性桂蔡仙舢亲往查勘又续发银三万两赶办物料备筑凡有冲缺矬裂之处多用柴草桩朩随时抢防昼夜隄防其潮溜顶冲地面竭力购备土石帮阔培髙以御漫溢自闰七月以及八月犹可支持惟九月初二日潮势更大几至过塘甚属危险幸遵循
　　圣训先事预防旧塘土石虽大半冲削而新经帮培之所犹能抵御狂澜不致溃决今各处工程有巳经题报抢修甫完而续被冲卸者有原估应须拆砌而题后即值秋潮汹涌不敢开底砌筑暂用柴草抢堵者有扵秋汛续坍未经题报而现巳修竣者逐叚间杂参错不齐臣随与性桂蔡仙舢等传集工员公同确议寜邑沿塘东自尖山西至翁家埠绵亘百里皆临大海非同从前工叚仅止数百余丈险塘可比若欲尽建钜石大搪为费实属不赀是以向来督抚诸臣俱扵不用石工之次险处所议筑草塘抵御彼时塘外尚有防沙拦挡潮水畧有到岸不致侵齧根底毎年嵗修加镶犹可恃以保防今则南岸中间突有涨沙阻阨潮头直射北岸防沙无存岸邉深至二三十丈不等朝冲暮击一
　　线草塘岂能捍御全海潮势若非里面添砌石工难以保固惟是合式钜石采办需时且现在扵江塘料半向浙山开采出产一时不敷又兼海河闸坝转运艰难势必旷日持乆岂有聼其冲卸坐待办料齐全而后动工之理况此时正当冬泛若不急扵设法整备转瞬春潮坍卸堪虞臣等再四筹画西塘除老塩仓东原有大石塘五百丈外自此至翁家埠一带俱系险工内荆煦庙起至草庵止向有先后修筑草塘一千九百余丈此时俱系土塘今就草塘之内收进二三丈开深根脚用大桩排钉深入沙底儧办巨料砌筑石工一面多备柴草桩朩将旧日草塘根脚虚浮加桩签钉镶砌髙厚其原无草塘者酌量増添仗此旧有草塘以防其外使内之石工人力可施保至三年之期即草塘或有损壊而石工亦巳告成沿海民生永保安澜之庆矣至东塘潮头自尖山直趋而来势猛溜急在在危险今于陈文港小坟前薛家坝及念里亭等处分筑挑水盘头大草坝五座周围签钉排桩中填块石竹篓深入软泥之下作为底脚上加埽料压葢堵御顶冲使水势稍缓可引涨沙渐聚一面将东西两塘夏秋坍损等处竭力修补其逺年块石各塘有不能抵御者酌量改砌加髙培厚其一切号叚工程现在勘估确寔造册另报督臣李卫请添筑盘头大坝増设兵弁疏【雍正八年】臣于雍正六年查勘海寜城外东西一带涨沙尽卸潮汐改流诚恐次年更加危险随将应修石土谷塘共估银二万三千余两题请修筑彼时不过先事预防岂意果于七年春间南首海中渐亘巨沙潮逼北岸夏月冲击更甚坦水坍卸塘身震撼日有矬陷及臣闻讣丁忧在浙候
　　防之时正值秋潮更大塘工危于呼吸署抚臣蔡仙舢虽经发银备料抢修而东西两塘道里辽阔寔有不
</div>
    <div class="pagination">
<a href="海塘录_page22.html">上一页</a><span>...</span><a href="海塘录_page18.html">18</a><a href="海塘录_page19.html">19</a><a href="海塘录_page20.html">20</a><a href="海塘录_page21.html">21</a><a href="海塘录_page22.html">22</a><span class="current-page">23</span><a href="海塘录_page24.html">24</a><a href="海塘录_page25.html">25</a><a href="海塘录_page26.html">26</a><a href="海塘录_page27.html">27</a><a href="海塘录_page28.html">28</a><span>...</span><a href="海塘录_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
