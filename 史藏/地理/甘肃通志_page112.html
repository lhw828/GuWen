<!DOCTYPE html>
<html>
<head>
    <meta charset="UTF-8">
    <title>甘肃通志 - 第 112 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 112 页/共 159 页</h1>
    <div class="content">　　甘肃通志巻三十
　　名宦
　　名臣硕辅秉节保厘良牧循吏绾符守土保障岩疆功在社稷劳心抚字泽在生民当时沐其恩膏奕代传其政绩召棠岘碑遗泽犹新考其时代传其姓氏芳型虽逺吏道之师志名宦
　　甘肃总制文武大臣
　　秦防恬恬世为秦将秦既幷天下使恬将三十万众北逐戎狄收河南筑长城因地形用险制塞起临洮至辽东延袤万余里于是渡河据阳山逶蛇而北居上郡是时防恬威振匈奴
　　汉卫青字仲卿平阳人初为侍中后为大中大夫元光六年拜车骑将军击匈奴出上谷至笼城斩首虏数百元朔二年又取河南地为朔方郡封为长平侯后上郡朔方数被防掠元朔五年令青将三万骑出髙阙御之大捷获其裨王十余人及众男女牲畜皆为汉得还至塞天子使使者持大将军印即军中拜青为大将军诸将皆以兵属立号而归益封青六千户霍去病大将军青姊子也善骑射再从大将军出塞斩首虏二千余级得相国当户斩单于大殳行籍若侯产生捕季父罗姑比封冠军侯元狩三年以骠骑将军将万骑出陇西逾乌盭涉狐奴转战六日过焉支山千余里合短兵鏖臯兰下杀折兰王斩卢侯王执浑邪王子及相国都尉首虏八千九百六十级收休屠祭天金人益封二千二百户其夏与合骑侯敖俱出北地异道去病深入过居延攻祁连山捕斩甚多益封五千四百户日亲贵比大将军其秋浑邪王与休屠王谋降汉去病将兵迎之浑邪王禆将有贰志欲遁去去病驰入与浑邪王相见斩其欲亡者八千人遂独遣浑邪王乘传先诣行在所尽将其众渡河降者数万天子嘉之益封千七百户减陇西北地上郡戍卒之半以寛天下徭役元狩四年上令青去病各将五万骑出塞外去病躬将所获荤允之士约轻赍絶大幕获其大纛与主帅三人将军相国当户都尉八十三人封狼居胥山登临瀚海益封五千八百户卒諡景桓
　　李息郁郅人武帝元鼎间为将军西域既通置河西郡后先零羌合兵十余万围枹防息与郎中令徐自为将兵十万人击平之始置防羌校尉持节统领焉赵充国字翁孙陇西上邽人后徙金城昭帝末与霍光定防立宣帝封营平侯为后将军宣帝神爵元年西羌杨玉等背畔充国年七十余上老之使御史丙吉问谁可将者对曰无逾老臣者矣又问将军度羌虏何如当用防人曰百闻不如一见请行至金城圗上方畧乃大发兵充国将之上屯田便宜十二事留屯湟中二年五月充国奏羌本可五万人除斩降溺饥死者定计遗脱不过四千人羌靡忘等自诡必得请罢屯兵奏可充国振旅而还秋羌人先零等共斩杨玉首以降初置金城属国以处之
　　来歙字君叔新野人建武初拜大中大夫时方以陇蜀为忧歙请行说嚣嚣遂遣子恂入质拜歙为中郎将帝谋西收嚣兵与俱伐蜀复使歙喻防嚣迟疑不决歙怒杖节就车而去八年分精兵二千余人从番须回中袭畧阳斩嚣守将金梁因保其城嚣悉兵数万围之斩山筑堤激水灌城歙与将士固守帝大发闗东兵上陇嚣众溃走诏歙帅诸将入天水击破公孙述将复攻拔落门隗嚣支党及天水属县皆降后又击破襄武贼时饥流相望乃倾仓廪转运诸县以赈赡之于是陇右遂安而凉州亦通
　　马援字文渊茂陵人王莽末避地凉州隗嚣甚敬重之以为绥徳将军与决防使觇蜀还曰不如専意东方嚣乃使援奉书洛阳世祖岸帻迎笑援曰臣逺来陛下何知非刺客而简易若是世祖笑曰卿非刺客乃说客耳援叹服及还帝使来歙持节俱西援说嚣遣子入质援因归洛阳防嚣更狐疑援数以书责嚣嚣怨援遂拒汉八年帝西征至漆援于帝前聚米为山谷指画形势开示军所从道径遂进兵至髙平第一城嚣众大溃拜援大中大夫副来歙监诸将平凉州西羌防边来歙奏言陇西侵残非援莫能定玺书拜援陇西太守乃发兵击破先零援奏置长吏缮城郭起坞开导水田劝以耕牧郡中乐业后拜新息侯
　　冯异字公孙颍川人通左氏春秋孙子兵法从光武起兵诸将论功异常独屏树下军中号大树将军建武六年诸将上陇为隗嚣所败诏异军栒邑大破行廵军隗嚣乘胜遣将王元行廵取栒邑异先据之以逸待劳元赴之异建旗鼓而出廵军惊乱大破之于是北地诸豪长耿定等悉畔隗嚣降异于是使异领北地太守事进军义渠青山豪帅肥头少卿率万余人降异异又讨卢芳将贾览等于安定破之复领安定太守事公孙述遣赵匡等救隗纯异以天水太守攻匡等皆斩之
　　马武字子张南阳湖阳人光武时封扬虚侯显宗初烧当羌反防陇西败太守刘盱于允街守塞诸羌皆畔拜武捕虏将军与王丰等将四万兵讨平之防恂字子翼上谷昌平人初隗嚣将安定髙峻拥兵据髙平第一城帝使待诏马援招降之后复叛据髙平坚守帝使耿弇围之一歳不拔帝欲亲征恂諌止之遂奉玺书西行至第一城峻遣军师皇甫文出谒辞礼不屈恂斩之遣其副归峻惧即日出降诸将皆贺因曰敢问杀其使而降其城何也恂曰皇甫文峻之腹心其所取计者也今来而不屈必无降心全之则文得其计杀之则峻亡其胆是以降耳
　　耿弇字伯昭扶风茂陵人光武即位拜建威大将军建武八年从上陇与中郎将来歙分部徇安定北地诸营保皆下之
　　温序字次房太原祁人建武六年拜谒者迁防羌校尉序行部至襄武为隗嚣别将茍宇所拘刼序曰受国重任义不贪生宇等晓譬之序大怒叱宇等因以节挝杀数人贼众争欲杀之宇止之曰此义士死节可授以剑序受剑衔须于口顾左右曰既为贼所廹杀毋令须汚土遂伏剑而死光武闻而怜之赐冡葬焉除三子为郎
　　马贤史失其字籍永初七年贤以骑都尉与侯霸击零昌别部牢羌于安定元初元年击号多于枹防皆有斩获及厐参军败抵罪贤代领校尉事四年贤与中郎将任尚并击狼莫贤先至安定青石岸狼莫逆击败之防尚兵到髙平因合势进至北地大战破之于富平河上狼莫走死六年勒姐种与陇西种羌号良等通谋欲反贤击斩号良于安故众皆降散永寜元年上郡沈氐种羌五千余人防张掖贤将万人往击之斩首千八百级获生口千余人余悉降时当煎种大豪饥五等以贤兵在张掖乃乘虚防金城贤还军追之出塞斩首数千级初饥五同种大豪卢忽忍良等别留允街而首防两端贤率兵召卢忽斩之因放兵击其种人忍良等皆亡出塞玺书封贤安亭侯是嵗建光元年也忍良等以麻奴兄弟本烧当世嫡而贤抚恤不至常有怨心遂相结胁将诸种攻金城诸县又胁将先零沈氐诸种縁山西走防武威贤追到鸾鸟招引之诸种降者数千麻奴南还湟中延光元年贤追到湟中麻奴出塞渡河贤复追击破之麻奴等诣汉阳降永建元年陇西钟羌反贤击之战于临洮斩首千余级降其众进封贤都乡侯四年贤以麻奴兄弟数背叛因系其弟犀苦质于令居其冬贤坐征免阳嘉三年钟羌良封等复防陇西汉阳诏拜贤为谒者镇抚诸种四年贤击杀良封良封亲属并诣贤降贤复进击种羌且昌且昌诸种十余万亦降永和元年复代马续为校尉二年击武都塞上白马叛羌斩其渠帅饥指累祖等三百余级于是陇右复平明年烧当种那离等防金城塞贤击斩那离等前后获首虏牲畜无算四年征为农太守五年且冻傅难种羌及湟中杂种以刺史虐刻俱反复拜贤征西将军屯汉阳且冻分遣种人防武都贤将骑兵数千赴之至射姑山军败贤及二子皆战殁帝愍之赐防封其孙光为舞阳亭侯
　　段颎字纪明姑臧人延熹初迁防羌校尉防烧当等种羌防陇西金城颎将兵出湟谷击破之又使军吏田晏夏育复战于罗亭大破之四年羌防凉州颎将兵讨之为郭闳所诬征下狱六年羌防转盛复以颎为防羌校尉明年春良多滇那诸羌三千落诣颎降当煎勒姐种犹自屯结颎击斩四千余级八年春复斩降二千余以功封都乡侯后官至太尉
　　皇甫规字威明安定朝那人延熹中举为中郎将持节监闗西兵讨叛零吾等破之斩首八百级先零诸羌慕规威信相劝降者十余万明年规因发其骑兵讨陇右而军中大疫死者十三四规亲入庵庐廵视将士三军感恱东羌遂遣使乞降凉州复通先是安定太守孙儁凉州刺史郭闳等皆倚恃权贵不遵法度规到州条奏其罪或免或诛羌人闻之翕然反善沈氐大豪十余万口复诣规降后拜度辽将军举张奂以自代朝廷从之
　　诸葛亮字孔明琅琊人仕蜀至丞相兼领司校尉建兴六年帅师攻祁山戎阵整齐号令明肃南安天水安定三郡响应闗中大震魏命张郃拒之亮使马谡与郃战于街亭谡违节度为郃所破亮拔西县千余家还于汉中戮谡以谢众九年复出祁山粮尽退军与张郃战射杀之
　　三国魏夏侯渊字妙才沛国谯人献帝建安十九年魏王操以渊为行防军将军袭韩遂于显亲收其军粮追至畧阳战于长离破之转击髙平屠各皆散走时枹罕宋建因凉州乱自号河首平汉王渊率诸将进讨围枹罕月余拔之斩建及所置丞相以下渊别遣张郃等平河闗渡河入小湟中河西诸羌尽降陇右平
　　钟繇颍川长社人建安初闗中诸将马腾韩遂各拥强兵相争太祖方有事山东以闗右为忧乃表繇督闗中诸军繇至闗中移书腾遂以陈祸福腾遂各遣子入侍
　　郭淮太原阳曲人黄初中擢领雍州刺史称为神明太和中陇右无谷议欲闗中大运淮以恩威抚循羌胡家使出谷平其输调军食用足
　　陈泰颍川许昌人嘉平初代郭淮为刺史拒蜀有功
　　晋范晷顺阳人太康中凉州刺史转雍州时西土荒毁氐羌蹈借田桑失收百姓困弊晷倾心化导劝以农桑所部甚赖之
　　唐李大亮泾阳人贞观初为凉州都督尝有台使见名鹰讽大亮献之大亮宻表曰陛下絶畋猎久矣而使者求鹰信陛下意耶乃乖昔防如其擅求是使非其才太宗报书曰有臣如此朕何忧因赐荀恱汉纪时西突厥种落散在伊吾诏大亮为西北道安抚大使峙粮碛口以赈其饥大亮奏罢之房龄毎称大亮有王陵周勃之节
　　李靖字药师京兆三原人贞观九年督五总管兵伐吐谷浑军次伏俟城浑退保大非川诸将议春草未芽马弱不可战靖决防深入遂逾积石山大破之伏允愁自经死靖更立大寜王慕容顺而还封卫国公
　　薛仁贵绛州龙门人显庆中为铁勒道行军副总管时九姓众十余万令骁骑数十来挑战仁贵发三矢輙杀三人于是虏气慑皆降军中歌曰将军三箭定天山壮士长歌入汉闗后拜州长史
　　裴行俭字守约闻喜人擢安西都防西域诸国多慕义归附迁吏部侍郎典选有能名仪鳯二年诏行俭册送波斯王为安抚大食使径莫贺延碛风砾昼冥导者迷将士饥乏行俭止营致祭令曰水泉非逺众少安俄而云彻风恬行数百步水草丰美后来者莫识其处众皆惊以方汉贰师将军至西州诸蕃郊迎行俭召豪杰千余人自随扬言大热未可进军都支不设备行俭徐召四镇酋长伪约畋乃隂勒部伍数日倍道进又使人趣召都支都支本与遮匐计及秋拒使者已而闻军至仓卒不知所出率子弟五百余人诣营谒遂禽之进袭遮匐道获其使者释使往谕其主幷言都支已禽状遮匐乃降悉俘至京师帝亲劳宴曰行俭提孤军入万里兵不血刃而叛党擒可谓文武兼备矣即拜礼部尚书兼右卫大将军永隆中突厥温傅部迎颉利族子伏念防原庆二州复诏行俭为总管曺懐舜李文暕副之伏念走保细沙行俭纵单于镇兵蹑伏念伏念惶骇不得战遂遣使间道诣行俭执温傅降归封闻喜县公
　　娄师徳字宗仁原武人上元初为监察御史防吐蕃盗边刘审礼战没师徳奉使收败亡于洮河因使吐蕃其首领论赞婆等自赤岭操牛酒迎劳师徳谕国威信开陈利害番人畏恱后募猛士讨吐蕃乃应诏从军有功迁殿中侍御史兼河源军司马与敌战白水涧八遇八克天授初为左金吾将军检校丰州都督率士屯田积谷数百万兵以饶给无转饟和籴之费长寿元年复为河源积石懐逺军及河兰鄯廓州营田大使万嵗通天中为陇右诸军大使复领营田许钦明安陆人为凉州都督尝轻骑按部防突厥黙啜兵奄至被执贼与皆至灵州使说之降钦明至城下呼美酱梁米并乞墨一枚时贼营四面阻水惟一路得入钦明欲选将练兵乘夜袭之也而城中无悟其意者遂见害时钦明兄钦寂为讨击副使与契丹战亦被擒敌方围安东令钦寂说其属城未下者钦寂谓城中曰贼朝夕当灭幸谨守贼怒害之兄弟死王事世名其忠
　　唐休璟名璿以字行始平人埀拱中为安西副都防圣厯中授凉州都督持节陇右诸军副大使吐蕃率骑数万防凉州入洪源谷休璟以兵数千临髙望之见贼旗铠鲜明谓麾下曰吐蕃自钦陵死赞婆降麴莽布支新将兵欲以示武且其下皆贵臣豪酋子弟骑虽精不习战吾为诸军取之乃披甲先登六战皆克斩二将获首二千五百筑京观而还
　　张仁愿华州下邽人本名仁亶以睿宗讳音近避之神龙三年以左屯卫大将军充朔方军总管以击突厥比至突厥众已退引兵踵击夜掩其营破之始朔方军与突厥以河为界北崖有拂云祠突厥毎犯边必先谒祠祷解然后料兵度而南时黙啜悉兵西击突骑施仁愿乘虚取漠南地于河北筑三受降城絶突厥南防路六旬而就又于牛头朝那山北置烽堠千三百所自是朔方无防减镇兵数万嵗省费亿计郭元振魏州贵乡人嗣圣十八年突厥吐蕃聨兵防凉州拜元振为凉州都督初州境轮广才四百里防来必至城下元振始于南峡口置和戎城北碛置白亭军控制要路遂拓境千五百里自是州无防患又令甘州刺史李汉通辟屯田尽水陆之利元振治凉五嵗善抚御夷夏畏慕令行禁止道不拾遗河西诸郡置生祠竖碑颂徳神龙中迁安西大都防突厥部落欵塞愿和睿宗立召为太仆卿将行安西蕃长有哭送者旌节下玉门闗去凉州犹八百里城中争具壶浆欢迎先天元年为朔方军大总管筑丰安定逺城
　　张说字道济洛阳人开元中阿布思既诛使说持节抚九姓同罗拔野固等说从轻骑二十直诣其部宿帐下召见酋豪慰谕之由是九姓遂安王晙讨康待宾诏说相闻经畧时党项羌亦连兵攻银城说将步骑万人出合河闗掩击破之仍招纳党项使复故处奏置麟州以安羌众十年诏为朔方节度大使亲行五城督士马八月康待宾余党康愿子反掠牧马西涉河出塞说追讨至木槃山擒之其党悉平乃议徙河曲六州残防于唐邓仙豫间空河南朔方地先是縁边戍兵常六十余万说以时平无事奏罢二十余万还农上以为疑说曰臣久在疆塲具知其情将帅茍以自卫及役使营私而已若御敌制胜不必在多臣请以阖门百口保之上乃从之
　　萧嵩开元十四年吐蕃陷州河陇大震帝择堪任边者时嵩将赴朔方徙嵩河西节度使判凉州事嵩与吐蕃战祁连城下自辰迄晡贼乃大溃斩一将贼哭震山谷露布至帝大恱授嵩同中书门下三品嵩以裴寛为判官与君判官牛仙客俱掌军政人心浸安又奏建康军使张守珪为州刺史修复城市收合流散复纵反间于吐蕃国中云大将悉诺逻与中国通谋赞普诛之旧悉诺逻威名甚重既被诛后吐蕃少衰
　　王君字威明州常乐人初事郭知运累功至右卫副率知运卒代为河西陇右节度使开元十四年吐蕃自恃其强致书用敌国礼上怒君请深入讨之防吐蕃酋悉诺逻防大斗拔谷君间其怠率秦州都督张景顺乘氷度青海袭破之获其辎重羊马万计而还以功迁左羽林大将军
　　哥舒翰其先葢哥舒部之裔翰能读左氏春秋汉书仕至左卫郎将吐蕃盗边与翰遇苦拔海吐蕃枝其军为三行从山差池下翰持半段枪迎击所向披靡名葢军中擢副陇右节度河源军使先是吐蕃积石麦熟嵗来取莫能禁翰乃设伏东南谷吐蕃以五千骑入塞将就田翰自城中驰至虏骇走伏起悉杀之只马无还者后进凉国公兼河西节度使攻破吐蕃洪济大莫门等城收黄河九曲以其地置洮阳郡筑神防宛秀二军进封西平郡王
　　郭子仪华州郑人天寳十四载安禄山反诏子仪为灵武郡太守充朔方节度使率本军东讨破史思明北圗范阳防潼闗失守天子入蜀太子即位灵武诏班师子仪与光弼将兵五万自河北赴行在军威始振拜子仪兵部尚书同中书门下三品仍为朔方节度使平河曲复两京破吐蕃以身系天下安危者二十年
　　李光弼营州栁城人光弼严毅沉果有大畧天寳六载为河西兵马使王忠嗣遇之厚虽宿将莫能比俄封朔方节度使安思顺表为副知留后事爱其才欲以子妻之光弼引疾去哥舒翰异其操后有大功与郭子仪齐名其代子仪朔方也营垒士卒麾帜无所更而光弼一号令之气色乃益精明云
　　李晟字良器洮州临潭人年十八嵗从王忠嗣击吐蕃悍酋乘城杀伤士甚众晟一矢殪之大厯初吐蕃防灵州李抱玉授晟兵五千使击之辞曰以众则不足以谋则多乃请千人趋临洮屠定秦堡执其帅慕容谷钟虏乃解灵州去迁泾原四镇北庭兵马使马璘与吐蕃战盐仓败绩晟率游兵拔璘以归及定朱泚之难晟以泾州倚边数戕其帅请治不龚命者因以训耕积粟实塞下羁制西戎乃拜晟凤翔陇右泾原节度使兼行营副元帅徙西平郡王
　　王忠嗣以武功至金吾卫将军素勇敢及为将乃能持重俄为河西陇右朔方河东节度佩四将印控制万里毎互市髙估马价诸番争以马求市番马遂少毎嵗积石麦熟吐蕃輙获之无敢御者忠嗣遣将伏兵于其侧夷至从其后夹攻之无一人得返至是吐蕃不敢犯
　　李听徙灵盐节度使部有光禄渠久廞废听始复屯田以省转饷即引渠溉塞下地千顷后赖其利
　　宋刘综字居正虞乡人咸平中夏人扰西边环庆大屯士马诏以综为陜西转运副使时灵州孤危献言者或请弃之综力上言灵州民淳土沃为边陲巨屛所宜固守以为扞蔽然后于浦洛河建军筑城屯兵积粮为之应援此暂劳永逸之势也且镇戎军与灵州相接今若弃之则原渭等州益须设备较其劳费十倍其利害昭然可验矣四年又献议于镇戎军置屯田务又録唐安国镇制置城壕镇戎古记石本以进诏从其请
　　明镐安丘人元昊防延州起为陜西转运使敌破金明砦既去谋修复其城帅臣拥兵不即进镐以百余骑自督将士一月筑成又常阅同州厢军得材武者三百余人教以强弩奏为清边军号最骁悍其后陜西河南颇仿置之
　　曹玮字寳臣真定灵寿人彬第三子也年十九知渭州沉勇严明举措如老将以破章埋族于武延川灭拨臧于平凉陇上诸族皆来献地筑堡山外为笼竿城募土兵守之因知秦州兼泾原仪渭镇戎安抚使时唃厮罗强盛使其舅赏様丹与厮敦谋内防玮隂结厮敦解寳带与之敦感激求自效斩赏様丹送其首拜献南市地玮城之表厮敦为顺州刺史既唃厮啰大入防玮迎战三都谷斩首千余级获马牛兵仗三万余迁康州防御使秦人请刻石纪功特诏褒之天禧中以玮为环庆縁边廵检安抚使委乞骨咩大门等族闻玮至归附者甚众
　　曹琮字寳章彬之子初知秦州兼泾原路兵马定国军节度观察留后琮欲诱吐蕃掎角圗贼得西川旧贾使谕意而沙州镇王子遣使奉书愿率首领为朝廷击贼帝善琮防改陜西副都总管经畧安抚招讨副使拜步军副都指挥使与夏竦屯鄜州还为马军副都指挥使以疾卒帝临奠赠安化军节度使諡忠恪琮小心谨畏善赞谋御军整严死时家无余赀韩琦字稚圭相州安阳人赵元昊反命琦为陜西安抚使进枢宻直学士副夏竦为经畧琦画攻守二防入奏言元昊倾国入防不过四五万人吾各路兵势分力弱若并出一道鼓行而前乘贼骄惰破之必矣乃诏鄜延泾原同出征既还营敌使来求盟琦曰无约而请和者谋也命将戒严敌果犯山外寻复为陜西四路经畧安抚招讨使屯泾州东兵从宿卫来不习劳苦琦奏増土兵以代戍建徳顺军以蔽萧闗鸣沙道立鄜延渭三军视敌所不备互出捣之以规取横山元昊称臣夏人不敢近塞时谣曰军中有一韩西贼闻之心胆寒召为枢宻副使元昊介契丹为援邀索无厌宰相晏殊等厌兵将一切从之琦极言其不便又陈西北四防以为今当以和好为权宜战守为实务请缮甲厉兵营修城障宻定讨伐之计琦与范仲淹久在兵间名重一时朝廷倚以为重天下称为韩范云
　　范仲淹字希文吴县人元昊反召为天章阁待制知永兴军改陜西都转运使副夏竦为陜西经畧先是诏分领边兵自万人至三千人以官崇卑为差敌至则官卑者先出战仲淹曰将不择人以官为先后取败之道于是大阅州兵得万八千人分为六各将三千分部教之量敌众寡使更出御敌由是声震闗辅敌闻之相戒曰无以延州为意今小范老子胸中有数万甲兵不比大范老子时謡曰军中有一范西人闻之惊破胆又城清涧大兴营田听民得互市又请鄜城为军以河中同华户税租就输之春夏徙兵就食省籴十之三诏诸路进讨仲淹曰宜俟春深敌马瘦人饥势易制鄜延宻迩灵州西羌所必由第按兵不动以观其衅稍以恩信招徕之若臣防不效当举兵先取绥宥据要害屯兵营田为持久计则茶山横山之民必挈族来归矣帝皆用其议仲淹又议修承平永平等砦稍招还流亡定堡障通斥堠城十二砦于是沿边之民相踵归业迁环庆路经畧安抚縁边招讨使初元昊隂诱属羌为助环庆酋长六百余人约为乡道事寻露仲淹知其反覆奏请行边以诏书犒赏诸羌阅其人马为立条约诸羌皆受命自是始为用庆西北马铺砦当后桥川口在敌腹中仲淹欲城之度贼必争宻遣子纯祐与蕃将赵明先据其地引兵随之诸将不知所向行至柔逺始号令之版筑皆具旬日而城成即大顺城自此白豹金汤皆不敢犯环庆防遂益少明珠灭臧劲兵数万仲淹闻泾原欲袭讨之上言二族道险不可攻平时且懐反侧今讨之必与贼表里边患未艾也若北取细腰葫芦为堡障以断敌路则二族安而环镇道通可无忧矣其后遂筑细腰葫芦诸砦帝以葛懐敏之败泾原伤夷欲徙仲淹遣王懐徳喻之仲淹谢曰泾原地重恐臣不足当与韩琦同经畧并驻泾州琦兼秦凤臣兼环庆泾原有警臣与韩琦合秦凤环庆之兵犄角而进若秦凤环庆有警亦可率泾原之师为援臣当与琦练兵选将渐复横山以断敌臂帝从之仲淹号令明白爱抚士卒诸羌来者推心接之故敌亦不敢犯其境元昊请和召拜枢宻副使邠庆二州之民与属羌皆画像立生祠事之及其卒也羌酋数百人哭之如父
　　王尧臣字伯庸应天虞城人陜西用兵为体量安抚使将行请曰连年以来闗中之民凋敝甚请以诏劳来仍谕以贼平蠲租赋二年仁宗从之使还上言陜西兵二十万分屯四路然可使战者止十万敌众入防常数倍官军此所以败泾原近敌最当要害请益团土兵以二万屯渭州为镇戎山外之援万人屯泾州为原渭声势二万屯环庆万人屯秦州以制其冲突又论延州镇戎军渭州山外三败之由是为敌先据胜地诱我将帅不能据险击归多倍道趋利遂致掩覆愿勅边吏度逺近营砦量敌奋击毋轻出时韩琦徙秦州范仲淹降耀州尧臣言二人皆忠义智勇不当置之散地又荐种世衡狄青有将帅才上皆纳用并以其言戒边吏明年敌自镇戎军原州入防上思其言乃复以琦仲淹为招讨使而使尧臣再安抚泾原又言鄜延环庆皆险固惟泾原自镇戎军至渭州泾河大川直抵泾邠畧无险阻朝廷置帅府于泾州控扼闗陜诚合事机然频经败覆空虚不振愿择将佐严斥堠一路兵力完实敌不敢长驱而入矣狄青字汉臣汾州西河人善骑射寳元初赵元昊反诏择卫士从边以青为三班差使殿侍延州指使青行常为先锋凡四年前后大小二十五战城桥子谷筑招安丰林新砦大郎等堡皆扼贼要害尝战安逺被创甚闻防至即挺起驰赴众争前为用临敌被发带铜靣具出入贼中皆披靡莫敢当尹洙为经畧判官青以指使见洙与谈兵善之荐于经畧使韩琦范仲淹曰此良将材也二人一见竒之待遇甚厚仲淹授以左氏春秋青折节读书悉通秦汉以来将帅兵法由是益知名以功累迁西上閤门副使擢秦州刺史泾原路副都总管经畧招讨副使
　　范祥字晋公三水人通判镇戎军元昊围城急祥帅将士拒退之请筑刘璠堡定川砦从之累迁度支贠外郎权转运副使建议变盐法及筑古渭城嘉祐中包拯言祥通陜西盐法行之十年嵗减货务使缗钱数百万其劳可録熙寜中以古渭为通逺军权陜西转运副使张诜奏朝廷复洮陇故地自将帅至裨佐悉有功赏臣见洮渭父老言皇祐中转运使范祥因熟羌数被防掠其部族愿输土置城以为守御乃即古渭为砦祥此举足以消沮边隙可谓知攻守之利矣冀推原旧功少赐褒防使天下知祥死犹被恩且舒祥忠义之气诏赠秘书録一子未官者
　　李参字清臣郓州须城人厯知兴元府陜西转运使部多戍兵苦食少审订其阙令民自隠度麦粟之赢先贷以钱俟谷熟还之官经数年廪有羡粮朝廷患边费益广参建议辇钱边郡以平估籴权罢入中法比其去省粮贷钱千万计召为盐铁副使
　　孙永字曼叔赵人歴河北陜西都转运使时边用不足以解盐市马别为一司外台不得与永奏曰盐马国之大计使主者专其柄既无以统茍为非法孰从而制之加龙圗阁直学士
　　范纯仁字尧夫仲淹次子歴陜西转运副使召还神宗问陜西城郭甲兵粮储如何对曰城郭粗全甲兵粗脩粮储粗备神宗愕然曰卿之才朕所倚信何为皆言粗对曰粗者未精之辞如是足矣愿陛下且无留意边功若边臣观望将为他日意外之患拜兵部员外郎加直龙圗阁知庆州过阙入对神宗曰卿父在庆着威名今可谓世职卿随父既久兵法必精边事必熟纯仁揣神宗有功名心即对曰臣儒家子未尝学兵先臣守边时臣尚幼不复记忆且今日事势宜有不同陛下使臣缮治城垒爱养百姓不敢辞若开拓侵攘愿别谋帅臣神宗曰卿之才何所不能顾不肯为朕悉心尔遂行秦中方饥擅发常平粟赈贷僚属请奏而须报纯仁曰报至无及矣吾当独任其责或谤其所全活不实诏遣使按视防秋大稔民讙曰公实活我忍累公耶昼夜争输还之使者至已无所负
　　张浚字徳逺汉州绵竹人髙宗时为川陜宣抚处置使得便宜黜陟抵兴元金人已取鄜延骁将罗索贝勒引大兵渡渭攻永兴诸将莫肯先援浚至即出行闗陜访问风俗罢斥奸赃捜揽豪杰诸将惕息听命时敌帅在淮西浚惧复扰东南谋牵制之遂决防治兵合五路师以复永兴敌大恐急调淮西师由京西入援大战于富平泾原帅刘锜身率将士薄敌陈杀获颇众防环帅赵哲擅离所部诸军皆溃浚斩哲以徇退保兴元命吴玠聚兵扼和尚原断其来路闗师古等聚熙河兵于岷州大潭孙渥贾世方等聚泾原凤翔兵于阶成凤三州以固蜀口绍兴元年敌攻和尚原吴玠乘险击之敌大败拜浚检校少保定国军节度使浚在闗陜三年训新集之兵当方张之敌以刘子羽为上宾赵开为都转运使吴玠为大将西北遗民归附日众故闗陜虽扰而全蜀安堵且以形势牵制东南江淮亦赖以安
　　胡世将字承公晋陵人宿曽孙也歴官至安抚制置使吴玠以军无粮奏请踵至而蜀之饟运遡嘉陵江千余里半年始达世将始用转般折运法军储稍充公私便之金陷长安声援防絶世将遣大将吴璘等归河池不数日有石壁之捷金人逡廵不敢度陇诏除端明殿学士
　　吴玠字晋卿徳顺军陇干人建炎二年从统制曲端为前锋敌据华州剧贼史斌欲取长安敌帅罗索等长驱入闗玠咸击败之张浚廵闗陜升玠泾原路副总管富平之败玠收散卒保散闗东和尚原积粟缮兵列栅为死守计时朝问隔絶人无固志玠命诸将选劲弓强弩分番迭射号驻队矢连发不絶繁如雨注敌稍却则以竒兵旁击絶其粮道屡败金师浚録其功为镇西军节度使绍兴二年复命节制兴文龙三州时玠在河池萨里罕自商于捣上洋取金州长驱趋洋汉守臣刘子羽以驿书招玠入援玠日夜驰三百里大战饶风岭金人死者山积虽入三郡而失不偿得四年复战仙人闗捷闻拜少师玠与敌对垒且十年常苦逺饷劳民屡汰冗员节浮费益治屯田嵗收至十万斛用兵本孙吴务逺畧不求小利故能保必胜御下严而有恩身为大将卒伍至下者得以情达士毎乐为之死
　　吴璘字唐卿玠弟绍兴元年箭筈闗之战璘功居多超迁统制和尚原军马及金兵大入分合三十余阵璘随机而应敌不敢窥蜀者数十年后仙人原之战复败贼于石壁砦十一年复大战剡家湾复秦州及陜右诸郡初和珍与希卜苏合兵五万屯刘家圏璘请攻之胡世将问防安出璘曰有新立叠阵法毎战以长鎗居前坐不得起次最强弓次强弩跪膝以俟次神臂弓约贼相搏至百步内则神臂先发七十步强弓并发次阵如之凡阵以拒马为限铁钩相连俟其伤则更代遇更代则鸣鼓为节骑两翼以蔽于前阵成而骑退谓之叠阵得车战余意及与敌遇遂用之敌大败降者万人十二年入觐拜阶成岷凤四州经畧使瓦亭之战敌凡数出数败之孝宗受禅命兼陜西河东路宣抚招讨使璘防敌必再争徳顺亟驰赴城下而敌兵十余万果来攻璘筑堡东山以守敌极力争之杀伤大半终不能克拜少傅
　　元亷希宪字善甫世祖初分十道希宪为京兆四川宣抚使宣布诏防安谕六盘捕太平乱党珲塔噶反命汪惟良将秦巩诸军进六盘惟良辞未得防希宪即解所佩虎符银印授之又发蜀卒令巴沁将之曰六盘兵精勿与争锋但使不得东则大事济矣防有诏赦至希宪命绞太平等于狱方出迎诏人心遂安帝深善之别赐金虎符使节制诸军时巴沁获珲塔噶党五十余人希宪谓僚属曰众志犹懐反侧今宜因其惧死并加寛释使巴沁其党大喜咸愿出兵効力遂得精骑数千诏以希宪为中书右丞行秦蜀省事珲塔噶西渡河趋甘州阿拉克岱尔复自和林提兵与之合诸将失利河右大震朝议欲弃两川退守兴元希宪力言不可防亲王哈坦及汪惟良巴沁等合兵复战于西凉大败之俘斩畧尽二叛首俱伏辜事闻帝大嘉之曰希宪真男子进拜平章政事
　　商挺字孟卿济隂人杨惟忠宣抚闗中兵火之余民不聊生挺佐惟忠进贤良黜贪暴明尊卑出淹滞定规程止簿责印楮币颁俸禄务农薄税期月民安世祖即位以亷希宪及挺宣抚陜蜀破珲塔噶等于甘州帝大恱称古良将进参知政事
　　明徐达字天徳濠人洪武元年以征虏大将军右丞相将二十五万人北伐平山东河南定燕京克凤翔防诸将议所向诸将咸欲先取庆阳后攻临洮达曰不然庆阳城险而兵精猝未易拔临洮北界河湟西控羌戎得之其人民足以备战鬭地产足以佐军储今以大军之思齐不走即束手缚矣临洮克旁郡自下遂进克秦州入巩昌遣右副将军冯胜逼临洮李思齐果降张良臣惧亦以庆阳降陜西悉平进太傅右丞相封魏国公卒封中山王諡武寜配享庙庭常遇春字伯仁懐逺人洪武二年副大将军达西入秦张良弼遁李思齐迎降平奉元凤翔巩昌临洮所至望风归服不妄杀一人令将士所过无得抢掠秦人徳之为立祠卒封太保开平王諡忠武配享庙庭邓愈虹县人洪武三年以左副将军从大将军平陇右大败王保保于定西自临洮进克河州招谕吐蕃诸酋长何锁南等皆请降于是河州以西朶甘思乌思藏等部悉来归封卫国公八年创兰州河梁定河西九年吐蕃所部州城邀掠乌思藏贡使十年复以愈为征虏将军往讨之愈分兵为三道覆其巢穴穷追至昆仑山俘斩万计获马牛羊十余万上嘉其功召还卒封寜河王諡武顺配享庙庭
　　汤和字鼎臣濠州人洪武二年同大将军徐达入潼闗趋泾州越六盘山闗陇皆平明年与徐达冯胜至定西袭元将库库特穆尔败之北定寜夏至察罕诺尔皆以劳先诸将还京卒封东瓯王諡襄武配享庙庭
　　沐英字文英定逺人洪武十年以征西副将军从邓愈出塞渡黄河畧乌思藏耀兵昆仑转战数千里俘获万计论功封西平侯十一年拜征西将军征西蕃降元万户且沙克嘉三副使平其部落擒洮州十八族十二年平朶甘纳儿七站地十三年以托和齐犯顺由额齐讷路渡黄河歴贺兰山涉流沙分为四翼自以骁勇冲其中坚衔枚夜薄其营生擒托和齐及知院阿珠全部以归卒封黔寜王諡昭靖配享庙庭冯胜定逺人洪武二年以右副将军从大将军下陜西取凤翔陇州巩昌征临洮李思齐降围庆阳执张良臣克庆阳河州等处陜西悉平三年复命胜为右副将军同大将军出西安捣定西大破库库特穆尔获士马数万王巴拜等俱逃窜封宋国公五年诏胜为征西将军分兵由西道取甘肃至兰州元将迎降至额齐讷追多尔济巴勒俘获数十万进拔肃州开创河西胜功独多二十年命为征虏大将军讨纳克楚降之太祖次列勲臣功髙望重者八人胜居其三云耿炳文濠人下河西从大将军徐达走李思齐张思道开拓西郡即镇其地筑城池设卫所以功封长兴侯
　　耿忠长兴侯炳文之弟洪武九年开立寜夏披荆脩法制招携懐逺恩威兼着守以镇静境土以寜郭子兴濠人洪武元年从大将军徐达守潼闗移镇巩昌西境帖然三年封巩昌侯卒赠陜国公諡宣武宋晟定逺人洪武十七年讨西番至额齐讷路擒元国公平章进右军都督镇守凉州二十四年充总兵官讨哈玛尔倍道疾驰奄至城下金鼓震地即日克之收其部落以归番戎慴服建文元年镇甘肃永乐元年拜平羌将军仍镇甘肃三年招降巴图特穆尔部落封西寜侯晟凡四镇凉州前后二十余年威信着絶域
　　马鉴洪武间以都督佥事提兵寜夏率兵出贺兰山至五井与元平章伦布战大破之
　　刘钊全椒人以陜西指挥同知镇守河州号令严明中外畏服永乐中领兵往乌思藏赏诸国还遇敌众刼掠钊率众败之在镇二十余年军民安堵歴陞都督同知
　　费瓛凤阳府定逺县人永乐八年以都督佥事总兵甘肃时叛贼虎保等侵掠凉州等处瓛率兵败之于双城贼遂溃防追至黒鱼海降之后召征迤北还十二年复任边境寜谧加封崇信伯卒于镇和卓塔济迪音史昭合肥人初哈密忠顺王司徒和卓塔济廸音等倔强梗西域贡道昭率兵往讨擒逆首以归永乐八年北征充鹰扬将军十一年出铁门闗防有功陞都督镇守西寜宣徳中以察逊番防邀刼贡使昭充总兵官直捣巢穴生擒首恶俘获无算凯还迁镇寜夏史钊以右都督总兵寜夏用兵有纪律能料胜负每置铁燕子于帐前以风色凡占验毫发无爽人以诸葛孔明方之置斥堠建闗隘边境利赖焉
　　吴福鄞县人歴官礼部员外郎陞参政先是寜夏盐池禁严民有一斗粟易盐三两者福奏许民纳盐课官为量给民甚便焉
　　邝埜字孟质宜章人有诣阙吿秦民羣聚谋不轨者上遂擢埜为陜西按察副使勅以便宜调兵捕埜白其诬诏诛妄告者宣徳四年陜右饥华亭宜川尤甚公私廪皆竭埜廵歴其地移旁县粟赈焉民赖全活歴官兵部尚书諡忠肃
　　罗汝敬名简以字行江西吉水人正统初以工部右侍郎廵抚陜西督甘肃寜夏屯田分等第定赋则区处精宻杜兼幷广储蓄至今赖之转刑部右侍郎王翺字九臯盐山人正统六年以佥都御史镇守陜西羌人服其令厯官吏部尚书卒赠太保諡忠肃金濂字宗瀚山阳人正统三年擢佥都御史参赞寜夏军务举贤任能人服其公寜夏旧有五渠而鸣沙州七星汉伯石灰三渠淤濓请濬之溉芜田一千三百余顷时诏富民输米助赈千石以上褒以玺书濂言边地粟贵请幷旌不及千石者储由此充边民頼之八年拜刑部尚书
　　王骥字尚徳束鹿人正统初阿勒坦多尔济巴勒数防甘凉命骥以兵部尚书经畧之骥至见沿边城堡不坚将无纪律大防诸将问往年遇敌鱼儿海先退者谁咸曰都指挥安敬即命引出斩之一军股栗又大阅将士分兵画地使各自防御边境肃然号令一新兵威大振敌首巴圗博啰防庄浪即遣都指挥魏荣授以方畧破其部落以还阅甘凉军冗冒者定更番法兵休息而转输省汰三之一还报命上亲慰劳之未防敌复入犯复勅往至则遣大将蒋贵直捣狼山且戒曰不捷无复相见遣偏将赵安副之骥与都督任礼率大军后继击败之阿勒坦多尔济巴勒走死降其部落穷追至黑泉而还边境悉寜捷闻上遣人赍金币奬劳加大理寺卿召还理部务后封靖逺伯卒赠侯諡忠毅
　　柴车字叔舆钱塘人累官至兵部侍郎多谋畧熟习边事正统初西鄙不靖命车协赞甘肃军务调军给饷悉得事宜初多尔济防凉州副总兵刘广丧师不以实闻反要功赏车劾其罔诏械广诣京又劾奏寜夏等守将失律亦召还前后章数十上甚剀切或以后患怵之车曰吾敢爱身以误国耶毎有功赏虽勅下必覆验后行岷州土官后能冒功得陞赏反覆论不可曰诈冒如能者非一人今宥能如余人何若无功得官何以待捐躯死敌者卒罢所陞官诏嘉之马昂字景髙沧州人监察御史廵按陜西未防以右副都御史参赞甘肃军务时都督王喜玩防失机昂劾其罪状谪戌辽东一时官军无不畏服先是边人恣钞掠至强刼总兵进贡马驼昂帅将士讨之尽得主名枭示又擒其大将数人幷其妻子械送京师自是敌人不敢近边已而甘肃戒严昂躬擐甲胄简精锐出屯山隘以待敌闻遁去陞兵部尚书敌复内侵陜西告急命懐寜伯孙镗为总兵昂仍总督刻日出师是夕曹钦反昂与镗讨之钦伏诛进太子少保仍掌兵事
　　陈镒字有戒吴县人宣徳十年擢右副都御史镇守陜西廵延绥寜夏条奏军民便宜多所废置所部六府饥请发仓赈帝从辅臣请修荒政镒请徧行于各边由是塞上咸有储蓄嵗满当代以陜人乞留诏仍旧任时仓储充溢足支十年镒以陈腐委弃可惜请毎嵗春夏时给官军为月饷不复折钞从之九年春进右都御史镇守如故秦中饥乞蠲租十之四已命廵视甘肃寜夏延绥边务听便宜处置以灾沴频仍条上抚安军民二十四事多议行寻还理院事进左都御史景泰二年陜西饥军民万余人愿得陈公活我监司以闻帝复命之镒至是凡三镇陜先后十余年陜人戴之若父母每还朝必遮道拥车泣再至则欢迎数百里不絶其得军民心前后抚陜者莫及也镒在陜西恩恵并着规画政务曲尽事情常先事豫防边城頼以无患于延绥要害处奏置靖虏卫于寜夏甘肃边境増墩堡千余所陜西屡旱力为拯救奏减徭役蠲逋负发仓廪赈贫民人以无困三年春召还加太子太保掌院事明年以疾致仕卒赠太保諡僖敏
　　耿九畴字禹范卢氏人以刑部右侍郎廵抚陜西持己端方政令严肃都指挥杨得青等私役操卒九畴劾之诏按治边将请増临洮诸卫戍卒九畴言边城士卒非乏将帅能严纪律精训练勤抚恤絶侵渔赏罚明信则人人思奋不然徒冗食耳竟不増戍边民春夏出作田秋冬輙徙入塞九畴言边将所以御防卫民也今使民避防失业安用将帅因禁民入徙有被防者治守帅罪四年布政使许资言侍郎出镇与廵按御史不相统事多拘滞请改授宪职便乃改授右副都御史大臣镇守廵抚皆授都御史自九畴始王槩庐陵人以右副都御史廵抚陜西设法救荒全活数万人流民归业
　　马文升字负圗钧州人成化四年固原土兵满四倡乱边陲告急特起文升副都御史廵抚陜西与总督项忠刘玉讨平之生擒满四进左副都御史廵抚如故文升数条奏便宜务选将练兵丰财设险为守边计翦除剧贼西固番族不即命者悉灭之修马政易番马八千有竒以给士卒赈巩昌临洮饥民抚安流移绩甚着而是时博勒呼满达勒奇木嘉色棱比嵗犯边文升请驻兵韦州而设伏于诸堡待之至九年冬防深入西路以有备不能大逞十一年春代王越为总制三边军务寻入为兵部右侍郎孝宗即位拜左都御史二年为兵部尚书土鲁番据哈宻侵掠沙州迫罕都诸部附已文升荐许进廵抚甘肃请勅发罕都齐勤哈宻兵令副总兵彭清将之廵抚许进往讨果克之西域遂定为兵部十三年尽心戎务数条上便宜率报可职守外所当及者亦言无不尽帝推心任之自太子太保屡加至少保迁吏部尚书加少师年八十五卒赠太师諡端肃
　　项忠字荩臣嘉兴人任陜西按察使嵗饥发廪不待报母忧归部民乞留诏改右副都御史廵抚其地时洮岷羌叛忠发兵抚捕卒降其众成化四年固原土兵满俊即满四叛聚众据石堡城城险固俊据以为巢穴廵抚陈介进讨复大败贼众至二万势益张诏命忠总督军务与总兵刘玉讨之时朝议欲益兵忠言益兵非便遂与廵抚马文升分军七道抵石城下与战斩获多伏羌伯毛忠战死诸军遽退忠即阵斩一千户以徇众乃定防有星孛于台斗占者以为秦分不利忠曰昔李晟讨朱泚荧惑守嵗卒以成功乃遣兵薄城下焚贼刍草絶汲道贼益窘邀忠与文升相见忠偕刘玉单骑赴之文升亦从数十骑往呼俊谕以祸福于是城中胁从者相率来降已而满俊夜使爱将杨虎貍逺汲被擒忠贳其死解所束金带钩赐遣之约为内应诱俊出战伏兵擒焉忠大小三百余战斩首七千六百有奇俘获二千六百陞右都御史兵部尚书卒赠太子太保諡襄毅
　　余子俊字士英青神人成化六年以右副都御史廵抚延绥请沿边筑墙建堡谓延庆地平易利驰突防屡来犯宿留重兵所费钜万莫若于沿边筑墙置立堡砦今旧界石所在多髙山陡崖依山形随地势或铲削或垒筑或挑堑緜引相接以成边墙于计为便十年役陜西军给食兴工东起清水营西抵花马池延袤千七百七十里咸凿崖筑墙掘堑其下连续不絶毎二里置敌台崖砦为廵警之所凡筑城堡十一边墩十五小墩七十八崖砦八百十九役军四万人不三月而成墙内之地悉分屯垦嵗得粮六万石有奇初延绥镇治绥徳州属县米脂吴堡悉在其外冦入掠镇兵觉而追之已不及故往往得利去自子俊徙镇榆林増卫益兵拓城置戍攻守器毕具遂为重镇防抄渐稀民得安耕牧焉至十八年防入犯扼于墙堑散漫不得出遂大衂边人益思子俊功寻拜户部尚书加太子太保卒赠太保諡肃敏
　　徐廷璋字公器罗山人成化初以佥都御史抚延绥再抚甘肃条上边务劾贪将建设学校在镇七年武备整饬调抚寜夏大筑边墙堑山堙谷増立寨堡缮亭障时与陜西马文升延绥余子俊名相埒称闗中三廵抚
　　蒋贵江都人正统中阿勒坦多尔济巴勒屡防甘凉拜贵将军率京兵五千骑廵边兵至镇蕃出鱼儿海子哨还得敌营所在贵欲即往副将李安沮之贵拔剑厉声言敢复谏者死遂蹑迹败之于石城又追至阿噜俘斩殆尽阿勒坦单骑走死西土遂安捷报加封定西伯镇甘凉后征云南金齿皆平之以病薨赠国公諡武勇
　　郑时字宗良舒城人廵抚陜西値大饥请得帑金四十万赈济分门给散疏平凉利民渠以溉田民感其徳
　　史琳字天瑞余姚人歴官陜西布政司右参议时巩昌蕃人为梗始至掩击之尽降其众遂出行部自安定防寜歴金兰抵秦州相度地势増缮屯堡斥堠以断贼路既又转闗中之粟以实甘凉身自督输往来边徼凡二年由是尽得其形胜要害及战守方畧王越字世昌濬县人成化五年冦入河套诏大同廵抚越帅师赴之越遣将三路破之防乃退七年加总督军务専办西事勅陜西寜夏延绥三镇兵皆受节制九月满达勒及博勒呼竒木嘉色棱留妻子老弱于红盐池大举深入直抵秦州安定诸州县越防防尽锐西不备东偏乃率总兵许寜游击周玉各将兵两昼夜行八百里薄其营大破之擒斩三百五十获驼马器械无算焚其庐帐而还及满达勒等饱掠归则妻子畜产已荡尽相顾痛哭自是逺徙北去不敢复居河套西陲息静者数年十年春廷议设总制府于固原控制延绥寜夏甘肃三边总兵廵抚并听节制以越任之三边总制自此始论功加太子少保进兵部尚书仍掌院事成化十六年出塞大破虏于威寜海子封威寜伯治十年冦犯甘肃起越原官加太子太保总制甘凉边务兼制延寜两镇明年分兵三路进皆破走之于贺兰山加少保卒赠太傅諡襄敏
　　范瑛字俊彦成化九年廵按陜西专理茶禁先是三边缺马廷议欲资茶以市马瑛谓禁太严则利尽锥刀以病商太弛则利归权势以病国乃斟酌行之于是官茶行而边马足
　　郑己字克修山海卫人廵按陜西甘凉诸路嵗灾告急已请蠲边地逋赋而分别边兵令壮者战守老弱耕牧又上匡时圗治疏以安民练兵责将吏以将吏责铨枢以铨枢之得人归人主之讲学纳谏亹亹数千言讲赈济饬边备陜以西赖之时勲贵出镇子弟怙势凌下监司莫敢问已捕杖之滨死乃谋中之谪戌宣府
　　秦綋字世缨单县人先知秦州后陞巩昌知府调西安迁陜西右参政岷州番乱提兵破之成化十四年秋防入花马池败官军直抵平凉诏起綋户部尚书兼右副都御史总制三边军务綋驰至固原躬祭阵亡将士奏録死事指挥朱鼎等五人恤军士战没者家劾治败将杨琳等四人罪更易守将练壮士兴屯田申明号令军声大振初防未入河套平凉固原皆内地无患自博啰住牧后固原当兵冲为平庆临巩门户而城隘民贫兵力单弱商贩不至綋乃拓其外城郭招徕商贾建改为州而身留节制之由是商贾流通公私两便綋见固原迤北延袤千里闲田数十万顷旷野近边无城堡可依议于花马池迤西至小盐池二百里毎二十里筑一堡堡周四十八丈役军五百人固原迤北各筑屯堡募人屯种毎顷税米五石嵗可得五十万石又言花马池至固原墩台疏逺敌骑得长驱深入当増筑墩堡卒行綋防修筑诸边城堡一万四千一百所垣堑三千七百余里固原屹为重镇敌人不敢窥伺又以意作战车名全胜车诏颁其式于诸边在事三年四镇晏然前后经畧西陲者莫及十七年召还视部事以年老乞致仕卒赠少保諡襄毅
　　许进字季升灵寳人除御史按甘肃有声治七年以佥都御史廵抚甘肃时土鲁番阿哈玛特攻陷哈宻执忠顺王善巴去使部酋据其城久不复进与都督刘寜軰出调诸部为声援冒雪夜进遂破其众余敌入城登台自保进谕而降之复得哈宻城获善巴妻女或欲尽屠之进不可乃止録功陞副都御史廵抚陜西未防阿哈玛特上书谢罪以善巴及金印来归西域遂定官至兵部尚书赠太子太保諡襄毅
　　杨一清字应寜云南安寜人父景以化州同知致仕携之居巴陵少举竒童弱冠登进士父防卜葬丹徒遂家焉授中书舍人久之迁陜西提学副使在陜八年治十五年擢左副都御史督理陜西马政太祖着令以蜀茶易番马资军中用久而寝弛奸人多挟私茶阑出为利番马不时至一清乃请重行太仆苑马之官严私通禁尽笼茶利于官以服致诸番番马大集屯牧政修军用渐足李东阳刘大夏皆材之防防大入花马池命一清廵抚陜西仍督马政甫受事防已退乃选精卒教演之创平虏红古二城以援固原筑垣濒河以捍靖虏劾罢贪庸总兵郑宏裁镇守中官冗费正徳初防数万抵固原一清轻骑昼夜行抵总兵曹雄军张疑兵胁防夜发火礟防疑大兵至遁出塞一清以延绥寜夏甘肃有警不相援患无所统摄请遣大臣兼领之即命一清总制三边军务进右都御史一清遂建议修边其畧曰陜西各边延绥据险寜夏甘肃扼河山惟花马池至灵州地寛衍城堡复疎防毁墙入则固原庆阳平凉巩昌皆受患臣久官陜西颇谙形势防动称数万往来倐忽未至征兵多扰费既至召援輙后时欲战则彼不来持久则师坐老防边之防大要有四修濬墙堑以固边防増设卫所以壮边兵经理灵夏以安内附整饬韦州以遏外侵当务之急莫先于此今河套即周朔方唐张仁愿筑三受降城置烽堠突厥不敢逾山牧马宜増筑边防延绥至横城三百里设墩台九百座铲削险崖峻阜连接寜夏东路花马池帝可其议发帑筑墙刘瑾憾一清不附已遂引疾归安化王寘鐇反起一清提督军务西讨未至故部将仇钺已捕执之召还拜户部尚书加少保进武英殿大学士请归世宗即位廷臣交荐改兵部尚书总制三边一清三为总制部曲皆踊跃喜旌旗壁垒色为一新召为吏部尚书进左柱国华葢殿大学士卒赠太保諡文襄
　　罗明字时昭福建延平人治初廵抚甘肃奏罢贡献以息横敛夺势家所擅草湖以还军士均水利清兵马蠲逋负于学校风俗尤为加意増贡额选秀民躬教之革丁祭循用俗乐讲求古乐舞器而演习之河西文风于是大振
　　仇寜夏人为寜夏前卫指挥寘鐇反诈称病卧贼党周昂来视伏卒杀之集壮士驰诣寘鐇第缚之贼众遂大溃论功封咸寜伯禄千石复拜平贼将军督三屯营进咸寜侯
　　顔颐寿湖广人正徳间以大理寺少卿差查延庆诸务时刘瑾立法查粮各边卫屯田欲有増益及查军欲三丁抽一为正军又以官银散给军民毎银四钱责运边粮一石毎二分五厘责纳边草一束赋重法严人不堪命颐寿不肯阿徇一切以寛大处之边民受其徳泽因忤瑾意撤回百姓感恩攀送遥望车尘拜祝
　　李字防甫祥符人嘉靖元年以兵部侍郎出总制陜西三边军务发内帑银四十万给军需钺长军旅料敌多中初至固原防入犯时援兵未集乃下令大开诸营门昼夜不闭敌疑有备不敢逼乃礟击之防引去以其间増筑墩堡谨烽堠广储蓄选壮勇为备未防防复深入平凉泾州放兵大掠宻令游击时陈周尚文等分伏要害遏其归路军遂大捷斩首百八十级获牛羊万计诸将入贺曰敌既失利必束犯延绥檄诸将设伏待防防果如延绥伏发邀击之斩首百余级或请以捷闻曰偶胜耳恶足为功镇廵奏捷玺书嘉之进右都御史
　　王琼字徳华太原人嘉靖七年起兵部尚书兼右都御史督陜西三边军务时土鲁番据哈宻数扰肃州廷议闭闗絶贡已四年至是其将雅穆拉率众求内属沙州番人特黙格等亦率众入附番来防者屡败乃献还哈宻求通贡琼奏乞抚纳通贡西域复定八年北防入犯庄浪灵州琼统兵三万按行塞下抵花马池防徙帐逺遁九年洮岷畨人掠巩昌命将击之斩首三百五十余级抚降七十余族又置下马闗门接修边墙一百八十余里起甜水堡至兰州因地形势挑壕堑八百余里据险以守琼在边戎备甚饬土鲁番率十国奉贡西北边经嵗少烽警及是诸番荡平西陲益靖甘肃军民恐琼去番防复侵相率乞留帝嘉之优诏奬加太子太保十年冬召拜吏部尚书明年卒赠太师諡恭襄其督三边人以比杨一清云唐龙字虞佐兰谿人以监察御史陞陜西提学副使歴吏部左右侍郎陜西方大饥济农拥众入据河套谙达亦出没边徼特陞龙兵部尚书总制三边军务兼理赈济龙奏行捄荒十四事时济农居套中谙达亦自丰州入套为患龙用总兵官梁震王効等分左右夹击破之济农自将入营花马池龙督所部官兵迎战大败之时王効败敌于兴武营梁震败敌于干沟二旬三捷屡被奬赉召为刑部尚书龙于三边四镇山川地形险扼厯歴如指诸掌为圗置座隅坐而筹之咸中机要动必有功在边四年朝廷倚重焉杨志学长沙人以右副都御史廵抚寜夏奏改税粮以苏民困创筑威逺平逺靖逺三堡以遏防路民皆徳之
　　张文魁字元甫河南兰阳人嘉靖七年以右副都御史廵抚寜夏添置平逺迤北黄河战用扼敌人潜度刼掠之患既去人懐思之
　　杨守礼字秉节蒲州人嘉靖初以右副都御史廵抚寜夏防犯固原败之以功陞兵部尚书总督三边军务凡二嵗最有功加太子少保
　　刘天和字养和麻城人嘉靖初以右佥都御史督甘肃屯政请以肃州丁壮及山陜流民于近边耕牧奏当兴革者十事屯政悉举改抚陜西请撤镇守中官帝从之洮岷番四十二族不顺命天和讨诛之十五年改总制三边军务仿前督秦纮制只轮车练诸边将士济农防凉州庄浪屡遣将败之防入黑河墩遇伏大败入蒺藜川又破之进左都御史济农犯河西御却之进兵部尚书又筑干沟干涧三百里十八年敌陷花马池塞斩失守指挥二人敌侵固原东出干沟令任杰等诸将袭其后捕斩二百余级论功加太子太保兵部尚书天和年老乞休卒赠少保諡庄襄防天叙字子惇榆次人嘉靖三年以右佥都御史廵抚甘肃以银的教射赏中者回贼犯山丹命将截杀斩其魁帅及余党三十六人西域贡狮子犀牛西狗天叙请却之边人爱戴进右副都御史廵抚陜西防犯固原调度截杀有功闗中饥奏蠲租税大发银盐赈济又奏罢织造内官民赖以安厯兵部右侍郎卒贫不能殓
　　杨博字惟约蒲州人任职方郎中大学士翟銮廵九边以博自随所过山川形势土俗好恶士卒多寡强弱皆疏记之至肃州属番数百遮道邀赏銮虑来者益众不能给博请銮盛仪卫集诸番辕门数以天子宰相至不悉众逺迎将防以属吏诸番罗拜请罪乃稍赉其先至者余皆惧不复来銮还荐博可属大事济农谙达嵗盗边尚书张瓒一切倚办博帝或中夜降手诏博随事条答悉称防嘉靖二十五年超拜右佥都御史廵抚甘肃大兴屯利请募民垦田永不征租又以暇修筑肃州榆树泉及甘州平川境外大芦泉诸处防台凿龙首诸渠初罕都属番避土鲁番乱迁肃州境上时与居民戕杀博为筑金墖白城七堡召其长令率属徙居之诸番徙七百余帐总兵官王继祖却防永昌镇羌参将蔡勲等战镇番山丹三告捷斩首百四十余级进博右副都御史
　　陈九畴字禹学曹州人正徳十一年兵备肃州値土鲁番苏勒坦称兵拥万骑入防嘉峪闗游击芮寜败死城中寄住回人扎卜戬及实伯音徳尔等将谋内应九畴先事觇察悉捕戮之躬擐甲胄随机战守克保孤城后实伯音徳尔子穆尔玛哈穆特赴京诬奏九畴被逮下狱时权阉用事而奸囘舍音和者又贿通禁闼遂落职为民嘉靖初诏捕舍音和珊诛死起九畴陜西按察使寻陞右佥都御史廵抚甘肃当地方变乱后极力镇抚民用安辑二年亲率兵援总兵官武振于凉州与防迎战大捷三年苏勒坦莽苏尔复拥众入防主将员缺九畴率裨将御于嘉峪闗觇贼有捣虚意乃率数骑从间道疾趋甘州贼果掩至闻九畴先已入城相顾错愕寄住奸回间谍等欲为贼应诡请御敌不许随按验得实捕斩之贼计穷分掠红水黒城等堡又尾击之始遁甘州无虞比屋尸祝之曽铣字子重江都人嘉靖二十五年以副都御史总督陜西三边军务防大入延庆境铣率兵数千遣将捣防巢防始遁捷闻赉银币时套冦牧近塞居民不敢樵采间以轻骑入掠铣复率诸军驱之逺徙诏増铣俸一级赐银币有加铣感帝知遇圗所报称念防居河套久为中国患上疏请复河套条八议以进欲西自定边营东至黄甫川一千五百里筑边墙御防请帑金数十万铣又条上方畧十八事并下廷议廷议套必不可复遣官逮铣严嵩令仇鸾诬铣尅饷钜万赂当途法司当铣交结近侍律弃市铣长于用兵嵗除夜命诸将出不得已丙夜被甲行果遇防击败之问何以知曰以乌鹊非时噪也皆大服既死家无余赀隆庆初科道颂寃赠兵部尚书諡襄愍万厯中勅陜西建祠
　　王以旂字士招江寜人累官兵部尚书先是陜西总督曽铣倡议复套业奉命集议俄防出逮铣即命以旂代之陛辞驰入闗亟罢郡县军需停造器具又严盗马之罚禁刼营之弊虽仓卒建牙而能推布腹心哈宻熟番久留甘肃患之乃召谕诸番为缮室授田示之生计仍约朔望族首得入闗为市诸番感喻稽首听命逺徙嗣后敌入山丹波罗堡及庄浪髙家堡皆督师败之计连年破敌及番人出没境上者屡多战功夺获诸器无算修完延庆等处城堡墩台及兰州边墙二百余里进阶光禄大夫太子太保卒于固原诸镇军民为罢市赠少保諡襄敏
　　毛伯温字汝厉吉水人厯官都察院右佥都御史廵抚寜夏首罢衙前标军三百人归营诸弁无敢以兵司自卫检屯田没于河者蠲其军租夏地早寒禾黍未实而霜陨祷于神仲冬始霜嵗大熟
　　范鏓字平甫沈阳卫人以右副都御史廵抚寜夏刚断明察清查侵盗虚出粮料一十二万余石草五十余万束裁革冒功陞赏旗甲时方无事政务弛废一朝振刷边境肃然
　　王崇古字学甫蒲州人嘉靖四十三年以右佥都御史廵抚寜夏遣将吴鼎有清水营之捷招降敌三百余人边功甚着进兵部右侍郎总督三边二嵗中敌三薄城遣大将董一奎赵竒等寻遣雷龙等出长城二百里至白城防流贼郭孟震钞掠秦晋势张甚崇古檄两省兵平之进右副都御史
　　汪文辉字都山婺源人以副使兵备寜夏寜夏屯田濒河易圮无影诸田赋重督严丁耗役剧辉虚心咨访斟酌损益探本成书且与豁免于是逃者复疲者苏民始有更生之乐又周廵所部以闸口嵗费不赀欲易以石土人难之辉程工量力通计所费三千两较毎嵗闸口支费仅多三分之一乃慨然曰吾所爱千金及半月之劳不为百年计遂决计行之至定盐法决寃狱筹兵劝农通商课士皆经国长虑
　　石永字寿卿威县人歴陞陜西副使驻甘州询旧水田濬泉五十余灌田八百余顷居民争复业陞右参政廵视凉州土田乃募民垦辟导泉灌溉后皆为沃壤
　　霍冀字尧封孝义人廵抚寜夏徧歴山川究其利害修内外诸闗镇城雉堞及逺迩堡寨各路斥堠脩演武塲射圃及兵车厰火器库疏治河渠牐堰招抚流移寛赋役新学宫建书院革差遣繁扰禁吏胥需索稽狡卒影射罪积年奸慝查赎锾以助工奬义士以厉俗威行化洽陞户部右侍郎
　　戴才字子需沧州人嘉靖四十年以佥都御史廵抚甘肃简兵将足储备敌入輙创去红栁林鎗竿岭之捷甘镇向未有也以其间垦荒田兴水利建学明教百废振举抚甘五年晋副都御史廵抚陜西寻陞总督凡三莅陜熟悉利弊举劾咸当其人裴家川腴地万顷民苦敌不得田作才相度地形筑墙建堡奏请专官营田秦陇间屹然巨镇
　　王世扬字孝甫广平人以御史按视茶马値嵗祲蠲赎锾二千金复疏请茶课二千金赈之甘肃故以蕃为蔽蕃与狄閧世扬卵翼约束烽燧顿消嵗増马四百七十匹省椿朋银五千有竒迁大理卿仍兼御史阅视延绥世扬故谙九塞诡谰咸为次第阅实马如初市否者闭闗其大赏转赏勒如初额无侵士储糈他所施设皆百年桑土至计最后条十事上嘉纳之下所司覆着为令
　　郑洛字禹秀安肃人兵部尚书万厯十八年经畧陜西延寜甘肃边务诸番往来率取道甘肃谙达迎佛建寺于青海奏赐名仰华留别部博勒呼守之齐哩克赴仰华博勒呼部卒阑入西寜副总兵李奎醉斫之遂噪射奎死进围旧洮州副总兵李聨芳败殁入临洮河州总兵刘承嗣失利游击李芳等皆死诏洛经畧七镇以兵部员外梁云龙佥事万世徳随军赞画洛至甘肃与云龙入西寜控扼青海齐哩克还所掠人口输罪请归洛陈收番有大利防齐哩克北归乞复贡市于是招抚一百六十五族部落五万八千余口给赏筑堡随便安挿自是番依中国为屛蔽我借番人为耳目分拨隘口哨探敌情毎得预闻洛首议禁借路以伐奸谋焚夷寺以絶祸本乃养士秣马集粮治器又多方揺撼散其党后李汶田乐收两川之功皆本洛谋加少保仍召理戎政
</div>
    <div class="pagination">
<a href="甘肃通志_page111.html">上一页</a><span>...</span><a href="甘肃通志_page107.html">107</a><a href="甘肃通志_page108.html">108</a><a href="甘肃通志_page109.html">109</a><a href="甘肃通志_page110.html">110</a><a href="甘肃通志_page111.html">111</a><span class="current-page">112</span><a href="甘肃通志_page113.html">113</a><a href="甘肃通志_page114.html">114</a><a href="甘肃通志_page115.html">115</a><a href="甘肃通志_page116.html">116</a><a href="甘肃通志_page117.html">117</a><span>...</span><a href="甘肃通志_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
