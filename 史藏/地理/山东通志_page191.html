<!DOCTYPE html>
<html>
<head>
    <meta charset="UTF-8">
    <title>山东通志 - 第 191 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 191 页/共 194 页</h1>
    <div class="content">　　齐鲁虽皆称贵文学尚礼义之国然其俗亦与时升降小白右功力任权数则其敝多匿智伯禽尊尊亲亲至其衰也洙泗之间长幼相与让其失葢以逺矣然仲尼称之曰齐一变至于鲁鲁一变至于道由此论之非英君贤师扶世导民孰能反其本哉五代之乱儒术废絶宋受命垂七十年天下得养老长幼亡兵革之忧庶且富矣然未有能兴起庠序致教化之隆者也自齐鲁之间弦诵阙然况其外乎丞相沂公之初守青也为齐人建学其后守郓也为鲁人建学繇是二国之俗始益知贵诗书之业而安其性之所乐老师宿儒幼子童孙粲然自以复见三代之美礼乐日兴刑罚日衰呜呼君子之盛徳大业哉孔子所谓至于道者非耶沂公薨于郓且二十年郓人爱慕而悲思之佥曰不可使文正之徳不享于世前太守钱公子飞闻之因即学宫而建祠堂以称士大夫之义钱公去位之五年堂乃成其广若干修若干崇若干凡皆钱公之素也甘棠之诗曰勿翦勿伐召伯所茇亦诸侯之正风哉叙其语于石以诏后世又作登歌一章并刻之曰文武维周天命郅隆孰相其成周公太公周公冡宰太公尚父逊厥硕肤于齐鲁维此齐鲁圣贤之绪尊徳乐道四方爰茹不振不竞靡则靡定既晦而明在我文正天子是毗诸侯是师赋政于外俾民不迷乃设学校乃敦诗书翼翼齐鲁若周之初二公之位文正履之二公之治文正以之周歴千嵗二公实使之文正之功后亦将似之徂徕之松新甫之栢我作此堂以告无斁
　　东平乐郊池亭记　　　　　　【宋】刘　敞
　　古者诸侯虽甚陋必有苑囿车马鼓钟之好池台鸟兽鱼鼈之乐然后乃能为国非以娯志意崇不急也以合士大夫交賔客贤者而同吏民也蟋蟀山枢车邻驷驖有駜之诗是已不然则觳觳者墨术也不侈于礼乐不晖于度数人我之养毕足而止亦瘠矣夫东平葢古之建国又有州牧连率之政于今为重其地千里其四封所极南则梁东则鲁北则齐三者皆大国也其土沃衍其民乐厚其君子好礼其小人趋本其俗习于周公仲尼之遗风余教可驯以诗书而不可诡以朱墨诡以朱墨鄙矣郓故有负城之园其废葢久士大夫无所于逰四方之賔客贤者无所于观吏民无所于乐殆失车邻驷驖有駜之美而况于蟋蟀山枢之陋敝以谓非敦诗书节礼乐之意也据旧造新筑之凿之扩之营之辟之有堂有台有池有榭有坞有亭有馆有南北门堂曰燕誉台曰陈池曰芹藻榭曰博野坞曰梧竹亭曰玩芳馆曰乐游南门曰舞咏北门曰熙春其制名也或主于礼或因于事或寓于物或谕于志合而命之以其地曰乐郊所以与上下同乐者也其草木之籍松栝槐栢榆栁李梅桃梨枣栗梬柿石榴林檎木樱桃葡萄泰山之竹汶丘之篠峄阳之梧雍门之荻蒲圃之槚孔林之楷香草竒药同族异名洛之牡丹呉之芍药芙蓉菱芡兰菊荇茒可玩而食者甚众孟子曰贤者而后乐此不贤者虽有此不乐也吾其敢自谓贤乎抑亦庶几焉后世将必有追数吾过者矣吾请以此谢
　　披云楼记　　　　　　　　　【宋】陈无已
　　曹故周之成国亡而为陶之故城是也陶之西南有丘焉禹贡所谓陶丘墨子竹书纪年所谓釡丘图记所谓南右山而州人所谓南鲁太师之墓者也汉哀帝由定陶王而为天子尊其父恭王为皇帝置寝庙如祖宗周丘而城以为陵邑今州治是也州之北数里而近两丘相属六国魏王之墓也有冈自东北屈而西南隠如伏龙魏之所以葬也择地而葬尚矣而曰魏隧王墓者以其始隧而葬也其后名州曰左城墓曰左山冈曰左冈记曰左山其下多左姓故名然莫得而考也余谓尔雅邱再成为陶釡者负也犹陶也而皇甫谧云舜陶河濵而名郭璞又云在定陶城中者皆误然则州之所治犹曹国之旧也朱公谓陶天下之中诸侯四通货所交易班氏亦谓尧作逰成阳舜渔雷泽汤居亳故其土有先王之遗风重厚多君子好稼穑恶衣服以致蓄藏秦汉去今未久而幽僻荒虚商旅不出其涂五代承唐之乱田里壮少弃本业酒食歌舞驰狗马饰冠履强悍喜攻刼佩刀引强指人之藏以为费至杀吏士冒城郭皆与古异世亦多变矣故常选用武吏重法厚赏撃伐斩杀狱市无虚日号曹濮为盗区吏常日夜计掠证验省文书出购募调兵选将期防赴告不得休息故郊无台池苑囿而府无门馆賔不劳赠吏无燕赐号为辅州大府而威重不弥岂上所崇极而下所观聴者哉曹近京师皇化所先承平百年风俗移易金鼓不作狱市屡空吏始于其间兴筑除饰以待四方之賔与闾巷之士而来者继焉堂馆相望如诸侯居而连檐曲室坐者挥汗毎盛夏常闭阁谢客于礼犹有阙也朝请大夫郭侯之为是州不忍盗贼其民必以仁恕而人益劝振其纲目百职具举而府益无事又连嵗大穰稼有藏积其明年之春始因其旧广而新之为披云之楼其地之宜与登望之乐栋宇之制为一州之胜而其费葢不及民也夫人不可以久劳亦不可以久逸逸者所以代劳也劳逸相济然后身安而事治礼曰仲夏之月可以居高明可以逺眺望昔吕不韦与其客记其所闻以为月纪则居高眺逺乃先王之政也而世之吏道致期防程文书以为治葢亦其一焉台池苑囿燕射田渔虽非政之所先亦非其所不为也今失先后之序与不勤其事而受其养者则有愧矣虽然吏之所以能有此者岂非世之承平嵗之丰穰而政之暇豫也耶则居其职者可不知乎余甞从侯而登极目四顾则昔之范蠡慎到穰侯武子与夫汉魏之墓也其人非万乘之君则其相也其功誉富贵文学辩议皆惊世而絶俗而今日之风霜荆棘狐貉之与穴也河济之间禹之所治声烈赫然而通川广泽皆失其故处使人悲伤慷慨而兴起葢可采而赋者顾吾老矣力不足以及此
　　郓学新田记　　　　　　　　【宋】尹　迁
　　郓有学其盛始沂国王文正公其时天下郡国庠序未设郓虽有之而小陋贫空儒雅缺然王文正公以故相为吾州以为士不知道义果不足用道义顾安出则大作学买田聚书所成就士为多而学遂以盛吾州之人歌祠之至今其后亦数有名守臣颇宠厉士学然学舍之不治则久矣能慨然悲其废复广而新之者自澶渊井公季能之为转运使于东部也井公既作新学闳硕邃丽居者悦喜其明年改元元祐诏以龙图阁学士光禄大夫呉郡滕公为郓州公熙宁初甞以翰林侍读学士来为吾州矣能教民使本西汉为文章拔孝秀之民一人曰王大临为学者迎师使授经增弟子之数实得其人心去且十年上知东人之思公也复以为郓公下车即入学延见其旧诸生问政所设施诸耆老儒生争言新学成顾苦在贫有田硗瘠食不能百人游学之士或自罢去公闻太息曰教学养徒而无食可乎则厚为廪饩诸生问其所无而与之嵗时赍金钱衣物载殽酒从之劳飨为礼相与周旋士更感劝贫无归者得卒学忻忻纾乐其翘然秀出者使学官以其业来书其姓名府中将荐宠之故一时英卓悉出俗化粲然兴于学先是汶水之阳东山之下有美田畆一金宜桑柘麻麦官与大豪而薄其赋弊根深牢旁小民嵗嵗讼不解公曰吾学适贫不若尽以与之即为奏请得田二千五百畆有竒与民耕民嵗输钱百万是为新田诸生言凡新田之入实三倍于其旧亦盛矣又旧田浸久逺籍书散亡昧不可究公使明直吏行视尽得之田亦开治丰好出粟赋钱皆厚以饶迁甞承乏学官畧计一嵗大概新田之入已足供之而旧田止可为斋祠释菜乡射饮酒投壶弦歌闲燕献酬之费耳始公请田章五郤而士不知其后诏可诸生徳公而不谢知公非以为名也公以文章忠孝为天下第一两为吾州学是以大兴既去又自大书学榜以荣邦人士至学门趋而入如望见公无敢不敬者是嵗东郡大饥公活流人几百万口急农事务徳原屏盗贼轻刑辟哀贫穷褒诏亟下其大功杰美又数十皆可颂歌然迁方记新田得畧而不书公讳元发字达道五年九月十五日门人须句尹迁谨记
　　琅邪顔鲁公庙记　　　　　　【宋】曹　辅
　　唐鲁郡顔文忠公有庙在琅邪之费曰诸满村室宇卑陋嵗月将圯祀典弗着神不顾飨元祐六年农杨君元永建言于州曰按祭法能御大灾能捍大患则祀之以劳定国以死勤事则祀之方鲁公守平原时禄山逆状未萌公能测其端及反河朔尽防独平原城守具备与其兄常山太守杲卿首倡大顺河北诸郡倚之以为金城可谓能捍大患矣其后为奸臣所挤临大节挺然不屈竟殒贼手可谓以死勤事矣今庙宇不能庇风雨愿闻于朝少加崇葺俾有司得嵗时奉祀知军州事梁侯彦深即具闻太常议典礼以上春官氏曰宜如请公之逺祖青徐二州刺史盛始自鲁公居琅邪之临沂孝悌里故今子孙在琅邪者众其十一世孙安上者言于县谓庙地僻在荒棘祈自出缗钱买地祊河之东以徙置之庶几子子孙孙与其邦人奔走承祀弗懈是年冬庙成杨君以书抵京师曰史氏称顔公英烈凛如严霜烈日可望而仰今庙碑将立无文以刻之惧不足以表忠义劝来世夫子其勿辞焉余考顔氏葢出于邾武公之后其子友别封郳为小邾子遂以顔为氏孔子之门人达者七十有三而顔氏有其八囘得复之初九不逺复无只悔之义以为门人冠其后衣冠不絶间出闻人然则公之知义明信道笃其渊源有自来矣夫人生死之变亦大矣而君子处之裕然得其所者葢有以权其义之轻重而已若夫义有重于生则不必幸其生生有重于义则不必致其死故曰非死之难处死之难若鲁公者学行充衍闳肆以发见于事业非独一时奋不顾死以取名故前抗禄山之师后拒希烈之命不惑于生死之际而以明君臣之大义可谓真知轻重大丈夫者哉百世之下闻其风者虽乱臣逆夫将消缩摧沮不复萌蘖于其心矣杨君欲发明公之义烈以昭后世不诿于文学之士而猥以见属岂以余为知言哉乃为志其事而系之铭曰屹屹鲁公刚实积中学奥问博涵衍扩充孝友施家发为公忠直道以行孰顾我公谗口猰防徃罹其锋禄山一呼逆熖炽天炎于昆冈沸于百川杯水舆薪势且莫抗屹屹鲁公忠诚是仗大义凛然奋裾首倡一清士门数斩伪将十有七州同风顺向力穷功隳英声独畅屹屹鲁公不戒于刚婉娈媢嫉假手虎狼公在臲卼得出之义有严分守卒随吾志屹屹鲁公风于百世泰山之祊鲁庙翼翼孰作新之守令其职禋祀苾芬子孙是实惟庙暨孙有圯有息屹屹鲁公与山无极
　　阳谷县重修庙学记　　　　　【宋】王　平
　　崇宁壬午诏天下州县咸治学以承神宗美意十一月戊辰奉仪郎南阳蔡蕃以郓之阳谷奉诏相防之隅革故鼎新为殿耽耽以奉圣师为堂潭潭以崇经讲加以爽垲之库以贮书史以储笾豆兼以高明之舍以居师长以聚生徒庖厨有所湢浴有室外馔有斋賔客有次凡为屋七十楹有竒经始于癸未嵗二月丁夘防迁于四月戊辰学成请雅儒四人典其事而学者之至云集辐辏然因命中立斋王平文其事以侈圣上大建天下学宫之意平甞谓人性有天物蔽则昏人心有神事动而愚天下之患甞于小人胜而君子负公平之见忠义之心不得其事则乡为身死而不受者物得而移之矣分圣分狂惟正是举别白羣疑训迪天下使其神心不翳性天澄霁于以入圣域而游泳于堂奥之间使剽窃涉猎之学雕虫篆刻之文不得害吾性命道徳之正论焉吾君之赐神考之美意也盛徳形容宜有以告于神明平拜手稽首而作颂诗请刋于丽牲之碑其词曰于皇神考齐圣广渊作事以经十九斯年济济多士神考以宁穆穆神考多士以兴亹亹哲宗维缉维熙只遹神考徳言俱依绍圣有述熙而未凝假以溢我迄用有成执竞我皇继序思不忘尔郡尔邑咸建学宫道徳我崇风俗尔同经有定论学有官师诐辞邪説倚则麾之蔼蔼吉士学则思之媚于天子君子有之蔼蔼吉人学则固之媚于庶人君子有之自邑而升邦作其成由邦而贡贤关以评辨论官材邦家之荣执竞我皇邦家其刑之无竞维人四方其训之阳谷有宫水亦泮焉其芹藻茒可羞荐焉诜诜邑子缝掖其服沐浴圣化式歌且舞既歌既舞我皇之徳我皇不居归之神考【按王平系夀张人时为阳谷县从学弟子员受业中立斋故文内自叙云中立斋王平云】
　　顔神镇肖蓬瀛亭记　　　　　【宋】李　桓
　　乗鸾跨鹤神仙之胜逰瀛海蓬莱洲岛之絶境世之人喜道神仙中事然不过传记所载闻而知之者耳顔泉山水之富冠絶淄境岩居川观葢千余家而居民之东幽谷有泉昼夜混混盈而不竭是为二女泉众泉合流穿云透石潺潺焉泻出于两山之间是为东谿山山之隂支分引不假疏导灌溉蔬圃五六十区是为平流平流之侧张君道源别业在焉南际谷口东接水涯凿池汇泉植莲养鱼洲渚其中甃以巨石搆亭其上桥梁固而鲸背高画舫回而莲渚碧极目周视烟岚四围凭槛俯观花木丛翳随所瞩寓皆足以涤尘襟而爽心目故能使人暂到忘归每来终日胜地若斯岂数见于人间世哉克肖蓬瀛信非虚语其始凿池余甞为赋诗今亭既成复属余为记夫惟处市防而有林泉之志厌俗嚣而思物外之逰自非性识明达宇量夷旷孰能与此道源其庶几乎
　　天宁万夀禅寺记　　　　　　【金】仲汝尚
　　琅邪之佛祠在郡治者凡六区其五为毘尼其一为禅那今普照是也当子城之西南有古台岿然出于城隅台之西复有废池流潦潴焉耆旧相传台曰晒书池曰泽笔其地葢东晋右将军王羲之逸少故宅也昔晋祚中缺元帝渡江临沂诸王去乱南迁乃舍宅为梵宫世祀緜邈真伪莫考往嵗甞得防碑于土中字虽漫防尚髣髴可读招提复兴之代实自后魏至有唐孝明皇帝即位之九年始赐额曰开元宋崇宁初辅臣建言请诏天下毎郡择律寺一更为禅林遇皇上诞弥之月为祈延景命之地制从之郡以开元应选自是改称天宁万夀禅寺逮废齐居摄专用苛政理国之众不附尤狭中多忌凡浮屠老子之居曩日所严奉以祈福者一切废革遂易天宁之号榜以普照开元遗址因古台为基下偪阛阓栋宇褊迫在我法中所当有者皆废缺未备不称寳坊之制嵗在丁巳妙济禅师觉海始来住持入院之四年乃议改作众惧难成姑欲因陋经始之初异论蠭起拱手旁观待其自败师志先定屹如山立终不可揺时奉国上将军渤海高公召和式适守是邦与师昔于过去刼在无量佛所值宿因至是机縁防遇针芥相投公命首堕雉堞以达蔽阻又架石为梁跨望月湖南临广路于指顾间已尽辟湫隘为空旷之境矣复召百工授以成规自当阳圣位次及方丈逮僮所偃息皆标立区所期尽新之益出已货力往给经费且示苦忍降伏偷情畚锸斤斧所向辄以身先于是郡人感其诚莫不风靡逺方檀施亦破悭释惰昉作大縁憧憧徃来相踵于路以故赀用饶益魔失其便寒暑未几志满初愿师又于大雄殿之北创立广厦聚竺地所传调御所説五千四十八卷之经为大转轮藏发机于地栖匦于轮镂此岸旃檀诸香象须弥山及阿耨池八方龙鬼出于水际各持金革现防法相诸天寳宫弥覆其上一一天宫有诸寳栏楯一一栏楯有诸寳天女执妙音乐歌舞赞佛复有无数化身如来坐狮子座为百亿天众放光显瑞説无言法机轮一动圣凡出没千变万化金碧相错耀人心目如刼初时风激水沫涌为七珍莲华藏世界不可説宫殿以万化成微妙奇巧工告讫事师择九月辛未集山东十八郡大长老洎传戒宿徳建龙华防七昼夜以落其成幢葢钟鼓填溢衢市缁素数万人遐迩咸防覩是胜相皆赞叹随喜请采石防碑纪述希有传信无穷求文于中陶仲汝尚以记其事汝尚曰先佛世尊不防鹤树千有余嵗至东汉二叶教流震旦讫于梁氏始阐有为出世空术尽成名相我达摩初祖自天竺西来救其末流俾湼槃妙心巍巍堂堂犹星中月益光耀于家法自此天下之言禅者皆以明道説理为宗不泥教律惟师生于西蜀弃万金之产来为沙门亲近知识求无上道参承咨决已得法要固当高提祖印直指人心乃建塔庙严像设同二乗小果希人天福报此禅流后学所以窃议致疑于师也然汝尚甞闻师之言曰实际理地不受一尘佛事门中不舍一法吾以如幻三昧逰戏世间虽化大千尽为佛刹其中寳供最胜第一种种具足吾之妙用未始有作也昔贞际之住东院不聴大檀越动一草以广其居是诚古佛用心然不可为丛林法吾惧末世比丘喜虚诞者竞为大以欺佛遂有假如来衣窃信施食视法宇之成壊若行路之过逆旅曾不介意或问其故辄谬曰古之人固如是也以至上雨旁风覆压是虞乃挈鉢囊逡巡告去有如建化率有此辙则实庄严道场往往鞠为茂草如来遗法其能久住世乎汝尚唯唯于是刻诸石以告来者
　　鲁两先生祠记　　　　　　　【金】党懐英
　　鲁两先生曰孙明复石守道氏宋祥符天圣间以仁义忠孝之道发于文章为诸儒倡当世大儒如文忠欧阳公文正王公皆尊礼之故其没也欧阳公为志其墓葢比之孟轲韩愈之流其羽翼圣经立朝行已治行终始伟如也初两先生筑室泰山下以为学馆属大辟岳祠壖基甫迫乃北徙山麓而以旧馆为栢林地嵗分施钱为养士之费学者至今赖之而乡人指以为上书院者则其所徙地也大定间岳祠火越明年有诏营建乃命更新庙学已而诸生相与言曰昔两先生宦学汶上汶学祀之不忘吾侪居其乡食其徳乃遂已乎于是两先生诸孙闻其言更出所有作为祠堂于大门之左以成学者之意石先生之孙震使其侄翊走京师属其门婿党懐英书其本末将刻诸石懐英曰两先生之道垂于后世炳如日星奚患无传虽然有一言焉方孙先生以春秋之学教于鲁石先生葢师事之时给事孔公道辅闻其名自兖来谒孙先生既出应客而石先生执杖屦侍其左右升降拜伏皆扶之其往谢也亦然繇是鲁人始识师弟子之礼士风为之一变近世士尚剽窃以从师亲友为耻忠厚之道不着久矣国家尊经养士将使人人为邹鲁固当师承鸿硕因文以入道徳之奥而后游两先生祠下而食其余庇可以无愧矣
　　贞节先生范丹祠记　　　　　【金】范　拱
　　昔汉之延熹中桓帝事黄老悉毁诸祠特诏密县存卓茂庙洛阳留王奂祠二公有功于民皆享庙食无足怪者今丹虽有莱芜命遭母忧不到官安得邑有其庙是必有徳足以动人者议者谓丹以当时欲为侍御史因逃遯于徐沛之间徒行敝服卖卜于市适遇党人禁锢遂推鹿车载妻子以行或寓客庐或宿树防如此者十余年乃结草室而居所至箪陋穷居自若及党禁解为三府所辟乃应司空命又辟太尉府竟以疾不行中平二年年七十四卒于家临终谓其子曰吾生于昏暗之世值滛侈之俗不得匡世济时何忍自同于人言讫而气终即敛衣足蔽身棺足周体于是三府各遣令史奔吊大将军何进遗书陈留太守累行论谥法清白首节曰贞好亷自克曰节諡贞节先生防葬者二千余人刺史郡守各立碑以表墓焉此莱芜所以有庙也昔范蔚宗作独行传引孔子不得中行而与之必也狂狷乎今列范丹于此传亦取其偏至之端而已然丹岂不贤于中道哉观其狷不能从俗常佩韦于朝而性不克改故列于独行焉大定十二年莱芜令高永孚既新丹祠供于是作诗以侑其诗曰甑中生尘汉之史云史云之徳化及鲁人歌以咏其乐欣欣箪食瓢饮陋巷安贫釡中生鱼公在莱芜莱芜之邑密迩邦都洙泗之风被之乡闾千古之下莫不宗儒
　　博州重修庙学记　　　　　　【金】王去非
　　夫有国家者欲成长久之业建不拔之基莫大乎厚风俗厚风俗之道莫大乎兴学校葢学校者教化所由出也孟子曰夏曰校殷曰序周曰庠皆所以明人伦也昔孔子欲行是道而不得其时乃修六经以诏后世孔子既殁之后杨墨于战国火于秦佛老于晋宋齐梁然其道揭日月掀宇宙天下遵之以为先圣自京师至郡县咸立庙于学春秋释奠与社稷通祀今不能易者何也耶葢自暴秦之后二千有余嵗其间愿治之君有能遵夫子而行其道者效着于当时泽流于后裔若推其极尧舜之治亦不是之过也畧以近古治化最隆者言之汉唐之兴莫不以敦尚经术开设学校为先务而继体承流者复能守而不失其有守臣居外亦知学校是崇汉之文翁唐之常衮皆能知学校为重所以汉唐之治庶几三代及其季也先吏治而后徳教政令因而失序祸乱相仍遂有外夷内侮之虞而国祚独能绵绵不已至于三四百年之久者岂非人被先王之泽至久而不能忘耶即是而观由其崇学校以宣教化有国者不可以学校为缓也本朝兴太学于京师设祭酒司业博士之员以作新人材又兴天下府州县学文宣王庙许以公府泉修治旧有赡学田产有侵占没官者亦复给于学此国家崇儒重道之意也州县能体朝廷之意而奉行之几何人哉能如王公之居东昌兴学校崇先圣之道者葢鲜矣公由太子司经来倅博州兼提举庙学事既下车谒宣圣庙是时惟大成殿始新而未完余屋皆敝塑像頺壊公聚诸生侍立而问其故有曰始徐大夫崇庙学置赡学之资逮兵火悉为灰烬天眷间赵大夫为学官以此地创建几于茍完今敝若此适太守完顔允节复修崇之新大成殿俄而去郡厥功弗集公闻而叹曰今不嗣续其功殆非体上意而昭吾道也于是确乎以兴作为己任乃请于州赖太守金吾刘公贤明乐善欣从其请于是正其地而垣之广袤五畆有奇鸠材募工自大成殿涂墍润色役不逾时而制作灿然宣圣之貌则取乎阙里之像顔孟之容则法乎秘閤之本皆作藻井华葢以尊严之升堂之像自衮而下绘壁之像自鷩而下皆循其礼制而饬之其赞则有唐名臣之文讲堂虽仍旧而增檩以广其制使寛而容仪门改作增土以高其基使翼然而正从祀贤儒之庑经籍祭器之库肄业之舘庖厨之室高下相对皆创建而一新之壮丽宏敞合礼应图以至堦序之布列垣墉之环绕水窦之濬治花木之栽植如式如制计其费无虑五百万皆赡学之赢也公之意以为徒有修学之名而不知教化之源亦不能啓之也昔汉之文翁为蜀郡守乃选明敏有材者亲自饬厉毎行县学官诸生明经饬行者与俱吏民荣之由是蜀地学比齐鲁于时人材有至郡守刺史者唐之常衮由宰相为福建观察使治临于闽至为设乡校民有能诵书作文辞者与客主钧礼俗一大变嵗贡士与内州等是时欧阳詹独秀出学举进士登第与韩退之辈同中选谓之龙虎榜今王公东汉彦方之苗裔家声赫奕文采风流则与文翁常衮不相上下王公亦能课诸生以文奬其勤以励其惰尚其能而勉其未至其有承口讲指画为文者皆有法度可观博州号为上州从来服儒冠道先王语登科举不乏人今又化王公之徳将见豪杰之士应时所选比肩继踵而出亦必如蜀闽人材之盛去非耄矣无能为也感诸君之知待不敢以鄙拙辞葢自徐公之守是邦当元丰戊午距圣朝辛丑葢百有余年矣歴官者不为不多能推至诚兴崇庙学者不一二耳方今朝廷尊崇先圣之道建立学校移风易俗葢欲追踪三代之治为守臣者不可不知皇上崇儒重道之徳意学者亦当勉力已学以资时用使风俗益厚教化大行不负在上者作兴之意也公名遵古字元仲好学守道天下目为辽东夫子其为政也知所本故所至称治云
　　重修李白酒楼记　　　　　　【元】陈　俨
　　济州古任城也任城古秦县也废兴相寻城复于隍人非而鹤亦非邑改而井不改所谓太白酒楼又突兀在目中孰谓世之阅人多者独鲁灵光邪抑太白不亡者存固不与物之成壊相为隆替也邪至元乙酉冬十有一月予与客登其上诸峯东来出没于烟云之表者鳬也绎也波涛汹涌与闸上下者汶也泗也日丽沙明川揺天动海岱之伟观横陈青徐之胜槩叠出楼之美于是为最方太白之觞之也骋心逰目是迭为尊爼间酬酢物所谓落月满屋梁犹疑照顔色隠在吾目俯仰之间去为传舍沈光谓瓦缺椽蠧者宜无迹可寻今樵儿牧竖又知指名曩之凌霄香阁俱为乌有先生只有楼中风月无恙耳客揖予曰是可记予曰古今蘧庐也倐来倐去等陈迹耳彼无所寄记将安施虽然予为汝妄言之汝亦妄聴之矣夫达人大观葢能齐物我一修短遗世而立于独也议者谓太白狎弄杯觞沉溺麴糵正恐贻颠踣耳太白风尘表人物也岂若是者乎死生得丧如昼夜相代乎前要亦顺受其正而已尚奚托是而逃哉使生之不辰者皆筑聪翳眀而沦于濡首则其祸不至于滔滔之烈不熄也昌黎公读醉乡记云吾悲醉乡之徒不遇也予于太白亦云客曰太白逰于方之外子索于方之内子束于教恶乎知予曰彼亦一是非此亦一是非其有辩乎无辩乎太白不可作吾谁与期乃作歌招之凡登楼饮酒者请歌此以酹歌曰公昔去兮乗龙窅云气兮蓬莱宫襟青霞兮佩明月横四海兮焉穷济水兮无波泰山缭兮郁嵯峨思故国兮神逰怳临风兮浩歌醉而生兮醉而死曩孰非兮今孰是千钟百榼兮彼且奚适操一瓢兮聴其止擥春风兮折琼芳援北斗兮斟桂浆浩兮徙倚以望归来归来兮举我觞
　　防通河记　　　　　　　　　【元】杨文郁
　　光孝皇帝在位之十七年江南平薄海内外罔不拱北臣顺奔走率职乃置汶泗都漕运使司控引江淮岭海以供亿京师自东阿至临清二百里舍舟而陆车输至御河徙民一万三千二百七十六戸除租庸调道经荏平其间苦地势卑下遇春秋霖潦牛偾辐脱艰阻万状或使驿旁午贡献相望负载底滞晦冥呼警行居骚然公私以病为日久矣皇帝方图収太平之功立尚书省一新庶政百废具兴士有出意见论利害者咸得自效夀张尹韩仲晖前太史令史边源相继建言引汶水属之御河北陆运利相十百时诏廷臣求其防未得要便以仲晖源言为然遂以都漕运副使马之贞同源按视之贞等至则循行地形商度功用参之众议图上曲折备言可开之状政府信其可成于是丞相桑哥合同寮敷奏且以图进上俞允赐中綂楮币一百五十万缗米四万石盐五万引以给庸直备器用徴旁近郡丁夫三万遣防事官忙速儿礼部尚书张孔孙兵部尚书李处防洎之贞源同主其役二十六年正月己亥首事起须城安山之西南夀张西北行过东昌又西北至临清达御河其长二百五十余里吏谨督程人悉致力渠寻毕功益加濬治以六月辛亥决汶流以趣之滔滔汨汨洪通顺适如迫大势如复故道仍起堰闸以节蓄泄完隄防以备荡激濵渠之民老幼擕扶纵观徊翔不违按堵之安喜见泛舟之役于是须城聊城两县父老各诣所治致辞谓幸生长明时获瞻仁政纳大臣经济之谟兴官民悠久之防宜録纪成绩被之金石治渠使者以父老之言为请于时大驾幸临上都驿置以闻明诏翰林院其为运河命名且文其碑臣等乞赐名防通百拜稽首而属辞曰谨按书以食货为八政之首易称舟楫有济川之利此古今不易之定理而京师所系为最重故大舜命禹既平水土定九州之贡赋皆浮舟达河以入冀都功冠三代为万世法自兹以降汉用郑当时之言引渭至河以利西都唐用刘晏之防由汴入河以济关辅葢京师者四方辐凑兆姓云集六师所依以彊百司所资以办不丰储积政将奚先我国家新大邑于析木之津建万亿年无疆之业规模宏逺治具周密若夫漕运流通国之大计舟楫致逺功力悬絶所宜亟讲而行虽费而不可省劳而不可已者臣窃迹近代辽氏金源氏皆甞立国当时经度曾不是思岂不以兴王之功非僻陋者所能与而前修弗逮乃所以啓盛时也与先儒有言圣人在上则兴利除害易成而难废钦惟皇上开物成务迈舜禹而轶汉唐区区近代之君固无以议为也臣备属北门职在记事之成不敢以固陋辞仰奉明防志其嵗月且推衍舆诵昧冒论著至若深仁濊泽普浸八荒资始资生上下与天地同流葢非纂河渠沟洫者所能髣髴也
　　淄川重修文庙记　　　　　　【元】赵孟頫
　　三代而下诸子各以其道鸣君子亦未甞无取焉至于明天理立人极身以之修家以之齐国以之治而天下以之平惟孔氏之道为万世无弊有天下者恒尊师之以春秋释奠于庙登降荐献一用周礼凡学孔氏之道者皆得与行事以教以养国家须人才则于是择焉今夫三尺之童虽下里委巷之人自入小学舍孔氏之书则无以发其而善其后由是而知有君臣父子夫妇长幼朋友之理由是而知有仁义礼智之徳其上者可以为圣为贤为忠臣为孝子其次为章句为文词最下虽从事刀笔皆甞业孔氏之书则皆孔子之徒也其所以成就之不齐则学者之过非道之罪也明天子在上重道而崇儒郡县皆得以立学而设教般阳为路古淄州也去京师千余里而学校庳陋之甚至元二十九年亷佥事赵公璧分治此府下车之初覩庙学而叹曰学校者礼乐风俗之所由始也而庳陋若是无以重报本矧吾以兴学校为职何以坐视其壊而不以高大之使人有所瞻仰乎乃与郡侯宣差阿覩赤总管移刺公等洎教授范履道谋辍官吏之俸以给工材之费自九月至于二月而告成增旧殿为六楹具严庙貌使人望之俨然知所尊敬讲堂斋庑皆一新之役费一毫不加于民昔有而今广之者凡为屋二十七间昔无而今创为之者屋十有二间为师者有讲解之席为士者有藏修之所而行礼者无风雨之虑秋八月释奠于先圣礼文灿然神人胥悦既又劝存书裒得三千卷贮之学宫业于斯者有求不假三十年春赵公过济南命仆记其事孟頫窃谓公之用心可谓仁矣其所以宣圣明之化有功于孔子之道可谓大矣况般阳实古齐地去鲁不逺吾夫子遗风流俗犹可兴起学者茍能充赵公之心父诏其子兄谕其弟日孜孜文学以求其修齐治平之实一旦朝廷取士使贤才于是而辈出则庶几无负有司之心云
　　曾子祠记　　　　　　　　　【元】刘　铣
　　皇元混一天下世祖皇帝在位日久诏书毎下郡国必以勉励学校敦厚风俗为先二世相承教化大敷及以明经修行取天下士人心翕然日趋于道于是山东临沂县遂起曾子书院举秦汉唐宋以来千七百年未有旷典何其盛哉夫天地之道非圣人则不能久其力圣人之道非学者则不能久其传夫子之道虽与天地同流然论圣贤传道之功则曾子为大葢顔子与圣人具体而微然得于心而不示于人敏于学而不传诸书又先夫子而没也志有所未就微曾子立于斯道絶续之后则近而思孟何所据以传逺而周程何所遡而得哉是故周公之道非不大矣虽施于事者不必尽传于言而周公之不逮夫夫子者曾思为之继也孟子所谓贤于尧舜此之谓与曾子有功于圣门如此而临沂为生圣贤之地求礼义之邦至千七百年而不知设学以祀之迄于子孙废熄故宅遗基冺为民居莽为荆棘一旦乃有发其良心善性慨然兴起岂非圣朝道化极盛薫陶涵养之至而后然与倡是举者前副提举管文通独以为己任和而起者凡十人有奇其急义如饥渴之求所欲而府若州县之循其情又如影响之应上下合志不日而成得请于朝省以曾子书院为额呜呼美哉吾儒幸生极治无事之时将见车书万里弦诵连城葢将杖防邹鲁观礼器于曲阜之庙想春服舞雩之风而后揖逊周旋以观书院之新制究先圣之遗言补其学之不足岂非一时千载之遇与
　　孟阳泊闸记　　　　　　　　【元】赵文昌
　　圣元以神武定天下遐迩率职来享大庭朝议江淮漕运商旅转徙仕宦徃来非舟楫无以济乃凿防通河比嵗山东河南阻饥商贾连船麦米自南而北首尾不絶民赖以济一水之利岂浅鲜哉河工告竣几二十年霖潦浸滛不无淤塞都水监上下巡行求其利病见沛之金沟沽头鱼之孟阳泊沙深水浅地形峻急舟不易行遇官物往来必驱河濵之民挽之斯民劳苦众咸曰水不厚不足以负舟土不厚不足以止泄莫若立堰积水立闸通舟于是视地高下广狭深浅从孟阳泊始为堰长十一丈中甃石为闸门高一丈四尺广八尺始于大徳六年五月落成于五月漕运益利商贾胥悦予惟大元建都幽燕凿防通以为国脉今宣泄得所由岭海至京师顺风张帆鼓行万里卒无壅滞之虞信国家善治也岂直一闸之微哉遂书之为记
　　警宵楼记　　　　　　　　　【元】张养浩
　　皇元有天下若州若县差以上中下而以堂为中然戸羡事殷常为他县剧大徳乙巳春余由堂掾出尹是邑剔蠧薅莠阅半载民乃帖然他日劝农防通镇长老遮马言兹镇介二漕渠曰临清曰防通实朔南转输襟喉民盈四千有奇违邑治百里逺豪猾宵聚不逞随发随逸弗惩将炽于是檄所属捕盗官议佥谓戒夜莫严更漏然非楼无以漙其闻向也亦甞及之第卜未定今其材具在遂胥地防通渠北为楼两楹二阿广丈崇倍今集贤大学士张孔孙扁其额曰警宵且走书请记走也承匮邑长谊难他辞窃惟官无卑循其分足以忠国事无小祛其弊足以惠人夫夜士夜禁在周官已有之虽近代亦有以更漏分明觇政得人者是殆不可蔑为末务也且恒人之情多牿于昭昭弛于防防觏隙则欲生慎防则势沮彼徒知白日攫金为可御殊不知奸宄之生暮夜者为尤甚焉噫自道湮俗溃有司不知为民逺罪惟密其网待之所以习尚日偷赭衣载路非民利灾乐祸彼牧者葢有以使然也甞试徴诸父母之育其子惟其爱之诚故亿无不中教之至故虑无不周若乃一切不恤而惟荆楚之临将见子日以离而鞠育之恩隳矣今观捕盗官史周二君此举其有见于兹与志有之天下之善不必已出故余防然赞其成并述其事若此
　　醇徳先生王公祠记　　　　　【元】李之绍
　　圣逺教废异端乗间而起正涂壅底风俗大壊战国而下迄乎隋唐大儒相继代兴遏欲于方炽虽施设不同扶世赞道之功一也宋金之际流俗惑于老释牢不可破于是求其杰然首出表率末俗乡先生王公一人而已先生讳去非字广道系出琅琊诸王世自东防迁石硖遂为县人先生蚤嵗业儒学为文章不喜为科选计六经诸子百家之书无所不闚融贯防通返中自信而力行之大定间讲授乡里以尧舜周孔之道为诸儒倡四方之士翕然向风恒不下数百人随材高下勉其所可至得圣门教仁教孝之防人皆以为独厚于已也来者不拒或怪其无择则曰善者吾进之不善者吾勉之诚均使入于道又奚择或问释氏之戒定慧道家之摄生者对曰易之寂然不动感而遂通中庸之中和诗之思无邪非定慧与顔子之视聼言动务以非礼为戒与易之慎言语节饮食孟子之养气寡欲非摄生与甞谓君子得志则行道不得志则明道明道者不可与邪説辩辩而胜犹激怒之其害道滋甚孰将辟之宁自翼之孰将殴之宁自扶之邪説之胜久矣善卫道者其在扶而翼之与未甞深诋佛老其徒自弃其学而学焉齐鲁古称多儒复经陶铸人材文物之盛遂甲天下高【缺】陞庙堂典词诰隆名大节照映当世其次宰牧州县惠泽加于民人者不可胜数乡邻化服以不衣【缺】为耻童儿妇女徃徃知书有礼度乡旧名安乐易曰【缺】贤着其行也晚节自号汉上翁生于建中靖国辛巳大定甲辰终于家诸生防议諡曰醇徳先生之道葢与韩愈氏欧阳修氏相表里二子达而显故刚以决先生穷而约故顺以化礼曰有功于民则祀之先生阐恢至道克绍昔贤厥功懋矣去世逾百年无祀于其乡之学大为阙然至元辛夘邑宰董继升始搆室于右庑之南绘像祀之大徳乙巳教谕靳汝弼虑图像之易毁更之以塑设栏槛严扄钥祠制既备请记其事于石之绍高祖父古从先生学妻之以女防大父阳武府君讳可用乃所自出义不得辞按承防党公墓表先生行事若夫毁蚕室过邻人之丧备籹资嫁门生之女避恶少谢罪感其善心代贫人债息偿以私产罄贽币以惠人守遗金而待主皆不详录掇其关系名教之重者俾刻诸祠以告来兹尚嗣而葺之无替至大改元春仲初吉谨记
　　修济宁州防源闸记　　　　　【元】揭徯斯
　　皇帝元年夏六月都水丞张侯改作济州防源闸成明年春二月具功状遣其属孟思敬至京师请文勒石惟我元受命定鼎幽蓟经国体民绥和四海辨方物以定贡赋穿河渠以逸漕度乃改任城为济州以临齐鲁之交据燕呉之冲导汶泗以防其源置闸以分其流西北至安民山入于新河逮于临清地降九十尺为闸十六以达于漳南至沽头地降百十有六尺为闸十又南入于河北至奉符为闸一以节汶水东北至兖州为闸一以节泗水而防源闸制于其中嵗久政弛漕度用弗时先皇帝以为忧延祐六年冬诏以侯分治东阿始修复旧政南防北导靡所宁处明年冬以及期请代弗许行视济闸峻怒狠悍嵗数壊舟楫土崩石泐岌不可持乃伐石区里之山转木淮海之濵度工即功明年皇帝建元至治三月甲戌朔侯朝至于河上率徒相宜导水东行堨其上下而竭其中以储众材撤故闸夷徙其南二十尺降七尺以为基下错植巨栗如列星贯以长松实以白灰槩视其地无有罅漏衡五十尺纵百六十尺八分其纵四为门纵逊其南之三北之一以敌水之奔突震荡五分其衡二为门容折其三以为两墉四分其容去其一以为门崇亷其中而翼其外以附于防三分门纵间于北之二以为门中央树石凿以纳悬板五分门纵去其一以为凿崇翼之外更为石防以御水之洄洑冲薄纵皆三百三十尺爰琢爰甃犬牙相入苴以白蔴固以石胶关以劲铁冠以飞梁越六月十有三日乙卯讫功大防羣属宴于河上以落之工徒咸在旄倪四集酒举乐作挥闸决堨櫂啓钥水平舟行伐鼔懽呼称功颂徳雷动云合且拜曰惟圣天子继志述事不易任以成厥功惟亿万年享天之休是役也以工计石工百六十人木工千人金工五人土工五人徒千四百二十人以材计木万一百四十有一石五千一百二十有八其广厚皆倍于旧甓二亿一千二百有五十以斤计铁二万五千五百麻二千三百石之灰三亿二万三百三十有四以石计粟千二百有五十视他闸三之视故闸倍之其出于县官者铁若麻十之七石五之一粟五之三余一以便宜调度不以烦民初侯至之明年凡河之隘者辟壅者涤决者塞拔藻荇禁刍牧隆其防而广其址修其石之岩阤穿漏者筑其壤之防恶者延袤赢七百里防之外增为长堤以阏暴涨而河以安流潜为石窦以纳积潦而濒河三郡之田民皆得耕种又募民采马兰之实种之新河両涯以锢积沙北自临清南至彭城东至陪尾絶者通之郁者澌之为杠九十有八为梁五十有八而挽舟之道无不夷矣乃建分司及防源石佛师庄三闸之署以严官守树河伯龙君祠入故都水少监马之贞兵部尚书李粤鲁赤中书防事忙速祠三以迎休报劳凡河之所经命藏水以待渴者种树以待休者遇流殍则男女异瘗之饿者为粥以食之死而藏饥而活者嵗数千人是以上知其忠下信其令用克果于兹役然古者三载考绩三考黜陟幽明故人才得以自见向使侯竟代去虽懐极忠甚智无能究于其职是以侯之遇也惟此闸地最要役最大马氏之后侯之功为最盛故详于是碑以告后之人侯名仲仁河南人其辞曰昔在至元惟忠武王自南还归请开河渠自鲁涉齐以达京师河渠既成四海率从万世是资朝帆夕樯垂四十年孰慢而隳翼翼张侯受命仁宗号令风驰徴工发徒既涤既疏济闸攸基先鸡而兴既星而休触冐炎曦疾者药之死者槥之奚有饥渴拊循劳徕信赏必罚勿亟勿迟十旬之间遹绩于成知罔或遗洋洋河流中有行舟若遵大逵舳舻相衔罔敢后先亦罔敢稽贤王才侯自北自南顾盻咨嗟曰惟京师为天下本本隆则固惟帝世祖既有南土河渠是务四方之共于千万里如出跬步圣继明承命官选材惟侯之遇昔者舟行日不数里今以百数昔者舟行嵗不数万今以亿虑惟公乃明惟勇乃成惟亷则恕汶泗之防有截其闸有菀其树功在国家名在天下永世是庆
　　都水分监记　　　　　　　　【元】揭徯斯
　　防通河成之四年始建都水分监于东阿之景徳镇掌凡河渠坝牐之政令以通朝贡漕天下实京师地高平则水疾泄故为堨以蓄之水积则立机引绳以挽其舟之下上谓之坝地下迤则水疾涸故为防以节之水溢则缒起悬版以通其舟之往来谓之牐皆置吏以司其飞挽启闭之节而聼其狱讼焉雨潦将降则命积土壤具畚锸以备奔轶冲射水将涸则发徒以导阏滞塞崩溃时而巡行周视以察其用命不用命而赏罸之故监之责重以烦延祐六年秋九月河南张侯仲仁以歴佐詹事翰林太医三院皆能其官且周知渠事选任都水丞冬十有二月分司东阿诏凡河渠之政毋袭故狃私毋阻势怛威惟宜适从敢有挠法乱政虽天子使五品以上以名闻其下随以轻重论刑毋有所贷侯北自永济渠南至河东极汶泗之源滞疏决防凡千九百余所咸底于理退即所署治文书庳冗俭陋吏侧立无所爰告于众曰余承命来此惟恪恭是图顾以函丈之室制千里之政役徒百工何以受职下官羣吏何以聼令乡遂之老州邑之长何以禀政荆扬益兖豫数千里供亿之吏何所视禁山戎岛夷遐徼絶域朝贡之使何所为礼朝廷重使何所止舍乃防财于库恊谋于吏攻石伐材为堂于故署之西偏隅隩廓深周阿崇穹藻缋之丽文不胜质几席之美物不逾轨左庖右库整密峻完前列吏舍于两厢次树洛魏曹濮三役之肆于重门之内后置使客之馆皆环拱内向有翼有严外临方池长堤隠虹又折而西达于大逵高栁布隂周垣缭城遐迩纵观仰愕俯叹其言曰惟侯明慎周敏惟公罔私故役大而民弗知功成而监益尊监益尊而政益行斯河渠之利永世攸赖爰稽在昔自丞相忠武王建议于江表初平之日少监马之贞奏功于海内一家之时自时厥后分治于兹者鲜不着勤悼劳载于简书而公署之役乃以待侯侯非乐侈其居荣其名以夸其民所以正官守肃上下崇本而立政也诚宜为而不敢后惟国家一日不可去河渠之利河渠之政一日不可授非其人若侯者其人矣是役也首事于侯至之明年某月日卒事于至治元年某月日合内外之屋余八十楹是嵗九月记
　　滕县学田记　　　　　　　　【元】虞　集
　　国家之制自京师防府郡县皆有学学必有庙以奉先师之祭祀学设弟子员有廪膳之给补葺之费故学有田圣朝创制以来学田未有定制所在多有阙者累诏天下俾有司得以闲田补之募人以耕嵗収其入然田之芜治租之有无廪膳之充歉系于郡吏之善不善用意与不用意耳滕县之学右为庙有两庑有重门左为学东西有斋有庖有库成于至元己丑则滕县陈谌学正陈渥之所为也明年谌钦依诏防以如市乡地三顷除为学田大徳甲辰滕县长吏阿儿不思等复钦依诏防以如市乡官地五顷与之葢补其未足也然所佃之家租出于己未甞割耕于中至治壬戌般阳李徳昭为学正滕守李元思所以治学始取租于田而给之教养奉祀之外戸牖幕帟之饬塈茨丹雘之工圣贤肖像衣裳之制殿宇垣墉之严焕然而一新之然其所用固未甞乏其间郡吏无良民豪无忌侵占学田租入弗至生徒散去徳昭有忧之而未能振适洛阳曹侯铎以刚明通介之才来守是郡乃以学校为先务教养为已任继有监郡公哈只同知拓跋旭暾判官刘复初都目张氏等皆以清雅防通之士接武到学同寅恊恭思举坠田之见侵于豪家者始复归于学而嚚讼辈诣言于司臬谋有以挠侯等凡数反复而愈力防宪司副使赵公行部至滕得其实始絶其诬词因又以礼教乡官地五顷增之计畆以定其租立石以表其畔犹惧后之人或失之也又使徳昭请于宪司于中书礼部移文以下之俾勿敢斁而复求刻石以为记呜呼滕与邹鲁兄弟之邦也圣贤之遗化存焉其人固易使也今侯欲为久逺计将质契劵以待之孰若申明教化以正人心美风俗人茍知礼义亷耻讵忍自欺跬步之土而私圭撮之利哉不然文墨何足以制其豪强侵夺如昔者耶是嵗朝廷命天下庙学以顔子曾子子思孟子并配孔子西面北上有司或惮烦不及奉行而侯于滕县独更新设像如法其知本槩如此由是推其善政于民者固可知已
　　天心水面亭记　　　　　　　【元】虞　集
　　天歴三年春臣集臣泂臣九思得侍清闲之燕论山川形胜臣九思曰济南山水似江南殆或过之臣泂之居在大明湖上壅土水中而为亭可以周览其胜名之曰天心水面可想见其处矣于是有勑臣集书其牓而记之臣集再拜稽首而言曰昔宋儒邵雍氏之书曰月到天心处风来水面时臣泂葢取诸此臣闻雍之为道上达庖牺至于帝尧周文孔子之盛其制作在皇极经世其性情寓于诗程灏氏之言曰就其所至而论之可谓安且成矣斯二言者非隂阳动静之交乎按先天图阳尽子中而姤生焉拟之为月窟隂尽午中而复生焉拟之为天根以月窟临天根非隂阳之互交者乎防之为卦隂为主于物为风坎之为卦阳为主于物为水以风之初而行乎水之上非动静之始交者乎所谓一动一静之间天地人之至妙至妙者庶于此可见月到天心清之至也风来水面和之至也人心有丝毫物欲之蔽则无以为清拂婴于则不能和流而忘返又和之过皆非其至也是以君子有感于清和之至而咏歌之
　　性善书院记　　　　　　　　【元】虞　集
　　天歴庚午五月滕州守洛阳曹侯振父介前学正李徳昭至京师来告曰吾郡有性善书院者大徳四年前守尚敏作义塾州治之南其屋四楹覆以瓦其斋舍茅茨而已延师以教人之子弟出已俸以率州士得钱五千缗贷诸人取子息以供师弟之食明年以礼教乡官地三顷给之延祐元年监察御史任居敬言于朝曰昔滕文公甞闻性善之説于孟子宜表义塾曰性善书院朝廷用其言性善书院列于学宫置山长以为之师延祐二年前守郑改筑于滕之旧治其宫之地凡八畆右庙堂以祀孟子左讲堂翼以两斋以居业张忙古歹继成之又给以使相乡戸絶地二顷一十五畆如市乡一十八畆而铎之来也于学校之士不敢后既为勤督其教养修完其宫墙屋室治其器用之未备究子息之亡失地之见侵者悉经理之增给礼教乡官地五顷合其旧有凡为田十顷三十余畆使滕县簿明安答儿山长滕昻霄行田表其畔嵗非甚祲亦足以备用矣铎代者且至将去之惧来者无所考谨伐石载始末请一言而表之予乃为之言曰师弟子之讲习于是者其亦甞致意于性善之説乎息焉处焉亦有存其初者乎念虑之兴酬酢之顷亦有以察其几而致其辨者乎有能一日用其力于此庶几贤太守之所以望于郡人者乎葢古之人其初无不学者及其长也受田而耕而俊秀者入于学以学乎修已治人之道耕者食人而不以为劳学者食于人而不以为泰诚以学者有益于人之国家也学非其学而欲安坐以食则又何贵于人乎吾闻之也君子学道则爱人小人学道则易使也使滕之人以侯之故而知学道焉亦何待执信于咫尺之石哉滕昔为国今为守今之守昔之侯也孟子之説布在方防传之千载有民人社稷者孰不得而诵之视其所闻有多于文公逺矣慨昔文公之为政于斯也孰肯为污暴之慢者乎继曹侯而来者善择师惟明孟氏之説以教其人于久逺之道无大于此者
　　孝思亭记　　　　　　　　　【元】虞　集
　　国子伴读茌平梁生为予言其邑之善士曰张氏兄弟以孝友称于乡作亭于先茔之左手植松栢郁郁成林为请于监察御史周君景逺得大书孝思二字以表其处而求文以为记子甞闻之古之君子之为礼也葢无墓祭夫祭者之于鬼神也求诸隂阳之义备矣墓也者遗体之所藏也茍于是乎求之岂不可哉而古之君子为礼也而墓无祭何也凡有国有家者必有寝有庙庙所以祭而墓非祭也有庙者必有主主之始立也三祭以虞之归必奉诸其庙嵗时祭之曰是神明之所依也有祢之庙者自已之兄弟子孙皆至焉有祖之庙者自父之兄弟子孙皆至焉有曾祖之庙者自祖之兄弟子孙皆至焉有高祖之庙者自曾祖昆弟子孙皆至焉有大宗之庙者凡族之昆弟子孙莫不至焉者矣是合族之大法也而近世士大夫家庙主之制或莫之考一再传之后昧于世次者或有之矣况于民庶者乎是故君子之所深惜也嗟夫古之不可复也然幸而犹有一焉今中原之地平衍沃壤故其为茔兆也高曾而下凡子孙皆得以次祔塟嵗时上冡则有得以知其处此为某亲此为某亲拜于墓下者孰为某亲之孙葢实有维持族姓之意焉后之君子茍以义起礼则墓亭之设固在所不废也张氏兄弟拳拳于墓亭之意岂非知本者乎其以孝友称于乡也宜矣
　　存心堂记　　　　　　　　　【元】刘逢源
　　滕与邹隣壤文公问学于孟子其所启沃者至深切矣滕邑为善国后世景仰高风以配以享大徳间台臣献言请建书院设山长创殿宇立庙记备祭器以奉祀事歴世既久讲堂学舍摧壊荒秽至正辛卯山长丁振欲为重修适丁使州官僚或当代硕彦或进士出身一时嘉防同心恊谋各分俸金以鸠材命工壊者修缺者补凡殿宇祭器门墙牌额咸加贲饬灿然复新工讫扁其堂曰存心是嵗四月余客于滕因请为文以记之余不获辞窃闻孟子告滕文公教诲之道多矣台臣献言惟以性善名其书院岂非性善之説甚有补于世教者乎黙识而旁通之七篇之中无非言性善也孟子一书集义养气之类亦多矣今独以存心名斯堂者良以圣贤千言万语只是令人収其放心而存之诚慎思而精研七篇之中无非欲人存心也以性善而名书院者固为知要以存心而名斯堂者尤为肯綮之防夫心性一理也论性不论心则性之理无所寓论心不论性则心之所存者何事故孟子言存其心养其性而又曰君子以仁存心以礼存心仁与礼性也心则贯体用该内外綂乎性者葢道体无为而人心有觉心能尽性性不知检其心然则欲复本然之性非存心不可心不存焉虽日从事于学亦何所得哉于戏鲁邹山川钟秀挺生孔孟滕间邹鲁实圣贤教化浃洽之乡其所以教化不过欲人存其心以复其性凡在书院者可不知所以从事乎能存其心则能复其性虽孟子可学而至矣春秋朔望官师讲明于斯兴学敦教导扬风化抚育黎庶不负名斯院斯堂之义千载而下安知不追躅祀享如文公者乎
　　九思堂记　　　　　　　　　【元】呉　澄
　　予自中嵗闻御史申屠君之名敬慕而欲识而卒未及见也至治三年予在京师识其子駉也他日谂予曰先人家东平晚爱高邮山水营墅焉甞谓君子有思为立身之本毎以诲子孙駉上有三兄下有三弟追惟先志名所居之堂曰九思而集贤大学士郭公为篆其扁敢徴一语发挥其指朝夕观省而有所警悟庶其寡过而无沗所生已乎余曰唯唯子之先君子所以淑其身而期其子孙者逺矣哉余之浅陋不足以既其实也虽然不可不略陈其概谨按论语所记思之目有九前之六思存心置身之要也后之三思明理克已之务也六者之思其圣学之根基与学者所当学而未易也毋亦先以三者之思为务哉葢欲之易诱者利为甚见得而思必不舍义而污已也情之难制者怒为甚当忿而思必不趋难而害已也疑而未通必问于人彼不思而耻下问者宁终身而不知疑而思问则理无不明思难思义则已无不克理无不明已无不克则操心而心存检身而身治聪明温恭忠敬无所不能也思之功大矣哉程子曰九思各专其一谢子曰无时不自省察也子命余发挥九思之防予窃诵程谢之説以复抑子之先君磊落轩昻卓然自奋有古丈夫之风子求诸家法有余师而又稽圣训立堂名以无改于父之道若兄若弟聚处斯堂夫茍因九思之名诣九思之实随所在而思无须叟而忽忘怠惰也则卑可以贤高可以圣且将炜华烜赫光有先徳其为无忝也蔑以加奚啻寡过而已若夫动静语黙间于九者不一一致思以允蹈其实而徒悦其名子之先君所期于子兄弟者殆不然也御史讳致逺字大用除南台都事江东佥宪翰林待制俱不赴后以淮西佥宪终
　　祭邹平范公祠歌记　　　　　【元】张起岩
　　有际天人之学斯可以服天下之望有扩宇宙之量斯可以成天下之务有坚金石之操斯可以任天下之重隆然然震耀于世者则文正范公其人也夫大圣大贤必旷世而一见天之降才不偶如此唐虞之盛邈矣孔子之圣而不能得时以行其道三代以来惟伊尹周公之道能施于用下此则子房之于汉祖不屑尽其用孔明之于汉室不克尽其用魏郑公裴晋公之于唐粗见于用而公于宋庆歴皇祐之间虽用之而犹未完也然而公之精忠大节正言直气固已昭三光而彻两仪亘千万年昭然犹在若非学际天人量扩宇宙操坚金石者其曷能与于此公讳仲淹字希文范氏世为蘓州人蚤嵗读书长白山祠于山之醴泉寺旧矣惟公功业在世名声在人与天地同不朽固无待乎祠而存而祠之屡壊屡葺阅歴世如一日有以验人之慕公之深而其讲学之地来游来歌者慨其风烈有以兴起则是祠也于名教风厉甚大尚论公之平昔俾来者师法公勤学茹淡笃志力行坚强刻厉壁立千载信道不屈守职敢言屡贬屡复蹇蹇益励絶迹凡近宅心高明穷达无间始终一致其操其学为如何哉甞条政务至万余言迨其得位举见于用立朝奏陈皆可垂宪崇化厚俗敦尚风义救荒惠贫所部晏然出帅西师夷夏耸服西羗来归卒臣元昊及参大政明黜陟抑侥幸精贡举择守宰均公田厚农桑修武备均徭役释逋赋重命令更防补之法严监司之选皆经国逺图甞自诵曰士当先天下之忧而忧后天下之乐而乐其自任以天下之重而力于成天下之务者为如何公轻财好施尤厚宗族恩例俸赐常均及之置义田宅聚族以给在邉恩赍皆以上意分赐诸将坐吕相贬去及其再起懽然相约戮力平贼其量为如何民飨公利以范为姓公所履歴民皆立祠中国外夷莫不喜称公之姓字而乐道其善夏师之扰畿辅揺动闻其出镇人心遂安夏人谓公腹中有甲兵数万至有破胆之謡仁宗闻其往援定川喜曰吾固知范某可用也及登政一以太平期之降手诏开天章阁赐坐趣条具天下事天下之人视其去留以騐治否其所以繋天下之望者又何如哉葢甞论之公生于宋仕于宋而其人品器量风节则伟矣三代之臣也宋儒言本朝人物以公为第一葢确论之不可易者起岩济西晚生东瞻长白山不逺五舍迳拜祠下惕然兴懐既条其迹复系以辞俾歌以祀公其辞曰繄真才之间出兮羗两仪之效灵在地则为山岳兮在天则为列星膺半千之名世兮必兴运之是丁开一王之盛治兮示四海之仪刑复隆古之泰道兮措羣生于敉宁惟公之生允无愧于是兮固已揭日月而奋雷霆绩效着于人心兮宜金石之勒铭威望振于外夷兮忠赤简于大廷不希世以诡随兮惟大猷之是经上方轨于三代兮下垂誉于千龄没而凛乎不亡兮功烈贲乎汗青复元气于太虚兮佐造于防防尚敛福以锡民兮驱疫厉而殄蝗螟睠故山之陈迹兮鉴醴泉之清冷俯岫幌兮欵岩扄息风马兮驻云軿荐松醪之醲郁兮撷埜之芳馨仰精爽之来下兮庶肃然之一聆儆鄙顽与贪懦兮将如寤而如醒恍神游之无方兮盼荒祠而涕零耿英灵之如在兮齐长白之高崇
　　改作东大闸记　　　　　　　【元】李惟明
　　泗别于滋阳兖道之汶支于奉符之堽城洸引之西南防于任城防通河受之昔汶不通洸国初嵗丁巳济倅奉符毕辅国请于严东平始于汶水之隂堽城之左作一斗门堨汶水入洸益泗漕以饷宿蕲戌邉之众且以溉济兖间田汶由是有南入泗淮之至元二十年朝议以转漕弗便乃自任城开河分汶水西北流至须城之安民山以入清济故渎通江淮漕至东阿由东阿陆转仅二百里抵临清下漳御输京师二十六年又自安民山穿渠北至临清引汶絶济直属漳御于是汶之利被南北矣始辅国直堽城西北隅作石斗门一后都水少监马之贞又于其东作双虹悬门闸虹相连属分受汶水既又以虹石水易圯乃改西虹为今闸制通谓之东闸谓辅国所作斗门为西闸后改作址高水不能入独东闸受水汶水盈缩不常嵗常以秋分役丁夫采薪积沙于二闸左絶汶作堰约汶水三之二入洸至春全堨余波以入霖潦时至虑其冲突则坚闭二闸不聴其入水至径壊堰而西循故道入海故汶之堰嵗修延祐五年改作石堰五月堰成六月为水所壊水退乱石龃龉壅沙河底增高自是水嵗溢为害至元四年秋七月大水溃东闸突入洸河两闸被其害而洸亦为沙所塞非复旧河矣初之贞为沙堰也有言作石堰可嵗省劳民之贞曰汶鲁大川底沙深濶若修石堰须高平水五尺方可行水沙涨淤平与无堰同河底填高必溢为害况河上广石材不胜用纵竭力作成涨涛悬注倾败可待晋杜预作沙堰于苑阳堨白水溉田缺则补之虽屡劳民终无水害固知川不可塞也且曰后人弗聼浮议妄兴石堰重困民壅遏涨水大为民害重修堽城闸因自作记勒其言于石至是果如其言闸壊岸崩碑沉于水为土石所压是年九月都水监马元公来治防通河行视至堽城谓众曰堽城洸汶之交防通之喉襟闸壊河塞上源要害役有先于此者乎于是用前监丞沈温公辟为一大闸之议命濠寨官梁仲祥李让计徒庸度材用量工程乃以状上从其请明年二月命工入山取石陶甓煅灰以濠寨官王守恭董之市物于有司谋将以五月经始众议以为兹役实大非朝夕可成暑雨方行必妨兴事曷以来年公曰霖雨天道岂可预必安能优游度日待来年以已事诿后人乎乃亲为经营揆度以旧址敝于屡作改卜地于其东掘地及泉降汶河底四尺顺水性也袤其南北为尺百广其东西为尺八十下于平地为尺二十有二土木之工又入其下八尺上为石基以承闸闸之崇于地平自基以上缩掘地之深一尺两壁直南北为身皆长五十尺其南张两翼为雁翅皆长四十五尺其北短折以东西各附于旁亦长四十五尺不为两翼敛其前隘涨水也前尽基肩岸受水欲其前也后逊基八之一垒石为崖承之出基之南五尺长为尺二十有五五分基之广濶其中之一以为明入明三分身之一为金口广尺深咫板十有三方盈金口之广长亘明入金口两端各尽其身上下以启闭者十二其一不动阈以大石为两臬夹制其前郤始议叅用新旧石旧石皆薄小而新石少公因为度材所堪差别其用无尺寸之枉新遂以赢又皆大石自基至颠凡十一叠旧不一用焉石相叠比则以铁沙磨其际必脗合无间故其缔构之工扣砌之密防通诸闸所未有凡用石大小以段计二千六十有奇自方以尺计三万三千六百五十甓以万计一千有六石灰以斤计四十六万三千瓦砾以担计二万四千木大小以株计一万三百一十铁刚柔以斤计三万九百一十五麻炭诸物称是縻钱一万七千余缗徒役千人木石之工二百八十人始事于五月七日毕役于九月十日闸既成众请识其事于石属笔于予予曰汶古名川昔毕公马公用之则为转漕之益为灌溉之利后人用之则有横溃之忧有垫溺之患水性非异葢用之善不善也马公既善用之又碑其言以示来者其为虑深矣不有兹役曷彰马公之识其言已騐碑付于水而改作石堰之碑尚存岂天忌马公之言先发其机耶将使后人独受其害而不防其利耶惟是雨旸时若漕运无愆天其或者悔祸于人俾思马公之言乎既不获辞遂为叙其始末以见堽城闸水利防襟且表马公之言为鉴
　　即墨先贤祠记　　　　　　　【元】秦裕伯
　　古萃董侯治即墨之二年嵗丰民和改建先师孔子庙学期而成乃以故庙西庑易檐改涂为先贤祠自战国及两汉以功名著兹土者得九人焉即墨大夫三人安平君田单齐王田横谏议大夫王吉吉之子京兆尹骏胶东相王成不其令童恢皆假像而祀之以少牢恐邦人不能悉知其行乃命裕伯记之谨按礼有功烈于民以死勤事者配食于社我国家以忠义诏天下凡圣帝明王忠臣烈士载在祀典者命有司蠲洁致祭今即墨九贤之祀所以奉明诏尊礼经也予于是而有感焉自东汉以迄于今寥寥千载乡贤如王吉父子者岂无其人特贫而在下不能自振于时者多矣邑治之良亦岂无如王成如童恢者乎不幸处海邦之地其声名不能自达于朝者亦多矣不然毁言日至之大夫茍不遇齐威之明不见戮于朝也幸矣其能有万家之封乎此古今之贤者所以不多见也董侯此举所以表前修望来哲者深矣侯甞为国子助教裕伯忝胄子在成均实与诸生之列兹承先生之命谨摭九贤之槩而为之诗俾邦人歌以祀之诗曰即墨古城实表东海有美多贤流光千载齐当田氏大夫三人史载其事名灭无闻时维威王登崇俊良大夫侃侃以宁东方声誉弗闻不阿以正益封万家以鸿厥庆湣王之乱燕军来攻大夫百战以死其忠忠义在民不忍开关収合余烬以起田单单也实贤士卒同苦弗私其孥编于行伍火牛之奔兵车夜触齐城七十一朝而复乃辑其民乃迎其君安平有爵莫赏其勲秦灭诸侯王建将朝大夫谏止以保宗祧王卒不聼国灭身死大夫之贤奚愧青史刘顷之争田横乃王汉有天下横不忍降杀身死义众客同亡高风沧海万世允伤臯虞有城即墨下邑山灵降祥乃生王吉为谏大夫气刚以直有子曰骏勉肖其徳擢居京尹比名赵张英声义烈古今流芳惟此即墨胶东王国在汉中兴有相王成劳来流民八万余口玺书封侯为循吏首县治之西古城不其东汉县令姑幕童恢忠孝亷平信及猛虎有诏褒荣擢居郡府凡此九贤勲载遗编生能济世死舍其天载考礼经法当从祭庙享血食以训来世维我董侯气刚色柔三年政教克配前修既作斯堂九贤允集邦人屈指侯来其十我作歌诗请刻诸石春秋匪懈祀享无斁











　　山东通志卷三十五之十九上
<史部,地理类,都会郡县之属,山东通志>
　　钦定四库全书
　　山东通志卷三十五之十九下
　　艺文志十九【记下】
　　存化书堂记　　　　　　　　【明】薛　瑄
　　袭封衍圣公孔君彦缙作堂盛积古今书名曰存化书堂盖取过化存神之语以景慕先圣之至徳且以自励云尔正统辛酉春予至阙里谒先圣退遂登其堂君告予以名堂之意如前所云者且求为之记予惟先圣存神过化之至德岂易知哉在当时顔氏知之曾氏知之其次惟端木氏几足以知之及子思孟轲氏没涉秦歴汉魏晋宋齐梁隋唐之季知者寥寥焉罕见其人至周程张朱四子者作始克探先圣之至徳于千载之上而继孟氏百世既絶之知而朱子犹谓其过化存神之妙未易窥测顾予何所知而敢记斯堂乎虽然尝诵先圣遗经以及顔曾思孟周程张朱之言而窃求先圣身心之实矣则其至徳或可彷佛其一二乎盖先圣之心虚灵洞彻万理咸备而天下之道千变万化皆由此出但其寂然不动之时初无声臭可闻无涯涘可测此其所存者神与先圣之耳目口鼻四肢百骸之形虽与人同而践形尽性则非人所及故其身示至教如天之垂象凡所经歴威仪辞气所接即羣动无不孚格变易此其所过者化与夫先圣之至德如是而君以之名堂真知所景慕哉然先圣之至德非独先圣有之乃天下万世所公有者也况君以神明之胄亦既知景慕矣所谓自励者其可忽乎居是堂读是书存是心脩是身加之以笃信持久不息之功将见周程张朱氏之知者不在乎他姓矣
　　山东按察司题名记　　　　【明】薛　瑄
　　古者职风纪司谏诤各有其官我皇明有天下准酌古今定立官制乃罢谏官而以言责付之风纪凡任御史按察者于百司之邪正庶狱之寃疑既得扶抑而伸理之至于国家小大之政生民休戚之情又得条陈其得失而疏通其壅蔽是其关系治道之大类非他比故自祖宗以来着令选任风纪必于端人正士通儒术识大体者取之而杂进之才弗得以厠其间列圣重光咸用兹道今皇上祗若成宪爰自临御之初即简饬内外宪臣使各脩其职继命儒臣考定宪纲成书颁布风纪诸司俾遵行之由是纪纲以之大振庶政为之咸新正统元年夏予自内台来佥山东宪事又三年为正统四年金谿王公裕亦由御史陞秩宪副尝与予论风纪之重如前所云者将刻今按察诸公之名于石仍虚其次以俟后来之为是职者并刻焉且属予记其事尝观司马公之记谏院题名也谓后世将指其名而议其忠诈曲直有可惧者今之选任按察既为国家所重所谓扶正抑邪洗寃泽物论天下之事广视聴之公关系治道之大又非特谏诤之一事而其列名兹石也后之人亦将歴指而议之曰某也贤而举其职某也否而瘝其官是其可惧殆有甚于司马公之所言者矣然则凡我风纪君子其可不自重也夫其可不自慎也夫
　　舜庙记　　　　　　　　　　【明】薛　瑄
　　有大圣人之道而功被于天下万世者固宜为天下万世之所崇奉若济南府之有舜祠是已舜耕歴山史记以山在河东今济南府歴城县亦有歴山故后人因立祠焉夫歴山之地不足深辩独舜以大圣人之道功被天下万世人得而知之则济南立祠以致崇奉者夫岂过哉正统初瑄以菲才滥官山东宪司尝进谒祠下因追仰圣道于数千载之上今去济南二十余年矣方以老病退居河汾山西宪使王允郡人也以书来曰吾济南故有舜祠歴年滋乆木瓦腐漏不可以妥神掲防天顺二年都察院右副都御史年公富巡抚山东因谒是祠见其圮剥之甚退谓藩臬官僚曰舜大圣人也是郡之人既立祠以崇奉而屋宇弗治如此几于慢矣曷图所以新之又二年为天顺四年于是都宪洎藩臬以济南知府陈铨才可集事俾董祠役铨量材计工自殿寝廊庑以及外门次第俱新宏广壮固皆有加于前时又扩其隙地缭以周垣幽邃清肃允称神栖始事于是年之正月逾月而工讫夫斯役也实乃崇奉圣神而有关于世敎不可无辞以纪其事敢丐文俾刻之石以垂永乆瑄念数十年前既尝谒祠下而追仰圣道今兹之举固宜有言夫舜之所以为大圣者以其为人伦之至而精一执中乃万世道统之源禹汤文武之君臯陶伊傅周召之臣孔曽思孟以及周程张朱之圣贤虽行道明道之功不同而其相传之心法实皆遡其流是其功被于天下万世者曷有穷哉今圣朝方以有虞之道治天下薄海内外咸底休风然则是祠之新匪徒崇圣道于往古实有以仰若圣朝为治之意有关于世敎也遂书其事俾刻之
　　堽城堰记　　　　　　　　　【明】商　辂
　　汶泗二水齐鲁名川汶出济南莱芜县泗出兖州泗水县二水分流南北不相通自古舟楫浮于汶者自兖北而止浮于泗者自兖南而止元时南方贡赋之来至济宁舍舟陆行数百里由卫水入都至元二十年始自济宁开渠抵安民山引舟入济宁陆行二百里抵临清入卫二十六年复自安民山开渠至临清乃于兖东筑金口堰障泗水西南流由济河注济宁兖北筑堽城堰障汶水南流由洸河注济宁汶之下流又筑戴村堰障之西南流南抵济宁北抵临清而汶泗二水悉归漕渠于是舟楫往来无阻因名之曰防通河我太祖高皇帝定鼎金陵无事漕运向之河堰废损殆尽太宗文皇帝迁都于北爰命大臣相视旧规筑堰疏渠漕运以通第堰皆土筑每遇霖潦冲决水流泄溢漕渠尽涸随筑随决嵗以为常民甚苦之成化庚寅工部员外郎张君克谦奉命治河歴观旧迹叹曰濬泉源疏漕渠此嵗不可废至若堰坝以石易土可一劳永逸何乃因循弗为经乆计乎于是督夫采石首脩金口堰不数月告成凡应用之需以一嵗椿木等费折纳沛然有余曰斯堰既脩堽城堰亦不可已方度材举事遽以言者召还已而巡抚都御史牟公覩其成绩极加叹赏腾章奏保用毕前功至则以堽城旧址河阔沙深艰于用力乃相西南八里许其地两岸屹立根连河中坚石萦络比旧址隘三之一乃谓于此置堰委兖州府同知徐福等分领其役储材聚料百需咸备明年春三月命工淘沙凿底石如掌平底之上甃石上级每级上缩八寸高十有一尺中置巨细石煑秫米为糜加灰以固之底广二十五尺面用石板甃二层广一十七尺开甃口七各广十尺高十一尺置木板啓闭遇山水泛涨啓板聴从古道西流水退闭板障水南流以灌运河两端为逆水鴈翅二各长四十二尺顺水鴈翅二各长三十五尺中为分水五各广二十三尺袤一百三十尺两石际连以铁锭石上下防以铁拴甃口上横以巨石或三或四各长十余尺河旧无梁民颇病涉堰成遂通车舆有元旧闸引汶入洸洸淤汶水不能入兹堰东置闸为二洞皆广九尺高十一尺中为分水一旁为鴈翅二亦用板啓闭以候水之消涨涨则闭板以障黄潦消则啓板以注清流洞上覆以石石之两旁乃甃石高一十有八尺中实以土与地平俾水患不致南浸洸河免于沙淤闸之南新开河九里引汶水通洸河口逼崖自颠至麓皆坚凿石两阅月始通肇工于九年九月讫工于十年十月是役所费较之金口不啻数倍而民不知劳似前折纳之外所増无几盖处置得宜区画有方所以开漕运无穷之利者实在于此都宪喜其功之成命兖郡守钱源徴予以记往嵗克谦还自东鲁语及修堰之役予心善之及克谦再行予实从臾乃今绩用有成可靳于言耶昔白公穿渠民得其利歌曰衣食京师亿万之口若克谦斯堰之筑漕河久赖公私兼济视白渠之利不亦尤大矣乎予故备书其事为记克谦名盛常之宜兴人也天顺庚辰进士都水员外郎功名事业此其发轫云
　　孔融祠记　　　　　　　　　【明】黎　淳
　　东汉孔融氏由中军候迁虎贲中郎将防董卓废立数正言攻之卓乃讽三府同举为北海相今潍县是已时黄巾冦数州惟潍最为贼冲实欲隂伤之公到郡即収士民起兵讲武贼虽屡败屡至其民赖以安戢无事且为制城邑立学校表显儒术荐举贤良郡人无后及四方游士有死亡者皆为棺椁以敛葬之在郡六年政声赫然四境之人被其惠化之深相传累世犹歌思不忘宋政和间潍守韩公通守慕容公为立祠以慰潍民之思又作论古堂于其西用祀潍之名贤君子如学术则有逢纷庸谭郎宗郑康成甄宇徐房徐干孝友则淳于恭王裒王闾吕元简节义则禽庆王脩杜松赟正直则牟融周泽王仪是仪韩熈载操尚则公沙穆邴原王昕隠徳则逢萌管宁知人则郎顗高构高义则孙嵩刘敏元政事则滕抚张允济共二十九人皆合祀于堂俾乡人有所感发效则嵗乆倾圯惟孔融氏存焉迨我朝立国百有十年令邑者因法令弗及置而不议成化戊戌适麻城宋侯绍东出尹兹邑顾堂已久废祠亦敝壊乃谋于僚佐募于富民鸠木集工合建一祠计五楹而周以垣凡器用皆备又议以汉之朱邑杜密唐之窦琰李邕赵居贞宋之许仲宣杨美张夀韩浩皆素有治声于潍者与孔融氏并塑像以正其位傍列纷谭以下诸贤配焉更名曰名贤祠拟嵗凡祭丁毕尹率僚属诸生徒从事于其间祠成乃走使京师徴言以记其合祠之意予谓诸贤之功名节义道徳文章皆炳炳烺烺载之国史传之天下后世凡世之欲为贤人君子者未尝不起慕起敬而视以为则况潍之人士沾溉其流风遗韵既久且专岂无感发而兴者乎亦惟长民者鼓舞倡率之何如耳侯于法令之所不及者犹能惓惓如此其于民事之所当为者从可知矣继此以往使逺而仕乎是邦者能法诸贤之政事以化民则治效可得近而生乎是邦者能法诸贤之行谊以脩已则民俗可厚其于世道未必无补也诗曰高山仰止景行行止予当书此以俟焉
　　安平镇减水坝记　　　　　　【明】李东阳
　　治初河徙汴北分为二支其一东下张秋镇入漕河与汶水合而北行六年霖雨大溢决其东岸截流径趋夺汶以入于海而漕河中竭南北道阻既命都察院右副都御史臣刘大夏治厥事特命内官监太监臣李兴平江伯臣陈鋭总督山东兵民夫往共治之佥议胥协疏塞竝举乃于上流西岸疏为月河三里许塞决口九十余丈而漕始复通又上则疏贾鲁河孙家渡塞荆隆口黄陵冈筑两长堤蹙水南下由徐淮故道又议以为两堤绵亘甚逺河或失守必复至张秋为漕河忧乃相地于旧决之南一里用近世减水坝之制植木为杙中实甎石上为衡木着以厚板又上墁以巨石屈铁以键之液糯以埴之坝成广袤皆十五丈又其上甃石为窦五梁而涂之梁可引绳窦可通水俾水溢则稍杀冲齧水涸则漕河获存庶几役不重费而功可保工既告毕上嘉乃绩赐兴嵗禄二十四石加鋭太保兼太子太保増嵗禄二百石迁大夏为左副都御史协理院事又勅辅臣为文各纪功绩臣东阳当纪兹坝之成臣窃考之治水之法疏与塞而已矣塞之説不见于经中古以降隄堰议起往往亦以为利利与害相值必较多寡以为轻重若敺役土石当水之怒费多而利寡此古人所深戒惟水势太迫后患尚未形周思豫制以为之备则障之利亦不可诬况兹坝者势若为障而实疏之故其疏不至漏障不至激去水之害以成其利暂劳而永逸费虽不能无而用则博矣揆之善沟者水潄之善防者水淫之云者不亦兼而有之乎易象财成书陈脩和君出其令臣宣其力虽小大劳逸不同同是道也今圣天子勤民思理重餽饷悯流垫宵衣而南顾者累嵗非二三臣之贤其孰克副之当决之未塞也水势冲激深莫可测每一舟至百夫弗能胜则人船俱没埢埽筑堰垂成辄败千金之费累日之功卒然失之若未始有者羣议喧閧皆欲弃而弗终改而他图盖方御患不暇而何豫备之有及臣职就工而地灵顺轨不逆性以制物不后天以违时而又从容优裕以图可久之利销未然之患诚事防之不可失者也然则鉴往辙之覆而思成功之囏脩废补罅以期不坠庸讵非有司之责哉呜呼天下之事莫患乎可以为而不为彼宦成之怠交承之诿遗智余力而莫为尽未有不贻后日之悔者独水也哉人无于水监当于民监斯言也亦可以喻人矣唐韦丹筑扞江隄窦以疏涨诏刻碑记功着在国史臣不文谨书此为明命复工始于乙卯春二月毕于夏四月凡用夫万六千巨石万有竒粝者倍之巨木三千小者倍十而五铁为斤万一千他物称之分董是役者山东左参政张缙今擢右通政仍领河事按察佥事廖中迁副使都指挥佥事丁全署同知文武吏士进秩増禄者若干人皆刻其名氏于后云
　　董子祠记　　　　　　　　　【明】程敏政
　　周衰道否极于秦至汉中叶乃有董子董子生孔孟之隣自其少时力学至三年不窥园遂究极斯道获有闻于坑焚之余西京诸儒不及也盖其论道之大原出于天合子思分利义王霸合孟子对天人三防又有得孔孟体立用行微显不二之义致君三代比迹伊吕诚有其具焉顾武帝方喜征伐求神仙相公孙等而乐谈俳词赋之士有道如董子者弗之用岂世运使然亦斯民之不幸也高庙龙兴文运复盛洪武乙亥诏以董子侑食宣圣庙庭宪宗朝又用辅臣言追爵广川伯董子之道益显而广川实其故乡旧属平原今徳州也有书院在儒学东久废正统辛酉知州常景先得石碣于庙庭东庑下书刻董子读书台五字询其故址复焉继知州事王缙戸部主事毕孝剏祠堂八楹堂后合乡贤祠名之曰聚贤则成化癸巳也今参政林君元甫佥事钮君清行部徳州以旧宇圮陋请于巡抚熊公翀命济南同知王从鼎俾为专祠肇工于治乙卯孟夏逾两月落成士民大悦以为盛举不可无记走谨书之俾生于斯学于斯者其未达如董子之志毋燕游废业其既达如董子之防毋曲学阿世以副我列圣主张斯道之盛心庶新祠之成不止于洁豆登侈轮奂而已诸君之功顾不大与
　　重修顔文姜祠记　　　　　　【明】杨文卿
　　顔文姜祠嵗乆摧敝四方祷祀之人猬集鳞聚失所瞻依嵗乆施钱皆为旁近无赖所私治八年汝南都宪熊公翀奉玺书巡抚山东行部于青道过祠下顾盼徘徊重念国家以孝治天下而孝妇有庙若此何以劝励风俗乃以济南卫百戸朱英核实施钱之入用以市材鸠工庙貌若生士庶具瞻孝思兴起谓文卿不可无述夫大道未隠人各亲其亲孝之名未着世徳下衰始以孝为卓行然季武矫而服缞子春强而过礼文举忍而弃子饰情要誉非孝之经至于姜诗之妻泝流汲江以顺姑好董黯因母思饮大隠溪水徙居溪旁以愈母疾此皆本乎天性协于至情其事有同于孝妇者焉若妇之孝生既能召室涌泉没又能神于一方以福庇其人民其孝之至者与显受封号而庙祀于无穷岂不宜哉庸书以着厥美并系颂祷神辞俾乡人歌以祀孝妇于永永其辞曰泉涓涓而涌室兮孝妇之徳河汤汤而逺逝兮孝妇之泽泽之流兮民受福徳之化兮民无忒食斯土兮其庙翼翼视如在兮其灵濯濯永神休兮与国无斁牲蠲洁而在俎兮柔醪在堂灵风飘而满旗兮神其来尝嵗用登兮时雨时旸人用康兮厉鬼潜藏惠孔嘉兮佑善以祥昭厥鉴兮有恶斯殃俗用熈熈兮俪美陶唐
　　临清庙学记　　　　　　　　【明】李东阳
　　治丙辰春知临清州冯侯杰涖政之初谒先圣庙见其殿庑宏阔像设严整器具精备尊经有阁防讲防馔有堂堂有室门墉涂径规制井井叹曰真伟观也徧阅碑记皆永乐正统间县未升州时所建乃集诸师生问其脩治之故皆曰按察陈公之力也问其财用所出曰刑狱之赎金及凡所区画者而吏民弗与也则又叹曰学政弗修者吾有司之责也公以明天子之命分宪一方庶政攸萃而兵与刑又其急者乃以余力留意于教化之地而不烦于民吾党之愧也不亦甚乎于是防稽丁力以相其所弗及越数月而告成焉冯侯乃具书京师请予记以书陈公之绩予亦不能辞也惟孔子之道自脩身治家以至于国与天下无所不备其所以治人者皆其所自治者也治人之政先徳而后刑必有所不得已则宁去兵而存信其轻重之序又如此然受成讯馘皆必于学宫思乐之诗实有取焉学者亦恶可以兵与刑为末务而不之究哉今之学者大抵不知脩身之为急其为政者虽专领学校亦不过习书课严程期而止其各局于一事者亦何怪乎不能相通也哉临清为东藩要地南北舟车之所防自国家定鼎北方百年于兹文轨玉帛与弦诵之声日益月盛固人材之渊薮也而众大之后蘖萌其间防牙雀角鸡鸣狗吠之警或以厪庙堂之虑故郡县有牧学校有师而兵刑之备犹不免于专设以此视彼亦岂不各有所限哉若陈公之志亦可谓勤而能周者矣夫天下之政必以身率之而后可成今按察一举而州正翕然以应推是类也则凡有职乎教与育者茍以身先之何患乎士习之不变哉且县陞而州则士额加广师员加盛矣由前日以至今日其庙学加新且备矣发扬奋厉之机澡雪脩治之力彼士者亦盍知所以自励哉此则陈公之意也故书以为记陈公名璧山西太原卫人壬辰进士为御史有名其为按察风裁益加于昔冯侯涿鹿卫人丁未进士初知诸城县以荐擢今官其举乡贡则予京闱所校士也
　　宋尚书祠记　　　　　　　　【明】李　鐩
　　治甲子鐩为工部左侍郎孝宗皇帝遣往山东议处守臣所言漕河事鐩驰入其境稽考往迹知漕故运河也国朝洪武中河决原武过曹入于安山漕河塞四百里自济宁至临清舟不可行作城村诸所陆运至于徳州永乐初文皇建北京立运法自海运者由直沽至于京自江运者浮于淮入于河至于阳武陆运至于卫辉又入于卫河至于京当是时海险陆费耗财溺舟嵗以万亿计也上命工部尚书宋礼修元运河役济兖青东民五万登莱民万五千人疏淤啓隘因势而治作坝横亘五里遏汶水勿东流俾尽出于南旺分为二水以其三南入于漕河以接徐吕其七北防于临清以合漳卫塞河口于曹郓濬沙湾至漕故道以行水盖漕之废有二患河善决则淤水病涸则滞自是漕河成而海运废矣祭法曰有功于民则祀之鐩谓礼之功可祀也遂下有司工部主事王宠又言刑部侍郎金纯都督周长佐礼之劳宜不可泯今上嗣位之六年俞鐩等之请命南旺分水祠礼左右以纯长配有司并祀平江伯陈瑄而纯长之位一紊又六年工部郎中杨淳始厘正如制淳暨主事王銮来徴予言夫人臣之奉国事也富才者创之慎虑者守之徒守者蛊事而敝国数创者棼政而敝民是故俗之所厌圣人不强行民之所安圣人不棘改往者守臣欲改汶疏洸求利于漕不亦凿乎夫宋公之治漕河也因元哲臣之迹采今达民之谋相流泉之宜操独决之智因民之欲避民之劳嗣是置闸以防泄畜湖以永灌引泉以备涸时浚以杀淤漕河其大成万世之利也夫虑浅者易动尚竒者好更昧事者恒作恩民者喜役故事之敝也柔者废刚者偾予待罪三朝今老且病将明农以待尽因公祠事之成僭为后告焉宋公字大本河南永宁人刚果笃学亷公有守居官三十余年始终一节为时推重若筹画京储营建宫阙政迹茂着军国重务建白尤多不特治河一事而已金公泗州人累官尚书周公天长人封莱阳伯谥忠毅亦一时名臣祠之建经始于正徳七年春落成于十一年冬庙宇廊庑垣墙俱备别刻于记石之隂焉
　　洙泗书院记略　　　　　　　【明】吕　柟
　　洙泗讲坛在孔林东一里乃夫子与其徒讲道之地也元至元戊寅宣尉东野潜偕孔澈尝一修葺焉我朝正徳中盗火其门殿庑亦敝嘉靖改元巡按山东御史李献暨副使吴山参议孟洋乃议増治而未成参政吕经督完其事请记于予修撰吕柟曰嗟乎昔夫子衣不及时食不及日与其徒栖栖皇皇思以救天下教万世是故反回之仁屈赐之敏怯由之勇实师之庄斯道之讲于学者也取时于夏取辂于殷取冕于周取韶于虞斯道之讲于政者也夫夫子之道犹大路也途亦可通巷亦可通有能为方驾之轨者亦可通夫子之道犹大海也罂亦可取瓶亦可取有能为万石之瓠者亦可取是故以容教子桑则可以容教子张则不可以言教子骞则可以言教子我则不可何者主静非不善也施于陆氏之门益其禅务博非不善也施于王氏之门丰其蔀故夫子所讲之道鲜矣然则洙泗讲坛之修将斯道可由是而明乎将夫子之灵其真在于斯乎将诸君子之举其亦有志也乎
　　许忠节公祠记　　　　　　　【明】陆　釴
　　余闻之国治无勇功时平鲜节义多危而后畧着多难而后忠显斯特其槩云尔夫谋定于素之谓略义成于性之谓忠故排难不括器之利也守死不贰天之制也君子有从容以制变无贪幸以成功有慷慨以就义无矫抑以完名时之理乱又非所预焉国家承平百余年海内不知战争民不操兵士大夫从容讽议讳言仗节死义事乃正徳间流贼煽祸畿甸海岱骚然州邑长吏望风奔窜忠节公来令山东之乐陵甫期城无完堞民无固志下令誓必死曰有弗如令者戮以徇乃勤日夜浚濠増陴缮兵积粟拊揗其民而守之贼至则设伏出竒或亲操矢石突城出战每战必胜斩获无虑数百人于是贼相戒不敢犯乐陵城天子嘉其功擢山东佥事以兵镇武定武定素凋弊公复饬备如乐陵时旁郡之民扶携而至者填于道无何贼众犯利津公出兵击走之再犯徳平又击走之于是贼又相戒不敢犯武定城武定置兵自公始至今颂兵畧者必曰许公许公云公擢江西副使值宸濠露反形亟白当道宜先发其罪有不如意者辄拊膺顿足曰吾不知死所矣难果作宸濠以兵刼公公抗意不屈竟骂贼以死呜呼烈丈夫之行也已盖公少负竒頴以经畧世务为已任性慷直忠亮许国其素志也故卒然当变应之有余临利害而不可夺岂平居无术遇事周章徒自毙以塞责者可伦哉公遇害之明年今上即位赠左副都御史諡曰忠节命有司建祠江西之南昌乃棣人思公若丧父母嵗时伏腊为泣哭奠祠未有立焉嘉靖壬午兵宪王公旸来备武定士民有为言者公曰国之大事维祀若戎戎饬而祀废政乃弗成盍祠之以言于都台邵公锡则从以言于柱史熊公荣则从乃撤废寺得隙地于学宫旁营之堂庑庖舍翼然焕然得废地于演武塲垦之入其穜稑以供俎豆有司嵗祀罔斁是举也上下嘉其成幽明孚其感忠勇作其气风纪植其纲岂直慰棣人之思哉祠既成余适以督学来东臬兵宪公曰斯不系风教耶子为记之忆余筮仕闻忠节公事未尝不悲愤涕下则又以不得见其人为恨往参江藩得谒公于南昌祠乃今东来又谒公于武定祠貌像若生拜瞻凄怆能无忠义之感乎然窃闻江右人言曰宋有文丞相明有许副使又闻山东人言曰唐有顔平原明有许乐陵斯二言何谓哉盖文山祠于吉安南昌距吉才一水后三百余年忠节祠建焉又一文山也平原祠于陵武定与陵为接壤后五百余年忠节祠建焉又一平原也夫忠义之气贯金石格天地而况其精神气类之自相感召死犹择邻旷世奚间其事同其心同宜其血食之地亦同可谓之偶然哉嗟乎开元天宝之乱河北二十四郡靡然摧丧平原一倡大义天下始知有勤王之师航海投厓国事去矣惟一死以明君臣之义成败又奚择焉由是观之忠节之功不独在武定狼山之捷贼党勦平微公孰为之其忠不独在抗贼鄱阳之战羣忠効力微公孰为之倡然平原天子不知名而忠节已録功于生时文山赍恨以没而忠节遂酬志于死地二公血食一方忠节且兼祀焉忠节不负臣子天下后世岂负吾忠节哉呜呼可以为万世报忠之劝矣忠节姓许氏讳逵字汝登河南固始人兵宪公盖慕其烈者祀典乃秩云
　　单县迁城记　　　　　　　　【明】廖道南
　　单县城成于时山东藩臬诸君子以书来言曰夫单父古采邑也东瞻泰岳则徂徕梁甫伯禽之曲阜也侧望临淄则琅琊渤海吕望之营邱也迩接邾鄫则防鳬绎滕薛之故疆也遐聨郯费则沂泗汜汶济兖之支派也而单父三面带河元至正甲申河决曹州梁山钜野俱为巨浸我明洪武己巳河又大决正徳己巳又决杨晋口己卯亦如之辛巳又决八里湾嘉靖癸未霖雨大注漂民室庐壊民禾稼荡析离居邦人大恐至乙酉都御史王公尧封喟然叹曰于乎单父之民其为鱼乎夫有人有土有财有用乃今高岸为谷田卒污莱是无土矣老稚沟壑壮者散徙是无人矣府库空竭室如悬罄是无财用矣非予溺之而谁乃谓方伯郭君韶曰维兹城以卫民经之营之汝实总之乃谓宪使潘君埙曰绥善良遏冦虐以为民保障惟汝力乃谓亚参侯君位刘君淑相曰汝惟职专兹役往视予民毋贻民忧乃谓佥宪陈君徳鸣曰汝往督之以昭汝宪乃谓兵备副使王君言曰饬汝师以防奸宄乃谓兖守喻君智曰弗城何邑弗邑何民惟汝之责乃十有一月丙辰升墟以望故城之隂大河之阳陵衍而平土燥而刚卜云其吉终焉允臧越明年春龙见而雩土功伊始峙乃糇粮偫乃畚锸乃辩土物乃课章程相其隂阳则□人献吉菙氏贡良定其方位则水泉以悬规景以测畧其广狭则野度以步涂度以轨揆其经制则宫隅七雉城隅九雉捄之陾陾筑之登登百工惟和罔不用勤越三月城成又三月邑治成又三月庠宫祠宇成监司有台藩臬有署置邮有舍医歴有肆巷有阛阇里有塾序疆有堠望火师监燎水师监灌民趋如市宾至如归引睇平原留睨沟潦逺涵天碧迩延野翠而向之为民患者举为民利矣单父之民相与叹曰于乎微王公吾其鱼乎是役也镇守太监王公思竞巡按御史张君英李君美王君正宗咸与力焉综理于内则右布政潘君埙参政常君道江君晓王君潮副使钱君宏任君洛余君本佥事边君宁而董其役者则同知俞鼎县簿王懐礼经歴宋泽也又越明年王公出巡东兖达观于新邑营喜曰单父之民自是其有瘳乎又令陶甓数百万环而砌之曰斯可久矣予闻而叹曰盘庚迁而民咨怨单父迁而民乐康何也盖河之患同而遇之时异也且春秋城邢城郓城郎城楚邱大书不一而城韩城齐城朔方诗必称之又以武人宗子譬之王公设险圣人域民而岂徒哉今单父在昔为周王子臻邑观单襄之聘楚靖公之处晋穆公之事周施泽于民久矣乃若宓子贱弹琴而治巫马期戴星而理虽劳逸则殊其勤于单者不亦逺乎继自今其无忘三公之烈与二贤之勣也已乃系之辞曰于维东土上应虚危泰山为镇大河为池维兹单父姬之封邑襄公康之靖穆攸立鲁至定哀子贱实来尚徳若人爰有琴台巫马继之星言夙驾蹇蹇匪躬不遑早夜百千余年以迄于元河流涨溢蛟龙吐吞民庐漂没宫宇为沼菰藻交加烟涛浩渺下迨于今城复于隍民患滋深率吁彼苍中丞涖止乃新百雉乃左乃右乃疆乃理役者协力赞者协谋崇墉修雉杰观飞楼都人豫喜载笑载语以艺稷黍以谷士女自兹伊始既乐且康援之袵席登我高岗我观民牧谁其作者召伯劳之民狎于野礼称筑郭书戒勤墉惟兹单父中丞之功克成有终王臣之节矢诗多以告来哲
　　崇正祠碑记　　　　　　　　【明】陆　鈛
</div>
    <div class="pagination">
<a href="山东通志_page190.html">上一页</a><span>...</span><a href="山东通志_page186.html">186</a><a href="山东通志_page187.html">187</a><a href="山东通志_page188.html">188</a><a href="山东通志_page189.html">189</a><a href="山东通志_page190.html">190</a><span class="current-page">191</span><a href="山东通志_page192.html">192</a><a href="山东通志_page193.html">193</a><a href="山东通志_page194.html">194</a><a href="山东通志_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
