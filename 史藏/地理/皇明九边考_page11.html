<!DOCTYPE html>
<html>
<head>
    <meta charset="UTF-8">
    <title>皇明九边考 - 第 11 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇明九边考 - 第 11 页/共 13 页</h1>
    <div class="content">事故脱班、未到边官军五千二百六员名。
甘州左等五卫原额官军舍余并调到陕西兰、临等卫备御官军二万九千七百八十八员名。
本城官军舍余二万七千二百六十八员名。
实有官军舍余九千二百六十九员名。
事故迯亡官军一万七千九百九十九员名。
备御调到陕西都司兰、临、河等卫官军二千五百一十员名。
实有已到边官军一千二百五十五员名。
事故脱班、未到边官军一千二百六十五员名。
洪水堡原额官军舍余一千二百七十七员名。
实有官军舍余一千三百六十六员名。
事故迯亡等项官军一十一员名。
平川堡原额官军三百员名。
实有官军二右九十九员名。
事故一名。
山丹卫官军舍余六千九百九十七员名。
实有官军舍余一千八百九十三员名。
事故迯亡等项官军五千一百四员名。
永昌卫原额官军舍余并备御陕西巩昌官军舍余六千三百二十七员名。
本城官军舍余五千九百五十二员名。
实有官军舍余一千五百三十员名。
事故迯亡等项官军四千四百二十二员名。
备御巩昌卫官军三百七十五员名。
实有已到边见班官军一百五员名。
事故脱迯未到边官军二百七十员名。
凉州卫原额官军舍余并备御陕西洮、泯、河等卫官军九千五百二十九员名。
本城官军舍余六千七百九十三员名。
实有官军舍余三千九百八十员名。
事故迯亡等项官军二千八百一十三员名。
备御陕西洮、河等卫官军二千七百三十六员名。
实有已到边官军一千一十六员名。
事故脱班未到边官军一千七百二十员名。
镇畨卫原额官军舍余并陕西备御巩昌卫官军四千一百三十九员名。
本卫官军舍余三千三百六十员名。
实有官军舍余二千五百三员名。
事故迯亡等项官军八百五十七员名。
备御陕西巩昌卫官军七百六十九员名。
实有已到边军二百四十七员名。
事故脱班未至边官军五百二十二员名。
古浪守御千户所原额官军舍余一千三百二十员名。
实有官军舍余二百九十员名。
事故迯亡等项官军一千三十员名。
庄浪卫原额官军舍余并备御陕西秦、平等卫官军八千七百二十八员名。
在城官军舍余六千七百四十九员名。
实有官军舍余二千五百七员名。
事故官军舍余四千二百四十二员我名。
备御秦、平二卫官军一千九百七十九员名。
实有已到边官军五百五十员名。
事故脱班未到边官军一千四百二十九员名。
镇羌堡防守官军七百员名，调到庄浪卫见在官军一百员名，兰、河等卫见班官军六百员名。
岔口堡防守官军调到兰州备御见班官军四百员名。
红城子堡原调官军一千一百一员名。本处庄浪、西宁二卫官军九百一员名。
实有官军七百三十八员名。
事故迯亡等项官军一百六十三员名。
沙井水二堡备御兰、河一卫实有已到官军二百员名。
实有官军舍余四千四百七十六员名。
事故迯亡等项官军六百四十九员名。
肃州卫原额官军舍余一万五员名。
实有官军舍余四千五百七十八员名。
事故迯亡等项官军五千四百二十七员名。
镇夷守御千户所原额官军舍余一千五百二十三员名。
实有官军舍余一千二百二十九员名。
事故迯亡等项官军二百九十四员名。
高台守御千户所原额官军舍余一千六百八十员名。
实有官军舍余一千四百六员名。
事故迯亡等项官军二百七十四员名。
甘肃行太仆寺，洪武年间开设，管辖陕西行都司并甘州等一十五卫所官军骑操马匹。
本镇原额马六千五百六十匹。正德六年起至九年止，三次共领过马三千五百匹，银六万两，以后年分未经清查。
苑马寺，永乐年间开设甘泉等六监，广牧等二十四苑。俱已裁革。
钱粮考
陕西布政司岁入本镇夏税秋粮本色共五千二百九十二硕七斗零。折色共二十七万六千五百八十五石，各折不等，共折银二十六万四千四百一十九两二钱。折布粮共三万六千二石七斗零，每五斗折小绵布一匹，共折布七万二千五匹一丈零。
本镇屯粮一十九万四千三百一十石零，草四百六万二千一百六十束。
年例银六万两。
额泒客兵引盐银五万四千两。
补岁用不敷引盐银四万九千九百三十二两。
议处脚价银一万七千五百两。
边夷考
甘肃之边，北虏止贰种，亦不剌盘据西海，瓦剌环遶北山，其余皆西畨，种尖不一。洮、河、西宁[一]带附近畨族，以茶马覊縻而已，其余远畨止令通贡。圡达，元万户把丹之后，安置平凉，今为亦不剌所据。哈密诸畨卫本中国藩屏，今为吐鲁畨所破。
一、圡达，元万户把丹处据凉，洪武初归附，授平凉卫正千户，部落散处开城等县，编为民，仍号圡达。其壮者选为平凉卫军。正统十四年，北虏阿渠寇陕西，平凉圡达被掠。成化二年，北虏大举入寇，固原圡达李俊迎献羊酒，有北从意。四年，平凉卫圡达满四反据石城，都御史项忠讨平之。
一、近畨黄河南有洮、河二州，北有西宁，皆汉郡。唐末陷于吐畨，宋为夏元昊所据，俱为畨族。洪武初，洮州、河州、西宁各设茶马司，收贮官茶，三年一次差京官赍捧金牌信符往前三处附近畨族招畨对验纳马。洮州火把藏、思曩日等族牌六面，纳马二千五十匹。河州必里卫二州七站西畨二十九族牌二十一面，纳马七千七百五匹。西宁曲先、阿端、罕东、安定四卫巴申藏等族版一十六面，纳马三千五十匹，每匹上马给茶一百二十斤，中马七十斤，下马五十斤。互市茶马，覊縻得法，彼各向顺。后茶马不行，时入侵扰。成化十九年，西畨满松等族反侵内地，巡抚都御史马文升调兵征剿，斩首八十三级。嘉靖元年，西畨反侵内地，镇守都督郑卿领兵讨之，不能克，以后每岁入境杀掳人畜。嘉靖八年，西畨数至巩昌寇掠，敌杀官军，焚烧庐舍，陇右之民深被荼毒。总制尚书王琼抚剿并用，破若笼、板尔二族，抚定木舍等七十族，西畨始宁。
一、亦不剌，正德四年，北虏小王子怒头目阿尔秃厮丞相，亦不剌欲杀之。二酋惧，奔出河套，拥部落万余至凉州城下，乞空闲地安住。分守凉州将官闭门不敢应，凢十余日始大掠庄堡，入西海，攻破西宁安定王等族，夺其诰印，诸畨散亡，据其地居之。
哈密即唐伊州，元封族子忽纳失里为威武王。卒，其弟安克帖木儿立。永乐四年，遣使朝贡，改封忠顺王，赐金印。西有哈烈，北有赤刀把刀畏吾儿空，东北有赤斤蒙古，南有阿端罕东。先，于阗等畨俱授官赐印，为哈密应援。哈密能立则迤西藩屏固矣。成化九年，土鲁畨速坛阿力速坛即华言玉也。调哈密夷众掠赤斤蒙古诸夷，时忠顺王孛罗帖木儿为头目者林所弑，王母努温荅力守国不从。阿力掳王母、金印以归。二十年，甘肃守臣奏令王母外孙哈密都督罕慎袭忠顺王爵，贪残不仁，阻勒贡使。弘治元年，土鲁畨速坛阿黑麻诈言结亲，诱罕慎杀之，乞失使往和。兵部尚书马文升请勅责谕阿黑麻遣使献还哈密城并金印。五年，守臣因先安定王亦板丹与先忠顺王脱脱同族，奏差官诣西宁求安定王族孙陕巴者袭封忠顺王，哈密头目阿木郎辅之。阿木郎勾引哈剌灰夷人潜住圡鲁畨地方盗马杀人，阿黑麻领众入哈密杀阿木郎，支解以陕巴与彼皆蒙古人，元之后裔，不杀执归。六年命侍郎张海经略哈密，遣夷使捧诏诣圡鲁畨责谕，被留。七年，阿黑麻复入，哈密拒之，掠罕东诸卫畨夷，声言欲夺占甘州。八年，巡抚都御史许进至甘州。时阿黑麻已退，留其头目牙兰据守哈密。进请兵同总兵刘宁往征。十一月，攻围哈密，破之。牙兰遁走，斩首六十级，宥胁从者八百余人。九年，阿黑麻复袭哈密，破之，留其头目撒他儿并哈密头目奄克孛剌等住守剌木城。奄克孛剌等密会瓦剌头目小列秃调兵五百袭斩撒他儿并余人，奄克孛剌回守哈密。阿黑麻复遣人围哈密，小列秃领兵来，遂退。十年，阿黑麻差人送陕巴回哈密。十七年，陕巴嗜酒掊克，属夷怨之，头目者力克等往圡鲁畨迎取阿黑麻次子真帖木儿来守哈密，陕巴弃城走沙州。真帖木儿乃罕慎女所生，时年十三岁，来哈密近地剌木城居住。守臣差都指挥朱瑄领军送陕巴至哈密守国，抚送真帖木儿回还本圡。伊因父阿黑麻死众兄雠杀，不肯回。朱瑄携来甘州居住。正德，陕巴卒，其子拜牙即袭封。三年，圡鲁畨速坛满速儿遣使进贡，乞放真帖木儿回本圡。不允。至六年始送回本圡。八年，拜牙即贪克，属夷怨之，走入吐鲁畨。满速儿遣人来守哈密，要求赏赐。都御史彭泽、李昆相继与叚绢等物甚重，彼索取无厌。肃州兵备副使陈九畴将夷使倒剌火者等俱系狱死。满速儿、牙木兰领兵九万余骑，十一月十五日入嘉峪关，十六日游击芮宁、参将蒋存礼领兵御之。俱败绩。官军死者甚多。至十二月十七日方退。起总制王琼经略。自是哈密卫都督癿吉孛剌部夷在肃州东关，赤斤蒙古卫都督锁南东在肃山、北山、金塔寺、罕东左卫，都督只克在肃州南黄坝山、罕东卫，都指挥板丹在甘州南山。皆避圡鲁畨，各失其故圡，哈密遂不复立矣。
经略考
一、《西畨论》曰：舜命禹徂征三旬，苗民逆命。及禹班师，帝诞敷文德，七旬有苗来格。是古昔帝王制服西夷之道在德而不在威也。禹平水圡，三苗丕叙，厥贡球琳琅玕，是西夷自隆古时已通贡中国也。汉武帝图西域制车师，置城都护三十六国，费岁币以万计，遂致海内虚耗，末年有轮台之悔。唐太宗灭高昌，以其地为西州，立郡县，发兵戍守。魏征、禇遂良谏曰：“陛下取高昌，调人屯戍，破产办装，死亡者众。设使张掖、酒泉有警，陛下岂得高昌一钱斗粟之用？终当发陇右诸州兵食以赴之耳！” 太宗不从，后亦悔之。今哈密即唐西伊州之地，元封其族裔为威武王居之。国初改封为忠顺王，赐以金印，并置哈密诸卫。授官降印以示覊縻而已。后忠顺王数世无道，不能自立。又与土鲁番有隙，土鲁番屡侵灭之。其初土鲁番掳陕巴，欲遣使往彼和番，且欲送回忠顺王陕巴复立。马公文升以为我朝虽北虏强盛，未尝遣一使通和。若彼目（自？）送回陕巴，革去王封，居于甘州，所谓一言而可以兴邦者。土鲁番之衅何自而起邪？自真帖木儿之来，不当留而留之。其去也，不当赏而赏之。及其称兵近郊，胁求赏赐，当出兵击之而乃不奉王命，遣使纳弊，虏庭必欲得无道之拜牙即而复立之。而土番之志由此 遂骄肆矣。愚尝谓：昔日抚夷易，今日抚夷难者，昔安分而今肆志也。自非开诚必，明大义，宣布朝廷之恩威，岂能使彼信服若昔日哉？或曰，然则哈密可弃乎？可守乎？曰，汉武帝、唐太宗尝守之矣，不可为法也。今土鲁番之强，驱掠诸番，尽失其故土。独哈密回回存者，以与土鲁番同类故也。我岂能弃之？所弃而不能立者忠顺王一人耳！土鲁番肆志，尝至西海刧杀，北虏每曰：“兰州黄河西是我故地。”使今日衅端不息，唐吐番、宋元昊据河西以  （缺一字）中国之事未可保其必无矣。观者不可以为易而忽之也。
一、哈密，甘肃藩篱，诸畨领袖。成化以来陷于土鲁畨，恢复之议至勤累朝。在今日有难立者二，有当缓者四，不可例以往日。何也？哈密累败之余丧亡略尽，譬之垂死之人，身不自持，纵令复国，岂能固守？此一难也。恢复之计晓谕不从必烦声讨，虚喝谩恐难以震动。试言今日可复能为襄毅深入之事乎？此二难也。往建哈密以其能制诸夷为籓屏也，今不能矣，立之何益？是故，哈密者昔为要区，今为散地，胜衰之会殊，强弱之形异耳。当缓一也。哈密转徙之众已长子孙身事雠国，遗我以难。是彼无共天之义，我有同舟之急，此何为乎？当缓二也。累朝以哈密之故劳费万状议论无已，是以夷人视之这奇货，以为中国一日不可无哈密也。今日索金弊，明日求进贡，今日送金印，明日还城池，譬之以菓啖儿舞弄在手。假令不复言哈密恢复事彼当何为乎？以为将遂有哈密也。则岂待中国弃之而后取之以为不能则，哈密犹旧也。况闭门绝贡可以制诸夷之命乎？当缓三也。赤斤蒙古、安定、曲先等卫亦皆中国藩蔽，赤斤等卫破于圡畨，安定等卫破于海贼，何不闻为彼恢复而切切于哈密乎？当缓四也。审于六者之间，则哈密可复不可复，宜复不宜复，圆机之士必当破众说而建长策也。见《九边图论》。
一说，今之议哈密者曰：获城置裔弗能卫而守也，约好兴师祗费赂而匮积也，不如弃之。 不知此地乃我国之籓篱，未可概以外夷视之也。为今之计，莫若得人而先其所易，缓期效以徐图之耳。始必责彼寇往昔犯顺之愆，纳彼寇今日通贡之使，施不测之恩以折其奸，周覊縻之术以缓其谋，使彼逆无敢逞而我谋有睱日。甘、肃等卫主兵则补其缺伍，游兵则徙其室家，而又抚徕多方，俾卒旅悉复国初之盛。甘、肃等处熟地则仿赵充国兴屯田，荒地则效魏武令开垦，而又措置多方俾粮饷悉复国初之积。守备既固，攻战时发。或要前踵后出其不意之扰，彼劳我逸，日增归附之酋将见，瓦剌、瓜沙等夷见彼通好，必渐效顺。我则结以恩赍，以固其必从之志，赤斤、苦峪等族依我安妥，必渐蕃息，我则率以大义以振其勇奋之气，然后于忠顺王嫡裔择其智勇足以服诸畨者，仍其封爵，授以御侮复雠之畧，于赤斤等众选其技力足以长诸酋者为都督，谕以翊替协必之谋。在我唇齿应援之势成，而在彼背腹受敌之机就。然后徙其部落以实空城，移其臣主以司宰御。徜彼不悛再四侵夺，则哈密犯其前，我兵袭其后，赤斤等卫之兵衡胁旁出，四面夹攻，无不破者，徐取元寇而戮之以示天恩。吾见在彼势穷必遁称款，必坚然后随机应变，而更为哈密永远之图。使势之在哈密者有如常山之蛇，击其首则尾应，出其尾则首应，击其中则首尾俱应。虽十吐鲁畨亦不能为哈密之患矣。此一劳永逸帝王全胜之策也。见御史杨绍芳边疏。
一说，亦不剌者，迤北逋寇盘据西海，吞噬属畨，为西南患，须岁已许附。寻因其败弱而弃之，颇为失计。何也？甘肃之患，北虏倐往倐来，南畨坐守之夷耳。惟土鲁畨自两犯甘肃以来，累肆荼毒，渐不可长。若收海上之虏置之哈密近境，结以恩德，西制土鲁畨，北制瓦剌。比千载一时也。倘有成绩即令职西域之贡何所不可？议者祗恐别起事端，不思远地无干；祗云夷心叵测，而不知穷虏易用。视今日自据西海散处河、岷何如邪？矧以虚縻得实用，借用虏地为干城，得失利害不较可知矣。见九边论。
一、议者谓联属西畨须复茶马，彼得茶而常怀向顺，我得马面而益壮。边戎畨族归心则西海窜居之虏可并力而驱之矣。
一说，虏在西海可无备乎？曰惟视虏势之强弱何如耳。弱则不必备，强则备之，而为计甚难。前代固有屯兵青海以断羌虏连和内侵者矣，而征输调发大困民力，不可为法也。正德十年，曾调朔方劲兵逐剿之，虏避走松潘，旋归故巢。费以万计，竟无成攻。即其验也。为今之计，惟于洮、岷、河、兰之地，缮城堡，远斥堠，广储蓄，令诸守帅严谨备御。伺海贼强强盛联合西畨，有内侵之势则请诸总镇发精兵驻临洮、巩昌要害之地以拒之。
一，西宁控十三畨族、四堡、六千户所，近又益以海寇之扰，亦要地矣。不令属庄浪而另设参将易瓒之议是也。若我太宗以夷治夷之建寺立僧之法，盖有深意，今有讲其故者乎？西域之贡，畨文动数百纸，诈冒相仍，骚扰无益，若给符限年勒以名数庶可久之道也。
一、河西屯田敝矣。二千里内计丁一万七千耳。防守不设，耕种难也；累遭残破，生聚难也；朘削无已，休养难也。是故，人益贫，口益耗，食益欠，兵益弱，而屯田益不兴矣。近日差官添筑新堡，广招佃种似矣，岂有旧堡未充而更能实新堡者乎？岂有不为防守而敢远耕者乎？岂有将不得人而人得生聚者乎？又譬之家政农桑薪水宾客之类，动必相连，岂有余事皆废而一事独举者乎？是故，有将而后有兵，有兵而后有人，有人而后有圡，有圡而后有财，有财而后有兵益振，屯益举矣。他如李淮之议曰：“欲将见堡量给以马，无事令其瞭望而耕耘，有事得以联络而驰逐拯溺救焚。”此其近策矣。兰州旧有管粮郎中而不司支放，与宣、大事体少异，已失事宜。或又令其历在催征，不更远乎？若以省参一官专驻兰州以督边粮，如近时山东、河南京运事例，而移郎中于甘州，如宣、大例，则稽察归于户部，催科便于本省。是或一道也。
一、提督尚书金献民题，亦不剌一节要照依祖宗朝嘉峪关外设立赤斤、罕东、哈密三卫事例，于该镇抚夷官内选差前去近边，谕以朝廷恩威，军门杀伐利害，令其各安生理。如果革心向化，听我招致，就便安插，设为卫所，许其以时通贡，量加赏赍以结其心。仍择其雄杰一二人授以职事，立为头目，使令钤束部落。遇有紧急声息，量调人马为我策应。有功一体犒赏。
一、总制尚书杨一清题，今二种残贼将畨族戕害已甚，不能生存，遂与之纠合为寇，西宁最被其害。洮州之畨近亦被胁合，伙为之指引道路。畨达合势，我之边境其何能安？此膏盲之疾腹心之患也。议者动以不可轻举为言，虽兵凶战危，诚宜慎重。而玩寇养患亦非所宜，尝窃譬之。套贼之势虽猛烈如风寒暑湿之病，来则疾如风雨，治之不善即能杀人。然得遇良医，一汗而愈，一七而安。西海之寇如痞结胸腹间，目前饮食起居虽若无恙，久而不疗元气日渐消耗，后将难图。言及此岂得不思所以处之，而徒玩时愒日以侥幸于无事哉！且阿尔秃厮已遁，止是亦不剌一枝，大约精骑不过二三千人，其余皆胁驱番人，势非得已。然地圡被其夺占，骨肉被其杀戮，账房被其烧毁，孳畜被其抢虏，欲报怨雠而复其故产，人岂无是心哉？此间谍之用，亦不可废也。
一、嘉靖初，李龙总兵守甘肃，以都御史许明提督。龙与明同里人，龙尝觊望于明，明以严御之，遂不协时。明欲节边费，减粮价三分之一，军有怨言，龙激之使叛，遂鼓噪而入，明被害。事闻，龙问极刑，指挥以下死于狱者亦多。边军内叛之隙自此开矣。
 
皇明九边考卷第十
固原镇
兵部职方清吏司主事长沙魏焕编集
疆域
固原，开城县地也。成化以前，套虏未炽，平、固、安、会之间得以休息，所备者靖虏一面耳，仍以陕西巡抚总兵提镇此边，与三关事体相同。自弘治拾肆年，火筛入掠之后，遂为虏冲。固原所辖则有黑水、镇戎、平虏、红古、扳井、彭阳等城，西安州、海剌都等营，环、庆则有走马川、青平山城、甜水等城堡，靖虏、兰州则有干盐池、打剌赤、一条城、十字川、西固城、积积滩等堡，处处可以通贼。十五年，本部议奏设总制于固原，推用户部尚书秦綋兼左副都御史，后总制皆住箚此城。于是始改立州卫，以固、靖、甘、兰四卫隶之。嘉靖十八年，因主事许论议，以总制移镇花马池，仍以陕西巡抚总兵提镇此边。
西安府七十里至  咸阳县六十里至  底张驿六十里至  干州七十里至  永寿县九十里至  邠州七十里至  宜禄县八十里至  瓦云驿五十里至  泾州六十里至  白水驿七十里至  平凉府八十里至  瓦宁驿九十里至  隆德县五十里至  静宁州九十里至  青家驿六十里至  会宁县六十里至  西巩驿六十里至  安宁县六十里至  秤钩湾驿六十里至  清水驿六十里至  猪嘴驿六十里至  兰州兰泉县。
</div>
    <div class="pagination">
<a href="皇明九边考_page10.html">上一页</a><span>...</span><a href="皇明九边考_page6.html">6</a><a href="皇明九边考_page7.html">7</a><a href="皇明九边考_page8.html">8</a><a href="皇明九边考_page9.html">9</a><a href="皇明九边考_page10.html">10</a><span class="current-page">11</span><a href="皇明九边考_page12.html">12</a><a href="皇明九边考_page13.html">13</a><a href="皇明九边考_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
