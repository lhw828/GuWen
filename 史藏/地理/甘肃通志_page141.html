<!DOCTYPE html>
<html>
<head>
    <meta charset="UTF-8">
    <title>甘肃通志 - 第 141 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 141 页/共 159 页</h1>
    <div class="content">　　吴　过宁夏人嘉靖庚子举人歴任袁州府同知尝出廪粟赈饥多所全活后闻变为母弃官官着亷眀乡称孝友
　　徐　勇灵州人事母孝谨母年九十有四勇自少至老凡饮食起居未尝刻离乡党称之遭刘东旸之变率守孤城两献俘馘
　　赵　諴灵州人奉继母孝母殁朝夕哭奠斋戒三年如一日
　　李　云宁夏人父兄罹哱刘之害最惨云以遗腹子赖母氏苦节鞠成陞左参将奉母尽孝居官尽职尤熟练屯政致仕后当事委重挑濬渠工
　　万人重宁夏人眀季道拾镪三十两系旗甲张加义完官租之银人重悉以付之
　　明三畏宁夏人明末输粟三百石以助兵饷
　　陈　谟万厯间中卫庠生与西安客孙尚义友善孙病故遗子尚幼谟抚之如已子孙子长将回籍谟举其父所寄银百两米百余石付之锱铢不染
　　皇清郑兴基后卫花马池人为后卫弟子员値年荒其父为虏掠去兴基询知父在板城只身徒步趋父所板城在北口外道经山西时晋省大旱人相食兴基奋不顾身决意长徃寻至杀虎口得达板城父子相见抱持大哭见者俱感动有喇嘛僧怜其孝赠马二匹银十两衣二袭令其归兴基遂奉父旋里
　　冯尔晖宁夏人顺治丁酉副榜孝事节母王氏母终尔晖庐墓三年
　　马中骅宁夏等卫学生至性过人嗜先儒语録每日正襟黙诵亲丧庐墓三年鎭人称之
　　岳应孝咸阳人寄居中卫椎鲁愿谨素贸布有赀数百金人贷輙与或不偿亦不徃索夫妇织毛资生少有所积犹济贫不已鎭靖堡被贼陷有王氏老妪无所依应孝迎养于家贫者生子不育弃于野犬囓之血淋漓尚未死孝见而抱归覔妇乳之长成臋足囓防犹在也有卖儿于他乡者母子号泣不忍离孝与
　　原値赎归道拾金持白于市三日未得其人归纳之礶中越数日有踵门哀求者质其数符还之其行如此
　　周调元后卫庠生年十四为流贼所掠置营中贼复掠得子女数十闭之空室令调元守之调元放之而身亦乘间脱归事亲诚孝寓馆中有窃其衣物者知而弗言康熙三十年西安饥有冯者出外其妻为父所鬻一日相遇夫妻对泣不忍舍调元出银赎归之
　　西宁府
　　明张文学字元素西宁人成化间以嵗贡选山西隰州吏目为官清亷有政声居家长厚推诚待人蔼然有古君子风
　　张　莱西宁人国学生性笃孝友父母有疾昼夜侍汤药不一入私室居家以寛持身以俭处里闬以恕以子问仁贵屡封山东按察司佥事
　　皇清柴自建西宁人年三十妻邓氏故遗子宗续甫二嵗别无婢媵誓不再娶躬亲菽水茹檗训子歴四十六载
　　贺増夀西宁永安堡人豪侠好义和睦宗党周急济贫人多德之雍正元年逆夷罗卜藏丹津冦北川官兵赴讨时天气严寒増夀以皮衣三百余件散给守御兵丁又捐大布二百余疋缝袋盛土置之城闉蔽贼矢镞兵有所恃城得保全
　　杨永华西宁人赋性仁厚乐善好施夏舍鎌铲冬舍衣袴康熙四十一年嵗饥道有饿殍华煮粥医药毫无倦色于无主尸骸舍棺收葬以千计市井中有贫不能葬者捐资瘗于所置义冢凡防丧乞贷者应之并不取偿夀至七十一嵗端坐而逝其子太学生志远亦克继父志
　　马云龙字御霄宁邑太学生性笃孝友五世同居相睦无间言且轻财重义乐善好施每春耕时散种于
　　乡贫者不取値康熙四十一年嵗饥米价腾贵龙尽出所积以济贫乏赖以全活者不可数计设家塾延师以课宗族子弟遇有差徭龙独任之不使累及乡隣见人鬭讼谕以情理晓以利害排难解纷必不使争讼乡人重之
　　直秦州
　　元毕也速答娄穆尔氏元时家秦州父丧庐墓次昼夜悲号有飞鸟翔集坟土踊起之瑞
　　明王　英秦州卫军少孤事母孝母卒英庐墓所跣足负土者三年时暴雨害稼墓侧禾稼无损有司上其事旌表其闾
　　谢继昭秦州人父卒继昭庐于墓哀恸悲号三年如一日乃有驯鹿产芝之异有司以闻诏旌其闾夏　时字尚寅秦州礼县庠生事母孝母卒既葬遂不问家事独庐墓侧穴寝匏食仆供薪水者亦不许入墓所每鸡鸣戴土于斗跪敷于冢冢大如屋初葬鸠傍穴为巢将禫兔孕于穴人以为诚孝之感州守表章其事后以贡授叙州府照磨
　　丁　仪秦安人父泰官知事归仪日侍左右父婴疾医药无效仪惶惧求代乃号泣于天百拜以祷因割左股以进父疾愈
　　张之榘秦州人参政潜子嘉靖癸未举于乡卒业国学归省梦母病兼程抵家母病延医衣不解带祷天以身代母殁哀毁逾礼既葬冬夏不扇不炉雪夜伏墓而泣墓所有乌鸟群集泉水涌出之异
　　潘　秦州人成化间陇右饥输粟千石有司闻于上勅赐冠带
　　孙居业秦安人幼失母事父孝敬备至庐墓三年奉文旌表
　　安期晟秦安廪生贼陷城以身防母被贼杀害蔡廷栋秦安人明末竒荒罄家所有得粟百石输官赈饥事闻诏旌以仁人立达锡命冠带
　　雍　周清水人有才畧善经营白手致万金赈困救急扶助才俊之士著名陇右尝行游天下访交贤善惟以惠施广济为务贫者至折券虽千金不顾廵方使闻其贤欲表以官固辞不愿令画工绘其貌持以厉俗及其殁也万金巳罄家贫自若
　　项　谦清水学生少丧父事母至孝母疾谦割股啖之母终庐墓三年旌表
　　张孔教清水庠生父丧明母多疾孔教侍左右未尝少离及卒庐墓三年
　　雍浃宫清水庠生事亲至孝及卒庐墓三年乡人称扬邑令旌表
　　康天保清水庠生居弓门寨贼尅其堡以威胁之使从大骂不屈死兵廵副使为建凛有生气坊
　　马班才清水书生居代家堡强健有力善骑射贼破其堡欲胁以从痛骂不屈贼怒缚于树树为之拔乱矢射之至死骂不絶口
　　丘　陵清水圬者为贼所获逼之攻城骂曰要杀便杀我不攻我城贼杀于城下
　　赵一岩礼县人以选贡赴监监期止少一日闻母讣人劝次日举哀监事满矣一岩不从归庐墓三年一方推重后仕绛县主簿
　　马根学礼县人流贼作乱获其父应勋将杀之根学泣告曰请以身代贼从其言竟杀之
　　任希防徽州人正德辛未流贼刦掠城几陷希防独呼隣人陈鸾等登城与贼战竟日杀伤甚多贼几退中流矢死御史以闻命下旌表
　　梁基恩陈邦登俱徽州义勇明末率兵逐贼至白水江冲破敌锋多所克防后深入重地遂被害愤骂不絶有司旌其门曰眞男子
　　杨其昌何养德俱徽州武生流贼犯境率义勇何献祥等战于银杏铺贼大至围之血战愈厉矢尽被害有司表之
　　皇清梁必擢秦州人家传孝谨五世同居时人以方张公艺必擢亡妻陈氏主家五十余年长防百口咸相敬爱无间言
　　吴殿契秦州人性长厚时乡民刘失银契拾还之一夕闻穿壁声意必某为盗也因呼曰天寒胡为此或饥馁莫支明朝来资汝汝去我不汝泄嗣出城晚归遇刦者数人于道一人前急止之曰吾恩人也毋相逼且拜谢不泄恩因谕其人勿复为盗兼给以赀其人感悟卒为善
　　直阶州
　　明张文贵文县人洪武初补百戸张嚞因逼乱挟为谋主不从与弟文富同被害弟文才隂与居民马桑者军人巨伍儿倡率土人捕嚞乱遂平洪武二十八年以功陞千戸
　　卯应辰阶州人垂髫知孝母杜氏卒哀毁逾常庐墓三年饮食服用皆纯素每食必涕泣嘉靖间御史台
　　遣使慰问旌其闾
　　乔　挺成县庠生性至孝总角时即知定省乡人誉之父母既殁泣血骨立三年不出戸窥园既庐墓每日负土积冢时有白兔绕其茔有司闻于上赐之冠带邑皆以孝子称之
　　李　晋文县贡生任宜阳主簿事孀母以孝闻及终哀毁过情祭如礼三奏阙下告陈亲节得建坊旌表人称其孝子思忠性亦纯孝途闻母讣一恸几絶水浆不入口者七日哀毁骨立三年如一日以此抱恨终天朝夕不离父侧依恋如婴儿人称有父风杨　忠文县人其父为贼所执挺身赴救父得脱忠遂为贼所脔杀
　　李硕馥文县人性至孝父死三年不出户庭断酒荤哀毁如一日事母备尽孝养举德行
　　蘓　藩成县人年甫三十妻亡不再娶或劝之藩曰娶妻为后也业有子矣复娶何为孑身居室四十余载非礼不行教子课孙一堂五代乡族称为义夫公举乡饮各官旌奬免其杂徭夀九十三嵗
　　魏　瞻阶州人家贫鬻贩以养亲亲所欲必竭力奉之亲殁庐墓三年未尝返室
　　徐应麟阶州人贡于乡以孝闻父母亡哭泣躃踊水浆不入口者数日庐墓三年蔬食饮水奉防旌曰荣旌实孝
　　李自英翟化俱阶州生员明末李贼陷阶州骂贼被害同时死者有贡生赵维新李桂枝徐养气刘显名茍大魁五人生员则有赵兹祚马大亨司宁汪得溥孙振业蘓民泰杨州牧郝升高马呈图郝升远刘应龙董国士司儋赵人龙赵思贤巨卿徐景思徐景曽徐景孟凌熙秦冦来源赵朱正赵州牧贾邦伟蹇恒济邢必动二十六人
　　王　贤阶州人年十五丧父事母以孝闻家贫弃儒商吴楚间累致千金性豪侠喜施予有贷赀贫不能偿者即焚其券里中搆讼遇贤辄解人高其义叶见阳文县布衣家徒四壁安分无营循循雅饬古貌古心屡举乡耆不受享年百嵗
　　权本时成县国子生任东平州判转经歴回籍遇贼陷城力抗不屈贼诱之降大骂不休贼怒遂乱鞭而死
　　丘维嵩成县嵗贡贼破城力敌不胜而死
　　武述文文县廪生流贼攻县甚急邑人奔逃文混出城外傍视无母辄泣卧地旋挺身入贼伙扶母而出贼逼之骂贼不屈母得全述文被杀
　　李元朴成县人举癸酉乡试七年城陷朴与其父廪生华国俱被系父子抗骂不屈贼灭其家
　　直肃州
　　唐薛万备居母丧庐墓太宗表其门仕至左卫将军明芮攀龙肃州卫人父承诲早逝龙奉母至孝朝夕起居未尝离侧孺慕之诚有如一日
　　顔　秩肃州卫人年三十嵗妻亡誓不再娶处家有序教子有方乡人称为义夫
　　顔希孔秩之孙防凛家训奉祖三十余年未尝少忤乡人称为顺孙











　　甘肃通志巻三十八
　　钦定四库全书
　　甘肃通志巻三十九
　　隐逸
　　唐虞圣世亦有巢由岩穴之士脱屣浮荣甘心肥遯衡泌自适考槃寤歌高风亮节遗世独立自古在昔先民有作未可没也编次如左志隐逸
　　临洮府
　　明顾　敬字允恭兰州人少聪颖秀拔渉经史尤长书法与段坚聊让友善言动有仪晚年好学弥笃年八十卒有文稿
　　顔宗鲁兰州人性坦直不阿善书能诗文隐居自乐乡评雅重
　　周　询金县人辞荣弃禄隠居养亲足以表正乡闾冯　庸字定之兰州人敦德尚行通春秋博子史喜真草明代典章一一手録成帙言谈必根道义行检必循礼度恬静自守不求闻达人称为博古君子云汉　德金县人隐居不仕絶迹名利尤逺避权势乡人以孤清高洁称之
　　张九畴字天锡狄道人器宇宏伟动有矩矱杜门不出絶口不言功名足迹不至公府探讨经史从学者甚众所着有五经考学庸节解拙斋文集
　　王伯良字志善兰州人潜心礼义之学言动不茍取予必以义不妄交人不干谒贵显有凖庵集东山樵唱
　　巩昌府
　　周伯夷叔齐孤竹君之二子当纣时兄弟逊国闻文王善养老乃入周就养及武王东伐纣扣马而谏至周有天下伯夷叔齐耻之不食周粟隐于首阳山采薇而食饿死按曹大家注幽通赋云陇西首阳县有首阳山邑人杨恩有首阳辨
　　汉任　棠汉阳上邽人有竒节隠居教授汉阳太守厐参初到先候之棠不与言但以薤一大本水一盂置戸屏前自抱孙儿伏于戸下主簿白以为倨参思之良久曰棠是欲晓太守也水者欲吾清也拔大本薤者欲吾击强宗也抱儿当戸欲吾开门恤孤也于是叹息而还皆用其言为名太守
　　姜　岐汉阳人守道隠居名著西州太守桥欲召为吏岐称疾不就怒逼致之督邮尹益固争得免岐卒坚卧不起
　　晋朱　冲字巨容南安人少有至行闲静寡欲邻人失犊认冲犊以归后得犊大慙以还冲冲竟不受有牛犯其禾稼冲屡持刍送牛而无恨色主愧之乃不复为暴咸宁四年诏补博士不应冲每闻征书辄逃入山时人以为梁管之流冲居夷俗羌人奉之若君冲亦以礼让为训邑里化之道不拾遗村无防人毒虫猛兽皆不为害
　　董　京字威辇初与陇西计吏俱至洛阳被髪行吟尝宿白社中时乞于市得残碎缯絮结以自覆或见人排辱曽无怒色孙楚时为著作郎数就社中与语遂载与归京不肯坐楚贻之书京答以诗后数年遁去莫知所之
　　元万敬儒宁逺人家贫嗜学不倦与人说书辄竟日栖止东郊画水竹以自娱忽报朝使至抱琴逾垣而走不知所终
　　明王　辅安定诸生博极羣书应贡入京遂隐不出讲学于木坡诸生重趼往从之讲论经史数十年不入城府县令黄沂请为乡饮賔辅笑谢之至今乡人称儒者高蹈必以辅为首
　　李文灿伏羌人洪武初举人资性颖异夙学天成自负经书避兵石门数年乃还持身清苦以教人为已任终身不仕
　　平凉府
　　汉王　符字节信安定临泾人少好学有志操与马融张衡崔瑗等友善当途者更相荐引而符独耿介不同于俗以此不得升进志意蕴愤乃隠居著书三十余篇以讥当时失得不欲章显其名故号曰潜夫论后度辽将军皇甫规解官归安定乡人有为鴈门太守者去职还家谒规规卧不迎有顷白王符在门规惊遽而起衣不及带屣履出迎援符手而还与同坐极欢时人为之语曰徒见二千石不如一缝掖言书生道义之为贵也
　　石得林安定人建安初客三辅就学于宿儒栾文博始精诗书后好学静黙闗中乱南入汉中不治产业不蓄妻孥常读老子昼夜吟咏汉中破还长安人与不取问姓氏不言
　　唐牛意仁字行恭安定鹑觚人大父通秉志守道交辟不起仁乐道丘园屡空宴如或劝之仕但笑而不答开元六年卒于伏羌官舎以子仙客赠泾州刺史
　　宋樊处约崇信县人建中靖国年进士文章气谊为当时第一流值乱隐居不仕或以仕强之约慨然曰我宋人也死且为宋鬼忠臣岂事二主哉不食而卒人咸义之以方谢叠山
</div>
    <div class="pagination">
<a href="甘肃通志_page140.html">上一页</a><span>...</span><a href="甘肃通志_page136.html">136</a><a href="甘肃通志_page137.html">137</a><a href="甘肃通志_page138.html">138</a><a href="甘肃通志_page139.html">139</a><a href="甘肃通志_page140.html">140</a><span class="current-page">141</span><a href="甘肃通志_page142.html">142</a><a href="甘肃通志_page143.html">143</a><a href="甘肃通志_page144.html">144</a><a href="甘肃通志_page145.html">145</a><a href="甘肃通志_page146.html">146</a><span>...</span><a href="甘肃通志_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
