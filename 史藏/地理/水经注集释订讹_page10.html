<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 10 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 10 页/共 29 页
  </h1>
  <div class="content">
   又东过汲县北【今为卫辉府治】
　　县故汲郡治晋太康中立城西北有石夹水飞湍濬急也人亦谓之磻溪言太公常钓于此也城东门北侧有太公庙【卫辉府城西北二十五里有太公泉上有吕望庙】庙前有碑碑云太公望者河内汲人也县民故防稽太守杜宣白令崔瑗曰太公本生于汲旧居犹存君与高国同宗太公载在经传今临此国宜正其位以明尊祖之义于是国老王喜廷掾郑笃功曹邵勤等咸曰宜之遂立坛祀为之位主城北三十里有太公泉泉上又有太公庙庙侧高林秀木翘楚竞茂相云太公之故居也晋太康中范阳卢无忌为汲令立碑于其上太公避纣之乱屠隐市朝遁钓鱼水何必渭濵然后磻溪茍惬神心曲渚则可磻溪之名斯无嫌矣清水又东迳故石梁下梁跨水上桥石崩禠余基尚存清水又东与仓水合水出西北方上山西仓谷谷有仓玉珉石故名焉其水东南流潜行地下又东南复出俗谓之雹水东南厯坶野【坶同牧说文武王与纣战于坶野】自朝歌以南南暨清水土地平衍防臯跨泽悉坶野矣郡国志曰朝歌县南有牧野竹书纪年曰周武王率西矣【当作夷】诸侯伐殷败之于坶野诗所谓坶野洋洋檀车煌煌者也有殷大夫比干冢前有石铭题云殷大天比干之墓所记唯此今已中折不知谁所志也太和中高祖孝文皇帝南巡亲幸其坟而加吊焉刋石树碑列于墓隧矣雹水又东南入于清水又东南迳合城南故三防亭也以淇清合河故受名焉清水又屈而南迳属皇台东北南注之也
　　又东入于河
　　谓之清口即淇河口也葢互受其名耳地理志曰清河水出内黄县南无清水可来所有者唯钟是水耳葢河徙南注清水渎移【上下疑有譌字阙文】唯流迳絶余目故东川有清河之称相嗣不断目尚存故东川曹公开白沟遏水北注方复故渎矣
　　沁水出上党沮县谒戾山【沮当作湼按汉志上党郡有湼县今为山西沁州武乡县山海经曰谒戾之山沁水出焉南流注于河】
　　沁水即洎【疑当作湼按汉志湼氏县注师古曰湼水出焉故以名县也】水也或言出谷逺县【今为沁州沁源县及平阳府岳阳县地】羊头山也靡谷三源竒注迳防一隍又南防三水厯洛出左右近溪参差翼注之也
　　南过谷逺县东又南过猗氏县东【猗氏县今属平阳府】
　　谷逺县王莽之谷近也沁水又南迳猗氏县故城东刘聪以詹事鲁繇为冀州治此也沁水又南厯猗氏闗又南与骉骉水合水出东北巨峻山乘高防浪触石流响世人因声以纳称西南流注于沁沁水又南与秦川水合水出巨峻山东带引众溪积以成川又西南迳端氏县故城东昔韩赵魏分晋迁晋君于端氏县即此是也【端氏故城在今山西泽州沁水县东九十里史记赵世家成侯十六年与韩魏分晋封晋君于端氏汉为县属河东郡唐置泽州治端氏县】其水南流入于沁水
　　又南过阳阿县东
　　沁水南迳阳阿县故城西魏土地记曰建兴郡治阳阿县郡西四十里有沁水南流沁水又南与濩泽水合水出泽城西白涧岭下东迳濩泽【明一綂志作获泽今之泽州阳城县即汉之获泽县】墨子曰舜渔获泽应邵曰泽在县西北又东迳获泽县故城南【在今泽州阳城县西三十里】葢以泽氏县也竹书纪年梁惠成王十九年晋取武获泽者也【竹书注云即雷泽舜渔处】其水际【疑譌】城东注又东合清渊水水出其县北东南经泽城东又南入于泽水泽水又东得阳众水【宋本作阳泉水】口出鹿台山【在今泽州沁水县南三十里】山上有水渊而不流其水东迳阳陵城南即阳阿县之故城也汉高帝七年封卞诉为侯国【按史汉表高帝七年封其石为阳河侯索隐曰县名属上党郡但上党有阳阿而无阳河则表之譌阿为河可知然所谓卞诉者并无其人惟琴操云卞和献玉于楚王封为陵阳侯辞不受云云又与此不合殊不可解】水厯焦【一本作憔】烧山东下与黒岭水合水出西北黒岭下即开蹬也其水东南流迳北卿亭下又东南迳阳陵城东南注阳泉水阳泉水又南注获泽水又东南又有上涧水注之水导源西北辅山东迳铜于崖南厯析城山【在今阳城县西南七十里】北山在获泽南禹贡所谓厎柱析城至于王屋也山甚高竣上平坦下有二泉东浊西清左右不生草木数十歩外多细竹其水自山隂东入获泽水获泽水又东南注于沁水沁水又东南阳阿水左入焉水北出阳阿川南流迳建兴郡而其水又东南流迳午壁亭东而南入山防波潄石漰涧八丈环涛毂转西南流入于沁水又南五十余里汾【里下疑有脱文汾宋本作沿】上下歩迳裁通小竹细笋被于山渚笼防【宋本作】密竒【宋本作最】为翳荟也
　　又南出山过沁水县北【今属泽州】
　　沁水南迳石门也谓之沁口魏土地记曰河内郡野王县西七十里有沁水左迳沁水城西附城东南流也石门是晋安平献王司马孚之为魏野王典农中郎将之所造也案其表云臣孚言臣被明诏兴河内水利臣既到检行沁水源出铜提山屈曲周廻水道九百自太行以西王屋以东层岩高峻天时霖雨众谷走水小口漂迸【宋本作水石漂迸】木门朽败稻田泛漤岁功不成臣輙按行去堰五里以外方石可得数万余枚臣以为方石为门若天亢旱增堰进水若天霖雨陂泽充溢则闭石【御览引此作闭防】断水空渠衍涝足以成河云雨由人经国之谋暂劳永逸圣王所许愿陛下特出臣表勑大司农府给人工勿使稽延以赞时要臣孚言诏书听许于是夹岸累石结以为门用伐【御览引此作代】木门枋故石门旧有枋口之称矣溉田顷亩之数间二【此二字疑譌】岁月之功事见门侧石铭矣水西有孔山山上石穴洞开穴内石上有车辙牛迹耆旧传云自然成者非人功所就也其水南分为二水一水南出为朱沟水沁水有迳沁县故城北葢借水以名县矣春秋之少水也京相璠曰晋地矣又云少水今沁水也沁水又东迳沁水亭北世谓之小沁城沁水东右合小沁水水出北山台渟渊南流为台渟水南东入沁水沁水又东倍涧水注之水北出五行之山南流注于沁水
　　又东过野王县北【今为河南怀庆府治河内县】
　　沁水又东防水注之出太行之阜山则五行之异名也淮南子曰武王欲筑宫于五行之山周公曰五行崄固德能覆也内贡廻矣使吾暴乱则伐我难矣君子以为能持满【淮南子泛论训曰武王尅殷欲筑宫于五行之山周公曰不可夫五行之山固塞崄阻之地也使我德能覆之则天纳其贡职者逥也使我有暴乱之行则天下之伐我难矣此所以三十六世而不夺也周公可谓能持满矣】高诱云今太行山也在河内野王县西北上党关也诗所谓徒殆野王道倾葢上党关即此山矣其水南流迳防城西故防关也城南有防台春秋僖公二十四年王将伐郑富辰谏曰防武之穆也【按左传邘晋应韩武之穆也杜注　邘音于今云防误下凢邘俱误作邗】京相璠曰今野王西北三十里有故邘城邘台是也【在今懐庆府城西北三十里今为邘台村】今故城当太行南路道出其中汉武帝封李寿为侯国邘水又东南迳孔子庙东庙庭有碑魏太和元年孔灵度等以旧宇毁落上【上字下疑有脱文】求修复野王令范众爱河中【宋本作河内】太守元真刺史咸阳公高允表闻立碑于庙治中刘明【疑漏别字】驾吕次父主簿向班虎荀灵以宣尼大圣非碑颂所称宜立记焉云仲尼伤道不行欲北从赵鞅闻杀鸣犊遂旋车而反及其后也晋人思之于太行岭南为之立庙葢往时回辕处也余按诸子书及史籍之文并言仲尼临河而叹曰丘之不济命也夫是非太行回辕之言也碑云鲁国孔氏官于洛阳因居庙下以奉蒸尝斯言至矣葢孔因迁山下追思圣祖故立庙存飨耳其犹刘累迁鲁立尧祠于山矣非谓回辕于此也防水东南迳邘亭西京相璠曰又有亭在桥【一作台】西南三十里今是亭在邘城东南七八里葢京氏之所谬耳或更有之余所不详其水又南流注于沁沁水东迳野王县故城北秦昭王四十四年白起攻太行道絶而韩之野王降始皇防魏东地置东郡衞元君自濮阳徙野王即此县也【史记衞世家秦防魏东地置东郡更徙衞野王县而并濮阳为东郡】汉高帝元年为殷国二年为河内王莽之后队县曰平野矣魏怀州刺史治皇都迁洛省州复郡水北有华岳庙庙侧有攒柏数百根对郭临川负冈防渚青青弥望竒可翫也怀州刺史顿丘李洪之之所经构也庙有碑焉是河内郡功曹山阳荀灵以和平四年造天安元年立沁水又东朱沟枝津入焉又东与丹水合水出上党高都县【今为山西泽州地其故城在州城东三十里】故城东北阜下俗谓之源源水山海经曰沁水之东有林焉名曰丹林丹水出焉即斯水矣丹水自源东北流又屈而东注左会絶水地理志曰高都县有莞谷丹水所出东南入絶【汉志作水】水是也絶水出氏县【今为山西泽州陵川县】西北杨谷故地理志曰杨谷絶水所出东南流左会长平水水出长平县【长平故城在今泽州高平县】西北小山东南流迳其县故城氏之长平亭也史记曰秦使左庶长王龁攻韩取上党上党民走赵赵军长平使亷颇为将后遣马服君之子赵括代之秦密使武安君白起攻之括四十万众降起起坑之于此上党记曰长平城在郡之南秦垒在城西二军共食流水涧相去五里秦坑赵众收头顾筑台于垒中因山为台崔嵬桀起今仍号曰白起台【今泽州高平县西五里有头颅山山上有白起台秦白起坑赵卒四十万后人收头颅葬于此山因名】城之左右防山亘隰南北五十许里东西二十余里悉秦赵故垒遗壁旧【疑作犹】存焉汉武帝元朔二年以封将军衞青为侯国其东南流注絶水絶水又东南流迳氏县故城北竹书纪年曰晋烈公元年赵献子城氏絶水东南与水会水导源县西北谷东流迳一城故南【疑有譌误】俗谓之都乡城又东南迳氏故城南世祖建武六年封万普为侯国而东会絶水乱流东南入高都县右入丹水上党记曰长平城在郡南山中丹水出长平北山南流秦坑赵众流血丹川【朱本作丹山】由是俗名为丹水【明一綂志丹水在泽州东北三十里旧号水源出高平县西北仙公山南流合白水入沁河】斯为不经矣丹水又东南流注于丹谷即刘越石扶风歌所谓丹水者也晋书地道记曰县有太行关丹溪为关之东谷途自此去不复由关夫【疑作矣】丹水又迳二石入北【二石入北四字疑有譌误】而各在一山角倚相望南为河内北曰上党三【宋本作二】郡以之分境丹水又东南厯西岩下岩下有大泉涌发洪源巨轮【朱云宋本作洪流巨轮疑当作洪流巨轮】渊深不测苹藻冬【疑误】芹竟川含绿虽严辰肃月燕麦暄萋丹水又南白水注之水出高都县故城西所谓长平白水也东南流厯天井关地理志曰高都县有天井关蔡邕曰太行山上有天井关在井北遂因名焉故刘歆遂初赋曰驰太行之崄峻入天井之高关太元十五年晋征虏将军朱序破慕容永于大行遣军至白水去长子一百六十里白水又东天井溪水会焉水出天井关北流注白水世谓之北流泉白水又东南流入丹水谓之白水交丹水又东南出山迳鄈城西城在山际俗谓之期城非也司马彪郡国志曰山阳有鄈城京相璠曰河内山阳西北六十里有鄈城竹书纪年曰梁惠成王元年赵成侯偃韩懿侯若伐我葵即此城也丹水又南屈而西转光沟水出焉丹水又西迳苑乡城北南屈东转迳其城南东南流注于沁谓之丹口竹书纪年曰晋出公五年丹水三日絶不流幽公九年丹水出相反击【今竹书作洁】即此水也沁水又东光沟水注之也【疑衍】水首受丹水东南流界沟水出焉又南入沁水又东南流迳成乡城北又东迳中都亭南又合界沟水水上承光沟东南流长明沟水出焉又南迳中都亭西而南流注于沁水也
　　又东过周县北
　　县故周也春秋左传隐公十有一年周以赐郑公孙叚【按郑公孙叚一见于襄公二十九年一见于昭公元年其去隐公逺甚且左传从无此文不知何据云然】六国时韩宣子【宣子是晋悼公时人伊时三家尚未分晋何得云六国时也】徙居之【按史记韩世家宣子徙居州洼曰州县属河内郡则经文之周县疑当作州】有白马沟水注之水首受白马湖湖一名朱管陂陂上承长明沟湖水东南流迳金亭西分为二水一水东出为蔡沟一水南流于沁也
　　又东过邢丘【一曰懐县之北今为懐庆府武涉县】
　　韩诗外传曰武王伐纣到邢丘更名邢丘曰懐【今韩诗作怀寗】春秋时赤翟伐晋围怀是也王莽以为河内故河内郡治也旧三河之地矣韦昭曰河南河东河内为三河也县北有沁阳城沁水迳其南而东注也
　　又东过武德县南【武德故城在今怀庆府东南五十里】又东南至荥阳县北东入于河
　　沁水于县南水积为陂通结数湖有朱沟水注之其水【疑有譌脱】上承沁水于沁水县西北自方口东南流奉沟水右出焉又东南流右泄为沙沟水也其水又东南于野王城西枝渠左水焉以周城溉东迳野王城南又屈迳其城东而北注沁水朱沟自枝渠东南迳州城南又东迳怀城南又东迳殷城北郭缘生述征记曰河之北岸河内怀县有殷城或谓楚汉之际殷王卬治之非也余按竹书纪年云秦师伐郑次于怀城殷殷即是城也然殷之为名久矣知非从卬始昔刘聪以郭黙为殷州刺史督缘河诸军事治此朱沟又东南注于湖湖水又右纳沙沟水水分朱沟南派东南迳安昌城【在今懐庆府东南六十里】西汉成帝河平四年封丞相张禹为侯国今城之东南有古冢时人谓之张禹墓余按汉书禹河内轵人徙冢莲芍鸿嘉元年禹以老乞骸自治冢茔起祠堂于平陵平之肥牛亭近延陵奏请之诏为徙亭哀帝建平二年薨遂葬于彼此则非也【汉书张禹传张禹字子文河内轵人也徙家莲勺鸿嘉元年以老病乞骸骨禹年老自治冢茔起祠室好平陵肥牛亭部处地又近延陵奏请求之上以赐禹诏令平陵徙亭他所】沙沟又东迳隰城北春秋僖公二十五年取大叔于温杀之于隰城是也京相璠曰在怀县西南又迳殷城西东南流入于陂陂水又值东南流入于河先儒亦咸谓是沟为沛渠故班固及阚骃并言沛水至武德入河葢沛水枝渎条分所在布称亦兼丹水之目矣【朱本引孙克家云沛渠沛水俱当作泲】
　　淇水出河内隆虑县【今为河南彰德府林县】西大号山【明一綂志云淇水在临河废县东南五里源出林虑山中绵厯太行而东至于濬县枋头东流入衞河】
　　山海经曰淇水出沮如山水出山侧頽波漰注冲激横山山上合下开可减六七十歩巨石磥砢交积隍涧倾涧渀荡【御览引此作倾澜莽荡】势同雷转激水散氛暧若雾合又东北活水注之水出壶关县【今属山西潞州】东玷台下石壁崇高昻藏隐天泉流发于西北隅与金谷水合金谷即玷台之西溪也东北会水又东流注淇水又迳南罗川又厯之罗城北东北与女台水会合水发西北三女台下东北流注于淇淇水又东北迳淇阳川迳石城西北城在原上带涧枕淇淇水又东北西流水注之水出东大岭下西流迳石楼南在北陵石上练垂桀立亭亭极峻其水西流水也又东迳冯都垒南世谓之淇阳城在西北三十里淇水又东出山分为二水防立石堰遏水以沃白沟左为菀【一作宛】水右则淇水自元甫城东南迳朝歌县北【今濬县西南有古朝歌城】竹书纪年晋定公二十八年【按竹书纪年淇絶于旧衞乃敬王二十六年晋定公即位于敬王九年至二十六年乃十八年二字属衍文】淇絶于旧衞即此也淇水又东屈而西转迳顿丘【原本漏今濬县有顿丘故城】北故阚骃云顿丘在淇水南又屈迳顿丘西尔雅曰山一成谓之顿丘释名谓一顿而成丘无高下大小之杀也【按释名云名一成曰顿丘一顿而成无上下大小之杀也】诗所谓送子渉淇至于顿丘者也魏徙九原西河出军诸胡置五军于丘侧故其名亦曰五军也太和泉源水水有二源一水出朝歌城西北东南【南下疑有阙文】老人晨将渡水而沉吟难济纣问其故左右曰老者髓不实故暑【疑譌当作畏】寒也纣乃于此腊胫而视髓也其水南流东屈迳朝歌城南晋书地道记曰本沬邑也诗云爰采唐矣沬之乡矣殷王武丁始迁居之为殷都也【胡渭云武丁当作武乙殷本纪曰武乙复去亳徙河北此即纣都朝歌也武丁自邺南复迁于亳至武乙则又自亳迁于朝歌郦注引晋书地道记谓武丁迁居沬邑葢误以武乙为武丁耳】禹贡纣都在冀州大陆之野即此矣有糟丘酒池之事焉有新声靡乐号邑朝歌晋灼曰史记乐书纣为朝歌之音朝歌者歌不时也故墨子闻之恶而回车不迳其邑论撰考防曰邑名朝歌顔渊不舍七十弟子掩目宰予独顾由蹷堕车宋均曰子路患宰予顾视防地故以足蹷之使堕车也今城内有殷鹿台【在濬县西北六十里衞辉府琪县亦有此台】纣昔自投于火处也竹书纪年曰武王亲禽帝受于南单之台遂分天之明南单之台葢鹿台之异名也武王以殷之遗民封纣子武庚于兹邑分其地为三曰邶衞使管叔蔡叔霍叔辅之为三监叛周讨平以封康叔为衞箕子佯狂自悲故琴操有箕子操迳其墟父母之邦也不胜悲作麦秀歌地居河淇之间战国时皆属于赵男女淫纵有纣之余风后乃属晋山崄【原本作王崄朱本改作山崄】多冦汉以虞诩为令朋友以难治致吊诩曰不遇盘根错节何以别利器乎又东与左水合谓之马沟水水出朝歌城北东流南屈至其城东又东流与美沟合水出朝歌西北大岭下更出迳骆駞谷于中逶迤九十曲故俗有美沟之目矣厯十二崿崿流相承泉响不断返水捍注倦后【疑譌未详】深隍隍间积石下【原本作千吴本改作下】通水穴为变【宋本作万变似是】观者若思【上下疑有脱文譌字】不周赏情之【若疑作苦赏情亦疑误之疑作乏】图状矣其水更迳朝歌城北又东南流注马沟水又东南注淇水为肥泉也故衞诗曰我思肥泉兹之永叹毛注云同出异归为肥泉尔雅曰归异出同曰肥释名曰本同出时所浸涧水所归枝散而多似肥者也【按释名曰所出同所归异曰淝泉本同出时所浸润少所归各枝散而多似淝者也据此则浸润当作浸润水当作少归下漏各字】犍为舍人曰水异出流行合同曰肥今是水异出同归矣博物志谓之澳水诗云瞻彼淇澳菉竹猗猗毛云菉王蒭也竹编竹也【毛传注作篇竹尔雅作篇蓄】汉武帝塞决河斩淇园之竹木以为用冦恂为河内守伐竹淇川治矢百余万以益军资【后汉书冦恂传恂为河内太守伐淇园之竹为矢百余万养马二千匹收租四百万斛转以给军】今通望淇川无复此物唯王蒭编草不异毛兴【宋本作毛注】又言澳隈也郑亦不以为津源而张司空专以为水流入于淇非所究也然斯水即诗所谓泉源之水也故衞诗云泉源在左淇水在右衞女思归指以为喻淇水左右葢举水所入为左右也淇水又南厯枋堰旧淇水南东流迳黎阳县界【今为濬县其故城在县西二里】南入河地理志曰淇水出共【汉志共县属河内郡】东至黎阳入河沟洫志曰在遮害亭西一十八里至淇水口汉建安九年魏武王于水口下大枋木以成堰遏淇水东入白沟以通漕运故时人号其处为枋头【枋头在濬县西南八十五里淇水之北即淇水口魏志曹操于淇水口下大枋木以成堰遏淇水东入白沟以通漕运故名枋头晋书桓温伐慕容暐暐将慕容垂拒温大破之遂至枋头即此地也】是以卢谌征艰赋曰后背洪枋巨堰深渠高堤者也自后遂废魏熈平中复通之故渠厯杨城北东出今渎破故堨其堰悉铁柱木石参用其故渎南迳枋城西又南分为二水一水南注清水水流上下更相通注河清水盛北入故渠自此始矣一水东流迳枋城南东与宛口合宛水上承淇水于元甫城西北自石堰东注宛城西屈迳其城南又东南流厯五军东北得旧石沮故五水分流世号五穴口今惟通井【宋本作并】为二一水西注淇水谓之天井沟一水迳五军东分为蓼沟东入白祀陂又南分东入同山陂溉田七十【何氏云十疑作千】余顷二陂所结即台隂野矣宛水东南入淇水淇水右合宿胥故渎渎受河于顿丘县遮害亭东【亭在濬县西南五十里】黎山西北会淇水处立石堰遏水令更东北注魏武开白沟因宿胥故渎而加其功也故蘓代曰决宿胥之口魏无虚顿丘即指是渎也淇水又东北流谓之白沟迳雍榆城南【在濬县西南一十八里】春秋襄公二十三年叔孙豹救晋次于雍榆城者也淇水迳其城东东北迳同山东【明一綂志同山在濬县西南四十五里新志云其麓绵亘四十余里有龙脊冈冈之西有山相辅而行西属太行曰连西冈】又北迳其城东东北迳帝喾冢西世谓之顿丘台非也皇览曰帝喾冢在东郡濮阳顿丘城南台隂野中者也又北迳白祠山东厯广阳里迳颛顼冢西俗谓之殷王陵非也【二陵俱在滑县东北七十里】帝王世纪曰颛顼葬东郡顿丘城南广阳里大冢者是也淇水又北迳顿丘县故城西古文尚书以为观地矣葢太康弟五君之号曰五观者也【朱笺引国语士亹曰启有五观汤有太甲韦昭注云五观啓子太康昆弟也　今山东东昌府观城县境有五观城】竹书纪年晋定公三十一年城顿丘皇览曰顿丘者城门名顿丘道世谓之殷皆非也葢因丘而为名故曰顿丘矣淇水东北迳柱人山东【杨慎曰柱人当作枉人见哀江南赋乃今本传写之譌元和志云枉人山在黎阳县西北四十五里俗言纣杀比干于此故名寰宇记曰在县西北十三里俗名上阳三山明一綂志云在濬县西北二十五里去内黄县西南六十里北连跨巨冈左右溪涧不啻数百又按荡水篇注云宜师沟东迳荡隂县南又东迳枉人山东北至内黄泽右入荡水汤隂县志云枉人山在县东南二十五里与濬县接界是一山而跨三县之境也】牵城西【在内黄县西南一十二里】春秋左传定公十三年【按春秋是十四年今云十三年误】公防齐侯衞侯于牵者也杜预曰黎阳东北有牵城即此城矣淇水又东北迳石柱冈【枉人山北连跨巨冈石柱之类是也】东北注矣
　　又东过内黄县【今属大名府】南为白沟
　　淇水又东北迳并阳城西世谓之辟阳城非也即郡国志所谓内黄县有并阳聚者也白沟又北左合阳水又东北流迳内黄县故城南县右对黄泽郡国志曰县有黄泽者地理风俗记曰陈留有外黄故加内史记曰赵亷颇伐魏取黄即此县
　　屈从县东北与洹水合
　　白沟自县北迳戏阳城东世谓之义阳郭春秋昭公十年【按左传是昭公九年今云十年误】晋荀盈如齐逆女还卒戏阳是也【杜预注魏郡内黄县北有戏阳城戏音许宜反】白沟又北迳高城亭东又洹水从西南来注之又北迳问亭东即魏界也应邵曰县故城魏武侯之别都也城内有武侯台王莽之魏城亭也左与新河合洹水枝流也白沟又东北迳铜马城西葢光武征铜马所筑也故城得其名矣白沟又东北迳罗勒城东又东北漳水注之谓之利漕口自下清漳白沟淇河咸得通称也
　　又东北过馆陶县北又东北过清渊县西【清渊县今为临清州地】白沟水又东北迳赵城西又北阿难河出焉葢魏将阿难所导以利衡渎首【疑譌】有阿难之称矣白沟又东北迳空陵城西又北迳乔亭城西东去馆陶县故城十五里县即春秋所谓冠氏也魏阳平郡治也其水又屈迳其县北又东北迳平恩县故城东地理风俗记曰县故馆陶之别乡也汉宣帝元康三年置以封后父许伯为侯国地理志王莽之延平县矣淇水又东过清渊县故城西又厯县之西北为清渊故县有清渊之名矣世谓之鱼池城非也淇水又东北迳榆阳城北汉昭帝封太常江德为侯国【按汉表无此封】文頴曰邑在魏郡清渊世谓之清渊城非也
　　又东北过广宗县【今属直顺德府】东为清河
　　清河东北迳广宗县故城南顺帝永元五年封皇太子万年为王国【按后汉书章帝八王传广宗殇王万岁以永元五年封分钜鹿为国其年薨今云万年误永元乃和帝年号今云顺帝亦误至云皇太子尤误万岁乃章帝防子母氏亦不可考故史传不载岂有册立为储君之事耶】田融言赵立建兴郡于城内置临清县于水东自赵石始也清河之右有李云墓云字行祖甘陵人好学善隂阳举孝亷迁白马令中常侍单超等立掖庭民女亳氏为后【按后汉书桓帝邓后纪后本邓香女随母改嫁梁纪遂日月姓梁氏进入掖庭为米女絶幸梁冀诛立为皇后帝恶梁氏改姓为薄则亳冝作薄但袁记亦作亳岂薄与亳古字相通耶】后家封者四人赏赐巨万云上书移列三府曰孔子云帝者谛也今尺一拜用不迳御者是帝欲不谛乎帝怒下狱杀之后冀州刺史贾瑶使行部过祠云墓刻石表之【后汉书李云传云字行祖甘陵人性好学善隂阳举孝亷迁白马令桓帝延熹二年诛大将军梁冀而中常侍单超等五人皆以诛冀功并封列侯又立掖庭民女亳氏为皇后后家封者四人赏赐巨万云素刚忧国将危心不能忍乃露布上书移副三府曰孔子曰帝者谛也今尺一拜用不经御省是帝欲不谛乎帝怒下狱杀之后冀州刺史贾琮使行部过祠云墓刻石表之云云今所引多譌字故偹录之】今石柱尚存俗犹为之李氏石柱清河又东北迳界城亭东水上有大梁谓之界城桥英雄记曰公孙瓒击青州黄巾贼大破之还屯广宗袁本初自徃征瓒合战于界桥南二十里绍将鞠【后汉书作趜】义破瓒于界城桥斩瓒冀州刺史严纲又破瓒殿兵于桥上即此梁也世谓之鬲城桥葢传呼失实矣清河又东北迳信乡西地理风俗记曰甘陵西北十七里有信乡故县也【今直广平府清河县西北有甘陵故城】清河又北迳信城县故城西应邵曰甘陵西北五十里有信城亭故县也赵置水东县于此城故亦曰水东城清河又东北迳清阳县故城西【在今清河县东本汉县属清河郡后汉省入甘陵】汉高帝置清河郡治此中元二年【汉表作三年】景帝封皇子乘为王国王莽之河平也汉光武建武二年西河鲜于冀为清河太守作公廨未就而亡后守赵高计功用二百万五官黄秉功曹刘适言四百万钱于是兾乃见白日道从入府与高及秉等对共计校定为适秉所割匿兾乃书表自理其略言高贵不尚节亩垄之夫而箕踞遗类研密失机婢妾其性媚世求显偷窃银艾鄙辱天官易讥负乗诚高之谓臣不胜言谨因千里驿闻待【原本譌侍宋本作付】高上之便西北去三十里车马皆灭不见秉等皆伏地物故高以状闻诏下还冀西河田宅妻子焉兼为差代以旌幽中之讼汉桓帝建和二年改清河为甘陵王国【后汉书桓帝纪建和二年六月改清河为甘陵立安平王得子经侯理为甘陵王】以【下五字疑冇譌误】王妖言徙其年立甘陵郡治此焉
　　又东北过东武城县西【东武故城在今山东青州府诸城县境汉县属琅琊郡隋改曰诸城】
　　清河又东北迳陵乡西应劭曰东武城西南七十里有陵乡故县也后汉封太仆梁松为侯国故世谓之梁侯城遂立侯城县治也清河又东北迳东武城县故城西史记赵公子胜号平原君以解邯郸之功受封于此定襄有武城故加东矣清河又东北迳复阳县故城西汉高帝七年封右司马陈防为侯国【汉表高帝七年封右司马陈胥为复阳侯今云防误】王莽更名之曰乐岁地理风俗记曰东武城西北三十里有复阳亭故县也世名之曰槛城非也清河水又东北流经枣强县故城西【今属直正定府】史记建元以来王子侯者年表云汉武帝元朔二年封广川惠王子婴为侯国也【按史记表元朔三年封广川惠王子晏为枣彊侯今云二年及王子婴俱误】应劭地理风俗记曰东武城西北五十里有枣彊城故县也【疑当作枣彊县故城也】
　　又北过广川县东【今枣强县东有广川县故城】
　　清水北迳广川县故城南阚骃曰县有长河为流故曰广川也水侧有羗垒姚氏之故居也今广川县治清河又东北迳厯县故城南地理志信都之属县也王莽更名曰厯宁也应劭曰广川县西北三十里有厯城亭故县也今亭在县东如【疑譌或当作而】此水济尚谓之为厯口渡也【今正定府宁晋县东有厯城城下薮泽周囬百余里有鱼藕菱芡之利】
　　又东过修县南又东北过东光县西【汉志修县属信都国师古曰修音条】清河又东北左与张甲屯绛故渎合阻深堤高鄣无复有水矣又迳修县故城南屈迳其城东修音条王莽更名之曰治修【按汉志莽曰修治】郡国志曰故属信都清河又东北左与黄漳板津【宋本作枝津】故渎合又东北迳修国故城东汉文帝封周亚夫为侯国故世谓之北修城也清河又东北迳邸阁城东城临侧清河晋修县治城内有县长鲁国孔明碑清河又东至东光县西南迳胡蘓亭者是世谓之羌城非也又东北右会大河故渎又迳东光县故城西后汉封耿纯为侯国初平二年黄巾三十万人入北海【据后汉书当作渤海】公孙瓒破之于东光界追奔是水斩首三万流血丹水即是水也【后汉书公孙瓒传初平二年青徐黄巾三十万众入渤海界瓒率步骑二万人逆击于东光南大破之斩首三万余级贼弃其辎重奔走渡河瓒因其半济薄之贼复大破死者数万流血丹水】
　　又东北过南皮县西【今属直河间府】
　　清河又东北无棣沟出焉东迳南皮县故城南【南皮故城在今县东北衞河在县西二十里与交河县分水通典云无棣沟隋末填癈永徽元年薛大鼎为刺史奏开之外引鱼盐于海百姓歌其利】又东迳乐亭北地理志之临乐县故城也王莽更名乐亭晋书地道志太康地记乐陵国有新乐县即此城矣又东迳新乡城北即地理志高乐故城也王莽更之曰为乡矣无棣沟又东分为二渎无棣沟又东迳于乐陵郡北又东屈而北出又东转迳宛乡故城南又东南迳高成县故城南与枝渎合沟上承无棣沟南迳乐陵郡西又东南迳千童县故城东史记建元以来王子侯者年表曰故重也一作千钟汉武帝元朔四年封河间靖王子刘隂为侯国应邵曰汉灵帝改曰饶安也【按史记建元以来王子侯表元朔四年封河间献王子隂为千钟侯徐广曰一作重索隐曰汉表作重侯属平原郡地理志有重丘据此则刘隂所封乃平原之重丘一作千钟若勃海之千童应邵曰灵帝改曰饶安无一作千钟之文亦非刘所封史表汉志可据郦元浑二为一似误刘隂史表作刘揺一云刘隂汉表作担】沧州治枝渎又南东屈东北注无棣沟无棣沟又东北迳一故城此【疑作北】世谓之功城也又东北迳盐山东北入海春秋僖公齐楚之盟于邵陵也管仲曰昔召康公锡命先君太公履北至于无棣葢四履之所也京相璠曰旧说无棣在辽西孤竹县二说参差未知所定然管仲以责楚无棣在此方之为近既世传以文【二字疑譌或当作已久】且以闻见书之清河又东北迳南皮县故城西十三州志曰章武有北皮亭故此曰南皮也王莽之逆河亭【汉志作迎河亭】史记惠景侯者年表云汉文帝后元年中封孝文后兄子窦彭祖为侯国汉建安中魏武擒袁谭于此城也清河又北迳皮城东左会潭地【宋本作池】别渎谓之合故谓之合城也地理风俗记曰南皮城北五十里有北皮城也
　　又东北迳浮阳县西【今为河间府沧州】
　　河东北浮水故渎出焉【明一綂志浮水在旧沧州南十里自东光县南界永济渠分出东北流经州境又东北入海汉于此置县以在浮水之阳故名浮阳】按史记赵之南界有浮水焉浮水在南而此有浮阳之称者葢浮水出入津流同逆混并清漳二渎河之旧道浮水故迹又自斯别是县有浮水之名也首受清河于县界东北迳高城县之宛乡城北又东迳章武县之故城【在今河间府塩山县西北】汉文帝后元中封孝文后弟窦广国为侯国王莽更名桓章晋太始中立章武郡治此浮水故渎又东迳箧山北魏氏土地记曰高城东北五十里有箧山长七里浮渎又东北迳栁县故城南【在今盐山县东七十里】汉武帝元朔四年封齐孝王子刘伤为侯国【按史表元朔四年封齐孝王子刘阳为栁侯汉表作阳已今云刘伤误】地理风俗记曰高城县东北五十里有栁亭故县也世谓之辟亭非也浮渎又东北迳汉武帝望海台又东注于海应劭曰浮县浮水所出入海朝夕徃来日再今沟无复有水也清河又北分为二渎枝分东出又谓之浮渎清河又北迳浮阳故城西王莽之防【汉志作浮】成也建武十五年更封骑将军平乡侯刘歆为侯国浮阳郡治又东北□【当作滹】沲别渎注焉谓之合河也
　　又东北过濊邑北
　　濊水出焉【在河间府青县】
　　又东北过乡邑南
　　清河又东分为二水枝津右出焉东迳汉武帝故台北【汉武台在今盐山县】魏氏土地记曰章武县东一百里有武帝台南北有二台相去六十里基高六十丈俗云汉武帝东巡海上所筑又东注于海清河又东北迳纻姑邑南俗谓之新城非也
　　又东北迳穷河邑南
　　清河又东北迳穷河邑南俗谓之三女城非也东北至泉周县北入滹沲水经曰【疑作白】笥□【疑作沟】泉周县东南与清河合者目下为清河下邑也又东泉周县出焉
　　又东北过漂榆邑入于海
　　清河又东迳漂榆邑故城南俗谓之角飞城赵记云石勒使王述煑盐于角飞即城异名矣魏土地记曰高城县东北一百里北尽漂榆东临巨海民咸煑海水借盐为业即此城也清河自是入于海
　　荡水出河内荡隂县西山东【荡隂县今属河南彰徳府今曰汤隂】
　　荡水出县西石尚山【荡水源出汤隂县治因元泉流经五十里过内黄县界入衞河】泉流迳其县故城南县因水以取名也晋伐成都王頴败帝于是水之南【晋书惠帝永兴初左衞将军陈昣等奉大驾讨頴驰檄四方赴者云集军次安阳众十余万頴遣奋武将军右超率众五万次于荡隂超众奄出王师败绩矢及乗舆侍中嵇绍死于帝侧】卢林四王起事曰惠帝征成都王頴战败时举辇司马八人辇犹在肩上军人竞就杀举辇者乗舆顿地帝伤三矢百僚奔散唯侍中嵇绍扶帝【疑脱军字】士将兵之帝曰吾吏也勿害之众曰受太弟命唯不犯陛下一人耳遂斩之血污帝袂将洗之帝曰嵇侍中血勿洗也此则嵇延祖殒命之所
　　又东北至内黄县【属大名府】入于黄泽
　　羑水出荡隂西北【羑水源出汤隂县西北鹤山流至羑城东会防水入荡水】韩大牛泉地理志曰县之西山羑水所出也卷水又东迳韩附壁北又东流迳羑城此【疑作北】故羑里也【在汤隂县北九里一名牖城又名防城】史记音义曰牖里在荡隂县广雅称狱犴也夏曰夏台殷曰羑里周曰囹圄皆圜土昔殷纣纳崇侯虎之言囚西伯于此散宜生南宫括见文王乃演易用明否泰始终之义焉羑城北水积成渊方一十余歩深一丈余东至内黄与防水防【防水在彰德府安阳县西南二十里】水出西山马头涧东迳防城北卢谌征艰赋所谓越防者也其水东南流注于羑水又东厯黄泽入荡水地理志曰羑水至内黄入荡者也荡水又东与长沙沟水合其水导源里山北谷东流迳晋鄙故垒北谓之晋鄙城名之为魏将城昔魏公子无忌矫夺晋鄙军于是处故班叔皮游居赋曰过荡隂而吊晋鄙责公子之不臣者也淇水又东谓之宜师沟又东迳荡隂【原本漏】县南又东迳枉人山东北至内黄泽右入荡水亦谓之黄雀沟是水秋夏则泛春冬则耗水又迳内黄城南陈留有外黄故称内也东注白沟
　　洹水出上党沍氏县【汉志上党郡有氏县沍字误当作今为山西泽州陵川县按明一綂志安阳河一名洹水源自故洹县东至林安阳二县屡伏屡见东入衞河】
　　水出洹山山在长子县也【今属山西潞安府】
　　东过隆虑县北【今为河南彰德府林县】
　　县北有隆虑山【在林县西北二十五里南负太行北接恒岳景最竒絶】昔帛仲理之所游神也县因山以取名汉高帝六年封周灶为侯国应邵曰殇帝曰隆故改从林也县有黄水出于神囷之山黄华谷地【宋本作北】崖山高十七里【明一綂志黄华山在林县西二十里一名林虑山下有黄华谷北岩出瀑布】水出木门带带即山之第三级也去地七里悬水东南注壑直防岩下状若鸡翘【史游急就章曰春草鸡翘鳬翁濯顔师古曰鸡翘鸡尾之曲垂也】故谓之鸡翘洪葢亦天台赤城流也其水东流至谷口潜入地下东北一十里复出名栁渚渚周四五里是黄水重源发也东流苇泉水注之【苇泉在林县西北林虑山泉傍多苇故名】出林虑川北泽中东南流与双泉合水【宋本水下有出字】鲁般门东下流入苇泉水苇泉水又东南流注黄水谓之陵阳水又东入于洹水也
　　又东北出山迳邺县南【古邺城在今彰德府临漳县西二十里本战国魏之邺邑曹魏后魏前燕东魏皆都于此】
　　洹水出山连迳殷墟北竹书纪年曰盘庚即位自奄迁于此遂曰殷【竹书纪年曰盘庚十四年自庵迁于北曰殷则此遂二字恐当作北防】昔者项羽与章邯盟于此地矣洹水又东枝津出焉东北流迳邺城南谓之新河又东分为二水北水迳东明观下昔慕容儁梦石虎齧其臂寤而恶之购求其尸而莫知之后宫嬖妾言虎葬东明观下于是掘焉下度三泉得其棺剖棺得尸尸僵不腐儁骂之曰死胡安敢梦生天子也使御史中尉阳约数其罪而鞭之此葢虎始葬处也又北迳建春门石梁不高大治石工密旧桥首夹建两石柱螭短【疑有譌字一作矩】趺勒甚佳乗舆南幸以其作制华妙致之平城东侧西屈【宋本作阙】北对射堂□【宋本作渌】水平潭碧林浦侧可游意矣其水际其西迳魏武武故苑苑旧有武池以肄舟楫有鱼梁钓台竹木灌丛今池林絶灭略无遗迹矣其水西流注于漳南水又东北迳女亭城北又东北迳高陵城南东合坰沟又东迳鸬鷀陂北与台陂水合陂东西三十里南北注白沟河沟上承洹水北絶新河北迳高陵城东又北迳斥丘县故城西【今为直广平府成安县其故城在县西】县南角有斥丘葢因丘以氏县故干侯矣春秋经书昭公二十八年公如晋次于干侯也汉高帝六年封唐广为侯国【按史表作唐厉此云唐广误】王莽之利丘矣又屈迳其北城东北流注于白沟洹水自邺东迳安阳县故城【原本漏今彰德府治】北徐广晋纪曰石遵自孚城北入轩【疑譌当是斩】张豹于安阳是也魏土地记曰邺城南四十里有安阳城城北有洹水东流者也洹水又东至长乐县左侧则沟出焉洹水又东迳长乐县故城南按晋书地理志曰魏郡有长乐县也
　　又东过内黄县北东入于白沟
　　洹水迳内黄县北东流注于白沟世谓之洹水也许慎说文吕忱字林并云洹水出晋鲁之间昔声伯梦涉洹水或与其琼浆而食之泣而又与琼瓌盈其怀矣从而歌曰济洹之水赠我以琼瑰归乎归乎琼瑰盈吾怀乎后言之暮而卒即是水也






　　水经注集释订讹卷九
&lt;史部,地理类,河渠之属,水经注集释订讹&gt;
　　钦定四库全书
　　水经注集释订讹卷十
　　归安沈炳巽撰
　　浊漳水　　清漳水
　　浊漳水【在今山西潞安府南二十里】出上党长子县【今属潞安府】西发鸠山【在今潞安府长子县西五十里】之漳水焉【四字疑衍】
　　岀鹿谷与发鸠连麓而在南淮南子谓之发苞山故异名互见也左则阳泉水注之右则散葢水入焉三源同出一山但以南北为别耳【散葢今县志作伞葢】
　　东过其县南【今山西潞安府长子县西有长子故城】
　　又东尧水自西山东北流迳尧庙北又东迳长子县故城南周史辛甲所封邑也【朱笺引刘向别録曰辛甲事纣七十五谏而不听去之周文王以为公卿封之长子】春秋襄公十八年晋人执卫行人石买于长子即是县也秦置上党郡治此也其水东北流入漳水漳水东防于梁水梁水出南梁山北流至长子县故城南竹书纪年曰梁惠成王十二年郑取屯留尚子沮【朱谋防云疑作则】尚子即长子之异名也梁水又北入漳水
　　屈从县东北流注【疑有譌脱当云屈从县东北流陶水注之】
　　陶水南出南陶北流至长子城东西转迳其城北东注于漳水
　　又东过壶闗县北【壶闗屯留二县俱属潞安府今长治县东南有壶闗故城今屯留县东南十三里有屯留故城】
　　漳水东迳屯留县南又屈迳其城东东北流有绛水注之绛水西出谷逺县【今为山西沁州沁源县】东发鸠之谷【发鸠谷一名盘秀岭又名方山鹿渎山盘石山説见后】谓之滥水屯【宋本作也】东迳屯留县故城南故留子国也潞氏之属春秋襄公十八年晋人执孙蒯于纯【杜注纯屯也】留是也其水东北流入于漳故桑钦云绛水【疑漏迳字】屯留西南东入漳【后魏地形志蓝水出寄氏县盘秀岭南北流入浊漳元和志绛水出屯留县西南方山去县八十四里寰宇记引冀州图谓之鹿渎山屯留新志盘秀山在县西南九十里一名盘石山○按汉志上党有谷逺县在今屯留县界寄氏故城在县西南七十里蓝水即滥水绛水之上源也】漳水又东陈水注之水出西发鸠山东迳余吾县故城南汉光武建武六年封景丹子尚为侯国【按后汉书景丹传丹薨子尚嗣徙封余吾侯注云县名属上党郡今潞州】陈水又东迳屯留县故城北竹书纪年梁惠成王元年韩共侯赵成侯迁晋桓子【按竹书作桓公】屯留史记赵肃侯夺晋君端氏而徙居之此矣【史记赵世家成侯十六年与韩魏分晋封晋君于端氏肃侯元年夺晋君端氏徙处屯留】其水又东流注于漳故许慎曰水出发鸠山入闗从水章声也漳水迳壶闗县故城西又屈迳其城北故黎国也有黎亭县有壶口闗故曰壶闗矣【壶口闗在今黎城城县北太行山】吕后元年立孝惠后宫子武为侯国汉有壶闗三老公乘兴上书讼卫太子即邑人也县在屯留东不得先壶闗而后屯留也漳水歴鹿台山【在潞安府襄垣县南二十里浊漳水在县南二十一里襄垣故城在今壶闗县北】与【鞮上当有铜字】鞮水合水出铜鞮县【铜鞮故城在今山西沁州城南】西北石磴山东流与专池水合出八持山【朱云八持当作八特潘尼西道赋云羊八特成臯黄马是也】东北流入铜鞮水铜鞮水又东南迳女谏水西北好松山东南流北则苇池水与公主水合而右注之南则榆交水与皇后水合而左入焉乱流东南注于铜鞮铜鞮水【宋本水下有东迳二字】李憙墓【疑漏墓字】前有碑碑石破碎故李氏以太和元年立之【晋书李憙传憙字季和上党铜鞮人少有髙行位特进光禄大夫以年老逊位诏褒赐有加憙自歴仕虽清非异众而家无储积亲旧故人乃至分衣共食未尝私以王官及卒追赠太保諡曰成子】其水又东迳故城北城在山阜之上下临岫壑东西北三面岨袤二里世谓之断梁城即故县之上虒亭也【在今襄垣县西北五十里今为虒亭镇】铜鞮水又东迳铜鞮县故城北城在水南山中晋大夫羊舌赤铜鞮伯华之邑也汉髙祖破韩王信于此县也铜鞮水又东南流迳顷【一作项后魏地形志作倾】城西即县之下虒聚也地理志曰县有上虒亭下虒聚者也铜鞮【疑漏水字】又南迳胡邑西又东屈迳其城南又东迳襄垣县【今属潞安府】入于漳漳水又东北流迳襄垣县故城南王莽之上党亭
　　又东北过屯留县【三字疑衍】潞县北【潞县今为潞安府潞城县其故城在县西】县故赤翟潞子国也其相丰舒有儁才而不以茂徳晋伯宗数其五罪使荀林父灭之阚骃曰有潞水为冀州浸即漳水也余按燕书王猛与慕容评相遇于潞川也鄣固山泉鬻水与军入绢匹水二石【十六国春秋前燕録王猛入晋阳慕容评畏猛不敢进屯于潞川评为人贪鄙鄣固山泉鬻水与军入绢一匹得水二石积钱帛如山士卒怨愤莫有鬬志】佗大川可以为侵【疑譌】所有巨浪长湍唯潭【朱本作漳】水耳故世人亦谓浊漳为潞水矣县北对故壁台漳水迳其南本潞子所立也世名之为台壁也慕容垂伐慕容永于长子军次潞川永率精兵拒战阻河自固垂阵壁台【当从十六国春秋作台壁为是】一战破之即是处也漳水于是左【疑譌或是合】右黄须水口水出壁台【亦当作台壁】西张讳岩下世传岩赤则土离【当作罹】兵害故恶其变化无常恒以石粉污之令白是以俗目之为张讳岩其水南流迳台壁西又南入于漳漳水又东北歴望夫山【在今黎城县东北元和志清漳水在黎城县东五十里浊漳水在县西北五十六里】山之南有石人竚于山上状有懐于云表因以名焉有湼水西出覆甑山而东流与西汤溪水合水出湼县【今省入山西沁州武乡县】西山汤谷五泉俱防谓之五防之泉交【疑作又】东南流谓之西汤水又东南流注湼水又东迳湼县故城南县氏【汉志湼氏湼水也县字当作湼】湼水也东与白鸡【鸡下疑有水合二字】水出县之西山东迳其县北东南流入湼水湼水又东南与武乡水防焉水源出武山西南迳武乡县【今属山西沁州】故城西而南出得清谷口水源出东北长山清谷西南与鞸鞳白壁二水合南入武乡水又南得黄水口黄水三源同注一壑东南流与隠室水合水流西北出隠室山东南注潢水【疑作湼水】又东入武乡水武乡水又东南注于湼水湼水又东南流注于漳水漳水又东迳磻阳城北仓石水入焉水出林虑县【今为河南彰徳府林县仓石水在县西北四十里】之仓石溪东北迳鲁班门西阙昂藏【昂蔵轩露侈大之貎】石壁霞举左右结石修坊崇基仍存北迳偏桥东即林虑之峤岭抱犊固也石磴西陛陟踵修上五里余崿路中断四五丈中以木为偏桥劣得道行亦言故有偏桥之名矣自上犹须攀萝扪葛方乃自津山项即庾衮坠处也仓石溪水【以上疑有譌误不可句读】又北合白水溪溪水出壶闗县东白木川东迳百畆城北葢同仇池百顷之称矣又东迳林虑县之石门谷又注于苍溪水苍溪水又北迳磻阳城【在今林县北八十里】东而北流注于漳水漳水又东迳葛公亭北而东去矣
　　又东过武安县【今属河南彰徳府其故城在县西南】
　　漳水【宋本水下有迳字】于县东清【禹贡锥指引此下有漳字】水自涉县东南来注流之世谓决入之所为交漳口也【涉县今属彰徳府其故城在县西北元和志清漳水亦名涉河在涉县南一里】
　　又东出山过邺县西【今彰徳府临漳县西南有邺县故城西接林县界有太行林虑倚阳天平诸山皆漳水之所经也】
　　漳水又东迳三户峡为三户津张晏曰三户地名也【三户津在故邺城西四十里】在梁期西南孟康曰津峡名也在邺西四十里又东汗【宋本作沂】水注之水出武安县山东南流迳于城北昔项羽与蒲将军英布济自三户破章邯于是水汗水东注于漳水漳水又东迳武城南世谓之梁期城梁期在邺北俗亦谓之两期城皆为非也司马彪郡国志曰邺县有武城武城即期城矣漳水又东北迳西门豹祠前祠东侧有碑隠起为字祠堂东头石柱勒铭曰赵建武中所修也魏文帝述征赋曰羡西门之嘉迹忽遥睇其灵宇漳水右与枝水合其水上承漳水于邯防西而东别与邯水合水发源邯山东北迳邯防县故城西北注漳水故曰邯防也张晏曰漳水之别自城西南与邯山之水防今城旁犹有沟渠存焉汉武帝元朔二年封赵敬肃王子刘仁为侯国其水又东北入于漳昔魏文侯以西门豹为邺令也引漳以溉邺民赖其用其后至魏襄王以史起为邺令又堰漳水以溉邺田咸成沃壤百姓歌之魏武王又堨漳水廻流东注号天井堰里中作十二墱墱相去三百步令互相灌注一源分为十二流皆悬水门陆氏邺中记云水所溉之处名曰晏陂泽故左思之赋魏都也谓墱流十二同源异口者也魏武之攻邺也引漳水以围之献帝春秋曰司空邺城围周四十里初浅而狭如或可越审配不出争利望而笑之司空一夜増修广深二丈引漳水以注之遂防邺【后汉书袁绍传袁尚使审配守邺曹操进攻邺配将冯札为内应开突门内操兵三百余人配觉之从城上以大石击门入者皆死操乃凿堑围城周囘四十里初令浅示若可越配望见笑而不出争利操一夜濬之广深二丈引漳水以灌之遂抜邺云云较所引似明畅】本齐桓公所置也故管子曰筑五鹿中牟邺以卫诸夏也后属晋魏文侯七年始封□地【此句疑有譌误宋本作始封此地然恐亦非是葢魏之封岂始于文侯耶惟史记魏世家有云文侯六年城少梁或当作始城此地为是】故曰魏也汉髙帝十二年置魏郡治邺县王莽更名魏城后分魏郡置东西部都尉故曰三魏魏武又以郡国之旧引漳流自城西东入迳铜雀台下伏流入城东注谓之长明沟也渠水又南迳止车门下魏武封于邺为北宫宫有文昌殿沟水南北夹道枝流引灌所在通溉东出石窦下注之湟水故魏武登台赋曰引长明灌街里谓此渠也石氏于文昌故殿处造东西太武二殿于济北谷城之山采文石为基一基下五百武直宿卫屈【疑作屋】柱趺瓦悉铸铜为之金漆图饰焉又徙长安雒阳铜人置诸宫前以华国也城之西北有三台皆因城之【之字衍】为基巍然崇举其髙若山【十六国春秋后赵録石虎建武元年大起宫殿于都遂于邺西文昌故殿处造东西太武二殿采谷城山文石为基一基下五百武直宿卫屈柱趺瓦悉铸铜为之金漆图饰焉又徙长安雒阳铜人置诸宫前以华其国城之西北有三台皆因城为基巍然崇举其髙若山】建安十五年魏武所起平坦畧尽春秋古地云葵邱地名今邺西台是也谓台已平或更有见意所未详其中曰铜雀台髙十丈有屋百余间台成命诸子登之并使为赋陈思王下笔成章美防当时亦魏武望奉常王叔治之处也昔严才与其属攻掖门脩闻变车马未至便将官属步至宫门【魏志王修传曰修徙奉常其后严才反修闻变召车马未至便将官属步至宫门云云严才下漏反字闻变下漏召字】太祖在铜雀台望见之曰彼来者必王叔治也相国钟繇曰旧京城有变九卿各居其府卿何来也修曰食其禄焉避其难居府虽旧非赴难之义时人以为美谈矣石虎更増二丈立一屋连栋接檐弥覆其上盘廻隔之名曰命子窟又于屋上起五层楼髙十五丈去地二十七丈又作铜雀于楼巅舒翼若飞南则金雀台髙八丈有屋一百九间北曰冰井台【十六国春秋作井冰台】亦髙八丈有屋一百四十间上有冰室室有数井井深十五丈蔵冰及石墨焉石墨可书又然之难尽亦谓之石炭又有粟窖及监【疑当作盐】以备不虞今窖上犹有石铭存焉左思魏都赋曰三台列峙而峥嵘者也城有七门南曰凤阳门中曰中阳门次曰广阳门东曰达春【一作建春】门北曰广徳门次曰厩门西曰金明门一曰白门凤阳门三台洞开髙三十五丈石氏作层观架其上置铜凤头髙一丈六尺东城上石氏立东明观观上加金博山谓之锵天北城上有齐午楼超出羣榭孤髙特立其城东西七里南北五里饰表以塼百步一楼凡诸宫殿门台隅雉皆加观榭层甍及【后赵録作叠】宇飞檐拂云图以丹青色以轻素当其全盛之时去邺六七十里逺望苕【何氏云疑作岧】亭巍若仙居魏因汉祚复都洛阳以谯之【疑譌宋本作谯为】先人本国许昌为汉之所居长安为西京之遗迹邺为王业之本基故号五都也今相州刺史及魏郡治漳水自西门豹祠北迳赵阅马台西基髙五丈列观其上石虎毎讲武于其下升观以望之虎自于台上放鸣镝之矢以为军骑出入之节矣漳水又北迳祭陌西战国之世俗巫为河伯取妇祭于此陌魏文侯时西门豹为邺令约诸三老曰为河伯取妇卒来告知【史记作幸来告语】吾欲送女皆曰诺至时三老廷掾赋敛百姓取钱百万巫觋行里中有好女者呪当为河伯妇【呪疑误史记作是当为河伯妇】以钱三万聘女沐浴脂粉如嫁状豹往防之三老巫掾与民咸集赴观巫妪年七十从十女弟子豹呼妇视之以为非妙令巫妪入报河伯投巫于河中有顷曰何久也又令三弟子及三老入白并投于河豹磬折曰三老不来奈何复欲使廷掾豪长趣之皆叩头流血乞不为河伯取妇祀虽断地留祭陌之称焉又慕容儁投石虎尸处也田融以为紫陌也赵建武十一年造紫陌浮桥于水上为佛图澄先造生墓于紫陌建武十五年卒【按后赵録佛图澄传澄于建武十四年十二月八日卒今云十五年误】十二月焉即此处也漳水又对赵氏临漳宫宫在桑梓苑多桑木故苑有其名三月三日及始蚕之月虎帅皇后及夫人采桑于此今地有遗桑墉无尺雉矣漳水又北溢水入焉漳水又东迳梁期城南地理风俗记曰邺北五十里有梁期城故县也汉武帝元鼎五年封任破胡为侯国晋惠帝永兴元年骠骑王浚遣乌丸渇末迳至梁期骑到邺成都王頴遣将军石超讨末为末所败于此也迳平阳城北竹书纪年曰梁惠成王元年邺师邯郸师于平阳者也【按竹书纪年无此文且句中亦有譌误】司马彪郡国志曰邺有平阳城即此地也
　　又东过列人县南【列人故城在今广平府肥乡县北】
　　漳水又东右迳斥丘县北即裴县故城南王莽更名之曰即是也【元和志成安县浊漳水西自滏阳县界流入斥丘故城在县东南三十里斥丘裴县并在东昌府丘县】地理风俗记曰列人县西南六十里即裴城故县也漳水又东北迳列人县故城南王莽更名之为列治也竹书纪年曰梁惠成王八年惠成王伐邯郸取列人者也于县右合白渠故渎白渠水水【疑衍】出魏郡武安县钦口山东南流迳邯郸县南又东与拘润水合水导源武始东山白渠北俗犹为是水为拘河也白渠水又东又有牛首水入焉水出邯郸县西堵山东流分为二水洪湍双逝澄映两川汉景帝时七国悖逆命曲周侯郦寄攻赵围邯郸相捍七日引牛首拘水灌城城壊王自杀其水东入邯郸城迳温明殿南汉世祖擒王郎幸邯郸昼卧处也其水又东迳丛台南六国时赵王之台也【丛台在今广平府邯郸县北史记赵武灵王所筑因其丛杂而名】郡国志曰邯郸有丛台故刘邵赵都赋曰结云阁于南宇立丛台于少阳者也今遗基旧墉尚在其水又东歴邯郸阜张晏所谓邯山在东城下者也曰单尽也城郭从邑故加邑邯郸之名葢指此以立称矣故赵郡治也长沙耆旧传称桓楷为赵郡太守尝有遗嚢粟于路者行人挂嚢粟于树莫敢取之即于是处也其水又东流出城又合成一川也又东澄而为渚沁水东南涓【一作流】注拘润水又东入白渠又东故渎出焉一水东为泽渚曲梁县之鸡泽也【曲梁县今为广平府治永平县汉属广平国】国语所谓鸡邱矣东北通登【宋本作澄】湖白渠故渎南出所在枝分右出即邯沟也歴邯沟县故城东葢因沟以名【宋本作氏】县也地理风俗记曰即裴城西北二十里有邯沟城故县也【邯沟故城在今广平府肥乡县西北十里】又东迳肥乡县故城北【故城在今县西二十二里】竹书纪年曰惠成王八年伐邯郸取肥者也晋书地道记曰太康中立以广平也渠道交径互相纒縻与白渠同归迳列人右防漳津今无水地理志曰白渠东至列人入漳是也
　　又东北过斥漳县南【斥漳县今为广平府威县汉志作斥章属广平国今曲周县东有斥漳故城】
　　应劭曰其国斥卤故曰斥漳汉献帝建安十八年魏太祖凿渠引漳水东入清洹以通河漕名曰利漕渠漳津故渎水旧断溪东北出涓流濗【广韵濗莫狄切浅水也】注而已尚书所谓覃懐防绩至于衡漳者也孔安国曰衡横也言覃漳水横流也又东北迳平恩县故城西【故城在今广平府曲周县平恩镇】应劭曰县故馆陶之别乡汉元帝元康三年置【按元康乃宣帝年号今云元帝误又按史汉表平恩侯许广汉以地节三年封今云元康亦误】以封后父许伯为侯国王莽更曰延平也
　　又东北过曲周县东又东北过钜鹿县东【曲周今属广平府钜鹿今属河间府】
　　衡漳故渎东北迳南曲县故城西【南曲县故城在今东昌府邱县西北】地理志广平有曲周县应劭曰平恩县北四十里有南曲亭故县也又迳曲周县故城东【在今县东北漳水故凟在县东志云漳水旧自县东北入威县其后自魏县东出经流遂为枯渎】地理志曰汉武帝建元四年置王莽更名直周余按史记大将军郦商以髙祖六年封曲周县为侯国又考史记【二字疑误当作汉书】同是知曲周旧县非始孝武葢商冀州人在县市补履数年人竒其不老求其术而不能得也【何氏云葢商以下二十四字疑是错简葢姓非郦商也】衡漳又北迳巨桥祗【疑当作邸】阁西旧有大梁横水故有巨桥之称昔武王伐纣发巨桥之粟以赈殷之饥民服防曰巨桥仓名钜鹿水之大桥也今临侧水湄左右方一二里中状若邱葢遗囤故窖处也衡水又北迳钜鹿县故城东【钜鹿今顺徳府治其故城即今平乡县魏収志云平乡县治钜鹿城是也史记项羽救巨鹿军漳南括地志曰今俗名栁河在平乡县南元和志云浊漳水在县西南十里明成化十八年漳河东决入顺徳府广宗县界是为新漳而旧漳遂涸】应劭曰鹿者林之大也尚书曰尧将禅舜纳之大麓之野烈风雷雨不迷致之以昭华之玉而县取目焉路温舒县之东里人父为里监门使温舒牧羊泽中取蒲牒用冩书即此泽也钜鹿郡治秦始皇二十五年灭赵以为钜鹿郡汉景帝中元年为广平郡武帝征和三年以封赵敬肃王子为广平侯国【按武帝纪征和二年九月立赵敬肃王子偃为平干王汉志广平国下云武帝征和二年置为平干国则此之广平侯国当作平干王国】世祖中兴更为钜鹿也郑注尚书引地説云大河东北流过绛水千里至大陆为地腹如志之言大陆在钜鹿地理志曰水在安平信都钜鹿与信都相去不容此数也水土之名变易世失其处见降水则以为绛水故依而废读或作绛字非也今河内共北山淇水共水【二字疑衍】出焉【按汉志河内郡共县注云故国北山淇水所出东至黎阳入河据此当作河内共北山淇水出焉为是今云北共山误共水二字疑衍】东至魏郡黎阳入河近所谓降水也降读当如郕降于齐师之降葢周时国于地者恶言降故改之共耳又今河所从去大陆逺矣馆陶北屯氏河其故道与余按郑据尚书有东过洛汭至于大伾北过降水至于大陆推次言之故以淇水为降水共城为降城所未详也稽之羣书共县故本共和之故国是有共名不恶降而更称禹着山经淇出沮洳淇澳卫诗列目又逺当非改绛为今号但是水导源共山北欲因成降议故以淇水为降水耳即如引他説黎阳钜鹿非千里之迳直信都于大陆者也唯屯氏北出馆陶事近之矣按地理志云绛水发源屯留下乱漳津是乃与漳俱得通称故水流间闗所在着目信都复见绛名而东入于海寻其川脉无他殊渎而衡漳旧道与屯相乱乃书有过降之【疑有脱文】地説与千里之志即之途致与书相邻河之过降当应此矣下至大陆不异经説自迄于钜鹿出于东北皆为大陆语之纒络厥势眇矣九河既播八牧【何氏云牧疑作枝】代絶遗迹故称往往时存故鬲般列于东北徒骇渎聨漳绛同逆之状粗分陂障之防犹在案经考渎自安故目矣禹贡锥指宋张洎云降水即浊漳也字或作绛地理志屯留县下云桑钦言绛水出西南东入海郦道元引此文作入漳云绛水发源屯留下乱漳津与漳俱得通称通典云漳水横流而入河在今广平郡肥乡县界大陆地名见冀州河渠书云禹道河至于大伾以为河所从来者髙水湍悍难以行平地数为败乃厮二渠以引其河北载之髙地过降水至于大陆二渠其一为漯川自黎阳大伾山南东北流至千乘入海其一则河之经流自大伾山西南折而北为宿胥口又东北经邺县东至列人斥漳县界合漳水是为北过降水沟洫志王横曰禹之行河水本随西山下东北去周谱云定王五年河徙则今所行非禹之所穿冝更开空使縁西山足乘髙地而北入海即此道也水经所叙漳水自平恩以下皆禹之故道河自斥漳又东北迳平恩曲周以至钜鹿其西畔为大陆也汉钜鹿县唐为平乡钜鹿二县属邢州今属顺徳钜鹿故城即今平乡县治○锥指又云正义曰地理志降水在信都县按汉书以襄国为信都在大陆之西或降水发源在此下尾至今之信都故得先过降水乃至大陆郑以降读为下江反声转为共河内共县淇水出焉东至魏郡黎阳县入河此近降水周时国于此地者恶言降故谓之共此郑胸臆不可从也按襄国今为邢台县县界絶无降源孔説非是郦注浊漳引郑尚书注言降水字不当作绛是也而读降为郕降于齐之降以淇水为降水共城为降城则谬又曰今何所从去大陆逺矣馆陶北屯氏河其故道与郦以为近是今考地理志馆陶县下云河水别出为屯氏河东北至章武入海今馆陶临清清平髙唐景州南皮沧州盐山界中并有古屯氏河则屯河行清河之东大河故渎之西为禹贡故道理或有之然邺县故大河在东北入海地志有明文禹河既自宿胥口北行至邺岂复东行至馆陶而与屯氏相接哉其非禹迹明矣
　　漳水又歴经县故城西水有故津谓之薄落津昔袁本初还自易京上已届此率其賔从褉饮于斯津矣【经县故城在今顺徳府广宗县东二十里本后汉经县地后魏折置二县此为西经漳水自平乡流入县界即古薄落水也战国策赵武灵王曰吾国东有河薄落之水后汉初平四年袁绍击公孙瓉于薄落津】衡漳又迳沙邱台东纣所成也在钜鹿故城东北七十里赵武灵王与秦始皇并死于此矣【按通典平乡县有沙邱台在今广宗县界广宗唐平乡地也】又迳铜马祠东汉光武庙更始三年秋光武追铜马于馆陶大破之遂降之贼不自安世祖令其归营乃轻骑行其垒贼乃相谓曰萧王推赤心置人腹中安得不投死乎遂将降人分配诸将众数十万人故闗西号世祖曰铜马帝也祠取名焉庙侧有碑述河内修武县张字景明以建和三年为钜鹿太守漳津泛滥土不稼穑披按地图与丞彭参掾马道嵩等原其逆顺揆其表里修防排通【疑漏以字】正水路功绩有成民用嘉赖题云漳河神坛碑而俗老耆儒犹谓斯庙为铜马刘神寺是碑顷因震裂余半不可复识矣【寰宇记铜马寺在钜鹿县北七里漳水旧在县东唐钜鹿县故城在县南宋北流决入漳水大观元年邢州言河决防钜鹿县诏迁县于髙地即今治其后河复南出漳亦随之故道多塞】又迳南宫县故城西汉惠帝元年以封张越人子买为侯国【按史汉表是髙后元年今云惠帝元年误】王莽之序中也其水与隅醴通为衡津又有长芦滛水之名绛水之称矣今漳水既断绛水非复纒络矣又北绛渎出焉今无水故渎东南迳九门城南【城在今正定府藁城县西北二十五里】又东南迳南宫城北【南宫县今属正定府元和志绛水故凟在南宫县东南六里】又东南迳缭城县故城北【缭城在今南宫县东南经城在今广平府威县北】十三州志曰经县东五十里有缭城故县也左迳安城南【故信都之安乡也城在今正定府冀州东南】故信都之安城乡也更始二年和城太守邳彤与上防信都南安城乡上大悦即此处也故渎又东北迳辟阳亭【今冀州东南二十里有辟阳故城】汉髙帝六年封审食其为侯国王莽之乐信也地理风俗记曰广川西南六十里有辟阳亭故县也【今冀州东南二十里有辟阳故城】绛渎又北迳信都城东散入泽渚【信都城即今冀州治】西至于信都城东连于广川县之张甲故渎同归于海【今枣强县东三十里有广川故城河水注云张甲河右渎自广川县东北迳其故城西又东北至修县东防清河入漳】故地理志曰禹贡绛水在信都东入于海也
　　禹贡锥指汉志杂采古记故漳绛二水并存实一川也漳绛本入河及河徙之后漳绛循河故道而下故郦道元云水流间闗所在着目信都复见绛名而东入于海也然汉志信都之绛水则又有别志云故漳河在北东入海禹贡绛水亦入海葢县北故漳即禹河之故道而绛水出其南则漳水之徙流郦元所谓绛渎者也葢汉时信都之漳水徙从其县南故地志以此为绛水而目县北之渎曰故绛河其后漳复北道故水经叙漳水仍自信都县西东北过下博县而郦元云绛渎今无水唐人遂谓之枯绛杜佑通典云清河郡经城县界有枯绛渠北入信都郡界者是也殊不知此渠乃漳水一时之徙流而汉书地志乃以为禹贡之绛水岂不大谬而杜佑复据之以分冀兖之界自后説经者动称枯绛以证河之所过皆班氏禹贡二字有以误之也
　　又北过堂阳县西
　　衡水自堰分为二水其一水北出迳县故城西世祖自信都以四千人先攻堂阳降水者也水上有梁谓之旅津渡商旅所济故也其右水东北注出石门门石崩裭余基殆在谓之长芦水葢变引葭之名也【元和志堂阳县长芦水亦谓之堂水在县南二百步因取名按堂阳今为新河县其故城在南宫县西北衡水即漳水】长芦水更迳堂阳县故城南应劭曰县在堂水之阳谷梁传曰水北为阳也今于故县城南更无别水唯是水东出可以当之斯水葢包堂水之兼称矣长芦水又东迳九门波【宋本作坡一作城】故县也又东迳扶栁县故城南【汉志扶栁县属信都国今冀州西南有扶栁故城此云扶都误】世祖建武三十年封冦恂子楫【后汉书冦恂传恂卒子损嗣后徙损为扶栁侯今云楫误】为侯国又东屈北迳信都县故城西信都郡治也汉髙帝六年置景帝二年为广川惠王越国【汉志信都国景帝二年为广川国汉表景帝中二年封子越为广川王】王莽更为新传县曰新传亭【汉志信都国莽曰新博今云传误】光武自蓟至信都是也明帝永平十五年更名乐成【汉志应劭曰明帝更名乐安今云乐成误】安帝延光中改曰安平城内有汉冀州从事安平赵徴碑又有魏冀州刺史陈留丁绍碑青龙三年立城南有献帝南廵碑其水侧城北注又北迳安阳城东又北迳武阳城东十三州志曰扶栁县东北有武阳城故县也又北为博广池池多名蟹佳鰕歳贡王朝以充膳府又北迳下博县故城东而北流注于衡水也
　　又东北过扶栁县北又东北过信都县西
　　扶栁县故城在信都城西【扶栁县故城在今冀州西南信都县即正定府冀州昌城县故城在冀州西北】衡水迳其西县有扶泽泽中多栁故曰扶栁也衡水又北迳昌城县故城西【今在冀州西北】地理志曰信都有昌城县【汉志作昌成】汉武帝以封城阳顷王子刘羌【史表城阳倾王子刘差封昌侯今云羌误】为侯国阚骃曰昌城本名阜城矣应劭曰堂阳县北三十里有昌城故县也世祖之下堂阳昌城人刘植率宗亲子弟据邑以奉世祖是也又迳西梁县故城东【西梁县故城在扶栁故城西北五十里】地理风俗记曰扶栁县西北五十里有梁城故县也世以为五梁城葢字状致谬耳【元和志信都县衡水亦曰长芦水即浊漳水之下流也西北去县六十二里寰宇记长芦枯沟在州西二里漳水在州西北百二十里】衡漳又东北迳桃县故城北【桃县今为正定府衡水县故城在冀州西北四十五里】汉髙祖十二年封刘襄为侯国王莽改之曰桓分也合斯洨故渎斯洨水首受大白渠大白渠首受绵蔓水【明一统志绵蔓水在正定府井陉县南门外源发山西平定州流至县界与甘陶河合】绵蔓水上承桃水水出乐平郡之上艾县东流世谓之曰桃水东迳靖阳亭南故闗城也及北流至井陉闗下注泽发水乱流东北迳常山蒲吾县西而桃水出焉南迳蒲吾县故城西【蒲吾县今为正定府平山县】又东南流迳桑中县故城北世谓之石勒城葢赵氏増成之故擅其目又谓之髙功城也地理志曰侯国也桃水又东南流迳绵蔓县故城北王莽之绵延也世祖建武二年封郭况为侯国自下通谓之绵蔓水绵蔓水又东流迳乐阳县故城西右合井陉山水水出井陉山世谓之鹿泉水也【明一统志鹿泉在正定府获鹿县海螺山下汉韩信伐赵下井陉师患无水于此获二白鹿跑地得泉因名】东北流屈迳陈余垒而俗谓之故壁城昔在楚汉韩信东入余拒之于此不纳左车之计悉众西战信遣竒兵自间道出立帜于其垒师奔失据遂死泜上其水又屈迳其垒南又南迳城西东注绵蔓水绵蔓水又屈从城南俗名曰临清城非也地理志曰侯国矣王莽更之曰申苗者也【汉志乐阳县属常山郡莽曰阳苗今云申苗误】东观汉记曰光武使邓禹发房子兵二千人以铫【原本譌姚】期为偏将军别攻真定宋子余贼援乐阳禀肥垒者也【后汉书邓期传期为禆将属乡禹狥正定宋子攻防乐阳槀肥垒注曰乐阳县名肥垒故肥子国今藁城县此云援当作□禀当作藁】绵蔓水又东迳乌子堰枝津出焉又东谓之大白渠地理志所谓首受绵蔓水者也白渠水又东南迳开县故城北地理志曰常山之属县也又东为成郎河水上有大梁谓之成郎桥又东迳耿乡南世祖封前将军耿纯为侯国世谓之宜安城又东迳宋【汉志宋子县属钜鹿郡】子县故城北【宋子故城在今正定府赵州东北二十里】又谓之宋子河汉髙帝八年封许厥【按史表当作瘈】为侯国王莽更名宜子昔渐离击筑传工自此入秦【史记刺客传髙渐离变姓名为人庸保匿作于宋子宋子传客之闻于秦始皇徐广曰传客互以为客也此云传工疑当作传客或当作庸工】又东迳敬武县故城北按地理志曰钜鹿之属县也汉元帝封女敬武公主为汤沐邑阚骃十三州记曰杨氏县北四十里有武亭故县也今其城实中小邑耳故俗名之曰敬武垒即古邑也白渠又东谓之斯洨水地理志曰大白渠东至曲阳入洨河者也【明一统志洨河在正定府栾城县西一十二里来自平山县流迳县境至赵州南入大陆泽】东分为二水枝津右出焉东南流谓之百尺沟又东南迳和城北世谓之初邱城非也汉髙帝十一年封郎中公孙耳为侯国【按史记表作禾成】又东南迳育城西汉髙帝六年封吕博为侯国【按史汉表无吕博封育侯之事且汉志无育县不知何据云然考志钜鹿郡有贳县史记表有贳侯吕系髙祖六年封汉表作贳侯合传胡害功封嗣侯皆同此云吕博或即合史汉表而互异之譌贳为育譌传为博耳然而所未详也】百尺沟东南散流迳歴乡东而南入泜湖东注衡水也斯洨水自枝津东迳育城北又东积而为陂谓之阳縻渊渊水左纳白渠枝水俗谓之只水【疑作汦水】水承白渠于藁县之乌子堰又东迳肥累县之故城南【藁城县今属正定府肥垒故城在县西南占肥子国】又东迳陈台南台甚寛广今上阳台屯居之又东迳新丰城北按地理志云钜鹿有新市县侯国也王莽更之曰乐市而无新丰之目所未详矣【新市故城在今正定县西北】其水又东迳昔阳城南世谓之曰直阳城非也本鼓聚矣春秋左传昭公十五年晋荀吴帅师伐鲜虞围鼓【杜预注鼔白狄之别钜鹿曲阳下有鼓聚】三月鼓人请降穆子曰犹有食色不许军吏曰获城而弗取勤民而顿兵何以事君穆子曰获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好恶不愆城可获而民知义所有死义【义左传作命】而无二心不亦可乎鼓人告食竭力尽而后取之克鼓而返不戮一人以鼓子鸢鞮归既献而返之鼓子又叛荀吴畧东阳使师伪籴负甲怠于门袭而灭之以鼓子鸢鞮归使涉佗守之者也【左传昭公二十二年鼓子又叛于鲜虞荀吴畧东阳使师伪籴者负甲以息于昔阳之门外遂袭鼓防之以鼓子鸢鞮归使涉佗守之】十三州志曰今其城昔阳亭是矣京相璠曰白狄之别也下曲阳有鼓聚故鼔子国也白渠泜水又东迳曲阳城北又迳安乡县故城南【原本漏○故城在无极县南六里】地理志曰侯国也又东迳育县入斯洨水斯洨水又东迳西梁城南又东北迳乐信县城南地理志曰钜鹿县侯国也又东入衡水衡水又北为袁谭渡葢谭自邺往还所由故济得厥名
　　又东北过下博县之西【今为正定府深州】
　　衡水又北迳邬【当作鄡下同按汉志作□】县故城东【鄡县故城在今保定保束鹿县东接深州界元和志衡漳水在鹿城县南】竹书纪年梁惠成王三十年秦封卫鞅于邬改名曰商【今竹书作尚】即此是也故王莽改曰秦聚也地理风俗记曰县北有邬阜葢县氏之又右迳下博县故城西王莽改曰闰博应劭曰太山有博故此加下汉光武自滹沱南出至此失道不知所以遇白衣老父曰信都长长安守去此八十里世祖赴之任光开门纳焉汉氏中兴始基之矣寻求父老不得议者以为神【后汉书光武纪光武至滹沱河遑惑不知所之育白衣老父在道旁指曰努力信都郡为长安守去此八十里光武即驰赴之信都太守任光开门出迎】衡漳又东北歴下博城西逶迤东北注谓之九争西迳乐乡县故城南王莽更之曰乐邱也又东引葭水注也【乐乡故城在今深州东北引葭即长芦水也自此以下衡漳与长芦互受通称】
　　又东北过阜城县北【此阜城当在今武邑县界】又东北至昌亭与雩池【一作滹沱下并同】河防
　　经叙阜城于下博之下昌亭之上考地非比于事为同勃海阜城又在东昌之东故知非也漳水又东北迳武邑郡南魏所置也【武邑县今属正定府元和志武邑县长芦水北去县三十二里】又东迳武强县北【今属正定府元和志武强故城在武强县西南二十五里按今县南有武强故城二一魏置一西晋置寰宇记衡漳在武强县南五里】又东北迳武隧县故城南【武隧县今省入武强县元和志武隧故城在武强东三十一里】按史记秦破赵将扈輙于武隧斩首十万即于此处也王莽更名桓隧矣白马河注之水上承雩池东迳乐乡县北饶阳县【今属正定府】南又东南迳武邑郡北【晋分武邑武隧观津为武邑治此当在今武邑县界县志云漳河在县西北二十里】而东入衡水谓之交津口衡漳又东迳武邑县故城北王莽之顺桓也晋武帝封子于县以为王国【晋书武帝纪司马承初封南宫王太康十年改封武邑王】后分武邑武隧观津为武邑郡治此衡漳又东北右合张平口故沟上承武强渊渊之西南之侧有武强县故治故渊得其名焉东观汉记曰光武拜王梁为大司空以为侯国耆宿云邑人有行于途者见一小蛇疑其有灵持而养之名曰担生长而吞噬人里中患之遂捕系狱担生负而奔邑沦为湖县长及吏咸为鱼矣今县治东北半【宋本半下有里字】许落水渊水又东南结而为湖又谓之郎君渊耆宿又言县沦之日其子东奔又防于此故渊得郎君之目矣渊水北通谓之石虎口又东北为张平泽泽水所泛北决堤口谓之张刀沟北注衡河谓之张平口亦曰张平沟水溢则南注水耗则辍流衡漳又迳东昌县故城北【今武邑县东有东昌废县】经所谓昌亭也王莽之田昌也俗名之曰东相葢相昌声韵合故致兹误矣西有昌城故目是城为东昌矣衡漳又东北左防雩池故渎谓之合口衡漳又东北分为二川当其水泆处名之曰李聪涣
　　又东北至乐成陵县别出北【按汉志乐成县属河间国故城在今河间府献县东南汉志无陵县玩注此陵字疑衍】
  </div>
  <div class="pagination">
   <a href="水经注集释订讹_page9.html">
    上一页
   </a>
   <span>
    ...
   </span>
   <a href="水经注集释订讹_page5.html">
    5
   </a>
   <a href="水经注集释订讹_page6.html">
    6
   </a>
   <a href="水经注集释订讹_page7.html">
    7
   </a>
   <a href="水经注集释订讹_page8.html">
    8
   </a>
   <a href="水经注集释订讹_page9.html">
    9
   </a>
   <span class="current-page">
    10
   </span>
   <a href="水经注集释订讹_page11.html">
    11
   </a>
   <a href="水经注集释订讹_page12.html">
    12
   </a>
   <a href="水经注集释订讹_page13.html">
    13
   </a>
   <a href="水经注集释订讹_page14.html">
    14
   </a>
   <a href="水经注集释订讹_page15.html">
    15
   </a>
   <span>
    ...
   </span>
   <a href="水经注集释订讹_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
