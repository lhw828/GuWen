<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 754 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 754 页/共 787 页
  </h1>
  <div class="content">
   溟渤转乎东南雁荡嵬其髙峙抱层峦之四合耸翠峯之崛起仙凡道絶隔一尘摩空下望俨若云屯聊登云以寄傲循石磴之萦纡移顾歩于观瞻瞥风气之悬殊幽谷之中别有天地石笋排空而剡翠琼馆凭虚而绮丽微埃不入其方寸尺土不留其度内峯夏云之竞秀均倚剑于空同峥万仞之嵯峨罗巧妙之巃嵸粤若邃初天爱其道灵云秘秀孰知其寳传西域之仙书肇栖神于罗汉睠人寰之缅邈极希夷之汗漫徧歩幽独盖始得于唐僧之咏看之不足此樵翁之浩叹者也我国家太平兴国之二禩天下车书始同有禅师曰全了庵庐初结于芙蓉行亮文吉踵于前甄昻作尉从而后灵岩碧霄巑岏而并露南閤白岩孱顔之尽剖起初凡七十有三年而后陇断之不遗盖成终于皇祐之己丑称始开于祥符之伐木者故适当其防诏迁就于贯休之诗者见不臻乎首是知水凿之为论又何知造化成功之不有乃其东望秀岭道属天台山川襟带于四明风云呼吸于防稽无非仁人三乗之窟宅谁能见其一日而数相往来其西则盖竹云门白岩白鹤魔军退舍而真宅斯见至神入竹而诚明可作洞天髙逺以谁讯福地潜通而叵度隂有楠溪其阳际海干地轴之盘踞望天阙之斯在崖有千里之石壑有万年之松金雀幺而不大金猿线而多茸乐官羣处而和声山羊歴险而纯素若夫王孙麖麂鹰鹯鸟鹊众兽常禽之他山既多有之兹故不详其名山之状也崇倚青天峻连碧霄凌霞杰出于疎云疉嶂牵聨于紫极工如大巧特若小高三巨相形而岝防独秀孤立而峩□瑞星明而治世皆见霹雳轰而聩者不闻常云舒而莫卷白雨霁而犹雰牛女从桥而星河夜渡雷张望气而龙泉可得璧月悬空而夜夜常满朝阳薄暮而光明烜赫贯香珠之落落起祥云之圛圛玉峯髙并于两峦利孔开通于防穴积翠合于拾羽之潨紫微居而众星拱列观架海之腾波浩浩望平霞之火炎烈烈苞有菡蓞菌有灵芝立笋圆而削玉丹桂茂而栾枝莲花芬坼而木末可采圆萝纠结而鳞比相差其于人也总者如角直者如指圆者如脐砺者如齿佛掌髙而顶可摩神迹巨而武可履诣方丈而问维摩之居士行妙髙而见香严之童子龛巧合于佛影得又同于僧寳五通变化之有灵三清逍遥而适道天王朝祭而明堂斯在西真翔集而琼台莫访上人道术之相忘朝贤仁义之为尚寻招贤之旧隐得侍郎之庵居观音行而随形示现罗汉游而飞锡腾虚三杰隐风云之防七贤从竹林之下五老来兮书籍校千里防兮德星聚朝天义重于尊君抱儿爱均于慈母尔乃展旗障日立防排云闗弓饮羽长剑倚天射垜逺而破的马鞍跨而絶尘文笔擅塲于文防戴仁践履于安仁寳印得之而如斗金鼎负之而调鼓槖籥而布化鸣钟子而振声碑摩崖而没字镜无心而鉴形乃有琢防玉献连珠咀文英读灵书对棋枰举覆盂振药杵火茶炉盍簪加导于仙冠折角尚贤于巾子藏珠媚而测水不涸炉药就而羽人不死行道周遭于石佛栖真髙蹈于迎云空洞虚而无物云雾合而神仙登有石城度有石梁入有天门窥有天窗有堂有室有斛有仓旌有石表葢有版藏门楼高屹以超云嶤阙对峙以迎阳澡身莫便于浴室修道何乐于禅床考室而柱金矗立蔽风而翠屏是陈版障骈而可隐行廊修而可循像有狮子鹿影灵鲫鱼三燕颉颃而穿幕戏龙骧攫而含珠飞羣鳯之徘徊戏防狮之矍铄猴不可以加冠鱼有时而登陆羚羊挂角以栖止回鸾鶱翥以翺翔犬以警而司门猫以游而存堂龙倦游而或卧虎已蹲而更伏御火共施于防尾照水孰燃于犀角天柱之峯上凌空碧其旁无附其趾无蹠削贞珉而介出崇髙切于青云圆度可规直中可缗望之者目极倚之者神惊疑共工氏之不作不周未触而今存此峯峦之峉立者余盖不得而数陈彼有同名而不相似者于彼吾又何言其水则二龙之湫东瀑西瀑合掌摩诃剑峯乳酪水帘目以舒耀新月弓弯而出谷清凉之滴滴无已照胆之澄潭可瞩彼潭之泳者湖鳗或涧而流之筋竹决而下也银河泻而垂练委而去也锦文鲜而渍渌触潜虹而声韵鸾和潄堆埼而皴如绉玉委蛇而动行乎岩石之间者何容穷尽又岂祗清溪之几曲也泉流之冠大者龙湫崖奔如赴气凛如秋界青山而澎湃吸荡水之宗流上拟青空下临无地霏微雨露之飘散晃朗白虹之下坠乍垂云而零露恍山崩而川至虽淮流破荆山之堰曽不足以言其髣髴也众水之渊发源雁荡厉巍峦之峻极侵山椒之修广箴竹丛生以防翳娑罗挺干以骈拥征鸿攸聚牡蛎生之浮铁船之荡漾沉古钟之逸响派旁泄之奔波羌不以五水九旱而为之消长传或谓沧海此遗波焉今固莫详于既往矣乃若浮图天成古塔神造香炉既设寳幢戴好楞严飞大乗之典寳陀袭白衣之号髙僧梵呗之相和仁祠金碧之相耀惟兹华顶花坛是陟居者有积行者有食无芸仙者之田每驻仙人之屐然虽旷世而弥年未覩周游而渉歴者也尔乃乐成首路东骛幽寻絶白沙之古塞陟峭岭之芳林秣马于芙蓉之驿驱车于长皦之原招提寳塔屏障横焉千岩万壑是途伊始扶笻竹以自杖屐登山而后齿于是奇峦卓荦怪岫峥嵘傍顾而尘心都息相羊而油然意生登寳冠之兰若跨飞瀑之修梁引仙簪而峩首裛熏炉之袅香前眺诸峯崒焉亭直揖防人而问道届凌云而一息九龙垂头而来下梅霖飘洒而雰零洗予心之宿累拂襟袖之泠泠望啣珠而返顾跨伏虎于石门里连霄之十五窥荡水之灵源凝神寓目十里为近羣玉浮天全乎一瞬度东冈之崇岭礼化士于防峦指游龙于戏鳯镜三京而胆寒大屏之下寺曰能仁四溪交流并凑天门舞羣鳯之垂天俨华阳之挺立吞众壑于朝宗拱万山之环揖是虽奇峭无多焉固已冠羣峯之嶪岌也羊肠回于六八俯在下之蕖山羌有鸟而有花悟达士之微言回峦之障隐若金城汉唐道隔言讱天升惟隐显之有时殆匪由于人力何先古之神閟须后来之抉剔载旋予歩溪浒攸行天柱华严接阜连冈躐层岩之鹿苑穷逶迤之渊泉屏翠彩之苍葱听天乐之喧阗仰大龙之悬水飞小雨之蒙蒙乐尊者之优游得从容于下风指普明而回御探龙窟于飞泉勒马鞍而东之望奇峯之隐天观音大士如住虚空漠漠行云如寻旧踪安禅之谷万防宗焉大笔书空一柱擎天重楼俊杰以连甍防阙当涂以相向天聪玲珑其四达自在慈悲而有像龙蜿蜒而归洞离小湫而曵尾拥在定之薫闻鼻凹洼而出涕奋天然之鳞鬛回元造之头颅谅兹山之多怪犹斯岩之匪如摩虎口以东游瞻石神而近止访净名于丈室挹乳泉而一洗乃观初月乃下虚帘鲛人织素近在危檐阅灵峯之景物奇特亚于灵岩犀黒闇而通天龙神游而处潭五云阁道应真矫矫谷有灵珠歘生芝草入防圣之崆峒仰虚空之谽谺信真如之可学烹乳茗而生葩金掌髙呈亭亭空际访三贤而景仰遂回车于真济过胡公之栖宅遵灵运之迷途造石室于东梁髙礼佛之勤渠亭白箬而下道穷三閤于荡隂忘散漫之冈峦荪芜隐于追寻北有白岩石溪九折仙桥跨焉巉岩影絶斯葢水之奇也履芝田而种玉炼炉火以飞霞企时人之不及厌时俗之嚣哗过湖坑于南閤峩上藏之孤髙壮瀑水之滂流访隐仙而游遨至穷途而輙哭等游梦于华胥问山僧以前路固有匪吾人之所知者殆不可以穷竟又安得而论诸至若大洞神山仙灵是宅龙湫晏坐者若矩罗之住世虎蹲守护者蔓定僧之衣裓也至人遐造践迹无同运无言之元化阐不二之宗风説法讵离于住定经行何间于神通缩地于偷桃之谷神飞于窥镜之童龙丹成于老父九二谶于元丰汚名山以世缘梦頽像之形容神屠履崖以如地闻思光熖以如虹盗道而江波激怒触鼻而涓泉不通者非人耳目之见而又乌得以议其汚隆也惟兹山之神秀嗟近在于目前曽跬歩之不到乃人穷而上天化石桥于似閤企筋竹之飞泉抑子晋未成于羽化而谢客不得善于游山也今夫天下之山江东居最永嘉富甲于江外而雁荡为大焉可以超羣而拔萃矣他山之秀幺麽称妍阳台十二秋浦九莲诗文振古名字喧天仅得此山之一丘一壑犹拳石之细夫何足言所谓夷泰山而吞云梦者惟雁荡之山为然
　　西湖赋　　　　　　　　　　【宋】白　珽
　　杭之有西湖不独如人之有眉目也如楚有金如蜀有锦人得贵而玩之也凡水在天地间由山而出由地而受为里合万有六千奚止此水可夸絶于天下哉顾一州一县理所在水之东者皆西湖也颍有之松有之山阳四明有之独在杭者齿响诸夏而笔骋羣彦是盖有明珠玉树不待斲而成大圭圆璧必待缫而贵者矣是湖也发源南北之诸峯而风气曼延乎东州之列岫近而秦望逺而桐扣左龙飞之两乳右鳯凰之孤咮势将合五州之芳泽集万山之鲜溜岂惟武林之一泉【武林即灵隐山也俗称钱塘门里太乙宫小阜非】能专此江北江南之秀原夫奇状天造丽景人为古称图画之如则陋今曰蓬莱之山亦非若欲知三叹望洋之盛当不惮登一览众小之危怅天地之尤物何简牒之偶遗于邺侯之六井获肇见于唐碑荡海濒之泻卤弭疾厉于羣黎今衍之而为井十或通贯乎园池继崇隄而节水将下塘而注陂羌运漕而达河亦既旱而弥泽及田畴之广乃继闻于太傅之记辞钱氏置千兵而设撩陈氏【述古】资众僧而缮治既大备于苏公树三墖于中流横六桥于长隄复继志于赵侯【与】扩波光于板目续麴院之一支亭馆日増而月益崇筑前规而后随此特表其人为之序乃以见夫天造之机南北两峯亦有祠宇譬之防为望于鲁皇妃保叔防擎窣堵截羣峯之骏奔为西湖之门户冠之以南屏襟之以赤土宫其湄以致斋圃其墟而阅武烟霞乍举白云不去金钟无声玉岑有数鵶鸡延为向背灵鹫衍为胥附五峯【飞来白猿莲花稽留月桂】指列乎虎林三竺骈罗乎玉女按駞巘而巾子巍如带粟山而石甑酷似在水中央孤立一屿辽鹤不来处士谁与幸庾梅之犹昨惜陈柏之非古由四刹负鼇而徙【报恩智果广化玛瑙】成太乙祝厘之所复有寳莲瑞石逺暎胥山之辅金地七寳【南屏至此皆叙绕湖山名】翠瓦丹桂写影乎水浒凡此前后聨络复多岭隝葛公已往而丹井不改仙姥既去而慈云如故二麦当风篁之冲胭脂割黄泥之据万松东接乎宫垣栖霞南峙乎岳墓紫坊铁冶石人大青之俦散不计其在处中有水竹青芝法华大慈桃花瑞冈之相背巢沟龙驹之并驰咏吴王之枫木表金妪之杨梅抑不过因人烟之所聚曽不若朱野葛隝之得人而奇洞则有龙香林水乐石屋呼理公之白猿号里人之苍蝠烟霞【后即蝙蝠洞】干湿二洞【在栖霞岭】往往刓岩而嵌谷虽形势之或列皆所以发湖光而増山绿泉石井潭涧谷实繁厘为十八合为一源濯惠因之沧浪弄金沙之潺湲冷可洗耳甘可涤烦【旁城有甘泉坊】祷白鳝而祠乌龙记水鱼【龙井】而碑灵鳗限玉为池跳珠为轩香山六一叅寥东迁各井其井各泉其泉终归乎一万顷之湖天若乃园池楼观佛宫仙宇辩口不能殚其名巧厯不能知其数余固拙于言辞始槩陈其泄露尚虑齐人不知有稷下徂邱徒知有管仲晏子湖咏维百先言御园爰有聚景图经所尊致坤宫之孝养据震位以生蕃来四朝之游幸众逺以平吞【逺堂名】南有翠芳兰栧在焉【御舟名】接蓬莱于中沚【甘园有水中蓬莱堂】宾慧日于前轩北有玉壶红鹃尚存创于鄜王隶于慈元去环碧兮百櫂隔水月兮一垣庆乐有梅闗桂林之胜珍鸟异兽之繁【内畜天鵞牯牛元鹿三尾等】亭连栋为十景碑蚀苔以千言记南园之絶景扁西湖之洞天此皆始属于禁籞又不但尝锡之侯藩次则仰真珠之髙寒听水乐之声在【髙寒声在皆园中堂名】云洞居下湖之左古柳列昭庆之外得万景之天全擅九曲之紫翠【万景天全堂名前有紫翠间亭】总宜尽晴雨之奇养乐集雕镂之艺【廖氏九经等书镂版其中】梅冈班衣择胜秀野蔼梅坡之緑隂通花家之红霭尚名苑与胜圃滋角竒而鬬异矗不知其几百十所所可言者特言其最堂则有德生溥泳飞之仁依光觉贪浊之迷伟观兴顽懦之志湖山广寿乐之基三贤先贤序列一隄表义夫节妇三十九人之乐石俨大人君子千载一心之令仪闳雪江之讲肆【湖光讲堂在新路】褰冰壑之书帷【金渊书堂在南山下】隐居思真玉莲【旧名一清】翠樾九师有美尚可按迹于品题亭称冷泉旁连壑雷上有天香下有客儿花光巧于公输通元掩于招提春雨为观香月为邻水竹院落无边风月见天地心以总之【皆贾氏亭馆名】池有涌金金牛白瑶池白洋分占湖之四涯林塘之凿花径之构各择其地各揭其楣非窥园则莫知礼重崇报有国所祠夏禹据神隍之堞神胥峙辇道之陴旌金祝之奋忠慨朱跸之蹈危【朱跸金祝皆湖上捍御乌珠死节者】嘶府君之神马游宰相之白衣海州死节【张玘】卾国锡圭传呗林于霍山之阜荐菊泉于嘉泽之墀维庙食于百世皆功德搜于祝典非若倚草附木徒祸福于六时陵墓则有后妃引嗣之攒宫侯王君公之莹碑朱少章之节旄已落马三寳之壶蜂不飞和靖赞宁花翁紫芝【孙惟信赵师秀】皆炳乎山林水棐之潜辉四圣显应报隂相于中兴三茅表忠见阐灵于内向安晚峙上清之下初阳台玉清之上云涛灵曜崇真希夷明真神仙虽藏幽占爽隐显乎此湖要不若佛寺兰若后先乎重山复水之广松门九里袁公是崇【仁敬】七峯两涧灵隐在中秀石奇水灵泉怪峯兼幽人禅衲之盛互见于累代能言之钜公犍竺有三连甍接墉观自下而中而上始王囿而臻大士之宫神桧重荣御梅犹红草堂绕枕流之翠香林挂古藤之虹礼寳掌而登天岩瞻珠鬘而下乳峯前生仙而广利【普福寺】后月桂而洪钟【集庆寺】圆觉藏思陵之扆灵芝抱越王之弓遡云扉之幽窈【显庆寺】抚灵石之玲珑【演福寺】现长耳之妙相演句丽之慈风南屏列家人之象瑞龙豁奇观之胷五百应真万钧巨釡画廊绚日铁墖插空推净慈为南山众刹之宗玛瑙而坡鸟窠而丛佛三寸不为小楼十三以龛其像佛百丈不为大舟万斛以维之踪借竹智光扫缶中庸惟寿星为北岭丛林之雄岂唐朝四百八十犹有存者而宋兴几三百载损益其中楼阁则丰乐中峙据湖之防丛以亭榭附以阛阓鱼庄曼衍柳洲萦带竹山城而可眺迎光【张循王园楼】云而不碍清旷专负山之美【南屏山下】先得俯近水之快【即苏公望湖楼】红梅阁于孙沔緑竹阁于居易巢居瘗杖于屏下四照插峯于镜外【二阁在孤山上】外如延宾望海蓬莱云汉正遍海防顾层见迭出之多而半为白鹤青鸾之所蔽【皆在道宫佛寺中也】复有如虹者六御笔仰题西林处士宛武扬鬐断桥非荒藓之旧长桥有古木之依琮老金佛【二桥在上竺】节奔泉之所发行春合涧条众壑之攸归余则凌金跨玉斜斜整整将举趾而皆迷其或男裙女袿东游西泛画舫兰舟轻舠巨舰各标令名明渌清泛金胜小而善疾寳瓶大而宜缓明玉坐百客而有裕总胜列四筵而才半赏心泛绿百花望月皱绿翻篙流苏飐幔坐若室处行若物换值御舟之游幸从【去】水嬉之宣唤前金吾而不禁后天香之拂面鳞如翼如恍众星拱辰于天河之畔非万斛之能拟岂千丈之为算【史记船长千丈谓积数也】别有龙舟两两鼍鼓冯冯花帽表于御爱绣袍见于神歆陈百戏于水面竖六标于湖心叅前两后三令五申观者舟两行如广陌迓者锦万竿如长林五歩一亭酒旆茶防笙歌沸腾轩鞅纷纭柳行扑地花阵排云梭门秋千出没乎翠围舞衣歌扇周旋乎香尘新路习金鸡之跖【郊祀大礼岁则御前百戏豫于南新路习肆赦之艺】祠山迎寳马之羣【二月八日迎七宝社马社祭于霍山张祠观者甚盛】目不暇瞬歩不得循想见进鱼之宋嫂犹多呈鹤舞之优人剪罗饤采花之篮范饴为穿柳之鳞饰木兵于小桁串家具于修筠篙矢激半空之霹雳纸鸢竞九天之经纶柘弹象弩画棍髹盆【踏棍才泼巨盆皆水戏】罗袜凌波金钗照春时固多红拾翠之子亦岂无寻幽讨胜之宾此特言万一于春光九十之辰薫风动清和云始粲里湖之栀林沸夹塘之荷翠紫燕瞥过白鸥乍起早崔祠之初度【磁州府君六月六日诞辰都人于显应观进香已集湖中为避暑饮】正盾日之方炽水镜濯发【谓善泅者】冰山砺齿移舟南向衾夜舣无人世之热恼有月宫之寒意艶丽见于水如见于仙醲鲜取诸舟如取诸市秋容不淡拒霜已红映后开之菡蓞杂战水之游龙剖霜柑于骢辔簪露菊于船篷西山赋红叶之句南山釂紫萸之钟北风戒寒城人简出肉辇酒船亦无虚日延祥之红白梅城吴阜之髙低雪域寳骑跃长隄而蹴瑶幔车穿名园而擿珠瓅是盖四时之景不同亦各以见赏心乐事之不一尔乃既闻遨娱之盛请言风土之美水凭山而甘洁土得湖而丰泥【去】菘葍取种于苕霅莲芡移根于檇李紫芋菁菰白藕红芰文鳬章鹂黄雀锦雉鱼甜蟹香笋鲜芹脆松杉桧柏参术兰芷实种此湖山之秀故无物而不备矧佳气之磅礴至人材而尤异所谓佣儿贩妇涵冰玉之不翅况彼都人士褚陶【晋人十三岁作赋才德为张华所称】杜栖之文行【南齐人笃孝为学士】全琮【吴人父令赍米数千斛皆以赈饥贫者以功为大司马】许逺之忠义元绛唐肃【皆宋人有功德及物】广恩惠于民人伯玉【姓褚南齐人隐瀑布山累召不至】君复抱孤贞于林翳褚氏世济其美于大唐钱氏开国承家于五季顾欢郎简之岂弟【宋齐间人以学术济人者】罗隐杨蟠之峻烈岂工诗而已矣惟此人物之盛不可殚纪方外则郭文王复马湘潘阆管归真之流以发挥其英声法照赞宁道潜清顺抱一子之徒以陶写其清气时人但知游观之可乐而不知景物缘人之可贵且自有天地即有此湖羣峯注流底而成潴尚念东浙于海咸恶所濡草木齧余而色变山川薄久而气殂所以消沮沈昧之不已虽有此湖而如无于是筑而防之使泾渭各得其所浚而辟之俾鸢鱼各遂其初风无大浪雨无奔湍将翺将翔以佃以渔以此知古人有功于此水将举一朝而利万世以无余何寳正以还六龙南渡搜胜抉奇重丹疉素致洞心骇目之观非晴光雨色之故彼徒知岁増侈而月益奢至以釡销金之为喻殊不知神京不返忧勤圣宇千官展转而择栖万姓彷徨而怀土故思极耳目之娱而为安旦夕之具不然中原岂无黄河泰山之雄观花石艮岳之奇趣日月云迈徘徊瞻顾嗟居人游女不能不竭盘游无度之欢而志士仁人不能不兴宴安酖毒之虑咸淳庚午岁作



　　浙江通志卷二百六十九
　　钦定四库全书
　　浙江通志卷二百七十
　　艺文【十二】
　　赋【下】
　　吴兴赋　　　　　　　　　　【元】赵孟頫
　　猗与休哉吴兴之爲郡也苍峰北峙羣山西迤龙腾兽舞云蒸霞起造太空自古始双溪夹流由天目而来者三百里曲折逶迤演漾涟漪束爲碕湾滙爲湖陂渟皎澈百尺无泥贯乎城中达于诸毗东注具区渺渺漭漭以天爲隄不然诚未知所以受之观夫山川映发朗照明月清气焉钟冲和攸集星列乎斗野势雄于楚越神禹之所底定太伯之所奄宅自汉而下往往开国洎晋城之揽秀据实沿流千雉靣势作邑是故歴代愼牧必抡大才选有识前有王谢周虞后有何桞顔苏风流互映治行同符皆所以宣上德音俾民欢娱况乎地土之所生风气之所宜人无外求用之有余其东则涂泥膏腴亩钟之田麦粟再收秔稲所重玉粒长腰照筥及箱转输旁郡常无凶年其南则伏虎之山金盖之麓浮图标其巅兰若栖其足鼓钟相闻飞甍华屋衡山絶水鱼史所录盘纡犬牙陂泽相属蒹葭菰芦鸿头荷花菱苕鳬茨萑蒲轩牙四望弗及乌可胜数其中则有鲂鲤鲦鲿鍼头小白鲈鳜鲙余鼋鼍龟鼈有蛟龙焉长鱼如人歕浪生风一举百钧渔师来同网罟笭箵罩汕是工鸣榔鼓枻隐然商宫巨细不遗噞噞喁喁日亦无穷其西则重冈复岭川原是来其北则黄龙瑶草之洞玲珑长寿之坞悬水百仞既髙且阻砑嵚崟崴磊硱磳怪石万数旅乎如林其髙陵则有杨梅枣栗樝梨木瓜橘柚夏孕枇杷冬华槐檀松柏椅桐梓漆之属文竿绿竹篠荡杂遝味登爼豆材中宫室下逮薪槱无求不得其平陆则有桑麻如云郁郁纷纷嘉蔬含液不蓄长新陆伐雉兔水弋鳬雁舟极之利率十过半衣食滋植容容衎衎既乐且庶匪教伊慢于是有搢绅先生明先圣之道以道之建学校立庠序服逢掖戴章甫济济多士日跻千古乃择元日用量币尊元酒陈簠簋选能者秉周礼賛者在前献者在后雍容俯仰周旋节奏成礼而退神人和右当是之时家有诗书之声戸习亷耻之道辟雍取法列郡观效诚不朽之盛事已或者难曰自古论著之士曷尝不识人物纪风俗哉夫人才者济时之具而风俗者爲治之资也今子徒捃摭细碎排比货食髙谈不切炫耀自饰莫大于斯二者顾乃略而弗录虽文夺组绣声谐金石窃爲子不取也仆应之曰否否子独不闻夫子之言乎十室之邑必有忠信今年逾千载地且千里人物之富胡可殚纪史册毕书可无赘矣若乃风俗之污隆在爲政者之所移易又弗可得而定着矣夫吴虽分在江左尝被至德之风矣且吾闻之风行而草偃日中而表正上行下效置邮传命辟若季子爲守言游爲令以仁义爲化礼乐爲政鎭以不贪之宝喻以不言之信即刑可使不用俗可使益盛方将还敦朴于上古考休祥于庶征今美则美矣又岂可遂以爲定乎于是难者唯唯逡巡而失意
　　磐陀石观日赋　　　　　　　【元】吴　莱
　　粤东游于海徼兮得伟观于阳阿登磐陀之叠石兮路畏累而巍峩天鸡号而夜半兮暾欲出于重波恍元幕之埀黒兮□火轮之荡摩羲和之有御兮扶木其将华渺旸谷之不可以里兮届髙舂其几何嗟世寰之安在兮尚昧防而未旦覩帝车之斜迤兮耿星宿于霄汉渐岛峙之奛鲜兮益淼茫而弥漫恐阛阓之犹尔梦寐兮蛰虫之惛乱明干极之牵掣兮俨机轴之翕张固阴泉之歙炯兮焕熸燧之奋飏炜踆乌之防□灿烂兮渴喙解羽藐以迭砀或有烛龙之燬炳煈昱兮炽额□目□其方骧悬□镜之荧灼炭熺兮鲛人泉客劀濯而有光振頳鼓之焱熽炫煇兮似若壁垒□嶙以前行指彩虹之抱戴珥璚兮璀错爣□缪绸遹皇想朱乌之次舍轨度兮豁达蔺轹□闻燿铓乘寒涝潮水之傎倒推荡兮散晓赮霞气之轇轕彩章乃飞腾于寥廓兮竟瞑于混茫繄髙抗乎氛曀兮仅启明之独烁歘逺麾之黂爝兮遽羣动之尽躩川后潜精而窟藏兮海童觑燿以犇愕鲛鼍扬鬐拨鬛以悠漾兮鸿鹤刷毛挟翅而陵薄莽琅琊之跻台兮防鲸山而昼其□也间罗浮之瞷井兮混蜃穴而夜其爚也迅夸娥之杖策兮惧追逐而莫之跳逴也怒鲁阳之挥戈兮怪盘礴之弗吾规□也惟圭臬之可测兮奈隙驹之焉托恒鞠明而究□兮遂壮凋而老铄昔圣贤之有法兮实盖浑之同天矧炼石而凝质兮复断鳌而镇渊将渤澥之凿竁兮沦谷底而迭燃抑昆仑之崛峙兮绕岩腹而互旋岂文身黑齿之俯迩所出兮贯祼壤以相连或崦嵫蒙汜之逺压所没兮罄汃国之穷堧叹严氷与嬲雪兮旷古莽之鲜觉常眠惕重蒸与叠兮掀炎邱之毒瘴霾烟谅众人之懵惬兮持蜂蚁之扑缘伟小儿之辨知兮虽睿哲而弗宣彼凡俗之多故兮遇曙朝而即竟诚旦昼之梏亡兮向晦昏而暂定纷士学之攘争兮集农商而斵迸淫末作以相资兮侈利心之百穽倘桑榆之不复灭没兮尽夺时而力政愿郁仪之恒若溟涬兮庶保躬而固命器晓筹而催辟兮警宵柝而告静信举防而豫知兮幸闻钟而深省何观瞻之不足兮重徙倚以盘桓光已通于一跃兮影奚候于三竿逮层溟之毕露兮屹东霍之岩峦念列仙之独往兮扼羡门于波澜划孤啸而陟降兮撤防蔀以欣欢顾秦越之邈不相及兮又焉论夫逺近乎长安
　　禹穴赋【并序　　　　　　　　元】杨维桢
　　会稽山爲南镇见周礼职方至于今祀典不废人以不见禹贡爲疑禹贡书治水起止自扬州至于震泽故会稽与淛河皆不登载禹穴在会稽山见皇览又见太史公书人以葬衣冠爲疑考帝少康封庶子于会稽以奉守禹之祀则禹穴在会稽无疑也真诰以禹醉钟山而仙去此异説之谬也又以穴藏禹治水秘防者尤谬故辨其説以爲赋
　　追太史之东游兮蹑夏后之巡踪过会稽之巨镇兮登宛委之神峰曰羣圣之所栖兮辟阳明之洞府问东巡之故陵兮固已失其窆所绕古屋之云气兮瞻衮冕之穹窿雷霆掣夫铁锁兮梅之梁兮已龙秋空山其无人兮挂长松之落日枕荒草之阡眠兮栖专车之朽骨忽白日其有烂兮射五色之神晶窥神迹于一窦兮太隂之窈世以爲衣冠之圹兮神书之窦也圭璧出乎耕土兮彼巨石者不可扣也曰玉匮之发书兮遽囦沦而天飞赖余策以汨鸿兮复韫椟以秘之夫以四载之防履兮亦云行其无事锡元圭以告成兮始龟文之来瑞何诞者之夸毗兮异九畴而不经使穴书之不泄兮夫岂汨陈其五行观连天之巨石兮妙斧凿之无防南笥削乎其玉立兮东娥接其雷奔涂峰归其西北兮执玉帛者万亿夫既游而遂息兮吾又何疑乎窀穸绵祀典之常尊兮石岂泐乎一拳妄钟山之金酒兮又何附会于妖仙噫嘻南望苍梧兮东上会稽九疑澒洞兮窆石凄迷秦之望兮低徊悲沙邱兮不西客有酾酒荒宫而和之以歌曰稽之镇兮南之邦纷万国兮来梯航若有人兮东一方酌予菲兮荐予芳舞大夏兮象德咏东海兮西江
　　钓台赋【并序　　　　　　　　明】宗　臣
　　余闻严子陵钓台旧矣丁巳秋余参藩赴闽取道两越始登厥台裴回焉商飚西来万山飒摇我心伤悲爰申厥词把酒放歌白云莽互岂君之闻歌而来哉
　　恭承帝命以南迈兮弭吾节于富春儵防霜之陨百草兮何芳杜犹菲菲其袭人睇严陵之旧里兮钓台郁而嶙峋屯飘风其相薄兮吹石濑之磷磷宿莽揺落而变衰兮余又安得问夫白苹余又懐椒醑而敶臆兮蹇吾马之逡巡而不前岂以沉沦之俗覊兮乃不得以揖髙士而执鞭唯炎德之中天而兴兮纷众芳之杂糅以比肩何佳人之夸姣以抗行兮乃独抱孤贞而自全衮冕黼黻之元以章兮荪独爱夫羊裘焱鸿鹄之髙翔兮聊寄吾迹于汀洲昔傅岩之版筑兮武丁肖形以资厥猷非熊之恊帝梦兮渭叟起而佐周何帝之手诏以抒愫兮羗独偃蹇而夷犹故人之不忘旧懽兮情恍惚而至乎帝庭何帝腹遽以足加兮太史奏之以客星咄咄子陵之不肯爲理兮帝何独惜夫沉荪何髙蹈而不顾兮乃长揖以谢夫天子朝发轫于汉宫兮夕税驾于江沚有君如此其忍负兮荪岂亡覩乎厥防痛韩彭之竟以烹醢兮勃何辜而卒不免乎羑里念盛名奇绩之不可以善终兮是用忍情而惜此兰芷凤凰之回翔而不肯下兮岂网罗之所能施使蛟龙可得而常服兮又何以卑牛马而下之睇江河之趋下兮喟髙风日逝而不可追怃故迹而连蜷兮怅吾生之独后时往者既已不可复兮冀来者之犹可爲委余佩之陆离兮挂吾冠于南斗之墟擘长虹以爲衣兮拾青露以爲琚托防诚于浮云兮荪其揽瑶华而迟予望美人而不见兮羌独立以踟蹰乱曰维江有兰美人植兮白云茫茫归何晏兮平楚落日怨青枫兮独来乎山中吾与汝嬉以游兮
　　烟雨楼赋　　　　　　　　　【明】彭　辂
　　繄楼之构在彼湖中地选天造神摹鬼工尘嚣永逖湫阛靡通超遥寂歴旷莽窽空灭忽缥缈杳霭曈昽非烟非雨气常团萦恍含太始乍吐鸿防逺而望之若蓬壶之现高舂也侧而睇之若涟漪之擢芙蓉也崔崛屼嵂若贝阙之薄青穹也孑跱特阻若孤云之覆长虹也当其氤郁生烟汗液成雨顷刻浑沌高下迷处时则蛟螭喷踊天吴腾凌蜚亷屏翳咷噪信争魍魉作嬉鼎图斯征冯夷踏舞水妃降升阳侯海若递次主盟元珠失矣离□惊众形铲彩万彚韬凝乃其游人怆怳颔蹙而怔怦伤去住之不易心泛泛如揺旌回桡弭棹欢罢悲兴萧飒中路泊兮无营别有壮夫侠士隐于屠肆昵于博朋靡以窘慑靡以物撄豪宕慷傥意盛气盈爲之奋趾而一登岸焉傲睨睚焉狂酲钦荆聂之懐德田窦于流萍千金委爲芥砾一诺践以捐生方拟躏幽晦蹑沉防燿闇沕拨艰屯干将跃以鸣啸欣乎作解之堪乘也迨夫烟收雨霁杲朗暾鲜八垓若辟九纮若悬干符坤纪彪炳恢宣春阳嘘律熙熙诜诜氷融潦积坎溢而泷奔濑骛涧逗谷穿峡不能束浍不能涵淙淙潏潏潺潺溅溅混并而下于两湖之水滉瀁澒浩长雄于百川于时桃花匝蹊桞絮飘麓百卉尽菲艶红荟绿入璠璵之林琦充目得吴工之杼锦黼骈簇于是乎钟鼎世阀之家金穴素封之伍与夫洛诵章缝防氓贩贾相与驾棠舟溯极浦吹凤箫击鼍鼓呼雉卢羞雁鹭饮大白醉醇酤采芷萟兰掇芝撷杜结友贻芳少年争附追愉快于良辰不知日之云暮间以游闲高遯洒脱骚人行菉葹之野问匏叶之津据苔矶之石施甘饵之纶希龙伯之钓效会稽之蹲鱼鬛如阜鳌颅有神掀波防浪发声辚辚姑纵之使逺去恐三山之遂沉舍鲦鲿而不取罗鲂鲔之巨鳞意不在获其乐孔伸以狎渔父以陶大钧虽衡茅而防褐归于各适其真既而夕阳暝素月出蟾蜍纤玉兎疾爰有海上羣仙丹霞是籍辞王母而于迈御云軿而来适九节灵寿之杖双鳬尚方之舄翠旗金支旖旎晔奕元鹤紫鸾缤纷下集遵佳屿而迟徊临瑶台而布席餐沆瀣之气揽虚濑之色吸望舒之晶偃玉壶之宅倐而龙骧倐而鸿没星堕河隐秪余竒迹令人可慕可述而不可以即客有闻者具告于大愚叟叟曰有是哉仙人好楼旧有是言彼既脱屣人世邈尔不关而美景胜趣尚数数于其间况兹楼也介吴越之襟喉控全浙之上游卜神臯之爽垲分瀛渤之一洲耸大观号浮丘者乎宜偓佺羡门之俦依依眷眷而踟蹰少休也客曰今之胜犹昔之胜今之楼非昔之楼矣子知之乎叟曰何者客曰太守神智寛和致理蕴借风流雅能吴语焕焉藻饰规度宏起限以栏楯节以阶戺翼以层阁左右翚羽防以培堤蜿蜒若几芙蕖环植的皪靃靡防缀不烦湖山辉贲则士女之盘娱列真之徙倚殆有其以今子徒闭门屏閴蓬藋自蔽曷假丹铅之暇一于兹而游豫乎曰予也无觞无瑟有足有屦兴合神飞亦尝戾止矣曰游者如麋斐亹差池但业各有绪心各有思子之爲况何其叟曰夫予固陈朽之樗而山泽之癯耳家系吾土异仲宣之旅覊也艺啬雕龙乏子安之文辞也宦违天禄蔑扬子之燃藜也遭非鬻骏愧郭隗之权舆也予亦何情之有哉乃予之斯登也值杪秋之际草树聿衰雕瘁黄落凉飔吹我袂白云映我壑湛湛兮冷冷兮浣炎区之坌浊吾嘉所不足者崇冈复岭爲屏爲环爲髻爲索而茵墟褥甸沟塍绮错绵聫农稼绸缪井落诚乐郊之腴隩而都会之疆郭也纵眸四眺万里寥廓秋宇镜澄江天漠漠元气淋漓布濩挥霍独惜陆相之忠猷鸱夷之早见其人一逝而九京莫作碣石扶桑咫尺匪迢贯齿椎紒达于崇朝南北两戒此爲中条神州有九表里勿淆洼者窞薮突者嶕峣如蚁斯垤如鸟斯巢俯视吾生蠛蠓鹪鹩忆千古无论大荒之年结绳之代自羲皇以降草昧文明市朝屡改渊实邱虚沧成桑殆金人夜移铜駞昕壊岁序荏苒曾不我待籛铿李今焉谁在惟是令名昭埀千载腐鼠自矜咄吁其怪予也防绛县之甲子袭甪里之巾带久矣委顺乎天倪徜徉于事外婴屯险其若夷被菜色而常泰既浮荣之靡加奚长生之足觊
　　钓台赋　　　　　　　　　　【明】王世贞
　　己巳之秋季月消魄余所偕迈者金华括苍之伯指桐庐下建德芊眠衣云蝉缓绣壁飞湍激流千丈缥碧澄渟皎镜下数白石于时鸿蒙就防鹢首忽辨桂轮少亏金波腾绚恍见一峯缥缈于空裔连冈溯流而拱献森槮厌防岩阜回洪涛鼓兮木末流泉激兮石间中宫叶商拊节回环余所停憇二客解顔舟子维焉此固严光先生滩也余乃野帻而楚服盘跚以前挹寒浆兮靡椒荐素琴兮无弦追夫一介之贱防灵诚感而烛天遂姓其州而貌其山者千五百年云台颷烬原陵无烟富贵身尽声华代迁孰与先生宇宙长鲜呜呼噫嘻彼夫赤真中防紫闰未穷兵起东郡节殉二龚庶几君臣如日丽空妖新截蜃白水兴龙借非先生君德畴隆土行重伦邱贲骤穹万岁千秋穆如清风绁缨拲珪以匏余躬再拜而退二客是从未既忽有歌声起于芦际夭铿厉林木尽沸其辞曰沧浪之清可以濯缨渭水钓利桐江钓名役心成迹强性之情孰与吾渔无役无强纤阿爲钩太虚爲网防志沕穆纵神滉朗余异而迫之不见其处缥若一缕破东南雾而去
　　浙江观潮赋　　　　　　　　【明】黄宗羲
　　吴公子过武林当八月十八日油壁接轸绣盈途员冠峩如大裙襜如士女皆观潮而出城郭爲之空虚主人谓公子曰此枚乘所谓怪异诡观也盍与子偕往乎至则锦帐翠幙山韬路织歌吹沸天红紫错舄波影山光揽杂彩爲一色其时纤尘不起水平如镜渡头往来渔歌答应车牛方喘于转毂画鹢初间而下矴彼江干之士女既不异鸥雁之翔沙而众口之喧嚣又何殊鹜鹅之乱听逮至审时定候日影已斜遥传屡起中心揺揺恐阳侯之爽信万目睽睽向海门而注视不戒而孚声收息阻向之喧嚣不定者忽然如含枚而楔齿虽繂防之微响亦澄然其入耳俄而一线横江天风飒然摩挲目睛指防云烟瞻言百里之外已觉隐隐阗阗岂鼙鼓之动地或殷雷之在天方潮之初发也浩之区浮天无岸朅淡淡而东来虽汹汹而弗叛及其两山迫脇沙潬中垾忽而受于拘束无所容其浩瀚卒中怒而山立庶太空之无绊天盖撼动而欲移地舆震荡而似判吴山越山爲之低昂不已亦恐其流转而互换鱼龙失势飞鸟惊窜乃有狡童侲子百十爲伍绛帻单衣驰骋波路持彩旗兮悠飏潮之神兮来何暮呈傀儡之妙戏羌逞能以相妬耕父来天吴赴支祁按节罔象负羽孰不爲之胆掉心寒彼且从容而沿泝已而潮上渔浦波澄如故主人曰广陵之潮枚乘以素车白马比之较之吾浙真不足齿矣彼弄潮者亦天下之能事哉公子曰吁夫潮者天地之怒气也天地方怒而以供俳优之戏是爲乐怒乐怒与乐哀等也昔蔡君谟有戒弄潮文子不知之乎而以风俗之陋者夸于四方也主人曰否否夫论事者考其原观今者遡诸古昔越之败吴习流二千人戈船三百艘浙江固习水战之所也降而钱王射潮以强弩此较射于波涛乃谓致师于水府彼气机之翕张夫谁受其痛苦投箭笴以三千不过中流之束楚逮有宋之南迁也尝以兹日水中讲武殿司临安金山澉浦水军万人巨舶千舻西兴龙山两岸如堵天子大阅简别强弩分爲五阵中权是主舞刀握槊节以金鼓炮声满江五色齐举烟收炮息其散如雨凡今之弄潮者贾勇售艺兵家规矩轻性命于鸿毛故能冯河而暴虎其亦霸国之余风抑书生之陈腐所谓安不忘危而子乃以俳优侮之耶公子语塞而退
　　国朝
　　达蓬山海市赋【并序】　　　　　　黄宗羲余登达蓬山望海山僧皆言春夏之交此地特多海市各举所见与图画传闻者絶异东坡在登州以岁晩得见爲竒然霜晓雾后往往遇之亦不必拘于春夏也信耳信目自有差别因次第其言而赋之
　　己酉之冬观海达蓬山僧四五指防空蒙曰滨海之地不一疑兹独当夫神宫光怪发作亦何人而不逢但称登州之海市者犹不免于瞽聋也余曰各言其状僧本源曰其爲城也雉堞崔嵬丽谯暐晔三里七里勾股可摄于焉戎马乘城蹀照白窃骊雨鬃风鬛俨烽火之宵明俄黑云之将压其爲楼也嵼百尺神输鬼巧绮窗朱琐明星萦绕灵妃杂遝凭栏要其语可闻如临妆晓有时而现爲黄幄重檐婀娜绣带飘扬何采旄桂旗之荫拥兹特叠出以爲章汪道者曰亦有单门聚落忽然而来屋瓦参差门戸洞开嗟朝烟之不起岂井臼之生埃固职方所不纪亦歴劫所不灾僧续宗曰当旭日之初高有霜钟之寓质制宏万石音谐六律藏寂寞之元声虽漏盈而不出少焉变爲城郭中引长桥见刺史之行部或中丞之入朝鸣笳列驺夹毂喧嚣何珠宫贝阙之内而以卤簿宣骄其后幻爲染肆绿沉红浅罗绮缤纷借霞天以爲色蒸五防而成文彼蜀江之濯锦信天人之攸分补陀僧曰橘柚初黄飒然风叶览观大洋涌起宝塔四靣勾栏七层鞺鞳华瞩风涛光交目遇其变现状若鹦螺琐碎末品大越邱波歘闪之下湛然水波若夫海路壮濶一山千里虽人迹所不交亦鍼经之能指尔乃帆席未挂僧窗晏起忽然丛岛逼塞孤峯魁峙疑天竺之飞来岂巨灵之乍徙当其电防不烦蝣晷名曰浮山海人习此或曰此何理也余曰夫积块之间红尘机巧菁华销铄犹且羣羊飞鸟野马磅礴彼大海空灵神明郛郭百色妖露岂能牢落故其轩豁呈露者穷竒极变而无有龈腭此固蛟龙之所不能专而天吴罔象之所不能作况蜃之爲物甚微其吐气且更薄乎故南海谓之浮山东海谓之海市是乃方言之托也
　　富春山赋　　　　　　　　　　方士颖锦峰防地绣岭排天星分斗牛之次域界吴越之偏遥争竒于鳯峤迩夺秀于龙嶦锁江流而互折环郡郭以回旋尔乃迹着严陵名彰汉世居浙水之上游届桐溪之边际行百里兮纵横复千重兮巨丽想俗境之斯悬疑仙灵之或閟而且源通迥奥径入高防峡将頽而未落崖既仄以还撑匿风雷于窅壑吞日月于危岑挂飞流则砰訇界道攅立石则窣嵂穿云至其变幻难名端倪莫测呈暝霭之千容献晴岚之万色林飒飒兮涛翻涧淙淙兮雨集蒸霞则烂漫以红酣染雾则微蒙而翠湿若夫天时递易物候频推鸟喧春于谷口蝉噪暑于崇隈岩未霜而幽芬缀菊坞初雪而痩影冻梅夕照将收叠巘糢糊而渐没晨烟乍卷层峦歴乱以俱开下则有七里回滩波澄碧浏是曰佳泉传之陆叟稽品第于茶经次南零乎十九停客舫之兰桡试陶铛而汲取上则有云根对峙嶻嶪横江严君寄此托兴沧浪曾披裘而钓雪且辟世以相羊拜遗祠于岫麓埀百代而犹芳复有峛崺坡平盈盈隔水古墓斯存碑题谢氏懐击石之高歌叹流风其未巳又有村依别岸数里通津中栖处士厥諡元英着诗名于唐室号里居以白云维往迹之依稀与兹山爲逺近人即事而俱传地因人而益胜洵隐遯之名区亦游观之别境故纪美于舆图复标灵于志乘于是孤寻载榼静讨支笻擥烟萝兮峻陟缘藓石兮斜通瞩千村于旷远瞝四野于遥空古树阴边隐约露僧庐佛阁寒波处依微飘贾舶渔□穷向背以搜奇仿宗少文之逸趣极低昂而造险希谢灵运之髙风爰作歌以舒其长啸乃搔首而问乎苍穹歌曰郁彼神秀兮镇我邦循厥端委兮亘且长蜿蜒奔逝兮抱澄江山川暎发兮互为光振衣登厯兮神逺翔超然万古兮逺苍茫七
　　七述　　　　　　　　　　　【宋】晁补之予尝获侍于苏公苏公为予道杭之山川人物雄秀奇丽夸靡饶阜名不能殚者且称枚乘曹植七发七啓之文以为引物连能究情状退而深思仿其事为七述意者述公之言而非作也
　　眉山先生懐道含光陆沈于俗日与嵇阮赋诗饮酒谈笑自足泊然若将终身焉于是颍川孺子闻而往从之蹑屐担簦披衣踵门及阶而止望帷而称曰不敏闻先生之谊敢侍于下风先生矍然惊曰孺子来吾恶夫世人之保我也久矣而不能使人之无我保则戸外之屦满焉将命欤吾无所逃此虽然孺子何为者也孺子曰防而多治长而屡穷遭先生乎龃龉之途陪先生乎寂寥之事乐先生之所为乐者以白吾首其已乎先生哑然笑曰孺子上吾以乐而未尝无以乐者顺也羁旅于吾有时矣亦尝闻杭之山川人物雄秀竒丽夸靡饶阜可乐者乎孺子曰先生不以不敏为难与言得闻咳唾之音不敏以为幸先生将何以教之先生曰杭之故封左浙江右具区北大海南天目万川之所交会万山之所重复或濑或湍或湾或渊或岐或孤或袤或连滔滔汤汤浑浑洋洋累累硠硠隆隆卬卬若金城天府之疆其民既庶而有余既狡而多娱可导可疏可舠可桴可防可逾可□可车若九洲三山接乎人世之庐连延迤逦环二千里邑居牧聚蚁合蜂起髙城附之如带绕指隐以为脊折以为尾因河堑华不足方比方城汉水胡敢竞美当昔夫差之盛时内姑苏以为心腹而外城此以为身革车千乘甲士万人粟支十年帛散千屯洒汗成雨连袂成云乃有大夫伯嚭行人伍员之徒通其谋将军孙武公子夫槩之徒用其众尝以国政之间发徒截江命习战事于是张翠羽之盖靡鱼须之斿扬鹅足之楫曵龙尾之舟凌鳣鼋之车戏贲获之俦飘鼓吹乎下风隘戈矛乎上游乍往乍还乍后乍先若乱而若联乍止乍驰乍合乍离迭唱而迭随惊鲛人立冯夷清江忽兮怒涛飚风为之扬岐怠而即次食具乐作三军皆贺响震山壑其强如此故姑苏恃以为南蔽而能驱唐蔡蹂齐鲁侵寻乎百粤隳突乎三楚栖句践乎穷山鞭平王乎頽墓此亦天下之形胜也孺子欲闻乎孺子曰西河中流卫客之所能谏秦险百二亭长之所能入愿先生废此而语他先生曰吴越之有东南也实国于杭而杭吴越之大都也宫室之丽犹有存者其始也削山填谷叩石垦陆蹷林诛樾擢篠夷竹旋缘阿邱凭附隈隩千夫运畚万役供筑増増硁硁坎坎碌碌前呼后和逺近相属卑者起之以有余髙者损之以不足开旷朗乎密发瑰竒于潜伏然后工人之材陶人之瓦水输陆运属柁连輠纵横错落山积其下其成也翼翼鳞鳞勃郁轮囷若化若神上据百尺之巓下俯亿寻之津双阙髙张夐临康庄门开房达乍隂乍阳中则复殿重楼砂版金钩卑髙仰俯下上明幽峥嵘嶻薛鼎峙林列吐吞云雾亏见日月宏规伟度古旷今絶旁则曲台深闺碧槛朱扉鳞差阈限奕布榱题栱盘白鳯壁戏青猊温风徐而吹坐寒雨沐以霑帷列屋而侍者则妖嫱艶姝螓首氷肤清矑素齿既嫺而都乃服轻袿被华裳缀珠履揄鸣珰饰鈆英含若芳倩巧笑兮婉清扬缥缈兮如雏鸾之欲舞逍遥乎如飞云之欲举防姗姽婳婉娈媚妩流荣发色不可程度羽觞荐朱顔酡悲激楚妙阳阿词曰陌上花开游女归园南池北黄鹂飞曲房清阁夜更衣于是闻者恍然神扬意驰纷纷扰扰惑乱不怡此亦天下之雄观殊乐也孺子欲闻乎孺子曰宫居闺处者寒燠之媒而疾疠之梯也且馆娃成而麋鹿游愿先生废此而语他先生曰杭故王都俗尚工巧家夸人鬬穷丽殚好纷拏错纠晃荡精皛若八方之民车凑舟会角富而衍宝木则花梨美枞棁柏香檀阳平阴秘外泽中坚以斩以刊以剞以剜以漆以胶以墨以丹为牀为匦为椟为儿为槃为匜为盂为簋严庄之佛惨烈之神诙怪之鬼颀姣之人涂以铅英镂以金文依以灵山乘以飞云霞烟雾霭焕烂五采渠输陆运投钱竞买曾不若母猴木鸢三月而齐一日而败衣则纨绫绮绨罗绣縠絺轻明柔纤如玉如肌竹窗轧轧寒丝手拨春风一夜百花尽发其制而服也或袍或鞶或绅或纶或缘或表或缝或幱或紫或纁或绀或殷严以奉祠防以养安薄以却暑厚以御寒以锡三军以赉四国以供耳目之玩以备土木之饰曾不若穷边絶漠不纺不络衣狐而防狢宝则璆琳瑚码碯碔砆药化之玉火化之珠琉璃之椀水精之盂红黄白绿磊落满椟北商东贾百金不鬻沙河雨晴月照灯明席张案设左右煌荧逺而望之夺人目精遗英弃屑箩贮箱列曾不若宋人之拙三年而一叶于是雕床易席地之野文衣后曵绨之俭玉杯鄙土铏之啜此亦天下之妙工絶巧也孺子欲闻乎孺子曰书云玩物丧志纣为象箸而箕子叹愿先生废此而语他先生曰杭之为州负海带山盖东南美味之所聚焉水羞陆品不待贾而足肉则封豲腯豕罝兎畋麂山狸白额竹犬青尾鸧鹅鹳鹜鵙秃鸿鹍园鸡池鸭陇雉田鹑陵收水截头骈尾列磔肩裂趾飞毛洒血鱼则鲻鲂鳣鱮鲈鳜鳊鲤黄颡黑脊丹腮白齿江鲟之醯石首之羮或腊而枯或脍而生白鳗青鮝黄鼋黑蠏鮔鱼花蛤车蛾淡菜蛙白肖鸡螺辛芥鼎调瓯饾牛呞狢嘬果则枇杷杨桃橘櫾柤梨青梅黄柿紫栗乌椑溪菱江蔍田苽湖藕壤肥水美天下无有冐以黄渍以白醝芳香脆洁析醒解疴菜则茼蒿茵陈紫蕨青莼韭畦芋区茭首芹根藤花羞盘菊叶荐筥姜辛薤淡荠甘笋苦飰以姑苏之粳荐以乌程之醴于以和五气于以资百体此亦天下饮食之珍也孺子欲闻乎孺子曰扬雄有云弃常珍而嗜异馔乌覩其识味也且养身而尚乎味味则愚以圣人为不如易牙愿先生废此而语他先生曰地不满东南故八纮之水归焉水之为物润下作醎溟渤荡波海门莫缄骎骎脉布溢于江潭老濞席资爨山煮海豫章为船万斛更载一船所受车数十两黄头多钱富不可仿士之顽钝不耻者皆饵其无厌之赏譬如山深而兽至木茂而鸟往故能收亡命借厮养连应高之交合周邱之党以北与中国争长则盐之利也夫盐者食殽之将五均赊贷干在县官僮法议笼不鏬以完大农给费入助国计官与牢盆世擅其利民有盗鬻则左趾没入其器此为前古之所制尝试观乎江之濆葭苇不根浅草芸芸斥卤无垠白花藓文百里如云盐官千家匪柘匪麻匪漆匪茶规利乎泥沙蚁封蚓垤积土如截削剥刬刮不漏毛髪挟擕担掲十歩一蹶偷趋窃走遗筐弃缶涂关塞牖鼎釡雷吼皓然纷葩丰不盈斗姑以渍螺蛤而适口曾不比夫县官冶铁如山析竹为盘炽火以燔渊壑为干峥嵘崷崪戍削律兀抉舒萧勃烟气滃出若灭若没若亡若失乍疑盐阳之神翳乎与羣虫朝飞而蔽天日立呼起诺百夫齐作纷纭挥霍千灶就涸光芒闪烁璀璨磊落小星逆跃鳞鳞新仓敛贮堆藏如帛如粮国以是强神变鬼化刀贝齐价独不美夫算菱芰鱼蝤之殚细及下者哉谚曰千金之子不死于市又曰人富而仁义附焉此先王所以教民知荣辱之时也孺子欲闻乎孺子曰猗氏之治智贤白圭而不监于道愿先生废此而语他先生曰江源所起滥觞之墟汪汪不漏不虚放而行之冒于川渠缭绕萦行左挟越右截吴以散以敷然后淫为大江以东合乎尾闾而潮生焉古今所论潮者日月伏见之所为也尝读浑天之説曰地浮水中天在水外水之消息坱圠无际一阖一辟若开天地一呼一吸若出元气其始来也若毛若线若带若练堂堂沓沓合聚离散须臾之间千化万变其少进也磕铿石号木鸣越岸包陵在谷满谷在坑满坑其为气也或喣或呀或噫或哕弥茫湠漫澎濞沸渭澒洞滉漾渤潏滂沛涵澹淋渗潗濈淫泄跳珠涌沫百里纷防沃焦荡胸汨母陵背纵横络绎飘忽争逝徐则按行缓则就队连氛累祲阳景朝昧周天而旋逾八万里不知其所憩于时元防收威海若振吼千溪崒立万浦却走絶维推轴神母不守左驱天吴右拂九首渊客拒扉氷夷潜牖江神海豨絶脰伤肘阳侯马衔颠蹶前后其为象也则纷纭参差万顷一迹禹不能知契不能识承光露怪不复潜匿或駃而蹄或森而防或美而或张而翼汹涌而奔以沃海门若土嚢风怒驱屯云辟易而征以击西陵如井陉战酣出竒兵宛兮改容若蓐收素服驾白龙忽兮当前如归虚泛溢浮五山一北一追一偾一起突然而逝余勇未巳于时吴児獠工引樯挂席铙鸣皷动去若飞鹢风止雨息江清海碧此潮之大凡也传曰上善若水又曰水几于道故古之人见大水必观善利万物似仁不畏彊似勇能方能圆似智万折必东似信若是者孺子欲闻乎孺子曰几矣先生之所陈五事之上也姑欲闻其深于此者先生曰西湖之深北山之幽可舫可舟可巢可楼与鸥鸟居与鹿豕游渔蓑山屐烟云悠悠寂寥长往可以忘忧风衫尘袂京洛何求不如西湖濒不如北山阿白苹绿芰紫柏青萝反裘坐钓散髪行歌人生安乐孰知其他茫洋以为柳溪盘旋以为李谷卷轲辨乎三尺之喙扩夷隘乎十围之腹此古君子所以藏器于身待时而动也传曰不怨天不尤人盖优哉游哉聊以卒岁若是何如孺子竦然离席而言曰盖闻达人不忘身而先利志士不贪财而后义隐之所尚得全于天也孺子不敏乃今得闻出处之际敬再拜受教
　　七观　　　　　　　　　　　【宋】王应麟
　　东野先生弢光环堵根极深宁慕白贲以息影玩素履以洗心有南州公子俨然蹐门言曰切懐太史公之志广览四方之恢诡谲怪升髙能赋山川能説庶几一二于君子之九能今至是邦也愿启我以伟观博我以竒概先生曰予卧游诗书之囿眎不逾几席敢诵旧闻吾子自择焉昔尝窥宛委之简见神禹之山经东有山曰句余实维四明南有建德之国空同之仙公子曰愚行天下睹终南嵩岱之髙兴公登陆褊矣先生曰观于海者难为水驾言徂东浩漾沧溟羲和浴于榑桑日杲采兮金钲朝潮夕汐与月亏盈有防如山从以鲲鲸神虬襄首吐雷嘘云方其骏涛虎浪之兴银峰万仞雪屋千层空兀岳沃日吞江雷公为之矍踢天杭为之荡震卢赋窦志未能该也穆之图论目击其真天门之水瀖泋防防浤浤汨汨逺注析木三吴转粟粲粲粒玉饥甿仰哺樯连尾属夐舶迅舸蛮防夷琛东洎青徼南薄朱垠登山而望鸥鹭之浮天根候五两以颿飚爰居戢而澂氛雕题卉服馯貊鸡林扬枻东门舣鹢江漘爰有狻猊犀象翠羽火齐薇氷龙鳞之馥郁蠙珠木难之瓌丽杜扬所未编辛文不能计世道窊隆如涛降升盖献龟于明者治之兆雨毛于鄮者乱之萌在昔句践疆宇至鄞仰瞻沼吴蒲蠃之滨曰甬句东浃口外洲战争蚁穴兴亡貉邱秦政骋欲狼心未满游鄮逾月从流忘反海水羣飞洪荼于民一瞬为墟鲍车鱼罾逮汉六叶濯征东粤句章出师命臣韩説典午末造妖寇鸱张裕以豪英往戍句章唐季不纲盗覆此城巨容筒箭获丑策勲想覇诸夏吞六王之雄图螭舟兕楫射蛟之弧殿殿阗阗憺阳侯駴天吴矫矫三将如熊如防电矛雨矢椾刈攘除威殚势迁鲋入鲵居昆明几刼桑田半芜吾将放其遗躅既堙没而无余矣建炎凯献于髙桥六飞安行于海澨隐士相如揄忠纳説何懋赏之漻漻岂亦若赤城三老之缥遰千古以永忾澹东波之无穷诵往圣之绪言謇乘槎其焉从壮鲁连之髙蹈闵精卫之深衷子好游乎公子曰水至平端不倾心术如此象圣人不在险也请更端以教先生曰海物惟错隽味崪焉任公埀饵便嬛揄竿波臣效异鳞万介千寸鲒腹蟹亭以防名汉律献酱惟逺见珍蚶菜疲民君严奏免贡才鲗骨元丰仁俭□蜯蛤防鯸鰡鳆首石齿锯赤尾比目缤品之数百愉茂安之惨蹙陔市攸聚水族有簿兼韩子之南烹蔼鲎蚝与章柱虽石华海月之诗绮贝绣螺之赋弗能殚举东暆之鰅邪头之鳘潘国之魦且瓯之蜃珠鳖紫紶其来如雨□鱽鳒数以盆鼓于是击鲜鼎食羞用膳经啸父虾鱽宣子鱼飡陈登之鲙虞悰之鲭芼以秋菘酤以冬橙掇苔髪以为蔌醉鳌杯而未醒若乃润下作咸散盐为贵宿沙肇鬻而海王之防祈望之守昉于齐而征利汉郡设官三十有六会稽则海盐居一此三县犹未置也考诸唐志鄮始有监晏巽管法寖以严海滨稚耋弗能苦淡若作和鬻甘耆鹾硷酌醴燔枯鱐鲍恣啖繇是亭监棊布牢盆嵗增负涂山积熬素雪凝剪竹苇以供焬释耒耨而肆勤一帣三斛川浮陆驰行商通其儥巡院讥其私盖日用饮食不可以无朝虀箬裹其功与醯酱俱马齿水精氷镂霜明古云食殽之将讵屑玉而叽琼东箭箈茁越竹笋萌杨氏之果染霞埀星盐为夏槁屏羶撤腥饫髙裴之菜食奚猗氏之足云鱼盐之辏民殷财阜不谓之乐郊耶公子曰海加租鱼不出盐颛利而人穷怨不闻萧望之朱文季之言与吾冬饘夏藜羮不糁味无味夫何慊愿闻所以利民者先生曰先民有夏尽力沟洫魏之豹起汉之倪白疏泉洒流沕潏膏泽维鄮之邑厥壤卤舄原髙隰下易暵以溢相时钟泄守宰逌职我懐休明循吏軰出干造化机卷舒神术有丰无窭潦霁惟一观乎句章汉陂之旧内史修复所居民富言观乎南湖曰小江溉田置堰元暐氏王兰鞠无絶如古桐郷观乎西南堰曰仲夏顷凡数千雨我多稼筑者季友惠以厚下湖有广德实在西界刺史曰侗增修勿壊夷庚起隄峋也逮埭谁其填阏利微害大发议请复志不克遂唐有西湖爰在东郊陆令开广农殖嘉苖湖姓以钱亦处东鄙受溪七十二环塘八十里四牐七重治者李滈滈清渠有莼有苽有蒲菡萏烟海雁鳬盖自晋以来遏川水种既浸既润民食无□介甫鸣乃隄乃陂瘠土衍沃遗黎之恩吏随以窳弃稷弗务新沟之歌靡闻均水久废莫举甽浍塞而坼龟坊庸圯而涸鲋曩畮一钟今食二釡孰能谂夫爱民者涂之人可以为禹公子曰佐耕以水展也民利思不出位吾将有俟欲闻宏大絶特之观无隐乎尔先生曰明多名山竺干氏居之宝地金绳祖花禅枝南有雪窦东有太白飞瀑淙淙层峦齾齾大梅之巉崿衣荷飡松之咏澹如也玉几之岝防神耀得道之铭炳如也吴氏子真松风隐居陈迹故在是邪非欤文正之诗大年希白之笔释子之所夸诩存乎否乎虽然着本论者恶其学幻而言哤意者避世之士晞髪濯缨岑蔚林密鱼潜龟藏思昔山人有徐广孝经之指王蒋顾三隐席珍韫璞不蕲流俗之知己璜也自谓似厐蕴僧腾客之该赡父老称美今嵁嵒之下岂无草耕木茹匪黄匪紫蝉蜕嚣滓欲往从之耄且休矣子谓斯何公子曰姑舍是侧闻是邦鸿生硕德所治教也南丰曾巩东南星斗之望牧于斯忠肃陈公雪竹霜柏之操贰于斯船司空则以道之鼂仓庾氏则子约之吕正学参前修姱节映终古前代令有琯长史有吉甫未足数也文献擩染必有闻而知之者敬在下风先生曰明士郷也有越大夫种之英风其人通达而多能有大里黄公之髙标其人恬静而自珍董子以孝行着爱亲者式其仪型任奕以文章进摛藻者袭其芬馨宏云光修四士尚义挹其劲操思特立以独行故虞仲翔以俊异之生为海岳之精陆士龙因吏民之谨知礼教之明屯艰否闭堙瞹湛防宋以文治贤路恢丘樊緼褐化为绅缨邑校求师再书延致斯广川之渊源也顺昌婴孺以俞为字斯新息之慈仁也孝通神明凯风终养斯朱康叔之纯诚也引裾强谏辛毗其直钩党挂名范滂自出临难尽节解扬之匹石交岁寒之死不渝信义如汉脂习郤贾胡之持玉雪之廉父子如魏胡质之人也编典录而无媿令誉焯乎日星下逮里巷则有旌闾之杨掌库之童若兎罝中林之好德菌蕣一时之荣华荃茅万世之淑慝彼钟黄之窃据郡乘几于曲笔先生言未既公子起而称曰郑圃泽多贤卫多君子鲁东海多卿相汝颍多竒士居使然也盍语其详先生曰世族婵嫣重圭累组位槐调鼎宅揆惟五衮钺焜燿乎宗翰衡枢舄奕乎该辅牙纛画绣差肩踵武紫艾纷纶常伯亚旅庠声序音洋洋邹鲁习乡上齿长少有序流品别渭泾公卿列韦布爼豆秩秩章缝楚楚凡周之士亦世吾州之俗近古春秋二髙之説诗礼曹郑之诂殊科首登于蓬莱抡魁三冠于龙虎名茅膴仕多桂窦桐韩之叠矩又有文章授诀孝弟汇聚□山清篇武子妙句潜虚有辨杜集有注家自以为舒向人自以为扬马兹可以言文献乎公子曰媺则媺矣然世禄非不朽科举外有学愿识其大者先生曰故国下车乔木苍苍理义雨露名节风霜古之遗直曰丰清敏排奸诋奄谠论廪廪托兴荷花闻者敛袵庆歴师儒燕及孙曾曰楼宣献斯文统盟有德有言既和且清泗沂絶学阐自濂洛朱张吕子绪承先觉临川二陆自得于心若异而同为已功深淳熙四儒探赜性渊并游三先生之门独契陆子之心传处则静贯以淑艾仕则善教以昌言长庚晓月惟杨继袁袁亦有子受业于杨进礼退义家学用光春木芚兮髙山仰止人固亡而书存世未逺而道迩顔何人哉希之则是若昔鲁庐江賛名德先贤沛三辅序耆旧节士后有作者孰谓知管晏而已公子肃然改容离席而拜曰广哉观乎井鼃瓮蠛昭然开明乃知西河俗美以子夏北海风移由康成文艺抑末归根六经涤源雝本敬义明诚郷党之化汉学是崇读书尚友作圣之功阙里近只遵海而东从羣叟兮问途贯今古兮心同

　　浙江通志卷二百七十
&lt;史部,地理类,都会郡县之属,浙江通志&gt;
　　钦定四库全书
　　浙江通志卷二百七十一
　　艺文【十三】
　　诗　　五言古
　　游赤石进帆海　　　　　　　【宋】谢灵运
　　首夏犹清和芳草亦未歇水宿淹晨暮阴霞屡兴没周览倦瀛壖况乃凌穷髪川后时安流天吴静不发扬帆采石华挂席拾海月溟涨无端倪虚舟有超越仲连轻齐组子牟恋魏阙矜名道不足适已物可忽请附任公言终然谢夭伐
　　于南山往北山经湖中瞻眺　　【宋】谢灵运
　　朝旦发阳崖景落憇阴峯舍身眺廻渚停策倚茂松侧径既窈窕环洲亦玲珑俛眎乔木杪仰聆大壑灇石横水分流林密蹊絶踪解作竟何感升长亦丰容初篁苞绿箨新蒲含紫茸海鸥戏春岸天鸡弄和风抚化心无厌览物眷弥重不惜去人逺但恨莫与同孤游非情叹赏废理难通
　　发归濑三瀑布望两溪　　　　【宋】谢灵运
　　我行乘日埀放舟候月圆泳江免风涛渉情弄漪涟积石竦两溪飞泉倒三山亦既穷登陟荒霭横目前窥岩不睹景披林岂见天阳乌尚倾翰幽篁未爲邅退寻平常时安知巢穴难风雨非攸恡拥志谁与宣倘有同枝条此日即千年
　　永嘉郡东望溟海　　　　　　【宋】谢灵运
　　开春献初岁白日出悠悠荡志将愉乐瞰海庶忘忧策马歩兰臯緤控息椒邱采蕙遵大薄搴若履长洲白花皜阳林紫嚣曅春流非徒不弭忘览物情弥遒萱苏始无慰寂寞终可求
　　初去永嘉郡　　　　　　　　【宋】谢灵运
　　彭薛裁知耻贡公未遗荣或可优贪竞岂足称达生伊予秉微尚拙讷谢浮名庐园当栖岩卑位代躬耕顾已虽自许心迹犹未并无庸方周任有疾象长卿毕娶尚子薄游似邴生恭承古人意促装返柴荆牵丝及元兴解龟在景平负心二十载于今废将迎理棹遄还期遵渚鹜修坰溯溪终水渉登岭始山行野旷沙岸净天髙秋月明憇石挹飞泉攀林搴落英战胜臞者肥鉴止流归停即是羲唐化获我击壤情
　　吴兴黄浦亭庾郎中别　　　　【宋】鲍　照
　　风起洲渚乱云上日无辉连山烟雾长波迥难依旅鴈方南过浮客未西归已经江海别复与亲婘违奔景易以穷离袖安可挥懽觞爲悲酌歌服成泣衣温念终不渝藻志逺存追役人多牵滞顾路慙奋飞昧心附逺翰炯言藏佩韦
　　自砺山东望震泽　　　　　　【宋】鲍　照
　　澜漫潭洞波合沓崿嶂云涨岛逺不测冈涧近难分幽篁愁暮见思鸟伤夕闻以此借沉疴栖迹别人羣结言非尽书有念岂敷文
　　从庾郎中园山石室　　　　　【宋】鲍　照
　　荒涂趋山楹层崖隐灵室冈涧纷萦抱林嶂杳重密昏昏磴路深活活梁水疾幽隅秉昼烛地墉窥朝日怪石似龙章瑕壁丽锦质洞庭安可窥漏井终不溢沉空絶景声崩危坐惊栗神化岂有方妙象竟无述至哉链玉人处此长自毕
　　赠吴均　　　　　　　　　　【梁】桞　恽
　　寒云晦沧洲奔潮溢南浦相思白露亭永望秋风渚心知别路长不谓若燕楚关候日辽絶何因附行旅愿作野飞鸟飘然自轻举
　　迎桞吴兴道中　　　　　　　【梁】吴　均
　　团团日西靡客念已蹉跎长风倒危叶轻练网寒波白云光采丽青山意气多所言饱恩德忘我北山罗同柳吴兴乌亭集送柳舍人　　【梁】吴　均
　　河阳一怅望南浦送将归云山离晻暧花雾共依霏流连反舌弄下上渚禽飞桂舟无掩枻玉轸有离徽愿君嗣兰桂时拂东臯薇
　　同桞吴兴何山　　　　　　　【梁】吴　均
　　王孙重离别置酒婘峯畿逶迤川上草参差涧里轻云纫逺岫细雨沐山衣檐端水禽息窻上野萤飞君随绿波逺我逐清风归
　　采药大布山　　　　　　　　【梁】吴　均
　　我本此山北缘涧采山麻九茎日返照三叶长生花可以蠲忧疾聊持驻景斜景斜不可驻年来果如沤安得昆仑山偃蹇树三株三株树如荄綘叶凌朱台玉壶白鳯肺金鼎青龙胎韩终及王子何代无仙才安期傥欲顾相见在蓬莱
　　别夏侯故鄣　　　　　　　　【梁】吴　均
　　白马黄金覊青骊紫丝鞚新知关山别故人河梁送置此一函书爲予达云梦
　　富阳浦口和朗上人　　　　　【梁】何　逊
　　客心愁日暮徙倚空望归山烟敛树色江水映霞辉独鹤凌空逝防鳬出浪飞故郷千余里兹夕寒无衣
　　上虞郷亭观涛　　　　　　　【梁】刘孝绰
　　昔予筮賔始衣冠仕洛阳无赀秖有任一命忝爲郎再践神仙侧三入崇贤坊东朝礼髦俊虚薄厠贤良游谈侍名理搦管创文章引籍陪下膳横经忝上庠谁谓服事浅契濶变炎凉一朝谬爲吏结绶去承光烹鲜徒可习治民终未长化鸡仰季智驯雉推仲康此城临夏穴橚植茂筠篁孝碑黄绢女神涛白鹭翔遨游佳可望释事上川梁秋江冻雨絶返景照移塘纎罗殊未动骇水忽如汤乍出连山合时如高盖张漂沙黄沫聚礐石素波扬榜人不敢唱舟子讵能航离家复临水眷言思故郷中来不可制奕奕苦人肠泝洄若无阻谢病返清漳
　　入若耶溪　　　　　　　　　【梁】王　籍
　　艅艎何泛泛空水共悠悠阴霞生逺岫阳景逐回流蝉噪林逾静鸟鸣山更幽此地动归念长年悲倦游
　　登天台山　　　　　　　　　【梁】李巨仁
　　台山称地镇千仞上凌霄云开金阙迥雾暗石梁遥翠微横鸟道珠涧入星桥风急清溪晩霞起赤城朝寓目幽栖地驾言逸绮季避世桃源士忘情园吏抽簪傲九辟脱屣轻千驷沈防负俗心潇洒凌云意苍苍耸极天伏眺尽山川叠峯如积浪分崖若断烟浅深闻过渡轻重听飞泉采药逢三岛寻真値九仙藏书凡防代看博已经年逝将追羽客千载一来旋
　　黄蘖洞　　　　　　　　　　【梁】江　淹
　　长望竟何极闽云连越边南州饶竒怪赤县多云仙金峯各蔽日铜石共临天阳岫照鸾采阴谿喷龙泉残矶十代木廧崒万古烟禽鸣丹壁上猿啸青崖间秦皇慕隐沦汉武愿长年昔负雄豪威弃剑藏名山况我葵藿志松木横眼前所愿同游好临风载悠然
　　罢古鄣县　　　　　　　　　【陈】阴　铿
　　秩满三秋暮舟虚一水濵漫漫遵故道凄凄对别津晨风下散叶岐路起飞尘长岑旧知逺莱芜本自贫被里恒客吏正朝不系民惟当有一犊留持赠后人
　　浣纱篇赠陆上人　　　　　　【唐】宋之问
　　越女顾如花越王闻浣纱国微不自宠献作吴宫娃山薮半潜匿苎萝更遮一行覇句践再笑倾夫差艳色夺人目斆嚬亦相夸一朝还旧都靓妆寻若耶鸟惊入松网鱼畏沉荷花始觉冶容妄方悟羣心邪钦子秉幽意世人共称嗟愿言托君懐倘蓬生麻家住雷门曲高阁凌飞霞淋漓翠羽帐旖旎防云车春风艳楚舞秋月纒胡笳自昔专娇爱袭玩惟矜奢达本知空寂弃彼犹泥沙永割偏执性自长薰修芽擕妾不障道来止妾西家
　　景龙四年春祠海　　　　　　【唐】宋之问
　　肃事祠春溟宵斋洗尘虑鸡鸣见日出鹭下惊涛鹜地濶八荒近天回百川防筵端接空曲目外惟雰雾暖气物象来周游晦明互致牲匪元享禋涤期灵煦的的波际禽沄沄岛间树安期今何在方丈蔑寻路仙事与世隔防搜徒已屡四明背羣山遗老莫辨处抚中良自慨弱龄忝恩遇三入文史林两拜神仙署虽叹出关逺始知临海趣赏来空自多理胜孰能喻留楫竟何待徙倚忽云暮
　　宿云门寺　　　　　　　　　【唐】宋之问
　　云门若邪里泛鹢路才通夤缘緑篠岸遂得青莲宫天香众壑满夜梵前山空漾漾潭际月飗飗杉上风兹焉多嘉遯数子今莫同鳯归慨处士鹿化闻仙公樵路郑州北举井阿岩东永夜岂云寐曙华忽葱茏谷鸟啭尚澁源桃惊未红再来期春暮当造林端穷庶几踪谢客开山投剡中
　　郡宅中斋　　　　　　　　　【唐】宋之问
　　郡宅枕层岭春湖绕芳甸云甍出万家卧览皆已徧渔商汗成雨廨邑明若练越俗镜中行夏祠云表见兹都洵盘郁英逺常栖眄王子事黄老独乐恣游衍谢公念苍生同忧感推荐灵越多秀士运濶无由面神理翳青山风流满黄卷揆予谬承奨自昔从缨弁瑶水执仙覊金闺负时选晨趋博望苑夜直明光殿一朝罢台阁万里违郷县风土足慰心况悦年芳变淮廪伫滋实沂歌非所羡讼寝归四明龄頽亲九转微尚本江海少留岂交战惟余后凋色窃比东南箭
　　登东阳沈隐侯八咏楼　　　　【唐】崔　融
　　旦登西北楼楼峻石墉厚宛生长定岚俯压三江口排堦衔鸟衡交疏过牛斗左右会稽镇出入具区薮越岩森其前浙江漫其后此地实东阳由来山水郷隐侯有遗咏落简尚余芳具物昔未改斯人今已亡粤余忝藩左束髪事文场怅不见夫子神期遥相望
　　夜泊越州逢北使　　　　　　【唐】沈佺期
　　天地降雷雨放逐还故都重以风潮事年月戒回舻容顔荒外老心想域中愚憇泊在兹夜炎云逐斗枢防防萦海若霹雳耿天吴鳌抃羣岛失鲸吞众流输偶逢京华使握手泪相濡饥共嗜齐枣眠共席秦蒲既北思攸跻将南睿所图往来固无咎何忽惮前桴
　　严陵祠　　　　　　　　　　【唐】洪子舆
　　汉主召子陵归宿洛阳殿客星今安在隐迹犹可见水石空潺湲松篁尚葱蒨岸深翠阴合川廻白云徧幽径滋芜没荒祠羃霜霰埀钓想遗芳掇苹羞野荐高风激终古语理忘荣贱方验道可尊山林情不变
　　和登会稽山　　　　　　　　【唐】孙　逖
　　稽山碧湖上势入东溟近烟景昼清明九峯争隐嶙望中厌朱绂俗内探元牝野老听鸣驺山童拥行轸仙花寒未落古蔓柔堪引竹磵入山多松崖向天迥云从海天去日就江村陨能赋邱尝闻和歌参不敏搜信冲漠多士期标凖愿奉濯缨心长謡反招隐
　　送杨法曹按括州　　　　　　【唐】孙　逖
　　东海天台山南方缙云驿溪澄问吏隐岩险烦登陟潭壑随星使轩车绕春色傥寻琪树人爲报长相忆杭州北郭戴氏荷池送侯愉　　【唐】崔国辅
　　秋近万物肃况当临水时折花赠归客离绪断荷丝谁谓江国永故人感在兹道存过北郭情极望东菑乔木故国意鸣蝉穷巷悲扁舟竟何待中路每迟迟
  </div>
  <div class="pagination">
   <a href="浙江通志_page753.html">
    上一页
   </a>
   <span>
    ...
   </span>
   <a href="浙江通志_page749.html">
    749
   </a>
   <a href="浙江通志_page750.html">
    750
   </a>
   <a href="浙江通志_page751.html">
    751
   </a>
   <a href="浙江通志_page752.html">
    752
   </a>
   <a href="浙江通志_page753.html">
    753
   </a>
   <span class="current-page">
    754
   </span>
   <a href="浙江通志_page755.html">
    755
   </a>
   <a href="浙江通志_page756.html">
    756
   </a>
   <a href="浙江通志_page757.html">
    757
   </a>
   <a href="浙江通志_page758.html">
    758
   </a>
   <a href="浙江通志_page759.html">
    759
   </a>
   <span>
    ...
   </span>
   <a href="浙江通志_page755.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
