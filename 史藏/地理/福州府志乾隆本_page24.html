<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 24 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 24 页/共 388 页</h1>
    <div class="content">　　附：温　泉
　　温泉五：一在城中。一在十二都，有大汤注于四石池。一在十八都溪边，俗呼鱼坑汤。一在十九都。一在二十六都，名龙津，汤，注于三池，天然石窟。
　　　　福清县
　　灵鹫山　在城北隅，邑主山也。五代汉乾祐间，有异禽来集，五色炳采，或以为西竺灵鹫，因名。旁为凤凰山。
　　玉屏山　在北隅。有石如玉。东为笏山，下接东漈山。西北为金翅山，高数百丈，形如鸟翅。西为县陇山、马山、太保山、御屏山。
　　玉融山　在县南。有石莹然如玉，故名，亦名覆釜山。左为双旌山，右为五马山，麓曰仓山。东北为覆船山、东皋山、小孤山。东南为钟山、锦屏山。
　　瑞岩山　在县东新安里，去城十五里。山多奇胜，有佛窟岩、天章岩、香山洞、玉虚洞、桃花园、休林台、醉石、鉴池、一滴泉、仙人井、八卦亭、紫霄亭、义鹿冢诸胜。绝顶有通海井，石岩中窍大如箕，泉脉与海潮汐应，水四时恒满。《闽书》：“宣和间，团栾居士开岩，而不及山北。明将军戚继光又于此辟大洞天、宜睡洞、归云洞、振衣峰、望阙台诸胜。傍曰覆釜山，顶高平，状如釜，云掩三日，即雨。”与县南覆釜名同。明戚继光《瑞岩新洞碑》：“出龙江城，循山而北，约三里许，山环石峙，怪状百出。山之麓，有洞桥，即前人所谓白莲桥。旧蓄水种白莲，近为土人泄而田之。沧海桑田，信哉！过桥，有细泉自寺墙下流为丈池，荒芜无取，余葺为流觞所。过此，仰登数步，为禅关。石级鳞鳞，入关转西，由级而上，为禅堂。入而方丈，后为天章岩。阁俱颓然欲倾。寺之西垣外，有弥勒石像，高数丈。乃就地中石为之，镌制颇佳。余兴剧时，每集众宾坐于肩、乳、手、腕、足、膝之上，分韵赋诗，间以歌儿，鳞次高下，传觞而饮。寺自方丈后转东，为穿云洞，昔名自在门。穿洞而上，为皆醉亭。取众人皆醉之意，即旧名山光水色亭也。后有独醒石，为皆醉亭解嘲耳！亭下有大石刻、瑞岩三十七洞天，盖总名一山岩洞之胜也。由亭入石门中，为观音洞，有泥肖观音，古甚，因以名洞。折旋而上，为过来桥。桥出石隙，为危道，道穷，为石隙，仅二尺许。蹑石级出其上，为瑞岩，旧名半岩亭。东对巨浸，海外群山拱秀，真南国之奇诡。余以此一山冠冕，故遂以瑞岩名。下遵故途，至观音洞，前转而北，登山皆有石砌，可以肩舆，固余所新饰也。道之左，有石如虎，名之曰蹲虎石。将至山巅，有顽石颇巨，旧题‘天风海涛’。旁一石甚奇峭，旧名窈窕峰，峰下为石门。石门者，一石中分，仅可独步，长约丈余。逾此为蓬莱峰，其石秀杪而丰下，形壮而雅。余故里山东蓬莱峰阁下，此峰可因以望亲垅，故名逾仙穴。仰登仄径，又数十步，为还丹洞。出洞，由故道下蓬莱峰。左为醉仙岩。仍复故道，由石门旋级而上。数步许，委折穿石下，级路甚奇，侧俯躬以出，为小洞。过小洞，则两石如壁，前石如屏，石隙之巅，悬一大石，名为悬石窦。出窦，循侧路，高下宛转，为醒心泉洞。四围皆石，中可坐息，石下一泉，清凝莹澈，可濯可饮。出洞，俯蹑至半麓，转入双龙洞。洞有二，相联，俱峻石如围。仰观空阔，下见佃庐。复入石隙，则一洞开爽邃寂，形如卧虎，可容二十余人。稍加修葺，真避世者坐炼之区，故名之曰归云洞。内有天成圆石，琢而平之，仅容八人共奕，名曰仙枰。是日，即与诸客成一局。局罢剧饮，私谓是洞盖尽一山之胜矣。出双龙洞，相对为石芙蓉峰，其石岩崖可观，麓之西有苍松数株，旁一石肖屏，名曰石屏。由洞而西数十步，有石如伏狮。由伏狮而仰登石迳，直上瑞岩大洞天。洞六方皆空，上有悬石，下可坐百人。步洞而下，入深窦，为路者二：外路由振衣台下，过颇朗爽；内由大洞天而入，至非张灯不可行。洞有悬石，即大洞之底石也，名为冲虚洞，幽深清绝，此其最矣。出洞而西上振衣台，石磴危悬，登者甚恐，或竟却步，名之振衣，取振衣千仞冈意也。回由大洞钻隙循级，而为飞来岩，旧名桃花洞。上有大石，阔可丈余，长可数丈，悬出岩上，下可观三面，实岩也，非洞也，故改之，且以童山无取于桃花云。岩之上平阔，可容数十人坐卧，盖一山极高处，举目四顾，群山开合，下临绿野，水绕诸村。可以望宸京，名之曰望阙台。刻辋川诗：‘云里帝城双凤阙，雨中春树万人家’一联，示不忘君也。余雅志林壑，故伺疆事之隙，芒屦选胜，聊适逸怀。遂指画部曲沈秉懿、猛士徐仲，以次辟之，而景以兴契，率意命名，亦不偶然也。别有石佛窟、石仙岩。旧有香山洞石刻。又有所谓穿云洞、玉虚洞、天台洞、一鉴池、滑苔桥、桃花园、仙人井、通海井、仙山门、义鹿[HT6，7”SS]塚，伏虎石、醉石、一滴泉、面壁岩，皆仍旧名。其景无足为大观重轻，且多失其处。外此尺寸之奇，无虑百十余所，殆不暇更仆。又旧志所载：无峰亭、休休庐、八卦亭、紫霄亭、披云轩、宴坐轩、团栾庵、元元轩，或今昔殊名，或岁久荒没。盖胜虽天造，而亦以人兴，人远则土木颓废，俱不可考也。故曰：‘山不在高，有仙则名。’嘉靖四十三年丙寅秋九月。”宋林诚仲《游瑞岩》诗：“岩半松门敞不开，芒鞋竹杖重跻攀。天涵鉴水澄清里，人入披云杳霭间。烧药炉寒烟草碧，镌诗石古雨苔斑。干戈满目何从适，日日青山共往还。”朱子《游瑞岩》诗：“踏破千林黄叶堆，林间台殿郁崔嵬。谷泉喷薄秋逾响，山翠空濛昼不开。一壑祗今藏胜概，三生畴昔记曾来。解衣正作留连计，未许山灵便却回。”徐师仁《游瑞岩》诗：“携筇登绝□，朝爽薄危栏。乘胜移杯爵，凭高忆羽翰。泉声穿石响，树色入秋寒。对酒频长望，心同渤澥宽。”陈曾《鉴池》诗：“波澄涵远碧，云净见天光。欲问源头水，令人忆紫阳。”明林鸿《游瑞岩》诗：“海国横秀色，兹山何郁盘。黄金亘楼观，积翠开峰峦。登高恍神游，注目穷遐观。地迥云物古，天秋松桂寒。于时灏景清，东溟净波澜。常闻有灵草，可以驻颓颜。因思营丹邱，回飚生羽翰。”陈亮《游瑞岩》诗：“古磴入虚洞，危亭俯层巅。昔闻魑魅居，幻作兜率天。生平爱奇观，双屐劳攀缘。安知穷海陬，有此佳山川。凉秋天宇晶，四野无浮烟。凭高送远目，海色清无边。开筵荐芒樽，拂石看名镌。登临惬素赏，感慨伤华颠。一邱志未酬，百虑纷相牵。日夕返吾策，高怀徒怅然。”王一言《瑞岩》诗：“灵岩多胜概，开辟自何年。异鹿留青塚，荒池断白莲。泉飞山窦雨，树接海门烟。欲觉浮生事，相携问九仙。”徐火勃《题瑞岩》诗：“云际诸峰列翠屏，振衣台上俯沧溟。龙鳞老树摩霄碧，螺髻浮山隔海青。怪石何年镌佛相，幽岩从古集仙灵。到来便欲迷归路，流水桃花洞不扃。”陈价夫《海窍》诗：“石岩有一窍，下将沧海通。贮水久不涸，寻源窅难穷。儿童戏提掷，瓦砾盈其中。大如半斛匏，外狭而中空。中涵不测渊，乃与溟渤同。尾闾泄不尽，息壤堙无功。夏草未可问，齐谐竟谁逢。吾闻三神山，乃在瀛海东。试从此窍入，远达蓬莱宫。愿作费长房，委身逐壶公。鹏鸠祗自笑，蛮触徒相攻。神奇倘不没，请附漆园翁。”曹学佺《游瑞岩》诗：“海气凝奇状，山形建瑞标。虚中能不继，古色未曾消。云去时穿石，泉来每应潮。与君行复赏，人境正堪遥。”
　　烽火山　去县二十里，在镇东城外。海道有警，燔燧于此。山顶嵌岩，状如屋者三十六，名虎屋。宋林亦之《登烽火山》诗：“兴来走上烽火山，着足不定秋风寒。四边黄茅滑如雨，低头一看毛发竖。几年要到紫莱乡，大练小练并东墙。如今一时在眼傍。白云浮水天茫茫。酒阑更欲吊虎屋，无端日脚相催促。一奴魋髻一跛足，逐我下山如野鹿。”
　　龙　山　在海口城东北，即海口山也，又名瑞峰。绝顶有石塔七级，可观日出。西麓有红莲楼、绿野堂。详《古迹》。下为米巨[HT5，6”SS]米女潭。
　　鹿角山　去县二十七里。有石如鹿角，大石上有仙篆，人莫能晓。旁有仙井，深不可测。曰网山，与龙江桥相对。
　　龙卧山　去县三十里。中有五马峰及龙潭。宋乾道九年，县令刘敦祷雨有应，为立龙堂。又傍曰黄山，曰拱辰山，山有三峰，势皆北拱，状如牛角，俗号牛角山。下有石洞，深窅难入。傍有石如鼓，方广丈余，易摇难撼。又有仙人迹、炼丹灶、石盆。
　　石竹山　在县西永寿里，去城一十三里。山形峭拔，有石巍然。山少竹而多笋。春秋之交，乡人于此采笋，欲多则不可得，号济贫笋。又有古藤，高数十丈，藤子圆，大如棋。山半有仙人坪，群峰拱卫。右有观音岩，岩石上覆，中有化龙窝、鹤影石。稍过有紫云洞。左为九仙阁，祀何氏兄弟，远近乞灵于此。上有圆窦，曰出米石。阁左有大石，曰醉石，曰摘星台。旁度二石梁，有石客室、丹灶，仙人炼丹处。山上有紫磨峰、狮子峰、象王峰、朝斗峰、升仙岩、普陀岩、洒耳泉、无尽泉诸胜。又《闽都记》：“有紫云洞、罗汉台、普陀岩、灵宝观、半山亭、虎溪。”《三山志》：“昔林元光于此炼丹，丹成，骑虎上升。”山下为虎迹岩、仙桃石。其巅有状元峰、仙棋盘，仙履迹诸胜。又有石，曰天宝石，无患溪之水出焉。其下曰鲤鱼山、将军山。明王世懋《石竹山记略》：“石竹山高亚鼓山，而奇不能当九鲤湖，然传有九仙灵迹，山岿然峙宏路驿旁。循无患溪行可十里，始至其麓。山故多石而宜树，树皆不植而蕃。路仄径纡，仰视蒙茸中，崭岩骨露。稍逼翠微，旁标一石云‘别一洞’。至此，巨石齿错，稠木交加。积雨之后，虽藓磴加滑，点苍滴翠，弥助其幽。左望积石，平上如台，石或人立，树多侧生，则所谓仙人坪也。折而右，观音岩出焉。岩上石覆，长广数丈，而下为径路甚狭，柱而饰以榱桷，中设大士像。由岩而左，逶迤更上，石壁围环如削，镌书其上，多今人诗。三石攒立，中若有窝，曰化龙窝。石纹如鹤，晴明见之，曰鹤影石。最上一卵石，若碑而立，不知何人草‘蓬壶’二字。度蓬壶，为紫云洞。洞广不盈尺，深倍之，上压巨石，若砻而砥。左折得门，两石隘之，劣可容身伛偻而过，稍得平壤，九仙阁讬焉。由阁之左，复得一楹，僧所奉大士罗汉阁也。阁去地可二里余，无患自西北来，合小溪蛇行山麓。群峰奔突四起，而中一小山，树笼其上，昂首锐尾，宛似一鱼拨刺相向，则所谓仙鲤山也。盖土人以九鲤仙故，传而神之，然亦酷肖矣。由大士阁更折而左，为僧居及香积。其前可望龙江浩渺接天，与九仙阁各具一胜览云。由香积而下，面一石岩。睹上有圆窦，曰出米石。复蹑而登，石壁屏立，中辟可坐。从石壁右而登数级，得大石焉，曰醉石云，是九仙醉卧处。去醉石数武，而卓立岩上，下临不测，一石曰摘星台。炉其上而石梁之以度危，视太和之舍身台，称兹山奇绝云。立久之，更上一石屋，空其中，僧云是仙人丹灶。其上道稍穷，复返至九仙阁，而下界忽黯不辨色。空濛中，但闻哀滩声。既而，烟霏骤开，白练自吐，明灭倐忽，皆成瑰观。山多幽石灌木，傅以灵迹，雅胜鼓山，而恨眼不见流泉。僧云有洒耳泉，从左下或数十武而汲，今所饮是此水也。又云山之下，尚有虎迹岩、仙井、仙桃石。其巅有状元峰、砺房壳、济贫笋、仙棋盘、仙履迹诸胜，大都不能胜所见云。”宋林希逸《石竹山》诗：“载酒探仙山，仙真何处去？白云向夕多，忽与樵人遇。”《紫云洞》：“群峰际东海，一峰凌紫云。昔人炼丹处，石室莓苔纹。飘飘龙虎车，即此上丹阙。唯留白鹤影，宛在青松月。下有静者庐，其人颇淳庞。一水落天镜，万化明石窗。药石有时暇，还来叩岩关。心与鱼鸟乐，身随天地间。伊予困流俗，十载未应还。长歌赋招隐，梦绕天涯山。”《石室》：“苔入紫岩阝尞，藤枯半壁花。山灵不敢住，分付与僧家。”《双鲤石》：“日炙岂暴腮，雷惊不烧尾。真人上升去，留得琴高鲤。”《洗耳泉》：“是非不须闻，好恶不须听。若要心源清，无如耳根净。”《半山亭》：“登山才至半，脚倦步宜休。欲知佛境界，须上到上头。”《普陀岩》：“晦云东海岸，不似石峰巅。万古孤轮在，千江一样圆。”《丹灶》：“灵处何自来，世人迷不醒。龙虎坎离交，此外无全鼎。”《宝所石》：“呆汉入宝山，见宝不见道。还须异眼知，如来是多宝。”《济贫笋》：“不为僧俗蓄，只落贫人手。唐竹亦收租，有愧斯山否？”明郑善夫《宿石竹山》诗：“寝疴坐情累，削迹离故家。妙兹中秋月，气侯清且嘉。迢迢紫云洞，渺渺天一涯。寻壑滞瀑流，攀岑悟灵芽。千峰递生态，百草互吐葩。周览荡节物，况乃凌紫霞。神仙如仿佛，道成营丹砂。丹砂未易营，缁鬓早已华。神理寓隐颐，时变增感嗟。至人有逸念，存形非所加。”陈价夫《宿紫云洞》诗：“古洞閟清晖，林香转翠微。犬迎松影吠，猿度石潭归。落日空丹灶，秋风上客衣。坐看缑岭鹤，长绕白云飞。”徐熥[HT6SS]《晚至石竹》诗：“寻真当薄暮，暝色满松关。绝壁猿声断，遥空鹤影还。云边春草路，天际夕阳山。应识仙都近，钟闻杳霭间。”袁敬烈《晚至石竹》诗：“玉洞千年古，都消物外情。暝烟孤鹤返，微月夜钟清。石磴盘猿穴，松风杂鸟声。神仙如可问，同此学长生。”何乔远《登石竹绝顶》诗：“不见花飞与鸟鸣，十洲芳草涧边生。目穷海屿连天远，手摘星辰接汉平。终古清宵青玉峡，有时明月紫鸾笙，追风蹑景他时事，垂老唯求鹤骨轻。”谢肇淛[HT6SS]《登石竹绝顶》诗：“天开奇胜削芙蓉，万转千回紫雾重。野客攀藤探古洞，道人凭几看秋峰。石能留影常来鹤，竹欲摩空尽作龙。为问丹邱今在否，可容双屐一相从。”林古度《游石竹》诗：“浪游几度叹年华，为爱名山踏径斜。幻出楼台间日月，飞来洞壑老烟霞。凌空石磴三千丈，匝地瑶林百万花。漫向华胥寻好梦，此身疑可到仙家。”
　　仙井岩　在方兴里。有仙井、仙舟、达摩石、笏石、紫玉屏、聚仙台。西曰北占山，曰壶山。北曰敛石山，下有敛石潭，三潭相去皆二里许。又有归云关、将军峰、玉女峰、一线天、猿头岩、五音石诸胜。东曰五周岩，上有棋盘仙迹。
　　灵石山　在清源里。磅礴百里，峻拔千仞。山巅有石，久晴鸣则雨，久雨鸣则晴。又有香石，手摩有香气，故以灵名。山形九叠，中有十胜：曰九叠峰，曰通天石，曰报雨峰，曰仙人岩，曰仙人碑，曰偃松亭，曰竹帘轩，曰留云峰，曰碧仙洞，曰戏龙瀑。中有苍霞亭、蟠桃坞。其与灵石并峙，界于永福者，曰仙举岩。宋许难《灵石山记略》：“自香城北沿岭十里，西渡小桥，入长道，又西入蟠桃坞。十步，有石屏，因为榭。榭之西，有漱玉亭。次有溪光、素波二台。数十步，有松偃盖，西有散花堂，又西有放鹤、待月二楼。高视亭、白莲社乃至塔院，中有胡僧像。僧自西域来，有神术，至今鸟雀不栖。九叠峰，宋林搏隐焉。”宋朱子《游灵石》诗：“百尺楼台九叠山，个中风景脱尘寰。危亭势枕苍霞古，灵石香沾碧藓斑。佳景每因劳企仰，胜游未及费跻攀。何当酬却诗书债，遂我浮生半日闲。”明叶向高《游灵石》诗：“灵源幽径隐珠林，曲曲溪光抑远岑。路转层岩天欲尽，云归深树昼常阴。芒鞋好趁山中约，尊酒能忘物外心。此去武陵应咫尺，桃花流水许招寻。”薛敬孟《游灵石》诗：“万壑千岩指顾间，到来都把世缘删。鸟鸣春树花空坞，桥锁溪云客在山。苔碣摩开残篆古，蒲团坐对老僧闲。遗踪先访林搏宅，九叠峰前独往还。”
　　黄蘗山　在县西南清远里。以地多产黄蘗，因名。林峦重复，周回数十里。有峰十二：曰佛座、曰香炉、曰吉祥、曰宝峰、曰钵盂、曰报雨、曰五云、曰罗汉、曰紫微、曰屏嶂、曰天柱、曰狮子。有龙潭九，上下相联，泉势高健，泻岩石间。复有一潭，人迹罕至。龙从下潭移上潭，所历有爪迹。其西怪石垂覆，有乳香出石罅间。即《三山志》所谓嵩头陀岩是也。有三洞。梁江淹《游黄蘗山》诗：“长望竟何极，闽云连越边。南州饶奇怪，赤县多灵仙。金峰各亏日，铜石共临天。阳岫照鸾采，阴溪喷龙泉。残杌千代木，墙萃万古烟。禽鸣丹壁上，猿啸青岩间。秦皇慕隐沦，汉武愿长年。皆负雄豪威，弃剑为名山。况我葵藿志，松木横眼前。所若同远好，临风载悠然。”宋陈確《报雨峰》诗：“峭拔藏苍龙，烟云掩晴昊。天际雨欲来，山灵已先报。”黄祖舜《黄蘗览秀阁》诗：“飞阁凌云翠，幽寻一径微。峰峦长竞秀，烟水莽相围。景色尘嚣外，诗情领略归。标题属大手，价重胜留衣。”刘克庄《黄蘗山》诗：“出县半程遥，松间认粉标。峰排神女峡，寺创德宗朝。鹳老巢高木，僧寒晒堕樵。早知人世淡，来往退居寮。”明叶向高《黄蘗山观龙潭》诗：“黄蘖安禅地，青莲选佛场。金绳开翠碧，银汉挂雕梁。路转空香杳，阶侵定水凉。何因长洗钵，且得共飞觞。”“灵迹何年著，鲛官此地开。湍泉争喷雾，激响欲奔雷。不辨摩岩字，空余翳石苔。谁云弱水隔，峰顶即蓬莱。”“宝地围青嶂，龙湫落翠微。晴虹低饮涧，寒雨乱侵衣。溅石惊珠堕，因风误雪飞。临流欣濯足，心赏莫言归。”“入谷山如削，蒙茸手自披。登潭含树碧，高岫与云疑。波动龙初戏，人来鸟共窥。不缘避暑饮，安得此探奇。”又《登黄蘗山绝顶》诗：“第一名山势郁盘，登临方觉海天宽。丹岩常积千年雪，阴洞还生六月寒。自制箨冠来野外，共扶竹杖上云端。茫茫尘世何须问，万仞峰头一笑看。”何御《游黄蘗读石间字刻》诗：“朝自西山还，遥遥望黄蘗。想像二十年，于今始登陟。芙蓉照清波，瀑布悬绝壁。洞底白云兴，谁复采芝入。山鬼啸林风，野狐怒人迹。岁深石刻残，读之不尽识。因叹昔贤心，惘然悲今昔。”
　　闻读山　在福唐里，旧名小隐岩。上有遏云碣、潜公室、诵经台、狮子迹诸胜。又东为金山。东南为何山。为三山，有山如品字。为城山，为鼎脐山。为大让山，滨于海。
　　福庐山　在县南时和里，去县三十里，旧名郭庐山，明叶文忠向高更今名。奇石林立，外为三天门，两壁峭拔，巨石横亘其上。中有石芝，趾锐首张，平地涌出，轮囷二丈余，古色苍然。上有蹑云径，石皆自左欹右。右为榕台，左为大玲珑，小玲珑。洞为一线天，为异香洞。洞初开时，异香郁郁，经久不散，因名。又为鸣玉洞，泉声如佩如弦，丁东相答。遵峡而行，为饮虹涧。涧中泉停泓石上，出涧为云关，有古仙、鹰石咢二岩相连属。又由天门外折，有石阙，俗名擎天柱。从上眺之，若施绳墨，而干云霄，凡四丈余，亦最奇也。下为牛田场，背有东营山，周环皆海，明戚继光破倭于此。西二里许为灵岩山，有观经台、礼斗坛、啸台、龙湫诸胜。西北为大吉山、牛田山。又北为文峰山。西有金鳌山。明叶向高《福庐灵岩记略》：“福庐，故名郭庐，以郭氏庐其下。余谓吾省与郡邑皆名福里，亦名福唐，故改名曰福庐。入福庐有两路，一自龙田，一自贞塘。自龙田入者，抵山下，有棹楔，额以‘福庐真境’。奇石夹道，如蟾蜍，如狻猊，似为山灵外护。稍进为三天门，第一重稍狭，两石如壁，一石悬其中。其二，其三，则石壁连亘十余丈，中容两轨，两巨石横其上，亦十余丈，壁尽处为级，级尽为梁，得片石可数十丈，即石壁之平处，视虎邱千人坐，不啻数倍。又从级折而登，有石亭，有台，皆在天门上，可以眺海。曹能始言：吾行天下，见天门多矣，未有如是之逶迤而峻削者，真帝阍也。天门之右亦名怪石，中有如笔架者，当胜米家所藏。其前，为亭曰霞石亭；之右，有洞稍洼。复出天门，有石甚似人，因而琢之，为石仙。去石仙数武，有庙，以祀山之神九将军。自贞塘入者，则过恒就亭，亦会于此。自石仙折而西，有棹楔，额以沧海灵区。内为驰道，夹植松杉，秀色苍然，行者如在山阴道中。新构福庐禅寺，甚宏壮。寺后，皆悬岩，削而为级，可七十余。委蛇而上，有香象石，望之酷肖。有堂数楹，瞰香象，远眺大海，咸以为胜绝。肖余像其中，而附祀开山诸君于左室。寺左腋则余石隐山房。后为怡云阁。阁之右，为芝萸亭。有石下削上哆，宛然如芝。亭之右，为石磴。扶阑达于循陔堂。堂之后，为松月亭。其旁有碑，勒余文以记何东山开创之劳。石亭覆焉。拾级而上，为榕台，山故童，惟此处有古榕一株，轮囷秀润，亭亭如盖。自循陔堂而左，为旧寺。寺傍为室，余扁曰‘福地精庐’。前为亭，四周皆竹，翠色欲滴。由精庐而上，穿小石门，为丽瞩亭。亭后，复穿石峡，有洞甚宏敞，可坐一二十人。由洞而上，悬岩曲折，断处则横片石以度，亦此山奇绝处也。旧寺之后，为蹑云。其石穹窿，如弄、如巷，为磴于其腹，自下而升，故名蹑云。其上巨石数十丈，镇守施德政镌‘秀出南斗’四大字。自此可陟山巅矣。寺之右，为群玉楼。楼前，有石如比邱膜拜，名拜僧石。前甃小池，其右为环流亭，为考在亭，为饮虹涧。涧之上，为梁曰虎溪桥，涧之中，为咽石弄。盖取‘泉声咽危石’语。弄之两傍，石壁数十丈。循壁而行，其腰甚狭，忽开朗为洞，涧水出焉。山故乏水，苦于远汲，是洞久湮。有微泉，复渗入泥沙，仅余涓滴。余大加疏凿，去淤理壅，遂澄泓奔注，余沫喷入。傍石有小窦，仅如钱，泉从窦出，甘冽殊常，大旱不涸，暑中坐洞中，听泉声丁东相答，如佩如环，神魂俱爽，取水煮茶，清沁心骨。水循涧而下，凿石为函，如山客折竹引泉之制，函长可百丈，达于寺前，汇而为池，因名曰刳石泉。涧尽处，复有磴数折。出洞上，有亭翼然。亭之上，为云关，为古仙岩，其杰然昂首引喙如欲啄者，为鹰石咢。傍为小有天，下为石室。石室之广可二丈余，深倍之。可坐可觞，当是仙人别馆。自环流亭折而西，度一小桥，下为鸣玉洞，颇幽邃，泉声琤琤，自饮虹涧来，雨后有悬流如瀑布，亦一奇也。稍进则为漱石居，负古仙岩而面三天门，于幽棲甚惬。过此，行松林中，绿阴满路。约二里许，至西山，为亭于半途，游者憩焉。山之趾有巨石，互相倚如簇，名聚星岩。自岩而上，仄径悬岩，可数十折，种种悦心，登者忘倦。其巅，有石亭，题曰‘悔云飞处’。箕坐亭中，南北海如在两腋，旁近诸峰罗列，如几案间物，顾以去寺稍远，游屐罕至，惟范穆其以星聚岩为此山第一胜，虽未必然，而要亦独成一区矣。此皆福庐之面，其背则自恒就亭而上，有两石相对，如狮子，遂名曰狮门。再上数十武，有石卓立，可数仞，承之以趺，凑合无罅，即巧工不能琢。造物之奇一至于此。有亭面石，曰石丈亭。亭之左侧，循级而下，为小玲珑，转而上为大玲珑。巨石林立，高者十余丈，嵌空如削，故以玲珑名。磴道回环十余折，乃出玲珑，有石峡数重穿其中，可达蹑云。再上第一峰，为米巅书‘东岩’所摹刻。其傍巨石纵横，如列屏，如削壁。绝顶则有龟、蛇二石，蛇昂其首，龟张其腹，皆酷肖。稍下有石峡，高数十丈，纵如之，如武夷一线天，名曰漏天峡。峡之下为异香洞。初辟洞时，有香喷鼻，故以为名。洞之前，蔽以竹树，杂植群卉，紫翠交映。出洞东行可抵榕台，西可达虎溪桥，而福庐之胜约略具矣。自福庐至灵岩，可二里许，行沙砾坂陀间，微觉羊肠。度一小桥，涧水潺潺可听。涧中皆盘石，诘曲数十丈。若凿之，可以流觞。从密树中，隐隐见岩寺。岩广数十丈，深不及半，可坐数百人。寺居其下，若为岩所吞。陈振狂谓岩形如狮，此谓之口。其后有龙湫，流泉不竭，则其尻也，殆亦近之。岩之下，有松两株，苍翠映人，一结实，一否，人传为雌雄树。树畔巨石如砥，曰啸台。循台而下，有小洞，转入石门，额曰：‘碧霞洞天’。入门，为礼斗坛，留月台。坛下为般若台。四周如屋，一石卧其上，其洼有坳，伛偻就之，若大士之普陀。傍有洞，曰离垢寺，亦新创，颇弘敞。下为书院，里中诸生构以讲业。此外洞壑尚多，不能尽辟。”南居益《望福庐山寄呈台山师相》诗：“休休庐在福庐山，虚阁危亭海色间。云壑数重临窈窕，石泉一道泻潺湲。神仙踪迹蓬莱近，鹿豕行藏岁月间。信是上公汤沐地，翛然远逐鹭鸥还。名山稳藉故园栖，旧业苍霞大壑西。风举凤翰千仞览，云扶鸠杖万峰跻。鉴池荷叶衣堪制，玉洞桃花路不迷。习静更思逃一切，翠微深处结招提。”曹学佺《古仙岩》诗：“虹涧出逶迤，云关入险阻。睇彼岩之阿，独立以延伫。漫谓今游人，而非昔仙侣。天风吹我衣，轩轩此霞举。”陈宏已诗《三天门》：“天门跌荡开，险设元非一。不见有烟尘，应无闭关日。”《石梁》：“双虹窅且长，悬落青天半。岁久蚀莓苔，客行惊欲断。”《云关》：“天阙何崔嵬，双扉成壁立。千年不一扃，但放云出入。”《饮虹涧》：“涧道幽且深，泉流余氵弥氵弥。渴虹饮欲枯，其渴尚不止。”《天柱》：“片石摩苍穹，巍然待谁树。万古立世间，擎天独为柱。”《玲珑洞》：“两洞若环连，群石如丸参。大者固玲珑，小者亦傀儡。”《宿云洞》：“深洞如曲房，石床冷于水。时有懒云眠，客来惊未起。”《漏天峡》：“双峡止若扉，两壁开如扇。不信天宇宽，窥来惟一线。”《异香洞》：“洞古开已奇，迹灵发尤异。何许芝木香，风吹逆人鼻。”《古仙岩》：“构石谁作庐，中虚易生白，宁观阛阓中，却有仙人宅。”《揽月台》：“层台高以轩，于境了无障。月影有东西，台光无下上。”《聚星岩》：“五石聚成岩，中含奎宿影。有客杖藜来，浑疑入东井。”《鸣玉洞》：“洞藏深涧中，泉滴声欲碎。客至闻玎珰，身疑摇玉佩。”《石隐山房》：“山房隐石间，石径苍苔积。自非至人居，安能介于石。”《怡云阁》：“小阁骑石成，闲云日容与。底事恋烟霞，无心作霖雨。”《松月亭》：“危亭踞山巅，松月得其两。峰影云际光，涛声雪中响。”《观日峰》：“我昔登泰山，日观以观日。何如海上山，夜半阳乌出。”《礼斗坛》：“石坛出天中，上与星辰应。礼罢夜深沉，微闻一声磬。”《石芝》：“烨烨山中芝，何日变为石。自承雨露多，千岁高几尺。”《碑石》：“巍然百尺碑，趺出宛如赑。不自先秦来，何由无片字。”《拜僧石》：“怪石作人形，终日拜不止。莫是米南宫，前身化为此。”《鹰石咢》：“峰头立角鹰，气势猛无敌。恶鸟尚满天，鹰胡不飞击。”马炎欠《福庐山》诗：“山房处处可栖迟，杰阁危亭半石支。峰似飞来看不定，天如小有坐偏宜。茶烟香积从风散，松火胡麻带月炊。灵境已收篱壁近，芒鞋竹杖日相随。”“辟得名山便隐居，应同福地爱吾庐。闲棋坐雨长烧烛，僻地开云浅种蔬。分得蓬莱三岛石，移藏邺架五车书。应知太傅难高卧，凤诏旋徵鹤梦余。”《天门》：“缥缈天门上，嘘云叱日辔。阊阖如可通，吾欲谒群帝。”《云关》：“一转海如杯，再转山如掌。御风行欲飞，已在云关上。”《古仙岩》：“修道乃得道，纷纷迷浊土。今世既无仙，昔仙遂成古。”《异香洞》：“仙非作意香，香自随仙发。洞开仙不来，空香余未灭。”《饮虹涧》：“碧涧不关潮，长流泻玉液。红日照霏微，玉虹挂千尺。”《鸣玉洞》：“但听流泉声，不与流泉遇。佩玉鸣珊瑚，疑有仙人住。”《芝石》：“旦旦卿云烂，亭前瑞气浮。灵华化为石，三秀复千秋。”《玉蟾蜍》：“弄影月明时，风动天门吼。为问寿三千，领有丹书否？”《穿云峡》：“云去峡余青，云来峡弄碧。来去本无心，如何独恋客。”《留月台》：“台既留明月，人何不夕阳。女亘娥如有意，流影到山房。”《离垢洞》：“佛有离垢幢，山有离垢洞。吾亦空六尘，卧此作清梦。”叶向高《后游灵岩》诗：“名山随处可招欢，乘夜来从顶上看。石室半将岩作瓦，经台直傍斗为坛。春归野迳花先暮，雨歇灵湫水倍寒。明发徘徊溪畔路，数声钟磬出林端。群峰突兀吐青莲，不数人间别洞天。急涧喷流龙乍起，闲云归树鹤初眠。灯前欹枕闻清梵，石上开尊坐紫烟。自笑挂冠今已晚，白头才结此山缘。”
　　双髻山　在县南安香里，去县五十里。巅有石坛，高二丈许，四面如削，有自然石为级道。宋乾道二年，雷震为二，状如双髻，故名。傍有石自鸣，曰石罗。有峰，曰灵峰，曰雪峰，曰鹧鸪峰。岩曰白泽岩，有大石下覆，中有石门，可坐数十人。山西有瀑布，高数千尺，下潴为三潭，清澈可鉴。又南为草堂山，有隐者筑草堂于此，故名。旁有小瀑布，坛高数十丈。又名蒜岭，以山形如蒜瓣，登其岭可望海。旧有照海亭，及唐翁承赞庄。今废。又有回头山，石尖如枪势，皆北向。北为翁陂山、福胜山、田源山、蒜岭。西有石马峰，海中有石马，高数丈。又为卢焦石。宋刘克庄《蒜岭夜行》诗：“岭头无复一人来，渔店收灯户不开。松气满山凉似雨，海声中夜近如雷。拟披醉发横箫去，只寄乡书与剑回。他日有人传肘后，尚堪收拾作诗材。”
　　白屿山　在江阴里，去县六十里。又名陈山，亦名琼田。绝顶有鸿休岩，岩窦天成。下瞰沧溟，浩无涯际，往往见蜃楼海市焉。西为乌窠岩，累石为之。傍有壁头山，内为双屿，古井甘冽，大旱不枯。有道人岩及百年洞。又有柯屿。北为青屿、苍屿、乌屿、厚屿、北屿。
　　万石山　在六十都，去县百余里。水曰宏溪。峰曰翔凤。洞曰石宾，曰飞来，曰佳塘。岩曰灵棲，曰宜远，曰仙掌，高丈余，酷似仙人掌，下一石承之，如龟趺然。庄曰花林，曰茶园，多石洞。东北为东金山，绝顶可观海日初出。
　　海坛山　在县东南大海中。其山如坛。又以有岚气往来，曰东岚山，周七百里。唐时为牧马地，宋初置牧监，寻罢。山旧产马，毛鬣有异文，相传为龙种云。山南曰黄崎，曰紫澜，曰牧上，曰砦头，曰沆头，曰大鳌网、小鳌网。为三十六派湖环绕，峰峦如画。近坞有大小场及铁藏。东最高者，曰君山，又名军山。其南曰后门，曰獭步，曰广州埕。西曰水马山。有石如舟帆，曰石帆，石上泉甚甘。又有霸前，金崎头。北曰苏澳、沙溪。曰照镜山，大石纵横，望之团栾如镜。曰牛山，山具牛形，身首毕备。曰文岐山，有石井，深百尺，潮至则鸣。曰钟门屿，玲珑如钟，又闻古有钟溺此。潮退后，犹露蒲牢，四围斥卤，而此泉独淡。有石井通海，深不可测。明陈仲完《东岚秋思记略》：“玉融南行二十里许，距大海东南望，有峰若浮海上。舟行五十里始至。至则大地广袤，周遭可数百里许。民户以万计，多渔业。里中有湖曰西湖。宋元间，常产龙驹。湖之东，又有山高若千仞，环互盘礴，迥出海上。峰林蓊郁，岩穴深邃。其山有岚气往来，昔人以东岚山名之。山之下，故家谢宗英氏实居焉。洪武丁卯，皇上以海上民屡困于倭，有诏移内地，遂挈家来江田。常南望而叹曰：吾先世田庐、坟墓，悉在东岚。每属秋霁，商飚肃空，万里绝云，而海上数峰迭隐见于目睫间。未尝不为之泫然流涕也。翰林待诏高君廷礼于是为《东岚秋思图》赠之，而以文属余。余闻东岚为海中名胜也。当时人物富庶，第宅相望，连樯巨缆，与波光上下，尚可记忆也。今既毁于官，人迹罕到。迨秋来，惟黄芦败苇瑟瑟，朝暮闻寒鸦落雁，口敫啸于风林日下耳，是可叹也。鸣呼！东南之壮丽，计相万于东岚也，紫烟舟水为狐兔之墟，而金城五千步与连宫绣岭相蔽亏，亦堕坠而不存。此古今盛衰之变，奚独兴叹于东岚哉，然东岚所在，邱垄所在也；邱垄所在，则当靡日不思矣，奚有于秋乎？盖四时之中，惟秋气为最肃，于人心为易感，非谓人子思邱垄之情，因秋而后发也。”
　　小练山　在永宾里，山周十里。旁有大练门、小练门。五代时，卢皓、林甲自光州从王氏入闽居此，后世以文显，号小瀛洲。又当南北要冲，商舶多会于此，复号小扬州。
　　大姨山　在县东大海中。舟楫罕至，每光霁时，极目东望，一点空青，微浮海面，即小琉球也。相传望见其际，则三日必有大风云。南曰南日屿、草屿、堂屿。屿有余坑山。
　　海　在县东五十里。《县志》：“东南至海百五十里，南至海百二十里。又县东近境之海，谓之九海，以港屿曲折也。其外为大海。详见《海防》。
　　龙　江　在县东二十里。初名螺文。宋邑人林栗改今名。上流接城南龙首河，汇诸溪而东南，下流合海口江。
　　海口江　在县南十五里。源出旧兴化县城，为百丈溪。至县西三十里金应铺，合无患溪，东流二十里，合石堘溪，又东至水陆寺，合东溪，至河头潴，为琵琶洋，龙江入焉。又东十余里入海。江近海坛山北，源出长乐县界石尤岭，分水而下，注江达海。
　　南匿江　在县东南二百九十里海坛山下。流出兴化莆田县界，东流入海。
　　迳　江　在县南三十里。江源有二，一出故兴化县界金支大泽，合渔溪，一出黄蘗山北，过铁场边北流，并渔溪合迳港，南至绵亭，东抵乌屿门，又南至双屿头，复歧为二，东出白屿，西出后屿，南流复合，由迎仙港入于海。
　　松林江　在县东，海口镇五里。东流入海。
　　渔　溪　在县西南四十五里。源出黄蘗山，里洋屿苏溪合流。
　　苏　溪　在县西南四十四里。源出莆田县界，流入境，合渔溪汇于迳江。
　　蒜岭溪　在县西南蒜岭下，亦曰蒜溪。
　　迎仙港　在县南。源出旧兴化县，有桃源水流合焉。至迎仙市为子鱼潭。历县西南黄茅墩，合蒜溪，又东会迳江，出江口入海。
　　交　溪　在县西十里。有二源，一自常思岭而来，一自清源里盏窑而来。二水交流，故名。东流合焉，经城西为西溪，南入龙首河。
　　无患溪　在县西宏路驿前，亦曰大溪。源出石竹山，流合交溪。
　　芦　溪　源出县西北台岭，南流经芦山，合螺岭、云洞、漳林数处之水，会于关溪。
　　关　溪　亦有二源，一自七仙岩，一自青阳岭。至桥下二溪相合，如门之关。与鹿角溪东流，皆为龙首河之上源，并注于龙江。
　　


　
卷之七
　水　利
　　

　　福郡水利与他郡异。他郡滨海，苦潮啮，福郡反赖潮以激涌江水。且磳田仰给山泉。与事疏凿者，深患大山横截相悬矣。昔欧阳永叔作《唐书·地里志》，凡一渠之开，一堰之立，无不备记。曾子固作《广德湖记》，后人称其首尾详悉。二公皆尝典郡，子固又守福州，读其文，想见其人。夷考福郡旧志，水利犁然。今求之各境，多湮塞不可得，然存而不忍佚。诚以济水虽枯，九河故道虽失，汲古之士犹乐道之。况在封域以内乎？惜乎不及与晋严高、宋蔡襄经理于其间也。抑犹有待也。志水利。
　　万历《府志》：“郡之水资以溉田。通潮于江河者，曰溪，曰港，曰浦。潴而大者，曰湖；小者，曰塘，曰池。壅而积之，曰陂，曰坝，曰堰。防而障之，曰堤，曰坝，曰埭。山泉之注，曰坑。引泉而通之，曰沟，曰渠，曰圳。凿石刳木引泉，曰槽。旱涝以时启闭，曰闸。凿泉以资汲饮，曰井。”
　　　　江
　　马头江
　　在郡城东南。隶闽县。通大海，受海潮汐，达于河，达于溪，达于浦。三百里达于马渎江。详见《川》。
　　马渎江
　　在郡城西北。隶侯官。受延、建、汀、邵诸溪之水，分为二：自北而东者，循岊山南至于洪山，又东南至于鼓山，会于马头江；自南而东者，循洪塘南至于仙崎，又东至于螺洲，过西峡会于马头江。入于海。详见《川》。
　　按：二江，天地自然之利也。马渎纳四郡之水，入于海，势如建瓴。海潮逆上，相拒而势敌，江遂反流以四达，故江亦有潮。其水味特淡，可资灌溉。闽县在东南，滨江，凿渠引之，田皆膏腴。侯官唯西南二隅受江之利而已。
　　　　城内河
　　《三山志》：“城东南地势卑，潮上大江，自南台东北入河口津，经通仙门、美化门之东至临河务，入南钅巢港。水门。北通德政桥至去思桥，即澳桥。北出钅巢港，散入东湖。自德政桥之西南至河西桥以西。置闸，旧名清水堰。嘉祐二年，蔡襄开河有记。自清水堰口至兼济门桥，南岸百五丈九尺五寸，北岸百五丈七尺，泥面三丈六尺，底二丈四尺，深三尺。兼济门至利涉门桥，南岸百七十六丈，北岸加一丈六尺，泥面三丈三尺，底二丈二尺，深四尺。利涉门至清远门桥，南岸百四丈一尺，北岸加八尺，泥面三丈三尺，底二丈二尺，深三尺。清远门至发苗桥，南岸四百八十一又六尺，北岸四百六十八丈三尺，泥面三丈，底二尺，深六尺。发苗桥至清泰门桥，南岸四十八丈五尺五寸，北岸四十二丈六尺，泥面二丈，底一丈四尺，深六尺。清泰门至后河口，开元寺前小石桥，南岸九十二丈九尺五寸，北岸百八十九丈二尺，泥面二丈，底减六尺，深五尺。小石桥至经院前桥，十八丈八尺，泥面三丈，底二丈，深五尺。经院桥至南禅寺斗门桥，南岸百七十六丈二尺五寸，北岸百八十七丈七尺，泥面三丈，深四尺。发苗桥至乐输门桥，百六丈五尺五寸，泥面二丈，底丈有四尺，深六尺。乐输门至鹿顶门墙，九十八丈四尺，泥面二丈，底丈有四尺，深六尺。清泰门至宜兴门桥，东岸九十五丈八尺，西岸加五寸，泥面丈有五尺，底丈深六尺。宜兴门至州衙墙，七十八丈，泥面丈有五尺，底丈深六尺。小石桥至定安门，六十三丈六尺，泥面八尺，底六尺，深六尺。定安门至东康门桥百丈六尺，泥面丈有五尺，底减三尺，深六尺。”
　　龙须河
　　万历《府志》：“一自谯楼左畔屯田道，西经开元寺前剃刀桥入河；一自谯楼右畔登云坊边，经大中寺边入河。”
　　水　关
　　万历《府志》：“水步门，曰南水关；汤门，曰东水关；西门，曰西水关；北门，曰北水关。西南二关引潮入河，通舟楫。东北二关纳诸山之水以入河。”
　　　　城外河
　　《三山志》：“通仙门西分为三：一自通仙门之南，入通仙桥，西行经洗马桥，别分一支南横通韭菜桥。又东西分为两支而南，名玉箸水。西会于夹城壕之西南隅；一自美化门之西，入教场，南过宁越门外九仙桥，西逾宿猿洞趾，过西门迎仙桥，乃北通西湖，至遗爱门池桥；一自通仙门之东，北行至临河务水门，分支壕绕外城，而北过行春门外乐游桥，又绕而西至汤井门，接去思桥河尾。”
　　　　闽县东南
　　《三山志》：“嘉祐二年，蔡密学襄命三县疏导渠浦，权闽县朱定开淘负城河浦百七十六，计一万一千九百七十六丈。均用民力，凡八万九千，溉田三千六百余顷。”
　　崇贤里
　　康山浦九百五十丈。
　　　钅巢港边浦七十丈。
　　石浦桥浦百六十丈。
　　西石浦小桥四百丈。
　　后王浦七十丈。
　　后　浦六百七十丈。
　　汤门外浦七十丈。
　　茶焙浦三百十一丈，阔一丈二尺，深六尺。
　　石浦南浦八十丈，深四尺五寸三分，阔一丈五尺八寸。
　　官河北头小浦九十丈，阔八尺，深三尺。
　　南头小浦二十丈，阔五尺，深二尺五寸。
　　税务前浦一百三十丈，阔八尺，深三尺。
　　易俗里
　　石浦桥浦接崇贤里界至台头八百二十丈，深六尺。
　　石浦桥里第一小港至牛路二百三十丈，深六尺。
　　第二小港七十三丈，深五尺五寸。
　　无量寿院前第三港浦四百三丈，深六尺。
　　第四小港至岳前四十丈，深五尺五寸。
　　宝月院前浦三百十丈，深五尺五寸。
　　宝月院前洋中湖塘一百五丈，深五尺。
　　统军塘浦一百五十丈，深五尺。
　　中间接曲五十五丈，深五尺二寸。
　　圳乾浦百二十丈，深六尺。
　　塘尾浦百二十丈，深五尺。
　　湖塘浦五段开一桥外瑞圣里十丈，开阔十七丈；一桥内七丈，阔如之。二段共四十丈，阔九尺，一段十六丈，阔二丈五尺。
　　林娘塘四十五丈，阔六尺。
　　西　塘二十丈，阔八尺。
　　宝月油车浦道头及小浦七条一长五丈，一长四丈，一五丈三尺，一二丈，一一丈，一三丈。
　　牛路口圳五条十六丈，浦西圳四十丈，浦东圳二十五丈五尺，小圳四丈，大圳三十丈。
　　大浦畔二十五丈，阔四尺。
　　华严墙角圳二十三丈，阔四尺。
　　统军塘地十六丈，阔四尺。
　　岳边洋中圳二丈，阔五尺。
　　岳边大圳十五丈，阔五尺。
　　岳边圳三十一丈，阔五尺。
　　古山圳三十五丈，阔八尺。
</div>
    <div class="pagination">
<a href="福州府志乾隆本_page23.html">上一页</a><span>...</span><a href="福州府志乾隆本_page19.html">19</a><a href="福州府志乾隆本_page20.html">20</a><a href="福州府志乾隆本_page21.html">21</a><a href="福州府志乾隆本_page22.html">22</a><a href="福州府志乾隆本_page23.html">23</a><span class="current-page">24</span><a href="福州府志乾隆本_page25.html">25</a><a href="福州府志乾隆本_page26.html">26</a><a href="福州府志乾隆本_page27.html">27</a><a href="福州府志乾隆本_page28.html">28</a><a href="福州府志乾隆本_page29.html">29</a><span>...</span><a href="福州府志乾隆本_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
