<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 54 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 54 页/共 61 页</h1>
    <div class="content">　　仁化县志五卷明嘉靖三十六年修，明蓝丝栏抄本(天一阁藏)

　　明胡居安纂。居安金华府汤溪县人，嘉靖三十五年任仁化县儒学教谕。此志为居安官教谕时，与县训导张守一、陈汝昌，邑廪生叶鸾等纂成。其书凡五卷，卷一建置、星野、山川、形胜、城池、井泉陂塘、沟圳、坊都、铺舍、津梁、关隘，卷二田粮、课程、户口徭役、军屯、土产、风俗、气候、灾祥，卷三历官、公署、学校、名宦、仰贤、坛壝、教场、贡赋、兵制、坊表、坟墓，卷四进士、特奏、乡举、岁贡、例贡、吏选、恩锡、荐辟、孝友、文学、善人、义勇、古迹、寺观、祠庙、仙释、祥异，卷五艺文。建置谓：“仁化乡也，旧属曲江，唐垂拱四年，始以仁化、光宅、清化、潼阳四乡，置仁化县，隶韶州。宋开宝五年省入乐昌县，咸平三年复置仁化县，治于光宅乡，元末寇毁县署。明改韶州路为府，仁化仍隶焉。”

　　乳源县志十二卷清康熙二年刊本(北京图书馆藏)

　　清裘秉钫纂修。秉钫字振之，号端岩，浙江富阳县人，贡生，顺治十八年由慈谿县训导升乳源知县。按沿革，乳源原为乡名，介于曲江、乐昌二县之间，宋乾道三年分二县地置县。县志昉于明万历十六年黄经创修，二十九年又为续修。此志为清修县志之始，全编为十一门，曰舆地志、曰官师志、曰选举志、曰建置志、曰食货志、曰祠祀志、曰兵防志、曰事纪、曰治行、曰人物、曰艺文，子目七十，体裁尚为得体。阅其书，如山川、古迹、祠祀、人物、艺文诸篇，几无不道韩愈之事者。韩愈尝三入粤，惟度蓝关，最为晚年。愈于宪宗元和十四年，以上疏谏佛骨得罪，贬为潮州刺史；路经乐昌泷，作《泷史诗》云：“南行逾六旬，始下乐昌泷，险恶不可状，船石相舂撞。”乃舍舟由陆度乐昌蓝关(今属乳原)，再经阳山、连州，所过之地多有题咏。此志艺文志，收诗文甚多。祠祀志，记蓝关有韩昌黎庙，昔无，为秉钫新建。按秉钫善古文，私淑韩愈，故为愈立庙。所修县志亦以纪韩愈事迹为主，乳源惟为韩愈所经过之一地耳，非官于此地、生于此地者也。此志所记愈之事，不免于滥也。

　　广东韶州府翁源县志不分卷明嘉靖三十六年修，乌丝栏抄(天—阁藏)

　　明全曰銿纂修。曰銿南直隶休宁县人，举人，嘉靖三十二年任翁源知县。按本志沿革，翁源未置县前，为浈阳县地，梁天监元年于沧光县置衡州，始析湞阳置翁源，均属衡州。陈改属清远郡，隋废清远，置广州总管府，翁源隶焉。唐武德四年，析广州置韶州，翁源遂属韶州管辖。五代废，宋景祐五年又建翁源县，元并入曲江，明洪武初复置翁源县，属韶州。翁源因县境有翁山、翁水得名；翁山在县城东百六十里，高耸秀拔；顶有灵池，有泉八，曰涌泉、曰混泉、曰香泉、曰甘泉、曰震泉、曰龙泉、曰玉泉、曰乳泉，皆四时不涸。按翁源故无邑乘，自嘉靖三十年知县吴一唐始议创修县志，而成初稿；三十六年因修《广东通志》，征所属州县志书，曰銿遂命县学生李孔明、吴美、郭师文、林一桂等，依《吴志稿》，增补嘉靖初元后之事，录写二部，仍未经刻，故此志仅以抄本流传。其书体例，为分野、气候、山川、疆域、城池、形胜、沿革、坊表、里图、风俗、水利、物产、户口、驿传、学校、祠庙、坛壝、寺观、台榭、仓库、古迹、兵制、关隘、职名、乡贤、恩赠、节义、忠义、节妇、词翰诸门，篇目定名次序，皆欠确当，修辞亦非雅确。

　　惠州府志十六卷明嘉靖三十五年刊本，蓝印本(天一阁藏)

　　明姚良弼修，杨载鸣纂。良弼浙江钱塘县人，嘉靖十四年进士，三十三年任惠州知府、任满升云南副史。载鸣字虚卿，泰和县人，嘉靖十七年进士，三十四年以文选郎中谪惠州府通判，迁任南京吏部主事，官至通政使，著有《大拙堂集》九卷。《惠州府志》据本志良弼序谓：“郡志见其始于天顺丁丑，一修于嘉靖戊子，一修于壬寅，抵今尚多残缺。”此志为良弼官惠州之明年，命载鸣为之，相协纂辑者，有府学教授杨宗甫、训导戴赏、郡学生李佳等。书凡十六卷，卷第一郡事记，卷第二沿革表，卷第三秩官表，卷第四选举表，卷第五地理志，卷第六建置志，卷第七赋役志，卷第八学校志，卷第九祀典志，卷第十兵防志，卷第十一名宦传，卷第十二流寓传，卷第十三人物传、列女传，卷第十四外志，卷第十五杂志，卷第十六词翰志。卷首列惠州府图一，归善、博罗、海丰、河源、龙川、长乐、兴宁、和平八属县图各一。观其书文约事详，而搜采出征，纤悉毕具。沿革表分总部郡县诸项，其所定惠州沿革自秦始，惠郡域大抵皆汉博罗、龙川县地。置郡则自梁置梁化郡始；隋废郡置循州，治归善。五代为祯州，宋仁宗时改为惠州，元为惠州路，明为惠州府，属广东布政使司。地理载博罗县有罗浮山，气萃形胜甲诸邑，并为南粤之第一山，山高三千六百尺，周迥三百二十七里，岭十五，峰三十二，瀑泉九百八十。山又名博罗，号白玉，引《东京旧记》云：“浮山蓬莱之一岛，尧时自会稽浮海而来，与罗山合而为一；昔有在东方，草木人参之类。”此实无据之谈焉。

　　惠志略一卷明嘉靖三十七年刊本(天一阁藏)

　　明杨载鸣纂。载鸣纂《惠州府志》已著录。其官惠州时尝周览山川，爰考图记，纂成《惠州府志》十六卷。是编则为考证府志之失次缺误而重作，其书分纪、表、志、传四纲，首为纪一，曰郡事纪，以究天人之际，古今之变，有鉴戒昭来之意存焉。次曰表三，曰沿革表，曰秩官表，目选举表，以表一郡之大事焉。三为志六，曰地理志，曰建置志，曰赋役志，曰学校志，曰祀典志，曰兵防志，以记一郡之地理沿革政治。四为传四，日名宦传，曰流寓传，曰人物，曰列女，皆著论公正。四纲以外又立杂志、词翰以终其篇，总凡十有七篇，每篇后皆附赞论，其书以纠正府志之误谬者甚多。

　　归善县志二十一卷清雍正三年刊本(上海图书馆藏)

　　清孙能宽修，叶适纂。能宽陕西咸宁人，拔贡，授镶黄正黄两旗教习，康熙五十九年调知归善县。适邑人，康熙四十二年举人，官海阳县教谕。归善之名始于陈，隋、唐、宋、元、明、清为惠州府治。清康熙乙卯知县连国柱修有县志，邑令佟铭又增续至丁卯岁，此志乃续自戊辰后三十余年之事，书成于雍正甲辰；其书体例悉依前志，凡二十一门，每篇首皆有连国柱小序。观其书篇名类次，均欠得宜，叙事亦漫无归纳。志不立食货，物产散记各门，如归善盛产银锡，昔有银锡两矿，本志载于《事纪》篇中，其纪载漫无归纳。

　　博罗县志七卷明崇祯刊本，清康熙补刊(徐家汇藏书楼藏，存卷二至七)

　　此书残缺，纂修时期及纂修人未详。视其版本为明刻无疑，而选举志增刻至康熙二十六年，版刻与前刻显异。观其书中文词为明人语气，例如杂记篇云：“国初乡先辈方瑛，知宜山县。”按方瑛为明永乐时人，以此证此书康熙间仅为增续，而未经重修。各篇记载大抵止于崇祯二年，二年以后有增补者亦属不多。据《中国地方志综录》著录，北京大学图书馆藏有崇祯四年刻本《博罗县志》七卷，为明苏元起修：韩日缵纂。按元起为崇祯元年博罗知县。又据乾隆《博罗县志》有康熙丁卯知县陶敬县志序，以证此书是康熙二十六年陶敬增补。此志余仅见此残帙，难以证实其撰人为谁。

　　永安县志二卷明万历十四年刊本(北京图书馆藏)

　　明郭之藩修，叶春及纂。之藩潜江县人，万历间任永安知县。春及福建清流县人，事迹未详。按本志建置篇，永安于隆庆三年割归善、长宁二县地建县，自置县至此志纂成仅十八年，沿革浅短。按此志编次，分建置、都里、山川、赋役、俗产、官师、人物、前事八门，体裁简核。其书惟都里一门，纪载较备。书后有舆图四，一曰永安县图，二曰古名都图，三曰宽得都图，四曰琴江都图。图为春及与罗念庵绘画，划方计里，明代方志舆图，鲜有用此法焉。

　　潮阳县志十五卷明隆庆六年刊本(天一阁藏)

　　明黄士龙修，林大春纂。士龙字云卿，一字一宠，晋江县人，隆庆进士，授任潮阳知县。大春字井丹，号石洲，潮阳县人，嘉靖二十九年进士，官至浙江提学副使。尝修世庙实录，以文辞名，著有《井丹诗文集》十八卷。潮阳自晋代与海阳县分治置县，邑乘之作，据本志序谓：“永乐时郑伯集始创，经钟仕杰为加考订，欲梓未果。弘治戊申邑令王銮得其存稿，延张注等复为续补而刻行之。”按此志继弘治王銮县志重修，其书编次，首列图经、分野、形势三门。次为纪二，曰建置沿革记，曰县事记。三为表三，曰职官表，曰选举表，曰恩命表。四为志五，曰舆地志，曰民赋物产志，曰风俗志，曰官署志，曰坛庙志。五为传六十一，分名宦、乡贤、列女、流寓四门，而后以艺文终其编。其体例按编年叙事，颇具史法；其后继修县志者，大抵沿用其体例。

　　澄海县志二十九卷首一卷清乾隆二十九年刊本(徐家汇藏书楼藏)

　　清金廷烈纂修。廷烈字庸斋，江苏吴江县人，监生，乾隆二十七年由三水县丞，升任澄海知县。澄海建县，始于明嘉靖四十二年割海、饶、揭三邑七都之地设县。邑志于万历乙未知县王嘉忠纂而未成，邑人王天性继纂，乃克成书，世称善本。清康熙二十五年知县王岱重修县志二十二卷，叙述简略；雍正九年知县宁时文又修县志二十四卷，则较王岱县志为详。此志为廷烈官澄海时创修，适其姪金听涛游粤主韩山书院讲席，遂延为纂辑，书成于乾隆甲申。其书分疆土、营建、赋役、职官、选举、人物、风俗、经略、撰述、别录十门，子目凡七十有五。体例简严，颇合州县志例，观其例论，足具史法也。

　　阳江县志四卷清康熙二十七年刊本(徐家汇藏书楼藏)

　　清范士瑾纂修。士瑾字闻西，山东青城人，康熙十二年进士，二十四年任阳江知县。阳江汉高凉县地，隋分高凉置阳江，唐改高凉为四平；寻废四平入阳江，明清属肇庆府。按此志为康熙二十年知县周玉衡修成，及士瑾官阳江时，因奉文索县志，视《周志》文义体例丛杂，条目不伦，遂重为纂订，成于康熙二十七年；体例精密，凡十七门，附目二十有三。其书版刻颇精致，为初印本，精美尤秀。

　　恩平县志十一卷明祟祯九年修，抄本(北京图书馆藏，存卷一至四，卷六至十)

　　明宋应升修，梁维栋纂。应升奉新县人，举人，崇祯八年任恩平知县。维栋字光太，一字叔逵，恩平县人，贡生，官至陕西同州知州。据本志维栋序谓：“恩平县成化戊戌建立，万历戊戌通志之纂，檄各府州县辑其旧志以闻，而《恩志》刊本无以应也。”查《恩平县志》明以前未见刻本，此志以抄本流传，为维栋所辑，又经广州卢原校正，原为当时粤中名士，以志乘之学闻。此志总分十一门，曰事纪、曰秩官、曰选举、曰建置、曰赋役、曰兵防、曰地理、曰祠祀、曰列传、曰杂记、曰艺文，各门纪载简略，惟赋役、兵防二门较详，然据实而书，宁有缺而无谬，是志乘核实之道也。

　　广宁县乡土志不分卷清抄本(上海图书馆藏)

　　清伍梅、龚炳章纂。梅与炳章为广宁人，事迹均未详。按此书无序跋例目，首页第一行下题广宁伍梅，龚炳章编辑，冯斯鼇、刘庆河校。书中编次，列历史，政绩录、兵事录、耆旧录、人类、氏族、宗教、实业、地理、古迹、祠庙、古佛堂、坊表、桥、市镇、学堂、山水、道路、物产诸篇。历史篇首叙明嘉靖三十八年提督谈恺平、兵部侍郎王钫、巡按使徐楫，请析四会县西北境地置广宁县。兵事录列“发匪之乱”一条，纪：“咸丰六年陈金刚倡乱于三水大塘墟，聚众数万，先踞广西之怀集县，皆以长发为记，故人呼为长毛贼。七年二月率众万余人，谋犯县城，由本境顾溪浦、大汕坑，毗连怀集之山界，蜂拥而来累犯。”又载：“陈金刚后为其党所杀，乱平。”按此志记陈金刚事仅此，但查阅同治元年《上海新报》所载：“陈金刚卒为大军所诛。”此志所言“为其党所杀”，未必确实。又《上海新报》同治乙丑五月报犹登载陈金刚部先锋陈亚日，于罗定被擒事。此志记陈金刚事至咸丰八年止，八年后迄陈亚日被擒日止，其间数年金刚余众之事迹甚多，此志未有只字语及，其采摭不免疏略。

　　开平县志不分卷清康熙十二年修，抄本(北京图书馆藏)

　　清薛璧修，甄芑纂。璧陕西人，举人，康熙十年任开平知县。芑字龙水，开平县平康仙塘人，丁酉科举人，官化州学正。开平介于新会、新宁、新兴、思平四邑之间，势据上游，道扼冲要。据本志沿革，嘉靖间因古塘堡议移参戎府，以谨守御，万历间并堡为屯。崇祯七年民变，太守张公看踏其地，以为宜建县治，会燕都告变未及举行。顺治六年孝廉张巨璘等，陈请用其事，遂割思平之长居、静德，新兴之双桥，新会之登名、古博、平康、得行诸都，置开平县，治于仓步村。此志是为首创，纂成于置县后二十四年，书成而未之付梓，以抄本流传。此志为芑与邑明经张国祚共纂成；采摭恩平、新兴、新会三县旧志，益以新所见闻。其体例，分舆图、封域、纪事、风俗，秩官、沿革、建署、食货、水利、典礼、学校、选举、兵防、人物、艺文诸门，各门均分子目，前有论赞，皆出璧手。按其子目，因事名篇，而无序次，纪事一篇，则为新作，以纪建县之始末，其他各门，皆捃摭三县旧志为之，其建县后仅二十余年即行修志，沿革浅短，新增事物不多。

　　鹤山县志十二卷清道光六年刊本(上海市历史文献图书馆藏，现藏上海图书馆)

　　清徐香祖修，吴应逵纂。香祖号秋厓，苏州元和县人，举人，道光三年知鹤山县事。应逵鹤山县人，乾隆乙卯恩科举人。鹤山之名甚古，宋邓枢撰《鹤山丛志》十卷，见载《宋史·艺文志》。今鹤山建县，则始于清雍正十一年，割新会、开平两县地置县；至乾隆十九年，邑令刘继创修县志。此志为香祖官鹤山时承《刘志》重修，稿将就而去，知县吴毓钧继成之。初为应逵执笔，丁母忧遂中辍，至吴接任复行续成之。全编皆出应逵之手，凡十篇，曰建置、曰地理、日事纪、曰经政、曰职官、曰人物、曰选举、曰艺文、曰杂记、曰地图，子目四十；各篇纪载简而核，所附参证，亦不冗不漏，一一厘正，体裁精密。卷首列地舆图三十一幅，为邑士施德光所绘，德光颇精绘事，画是图未竟中卒，继承无人，后图数幅，似出拙手。

　　德庆州志十二卷清康熙十三年刊本(中华书局图书馆藏，现藏上海辞书出版社)

　　清谭桓修，梁宗典纂。桓字子尚，景陵人，举人，康熙十年任德庆州知州。宗典字惇五，凤城县人，康熙间德庆州儒学学正。按德庆在粤东西南，旧为康州，南宋初始改康州为德庆府；元为德庆路，明改为州，属肇庆府；清因之，领泷水、封川、开建三县。此志承明嘉靖间所修州志重纂，卷前有桓及宗典二序，及舆图。其书编次，分沿革、纪事、提封、山川、故迹、气候、风俗、物产、秩官、选举、貤封、寿考、节烈、赋役、户口、建置、兵防、学校、祀典、名宦、流寓、人物、仙释、外志、艺文二十五门，篇首皆有小序，为出桓手；篇后有赞跋，乃出于宗典。纪事一门，自秦始皇三十三年迄清康熙十三年二月，以编年为次，叙州之兵事、丰歉，其间年月相接，极少缺断。外纪一门，记■〈王蛋〉、瑶、僮诸族之事甚详，谓僮族先世生于长沙黔中、五溪诸地，其后迁布两广。仙释一门，附神一篇，言极荒唐，乃专载龙母娘娘事。仙释亦专记葛洪一人，以记洪自罗浮来德庆炼丹，而德境多洪存迹。艺文志所选不免过滥，几占全书文字之半，而有关德庆文献者少。其余诸门，皆不过寥寥数页，其间缺漏挂空者，不胜枚举。

　　化州志十一卷清道光七年刊本(上海市历史文献图书馆藏，现藏上海图书馆)

　　清黄锡宝纂修。锡宝太仓州镇洋县人，嘉庆十三年进士，道光四年任化州知州。化州建置于宋太平兴国五年，元、明、清三朝仍其制。宋《化州图经》久佚，明万历二十七年知州沈水增重修州志，其书不传。清康熙九年知州吕兆璜重修州志，二十五年知州杨子宸重修，乾隆十三年知州杨棻又重修，三志余未见。此志为锡宝官化之翌年，延邑人黄均辕、李曾裕、李日昌、李乘云等，依乾隆旧志随类增辑，越二年书成。其全编凡十一类，子目七十有四，卷前有舆图十三幅，为林中麟所绘，颇精致。

　　罗江外纪不分卷清光绪十九年修，稿本(上海图书馆藏)

　　清黄鹤仪纂。鹤仪字存初，化州人，举人。考此纪，鹤仪纂成于光绪十九年，适化州知州彭贻荪修《化州志》刊成，故其书不名州志，而名曰《罗江外纪》。罗江化州之别名也。鹤仪自序云：“此《化州新志》焉，与《新志》不无牴牾，叙述见闻无激论，无虚词。告成故名《罗江外纪》。”按此志纪载较《彭志》详备，因为私纂志书，未见刻用。其志例，分象纬、舆地、建置、民物、贡税、学校、兵防、职官、宦绩、士行、妇节、选举、仕宦、艺文、事迹、遗闻十六类，各系子目。卷前有化州全图，绘每十里网格，图说谓：“化州有石龙之异，龙能化故名。”按其言，考其义，因州治东北有石龙冈，故称有“石龙之异”也。其象纬一类，兼用新法绘图，有《天市垣图》，用临房心尾算四宿。又《天地周围度数图》，图球形划经纬线。又《化州度数图》，州境临纬线二十一度三十分，至二十二度十分。经线西六度十分至四十分。为方志地图用经纬线之开端。

　　吴川县志十卷清乾隆五十五年刊本(上海市历史文献图书馆藏，现藏上海图书馆)

　　清沈峻纂修。峻字丹崖，号存圃，直隶天津人，乾隆三十八年举人，五十二年任吴川知县。吴川为汉高远县地，隋置吴川县，明清时为广东高州府属县。据本志沿革谓：“吴川之名，世远年湮，无可考索，因县治三川会流，地逼吴姓，故名吴川。”按此志于建置沿革，实无所叙述考证也。按县志自明成化间陈白沙为《吴川记》，是为私纂县志之始。万历间知县周应鳌刨修县志，乃为官修县志之始。此后又有康熙黄若香之志，雍正盛熙祚之志。此志继《盛志》重修，凡十类，为《吴川县志》之最备者。

　　雷州府志十卷清康熙十一年刊本(徐家汇藏书楼藏)

　　清吴盛藻修，洪泮洙纂。盛藻字观庄，和州人，拔贡，历任广西右江道参议、山西河东道副使，康熙八年由宣化府同知升雷州知府。泮洙遂溪人，清顺治十五年进士。雷州自汉元鼎间始入版图，南朝梁置合州，改日南合州；隋复曰合州，寻废。唐复置南合州，更名东合州，后改曰雷州，宋曰雷州海康郡，元为雷州路，明改路为府，府治即今海康县。清仍明制为雷州府，领海康、遂溪、徐闻三县。雷州郡志，创修于明正德丁丑，再修于嘉靖甲辰，又修于万历乙卯。此志承《万历县志》重修，其书编例分为十篇，甲篇曰舆图，乙篇曰星候、地理、民俗，丙篇曰建置，丁篇曰食货，戊篇曰学校、秩祀，己篇曰职官、分镇，庚篇曰名宦、流寓，辛篇曰兵防、勋烈，壬篇曰选举、人物、烈女，癸篇曰艺文、古迹、外志，凡二十门，体例井然有绪。

　　琼台县志四十四卷明正德十六年刊本(天一阁藏，存卷一至二十一、卷二十四至四十二)

　　明唐胄纂。胄字平侯，号西洲，琼山县东厢人，弘治十一年经魁，十五年会魁，授户部广西司主事，改山西司。嘉靖时累官左侍郎，世宗欲讨安南，胄极言用兵非计，其后卒以抚定之。世宗欲以献皇祀堂明，配上帝，胄又力言不可，坐削籍归。此志为胄纂成于正德辛巳，其书编次，第一卷郡邑疆域图，第二卷郡邑沿革表，第三卷郡邑沿革考，第四卷郡名、分野、疆域、形胜、气候，第五卷第六卷山川，第七卷水利、风俗，第八第九卷土产，第十卷户口，第十一卷田赋，第十二卷乡都、墟市、桥梁，第十三卷公署，第十四卷仓场、盐场、驿递、铺舍，第十五卷第十六卷学校，第十七卷社学、书院，第十八卷至第二十卷兵防，第二十一卷平乱、海道，第二十二卷第二十三卷黎情，第二十四卷第二十五卷楼阁，第二十六卷坛庙，第二十七卷寺观、古迹、塚墓，第二十八卷职役，第二十九卷至第三十一卷秩官，第三十二卷破荒、启土、按部，第三十三卷名宦，第三十四卷流寓，第三十五卷罪放，第三十六卷至第四十卷人物，第四十一卷纪异，第四十二卷杂事，第四十三卷文类，第四十四卷诗类。按其书体裁庞浩，每篇纪载，郡事以下则以琼山、澄迈、临高、定安、文昌、会同、乐会、儋州、昌化、万州、陵水、崖州、感恩十三州县分次。琼自汉开郡以来，或为郡为州为军为县为镇。自宋置琼州，亦称琼台，始统领全琼之地。元为琼州路按抚司，隶于湖广行中书省，明改为琼州府，隶广东布政司。按此志各篇记载甚详，而以土产一篇为尤备。据其凡例云：“土产独有者详，概有者略，旧志有而今不产，或已偶未见者，必注及有，而旧志不书者必补。”颇得取舍详略之法。按此篇分土产上、土产下二篇，上篇分谷、菜、花、果、杂植、草、竹、木诸属，谷之属首述稻杭为饭米品，著者有九：百前、香杭、乌芒、珍珠、鼠牙、东海、旱禾、山禾、占稻。孺为酒米品，著者有九：黄鱣、黄鸡、乌雅、光头、九里香、小猪班、狗蝇、虾须、赤米。麦产琼山，向所不种，始正德初，有荞麦、珍珠麦。粟、黍、稷、菽，初不识为何物焉，亦于正德初始植之。果之属，以产荔枝龙眼者，多数十种，余如菠罗蜜、椰子、葡萄、榴、红枣、山芭、焦、羊桃、木胆、锥栗、倒粘子、余茸、不纳子、山连、昌汉子等，大抵为琼之特产。下篇分畜、禽、兽、虫、石、药、货、布帛、饮馔、器用、工作诸属，著者以虫之属有蛇数十种，蚕产琼海一岁八登。器用之属，则述手工品，有藤器、漆器、竹器、席、扇、瓦器等。工作之属，指银作、漆作、铜作、铁作、木作、皮作、雕作、藤作等，以藤作尤著，出万州穿织俱精致，擅名天下。

　　琼郡志十卷清康熙十五年刊本(北京图书馆藏)

　　清牛天宿修，朱子虚纂。天宿山东人，顺治六年进士，康熙七年任琼州府知府。子虚事迹未详。此志一名《琼州府志》。琼即今海南岛地。据本志沿革谓：“汉元鼎六年平南越，自合浦徐闻南入海得大洲。元封元年置珠崕、儋耳二郡，唐置崖州、琼州，宋废睚州并入琼州，领邑六。元改为琼州路，明为琼州府；清顺治中始得其地，仍因明制。”记琼州舆地之书，始见《通志·艺文略》载五代燕盖弘《珠崖传》，宋元乃有《琼筅志》《万州图经》；明有正德《琼台志》，及万历丙辰府志。此志继《万历府志》重修，定例为天文、地理、人事三纲，凡十卷。据天宿自序谓其书日：“词简事明，义严纪备，允无愧焉。”观其书出则行文朴实，颇见清初人笔意，审其体例，则仍明人志例沿习，而无别出新裁，仍为祖述前志体例。

　　琼志撷录不分卷稿本，盖有杨光鼐印(上海图书馆藏)

　　清杨光鼐辑。光鼐字秀岩、琼州府人。此篇光鼐选录琼州历修府志之该要记载，又撷诸书之记琼州事物者。所录有历代修琼州志序凡七篇，末篇为乾隆三十九年修《琼州志》序。以下按门类辑录历修诸志，分地舆、建置、田赋、军政、职官、选举、人物七类。人物选录《海瑞传》，及海瑞《与乡诸先生书》，此书海瑞与琼州乡绅争辩妇女无正守节之事也。七类之后附录记、赋、诗、词，皆为选录人物之所作。书后杂志，分时代为次，自唐至明止。人物选录传记外，诸书有关其人片条之记载，亦皆辑录。全书除自撰小序外，多选录，而不自撰一辞。

　　昌化县志五卷清康熙三十年修，抄本(上海图书馆藏)

　　清璩之璨纂修。之璨字含光，河南孟县人，康熙二年举人，二十九年任昌化知县。昌化即今昌江县，据本志沿革，汉为至来县，唐始名昌化，明时曾并入儋州，清初复为昌化县。此志创修于康熙二十六年知县方岱，之璨继之，而始成书。其书编次，卷一舆图、沿革、星野、地理、疆域、山川、海港、潮汐、风土、城池、公署、祀典；卷二都图、赋役、户口；卷三物产、古迹、桥梁、墟市、亭坊、兵防、原黎、平乱；卷四秩官、武职、游宦、乡绅；卷五艺文；凡二十八门。山川载峻灵山为县之主山，一名神仙岭，俗名膊岗，延袤十里，山有九峰，上有石池、石峰、石船诸胜。川以崔公河最有名，嘉靖八年指挥崔瀛所开，自城南五里开扩接昌江，西遶城达乌坭港出海，利以航运灌汲。海港纪县有乌坭港、沙洲港、南港等十一港。物产述昌化因以李卫公、苏东坡尝谪贬其地，物产因其诗文以闻于世。花有茉莉、石榴、佛桑、刺相、板枝，果有荔枝、龙眼、椰子、芭蕉，木材有花莉、沈香、翠毛、鱼油。动物有能言之鹩哥，吞兽之蚺蛇。喜鹊昔无，自景泰中指挥某自化州取其雌雄十余头纵之，始蕃育其地。原黎纪黎族自古昔即居其地，县境内有黎婆山，一名五指山，诸黎环居其下，畜牛豕为食。其俗男纹臂腿，女纹身面，椎发额前为美饰。丧则不哭，不粥饭，惟食生牛肉，以为志哀。婚则于每岁之鞦韆会自为婚姻，合者父母卒从无禁。县有黎岐二峝，一曰大村峝，一曰大员峝。平乱篇纪顺治四年因知县张道元苛酷激民变。明时临高县赵幼文聚三百余人破城，清顺治五年正月幼文统党千余人，内联吴三桂，至十一年为总兵黄龙所破。游宦传载，隋有杨纶，为宗室滕王钻之子，以罪炀帝徙其于珠崖。唐有李逸，为右卫将军，嗣圣中徙以儋州。宋有苏轼贬琼州，其子苏过亦随至。艺文以选苏轼、苏过、李光、王诲诗文最多，如轼之《飓风赋》《伏波广庙碑》，以纪海疆风光，别有深致也。

　　万州志四卷清康熙十八年刊本(上海图书馆藏)

　　清李琰纂修。琰号错庵，直隶高阳县人，举人，历知石城知县，康熙十七年升任万州知州。万州为今万宁县，属广东省黎族苗族自治州。据本志沿革，万州建置于唐贞观五年立万安县，隶于琼州；龙朔二年升县为州，领县四，曰万安、陵水、富云、博辽，治于万安，开元九年移州治于陵水。至德初改曰万全郡；五代地属南汉，复为万安州，省富云、博辽二县。宋熙宁七年改隶琼州，绍兴七年废州为万宁县，十三年置万安军，以属县还隶。元为万安军隶于琼州路，路属南海宣慰司。明洪武三年升琼州为府，改万安军为万州，领县二，万宁、陵水；正统五年省万宁县。清顺治初始得其地，仍为万州，而不领县，与陵水县并隶琼州府。又据海防篇谓：“万州东南环海，港口险要而多岩，如那乐港、东粤港、新潭港，乌场潡等港，皆为海防要塞。”万州志乘，据李琰序渭：“向无刻本，仅有手录一册，未知纂成于何年。”又据本志所载万历三年州人郑敦复《古宁野纪》序谓：“辛亥岁州守俞公欲修州志未果，自是岁以来二十余年无日不在此书。”按此琰所谓之手录一册，即俞公修之州志稿也。《古宁野纪》是记万州佚事，其书今佚。此志纂成于康熙已未，据修志姓氏表，列李琰纂修，吏目陈茂先、学正朱仲连参订，贡生郑华臣、万应星、苏作宾，监生杨芳等同修。阅其书执笔者出于众手，总集者亦未详加厘订，编次颠倒者有之，讹谬百出，体例更不足论矣。

</div>
    <div class="pagination">
<a href="稀见地方志提要_page53.html">上一页</a><span>...</span><a href="稀见地方志提要_page49.html">49</a><a href="稀见地方志提要_page50.html">50</a><a href="稀见地方志提要_page51.html">51</a><a href="稀见地方志提要_page52.html">52</a><a href="稀见地方志提要_page53.html">53</a><span class="current-page">54</span><a href="稀见地方志提要_page55.html">55</a><a href="稀见地方志提要_page56.html">56</a><a href="稀见地方志提要_page57.html">57</a><a href="稀见地方志提要_page58.html">58</a><a href="稀见地方志提要_page59.html">59</a><span>...</span><a href="稀见地方志提要_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
