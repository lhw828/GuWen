<!DOCTYPE html>
<html>
<head>
    <meta charset="UTF-8">
    <title>大清一统志 - 第 159 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 159 页/共 202 页</h1>
    <div class="content"><史部,地理类,总志之属,大清一统志,罗定州表>
<史部,地理类,总志之属,大清一统志,罗定州表>
　　钦定四库全书
　　钦定大清一统志巻三百五十一
　　罗定州【在广东省治西南六百五十里东西距三百五十里南北距三百三十里东至肇庆府髙要县界一百八十里西至广西岑溪县界一百七十里南至髙州府茂名县界一百八十里北至肇庆府封川县界一百五十里东南至肇庆府界新兴县界一百六十五里西南至髙州府信宜县界一百八十里东北至肇庆府徳庆州界一百四十里西北至广西苍梧县界二百里本州境东西距八十五里南北距九十一里东至东安县界三十五里西至西宁县界五十里南至西宁县界九十里北至西宁县界一里东南至东安县界六十里西南至西宁县界一百二十里东北至东安县界五十里西北至西宁县界二里自州治至　京师七千八百六十里】
　　分野天文牛女分野星纪之次
　　建置沿革汉苍梧郡端溪县地晋为晋康郡地齐置广熙郡治龙乡县梁改置平原郡平原县兼置泷州【按陈欧阳頠传梁末为广州刺史督十九州中有双州旧唐志梁置建州又分建州之双头洞置双州双泷音同疑即泷州也】隋平陈郡废开皇十八年改平原曰泷水大业初改州置永熙郡唐武徳四年复置泷州天寳初改曰开阳郡乾元初复曰泷州属岭南道五代属南汉宋开寳六年废州以泷水县属康州【王象之舆地纪胜寻复置泷州治平六年废】南宋属徳庆府元属徳庆路明初属徳庆州万歴四年改县置罗定州直广东布政使司
　　本朝因之属广东省领县二
　　东安县【在州东一百六十里东西距二百八十里南北距一百七十里东至肇庆府髙要县界六十里西至本州界二百二十里南至肇庆府新兴县界一百二十里北至肇庆府徳庆州界五十里东南至肇庆府新兴县界六十里西南至肇庆府阳春县界一百八十里东北至肇庆府徳庆州界六十里西北至西宁县界一百三十里汉苍梧郡端溪县地晋为晋康郡地宋元嘉中分置安遂县属晋康郡齐置广熙郡梁置泷州寻废隋大业初郡县属永熙郡唐武徳四年复置南建州贞观八年改曰药州十八年州废属康州至徳元载改县曰晋康五代因之宋开寳五年省入端溪南宋为徳庆府地元为徳庆路地明初为徳庆州地万厯五年始分徳庆州及新兴县地置东安县属罗定州　本朝因之】西宁县【在州西北一百二十里东西距一百二十里南北距三百三十里东至东安县界六十里西至广西梧州府岑溪县界六十里南至髙州府茂名县界三百里北至肇庆府封川县界三十里东南至东安县界一百二十里西南至髙州府信宜县界二百六十里东北至肇庆府封川县界十五里西北至广西梧州府苍梧县界八十里汉苍梧郡端溪县地晋置郡城县属晋康郡宋齐因之梁置罗阳郡隋平陈废郡为罗阳县属泷州开皇十八年改曰正义大业初省入泷水县唐武徳四年复置正义县后又省入泷水明万厯五年始分置西宁县属罗定州本朝因之】
　　形势五岭西南一重镇环阻溪洞当东西两山之冲【明知州赵士际修城记】
　　风俗夷獠相杂【乐史太平寰宇记】牛羊山谿耒耜原野东西水陆昼夜不复知为罗旁【明厐尚鹏碑】
　　城池罗定州城【周六百六十丈有竒门三东北因溪西南凿濠濶二丈明景泰四年筑万厯二十八年改筑　本朝顺治十年増修康熙五年二十三年雍正三年屡修】东安县城【周三百八十四丈门三环城有池明万厯五年创筑　本朝顺治康熙年间屡修】西宁县城【周三百八十二丈门三北面倚山东西有濠明万厯五年创筑　本朝康熙年间屡修】
　　学校罗定州学【在州治西　本朝顺治四年迁建入学额数十二名】东安县学【在县治东明万厯六年建入学额数十二名】西宁县学【在县治西明万厯六年建入学额数十二名】文昌书院【在罗定州雄镇墟尾　本朝康熙十九年署兵备道李文献建又文明书院在南门内　本朝康熙十七年士民公建雍正二年重修又西宁县有典学书院在县东门外明崇祯九年知县谢天申建　本朝康熙五十七年知县李玉鋐修州县并设有义学社学又按州志大同书院在城内西南隅明正徳年间建泷江书院明嘉靖年间建南征书院在东门内明万厯年间建并乆废附记】
　　户口【原额人丁三万七千六百六十八又滋生人丁二万二千四百七十二】
　　田赋【田地共一万三百十顷九十五亩二分六厘零额徴银共三万九千九百七十六两五钱六分五厘零　屯田一百二十顷六十八亩五分零额徴米八千八百二十三石八斗四升八合零】
　　山川天黄山【在州西五十里坎底水出此其左有鳯凰山四峯并列若鳯飞翔又名四鳯冈】石牛山【在州南二十里以形似名又十里有云贵山四山回旋一峯独峻】径山【在州南四十里径口村羣峯森列横亘州南中有径通开阳顺仁二乡】双轮山【在州南七十里两峯对峙形若双轮】思贺山【在州南七十里跨官陂浪沟诸山产竹木藤漆又南二里为花楼顶山】龙脑山【在州北隔河一里接西宁县界山势盘旋若回龙然】笔山【在州东南五十里一峯尖秀又十里有五老山五峯耸峙】上乌山【在州东南九十里一名三台山有三峯中峯特峭乌水所出又旧志有水纹山在州东南一百十里下有泉沸涌而出或谓之罗旁山】天马山【在州西南二十里与石牛山相对又云致山在州西南四十里】云际山【在州西南一百二十里接阳春县界耸防为诸山最四时常有云雾其上一名云雾山下有温泉】圣山【在东安县东五十里中有流泉祷雨辄应因名又有茍径山在县东接髙要县界】书山【在东安县东六十里高千仭周五十余里乡人严穆创书斋其上子孙皆至仕宦故名】伏犀山【在东安县西一里横伏如犀相隔半里许有大牛石斜峙相望峭壁如削中有岩窍呼之响答如人应声】玊屏山【在东安县西一里许方正如屏积翠层叠一如莲瓣旁数峯或如笔或如鸟兽皆天然防缀一名芙蓉屏】天马山【在东安县南五里许为县治屏拱】寳山【在东安县东南五十里峯峦秀丽】铁岭山【在东安县东南六十里石壁峭峙色黒如铁又东有崖牢山形势岌嶪有飞崖状如欲坠二山皆接新兴县界】大台山【在东安县东北二十里又五里有铁山产铁鑛剖之皆有竹笴树叶之形旧尝置炉于此】灵阳山【在东安县东北五十里俗讹为云洋山又青旗山亦在县东北六十里林木青葱人不敢伐对岸即徳庆州之灵陵水口】云浮山【在东安县西南五十里富霖铁塲之间接阳春县界四时云雾不防亦名云雾山】西山【在东安县西南三百余里直通髙雷枕近阳春分上下二山径路﨑岖峒落之民恒守御于此内有铜窝铁顶十二鸡头诸峯半山有石泉热可烹鲜】大绀山【在东安县西北三十里旧志一名甘山产金橘篱笋上有龙头潭悬流如瀑布】文徳山【在西宁县东一里峯峦秀丽为邑左辅】大力山【在西宁县东二十六里山势雄伟多产竹木赤藤南漆其南为下城洞】武功山【在西宁县西一里为县右弼】笔架山【在西宁县南四里三峯卓立为学宫案山】玉枕山【在西宁县北半里为县主山】文笔山【在西宁县东南六里孤峯峭防】锦石山【在西宁县东北二十里罗旁水口接徳庆州及封川县界上有石柱髙挿云表名华表石又名罗镜石】白马山【在西宁县西南一百九十里其地有雷公岭相连有大水山云卓山俱猺人所居】天柱峯【在东安县城东北突起平畴屹立如柱因名又有锦鲤峯一名麒麟石在县东半里蹲踞平地之上头角鳞鬛趾足皆具上盘危磴下环清沼相近又有梅花岩藕心井】石镜岭【在州东南二十里一名八片岭上有圆石大数尺中有小水流过石面水暎石光逺望若镜然一名八片岩众又南岭在州东南三十里形如半月】石人岭【在州南五十里平冈漫陂上有二石对峙俨若人形一名二童山】菁岭【在州南九十里其山皆石一名石岭髙出诸山之上多产蒲竹山半有池广田亩余水清鱼泳人不能捕又有独石岭石山突起巅有灯盏池】鸡骨岭【在西宁县东南旧志在大力山东十五里东北去徳庆州十里产鸡骨香旧志有书案山在县东南十里即鸡骨岭也】灯心岭【在西宁县南五十里岭半有甘泉井】黄坡岭【在西宁县西南一百六十里又十里为贵子岭又十里为筶杯岭】龙龛岩【在州东南五十里中有石笋百余舆地纪胜有龙龛山在泷水县东北七十里即此】洞清岩【在州东少南五十里旁有小径曲邃通幽逰者用火引入每数丈一曲有一石孔流光开豁竟日探寻无有底止为一州之絶胜又相去八里有龙清岩又旧治有通岩在州东九十里岩前有泉自东来至岩下注而成潭又从岩底暗度而西以泉水通过故名】石龙岩【在州西南罗镜所前内石外土岩口濶二丈许岩前有一水隔水十里又有一岩曰龙岩昔有人持火穷探石龙穴径在水底通过从龙岩而出】碧虚岩【在东安县东南五里一窍透光如星右旁縁壁上通石室】甘通岩【在东安县东南三十里幽敞如室有石池水清不竭名曰甘峯泉】大空岩【在东安县西十里幽深宏敞左为罗石右为硼石俱高四十余丈】虎岩【在东安县西北七十里接西宁县界地属连滩石室高邃背山面河如虎蹲踞为连滩砥柱又龙岩在虎岩之西隔河对岸内有清泉源出粤西万山中水道蜿蜒至龙头吐出】九星岩【在东安县东北羣峯森列独西南一峯有石室穹窿高八九丈寛可容数十人一石有窍吹之声振山谷相传猺峦吹以号众者左偏有石门深窈幽邃名曰观音洞北为下岩诸水滙出其下引流溉田】魁岩【在东安县东北二十五里甚峻峭前有疎林曲沼胜敌九星又五里有白云洞】双龙岗【在州南十里两冈对峙状如双龙前有大石横亘有瀑泉自上泻下响振如雷名曰黄楴喉最为竒险】尖冈【在州南二十里有一巨石崔嵬险固可容数百人居民有警尝登石避之名曰防虞石】思劳洞【在东安县东南寰宇记废建水县有思劳洞思劳水出焉】古蓬洞【在东安县西北一百十里又西北去徳庆州十五里亦曰古蓬山】西江【自肇庆府封川县流入经西宁县东北五十里与徳庆州分界又东经东安县北六十里又东入肇庆府高要县界李吉甫元和郡县志郁水迳都城县西去县一里】泷水【源出西宁县西南一名双林水经县东南又东北流入州西谓之建水又东北经东安县西北七十里又北经古蓬洞又北入江一名晋康水又名南江通志源出云卓诸山东流防平窦水新榕水又五里许有石屏高二丈许峭削如壁横亘水道因之屈曲瀑流飞下若喉咽然名曰泷喉最为峻险过此水势稍平漫流过州治西宛转而东北防乌水入江曰南江口】抱水【源出西宁县大水山东流经州西南一百五十里又东十余里迳抱洞村合顺仁乡水又北入泷水又云际水源出州西南云际山西流合抱水入泷】坎底水【在罗定州西源出天黄山东南流迳云致山名曰连洲河又东入泷水】素龙水【在罗定州西南有二源东源出尖冈西源出石牛山合流西入泷水】上乌水【在罗定州东南六十里源出三台山东北流迳州东曰东水又北入泷曰东水口】躭峒水【在东安县西北六十里源出歌村伏峒等处合州境水达南江口】大绛水【在东安县南二里一名南山河有二源一出大绀山一出蒲竹径东流绕县南又北入西江水口有大石土人呼为大绀石】蓬逺水【在东安县东北三十里源出大台诸山东北流入西江又有大湾水在县东北源出茍迳山东北流迳肇庆府髙要县西南界入西江】罗银水【在东安县西南八十里源出富霖所南流入肇庆府阳春县界】文昌水【在西宁县东一里源出广西梧州府岑溪县界东流入县境迳封门所南又东北迳县城南又东北至罗旁口入江即古罗水也罗阳县以此名王存九域志泷水县有罗田水即此】武仓水【在西宁县东十里源出大力山南下城洞一名下城水西北流入文昌水又桂河在县北十里源出广西梧州府岑溪县东北流入县界又东入文昌水】小河【在东安县东南六十里源出芙蓉都东流入肇庆府新兴县界为客朗水下合卢溪可通舟楫盖即寰宇记之思劳水也】温泉【在罗定州西南云际山下冬夏可浴】大泉【在罗定州南五十里大陆冈从地涌出溉田数顷】龙池【在西宁县北都城乡水深二丈】热水池【在西宁县西南柏水坪热如沸鼎人不敢濯】
　　古迹泷水废县【在州南本汉端溪县地晋末置龙乡县隋改曰平原唐复改为泷水为泷州治宋初废州以县属康州寰宇记县东北至州一百八十里九域志县在州南二百六十八里有泷水镇旧志废泷州在今州南一百里顺仁乡城隍庙现存元大徳八年县尹陈泽徙治于建水乡羊禄坪即今治州志罗旁东界新兴西抵岑溪南连阳春北尽长江与徳庆封川仅隔一水延环千里万山聮络皆猺人盘据其间明万厯四年升泷水县为州又分东西二山为二县以属之】夫阮废县【在州界晋末置属晋康郡宋齐因之后废沈懐逺南越志云晋康郡夫振县民夷曰□其俗栅居实惟俚之城落即此】建水废县【在州东齐广熙郡领永熙县隋属永熙郡唐属泷州武徳五年改曰永宁天寳元年又改曰建水以有建水在西也寰宇记开寳六年省入泷水在县东北六十里今为建水镇】镇南废县【在州西隋书地理志永熙县有旧安南县大业初并入盖梁陈时所置也旧唐书地理志武徳四年药州复领安南县后属泷州至徳二载改曰镇南寰宇记开寳六年省入泷水今为镇南乡】开阳废县【在州东南梁置开阳郡开阳县隋平陈郡废大业初又废县入泷水唐武徳四年复置属泷水寰宇记开寳六年省入泷水在县东三十五里州志在今州东南五十里今为开阳乡基址尚存俗呼为旧县】晋康废县【在东安县西北汉端溪县地刘宋置安遂县唐改曰晋康属康州元和志县东北至州七十一里建水在县东五十里寰宇记开寳五年省入端溪旧志明初置晋康巡司于此万厯五年割徳庆州之晋康乡髙要县之杨桞都骑思劳思办四都新兴县之芙蓉都一二图置东安县即今治】永顺废县【在东安县唐武徳四年析新兴县东置属新州寰宇记在州西北四十五里开寳五年并入新兴新志在今县东南五十里芙蓉都遗址尚存】富林废县【在东安县西南本汉合浦郡高凉县地隋为铜陵县地唐武徳四年分铜陵置富林县属勤州五年州废属春州后废开元十八年平春泷等州广州都督耿仁忠复奏置勤州治富林洞天寳初曰云浮郡乾元初复曰勤州徙治铜陵以富林县属之寰宇记开寳六年省入铜陵在县北九十里新志在今县西南八十里近阳春县界】罗阳废县【在西宁县西梁陈时罗阳郡隋废为罗阳县寻改曰正义后省入泷水明万厯五年督臣凌云翼平罗旁贼因分泷水及徳庆州之都城乡封川县之都乐乡置县】都城废县【在西宁县北晋置属晋康郡隋属苍梧郡唐属康州元和志县东北至州四十五里本汉端溪县地寰宇记开寳五年省入端溪今为都城镇旧志去县五十里隔河与封川县接界又宋志晋康郡领晋化县晋末立齐志晋康郡治威城县领晋化隋志开皇十二年省威城晋化二县入都城】懐徳废县【在西宁县南隋书地理志永熙郡领懐徳县旧曰梁徳置梁徳郡平陈郡废开皇十八年改名唐属窦州宋开寳中废入信宜寰宇记在县东北六十里即今懐乡巡司之地】
　　闗隘李陂闗【在州西又有古城闗明时皆为戍守之地】晋康镇【在州东北连滩明洪武十八年置巡检司属徳庆州在州南一百余里屡燬于冦成化十五年始设城守万厯中割属本州今因之又建水巡司在州东南古模村明初置今裁】罗苛镇【在东安县东南七十里芙蓉都明洪武元年置巡检司属新兴县在县北四十里治八年筑城万厯中割属本县今改为西山巡检司】都城镇【在西宁县北即古城都县明洪武十年置巡检司属徳庆州在州西七十里成化十九年筑城周三百八十丈万厯中割属本县今裁】南乡镇【在西宁县西南一百七十里南接信宜西接岑溪容县界极险明万厯十七年置巡检司今裁】罗镜所【在州西南七十里明万厯中自西宁县移函口千户所于此亦曰新函口所城周三百六十余丈今废设汛兵防守又掘峒城在州西南接西宁县界明万厯五年设中路守备于此十七年改令春夏驻州城秋冬驻掘峒四十三年调中路于钦州改立标营于东西两山】南乡所【在东安县东北三十里黄姜峒又富霖所在县西南八十里即富林废县俱明万厯六年置守御千户所筑城今皆废】封门所【在西宁县西南五十里文昌水北界达岑溪县七山隘口路通本州为往来孔道明万厯五年建守御千户所筑城周二百九十五丈十六年迁所入县城而城如故今有汛兵又旧函口所在县西南封门所西南一百二十里明万厯五年建守御千户所筑城周二百八十四丈设叅将驻守十六年移于州界防沟驿而城如故因称为旧函口城今有汛兵】夜防城【在西寜县西南八十里文昌水北去函口八十里接岑溪县界明万厯十七年筑　本朝初设把总后裁有汛兵雍正十二年置巡检司】连滩营【在西宁县东南八十里与本州接界晋康巡司驻此】白梅堡【在东安县西四十里周六十八丈又歌村堡在县西五十里周六十五丈皆明万厯中平罗旁后置安挿狼兵耕守于此今废】蒲竹径【在东安县西县志自西北径口达东南径口延袤二十余里两崖峻峭茂林蔽天猺贼旧据其中人迹防絶为东山第一畏途万厯十六年兵备陈文衡始改辟道路自县抵西宁共治路二百二十八里自是贼险尽夺商民昼夜往来】泷水驿【在州东南小南门外本新兴县新昌驿又晋康驿在州北本新防县东亭驿又防沟驿在州西南一百里本恩平县恩平驿又平窦驿在州西南本阳江县平西驿又掘峒驿本电白县立石驿俱明万厯六年改建】
　　桥梁古模桥【在州东南二十里】徳政桥【在州南】四鳯桥【在州西十里】大通桥【在东安县东北三十里】太平桥【在西宁县东十六里跨下城水为罗旁孔道】黄村渡【在东安县东南九十里接新兴县界河面濶八十余丈】
　　陵墓宋李熙载墓【在西寜县北都城司北】明陈璘墓【在东安县北六都莲塘圉去南乡所四五里】
　　名宦明翟观【临桂人治二年知泷水县民獠感悦既去民尝思之以总督刘大夏潘蕃言再晋秩至肇庆府同知仍莅县事凡建五十九寨置东西两营垦田九十顷凿水圳四十八所】廖轸【崇阳人正徳十年知泷水县亷明寛恕民爱之如父母考最去泣送者不絶】马夣箕【寻甸人万厯四十四年知罗定州聴防如流民无寃滞取受不茍吏无敢欺】包尔庚【上海人崇祯十三年为罗定知州鸡鸣视事五载不倦事有不便于民者去之必力未尝取不义之财去之日童叟垂涕立祠祀之】萧元冈【泰和人万厯五年由龙门县知县调知东安筑城立社垦田编里备极周详以卓异去崇祯八年入祀名宦】朱寛【桂林人万厯五年由三水县调知西宁县时始建邑上下川原身经险阻擘画精详擢户部主事未去以瘴卒百姓无不悲泣】林致礼【广西上思州人万厯十四年西宁知县筑圯城凿山通圳绕郭东西数十里縁亩导流灌田数百余顷开西山等处林莽成周行改封门所就近以便接应】
　　本朝慎俶仭【归安人顺治七年知罗定州癸已贼吴子圣犯城誓众坚守适城守陈一明冷时乗弃城宵遁城遂防被执不坚贼与士庶同加拷讯曰守城吾事也可杀吾勿及众援兵至贼挟至连滩遇害州同金芳义乌人城陷时被执乃绐贼入衙引至火药房隂掷火与贼共焚死衙内有井家属亦并死之】王钺【诸城人康熙己酉任西宁县知县役有以暮金伺阍人者立行杖毙山产柴炭为籓府势商蟠扰具文请彻不聴面谒力説罢之属民有以非罪逮者自赴上司代为伸雪至于叩头流血并得矜全雍正五年祀名宦】
　　人物唐陈集原【开阳人祖佛智为岭表渠率能以孝义训诲蛮俗父龙树仕唐厯泷扶建万普南施六州刺史所至能善俗戢奸集原官左豹韬卫将军累迁冠军大将军有孝行父丧呕血庐墓三年家产悉让兄弟子仁谦仕都知兵马使有能声四世俱祀乡贤】宋陈谠【泷水人少读易以学行闻中特科仕有能声厯韶潮二州叅军监司防其有守屡旌之】明黎民望【罗定州人万厯中以嵗贡为司训陞义宁令开社学凿陂州政声着闻迁镇宁州守乞归后祀乡贤】周兴【字士宾西寜人万厯中举人知汤溪县持大体缓催科以防能称乞养母归居防哀燬孝闻于乡】伦应祥【西宁人万厯中举人知万载县劝课息讼民风翕然擢知蕲州力却陋规民尸祝之】
　　本朝吴邦宪【字翰伯西宁人少孤事母阮至孝或有劝求禄养者曰禄养未可必而已违晨昏之奉不忍也康熙甲寅山冦发负母匿下城埇境坑地故多虑患自是絶迹母卒哀毁骨立服终未尝言笑越数载以思慕致疾卒雍正四年　旌其孝行】
　　流寓唐张柬之【襄阳人为武三思搆陷流泷州卒又桓彦范丹阳人贬泷州司马】列女明严璋妻何老妺【罗定州人年二十三璋病卒一子甫三嵗守志抚立年逾七十卒嘉靖中巡抚潘季驯粟帛奬之又潘爵妻谭氏适爵七月爵死矢以身殉时有遗孕三月祖姑以后嗣劝之得不死生子斌与祖姑同寝食复敬事三继姑力持数丧食贫恬如兵备道张国维旌其庐曰嵗寒贞操】赵大勲妻杨氏【西宁人大勲任连州叅将阵亡杨迎丧至水口投江以救免迨三虞杨以酒饮婢仆夜半被命妇服赴水死】
　　本朝张女二山【罗定州人年十八顺治癸已嵗流贼入室劫之女防手肆骂贼强拽之出坚抱门枨不移为所刅而去又杨朱受妻岑氏康熙十四年十一月伪将郭义之乱被掳恐汚行至山险捽贼坠岩骨肉尽碎人皆骇其壮烈又黎文吉妻陈氏彭士宗妻陈氏均以苦节雍正五年奉　　防旌表】汪起澜妻邓氏【西宁人适汪二载起澜溺于河邓闻投水者三皆救起及敛毕具酒馔沿河招魂行至天车渠侧忽投入陂中陂势迅急水与车争邓旋转其中血喷肉飞肋骨迸露而死见者皆为惨泣康熙五十七年立祠祀之又杨蕃妻丁氏夫死一子甫六月翁姑皆高年氏事之丧如礼雍正五年奉　　　防旌表】
　　土产铁【通志广铁出阳春阳江及新兴今新兴产铁诸山割入东安商贩从罗定江运集佛山以罗定为良】果下马【虞衡志泷水产小驷马髙不逾三尺骏者有两脊骨健而善行】桬棠果【寰宇记泷州产味如李而无核食之使人不溺】药【寰宇记泷州贡石斛又出禹余粮】










　　钦定大清一统志巻三百五十一
<史部,地理类,总志之属,大清一统志,连州图>
<史部,地理类,总志之属,大清一统志,连州图>
<史部,地理类,总志之属,大清一统志,连州表>
　　钦定四库全书
　　钦定大清一统志巻三百五十二
　　连州【在广东省治北七百六十里东西距三百八十里南北距二百二十五里东至韶州府英徳县界二百三十里西至广西平乐县贺县界一百五十里南至广西梧州府怀集县界一百里北至湖广衡州府临武县界一百二十五里东南至怀集县界三百里西南至贺县界二百二十里东北至湖广郴州宜章县界一百十里西北至湖广永州府江华县界九十里本州境东西距一百九十里南北一百二十五里东至阳山县界一百四十里西至连山县界五十里南至阳山县界二十五里北至湖广衡州府临武县界一百里东南至阳山县界四十里西南至连山县界一百二十里东北至湖广衡州府临武县界一百里东南至阳山县界四十里西南至连山县界一百二十里东北至宜章县界一百十里西北至江华县界九十里自州治至　京师七千四百二十五里】
　　分野天文翼轸分野鹑尾之次
　　建置沿革禹贡荆州之域春秋战国属楚秦为长沙郡地汉置桂阳县属桂阳郡后汉因之三国呉甘露五年分属始兴郡晋因之宋泰始六年置宋安郡防豫元年郡废属始兴郡元徽四年改始兴为广兴郡齐复改为始兴郡梁天监六年置阳山郡隋平陈罢郡为连州大业初改州为熙平郡唐武徳四年复曰连州天寳元年改为连山郡乾元元年复为连州属岭南道【旧唐书地理志属江南西道】五代初属楚后属南汉宋亦曰连州连山郡属广南东路元至元十七年升连州连山郡属广南南道十九年仍为连州属广南又升桂阳县为州属湖南道后隶广东道明洪武二年并桂阳州入连州寻废十四年复置连州属广州府
　　本朝因之雍正五年直隶广东省领县二
　　阳山县【在州东南二百里东西距一百七十五里南北距二百里东至韶州府英徳县界七十五里西至连山县界一百里南至广州府清逺县界一百二十里北至韶州府乳源县界八十里东南至英徳县界六十里西南至广西梧州府怀集县界一百三十里东北至英徳县界八十里西北至本州界六十里本秦末南越阳山闗地汉制阳山阴山二县属桂阳郡后汉省阳山入阴山三国呉孙皓复置阳山县改属始兴郡晋及宋齐因之梁属阳山郡隋属熙平郡唐属连州五代及宋因之元至元十九年割属桂阳州明洪武二年改属韶州府十四年属东州府　本朝初因之雍正五年改连州为直隶州县属焉】连山县【在州西少南一百十里东西距一百七十里南北距一百四十里东至本州界七十里西至广西平乐府贺县界一百里南至广西梧州府怀集县界九十里北至湖广永州府江华县界五十里东南至阳山县界六十五里西南至怀集县界一百里东北至本州界一百四十里西北至江华县界一百里汉桂阳县地梁分置广州县隋开皇十年改曰广泽仁夀元年又改曰连山属熙平郡唐属连州五代因之宋绍兴六年废为镇十八年复置仍置连州元因之明洪武二年改属韶州府四年省入阳山十四年复置属广州府　本朝初因之雍正五年改连州为直隶州县属焉】
　　形势陆有邱陵之险水有江流悍激横波之石亷利侔于剑防【韩愈送区册序】山秀而宣灵液渗漉原鲜而膴卉物柔泽林富桂桧土宜陶旊石侔琅玕水孕金碧荒服之善部炎裔之凉墟【刘禹锡刺史防壁记】
　　风俗溪山钟美风俗醇厚南方佳部【朱葆石路记】人物富庶商贾阜通有小梁州之号【陈若冲连山县记】
　　城池连州城【周四百八十五丈门五西临湟水自北迤南环以深濠宋元徽间筑　本朝康熙二十四年修】阳山县城【周二百七十五丈门四壕周三百二十丈明天顺间筑　本朝顺治九年重修康熙中屡修乾隆十二年又修】连山县城【周一百八十丈门二明天顺间筑】
　　学校连州学【在州城南宋端平二年建入学额数八名】阳山县学【在县城东门外明洪武十四年建　本朝顺治十一年修康熙雍正中屡修入学额数八名】连山县学【在县治东宋淳熙八年建后屡有迁徙　本朝康熙十八年始迁今所入学额数八名】连山书院【在连山县西　本朝康熙四十七年知县李来章建藏有书籍并置田亩又阳山县有阳溪书院一名回龙书院均生徒肄业其中旧志载天衢书院在州城北静福山五代时郡人黄损读书处丞相书院在州城西宋张浚尝寓此尊韩书院在阳山县东祀唐韩愈谨附记州县并设有义学社学】
　　户口【原额人丁二万四千一百三十九又滋生人丁一万二千一百五十三】
　　田赋【田地六千二百五十三顷六十六亩二分七厘零额徴银一万四千七百二十五两九钱七厘零屯田一百三十二顷六十六亩六分徴米五千八十二石九升五合】
　　山川顺山【在州东刘禹锡记邑东之望曰顺山由顺山以降无名而相依者以万数回环郁绕叠髙争秀西北朝拱于九疑乃州之第一山也明统志中山在州东五里一名翠中峰平地涌起高百余丈崔嵬冠于羣峰其木多楠柘之属旧志中山即顺山也下有甘泉】昆湖山【在州西十五里王象之舆地记胜在州西北二十五里有水流出桂溪入合江水州志谓之天际岭高千丈周百里接连山县界苍崖峭壁森然罗列下有二水夹山而流春夏暴涨滙聚成湖曰昆湖】白鹤山【在州西四十里髙十丈石峰四面如掌明明统志世传有陈真人炼丹于此后骑白鹤上升因名】白罗山【在州南四里峭拔壁立青白相间一名挂榜山又南有文笔山】贞女山【在州南郦道元水经注滙水厯峡南谓之贞女峡峡西岸髙岩名贞女山山下有石如人形高七尺状如女子故名贞女峡古来相传有数女取螺于此遇风雨昼晦忽化为石隋书地理志桂阳县有贞女山舆地纪胜贞女峡在桂阳县南十五里通志伽伽峡在州东南十五里双崖壁立垂石飞瀑倾注深潭下有贞女石即贞女峡也宋叶适有凿楞伽峡记】静福山【在州北乐史太平寰宇记在桂阳县北五十里梁有廖冲者家于此山先天二年飞升刺史蒋防仰慕髙风刻石为碑舆地纪胜又谓之静禅山州志三峰尖秀髙一百三十丈峰峦环抱松桧葱郁唐杜光庭以为七十二福地之一山后有虎跪泉又北八里有廖仙岩周二里有梯级可上巅有石穴轩豁玲珑俨如台阁前有链丹池四时不竭】芙蓉山【在州北六十里五峰列峙状如芙蓉相近有桄榔山上多桄榔故名】邓公山【在州北舆地纪胜在桂阳县北七十里昔太守邓约于此此旧志在城西北四十里其状如蟹一名腾空山盖别一山也】寳华山【在州东南四里常生云霞又三里有南冈山捍蔽水口】北山【在州东北一里恠石周遭其阳有燕喜亭唐韩愈有记】桂阳山【在州西北唐书地理志桂阳县有桂林山本灵山天寳八载改名王存九域志桂阳县有桂阳山州志在州西北五十里北有石洞广三百二十步状如堂宇藤萝垂蔽若帷幕竒石错列如龟羊内有神庙乡人祷祠辄应山下有泉东流入韶】方山【在州西州隋书地理志桂阳县有方山舆地纪胜与九疑山对髙下相类旧志在州西北九十五里东南有水流过庐峒达湟水】宝源山【在阳山县东三十里产□石黑铅居民尝采取之明时禁不复采】钟唐山【在阳山县东五十里俗传有钟唐二人学道于此因名】阳岩山【在阳山县西九域志阳山县有阳岩山舆地纪胜在县西十二里日出先照此山故名旧志两峰上耸亦名丫髻山】贤令山【在阳山县北二里以唐韩愈得名一名牧民山冈峦横列中耸耸立曰金峰东有游息洞又东有朝阳洞】铜沙山【在阳山县西南舆地纪胜在阳山县西南七十里产铜】马丁山【在阳山县西南一百山十里接懐集县界】石崖山【在阳山县东北二里上有石壁如屏】大东山【在阳山县西北五十里当连州之东故名】文笔山【在连山县城内其峰峭拔以形似名】长径山【在连山县东四里髙数百丈周二十里脉自州东巾山来山势中防若峰腰然有径西通怀贺北抵锦田县民出入必由此径多石壁悬崖可徒行不容车骑下有长径水东流入湟川】梁峒山【在连山县南十二里】黄连山【在连山县南隋书地理志连山县有黄连山李吉甫元和郡县志黄连岭在桂阳县西南一百五十里旧志黄连山在县南四十里产黄连】天梯山【在连山县北五十里髙数百丈周百里山势髙险无草木行者艰苦登天故名】大龙山【在连山县北八十里髙数百丈冈峦回蟠其状如龙有猺居之大龙水出此】马蹄山【在连山县西南舆地纪胜在县东南四十里有石痕如马蹄故名】巍峩山【在连山县西南舆地纪胜在县南四十九里】钟留山【在连山县西北四十里其状如钟旧县治在此】大雾山【在连山县西北七十里髙凌霄汉常有雾气故名】大帽山【在连山县西北八十里相近有中子山皆高数百丈周百余里】长叶山【在连山县西北一百里一名上叶山岩洞盘郁猺獞居之下有长叶水】牵船岭【在州南舆地纪胜在州南五十里东有古路长二里上有白石一双乡人呼为双女神】梅花岭【在州西二十里其上旧多梅花】黄蘖岭【在州西北接湖广蓝山县界卢溪水出此】天堂岭【在连山县西北三十里路通和睦大富上草三峒】合望峰【在州西南十五里翘然髙起状如老人伛偻踞坐左右数小峰环而仰之俗呼为白面峰】圭峰【在州西北十里髙百丈众山环绕惟此峰端立俨如执圭】冠峰【在州北五十里髙耸冠于羣峰其下有水流三十余里为蛟龙江】龟峰【在阳山县东二十五里】香冈【在阳山县东十里上多蕙草】明月冈【在阳山县南六十五里有白石圆如璧月夜有光其前为七星冈以七冈相连故名】秀岩【在州西北五里平地突兀形如负龟周二里许上有悬石如滴翠乳一名大云岩】眼水岩【在州西北四十五里可容数人上有石窦晴则日光透射其下溪水出焉】穿石岩【在州东北里许一名峙中有寒居洞下有流杯池近有观音岩在水口四面俱石山腰为岩】仙人岩【在州东北里许一名寒居洞下有流杯池】石龙岩【在阳山县南十里中有二石龙俨然天成】石钟岩【在阳山县西四十五里一名龙岩有东西二洞】龙涎峡【在州南五里有水泉发源九陂流二十里忽隠不见乃自峡西山腰吐一小乳喷流而出一名龙头峡】同官峡【在州南二十里接阳山县界俗呼为晾纱峡转一曲为同官口口有洞曰玲然洞洞中有广厦数间韩愈有游同官峡诗】三峡【在阳山县东南七十里接英徳县界春水涨时舟人待之经旬不能上下】钟浮穴【在州境及阳山县境通典连州有乳穴三十二阳山县有乳穴十九唐栁宗元记石钟乳饵之最良者也楚越之山多产焉于连者独名于世】滙水【一名桂水又名卢水源出州西北东南流迳阳山县南防滙水又东南流入韶州府英徳县界史记南越尉佗列传元鼎五年秋卫尉路博徳为伏波将军出桂阳下滙水徐广曰滙一作湟汉书地理志桂阳滙水南至四会入郁林过郡二行九百里水经注滙水出桂阳县西北上驿山卢聚为卢溪水东南流径桂阳县故城谓之滙水又东南流出桂阳南厯峡南出谓之贞女峡又合滙水又东南入阳山县界舆地纪胜卢水北出黄蘖岭通志卢溪在州西双溪西北二十里源出于蓝山流合朱冈水又合髙良水厯楞伽峡南出注于龙潭是为滙水州志有蘖溪在州西北八十里下卢村亦曰卢溪源出蓝山县界绕州西而下曰湟水】洭水【一名阳溪自湖广郴州宜章县流入州界合滙水东南流经阳山县南又东南入韶州府英徳县界水经注洭水又东南入阳山县右合涟水口又东南流与斟水合又东南左合翁水阳山县志阳溪自州界龙湫潭南合同官水下龙宫山至县治绕城南而东合通儒青莲二水穿三峡而东至浛光其龙宫滩在县西十五里】奉化水【一名湟水亦名黄水在州城北寰宇记桂阳县有奉化水辅国水上下卢水高良四同官水五水合为一江从县东北流至州城下舆地纪胜奉化水源自宜章黄莽山辅国水源自蓝山华阳龙冈坑界山合流南至州城通志湟水出郴州南黄岑山又名黄水南流至连州合滙水州志奉化水在城北六十里即星子司水又有潭源水在州北八十里源出猺山潭源洞螺村水在州北五十里源出本州山泉羊蹄水在州北三十里源出长合山黄娇水在州东北五十里源出浦下乡皆西入卢水】九陂水【在州南三十里源出文笔山北流二十里而洑至龙涎峡入滙水】髙良水【在州西州志源出连山县上叶山东径长溪为大获水又长径水亦出上叶山至采陂合流又西入湟水】牛峒山【在州西北九十里又眼水在州西北六十里源自山泉又石马泷水源自西岭又保安水在州西北四十五里源自田莱邱俱流入卢溪】斟水【在阳山县北水经注斟水导源近出东岩下穴口若井一日之中十溢十竭信若潮流而注洭水舆地纪胜引湘水记云斟溪西通江水其穴若井一名湘穴通志斟水在县东二里源出东岩南流四里为湘泉俗亦谓之桃江又有两汉水源出东北乳源县流至县东北莲塘合斟水入湟】通儒水【在阳山县南源出马丁龙川诸山东北流合鱼水入湟曰通儒水口在县东一十五里】安乐水【在阳山县西三十二里源出安乐山三处垂流东流四十里入湟水】涟水【一名水一名黄连水亦名同官水在连山县南源出县界山溪流经阳山县西北又经州南至同官峡入洭水经注涟口水源出阳山县西北一百一十里石塘村水侧有豫章水本径可二丈其株根犹存伐之积载斧迹若新水东南流注于洭元和志连山县有滑水今为黄连水舆地纪胜有同官水源自连山县界山溪合为一江至州南津广州府志洞管山源出黄连山东流至阳山县同官峡入湟　按洞管即同官也】上吉水【在连山县南长径水分流也西流合梁峒水又西径故县合驼村水至黄南出贺州入大宁江广州府志梁峒水在梁山县东南十九里又南六里曰横水又驼村水在县南二十二里西北达故县神渡桥入上吉水】春水【在连山县西北舆地纪胜在县北三十七里源出冈山流过春峒里因名南流六千九里合上吉水入贺州桂岭县界】大龙水【在连山县北十六里旧志大龙水小龙水皆在县西九十里源自湖广江华县合青梅二水至县北为韶陂水又东南经长迳合上吉水】五溪【在州城西寰宇记在桂阳县西有沧浪水昆湖水横溪白水叶腐溪水相思白水合为一江州志在城西二十里合方山眼水昆湖水上叶辰溪获水为一流入庐水】海阳湖【在州城东文献通考桂阳有海阳湖舆地纪胜在县东北二里唐大厯初道州刺史元结到此修创林洞通小舟游泛】龙湫潭【在州城南十五里潭内有三穴甚深而寒水源出穴中悬流飞瀑经久不竭又龙潭在州城西五里上下卢水交注于此】双女潭【在阳山县南五十里县志俗传有二贞女溺此每晴霁有双鲤见则雨雨久双鲤见则晴上有瀑布生焉】温汤【有二一在州南六十里平地涌出西入湟水一在阳山县西三十里湟溪之南泉出穴中四时皆热可以已疥】湖泉【在州城南十五里舆地纪胜在桂阳县南有山泉从山出每二月以后至初秋则每日丑时水涌至申时止八月以后至初春从申时涌流至丑时止】濓泉【在州城东北顺山下州志宋周惇颐尝逰此又育徳泉源出防峰山西流至企岭分为二一至旧桂阳治西厯长街出天泽桥一经嘉鱼石过唐王庙出道庄桥皆入湟】冷石泷【在连山县北舆地纪胜在连山县北六十里出冷石】
　　古迹桂阳故城【即今州治汉置县属桂阳郡武帝本纪元鼎四年讨南越伏波将军路博徳屯桂阳待使者五年遂出桂阳下湟水是也三国呉改属始兴郡以其旧属桂阳故谓之小桂晋书陶侃执刘沈于小桂梁书王琳自广州入援江陵将兵自小桂岭北下皆即此隋大业初为熙平郡治唐为连州治宋因之通典以其在桂水之阳为名元升县为州明初省】阳山故城【在今阳山县东汉置县为侯国属桂阳郡汉书王子侯表阳山侯宗长沙孝王子初元元年封是也宋书州郡志阳山本汉旧县后汉曰隂山属桂阳呉始兴郡无此县当是晋后立水经注洭水南迳阳山县故城西又迳阳山县南县故含洭县之桃纪孙皓分立为县与宋志异唐属连州元和志在州东南一百四十七里本南越置闗之邑汉破南越以为县后汉省晋重置在洭水南神龙元年移于洭水北即今治县志阳山镇在县南二里即汉故县按水经注阴山县东北有阳山故城即长沙王子宗邑此是汉县无疑其在洭水南者当是孙呉所立晋因之不改若元和志所云移于洭水北者定为今理盖县治凡三易矣】连山故城【在今连山县西北梁置九域志在连州西百六十里旧志旧县治在县西北钟山下明洪武二十六年猺贼唐宗祥作乱县治荒废永乐元年改置县于程山下在今县今百二十里天顺六年知县孔镛以县在万山中道途险逺且多瘴疠乃相度鸡笼闗内象山之阴地名小坪土地平衍东西适中申请建县于此即今治】冈溪废县【在州城西北宋书州郡志泰始六年六冈溪县泰豫元年省】隂山废县【在阳山县北后汉置属桂阳郡宋属湘东太守寻废水经注洣水又西北过阳山县南本阳山县也县东北犹有阳山故城即长沙孝王子宗之邑言其势王故堑山堙谷改曰隂山】熙平废县【在连山县西北隋置属熙平郡寻省　按宋书州郡志又冇熙平令在广西阳朔县非此】钓鱼台【在阳山县东半里塔溪之右有石矶县志唐韩愈送区册序与之防嘉木坐石矶投竿而钓陶然以乐宋嘉定初簿尉始作台矶上】燕喜台【在州城北山下唐王仲舒为连州司户军时建韩愈有记】濯缨堂【在州旧湟州驿宋张浚谪居与子侄读易处有记】致一堂【在州城东宋欧阳献可读书之所张栻有赋又州学东南有列秀亭亦张栻书额】双溪阁【在州城西南双溪上宋绍兴间州守王大寳建张浚有铭】
　　闗隘湟谿闗【在州西北史记尉佗檄告湟谿闗絶道自守盖在今州西北湟水上唐书地理志阳山县有故秦湟溪闗恐设】鸡笼闗【在州西石泉铺西七里路通连山县】阳山闗【在阳山县西北史记尉佗檄阳山闗曰盗兵且至急絶道聚兵自守元和志故闗在县西北四十里茂溪口当骑田岭路通志阳山闗在县北七十里】鵞鹰闗【在连山县西北一百六十里故县西北又有火夹闗在故县北又台子闗在县东台子冈即长径山隘】朱冈镇【在州西北一百里路通湖广蓝山明洪武二年置巡检司今名西岸州治有西岸巡司并明洪武二年置在州西北正统四年移于阳山之青莲水口仍名西岸　本朝雍正十年改名青莲今废】星子镇【在州西南六十里明洪武二年置巡检司今因之】淇潭堡镇【在阳山县淇潭堡　本朝乾隆二十八年青莲巡检移驻此】宜善镇【在连山县西一百里即连山故城明万厯十二年置巡检司今因之】三江城【在州境髙良峝周二百八十丈本朝康熙四十三年奉】
　　【防建】连州所【在州治西明洪武二十八年建隶清逺卫】青龙镇【在阳山县东九域志县有桐台青龙二镇县志青龙镇在县东三十五里桐台铜在县南十里旧置桐台驿于此元末废】东营【在州东三里又南营在州南二里其北为中营西营在州西一里北营在州北七里又石蔗营在州南二十八里马岭营在州南三十里沙坊营在州西三十里皆官营也又流沙营在州东十五里界滩营在州东三十里竹水营在州南五十里金坑口营在州西南十五里唐冲营在州西四十里皆乡民自置】髙滩营【在阳山县西北六十里接连山县界系八排三抗猺出入之路明成化中置后废　本朝顺治十五年复置】银【有二一在州南同官峡一在阳山县之西北九域志桂阳县有同官一银场阳山县有铜坑一银阳山县志有银坑二一在县西北同官大宝岭一在元鱼赤岩宋元符崇宁年间烹炉纷集嵗上供银六千八百余两明永乐四年罢今塞】
　　津梁通庄桥【在州城内大街又通滙桥在州城南门内宋刺史邓鲁建】湖光桥【在州城北唐元结自春陵来游凿湖潴水作桥于其上登桥一览湖光如练因名】武安桥【在阳山县西南三十五里又七拱桥在县西南通儒乡】邪度桥【在连山县东跨长迳水又通灵桥在县东北诸莺乡俱宋建】
　　陵墓唐刘瞻墓【在州东翠峰寺东】南唐孟宾于墓【在州北静福山虎头脑】南汉黄损墓【在州西北髙良梅花岭】宋邵奕墓【在州东谏议湾】明曾象干墓【在州城东中峰山下】
　　祠庙郭将军庙【在州城内后街北祀汉偏将军郭孚孚曽从路博徳征南越后人于驻兵处立庙祀之】韩文公祠【在阳山县东钓台上】刘相祠【在州城东北祀唐刘瞻】五贤祠【在州学内宋端平中郡守刘元长建祀唐韩愈刘禹锡宋朱子及张浚张栻】茨太守庙【在州城内育徳泉南祀南汉桂阳太守茨充】
　　寺观光孝寺【在州城内城隍庙西刘宋时建】连州寺【在州城南二十里唐建】香积寺【在阳山县北浦下乡宋绍兴元年建】延真观【在州城西白鹤山陈真人炼丹处唐永昌时建】清虚观【在州东北静福山梁廖冲居此修炼人因以为观宋干兴中赐号灵祐真君中有御书阁】
　　名宦唐韩愈【邓州南阳人徳宗时上疏极论宫市贬阳山令有爱在民民生于多以其姓字之】王仲舒【祁县人徳宗时由吏部郎贬连州司户在官如在家政暇辟地为燕喜亭昌黎韩愈为记】刘禹锡【中山人元和中刺连州先是州人未有成进士者禹锡在州日以文章自适后大中刘瞻始登进士文物渐盛人以为禹锡振起之力为多】蒋防【兴州人宝厯中防连州有惠政尝疏楞伽峡水民便之甚】宋董枢【真定元氏人开宝三年大举伐刘鋹令知连州兼行营招抚使岭南平赐钱三百万】林概【福清人知连州康定初上封事请行唐府兵法又请备蛮籍土民为兵购猺人使守御】周敦颐【道州营道人为郴之桂阳令治绩大着】王大宝【潮州人建炎初知连州代还言连英循惠新恩六州居民才数百非懋迁之地月输免行钱宜蠲减髙宗善之乃命广西诸司具减疏闻】李华【建安人嘉定中为连州司法楞伽峡崩水逆行为患数嵗华力任疏凿三载功讫去任日闻有迁学之议犹留钱五十万助役】明侯礼【临桂人洪武中以国子生拜江西佥事左迁连州判官桧猺獞刼掠经年礼至贼巢谕以祸福贼率众向化未防复据髙良乡礼再招徕之悉为编氓秩满陞本州知州】孔镛【长洲人景防中知连山县时县为猺贼所据民皆流徙镛至依州而居召耆老询问疾苦招抚流离赈以官廪垦废田给耕具天顺六年大军征蛮镛率义兵为乡导破贼巢大军继之始复县境遂还县于鸡笼山城而守焉寻创公署学校及祠坛铺舎规制大备以功擢知连州】殷贵【无锡人成化中知阳山县地穷僻少文贵为讲律令俾知趋避大书为善最乐四字镂板给之有兄弟争田者开谕之感泣而去狱中置响板约曰未达者击之多所平反卒于官民罢市巷哭】陈九畴【曹州人正徳二年以刑部主事出知阳山县勤于民事尝积谷至一万五千石以备赈贷后值嵗饥存活者甚众】赵文祯【马平人隆庆中知后山县时白芒老鸦稍佗三坑猺人为患文祯设方畧平定之又往亲抚余峝猺皆感悟愿入民籍名其地为永化乡又以春夏水涨湟水不能容屡有溃溢乃于城西筑防城水障民至今利之】徐美【邵武人隆庆二年知连州一夕防行有二妇张灯相谓曰是油如徐使君清明及旦诘之妇曰阖境皆为此言也贼酋陈龙周肆掠相戒不入连境美曰皆吾赤子也往招之贼遂服】
　　本朝呉道岸【江都人顺治七年知连山县八年秋死马寳之难】屠洪基【嘉兴人顺治八年知阳山县马寳难作死之】
　　人物南北朝宋邓鲁【字子约世居桂阳韶陂里性至孝四嵗父戍边泣别如成人元徽中举秀才为郡小吏以上民间藏书遣至京师诏补本郡太守多政绩齐永明中赠司徒】唐髙泽【字伯仁连州人少以学行重乡闾州近荆衡民多流徒泽招集至门择智勇者与赀经商编为什伍乡里借以捍卫隋大业中改州为熙平郡拜泽为郡守高祖代隋泽举郡归附荆粤得免于兵天下既定闭户谢事不受官爵士论髙之】何昌期【连山人安禄山叛应募赴义乘贼帅高秀岩未阵击败之功上累迁金牛卫上将军封宁国伯】李玉珪【连州人少以义闻勇天寳之末与何昌期同应募赴义后为郭子仪部将子仪爱其胆力尝置左右平安史复两字与有力焉】刘瞻【字防之桂阳人举进士累迁至中书舎人出为河东节度使咸通十一年以中书侍郎同中书门下平章事同昌公主薨懿宗捕太医韩宗绍等送诏狱曕上疏固争帝大怒路岩韦保衡复谮之贬驩州司户军事天下谓瞻鲠直特为防挤举以为寃僖宗立复中书侍郎平章事瞻为人亷约所得俸以余济亲旧之窭困者家不留储无第舎四方献馈不及门行已始终完洁】五代南唐孟宾于【字国仪连州人少聪慧力学不倦晋天福九年进士善诗李若虚观察沅湘大见称赏陈尧佐亦谓五代以来诗人所不逮云】南汉黄损【字益之连州人梁龙徳进士仕南汉官至尚书左仆射有桂香集行世与宋齐邱桑维翰善每论天下事二人自以为不及】楚石文徳【连州人好学博览尝读后汉书摘其瑕疵数百条为之辨驳识者谓史通不能过也素不善革隶诗律一日得晋帖及殷璠诗选摹仿久之遂逈出俦辈楚王名其乡曰儒林】宋邵【字日华桂阳人七嵗能诗太平兴国进士累官谏议大夫知广州有惠政以循吏称】欧阳献可【字晋叔连州人防领乡荐尝作见山台记张浚亟称之州苦上供银额上书州郡乞奏蠲除人成颂之】蔡齐基【字梦得连州人着周易述解嘉定八年为琼州司録时吕祖谦门人赵善谭进其书于楼钥由是知名】明李邦义【字直之连州人嘉靖进士知上虞县有异政厯户部都给事中条陈时务指摘奸邪人多其直厯官太常少卿】马象干【本姓曽字体良连州人万厯中进士由庶吉士厯官都察院佥都御史时东厰擅权象干抗疏论之竟伏罪天下称快后致仕卒】
　　本朝莫之仿【字节之阳山县人顺治八年马寳之难之仿出谷助兵食城赖以全九年九月象防复攻城之仿率义勇登陴助守城陷巷战力竭被执不屈触石死】
　　流寓宋张浚【绵竹人绍兴十六年彗星出西方浚极论时事秦桧大怒令台谏论浚以特进提举江州太平兴国宫居连州二十年】
　　列女宋周渭妻莫氏【名筌连州人州长沙马氏与南汉相持渭为南汉俘获后脱身北走筌年二十余家贫二子孩防父母欲嫁之筌泣不从亲蠺碓舂以给朝夕二子皆毕婚后渭官侍御累迁广东西路计度转运使因访旧室契濶二十六年复相见人皆异之】明邵守琪妻杨氏【连州人年十九夫死竭力养舅姑抚子诚中永乐庚子乡试有司以闻旌表之又同州陈才惠妻严氏年十六夫死遗腹生一子父欲夺其志誓不从邓曰惠妻黎氏年十七夫死守节终身又同州欧氏锦桂许字贾継保未婚夫死即奔柩前誓守终身邻妇劝之辄剪髪防指以拒纺续绵枲自给年八十卒】邓惟明妻熊氏【连州人嘉靖辛酉冬贼冦境熊氏随妯娌同舟避之舟为贼获诸人皆就执熊耻抱其防女赴水死又同州邓氏夫姓名亡考隆庆辛未大龙水贼防境被掳不受辱投水死】陈张科妻邓氏【阳山人年二十七而寡食贫守于三鳯成立娶妇唐氏方五月而三鳯死唐年十七姑妇苦节终身】
　　本朝陈子晋妻莫氏【连州人夫亡守节事祖姑及姑尽孝顺治丁亥冦将临城父母以舟迎之逺避莫抱防子付其弟曰此陈氏一线也弟善为保之吾有二老姑在义不容去城破投井死同时有刘烜妻江氏亦以惧汚投井死莫矜妻李氏名于秀以不屈被杀陈歩卿妻李氏名兰玉以拒贼沈海死】严圣训妻邓氏【连州人顺治辛夘土防肆掠邓誓不受辱擕二女匿山中忍饥不出而死】萧魁妻黎氏【连山人早寡其邻人失火黎因翁柩在室痛哭不去竟焚死】罗瑞梓妻曹氏【连山人瑞梓死于兵曺闻之自缢死又区仁谦妻呉氏嫁甫二载夫亡遂不食而死】彭镗二女【连山人康熙五年流贼肆刼二女被执不为所辱骂贼而死】樊思简妻邓氏【连州人年二十一夫死遗一子一女不数月翁又死姑年六十余邓语人曰吾夫无他兄弟樊氏三世惟此一线吾身存亡樊氏宗氏所系也明末冦乱奉姑备厯艰险康熙四十七年　旌表】陈友韩妻黄氏【阳山人年二十二夫死事继姑尽孝育遗腹子成立雍正十年　旌表又唐徳墉妻李氏夫死奉养舅姑育子成立雍正十一年　旌表欧阳衍修妻唐氏夫死子甫一嵗谨奉祖姑及姑终身尽礼雍正十一年　旌表】
　　仙释唐元慧【尝居连州寺韩愈重其戒操赠之以诗时吏部员外郎王仲舒贬连州司户军甚爱敬之日与之逰称为慧师】
　　土产银【唐书地理志桂阳有银明统志连州出】铜【唐书地理志连山有铜宋史地理志阳山有铜坑】铁【唐书地理志桂阳阳山连山有铁明统志连州出】丹砂【唐书地理志连州土贡】布【唐书地理志连州土贡白纻细布】药【宋史地理志连山土贡官桂钟乳连山县志黄连山产黄连】






　　钦定大清一统志巻三百五十二
<史部,地理类,总志之属,大清一统志>
<史部,地理类,总志之属,大清一统志,嘉应州图>
<史部,地理类,总志之属,大清一统志,嘉应州图>
<史部,地理类,总志之属,大清一统志,嘉应州表>
　　钦定四库全书
　　钦定大清一统志巻三百五十三
　　嘉应州【在广东省治东七百里东西距四百一十五里南北距二百七十里东至潮州府大埔县界一百四十五里西至惠州府龙川县界二百七十里南至潮州府海阳县界一百五十里北至福建汀州府武平县界一百二十里东南至潮州府海阳大埔二县界八十里西南至惠州府永安县界二百四十里东北至福建汀州府上杭县界一百二十五里西北至江西贑州府长宁县界一百六十里本州境东西距一百九十五里南北距一百五十五里东至潮州府大埔县界一百四十五里西至兴宁县界五十里南至潮州府海阳县界一百十五里北至镇平县界四十里东南至海阳大埔二县界八十里西南至兴宁县界一百二十里东北至镇平县界五十五里西北至平逺县界六十里自州治至　京师八千七百六十三里】
　　分野天文牛女分野星纪之次
　　建置沿革禹贡州南境春秋战国为百越地秦为南海郡地汉为南海郡掲阳县地东晋后为义安郡海阳县地齐始分置程乡县属南安郡至隋因之唐属潮州五代南汉干和三年于县置敬州宋开寳四年改曰梅州属广南东路熙宁六年废州元丰五年复置宣和二年赐名义安郡绍兴六年又废州十四年复置元至元十六年升为梅州路二十三年仍降为散州属广东道明洪武二年废州属程乡县属潮州府
　　本朝初因之雍正十一年陞为直嘉应州领县四兴宁县【在州西七十里东西距一百里南北距二百里东至本州界七十里西至长乐县界三十里南至长乐县界九十里北至江西贑州府长宁县界一百十里东南至本州界七十里西南至长乐县界二十里东北至平逺县界一百八十里西北至惠州府龙川县界四十五里汉南海郡龙川县地东晋分置兴宁县属东官郡宋齐以后因之隋改属龙川郡唐属循州五代宋元因之明属恵州府　本朝初因之雍正十一年改属嘉应州】长乐县【在州西一百一十里东西距一百二十里南北距二百四十里东至兴宁县界六十里西至惠州府龙川县界六十里南至惠州府海丰县界二百里北至兴宁县界四十里东南至潮州府掲阳县界一百里西南至惠州府永安县界一百里东北至兴宁县界十五里西北至惠州府龙川县界六十里汉南海郡龙川县地东晋以后为东莞郡兴宁县地五代南汉时移兴宁县于此宋天禧二年兴寜还故县以其地为长乐镇熙寕四年改置长乐县属循州元因之明属惠州府　本朝初因之雍正十一年改属嘉应州】平逺县【在州西北七十里东西距一百里南北距一百二十里东至镇平县界五十里西至江西贑州府长宁县界五十里南至均州界九十里北至长宁县界三十里东北至本州界七十里西南至本州界八十里东北至福建汀州府武平县界四十里西北至长宁县界三十里汉掲阳县地东晋为海阳县地齐以后为程乡县地明嘉靖四十三年分程乡及惠州府兴宁县地置平逺县属潮州府　本朝初因之雍正十一年改属嘉应州】镇平县【在州西北六十里东西距一百十里南北距八十里东至本州界六十里西至平逺县界五十里南至本州界四十五里北至福建汀州府武平县界三十五里东南至本州界八十里西南至平逺县界五十里东北至福建汀州府上杭县界七十五里西北至武平县界五十里汉掲阳县地东晋为海阳县地齐以后为程乡县地明嘉靖以后为平逺县地崇祯六年始分平逺及程乡县置镇平县属潮州府　本朝初因之雍正十一年改属嘉应州】
　　形势北连章贡东控闽汀【图经】万山北拱四水东流天然胜丽【旧程乡县志】
　　风俗民性质实尚勤俭重本薄末【旧程乡县志】地狭民瘠尚气轻生【兴宁县志】君子质木小人悍蔽【长乐县志】俗称谨愿婚姻以防榔鸡酒为礼病惟针炙【平逺县志】其民敦朴力田终歳劳苦以食力酷信风水屡葬屡迁【镇平县志】
　　城池嘉应州城【周九百八十五丈门四南临河东北为濠广三丈即原程乡县城明洪武十八年筑　本朝康熙中屡修】兴宁县城【周六百二十六丈门四池广二丈明成化三年筑嘉靖四十年增修　本朝康熙二十五年重修】长乐县城【周一千五十九丈门四环以濠明洪武二十年筑嘉靖元年増修　本朝顺治康熙间屡修】平逺县城【周五百二十丈门四北依山东西南三面临溪明嘉靖中筑万歴二十五年增修】镇平县城【周八百丈门四西北依山东南濬濠长五百丈明崇祯六年筑　本朝康熙中屡修】
　　学校嘉应州学【在州城南门内即旧程郷县学故址宋淳祐元年建　本朝康熙中重修入学额数二十四名】兴宁县学【在县城东南明洪武四年建后屡修　本朝康熙中重修入学额数十五名】长乐县学【在县城东紫金山明成化元年迁建　本朝顺治年修康熙中又修入学额数十五名】平逺县学【在县城东明嘉靖四十三年建　本朝顺治十二年重建入学额数十五名】镇平县学【在县城西明崇祯六年建　本朝顺治康熙中屡修入学额数十二名】培风书院【在州城内东北隅　本朝康熙七年修建后屡修增设膏火乾隆十五年复修又城东半里下市有锦江书院东四里有周溪书院又各属均设有社学义学】
　　户口【原额人丁共五万二千一百八十又滋生人丁一万八千零十二丁屯兵一千二百零四丁】田赋【田地一万二千九百八十八顷二十三畞七分九厘零额徴银四万六千八百二十五两四钱八分零　屯田二百五十五顷三十四亩九分三厘零额徴米九千九百五石九斗一升零】
　　山川金山【在州治后四十歩】百花山【在州东十二里形势起伏相连如城堞与百花洲相应故名】西山【在州西十四里山址周回分为八重峯峦尖耸其顶平衍居民尝筑寨避防于此按州志李洋山郷人呼迷娘寨又呼宜洋寨西山盖统名也】九狼山【在州南四十里九峯错出亦名九良峯又南十里为城堞山形如雉堞故名】天马山【在州南六十里】明山【在州东南王象之舆地纪胜在程乡县东三十里山巅有古池池有五色荷花旧志在县东南四十里高九百余丈周三百里下有龙潭祷雨輙应西麓为仙花峰西洋之水出焉按州志明山仙花嶂乡人或见花开其巅计其数以占科名并视其色以卜歳潜确类书仙花嶂花开如莲大约丈余其色白则人安红则人灾】西阳山【在州东南李吉甫元和郡县志在程乡县东南四十五里旧志名西洋山峯峦周匝一名九峯山】隂那山【在州东南八十里后有五指峯接大埔县界其下有湖】铜皷山【在州东南八十里髙九百余丈周一百余里与海阳大埔二县接界亦名铜皷嶂】王寿山【在州东北一百四十里接福建上杭界髙八百九十丈周二百余里形如殿阁上有仙牛岭山水幽竒又有龙牙笔山在州东北一百四十里山势峭拔其形如笔又平顶山在州东北二百里形如展盖而顶平产鐡矿】跌马砦山【在兴宁县东三十里黄陂水出此】鸡灵山【在兴宁县东四十里有水流为添坑溪】翔鳯山【在兴宁县西十里有洋塘寨迤西为竹山一名天烛山】合水山【在兴宁县北三十里罗冈龙归之水合于山簏故名】潭坑径山【在兴宁县北四十里有防岩大坪水自西北大塘来合于此又北二十里为黄渡山有金坑水合于此又十里冇上下蓝山一名甘村山下有石灰潭罗岗水至此畧通小舟呉田溪合于此】罗岗山【在兴宁县北八十里大望溪尾杨梅顔輋四水合流于此是为罗岗水又北十里为大信山大望之西支也迤西南为杨梅若山】锦洞山【在兴宁县东南二十里笃陂水出此】神光山【在兴宁县西南十里形如展旗舆地纪胜神光山在兴宁县尝腾焰烛天旧志宋邑人罗孟郊读书山下有洗砚池一名墨池又十里有贵人峯下有曾子湖孟郊于此取鱼饷母因名】蝴蝶山【在兴宁县西南二十里形如蝶翅耸峙学前一名皷角嶂又黄峒山在县西西南三十里有水出】牛池头山【在兴宁县北少东三十里崆溪水出此又北为岗背山有大坪湖蚌湖】和山【在兴宁县东北二十里状若旋螺其阳有麻石岩深广数丈山云时封石乳日滴岩中清冷如浸】寳山【在兴宁县东北六十里鸡灵之北势若树屏相传元末陈友定采矿于此旁有黄牛岭宋李纲徙万安道尝出此有诗云深入循梅瘴疠乡是也】寳龙山【在兴宁县东北七十里近平逺县界西北去龙丝嶂十里许】大望山【在兴宁县东北九十里东近本州北界长宁为惠湖二郡诸山之祖一名大帽山有水下潴为莲塘湖即罗岗水源也】吉湖山【在兴宁县西北二十里一名狮子岩下有温泉迤西南为麻岭为洛峒山又西为羊陂山去县四十里】乌池山【在兴宁县西北二十里双溪合流于此】大坪山【在兴宁县西北五十里又北为金坑山顔輋山又北即龙母嶂】东山【在长乐县东一里环绕县城】七都山【在长乐县东五十里又东十里有梓臯山临河】天堂山【在长乐县东一百里髙数百尺】嵩螺山【在长乐县南九十里髙千余丈峯峦连属起归善海豊迄于潮州为一方巨镇其山出石煮鐡韧可为线冠于粤闽】天柱山【在长乐县南九十里髙数百丈其势髙耸险道倾仄絶顶可容千余家有寨】牛岩山【在长乐县东南五十里有坪二级可容数百人又十里有鵞公嶂】瀛山【在长乐县西南二里】贵人山【在长乐县西南三十里上有井泉常溢一名蒲石髻山又十里有巫峯怪石嵯峨上凌霄汉】钖坪山【在长乐县西南五十里南近琴口产】玳瑁山【在长乐县西少南五十里一名罗径山又金鱼山在县西少南九十里一名了髻山俱接龙川县界】大梧山【在长乐县西南一百二十里接永安县界】夀春山【在长乐县东北十余里又中道山在县东北十五里为往兴宁适中之地新河源出此】迎龙山【在长乐县东北二里迤南为紫金山县治扆之下有鹿坑水自紫金西出为五华山在城西北一里】董源山【在长乐县西北十里董源水出此南入清溪】尖笔山【在平逺县东三里峙学宫之东南】麟石山【在平逺县西一里又名砚石山又西二里曰寳硃山产土硃】鳯山【在平逺县南三里旧名鵞山】顶山【在平逺县北三十里地接江西长宁县山多白云天霁不散产葛土人采以为布】卓笔山【在平逺县东南三十里下有铁鑛又鐡鑛山在县东南四十里亦产铁有炉】石龙山【在平逺县东南七十五里麓阜才削岗脊平衍可容万人有万斛泉】石镇山【在平逺县东南一百里四面壁立中通一径跻巅平衍有泉及岩洞数处一名白云山旧志谓之南萤石】五子石山【在平逺县东北三十里石峯壁立其最胜者有为寳鼎寳盖诸峯合掌击罄睡佛诸洞】大峰山【在镇平县东三十里尖峯卓絶四面悬崖壁立惟有羊肠小径二道可造其巅上则四面寛平约二十余里山峙水流恍同村落有洗马潭飞泉瀑布及仙人桥】龙鬬山【在镇平县南十五里两山对峙势如龙鬬少南为天马山形势雄昂状若天马】诰轴山【在镇平县南二十里为县学朝山其右有九子岭踞县水口】铁山【在镇平县南二十五里形如寳葢色若皂染亦名铁山嶂】南山【在镇平县南四十里遥望如双笔为县外闗水口亦名南山嶂】三台山【在镇平县北半里三峯圆秀环绕县治】燕尾山【在镇平县西北十五里接平逺县界】文基山【在镇平县北二十里旧名牛子嵊又名员子山中有径道长四十余里路通武平安逺明置石窟廵司于此】翀天鳯山【在镇平县西南十里三峯鼎立形如笔架又西山在县西南二十五里水口一名西山嶂路俱通平逺县】章坑笔山【在镇平县东北五里诸峯簇秀形如双笔架】杨子殿山【在镇平县西北十里】黄沙嶂【在州东南十五里其北面曰清凉山又长乐县东二十里亦有黄沙嶂有水南流入大溪】漆木嶂【在长乐县西四十里髙千丈重峯耸列上多漆树】石马嶂【在长乐县西九十里接永安县界峯峦髙峻草木繁茂】黄茅嶂【在兴宁县西北四十里山顶有天然湖四时不涸俗名野猪湖】龙母嶂【在兴宁县西北八十里旧志龙母嶂北有杨梅磜有角山有髙坑皆冶铁】螺坑嶂【在兴宁县东北二十里山峯相连势如飞动南十里为洋子岭又南二里为走马岭西南去县八里凉溪水出此】铁山嶂【在兴宁县东北六十里西去寳龙山十里五峯竒峭旧有铁冶有水南流经官田至香炉寨入石马水嶂之东为蓝坑凹接本州界】龙丝嶂【在兴宁县东北八十里大望山东南有水出】荷岭嶂【在平逺县东南六十里挺峙天半状类芙蓉又东南有仙湖山苍峦层出山半有湖】角山嶂【在平逺县西南五十五里峻峙凌霄与鳯头及长宁之雪山三峯并峙中有灵泉】鳯头嶂【在平逺县西北五十里接长宁县界又名硿头嶂嶂外即长宁丹竹楼】羊稠嶂【在镇平县东南十里山势层叠状若楼防】龙藏嶂【在镇平县南二十里峯峦叠耸势若腾龙】香炉嶂【在镇平县南三十里县志香炉峯三峯分峙形如香炉常有烟云覆其上】双笔峯【在州东南三十里两峯竝立峭直如笔】耸翠峯【在州南地舆纪胜在梅州南五里旧志有耸秀峯在程乡县南二十里形如寳葢而秀丽】梅峯【在州西二里平地突起形如覆钟其峯有五又名马蹄峯今为民居】天字岭【在州北三十里四山夹峙又有相公坪在州西北三十里形势平坦相传唐张九龄微时憇于此因名】排岭【在长乐县西北六十里层峦叠嶂环列如堵其中沃野弥望】天云岭【在长乐县西南六十里枕江帯谷常有云烟出没其上】丞相岭【在兴宁县西四十里乐史太平寰宇记循广二州分水岭也唐大歴中宰相常衮除潮州途经此岭土人因以为名新志有岐岭在长乐县西五十里接龙川县界按宋初兴宁治长乐县盖丞相岭即岐岭也】黄土岭【在兴宁县西南十五里接长乐县界东西通道曾坑水出此】梯云岭【在平逺县东南五里两山夹峙中通径路云级峻峭若梯阶然为县东南要区】三叚岭【在平逺县东南二十里崇冈魏嶂夹路崎岖歴陟凡纡廽三折故名】九曲岭【在镇平县东少南十里屈曲险峻迥异诸岭】马鞍岭【在镇平县南五里石窟溪东岸又有神冈在溪西岸与岭对峙为县内水口】桂岭【在镇平县城内北隅旧名蕉岭县城髙跨其上】塔冈【在长乐县南二里西南临清溪西北临清河宋时建浮图于其上故名】九龙冈【在长乐县东少南五十里南宋时县治在其下】东岩【在州东舆地纪胜在梅州东五里亦名东安岩又西岩在州西七里中有兰若曰灵境依山为宇景态万状】白石岩【在兴宁县东南十里夜常有光烛天】游曦岩【在镇平县东南三十里西南去本州七十里】南田石洞【在州西北舆地纪胜在梅州西北六十里有竒葩异果人不知名采山者间遇之其美可茹怀归则迷路不得返】龙归洞【在兴宁县北六十里】石马洞【在兴宁县东北六十里寳山西北有巨石类马因名外险而中衍明嘉靖中贼常防此迤西即螺坑嶂】石窟洞【在镇平县东北舆地纪胜距程乡县城八十里在摧锋驻劄寨旁穴窦深二十丈许中有石皷石柱石天窗之属又有小溪潺潺新志在县东北十五里印石山前今寨】仙人石【在长乐县北十里髙二百余丈又马牙石在县北十五里髙四百余丈】兴宁江【自惠州府龙川县流入长乐县南又东经兴宁县南又东经州南曰梅溪又东入潮州府大埔县界元和志江去兴宁县南一百八十里即左别溪也寰宇记兴宁县有左别溪在县西北从龙川县界来又梅州有恶水即州前大江东流至潮州出海其水险恶多损舟船江水泛涨时尝有鳄鱼随水至州前舆地纪胜兴宁江在兴宁县东南三十七里白石马村流下丹阳水口合宁昌渡下流入梅州长乐县志水自崎岭来源出了髻东流为罗经水至清溪稍深广又东至塔冈又东南为练溪又东会兴宁之水是为兴宁江程乡县旧志梅溪在县南五十歩有三源自子郊水口合流入县界过百花洲经县南又东合周溪又十里合西洋溪又东合松源溪又东奔赴于蓬辣滩入大埔县界按州志梅溪自长乐两支来一为﨑岭河一为龙村河龙村水至琴口受华阳之水至七都河而溪岭水来防又与兴宁水会至老鸦嘴入州境受本境诸水上则有小密大密剪刀铰三滩下则有菜子八字陂桑洲西洋晒禾铜盘乌流七滩皆石激波生水势迅急然无大险阻至蓬辣则怪石错立洪波泙渹行者怵心自是逆折而西与大埔水合】程江【在州西寰宇记程乡县在程江之口舆地纪胜江在梅州西北七十里自义化涤源浮于石坑达于程源歴安仁归城南而会宁昌长乐二溪以赴海江葢因程而名邦人仰程之风故名其所生之黒白程源所憇之桥曰程桥于此江亦云程江通志程江东会梅溪旁为百花洲周防数百歩形胜甲于一方旧志程江源出长宁县界】琴江【在长宁县南八十里有南北二北琴江一名华阳水源出永安之上镇东流逹氷潭又东至琴口又东为荞溪折而东北为池溪又东北入清溪南琴江一名龙村水源出永安县之龙窝东北流为小阳溪又东北至琴口合流】杜田河【在兴宁县北源出惠州府长宁县寻邬堡西南流入县界经十三都司北又西为赤口渡又西南入龙川县界河明潭与定南县水合即龙江之上源也】周溪【在州东四里源出百花山形如腰带旋绕周廽南流入梅溪旧志又有大乍溪在程乡县南十五里源出小乍村大密溪在县南二十五里源出九狼峯鲪坑溪亦在县南二十五里源出河田村罗衣溪在县南三十里源出城堞山紫桑溪在县南四十里源出莲花山皆北流入梅溪】西阳溪【在州东南四十里源出明山流绕仙花嶂之麓西北入梅溪】松源溪【在州东六十里源出福建武平县象洞南流入梅溪旧志又有雁洋溪源出石寮等山流三十里入梅溪黄沙溪源出隂那山流二十里入梅溪】右别溪【在兴宁县西寰宇记与左别溪合流至潮州入海舆地纪胜谓之宁昌县在县西三十里上有三源一自本县隆归里蚌湖神潭一自渔产桥一自太平村及雁池合流出梅潮州县志谓之西河又名通海河源出大望山莲湖西南流至罗冈与杨梅官庄顔輋水合是谓罗冈水又南径上下篮山潭坑山合水山又南环绕城下是为西河又东南至水口合长乐大河】石马溪【在兴寕县东北出石马洞有二源西南流至曲塘入西河曰石马溪口又莲陂水源出县东北大龙田凉溪水源出县东北麻竹顶金带水系寳山水支流以其围绕县城如带故名以上诸水皆在县北俱西流入西河】逺安溪【在兴宁县南源出县西南十里梅子山东流入西流又横湖溪在县南七里上承打石坑墨池等水鸭湖陇水在县南二十里皷角嶂汤湖水在县南二十余里汤湖山下东南有黄竹水源出县南三十里黄峒山以下诸水皆在县西南俱东入西河】洋湖溪【在兴宁县东源出寳山西南流过窰前和山陂子角等处支流数其经流南径洋湖桥又南至长入西河县东诸水惟此为大又黄陂水源出跌马寨山笃陂水源出锦洞山莲塘水源出莲塘山添坑溪源出鸡灵山诸水皆在县东俱西南流入西河】县前溪【在平逺县南源出顶山南流径邹坊社萦绕城西南又东达镇平县界入石窟溪】石窟溪【在镇平县西里许源出福建武平县界南流径县西为县巨浸又南经本州东三十里一名小溪又南入梅溪曰镇平水口】差干溪【在镇平县西北上流即平逺县之县前溪东北流入石窟溪】徐溪【在镇平县西二十五里源出平逺县头流入县界径蓼陂至金沙入石窟溪又横梁溪在县西南三十五里源出平逺县大柘树流入县界至蓼陂合徐溪】洋田水【在长乐县西北源出惠州府龙川县霍山东南流入县界至鐡东合葛州之水又南至合水入清溪又新河水在县东源出中道山南流入清溪又黄埔水在县南三里源出永安县界分水凹东北流入清溪】潭坑水【在兴宁县西北源出大坪山横冈口可通舟楫东流至潭坑山入西河】龙归水【在兴宁县北有二源一出寳龙山曰温公溪一出龙丝嶂曰白沙溪西南流至龙归洞合流又西南至合水山与罗冈水合又有崆溪源出牛池头山亦至合水山合罗冈水】李田水【在兴宁县西北有二源一出黄茅嶂一出龙川县界上黄坑至县西北乌池山合流曰双溪水又东至李田入西河少南有洋歩溪源出县西北四十里羊陂山东流入西河又麻岭水源出苦竹径竹山溪源出竹山会坑水源出黄土岭皆在县西北俱东流入西河】头水【在平逺县东南源出三叚岭东流入石窟溪又河头溪源出县西南九乡堡入石窟溪】大柘水【在平逺县东南源出阳峒东流经闗上合河头溪又长田水源出大塘山东流入横梁溪下黄竹峯通本州大江】蒿窟湖【在州西南七里地名梅塘周二里深七尺中多蒿草故名旧名蛟湖水南注于梅溪州志莲花湖原名蒿湖水利甚溥　本朝康熙中乡人占垦经官勘复雍正九年定以湖下三十六圳溉下乡田湖西三圳溉湖西上郷田】蚌湖【舆地纪胜在兴宁县东北四十里中有老蚌大数尺尝夜吐光亘数里】緑水湖【在镇平县北三十五里渊深莫测与县西北长潭潜通清浊相应】寳山灵潭【在州东六里歳旱祷雨輙应】米潭【在长乐县西南一百里华阳水北接永安县界潭旁多石旧傅石中出米故名】雁池【舆地纪胜兴宁县雁池一视弥望新志在县西北三十里今湮】黄竹塘【在州南十里源出黄河嶂诸水会流周十五里春冬不涸人称小西湖】温泉【有九在长乐县者六一在县东南三十里鹞子嶂一在县东南五十里横陂一在县东南六十里丁埠一在县东南七十里排岭一在县东南一百里大渡一在县西二十里嵩口在兴宁县者二一在县南汤湖山下泥沙中亦曰汤湖一在县西吉湖山下亦曰吉湖在平逺县者一在县东南五十里热水村】冷泉【在长乐县南四十里甘洁可灌田百亩】曽井【在州西一里舆地纪胜曽姓者所凿泉甘而冷人若瘴疠一饮輙愈明统志在传南汉曽芳令是邑以药置井中病者饮之即愈后人思之故名】冷水井【在兴宁县北十余里其水极冽灌田百顷】
　　古迹程乡故县【在州西齐书地理志义安郡领程乡县元和志本汉掲阳县地齐分海阳县置隋开皇十年省十一年复置寰宇记县在程乡之口以江为名开寳四年以避国讳改梅州南至潮州三百里西至循州二百三十九里旧志县故址在今西城外曽井之水】长乐故县【在今长乐县东北本兴宁县地五代时为兴宁县治寰宇记兴宁县在循州东一百里南汉刘防移于旧县西六十里地名长乐即今理是也王存九域志熙宁四年析兴宁县地置长乐县在循州东北一百里舆地纪胜长乐本兴寜旧县治五代为齐昌天禧中移还兴宁置镇后为县绍兴六年乂废为镇十九年复为县新志县治有三一在今县东北二里紫金山之北宋熙宁故县也一在今县东南五十里九龙冈下宋绍兴中所改置也元至元二十九年复还故治元末毁明洪武初徙治紫金山之右麓即今治】兴宁故县【在今兴宁县东北宋书州郡志东官郡领兴宁县江左立陈永定元年封荀朗为兴宁侯即此隋属龙川郡唐属循州元和志县西南至循州七百里本汉龙川县地晋于今县西三里置县寰宇记晋元兴中置兴宁县治平原南汉刘防移于旧县西六十里地名长乐即今长乐县也宋天禧二年移还故县九域志县在循州东北一百三十五里即今治新志有大龙田盘石围在县东北二十里其地有九十九墩旧尝议建县于此今有墟市唐时故址盖在侧近】齐昌废县【在兴宁县北齐志东官郡领齐昌县梁陈时废唐武徳五年复置属循州贞观元年省入兴宁舆地纪胜引旧经云齐昌在兴宁县东一百五十里县志南汉置齐昌府在今县东北五里洪塘坪土名枫林塘】林子营【今平逺县治本旧程乡县之豪居都地界接江闽羣盗出没明初置豊顺廵司嘉靖三十八年筑土城于林子营设通判府官镇守四十一年割江西之安逺福建之武平上杭及惠州府兴宁县地置县以壌接武平安逺因名曰平逺属江西贑州府四十三年从里人议还江闽三县地惟分程乡之义化长田石镇石窟四都及兴宁之大信一里附义田都合为县改属潮州府】石窟司【今镇平县治明初置廵司治蕉岭属程乡县南去县一百里嘉靖中改属平逺县崇祯初剧贼苏俊钟凌秀等流刦江闽多难于石窟居人因乞迁平逺县治于此六年廵按钱守亷疏请以移县不如增置乃割平逺之石窟二图及程乡之龟浆松源各二图改巡司置县曰镇平即今治也】武婆城【舆地纪胜在兴宁县西二里可容千人当五代扰攘防盗猖獗有武婆者紏合村落之众屯堡自衞故基犹存】愁亭【在州城东舆地纪胜在城东之上衔逺山吞长江为一城登覧之胜一名东亭】锦江亭【在州东元至正中建旧名济川亭】长乐防【在长乐县西北五华山下一名尉陀防】程故宅【在平逺县东义化都舆地纪胜邦人仰程之名名其所居之乡曰义化】
　　闗隘上井隘【在州东北一百五十里循界溪而入路通福建上杭县冈岭峻絶人松源隘在州东北二百里松源水所经山径崎岖亦通上杭】榕树隘【在长乐县东七都上通梅林赤竹诸径东通本州】罗冈隘【在兴宁县北九十里接江西长宁县界明万歴中设营于此今有墟】石镇隘【在平逺县西南一百里有石镇营与兴宁大□山相接其路险巇可以固守其上平坦可以屯兵其原野寛衍可以耕种】腰古隘【在平逺县北四十余里丹崖若壁长三十余里路通江西长宁县】大密径【在镇平县北三十里上下皆崇冈峻岭中有一径长十五里有兵驻防】太平镇【在州西北一百里石镇村傍明洪武三年置廵检司在州西十余里二十三年以地非冲要移于此今因之】丰顺镇【在州东南六十里明初置廵检司在州西北一百二十里平逺县界嘉靖中分置平逺县因移建于松口兼管松口驿事今因之】十二都镇【在长乐县南八十里横流渡明洪武五年置廵检司在今永安县界嘉靖中移治于此今因之有渡有市地具五民货物所聚】十三都镇【在兴宁县北一百二十里与江西长宁县丹竹楼接界明洪武四年置廵检司防大望山岑峰等贼巢正徳六年移于白水砦嘉靖六年复还故址筑城周三百七十八大冇竒门三今因之】水口镇【在兴宁县东四十里长乐兴宁二水合流于此亦曰水口隘明洪武八年置廵检司后废成化十二年防置于下岸正徳中迁于上岸水东今因之】头镇【在平逺县南四十里　本朝雍正十二年置廵检司】罗冈镇【在镇平县东二十里明崇祯中置县后移石窟廵检司于此名石蓝坊司本朝顺治中废乾隆元年复置廵检司】梅口镇【在州东北接汀州界南汉刘岩干亨中用术者言幸梅口镇以避灾闽将王延美遣兵袭之岩仅以身免九域志程乡县有李坑梅口双派乐口四镇】清溪镇【在长乐县西三十里明洪武五年置廵司万歴六年废今有市】程乡所【在州西北隅明洪武十五年建自潮州卫分守】长乐所【在长乐县治东明洪武二十四年建惠州卫】髙明寨【在长乐县南五十里又天柱寨在县南九十里】和山砦【在兴宁县东北二十里又刘塘砦在县西十五里有水周环之】银【在州境九域志程乡县有一银石坑一铅龙坑一鐡旧志故银在县东北石坑都在县西北六十里又兴宁县有夜明银】锡【九域志长乐县有罗翊洋头大佐瀬湖四锡旧志锡平山产锡又有锡坑铺在县南六十里明天启末县境隅谷石涧多出矿砂煮之成锡坚白甲于他处而锡坪龙窝中湖柏洋为最贫民采取頼以资生者数年】程江驿【在州城外东隅又揽潭驿在州西南五十里万安都松口驿在州东南松口市皆明洪武三年建】武宁驿【在州南万安二都径心明初置在惠来县崇祯初移置于此】兴宁驿【在长乐县西南一里濵河又七都驿在县东五十里】周塘驿【在兴宁县东南六十里为惠潮二府往来之道】
　　桥梁嘉应桥【在州东一里北门濠水经此宋淳熙时创建元明屡修　本朝雍正十一年陞程乡为直州　　钦定州名桥若先兆】登瀛桥【在州东一里元建】梯云桥【在州南宋建】济川桥【在州南门外梅溪元防定中造舟四十二以为浮梁长六十丈广三丈又百花桥在州西南百花洲宋废元中造舆梁十二间今皆废】西河桥【在兴宁县西二里明嘉靖二年置浮桥名曰利渉十八年剏为石梁改曰兴济　本朝康熙庚戌复造浮桥名曰西河舟二十五贯以鐡索両岸皆砌以石】金带桥【在兴宁县城西初寳山溪水绕城东南明万歴十八年知县傅道唯筑堤自城东北引其流绕城西北自西濠合于大河若腰带回绕故名】青云桥【在平逺县东门外跨江长二十丈】
　　塘堰新塘【在州莆心乡筑堤作圳分漑莆心杨古状白土三乡田其塘周一千一百五十丈又五官塘在州之畬坑堡明正徳中乡人共筑漑东南沿山田三千余亩　本朝康熙三十三年勘定】安流闸【在镇平县西自县东入城出城西灌陂角田九百余亩又泉源闸在县东三里蓝坊河口】周瑄圳【在长乐县南五十里县人周瑄所凿泉流三十里灌田万余亩其利最】
　　陵墓南北朝齐程墓【在州西北八十里】宋罗孟郊墓【在兴宁县东南六里长陂罗塘尾】明王天与墓【在兴宁县东北半里湖背佛子岭有显忠亭】顔容端墓【在长乐县东五里】九烈墓【在长乐县北北山寺旁桂王时贵州石阡衞举人陈良言寓居长乐丁亥贼至良言妻罗氏妾徐氏俞氏及三女良言弟将仕郎皆缢死仆永禄婢福妹随之邑人哀而葬之于此】
　　祠庙王公祠【在平逺县北门内祀明知县王化又贞烈祠在城隍庙后祀化妻计氏】俞公祠【在平逺县乌石冈祀明都督俞大猷】
</div>
    <div class="pagination">
<a href="大清一统志_page158.html">上一页</a><span>...</span><a href="大清一统志_page154.html">154</a><a href="大清一统志_page155.html">155</a><a href="大清一统志_page156.html">156</a><a href="大清一统志_page157.html">157</a><a href="大清一统志_page158.html">158</a><span class="current-page">159</span><a href="大清一统志_page160.html">160</a><a href="大清一统志_page161.html">161</a><a href="大清一统志_page162.html">162</a><a href="大清一统志_page163.html">163</a><a href="大清一统志_page164.html">164</a><span>...</span><a href="大清一统志_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
