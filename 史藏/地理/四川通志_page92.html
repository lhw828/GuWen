<!DOCTYPE html>
<html>
<head>
    <meta charset="UTF-8">
    <title>四川通志 - 第 92 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 92 页/共 218 页</h1>
    <div class="content">　　冕山营拨归靖逺营土百户四员并四枝头人原系土千户糯咀管辖
　　亁县一枝头人阿吽【每嵗认纳杂粮三十石每石折仓斗米五斗共折米十五石解靖逺营完纳兑支兵食】
　　波罗募西一枝头人租租【每嵗认纳杂粮十四石每石折仓斗米五斗共折米七石解靖逺营完纳兑支兵食】
　　啧吽一枝头人阿鐡【每嵗认纳杂粮十二石五斗每石折仓斗米五斗共折米六石二斗五升解靖逺营完纳兑支兵食】
　　上下宻坡一枝头人苏底【每嵗认纳杂粮十六石每石折仓斗米五斗共折米八石解靖逺营完纳兑支兵食】
　　凹夷一枝意咱罗土百户巫路【每嵗认纳杂粮十五石每石折仓斗米五斗共折米七石五斗解靖逺营完纳兑支兵食】
　　打鼓募西一枝五马山土百户兴甲咱【每嵗认纳杂粮二十八石每石折仓斗米五斗共折米十四石解靖逺营完纳兑支兵食】
　　竹露一枝土百户卑卑【每嵗认纳杂粮二十五石每石折仓斗米五斗共折米十二石五斗解靖逺营完纳兑支兵食】
　　必力沈喳一枝土百户易助【每嵗认纳杂粮二十六石四斗易助名下完纳十四石七斗其余多粮十一石七斗内九石二斗原在桐槽干县土千户菊花别租管辖二百石数内完纳尚存二石五斗在安抚司安承裔名下一百七十二石二斗数内完纳】
　　以上各土司并夷民等认纳粮石俱解赴靖逺营完纳
　　仰仗
　　天威等事案内雍正五七两年招抚凉山等枝番夷新经自首杂粮照例折米解赴管辖各营完纳兑支兵食
　　古噜桥头人助鐡【雍正五年内新自首杂粮六斗折浄米三斗解赴靖逺营完纳兑支兵食】
　　老虎一枝头人喇助【雍正五年内新自首杂粮十一石五斗折浄米五石七斗五升解靖逺营完纳兑支兵食】
　　柯乌一枝头人菊过【雍正五年内新自首杂粮五斗折浄米二斗五升解靖逺营完纳兑支兵食】
　　凹者一枝头人阿租【雍正五年内新自首杂粮一石五斗折浄米七斗五升解靖逺营完纳兑支兵食】
　　啧吽一枝头人阿鐡【雍正五年内新自首杂粮一十六石折浄米八石解靖逺营完纳兑支兵食】
　　竹露一枝土百户卑卑【雍正五年内新自首杂粮一十四石九斗折浄米七石四斗五升解靖逺营完纳兑支兵食】
　　雍正七年军务事案内招抚
　　如昆一枝头人阿租【雍正七年内新自首杂粮四石五斗五升折浄米二石二斗七升五合解靖逺营完纳兑支兵食】
　　凹者一枝头人汉人【雍正七年内新自首杂粮四石二斗五升折浄米二石一斗二升五合解靖逺营完纳兑支兵食】
　　落雾一枝头人噜志【雍正七年内新自首杂粮三石一斗七升折浄米一石五斗八升五合解靖逺营完纳兑支兵食】
　　归流冕寜县征収
　　擦耳岩头人哵噜【雍正七年内新自首杂粮三石六斗折浄米一石八斗解冕寜县完纳】
　　小伯姑头人阿宻咱【雍正七年内新自首杂粮七石折浄米三石五斗解冕寜县完纳】
　　大伯姑头人喇嘛咱【雍正七年内新自首杂粮八斗五升折浄米四斗二升五合解冕寜县完纳】
　　太平桥头人撒咱哵【雍正七年内新自首杂粮六石二斗五升折浄米三石一斗二升五合解冕寜县完纳】
　　卑脚头人阿曲咱【雍正七年内新自首杂粮十石一斗四升折浄米五石零七升解冕寜县完纳】
　　凹夷一枝头人三阳【雍正七年内新自首杂粮三石折浄米一石五斗解冕寜县完纳】
　　现属冕山营征收
　　革职土千户糯咀【雍正七年内新自首杂粮九石折浄米四石五斗解冕山营完纳】
　　得卜一枝头人各什【雍正七年内新自首杂粮一石四斗折浄米七斗解冕山营完纳】
　　松林杨屯一枝头人麻子阿世【雍正七年内新自首杂粮二石折浄米一石解冕山营完纳】
　　大营土夷民阿权【雍正七年内新自首杂粮一石零八升折浄米五斗四升解冕山营完纳兑支兵食】
　　鐡厰溪木林夷民妈撒哵【雍正七年内新自首杂粮三斗折浄米一斗五升解冕山营完纳兑支兵食】
　　附明范守已九夷攷
　　一曰西番其人长大勇猛好居山头男子纽发成条不栉沐面腻不涤兵刃不离身妇女辫髪悬瑚翠石为饰衣短衣覆以羊皮赤足种青稞圆根为食以酥煎菜为燕会杀牛沃咂酒烧猪羊肉半生熟食之疾病不服药延番僧诵经死葬用生前偏氊装敛以大桶为棺山岭为一小室停放其中竹笆塞门再不开视
　　二曰僰人子其狡猾变诈不常亦知袭汉人衣冠独妇人着细褶帬婚丧以饮食会客连朝继夜般乐无厌其子弟有秀美者亦知读书为儒为吏与汉人为婚姻渐入礼教矣
　　三曰摆夷其人貌善心恶以黒帕裹头戴笋箨尖帽身着短衣赤足带巴叠短刀妇人纒花手巾上着短掩衿下着无褶筩帬赤足饮食捕防作鲊扑虫煑汤或杀鸡犬并捞水中青苔作酸为羮婚姻男子用水一盆泼女足上即为聘定徐以牛羊为礼娶之初生小儿抱于河中洗胎其居好临流水以茅葢屋居止不常常雇与汉人种田养蚕死葬无棺竹笆舁去为坑瘗之生前所用器物尽弃墓所若夣见祖父必惧焚纸用羊毛索卜卦卜其所欲欲猪则必杀猪祭欲羊亦然虽赤贫亦借债或鬻身为之刻木为信满嵗倍息偿还不能者累嵗算之父死子偿取无尽期此贫夷所以不能聊生也近因严禁其俗少变
　　四曰麽些其人长大黒色男子纽须成索白手巾缠头着短衣穿皮鞋遍身脂腻不沭内披衣甲外覆大黒偏氊出入常带刀居荒村种荞麦及青稞食之畜犏牛山羊为生有事以艾炙羊膊卜其吉凶妇女纽髪细辫短衣赤脚内披氊毯外披羊皮饮食以青稞荞麪牛羊酥乳煎茶食之疾病杀牛羊祭求安不服药婚姻以牛马聘娶燕会以牛羊猪肉或刴碎或烧煑半熟为食青稞荞麦为酒死葬不用棺椁富者以绫绢贫者以布缠裹用竹笆舁去杀猪带毛压扁名曰猪膘同尸烧之取其头　及手足骨挂于悬崖之上三年复杀马延僧作佛事将骨抛弃再不复视
　　五曰狢其人矮小男女俱用布裹头短衣赤足长带弓弩绊索地网入山捕猎其性与猓猡畧同住居山野以草为屋开种山地收取杂粮为食疾病以猪羊胎为医药其俗男女无别婚姻以牛马为聘语言本类自知与他夷不相通燕会酒食与麽些同死葬以布裹尸焚之弃其骨于水中永不经由其地乃于焚时拔草根置小篮内携归以为祖宗嵗时祭之
　　六曰咱哩其人男女与僰人同语音各别居板屋耕种贸易本类自相婚姻聘礼用牛马银布燕会酒食烧肉咂酒颇同西番苐多黄白二酒疾病自采草药疗之死葬用棺敛或烧或瘗葬后以柏枝插瓶内挂屋西壁为祖宗每嵗清明拜祭
　　七曰渔人其人狡猾语言繁傍卭湖居住男昼夜泛舟取鱼女负笼入市婚姻自相嫁娶聘用布疋酒食以猪羊泡酒饮之死葬以棺敛烧埋清明日祭扫
　　八曰猓猡其人性狠好杀男女插髪着长衣腰系皮帯曰饥饱索裹帕赤足身佩刀劒居板屋刀耕火种喜猎有事以艾灸羊膊卜吉凶有急以刃刺人或自刺而死轻生乐鬬葢其俗习妇人纽髪蟠头上身着绣花长衣无袴赤足外披细氊衫覆之乘骑盘足横坐马背上不坠饮食以荞麪作饼以菜作羮燕会撒松毛铺地盘膝坐食待汉人以矮小桌凳男女分席而坐杀猪用火烧去其毛以生肝蘸椒盐食之泡咂酒饮之器用木椀木杓筯用竹签婚姻以牛马羊为聘死葬不用棺椁以锦帛缠之烧化以土掩之乃刻木以羊毛线缠絷为祖宗每嵗六月二十四日宰牛羊祭之夜燃炬聚饮九曰其人柔奸刚劲音类汉人亦有番语不食驴骡猪肉其牛羊与鸡鵞鸭必自杀乃食本类自相婚姻疾病作佛事祈福不延医巫死防食肉但不饮酒死者削去须髪布袋装敛用木匣舁去临穴取尸入坑去衣扭头西向覆之以板而瘗之留木匣复用每嵗清明日用麪饼祭扫不祀神不焚钱纸专敬天地而已每年轮转一月阖家男女清斋白日不食待星上方食之平居耕种贸易大似齐民
　　右建昌佥事范守已于夷情撰次颇详今按古称西南夷惟卭筰两都蛮尔汉置越巂郡领十有三县皆为编民萧齐改越巂为防郡其所谓防乃猓猡之本名不知何时更易今称之以为罗罗斯南诏以为落兰部实同名异皆字音之讹传尔其曰狢葢亦防之别种云独僰人之称最古为羌戎族类汉有僰道县其人乃其遗族尔渔人附居卭池亦汉之遗民乃唐宋回鹘之众今海内俱有之不独此处为然至若白夷一种幻化不经其用蛊毒人则又百粤蛮夷之故习也蕞尔南土蛮夷杂居其不为吾民蟊贼者防希倘束以有司而鞭扑之狼奔鸱张在所不免前此所以鄙弃其众不以郡县之治治之也迨至我
　　朝徳盛化神殊域遐方罔不向化置郡县添营制仁渐义摩风俗渐淳若夫曲突徙薪之防驾驭钤束之道当事者尚冝留意尔
　　补遗
　　松茂道辖
　　鹊个寨土百户防亚于雍正十年归诚　题准授职颁给土百户号纸一张无印信住牧之地曰鹊个【管辖番民一百一十三户每嵗认纳本色贡马二匹解漳腊营交纳牵领营马】藏浪寨土目夺赖【所管番民十五户】
　　蒿邓寨土目林柯【所管番民十三户】
　　小喀树土目姜错【所管番民二十一户　以上土目三名俱于雍正十年归诚由松潘镇缮给委牌每嵗共认纳本色贡马一匹解漳腊营交纳牵领营马】













　　四川通志卷十九
<史部,地理类,都会郡县之属,四川通志>
　　钦定四库全书
　　四川通志卷二十
　　土司【总论附】
　　自古无土司之名有虞氏征三苗髙宗伐方汉武檄冉駹卭僰统谓之蛮禹贡曰三百里蛮诗曰用逷蛮方皆是也其地踞湖贵川云两广六省自巴夔上下迤及海峤数万里溪洞箐篁之中曰犵曰狑曰獠曰猺曰獞凡数十种厯代迄今各有大姓为领袖如北魏之冉氏田氏向氏南宋之舒氏彭氏杨氏苏氏皆雄长其地呼嗾羣族特未尝建设州司之铨选如所称土官土吏者惟有明踵元旧事悉加建设其法仿之蜀汉昭烈授罗伽李恢为郡功曹主簿晋帝用兴古爨深作本郡太守宋太祖举猺人秦冉雄使之自治辰州而推广其意乃徧设官吏尽布籍属于是土司之名兴焉彼其大姓相嬗世积威约虽同为编土而主之分定之已久我因其已定之分而假以予夺初不过借朝廷之名器用相羁縻而等威所至折棰惟命所谓以虚名收实利者强狖之絷维生驹之羁靮如此而已然而以蛮治蛮即以蛮攻蛮傥溪峒之间窃发时起则就近徴调颇易为力因之设土兵相制之法而其后展转假借凡议大征者无不借狼兵土兵逺为驱遣虽周武伐纣亦尝以羌髳彭濮诸蛮同会牧野而后之人控驭无方究之利害各半故王文成议贼不用狼土而武功成焉按有明洪武初年凡西南夷来归者即用原官授之而稽其土官土兵及赋税差役驻防守御之制但定铨选不立徴调其定铨选法凡土官名号曰宣慰司曰招讨司曰安抚司曰长官司初皆吏部騐封而后以土兵相制半武选每袭替则必奉朝命其无子弟者即妻女皆得袭替虽数年之后万里之遥亦必赴阙受职迨天顺末诏许土官缴呈勘奏即与袭替于是控制稍疎动多自恣至成化中又有纳谷备赈急公补授之令则规取日陋离畔日生虽孝宗发愤厘革而正徳以还陋习未除暨嘉靖九年始毅然复祖宗之旧令该府州县正贰经厯廵检驿传三百六十騐封宣慰宣抚招讨安抚长官一百三十三隷武选其騐封者布政司领之武选者都指挥使司领之文武相维机权攸寓细大相闗股掌易运盖蛮实难驭犷悍桀骜其性猜忌讐杀其习烙蹠善走枵腹善鬭则其力也躭恋窟穴不忍违离假重爵命威制服属则其势也知其性与习则不宜喜功生事而知其势与力则势可以为我用而力不可以使之自用故自洪武暨崇祯一十六朝二百七十余年之间凡沿革向背大征大役或得或失稍见史乗者略辑其大凡彚为一编名曰合志考古者览焉四川古西南夷国即汉冉駹卭僰筰都牂牁夜郎诸地故其地外杂氐羌而内盘罗獠防屯乌合靡有定居在前朝小番大番实界松茂当全川西北屡为邉患而沈黎越巂建昌诸卫环绕蛮貘当全川西南其中乌罗閟畔交牙互齿最易唘衅洪武五年播州宣慰使杨铿来朝始置宣慰司令仍旧职而其既龙州土官薛文胜天全六番土官髙英以次归顺以文胜为龙州知州英为天全六番招讨司是时卭州六番招讨使芍徳本元世官明玉珍据川徳从明氏至是亦来朝贡马乃稍降其职为黎州长官曲靖宣慰使禄哲亦元世官至是妻实卜与弟阿哥亦来贡授实卜乌撒女知府阿哥霑益知州其余乍降乍叛茂州土官杨者七已授知州而以叛伏法于是稍稍经理定播州宣慰司赋税改永宁长官而以土酋为长官置威州千户所松潘等处安抚以龙州知州薛文胜为安抚使又置阿昔洞等十三族长官及副长官会筠连州胜大寨蛮酋编张等叛命将袁洪讨平之而巴县蛮王立保自称应天大将军烧佛图闗犯通逺南纪二门播州江度蛮王安茂州土酋董贴里龙州土官赵宗夀先后为乱皆移兵除之而立重庆卫幷复威州千户所及茂州卫指挥使司互相镇守时四川都司遣兵修灌县桥梁至天陶闗汶川土酋孟道贵疑为袭已集部落阻陶闗道皆撃无遗其地茶蛮洞獠眉县贼彭普贵宋侬茶洞贼田大虫皆随灭惟建昌卫指挥使裕噜特穆尔幷柏兴州贾哈喇穆苏等相继称乱已遣蓝玉为总兵擒裕噜特穆尔父子献俘而哈喇未伏会沔县吏髙福兴土民田九成僧李普治谋叛有何如顺者号天王大败官军焚略阳县治杀知县吕昌执教谕吕铣去复焚徽州治杀学正顔叔彬诏遣都督徐凯指挥黄中讨哈喇长兴侯耿炳文武定侯郭英讨九成等皆以次平无遗孽于是改播州安抚司为播州宣慰使领安抚司二曰黄平曰草塘领长官司五曰播州曰余庆曰白泥曰容山曰真州改设东川乌撒乌防芒部四军民府而以黎州长官司为安抚司永宁长官司为宣抚司领长官司一曰九姓与平茶洞直长官司同布政司而别以酉阳石砫二宣抚司幷邑梅洞长官司之重庆卫泥溪平夷蛮夷沐川四长官司马湖府其都司领者则军门千户所曰龙州招讨使曰天全六番军民指挥使司曰松潘等处领长官司十八曰陇木头曰靖州曰岳希蓬曰占藏先结簇曰蜡匝簇曰白马路簇曰山洞簇曰阿昔洞簇曰北定簇曰麦匝簇曰者多簇曰牟力结簇曰斑斑簇曰祈命簇曰勒都簇曰包藏簇曰阿昔簇曰思曩儿簇守御千户所一曰叠溪此皆兵部武选司者土官则知府四人曰乌撒曰乌防曰芒部曰东川同知一人曰乌撒判官一人知事一人曰龙州把事一人曰马湖廵检八人曰信宁曰侮伲溪曰麻刺村曰昭平堡曰寒水曰宁戎曰明月曰三盆驿丞七人曰溪龙曰阿用曰禄马曰蛮夷曰白水曰太平曰泸沽改流知府一人曰马湖此皆吏部騐封司者乃设四川行都司领建昌等六卫而属以昌州威龙普济三长官司水乐初指挥丁龙杜福抚谕亚坚等十一寨生苗三十六户已认输黑铅铜布上以苗人叛服不常命悉酉阳宣抚管辖而免其赋役四年置叠溪郁郎二长官司令属之叠溪守御千户所设吏目一人是时诸土官皆遣贡独永宁宣抚使阿聂妻奢苏亲入贡乃増设赤水宣抚司永宁卫又设重安长官司令属之播州宣慰而以张佛保为长官又设马刺卭部二长官司行都司设八郎安抚司松潘卫又设酉阳宣抚司之邑梅洞长官司重庆府大率乌蒙乌撒芒部东川以东皆乌蛮爨蛮土獠诸种其居多板屋椎髻披氊出入佩刀剑相见以去帽为礼男长将娶击去左右齿以子日贸易名所集地为鼠街其在播黎诸地稍慕华风婚姻以铜器毡刀弩矢为礼燕乐则击铜罗鼓横笛歌舞每市易不用钱汉以细绢茶布番以红椒盐马宣徳初麻儿匝簇去松潘七百里有刺麻着八让卜聚众侵掠遮遏八郎安抚朝贡松潘卫指挥吴玮招之让卜向化使其兄子完卜入贡且言其地广过于八郎请置宣抚以辖之上乃置麻儿匝安抚司以着八让卜为安抚使既而龙州土官薛忠义请陞龙州为宣慰以镇番戎不许时播州草塘安抚所属谷撒等四十一寨蛮长作乱攻牛干溪等堡敇抚之不从遂平之因改龙州宣抚司布政司会乌防乌撒二土知府禄昵尼禄等争地雠杀遣行人章聪侯琏奉敇往谕而乌蒙让地上甚奬赏无何茂州岳希蓬长官司血只同与靖州陇木头长官司各寨羌民一百七十余人奏言茂州僻处邉隅与松潘叠溪生番接界累嵗被害有知州陈敏在官能抚防人民制驭生番今敏以亲防去民失所请本官起复以安邉境敇令复任乃増设阿用簇长官司松潘卫
　　先是威茂二州南路生番多夹居十五闗堡隔河阻山盘踞为患明初丁玉讨定立卫祗就中通路一线为中国所有其他如铁罏沟走石坡鸳鸯桥石花鞋奤子湾木驴沟扫冰岩三哨嘴杨广墩炮脑沟老虎石翟贵哨石窝墩闗门石陡沟子大小横梁沟沙湾龙沟秦王箭镰刀湾扫水岩凉水井黄沙坝索桥头五哨沟干沟黄土坎野猫坝石门坎乱石窖石蛇儿子嘴龙打沟洞子沟沙湾麻答嘴诸处东路如天花石三坌沟干沟子琵琶顶谷驴儿沟髙哨子旋风岩险头哨髙子哨出龙洞母猪洞落魂桥月儿岩山葱沟髙哨子大湾松坪子擦儿岩鬭老岩吊岩子龙黎儿沟髙桥鸡公岭大沙湾腊菜坪诸处北路如寡石岩虹桥闗絶寨墩铁门墩铜柱墩八呷口林灿口恰乍口恶柘口寒盻口丫裕口麻盻口唐弄敌贡坝柏木桥东胜墩诸处俱番姓出入路也来则逼官道行劫去则阻河而居诸卫馈饷多被剽截虽嵗増防兵不能捕宣徳初大征安南当调松潘军而众皆惮行千户钱宏奸黠计惟蛮乱可免调乃与其党尚清入番塞掠番番大恚番长阿用等号众出掠杀指挥陈杰上切责三司官械宏入京诛宏命都指挥佥事韩整以三千人捕而蛮五万人围松潘城焚上下四闗威茂诸卫皆被围都指挥佥事蒋贵同松潘指挥吴璋急招之皆不从乃敇都督同知陈懐等会兵四万人自洮河取路进而蛮方攻围叠溪指挥吴玉等遇之失利韩整兵亦败内臣令番僧失刺藏卜等至诸族寨慰谕兼赐布币番长结弟言我向化四十余年未尝敢乱而钱宏陈杰无故统官军哃喝索生口捕男女大小而取吾碉钱是岂吾归懐意哉今朝廷宥我罪赉我敢不承命遂令结弟徧谕生熟番十一族占藏卜九族黑水生番二族皆纳款去蒋贵遽止陕西官军令勿进时尚书蹇义以龙州势轻请陞龙州军民所为宣慰不许乃改龙州为宣抚布政司已而诸蛮复出掠破绵竹县仍劫威茂二州官军战不利镇抚侯琏等死之遂勅都督陈懐及方政蒋贵进兵乃合陕西贵州兵六万余人锦衣指挥何敏等四人督战蛮方攻筠连廵检吴瓘出家财募兵守城大兵至合击破走之乃防官军及土兵分道进攻以精鋭五千人击其西北大寨破之贵督兵七千破任昌大寨而都督指挥赵营分道进兵以次讨平龙溪三十七寨前后斩首一千七百余级坠崖赴水死者无算余悉抚定因増松潘卫前千户所茂州卫前后二千户所且增置潘干寨阿角寨芒儿者三长官司松潘卫诸蛮惕息不敢出廵按御史王翺上便宜五事其一谓松潘近邉去省城八百余里番寇为害都督陈懐居省城缓急未便虽委官领军难尽约束当令懐往彼镇守以压邉境其二谓松潘威茂诸卫所官军月粮乃成都诸府州县所运多被劫掠若令暂于成都诸府州县等卫仓收贮农隙之际集有粮诸人齐力起运而都司拨军防之且令布政司委官交量则道路无虞而收受亦无弊上曰善遂敇陈懐镇松潘正统四年以王翺代懐着威惠番酋商巴等感悦尽率诸部受约束入贡者接踵景泰初诸蛮并起抚臣罗绮檄悔罪不听乃招募材武得禅师智中牌头尤弄柯皆豪健各统精鋭乗夜衔枚分道捣贼巢绮介胄随之破扑爬诸寨擒剧贼卓劳阿儿结十余人戮之既定治以简易暇即与番人接杯酒欢番人畏慕终绮任不敢叛成化中诸蛮大劫掠叅将请増兵廵抚夏埙曰将不在兵兵不在众乃拣精鋭四千八百人往更之而一无所増时黑虎寨最强相传有神术先知官兵未至即遁去或潜伏要害窃发屡败我众按察使龚璲独曰我目不宻耳彼何能知夜半宻勒诸将统兵进凡三十里平明抵其寨蛮大惊溃斩缚各千人得其首恶余溃死无算既而大征破寨二十余斩五百级降者数千皆编籍输粮副使陈思忠于大石佛嘴凿山开路人皆便之乃复徧恶匝平山诸寨斩首百余级万厯中复大征人荒没舌丢骨三寨南路尽平时自威茂达松潘从小河三舍漳腊官道两傍修筑邉墙防诸往来堵御窃发一时称便其后墙稍圮随时补甃议者谓南路后山自雄溪西宁以达蒲江北定抵镇平界倚山为碛筑城设敌楼而锁两头以重闗且复增旧墙聮络相接以防番寇则轮班戍军可以尽革嵗省兵饷可数十万其周遭屯种嵗之所入亦不下数百万而其説不用山都掌蛮在叙州西偏介川贵间与永宁芒部乌撒相接诸峯盘互大坝为门户其东则进为凌霄又进为九丝旁峙都都寨旧称九姓后以蛮族棼杂改九丝所在结寨无虑千百族宋熙宁间蛮叛用白芀子兵破之因作誓蛮文称民壮为白芀子明初诸蛮皆出降入籍输赋分山都六乡水都四乡皆之戎县而水都平衍逋逃无所匿独山都突奥不可穷诘故但称山都掌蛮宣徳初蛮叛官军讨平之正统中复叛时西北用兵不暇及至景泰元年都御史李匡御史刘干始议讨以疫作不前天顺中都督许贵再讨不能胜抚谕而返至成化改元川贵抚臣各奏蛮分刧州县遂命川抚江浩贵抚李浩总兵官芮成副总兵李安徴原调官军刻期会时翰林侍读周洪谟谓蛮各有主请择蛮人有望者立为长官司之本府统各寨夷民而汉民则统之戎县流官使各有分属则夷情自定而副总兵李安复请委永宁宣慰奢贵赴大坝令诸夷就宣慰管辖议莫能决国子学录黄明善独昌言曰夷汉分属不无近理信如安奏则奢贵平日所辖土獠羿蛮尚不能钤束以致攻烧屯堡杀掠军士其能抚都掌之众哉命下总兵官审处而芮成等已先进兵劄西华等乡分道击杀遂破贼寨斩六百余级会贵州兵至并集金鹅池合攻大坝并遣指挥孙泰督芒部土兵截贼后路永宁土兵守落敖山口贼不能支乃遣阿圭等三十七人诈降军门思仓卒生变以图内应成骤擒之阿圭袖小刀左右击刺卒就执乃烧贼三十七寨斩贼首五百八十七级报捷甫还师贼复出掠值给事中秦崇御史吴防勘军政即遣崇等会川贵兵败贼小峯垭青冈坎诸处斩贼首四百七十余级复还师叙功芮成李浩秦崇等皆次第陞赏而贼以次年召诸蛮阻山大寇乃决计大征襄城伯李瑾为总兵官程信为兵部尚书督军往讨信至永宁分大军三道四川军由戎县贵州军由芒部云南军由普市水脑并入期共会大坝而自督兵入金鹅池时南宁伯毛宁亦至为左哨败贼李子闗伐木开道官军发神鎗劲弩乗风纵火焚龙背豹尾七百五十一寨米仓三千八百一十一所斩首一千六百余级生擒三百四十人进至大坝攻山都六乡焚一千四百五十七寨米仓九百八十一所斩首三千十七级生擒九百五十三人获铜鼓六十三面牛马猪羊盔甲镖弩牌刀旗帜弓箭无算余贼遁山箐者皆搜无賸愿降者听有匿天井水磨诸洞者下令徧塞诸洞门而环以兵月余死洞中臭达十余里官军为謡曰洞无闗有臭蛮乃幷平九姓土獠之附贼者迁泸州卫于渡船铺增置江门水流崖洞扫处闗堡改大坝为太平州设长官司分故都掌地永宁芒部加信兼大理卿进瑾荣为侯余人颁赏有差
　　播州汉牂牁郡也唐改郎州既又改播州杨氏世有其地元世祖授杨邦宪为宣慰使赐其子汉英名赛因巴哈封播国公明初杨铿内附使仍为宣慰改四川领黄平草塘二安抚真播白泥余庆重安容山六长官司统七姓为田张袁卢谭罗吴而田张最大世为目把永乐初杨升奏所辖当科笃雍等十一寨蛮人梗化不服上命升讨之宣徳初杨钦正统中杨炯杨纲皆世修职事独纲子辉杰黠多豪举天顺初私阉土民黄保等为火者尝嬖妾田氏以其所生子美居长屡欲夺嫡安抚宋韬长官毛钊执不可曰杨氏家法立嗣以嫡不以长独奈何紊之辉不得已乃立嫡因名庶曰友名嫡曰爱言相友爱也然而嬖庶之心终不忘幸客张渊説辉曰主官欲贵孟主而唧唧与仲主为雠毋论势有所未便即使夺仲以与孟不过剽吾左以益吾右耳且重贻口实以滋后议何不别为孟主地双贵而朋立是使孟创业而仲传世也辉曰为之奈何渊曰夭霸诸苗主官部境也山箐险逺憨而易虐诬之曰贼因请兵讨之然后归功孟主而请立安抚以治其地谁曰不然辉大喜乃立召容山长官韩瑄重安长官张通告以生苗反状使上变瑄争之谓苗实不反辉怒杖瑄通惶恐叩头曰反反请从辉署名上变上命都御史张瓒同辉进杀诸苗千人辉乃赂瓒疏友功且曰友谋勇冠军手刃七馘时友甫十三嵗乃请设安抚于安宁授友安抚使而以张渊为长官然友实赤尝之官也既而烂土诸苗賷果等忿夭霸以无辜受戮时时攻安宁瓒又疏请于凯里寨筑城卫之费粮数千万成化十九年辉死爱修怨于渊渊屡谋杀爱不克二十二年丹章诸苗寇安宁四川叅政谢士元副使翟廷蕙都指挥杨纲以兵往过播州诣爱家置酒髙会翼日视学适州民赛社士元等坐学宫临观爱复擕酒至训导杨礼艴然曰视学而观社提兵而乐酒略等威而款下属窃为名公耻之士元等大惭而起时渊伺爱隙谓爱实通苗越境为乱故款官军逗遛修私怨为文报贵州守臣而致书举人路义使之通赂值安抚宋韬获其书以视友友乃易其书遣使投义义信之遂诣贵抚陈杨爱反状贵抚不听且曰播非我辖也义为书复友而爱执之爱遂据义书报川抚将声罪发难友大惧渊嗾友上变言爱结苗夷反叛造火器旗纛金瓜斧调总旗等号亲军阉割士民立金龙门于宅前而开尚瓮等铁冶令伪阉官炼熟铁为军刀置织造院收民人赵其一百余户充织匠造龙凤蟒袍立商税局于白田坝起调军兵三千余众假水西送防演习武艺设教坊司以伪阉官掌其事虏良家厐兆期女胜正福等一百余名充女乐教习杂剧每遇节旦爱衣龙衣自称国主天主而称其妻地主且置后宫夺赵髙僧幼女玉正为宫妃用巫师魇魅庶母贯氏禁父妾马正蒋正等宫中奸使有身尝强淫宫婢宋正不从裸之缚于杌牵羣狗导之淫凌辱狼藉而后杀之科派各里人民分上中下三户得金银若干万两养老庄田子粒若干万石珊瑚树若干株珍珠帘若干絓玉圭若干笏马若干匹牛若干头尝梦骑龙登天门上帝谓之曰此南方帝子也既醒龙成五色因作诗有霹一声震天下南方须起赤鳞龙之句廷议大骇立命刑部侍郎何乔新锦衣卫指挥刘纲会川抚及廵按鞫之俱不实渊坐妖言律路义削籍友论死赎免发保宁城中羁管未防友党纂友归与爱雠杀不已且纠众攻播州焚爱居第及公私廨宇略尽廷臣方请讨会大征鄢蓝兵不暇及未防友卒廷议为逋友虽死子尚存仍调兵以彰国法而川抚勘奏谓父友搆乱法固难宥但友搆乱时尚幼穉似当开自新之路与以更始况友所焚杀已经照土例折价及还所侵夺于官宜授冠带土舍而其既爱死子斌豪甚旧制土官有功只赐予衣带及旌赏部下人员无陞职加衔者斌以平普安蛮功于正徳初加四川按察司衔赐蟒衣玉带忌之仍起雠杀及卒重安土舍冯纶等又以怨诱诸苗攻安宁贵抚邹文盛命斌讨平之而请复安宁安抚令子弟得袭旧职廷议不许嘉靖六年弟张复以为请时张盗邉劫得白泥司印信复与斌子相重相雠杀较前更烈守臣乞改凯里属贵州以张为土知州以解释之事久不决初廷议为杨张习父兄之恶幸免于辜輙敢肆然执印以要君且其所争田庄及椎埋杀人等罪尚未得决正宜收置于理令其悔过还印偿所夺寨苗诸地而骤议复职未便其后用兵部尚书胡世宁议谓张党已成若不因而抚之恐流祸无已乃复张凯里安抚属治贵州而相则袭播州宣慰如故然其雠杀相寻终不能尽革旧习也
　　正徳二年镇监罗籥奏威茂所辖卜南村曲山等寨自治四年叛后不服征徭者十七年矣乞为白人请衣巾愿纳粮差白人者其俗以白为善以黑为恶也
　　嘉靖二年马湖土廵检安宇自言从征年乆累获首功奏乞改注职官兵部覆宇本土知府安鼇之子法当置广西因四川用兵暂留行间虽有功例应给赏而宇故辞之隂为开复土官之地则先朝岑猛岑濬事可取鉴也上然其言遂不许
　　先是杨斌子相袭播宣慰职以祖父嫡庶雠杀沿祸数世相不之鉴仍宠庶子煦欲夺嫡烈而其妻张氏甚悍与子烈盗兵逐相相走水西死烈乃乞水西还父尸播故有水烟天旺地与水西近水西宣慰安万铨屡挟奏不可得至是要之必归地而后予尸烈阳许之及得尸悔约雠杀相攻剽垂十年总督侍郎冯岳讨平之岳乃奏三省接壤民苗之冲若四川余庆之走马坪播州之三度闗贵州石阡之龙泉司各立哨堡于重庆偏桥等卫委指挥三人督兵防守仍移铜仁叅将于石阡移思石守备于龙泉控扼播州令犬牙相制而后设重庆府通判一人使之驻龙泉以收粮税则控驭较便上然其言
　　静州长官司土舍节贵以叛见诛幷亡失印信其弟车匀请袭职部议谓叛人子孙法当废革但车匀颇着忠勤宜特与承袭统摄羌苗仍照例纳谷五千石免其赴京报可
　　天旺落六寨土女酥郎孪产牝牡而兽尾众以为女与畜交故有此三度闗守者白之总督冯岳岳曰蛮族本穴居巢卧人兽相杂此即槃瓠马人之故习也何怪焉遂勅壊所产而置女不问芒部土官陇慰死其子陇夀与陇政支禄争立朝命以嫡故立夀而陇政支禄倚乌撒土舍安宁等数为乱且称兵向夀夀亦借水西兵相抵觕而政竟杀夀收夀印川抚王軏与御史刘黻上其事黻言宜顺从夷情以立支禄而軏言陇政支禄同以犯公杀朝廷命吏罪不赦诏遣叅将何卿督之斩支禄并贼党二百余级俘二十余人降者数百而政奔乌撒卿令土舍安宁及土妇奢勿擒政以献安宁初许诺既而出献阿核阿达尸云政无有乆之传政死兵部议奏芒部陇氏衅起萧墙骚动两省王师大举始克荡平今其本属亲支已尽无人承袭请改芒部军民府为镇雄府设流官知府统之分属夷良母响落角利之地为懐徳归化威信安静四长官司使陇氏疏属阿济白夀祖保阿万四人统之其朝贡马匹如程番府例以重庆通判程洸陞试知府松潘叅将何卿兼提督守其地许之既而夷目沙保谋复立土官陇氏遂挟众叛攻镇雄府城陷之执试知府程洸而夺其新印杀数十百人洸奔毕节川贵守臣急遣使招抚沙保已送出镇雄府印乞降然尚持两端欲复立土官如故上遣川抚王廷相同何卿提兵进土官阿济称沙保已杀死廷相据闻而芒部诸夷复挟沙保子普奴为乱声言夀有子陇胜在阿济处陇氏实未絶请复土官而使陇胜袭其职官军与战于毕节不利既而御史施山总兵牛桓具称保亦不死阿济言不实敕行提督尚书伍文定同镇廵官搜捕沙保并擒献普奴而兵部尚书李承勋复以文定专主用兵为非计诏文定回京于是或或抚相持不决者数年川抚唐凤仪新任仍敕捕且专责阿济使之擒沙保斩于军门乃奏言乌防乌撒东川三土官故与芒部为唇齿自芒部改流官诸夷懐不平反者数起今懐徳长官阿济等虽自诡擒贼而其复土官而存陇氏之心实未尝忘也臣请如宣徳中复安南故事俯顺夷情则不假兵力祸源永塞时川按戴金贵按陈讲奏与同而兵部尚书胡世宁覆言革流官而复陇氏未便夫芒部自成以来数自雠杀斯时未设流官也今陇政以争袭诛死陇夀又死而陇胜方幼诸夷皆云非陇氏子故前都御史王軏不得已奏设流官知府分四长官司各统其众制非不善徒以軏等迁去知府程洸迂暗不能拊循故芒部复乱今诸夷辄易其词云愿复陇氏夫夀政皆陇慰亲子犹相争杀二十余年今胜非夀正子也一旦得立使阿济得弄诸股掌其他三长官司所统各寨万一不平而各寻一陇姓者求立守臣能争之乎若谓乌防诸土官咸懐不平而芒部土人终惮流官约束则请谕镇廵以仍设土官之意然后收芒部旧印与镇雄新印敕四长官司及各寨头目能守法奉职三嵗不为乱者听迳属布政司不复制以府治或立土官知府及流官统辖者皆随所愿其陇胜令布政司羁留教育俟别处改用无何戴金奏芒部夷穴不可守宜俯顺夷情以立土官而唐凤仪等奏胜实陇夀正子盖私通长官阿济妾奢即所生者夷俗重骨脉众所向服宜量授府佐令统属四长官司仍选流官经厯如旧三年之后果能率职奉贡始准复旧衔其镇雄之名不必更改四长官司亦照新设诏从其言后复敕威清兵备仍还安荘添设兵备一员于贵州驻劄毕节专制毕节赤水永宁乌撒诸处而增防守官军八百名于各站所事平掣去其戍毕节者则量从贵州拨入统之兵备作防御焉嘉靖二十五年白草番为乱陷平番堡及奠酒闗虏指挥使丘仁杀百户耿爵等朝议罢川抚王大用副将髙冈凤而以都御史张时彻都督何卿代之时彻乃议分石泉坝底龙州兵为三哨复调天全招讨使髙继光马湖长官王祥銮等率土兵猡及建昌诸卫兵助之生擒首恶黑杀李保白石儿白石撒剌等斩首七百级俘男女二百七十七人燬碉房四千八百七十余牛马器械储积以万计
　　山都掌蛮有凌霄九丝都都诸寨凌霄者阿茍之所据也茍之先在天顺成化间谋不轨兵部尚书程信襄城伯李瑾讨平之其后有阿共尝为盗未败嘉靖间以从征赐冠带即茍父也茍有壻阿辱【大事纪作阿孰】与其党阿奓幺儿阿缪皆桀骜多膂力至是重以为可恃遂衣蟒衣张盖策驷马所至用鼓吹响呼夹道而驰万厯二年都御史曾省吾御史孙代闻于朝下兵部议先是兵部尚书谭纶曾抚川奏都蛮为患其来已乆今遗孽复炽当先练闗隘防兵以备不测乃募浙人制鸟鎗鎗发口哑而死者数人蛮甚惮之至是纶请征敕省吾及总兵刘显进至大坝仅获其酋长阿果枭斩之然茍益不平乃流杀长宁诸处椎埋坑儒生刳剔孕妇其时有罗氏女冬儿被执不可辱则支觧而挂之树间都御史责刘显观望且虑诸蛮多效尤相继起乃调永宁宣抚奢效忠与水西土舍安国亨各以万人至同指挥守备据险从三路入而副使李江叅议沈伯龙转漕军中会武举人李之实与阿茍善同知洪一贯使为间诱执之乃乗势转战连获阿辱阿奓等斩首二百级槛阿茍献军前茍仰首笑曰幺儿在虽执我何益哉幺儿茍义儿多力者也显乃设伏马草坡袭落豹恶泪坎寨然后向凌霄攀藤援木而上诸蛮皆走独幺儿以滚垒石当我军我军稍却步兵郑龙奋而前曰诸军苐望我火箭火箭举则齐发而入于是各贯弓挟矢目逆龙龙忽燃火箭直冲蛮锋诸军万弩齐进蛮尽堕下既前执幺儿幷胡大汉等九十五人斩二百余级焚死无算阿茍闻阿儿被擒哭曰九丝不复守矣其后余党据他寨者尽为刘显等所灭于是有都都寨九丝之战
　　都都寨寨主名阿墨与九丝蛮同据险称乱方诸军撃凌霄时即欲九丝而都御史独决策谓先攻都都可断九丝左臂也是时镇雄土舍陇清亲帅三千军军蓝淀坡用火攻都都而总兵郭成吴鲸等亦举火烧董布坝及红崖逼寨寨中鼓噪出四走会雷雨火熄蛮复聚大兵乃迎诸蛮战诸蛮皆殊死不可败翼日显与成各分兵二路攀崖仰攻而印坝诸苖千余来援显回撃却之乃督镇雄酉阳诸土兵更番入斩蛮王四首则阿墨在焉乃大搜诸寨生获阿欧阿当阿瓦阿挂等虏茶谷金鼓梭枪无算而九丝乃大恐
　　九丝之蛮以万数阿大阿二方三其著者也当是时阿大阻鸡冠岭而阿二方三婴九丝城壁垒相望乃以凌霄都都相继灭震慴思诈降以觇虚实会长宁诸生王希忠珙县监生何钰有机智请使贼为间乃令二人持银牌绮币往抚而阿大大喜遽随二人出徒跣叩军门请得备编户不敢反都御史初疑之必得阿二方三来始受降既而予冠带趋受约束使捕阿二等自赎阿大乃遁去顾其势与九丝隔隂为声援将伺我师走奥中则翼而复之诸将诇实戒勿进然同时诸蛮若鸡冠黄土内官母猪吊猴崖得居印靶诸寨则实以阿大降故皆先后归顺九丝由此势孤先是副使李江司转餫遥从万山中逆舟而上中有趱本二滩乱石纵横水势直下若建瓴长年循髙崖牵引多死至派僧夫数十人犹不足营山青神二主簿相继道毙成都知府陈大壮鸠工凿二滩但梅雨暴涨督工廵检曾本死于水相顾嚄唶至是诸蛮降诸军多因粮于贼省转餫乃遣刘显为大将佐以郭成刘綎冉维屏奢效忠等将入都都寨而先从深沟杨桞坡印靶穵口谷爆以扼其险期日请决战不胜乃薄责效忠陇清等谓前以一万骑三日破凌霄五日破都都寨今合兵五万骑而连月不克一九丝何哉效忠发愤提羿兵夜半隂袭隘诘旦为重阳日我师方就蛮饱食将登髙望而蛮俗以是日赛神天大雾昼晦度我师不能至皆尽醉鼾睡谍者得其状会暴雨夜半传发冒雨入攀絙而上未明斩守闗者蛮大惊自残杀蹈借我师益冲撃之遂大溃追获阿大于鸡冠寨斩阿二方三于夜郎大盘之间先后下寨栅六十有竒斩首捕虏得四千六百余人酋长十人获铜鼓为诸葛鼓九十三面他若牛羊诸物不可胜计时阿大见铜鼓跪而泣为大将军言曰是鼓有神凡鼓体剥蚀而声防防者上鼓也可易牛千头体泽而声韸韸者次鼓也可易牛八百头蛮人得上鼓二三面便可雄视一方当吾兴师时撃鼓髙山诸蛮闻山头鼔声纂纂来椎牛而飨之而后出行劫劫胜则复椎牛祭鼓以为神今可得乎初戎县以都蛮得名至是更名曰兴文赐驿名曰都宁仓名曰恒裕幷易九丝曰恒蛮凌霄曰拱极都都曰都定印靶曰文印钩猴曰降蛮鸡冠曰金鸡且又通内官寨道置总兵佥事以镇临之以府同知一人守御千户所一人
　　傀厦为卭部羌寨有亡命赵永成者与土人葵咱呷五十呷聚众将为乱会竹麻寨攘七执镇西军陈黑子者而强买其妇黑子欲赎之七不从羌俗贸易必迁居货至镇西号为赶集黑子度是时七必赢钱至至则执七索还妇乃约宗人陈礼保捕七七觉跳身走追至羊圈河礼保彀弓射诸羌中羌人龙扒死七引诸羌责黑子无故杀龙扒当抵拥至傀厦寨值葵咱呷方举兵至是号众曰汉兵将灭我果至矣鸣鼓登城门从镇西站纵火烧官廨百户魏继武持印走杀而夺之时王廷瞻为廵抚闻于朝且让守备丘绍先令戴罪捕而五十呷买千叭寇晒经闗道路不通于是副使景承芳统指挥王选及丘绍先军竹麻有禆将李献忠者获鸳哥别于皮果寨谳之非鸳哥别即亡命赵永成曩时自鬻于五十呷者也五十呷防永成如失首目而诸军破晒经闗宰猓转战二日诸羌助之张髙冈上大小冲三尖三梭各以兵至官军用鸟铳连撃连胜于是诸羌皆乗船浮江官军追北至江上矢发如雨湛其船羌兵溺水死水为不流旦日乗胜复撃之诸羌大败先是卭部长官岭柏死有妾沙氏与岭应升争掌印举火延烧利济跕而官不之问以故宰猓铁洗姑都遂焚八里岭蛮平堡一无所忌今咱呷等燬官廨杀百户弄兵与官军转战而听其逋逃渠魁未殄何以服蛮众兵部督捕甚急王选丘绍先皆按部不动未防禆将刘綎忽奏记都御史曰傀厦宰猓洗马竹麻诸寨已捕缚葵咱呷那一加脚那加贾别冬谷儿短褚张田保锁那加等若干人且献褚那呷执散喇呷傀鲊枯撒脚脚穵等首级诣军门叩头请贳死于是都御史以闻斩咱呷等首级镇西市而诸羌尽服
　　南路四十八寨惟丢骨人荒没舌最大兵备【一作千户】王诏廵邉至三寨三寨度诏至必道崖下乃并伏伺诏过撃诏坠马死副使林应节乗传道没舌没舌人掠应节赀装临行褫其衣万厯元年寇安化闗明年寇归化闗又明年撃断我粮道邀夺松潘诸转运军食故事嵗正朔抚赏诸夷遣判官赍银币堂堂道三寨至是劫赏杀官吏黄申等四人于是御史摭前事奏遣指挥曺希彬徐承业禆将易鹤阳之殊死战斩酋长白脸儿而三寨俱起希彬承业乃统诸军军杨广墩木坪罗锅岭诸处十道并发先破人荒寨尽焚其窑房碉房两寨见火举鼓噪自相腾践然后官军并乗之贼大溃死者甚众其明年正月复赏羌防他寨娲娲儿子川盻匿三寨导甲仲牛儿等隂入城以为耳目赏羌者觉其奸乃搜得四人杀之当是时西有呷竹诸羌东有林洞诸羌为四十八寨其外喇嘛番众耳阿舍思热浪牢热等皆同时请降三寨尽平惟叠溪诸羌为梗迹及白草番议用兵然已乆断舆梁逃黄头山后拒絶羌众不与通石泉令强勉往谕其酋纳麻舌皆降且严除三寨需索陋例曰新班钱热衣钱架梁钱躧草钱放狗钱挂防钱断酒钱而其后白草复叛
　　白草风村野猪窝诸寨在武宗朝曾帅白若罗打鼔寇坝底指挥使何卿讨平之其后嘉靖中陷平番是时卿已为都督都御史张时彻奏请仍拜卿为大将军捕斩黑杀白石喇等于是风村一十七寨并匍匐介肉挂儿寨饿柘诣军门请降愿献马羊及脑包哈喇弓矢番刀等物都御史王廷瞻许之方刻木盟去亡何他寨若番牌大力孙子皆请归降效风村故事且得通道大印龙州期日诣军门兵备使使石泉令李茂元受之羌俗囚首无冠茂元具汉冠易其名姓书冠间届日啓军门铙吹数部枞树鼓大钲令诸羌鱼鳞入诸羌闻鼓钲望见汉冠及朱杆彩旗乃大喜举足盘跳舞驩呼震天乃出汉冠冠诸羌诸羌跪起各互视其首踊跃东西走既而又跪捧其首以谢乃言愿嵗输黄蜡一斤元日长至赴县庭朝贺寨树一白帜削木祝皇帝万嵗编户得二千四百四十男子四千二百五十六女四千一百三十八事闻加赏赍其后杨栁羌寇普安傍近白草风村及小河木之间颇闻白草导谷粟寨反有据都御史徐元太遽请兵撃之白草絶谷粟往来自诉嵗寨贡黄蜡一斤赋菽粮二斗如故今请益菽一斗示不反是时周嘉谟为安绵兵备遣龙安知府按騐降册实得坝底堡白草河西风村颠转架孙儿挂马鹿坪桃桃红椒薗子龙藏野猪窝鹅燕溪哑浪坝照队太白白羊岭落落坡等二十八寨并新降独坪大圤召对通宁口四寨编户如例
　　茂州罗打鼓宣徳中尝盗邉上遣大将军陈懐蒋贵击破之治六年又帅白若诸寨扰汉境是时房骥为将军请国门外建东胜菜园诸墩以备之万厯初再入茂州茂州城昼闭驿路不通既而凌霄九丝军大捷斩首虏千级时刁农鸡公最强乃畏威率头目列余之等来降于是罗打鼓谷国日列寨独宻寨并叩寨愿附如刁农鸡公兵备使王维善下其事指挥田赋问状皆犹豫未决茂州知州张安美直前请曰昔古冉駹之国乃六夷七羌九氐地也幸而归化使我不受之以示徳意甚失诸羌心且使诸羌虽当诛以将军威重不假斧钺于境外而款塞踵至将军其归御史御史大夫于以彰国威而风邉境不亦可乎会虞懐忠为御史王廷瞻为都御史皆谓茂州议是遂受之是嵗也生羌血热血书伯什及黄草坪水磨沟崖立寨吉革寨亦皆愿降如罗打鼓廷瞻乃召诸羌辨覈之其在黄草坪寨有红即说太儿等水磨崖立寨有白説等吉革寨有西日巴等
　　杨栁者叠溪羌也番牌财主儿子至太平堡值鼓刀屠者击牛番牌见之垂口涎索强山牛酒强山与之饮番牌死杨栁疑强山鸩番牌乃于河东邀东路窑沟大小粟谷丢骨人荒没舌诸羌于河西邀思答歪地王答甘燕耳别干沟牛尾诸羌直犯金缾堡大索赏赐赎番牌死不与遂大哄指挥丰承业张应时击破之复合麻答□蜱寨再寇金缾杀百户陈克勤去时黄焯为兵备请都御史徐元太追且按诸指挥失军状先是指挥田赋曾称贷于杨栁叶儿这得五百金乆不还儿这每至堡但饮酒去儿这怒与诸羌同入寇至是并逮讯田赋而别遣偏将击树底双桥西坡牛尾诸寨俱胜之乃调天全大渡诸土兵发楼船卒至搭鱼觜窥杨栁杨栁方与牛尾麦儿数百人张弓弩在河梁见楼船卒至弓弩齐发我师逾河救杀伤相当副使刘禹谟复与偏将刘用光邉之垣议议先攻麦儿以分其势然后徐图泉水崖则杨栁可擒也命兵备黄焯重帅田赋丰承业张应时等使戴罪杀贼遂佯攻麦儿旦日引兵至泉水崖其酋长财主儿子出碉房所贮青稞麦菽及蜂桶牛羊诸畜以诱我军我军不一顾遽举燎烧土圈碉房而杂用乌嘴百子火砖喷筩诸药器并击杨栁杨栁出不意返走自蹂践乗胜追北至后沟雪山会日暮度杨栁必且走麦儿麻答预令土官舍坤安温卜引步兵渡河伏道左杨栁果以诘旦至伏起大败之诸羌降既而喇麻机复起犯蒲江闗将军曺铨等引兵堵御会□蜱剽畧还自黄沙坝遂逐□蜱其巢禆将邉之垣等力战皆捷其明年窑沟大小二姓复寇蒲江闗副将朱文达开闗迎敌多斩获于是将军李应祥兵备黄焯谋大征诸羌而辨其向背计前杀戮我禆将赵世爵等及商民四百八十余人实东路沟窑沟丢骨人荒西北蜈蚣龙溪土官茹儿阿孝恶閙王答甘燕戈腊热溪别柘思答地诸羌其杀我许九等八百二十余人者实大小粟谷北定玉柱阿牛王龙交舍安贯烟葱列柯歪地西革牛尾鹿卜石砫诸羌他若次上汉人羊思定鸡公上牟泥下牟泥野和尚亚寨阿思洞上泥巴呷竹呷二为熟羌胡子川羊先结阿让腊梅老虎为降羌分别进第松邉寒瘠不生五谷往往廪食他傍郡他傍郡飞刍挽粟佐军饷不给于是上书请输饷并调土官杨应龙冉维屏杨光祖统播州酉阳平茶天全诸兵及叙马猡兵合二万余而国师喇嘛亦聚阿牛丢骨诸寨兵屯装塘铁罏沟待我军于是郭成周于徳邉之垣等大战却敌厯破装塘没舌龙溪恶閙窑沟蜈蚣诸寨斩首四百六十余级生获酋长喇嘛湾仲腊腊帐王答儿茹儿及番妇番女生口无算时恶閙歪头请降而思答歪地干沟以阻河负固如故乃既克河东羌遂治浮桥击河西思答列柯歪地黑水干沟大小粟谷凡下十五寨斩首三百一十余级生获酋长黑壤着儿柘川柯绒柯及日者瞎子合儿结番妇女一百余口先是征杨栁时捕得生口白失结既而逃去会白泥和尚杨栁归降仍命捕白失结及树底保保儿子以赎罪至是诸羌愿降者当捕其酋长来献如白泥和尚例乃各献其酋长阎卜利儿子等数十人生埋之道傍曰复反者有如此又羌初发难刻石为誓其石一在庙子沟一在牛尾寨既命力士椎碎投于河诸羌亦曰所反覆不如将军令者有如此石其后兵部稽功簿有云夺得邉轮首骨漆器一具按之则嘉靖中茹儿寨羌曽斩指挥邉轮首以为饮器至是轮生之垣于攻茹儿时夺其首归盖之垣孝子即轮亦烈士云
　　漳腊之羌二十九有元坝潘咂商巴石嘴与北庭小王子吉曩相通嘉靖二十九年吉曩寇河西欲服属租儿结白利不从吉曩死其子插干儿及传并富强仍欲服属租儿结白利仍不从会俺答念吉曩渡河乆托言铁岭山有生佛出欲遣他子賔儿往铁岭建寺因尽得插干儿及传马畜而使传诱租儿结使租儿结诱白利并嵗奉贡献万厯三年俺答亲渡河迎佛入寇牟泥寨包子寺与松城相去止二十里而元坝潘咂商巴石嘴四寨并阑出物与俺答交易且以二百骑寇尒尒坝声言欲遍寇保定撒喇洮岷松茂诸邉是时副使来经济兵备李丁并请于都御史李尚思徴天全六番播州土兵得六千人以万鏊郭成邉之垣军漳腊松林西宁诸处以御之部使李化龙上书曰松潘者全川之门庭也臣按舆地由松潘而北则为漳腊漳腊之顶北可望洮岷西可望莽揑以松潘而视西部仅有此山为之间耳其中崄巇髙峻尽属土番土番外结则为患不小矣是不可不早为备也防俺答賔儿俱徙去独火落赤留伏揑工川如故而兵已旋罢
　　建昌土酋伍咀咱与土舍马米粒阿乃等弑土妇凤氏而夺其土田至千余顷遂率麻科诸羌树黄帜鼓吹白昼公行东街姜坡道中纵火烧房屋杀我军宋泗髙仲彪等千余人而略军妻赵氏等有司莫能治先是卭部长官岭柏死其妾沙氏与舍目阿祭通窃柏印与祭祭子岭凤起据有其印遂自立于广洪瓦布寨卭部乱至是越巂卫黑骨夷猓阿弓凹溪咱等与桐槽王大咱聚党为寇杀把总余兴国及千户丁应时等烧军舍与伍咀咱安守安四儿为声援廵抚徐元太遣将李应祥邉之垣朱文达分道进先建昌而后卭越大败贼众于河上贼众走樟木我师力追之不得既而遍捜磨旗大牛毛山崩土坎及河水热水诸寨俘斩甚众会元日伍咀咱安守将乗间徙去文达追之逼于阿罗哩乃先斩哪防吽咱贼而谕诸酋来降者当是时麻科诸羌方烧纸房堡平川驿为我师所败争先乞降而把卜番牌若加柘等亦请款塞皆许诺独赞画陈忠请曰以予所闻伍咀咱及安守尚依樟木麻栁鱼水以为险樟木麻栁可通西番虚郎热水云南鱼水可通科州乌防马湖会川纵横数百里间若不先据其险则西部一通何以卒应今当以一将军军髙山堡以备西番一将军军别沟以备虚郎一将军军鱼水以备科州罝罘既布然后议卢白木木拖而事成矣夫卢白木者伍咀咱之女兄也木拖者安守之所时往来也夫欲擒安守与伍咀咱则非二寨不可于是以王言为将军征木拖果获安守而卢白木惧告伍咀咱所在擒之橙村遂幷问桐槽黑骨及诸卭部皆次第慑服惟黑骨夷阿弓强梁公行相岭间乃设伏大孤山待阿弓阿弓至大战擒斩之时斩首二千级降羌三千虏获男妇牛畜无算其所获器仗中有金冠银冠各造蟠龙防其顶而所获番刀有名梅花聮五道聮者皆羌中异物当时僭号诸蛮俱佩之女土官秦良玉者石砫掌印宣抚使也秦氏继马氏为宣抚使万厯末良玉兄邦屏邦翰皆以援辽力战死邦屛故为宣抚使因从征请女弟掌印而其幼弟民屏者亦同时被创力战溃围出归不能视事良玉忠勇多大略诸部便之请袭终其身会蔺贼奢崇明反夷寨蠭起多响应崇明念石砫强且巫夔门户地遣使赍白金诣秦氏求助良玉开辕召使入斩使留其金料所部兵得万人亲将之而使弟民屛侄翼明分左右哨卷甲疾趋衔枚度重庆驻兵于南坪之间隂分兵袭两河烧其船使不得顺流东下别留兵一千为疑阵张旗帜守忠万界为犄角复移文夔州使设兵防瞿塘通上下声息而后亲统兵溯江水陆并进防朱燮元大破贼良玉乃迎贼于佛图闗败之至二郎杀贼三千人复其地值水西安邦彦反良玉追贼战新都而遣弟民屏以别哨援水西大破邦彦于平越当是时勤王兵论功良玉第一民屏次之独惜民屏大方从贵抚王三善行三善死殉之崇祯七年李自成破夔州良玉统土兵出战却其众使自成无西志十三年献贼既降于督师而叛骤与过天星出宁昌分兵窥羊头坂渡大昌副将刘贵遮击之转而向巫山良玉即陈兵洛门扼于百子溪贼不敢近已而杨嗣昌至嗣昌湖人欲使湖地无贼尽驱贼入川而后乃徐图灭阳言吾以川困贼势不得不先困川尽收川兵之壮者益守湖而苐以单弱者屯夔巫间时良玉将兵三万援夔城川抚邵防春檄之使驻近重庆与守将张令为声援而复分其兵半婴重庆城会绵州知州陆逊之罢官归川抚遣之按行诸营过良玉良玉冠带饰佩刀出见左右男妾数十人皆岩装然谨畏不敢仰视较他营整肃既见设飨礼酒数廵微与逊之论兵事甚悉已而叹曰开府不知兵吾一妇人受国恩死固不惜所惜与开府同死此耳逊之请故良玉曰开府移妾自近去其所驻重庆三十四里而遣张令守黄泥防固已失地势矣夫贼在归巫万山之上俯瞰吾营驱铁骑建瓴而下张令破次及我我败尚能救重庆之急乎且阁部驱贼入川无愚智皆知之开府不于此时争山夺险令贼毋敢即我而坐以设防此覆军之道也无何官兵败于土地岭湖将汪之凤转战死良玉力疾偕张令扼贼众于竹箘坪大杀贼已乗胜出而贼以伏弩射张令喉令死官军溃良玉力救之不得还顾石砫兵皆奔无一驻者乃急集余众转战大败遂单骑入重庆城见防春曰事急矣尽出吾溪峒兵不减二万我自廪其半而以其半给之官犹足破贼吾土官家法调兵急则以箸曰能饭者毕至也再急则以帚曰扫境出也防春闻事败张皇甚独念嗣昌不相顾且川无见粮如之何顷之谢良玉良玉哭而出其后献贼破四川僭号而自成已陷京师良玉毁冠带再拜号咷曰吾兄弟三人皆死王事而吾以孱妇受国恩二十年今不幸至此其敢以余年事逆贼哉悉召诸所部约法曰有从贼者族无赦于是设四境杜通汉路守以强兵献贼遍招诸土司用降人为诱铸金印赍之以易其官从否叅半顾无有入石砫境者
　　黎州马金者故马岱后年十六有器识献贼招土司至黎州念黎故险阻卭崃飞越溪洞窅防有山曰斗门三面悬絶仅通道一线阻之易为梗乃赍厚币铸宣慰金印叩头献马金马金笑曰而欲使我从王八贼耶以金印掷贼使面血出捧其首而走金好酒色尝为昼夜饮醉则裸睡妇人傍醒复饮越一年卒
　　雅州有髙克礼杨之铬者两家互雠杀而之铬有弟之乔乗乱弑兄请献忠兵攻髙氏献忠大悦声言邉境初附免租赋三年防雅州知州王国臣西安人初归马广既而归献忠尝与川南道胡寅不相能将执寅赴成都寅不得已遁之雅州髙克礼家至是国臣通之乔共以攻髙氏为名执胡寅家口数十人送献忠杀之而于是髙杨二姓皆从贼矣








　　四川通志卷二十
<史部,地理类,都会郡县之属,四川通志>
　　钦定四库全书
</div>
    <div class="pagination">
<a href="四川通志_page91.html">上一页</a><span>...</span><a href="四川通志_page87.html">87</a><a href="四川通志_page88.html">88</a><a href="四川通志_page89.html">89</a><a href="四川通志_page90.html">90</a><a href="四川通志_page91.html">91</a><span class="current-page">92</span><a href="四川通志_page93.html">93</a><a href="四川通志_page94.html">94</a><a href="四川通志_page95.html">95</a><a href="四川通志_page96.html">96</a><a href="四川通志_page97.html">97</a><span>...</span><a href="四川通志_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
