<!DOCTYPE html>
<html>
<head>
    <meta charset="UTF-8">
    <title>类边长安志 - 第 27 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类边长安志 - 第 27 页/共 58 页</h1>
    <div class="content">京兆路儒学教授骆天骧纂集
开成路儒学教授薛延年校正
　　圆丘郊社坛附
　　　圆丘
　　　　汉圆丘
按三辅黄图在昆明故渠南有遗址犹高二丈周四百二十步
　　　　唐圆丘
按长安志唐长安明德门东南一里有更衣殿基又东南一里有圆丘高一百二十尺周回三百六十步分三级十二分野俗呼为坛冢拜郊台
　　　南北郊
　　　　南郊
在长城南谓天郊圆丘以象天岁时以奉祭祀成帝始奉祀上帝于长安城南
　　　　北郊
在长安城北谓北郊方丘以象地岁时以奉祭祀成帝始祀后土于长安城北
　　　社稷
　　　　汉社稷
祭祀志汉除旧社稷立汉社稷其后又立官社以配夏禹而不立官稷平帝元始三年始立官稷于官社之后
　　　　唐太社
长安志云在舍元门街西南其门额隋平陈时东晋王右军所题隋代重之以粉墨摸之金朝移社坛在荐福寺北圣容院前
　　　百神坛
　　　　百神灵星三坛
长安志云在明德门外南郊左右古迹犹在
　　　　青帝先农二坛
俱在皇城景风门东二里
　　　　黄帝赤帝二坛
在明德门外东南圆丘左右
　　　　白帝夕月二坛
在城西开远门外
　　　　风伯雨师坛
在城西金光门南
　　　　黑帝坛
在城北太仓畔
　　　　雷师坛
在城北玄武门外
　　　　司中司命坛
在城西北开远门外
　　明堂辟雍太学附
　　　明堂
　　　　周明堂
援神契曰明堂所以正四时出教化天子布政之宫也黄帝曰合宫尧曰衢室舜曰緫章夏后曰世室殷人曰阳馆周人曰明堂先儒旧说其制不同或曰明堂在国之阳大戴礼云九室室有四户八牗凡三十六户七十二牗以茅盖屋上圆下方八窻四牗考工记云明堂五室称九室者取象阳数也八牗者阴数也取象八风三十六牗取六甲之爻六六三十六也上圆象天下方象地八牎即牗也四闼者象四时四方也五室者象五行也皆无明文先儒以意释之耳礼记明堂位曰朝诸侯于明堂之位天子负斧依南卿而立明堂也者明诸侯之尊卑也制礼作乐颁度量而天下服知明堂是布政之宫也孝经云宗祀文王于明堂以配上帝则周有明堂者明矣
　　　　汉明堂
三辅黄图云在长安西南七里汉书武帝初即位向儒术以文学为本议立明堂于城南以朝诸侯应劭云汉帝造明堂王莽修饰令大武帝元年议立明堂遣使者安车蒲轮束帛加璧征鲁申公欲治明堂以奉高帝
　　　辟雍
　　　　周辟雍
三辅会要云在长安西北四十里澧河岸上璧廱如璧之圆雍之以水象教化流行也诗云于论鼓钟于乐辟雍毛苌注云论思也水旋丘如璧廱以即观者郑玄注云文王立灵台而知人之归附作灵沼灵囿而知鸟兽之得其所以为音声之道与政通故合乐以详之
　　　　汉辟雍
在长安西七里河间献王来朝献雅乐武帝对之三雍宫即此礼乐志成帝时犍为郡水滨得古磬一十六枚刘向说帝宜兴辟雍焉
　　　大学〔附〕
　　　　汉太学
汉书云在长安西北七里王莽作宰衡时作太学弟子舍万区起市郭上林苑中其门东出修仁之门南出兴礼之门西出守义之门董仲舒策曰太学贤士之关教化之本原也关中记曰汉太学明堂皆在城南安门之东杜门之西
　　　　唐太学
按长安志唐太学国子监贞观四年立在务本坊领国子太学四门书律筭六学监内有孔子庙巢寇乱皆为灰烬独国子监石经存焉许公韩建移迁石经于府城今府学中有焉
　　苑囿池台〔榭附〕
　　　苑囿
　　　　周
　　　　　灵囿
周文王囿也在长安西四十五里澧水西诗云王在灵囿麀鹿攸伏麀鹿濯濯白鸟翯翯毛苌注囿所以域飬禽兽天子百里诸侯四十里灵者言文王有灵德也灵囿言德行于苑囿也孟子曰文王之囿方七十里刍荛者往焉雉兔者往焉与民同其利民以为小也
　　　　汉
　　　　　上林苑
汉书武帝建元三年开上林苑本秦之离宫旧苑也东至蓝田宜春鼎湖御宿昆吾旁南山而西长阳五柞北绕黄山濒渭而东周袤三百里离宫七十所皆容千乘万骑汉宫殿疏云方三百四十里汉旧仪云上林苑方三百里苑中飬百兽天子秋冬射猎取之帝初修上林苑群臣远方各献名果异卉三千余种植其中亦有制为美名以标奇异关中记曰上林苑门十二中有苑三十六宫十二观二十五长杨宫昭台储元葡萄犬台承光卷阳望庭宣曲鼎湖步高存神等宫有昆明观平乐远望燕升观象便门白鹿三爵阳禄阴德鼎郊樛木椒唐鱼鸟元华茧观柘观上兰即池当路豫章明光走狗愽望象观旧仪曰上林苑有令有尉禽兽簿记其名数上林苑中禽兽宫馆之事属水衡苑中有六池市郭宫殿鱼台犬台兽圈又有射熊馆平乐馆啄木馆建章馆当路馆鹿馆又有东陂池西陂池郎池牛首池蒯池当路池麋池积草池又有龙台观细柳观飞廉观属玉观白鹤观霸城观云林观集灵观临山
　　　　　甘泉苑
汉书武帝置因甘泉山名在云阳去长安三百里凡周回五百一十里苑中起宫殿台阁百余所有仙人观鳷鹊观石阙观封峦观通仙观通天台台上望见〔长安〕
　　　　　思贤苑
汉文帝为太子立思贤苑以招宾客苑中有堂室六所甚馆皆广庑高轩屏风帏祳甚丽
　　　　　愽望苑
汉武帝立子据为太子开愽望苑以通宾客汉书武帝年二十九乃得太子甚喜太子冠为立愽望苑以通宾客从其所好博望苑在长安城南五里
　　　　　西郊苑
汉书西郊苑有苑囿林麓薮泽连亘缭以周垣四百余里余宫别馆三百余所
　　　　　乐游苑
宣帝神爵三年春起在长安东南杜陵之西北本秦之宜春苑也宣帝起乐游庙因苑为名在唐京城内高处已正月晦日上已重九京城士女咸以此登赏祓禊任氏郑生相遇之地也
　　　　　御宿苑
武帝置离宫别馆禁御人不得入往来游观上宿其中故曰御宿苑在长安城南御宿川
　　　　　宜春下苑
孟康注曰宫名也在杜陵县师古曰宜春下苑即今京城东南隅曲江池是也
　　　　　三十六苑
汉仪注大仆牧师诸苑三十六所分布北边西边以郎为苑监官官奴婢三万人飬马十万匹飬鸟兽者通名为苑故谓之牧马处为苑
　　　　唐
　　　　　禁苑
按唐书在宫城之北本隋之大兴苑东西二十七里南北三十三里东接灞水西接长安故城南连京城北枕渭水苑西即太仓又北距中渭桥与长安故城相接故城东西十三里南北十三里亦隶苑中其苑中有四监南面为长乐监北面以领汉故城谓之旧宅监东西面各以本方为名分掌宫中种植及修葺园苑等事又置苑总监都统之皆隶司农寺苑中宫亭凡二十四所南面三门中曰景曜门东曰芳林门西曰光化门东面二门南曰光泰门北曰昭远门西面二门南曰延秋门北曰玄武门北面三门中曰启运门东曰内苑门西曰重玄门其东曰东云龙门其西曰西云龙门苑内有南望春亭北望春亭坡头亭柳园亭月坡亭又有青城桥龙鳞桥栖云桥凝碧桥上阳桥广运潭九曲宫鱼藻宫玄沼宫神皋亭七架亭青门亭桃园亭临清亭咸宜宫未央宫南昌国亭北昌国亭流杯亭明水园
　　　　　内苑
唐书云在玄武门外北至重玄门约二里东西与宫城齐中有观德殿在重玄门外之北永徽三年大射观德殿又永安殿穆宗御新城永安殿观百戏东西外垣门曰日营门月营门其北重玄门旧图内苑南直抵玄武门北直鱼粮门苑之正北门也
　　　　　东内苑
南北三里与大明宫城齐南即延政门北即银台门东即太和门中有龙首殿又有凝晖殿会昌殿含光殿昭德殿光启宫云韶院中有蓬莱殿凝碧池梨园樱桃园东西葡萄园又有龙首池灵符池应圣院内园小儿坊仗内教坊旧图云旁有看乐殿东下马桥东头御马坊
　　　　　芙蓉苑
在曲江之西南乃秦宜春苑地杜诗城上春云覆苑墙芙蓉别殿谩焚香又曰江上小堂巢翡翠苑边高冢卧麒麟又曰六龙南下芙蓉苑十里飘香入夹城
　　　　　沙苑
李吉甫郡国图沙苑一名沙阜在同州冯翊县南十二里东西八十里南北三十里内有牧马监牛畜卧沙小耳羊蒲萄园桃杏园梨园木爪石榴异果至今不绝
　　　　后周
　　　　　道会苑
后周大和二年三月改武游园为道会苑建德二年集诸军都督于道会苑大射武帝亲临射堂大备军容宣政元年十一月宣帝讲武于道会苑又大象元年四月幸道会苑大醮
　　　池沼
　　　　周
　　　　　滮池
图经注曰在长安城西四十里诗云滮池北流浸彼稻田郑玄注在沣镐之间水北流
　　　　　灵沼
按旧图记在长安城西四十里沣水之西真花硙北今为水泊诗云王在灵沼于牣鱼跃
　　　　汉
　　　　　昆明池
按旧图记云在长安县丰邑乡鹳鹊庄周回四十里武帝元狩九年欲伐昆明国穿池以习水战因名昆明池三辅旧事昆明池地三百二十顷中有戈舟各数十楼舩百艘舡上建戈矛四角垂幡旄麾葢池中作豫章大舡可载万人上起宫室以为游戏飬鱼以给诸陵祭祀余付长安厨又刻鲸鱼长三丈每风雷常鸣吼鬣尾皆动立石牵牛织女于池之东西以象天汉池中有龙首舡帝御张凤葢建华旗作棹歌杂以鼓吹宫女泛舟初穿池得灰上问西域胡人曰乃刼烧余之灰也今为民田
　　　　　太液池
关辅记长安故城西建章宫北有太液池以象北海刻石鲸鱼长三丈池中起三山以象蓬莱瀛洲方丈刻金石为鱼龙鸟兽奇怪之状庙记云太液池周四十顷昭帝元始元年春黄鹄下太液池成帝常以秋日与赵飞燕戏于太液池以沙棠木为舟以云母饰于鹢首名曰云母舟又刻大桐木为虬龙雕饰如真夹云舟而行以紫桂为施枻及观云棹水玩撷菱蕖帝每忧轻荡以惊飞燕命佽飞之士以金锁缆云舟于波上每轻风时至飞燕殆欲随风入水帝以翠缨结飞燕之裾今太液池边尚有避风台
</div>
    <div class="pagination">
<a href="类边长安志_page26.html">上一页</a><span>...</span><a href="类边长安志_page22.html">22</a><a href="类边长安志_page23.html">23</a><a href="类边长安志_page24.html">24</a><a href="类边长安志_page25.html">25</a><a href="类边长安志_page26.html">26</a><span class="current-page">27</span><a href="类边长安志_page28.html">28</a><a href="类边长安志_page29.html">29</a><a href="类边长安志_page30.html">30</a><a href="类边长安志_page31.html">31</a><a href="类边长安志_page32.html">32</a><span>...</span><a href="类边长安志_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
