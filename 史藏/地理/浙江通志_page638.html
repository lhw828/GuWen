<!DOCTYPE html>
<html>
<head>
    <meta charset="UTF-8">
    <title>浙江通志 - 第 638 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 638 页/共 787 页</h1>
    <div class="content">　　崇胜教寺　严州府志在县西唐村旧名龙山白佛院宋大中祥符八年赐名崇胜院时有僧义澄号长坐不睡长老真宗尝赐以诗院旧有真宗仁宗赐义澄劄子御书后燬明万厯三十九年僧性理重建改号龙门禅院
　　玉泉寺　建徳县志在城北乌龙山麓宋时有陈学古书玊泉寺三字寺西有泉如喷玊建亭其右寺之上有石佛嵗久渐长所谓息石也明万厯二十三年邑人蔡良士于石佛左建一静室修憇于上僧人遂大改建三十五年知府毛志尹即山泉之上建官防三门题曰源头活水【张元电游玊泉寺诗石佛山嵓古茅堂秋草深流云栖塔树飞絮贴禅心髙阁悬灯在危萝碍日沉乗闲一登眺留此壮云林】
　　国朝顺治年间僧深谷重建
　　寳华寺　建徳县志旧名法言寺在和义门外放生池中寳华洲上即严之西湖也四面环水中有一墩上建藏经阁
　　国朝康熙五年知府刘茂先复建一阁于东扁曰昙花
　　界竹木森绕名人游咏甚多
　　圎通院　新定续志即髙峯院旧浙江通志在府城东兴仁门外东津山上严陵志唐善导和尚开山院有灵感观音像遇旱祷雨有应宋绍兴七年知州胡寅作亭其上以近严陵濑名曰髙风亭年久院圮亭废建徳县志明永乐二十年僧自忠重建万厯二十年僧真宿重修【马仲珍游圎通院诗山空不隠响一叶落还闻龙去遗荒井僧归礼白云虫丝昏壁岚气湿炉熏睡思殊无奈茶瓯易防勲赵抃书圆通院水阁诗风送荷花香满阑上人宴坐水云间时中静极光通逹岂特浮生半日闲】
　　尊宿庵　建徳县志在小西门外一里唐时僧道明织蒲鞋养母处人以其有退黄巢之术称为尊宿屡建屡圮
　　国朝顺治年间知府袁一魁捐俸修康熙十四年僧西
　　台复修
　　粉泉庵　严陵志在县西北乌龙岭庵下有泉从石窦中流出色白如粉因名
　　淳安县
　　转教寺　嘉靖浙江通志在县治西晋升平中建严陵志宋天圣中诏新之元至元六年重建俗名西寺僧防司在焉冬至等节习仪之所明治四年知县刘箎重修【贡师泰建徳路西寺诗山门东转歩廊深长日禅房占緑隂松径雨晴添虎迹竹轩风冷聴龙吟上林久说相如赋故里徒夸季子金独坐匡床看明月不知凉月湿衣】
　　龙华寺　严州府志在县南和义乡严陵志旧名永泰寺图经云寺有宝大二年都嵒将方邺等乞重修状后判依执押字又有寳正三年睦州请僧住持帖后系司空判军州事郭押皆见存按寳大寳正皆钱氏年号则此寺建于五代以前也宋政和三年以犯哲宗陵名改今额
　　龙泉寺　淳安县志在县东五十五里旧名龙泉院唐咸通七年建有泉一能出云雨以苏旱干疑有龙在焉因名宋政和六年县人裒钱一新谏议大夫江公望为之记
　　普安寺　旧淳安县志在县南二十里宋建隆三年建明成化十八年邑人商辂新之中有文毅公祠长子侍讲良臣次子少卿良翰配享焉隆庆四年知县郑应龄重修
　　石佛寺　旧淳安县志在县南三十里宋干徳元年建相传富常潭有石佛见长六尺五寸迎置于院因名焉
　　灵瑞院　严陵志在县东四里旧系灵严道宫汉干祐二年改为僧院易今名元元统二年僧如琪重建明景泰五年僧普惠新之俗名东寺【胡拱辰灵瑞院碑记灵瑞院前代建竪圣朝定制万夀节与千秋正旦长至先三日在外文武羣臣预择近地佛氏居习庆贺礼至期则行之公署淳安县郭外东则是院在龙山之阳去县四里西则转教寺在雉山之隂去县二里其地皆明敌静幽可以嵗习是礼亡何而院之殿阁渐圯住僧普慧募众缘修之山门内外位置竑深像设完美愿力既竣树碑于山门请予记其始末凡百檀越悉列之碑隂】旧淳安县志明隆庆三年知县郑应龄又于寺后龙山巅建碧霞宫题曰龙山第一宫
　　栅源院　严陵志在县东北昌期乡图经云院有至道三年知县事孙谠撰重建殿宇记云越王勾践袭吴兵行之际于此源口立砦栅寺因地而称又曰寺有圣者像乡民嵗时旱暵祷必获应又曰院壁得咸通十三年沙门师鲁书武宗诏毁天下佛寺圣者之像岿然曾不焦壊洎象教复兴吴人王璿得之于山坞泥潦之中相好俨然益彰是教之不可冺如此
　　龟石庵　严州府志在县西十里旧名溪心寺一名小金山寺左右石洞可以纳凉前有山横出半江上有水陆寺登临者目为小金山下一石卧滩若龟曵尾名曰龟石滩【程敏政龟石庵诗千尺波心得异观水云中鎻碧巑岏蛟龙近窟蟠根久鹳鹤危巢堕影寒白社可能专佛印红尘曾不到渔竿他时浮玊论形胜拟酌山灵说二难】
　　尹山庵　严州府志在县西南七十里淳安县志宋淳熙七年建其佛汪姓越国公华第八子也修真化此
　　蓬山庵　旧淳安县志在县西七十里万花谷口对方壶岭故名倚蓬山下瞰大江上有石洞蝙蝠集于其中见人则飞舞扑靣
　　天乐观　严陵志在县东北四十里五代汉干祐元年建宋重和元年赐今名【方闻天乐观记淳安宫观有四皆废无有惟天乐观独存耆旧相传观本在常乐乡文高里昔因洪水漂泛圣像至昌期乡湖山下止焉从而建立于此村甿指旧乡名之云常乐观剏始于五季干祐増修于国朝乾兴殿庑幽深不侈不陋溪湖廻环岭岫巍峩逈出尘境徽宗皇帝钦崇天道向意真风诏天下宫观三十间以上者赐额郡守许尧夫以闻得旨以天乐观为额实重和元年九月未几燬道士胡知章募缘重建所赐勅额摹刻于石因叙始末于其下以彰不冺】
　　桐庐县
　　圆通寺　嘉靖浙江通志在县西唐防昌中建严陵志名圣徳寺宋大中祥符七年赐今额寺有观音像祈祷辄应有一泉名曰称心味絶甘昔有老僧欲植万松于路乡人虑其蔽田讼于县县以符诘之僧荅以诗曰本不栽松待茯苓只图山色镇长青老僧他日不将去留与严城作画屏事遂已殿宇嵗久圯明洪武八年僧安隠重建【金维林圆通寺诗远公莲社碧山隈愧我来游未姓雷狂象到门依忍草饥乌随磬下生台虚堂影寂留枯木老衲心空悟刼灰闻说三车皆妙谛诸天终日散花来】
　　国朝顺治年间僧海徳募建巍焕倍昔
　　新防寺　新定续志新防院居万山间地渴水宋绍兴间有羣蜂屯佛殿侧僧凿之得甘泉桐庐县志在县东十里元末燬明洪武中僧妙云重建
　　钟山寺　严陵志在县西三十五里旧名钟山院唐大厯中建方慤留题云地因钟氏建招提世传钟氏居此山百余年忽一夕杳防中闻钟磬声空中夜有光遂舍宅为兰若旧有五色舍利及轮藏宋康定间僧思蕴鼎新【方鼎钟山寺记桐庐山廻水绕道迂径曲陂陀蜿蜒行十余里峯峦环合而钟山秀峙于其间山之麓有故兰若在焉榱栋倾頽盖有年矣宋康定初主僧遇明完葺未就继得思蕴上人白业夙着清众所归勤劳昼夜弥三十年而结构一新经制有度丹楹刻桷之璀灿涂金甃玉之晶荧与夫茂林修竹长松古桧蔽亏而隂森此所以严妙相而崇法宇也窻牖之虚白泉石之潺湲烟引幽磬发晨讲暮诵云瓶虎锡啸咏而翺翔此所以集浄众而阐真乗也噫事之废兴常在乎人忧勤作其始而佚乐居其后古之道与思蕴用心不懈能成其志如此故予乐书其事以告其徒庶知经始之勤而异日无隳其成也】厯元倾圮明洪武十六年僧徳彰重葺桐庐县志万厯年火重建
　　长乐寺　新定续志唐干符间吴琠舍水竹园为寺桐庐县志在县西南梧村明洪武二十二年僧时茂重建成化十二年僧懐端葺之
　　宁因寺　桐庐县志在县西北十五里梁天监二年中书舍人刘元珦舍基为之明洪武年重建
　　净土寺　严陵志在县西北三十五里旧名净土院晋天福九年建相传淮海王尝赐鐡塔一座今无存宋大中祥符间赐今额元末燬明洪武四年僧法景重建严州府志正徳中僧惠升复新之
　　静居院　严陵志在县西北法华山下新定续志晋髙僧昙翼诵经之所桐庐县志明洪武四年僧似岳重建
　　大钟院　严州府志在县西北三十里院有大钟故名桐庐县志在清凉山下周禅师道塲也明洪武年建后圯崇祯年重建
　　紫霄观　明一统志在县东儒学右晋时郭文常徃来于此既而白日上升邑人因塑像建紫霄宫以奉祀之严陵志旧有灵耀郭真君像即文也唐末鞠为荒榛邑人即其基建应祈普通院宋政和六年诏还为道院増葺宏丽经方腊乱悉燬后相继兴修元末兵燹止存石柱山门明洪武二十年道士皇甫志隆重建宣徳中道会吴太素复新之
　　洞明宫　桐庐县志在县东四十五里新定续志宋嘉定间道士张守廉请遂安废额建严陵志龙虎山道士张守廉来游吴越道经富阳乡民诉有妖鱼为患守廉投以鐡符遂息乡人感之相与结茅于碁盘山未几徙居桐庐松山之阳四方羽客闻风辐辏乃益广其居号为东阳洞嵗久倾圮明洪武二十九年道防张本立修葺宣徳四年道防方可循等重建紫微楼灵应殿
　　遂安县
　　无碍寺　万厯遂安县志在西门内嘉靖浙江通志唐贞元中建严陵志旧名无碍院明天顺间僧文升重修【吴良无碍寺记遂自唐代肇刹赐额无碍至洪武中扁为第一山盖前峙婺宿织岭笔架诸峯后拥五狮带仁义两山龙宫绀宇楼阁参差笏檀香积厯千余载信我遂第一山也】后为祝厘之所
　　国朝康熙五十二年知县陈学孔重修
　　惠安寺　严陵志在县东二十五里唐时建明天顺间僧永祐重修寺前有罗汉松二株大数十围相为开山僧所植自唐迄今殿宇屡毁而二松独蓊然对峙于门之两旁焉
　　灵岩寺　万厯遂安县志在十七都遂安县志唐大厯中建宋天圣中赐额广法禅院明成化间僧思绎增建廊庑易今名
　　慈云庵　遂安县志旧名柏山庵山水幽静竹木森疎为一邑胜明万厯间僧无量募建【毛升芳游慈云庵记癸丑秋予燕游归防诸子于慈云禅院时霜威方作平畴秀衍叠嶂参差秋容衰飒红林如绣相与拾级循途攀援登跻螺髻诸峯回视渐下矣峦回径转有亭翼然荒榛断梗与败址頽垣相次数折而上平冈松篁桧柏防日笼隂寒气入人衣也折而东石室耸出山门之左有池一碧然循大雄殿而西斗室轩朗澄池渊寂前有修竹万竿敲金碎玉令人魂梦清映也】
　　公山庵　严州府志在县北十七都【方象璜公山庵诗磬定风不喧岚收日正晓却疑人影来山犬吠飞鸟怪石堪娱客亭前自作供时时风雨动一片鐡芙蓉】
　　语石庵　遂安县志在县西五里多竒石向没榛莾中明天啓间邑人姜习孔建上有姜公祠
　　乳洞庵　严陵志在县南八十里宋绍兴间官兵擒缪罗于此其乡人建屋居僧兼奉孔释以化暴戾云明宣徳间燬僧智安重建【胡子澄游乳洞庵诗结屋青山下幽深不记年泉声秋霁雨钟响暮晴天入洞寻僧伴穿云见鹿眠徘徊不忍去夜宿佛堂前】
　　洞神宫　明一统志在遂安县西百余歩宋绍兴间龙虎山道士倪太和迁于今处新定续志旧在县西四十里额存宫废县岳祠东偏旧有道院绍兴间县白郡以宫额焉因为祝厘之地【吴贯之洞神宫醮堂记万年乡旧有洞神宫废久矣绍兴初载有道士倪太和自龙虎山来寓岱岳行宫东偏草剏楹卑陋偪仄不足以奉髙真常请于郡复洞神之名欲増广之郡许请于朝久未报绍兴十有七年夏五月吴兴钱公来宰是邑视事之初祗谒祠下立无庑升无阶不足成礼公退而叹曰星流华渚伸万夀之祝雨旸不时致请祷之诚所不可忽也爰庀材僦工芟芜棘辟庭庑堂宇一新貎象毕陈以十八年二月六日经始三月十二日休工盖其经画先定故见于事如是之敏也】严陵志厯元嵗久倾圯明洪武元年道士胡至柔重修夀昌县
　　大广安寺　嘉靖浙江通志在县治东南唐乾元中建严陵志名永宁寺宋改广安宣和间燬县人新之元皇庆间复燬僧克又新之诏赐今额【方道叡大广安寺记寺在夀昌县万松山沙门为国祝厘之都道塲也开基于唐守一禅师寺名永宁我朝曰大广安寺成宗皇帝特旨也大徳初奉玉音赐黄金锭一西番布百疋武宗皇帝元年载奉特旨仁宗皇帝正位宸极又降特防凡以防持寳地巩固皇图山门之盛可谓至矣延祐乙卯季秋九日寺燬僧克潜谋新捐赀募建自延祐迄至正凡三十载増田肯构乃克完美夫梵教庄严周遍遐迩藐兹一山屡奉丝纶皇恩宠渥非大愿力能致然耶】严州府志明正徳初改建儒学仍存其东隙地嘉靖间提学陈儒以其地入儒学建啓圣祠乃改建寺于南门外明一统志寺僧静纲与民间易地建寺南门内
　　圣迹寺　严陵志在县东二都旧名圣迹院晋天福元年建宋绍兴二十八年里人重葺夀昌县志明嘉靖间寺僧元亨重建前殿
　　万福寺　严州府志在县西七都唐大厯中建相传时有石佛从地涌出今石佛犹存
　　朱佛庵　新定续志在县西崇恩院侧有塑于龛者曰朱佛嵗旱祈祷辄应相传昔有农朱姓耕田诵佛于此遇亢旸常有云覆之诺人以雨辄验邑人指为活佛后趺坐示化人为立庵宋寳祐间知县刘廉状其灵异请赐号
　　崇因寺　严陵志在县西八都旧崇恩院宋绍兴间枢密叶义问建以奉朱佛香火请额于朝曰崇因报本禅寺咸淳壬申僧时芳重建今寺有枢密像存焉
　　洞岩寺　严州府志在县西北十都宋明道二年建有灵栖洞嵗旱祷雨辄应严陵志元泰定元年僧如兰重建
　　真觉禅寺　夀昌县志原名宋公庵在县西门外宋元祐间建
　　国朝康熙十二年知县罗在位捐俸寺僧寂斌募建后
　　殿及观音阁
　　分水县
　　庆云寺　严陵志在县南庆云山下唐长庆中以云见名山即山建寺亦以名焉元大徳三年僧智明重建严州府志明正统间邑人王友谅修嘉靖甲子重新之
　　安禅寺　分水县志在县西三十里梁大同二年建严州府志明洪武五年僧懐仁即旧址重建
　　玉瑞寺　严州府志在县北三十里寺有石佛新定续志石佛长不盈尺旧传陈时所造严陵志旧名国荣禅院周显徳元年福岩将花应重建元末燬明洪武初僧慧俊正统间僧妙祥相继新之
　　月溪院　分水县志在县西北四里宋乾道六年建严州府志明正统成化相继新之万厯四年僧防隠仙募縁重建【陈良月溪寺诗磴道萦回几曲登好山四面列云屏半空青碧前朝寺双涧流寒六月冰讲座叅禅能演梵法堂迎客且谈经酒酣日暮寻归路落叶秋蝉处处听】
　　保宁塔院　严陵志在县南庆云山北宋庆厯八年邑民范衍建浮图五级严州府志元燬山岭有石灵异岩下水泉不竭旧传此水通潮有龙焉院崇禅教明治间僧道坚移建佛殿于正岩之上嘉靖十一年道人徳兴重建
　　千佛庵　严州府志在县东南十里相传昔邑人方子客以母病即山岩石凿千佛以祷之因剏庵


　　浙江通志卷二百三十三
　　钦定四库全书
　　浙江通志卷二百三十四
　　寺观【九】
　　温州府【永嘉县附郭】
　　开元寺　温州府志在府城内习礼坊晋大宁五年李整舍宅建为崇安寺唐改今名宋置藏院御书阁千佛院明一统志建炎中奉安景灵神御于此永嘉县志明洪武间立为丛林
　　天宁寺　万厯温州府志在永寜坊旧报恩光孝禅寺宋政和改今名有华严妙峰二阁贝叶生香阁明初逆川大师受戒于此景泰中重建
　　普觉瑜伽寺　嘉靖浙江通志在府城内五代周广顺中建万厯温州府志旧名寳陁宋祥符间赐名普觉绍兴时奏为律院元至正甲申重建明洪武间立为丛林
　　资福寺　永嘉县志在华盖山林灵素筑室于此名通真庵宋高宗巡幸改名资福元延祐间燬明永乐时重建万厯中邑人王叔杲修
　　国朝康熙间重修
　　永嘉县【城外寺观】
　　江心寺　名胜志在江心孤屿【永嘉县志永清门外】唐咸通时建宋建炎四年高宗驻跸御书清辉浴光二轩刻石先是山有东塔普寂院高宗改名龙翔西塔净信院改名兴庆绍兴间西蜀僧清了来主龙翔始合二刹为一【释智江心寺记温城北蜃江之上有二院曰普寂曰净信冠以寳塔东西对峙江流中贯断防百尺飞梁而过之宋髙宗尝驻跸东院亲洒宸翰以榜二轩绍兴七年郡守李光疏于朝合二院为一诏以真歇禅师主之赐额龙翔兴庆寺师说法其地未几沙涂壅涨师乃篑土累石以广其址剏殿阁称壮丽焉乾道中海溢寺屋壊几半而寂光常师再建如初淳熙改元止庵可师増其旧制元至元丙子燬而斗厓觉山无际无言北隠相继重建至正壬辰又燬耆旧希逸于嵗乙未首建大殿又为观音阁于东峯之麓后三载为洪武元年慧恩主席刻万佛阁尊像阁下为正法堂明年宗齐修二塔又明年建经钟二阁辟丈室僧堂官院翼以两庑靣江廻廊六十楹而百废具举矣】江心寺志重建于明正徳十二年至万厯七年又建榜曰龙海珠林【林景熙江心寺诗佛借龙宫五百年平分城树与村烟丛林忽涌中流地双塔曽擎半壁天石色带云笼客袖钟声和月落渔船袈袍不限侵门水十载何人坐象筵朱谏寓江心寺诗孤屿清秋夜星河万里查江山如有约云水暂为家白发随鸥鸟轻舟采石华秋风动归思淅沥响蒹葭程嘉量江心寺诗东西两寺絶尘嚣斋饭全凭早晚潮解事江流更分断为君题作小金焦朱彛尊秋日对酒江心寺同髙石埭作二首谢监寻山日江童击汰迎寒潮天外落秋草渡头生厯覧穷孤屿逍遥倚化城行厨深树里乳酒正须倾骤雨连山暗廻风病叶飞入林初缓带改席忽沾衣客醉从髙枕川长得断矶扁舟怜范蠡虾菜久忘归】
　　福圣寺　旧温州府志在四都宋开寳三年建高宗驻跸于此有御览阁留云轩指西亭元燬至正间重建
　　妙果寺　永嘉县志在集云厢
　　国朝顺治十四年燬康熙十四年重建有古镜相传神
　　异向堕土内今置亭悬之
　　石门寺　温州府志在府城北十五里贤宰乡永嘉县志有青石山跃鲤滩伏狮岩诸胜谢康乐尝游咏焉
　　国朝康熙间重建
　　眞华观　温州府志在华盖山麓唐开元间建
　　国朝康熙二十年重建
　　容成道院　万厯温州府志在华盖山下元延祐间曹渊龙建黄帝时容成子于此修炼上升今扁曰太玊洞天【王光蕴容成道院记天下名山称洞天者三十有六其十八为容成太玉山是已山西俯郡治烟火万井东连睥睨而长江烟波千顷山上为大观亭旧有青牛谷五粒松三生石惜芜没不可复得惟炼丹井尚存相传一日仙人着灵异于此因祠焉宋仁宗常梦游太玉数遣使降香币元提曹君构容成道院以居全真之士逮方氏据郡城乃始芜废今治十年改建于墨池里予归卧旧林适邑侯同安林公鼎新道院爰为之记时万厯辛丑十月也】
　　乐清县
　　白鹤禅寺　名胜志在治西丹霞山晋邑人张文君修炼于此后乃舍宅为寺时有白鹤飞鸣其中因名乐清县志唐天授二年郡城白鹤寺改为大云寺因移其旧额于此宋绍兴十六年重建【赵崇晖白鹤寺记乐城胜甲东南以雁荡龙湫之在其境也有丹霞山白鹤寺距县尤迩溪流余剂犹莹金星竹所遗笙尚谐宫徴灵仙栖息隠者盘旋中罹刼火焚荡略尽绍兴季年广闻圎鉴二师始崇堂殿嘉泰癸亥改为十方禅林蜀僧洪照少加兴复有住持曰可升实继其后爰究爰度鸠工运材増敞旧规于是佛庐僧舍皆为一新金碧陆离丹雘耀灿士女和防稽首瞻敬如入寳花净域庄严法界矣予方嘉之而升来求文因随喜作记俾镵诸石云】寺西有听琴楼前对瀑布后绕峯峦门扁曰丹霞山明洪武二十四年并成丛林【沈佺期乐城白鹤寺诗碧海开龙藏青云起雁堂潮声应法鼓雨气湿天香树接前山暗溪乗瀑水凉无言颂居士清净得空王焦千之白鹤寺诗曽是文君宅幽深锁翠岑涧松迷白鹤溪石隠黄金丹灶今犹在箫台尚可寻予来不能厌谁共听泉音王十朋游白鹤寺诗闲上箫台顶山深喜路通人家烟色里古寺水声中金溅星犹在丹成灶已空神仙何处覔千载赏遗风贡师泰白鹤寺诗四山防路金围刹双瀑垂天雪涌雷春暖丹霞生石壁夜凉明月照瑶台张仙入竹苍鼋代王子吹笙白鹤来独倚阑干望东海上方钟磬接蓬莱林泉生白鹤寺聴琴楼诗青山如横琴双瀑为之何人作此曲一弹三千年上有倚天拂云之乔松下有伏波歩月之苍鼋松今未凋鼋未老人间此曲何时了我来十月溪水消古木万壑风萧萧飞流向我作宫徴使我聴之心寂寥临轩再拜问此水巢由去后谁知已我今賸有两耳尘不敢向此溪中洗山僧煮茗樵父歌吾亦无如此水何】
　　国朝顺治十五年圮康熙十一年僧毓美复建
　　沐箫寺　乐清县志在沐箫泉旁明嘉靖间赵文韶建天啓丙寅僧真赉重建
　　国朝康熙六年僧明铸复葺十二年文韶孙久敬同僧性真实学复修焕然一新顔曰山水清音
　　西岩寺　温州府志在湖上岙石晋天福间建乐清县志宋大中祥符元年赐额明崇祯四年寺燬僧真贯重建
　　国朝康熙十八年僧如分性真复修
　　能仁寺　万厯温州府志在雁山西内谷名胜志相传诺讵那为开山祖按西域书龙湫雁荡乃吾佛弟子诺讵那尊者之化都也讵那至山中观瀑遂坐化宋初僧全了结庵咸平二年始建殿宇乐清县志四年僧居悦进百寳塔赐名承天寺政和七年改号能仁绍兴十二年郡守闾邱昕奏改禅院缁素云集遂为雁山大道元至正四年燬明洪武二十四年立成丛林三十一年僧昙竺一新之温州府志万厯间重建【焦竑能仁寺诗扪萝古磴坐忘曛为爱名山隔世氛飞瀑蒙蒙疑挟雨灵风矫矫欲排云林深忽送猿啸夜静时闻瑶草芬好趁天风凌海峤满空鸾鹤下仙羣吴元彬宿能仁寺诗重寻蜡屐旧时痕峻岅回流几度村客倦白云山外路僧开秋竹寺边门一溪幽迹新过鹿万壑清哀独啸猿苦忆能仁今始到上方钟动月黄昏】
　　飞泉寺　雁山志在东内谷宋天禧二年僧从吉建熙宁元年赐额元末迁于戴辰峰之西絶顶上明洪武二十四年归并双峰寺
　　国朝康熙五十六年僧藏白又建
　　双峯寺　雁山志在东内谷宋祥符元年僧法远建后有禅僧善持诵每诵经于峯下有老人侍听忽不见世传以为寒坑神龙来听法也
　　国朝康熙二十一年僧果成重建
　　本觉寺　乐清县志在大芙蓉唐干宁二年建
　　国朝康熙三十二年僧大智重建
　　【谨按唐僧贯休十八刹诗云本觉灵云到寳冠能仁古塔上飞泉普明罗汉石门襄瑞鹿华严天柱边古洞灵峯真济并灵岩霞嶂净名连石梁不与双峯远十八精蓝绕雁颠今所存者本觉能仁飞泉双峯四寺而已余尽废但四寺见贯休诗必唐时已有之然其始建无考】
　　寿昌寺　万厯温州府志在黄塘隋仁夀中建唐光啓二年慧空大师欲构材迁址忽洪水漂木聚于此又遇一古井获铜佛三乃成刹乐清县志宋景徳间赐额永安崇宁赐今名元至正间燬明洪武十六年僧文禅建【薛嵎雁山夀昌寺诗野服挂僧单禅扉月未闗桂香清近佛秋色老依山木落遥峯出溪回流水闻相登荡路数处可跻攀】
</div>
    <div class="pagination">
<a href="浙江通志_page637.html">上一页</a><span>...</span><a href="浙江通志_page633.html">633</a><a href="浙江通志_page634.html">634</a><a href="浙江通志_page635.html">635</a><a href="浙江通志_page636.html">636</a><a href="浙江通志_page637.html">637</a><span class="current-page">638</span><a href="浙江通志_page639.html">639</a><a href="浙江通志_page640.html">640</a><a href="浙江通志_page641.html">641</a><a href="浙江通志_page642.html">642</a><a href="浙江通志_page643.html">643</a><span>...</span><a href="浙江通志_page639.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
