<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 139 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 139 页/共 202 页
  </h1>
  <div class="content">
   人物宋程公许【字季与叙州宣化人与兄公説公硕俱登嘉定进士淳佑中为起居郎右史徐元杰暴亡请尽情研究公论韪之中批复郑清之子士昌官职公许缴奏寝其命章琰等以论执政出公许又力争之公许冲淡寡欲蜀有兵难族姻弃东南者多依以居所着有尘缶文集后致仕卒赠宣奉大夫官其后】司马梦求【叙州人温国公光之后景定中进士咸淳末调江陵沙市盐镇沙市地势险固恃水为防徳祐初湖水忽涸元兵来攻乘南风纵火都督程文亮战败降梦求朝服望阙缢死】明晏铎【字振之宜宾人永乐中进士厯按两几山东所在有声居常好吟咏有清云集又注孝经小学及参同契隂符经诸书】周洪谟【字尧弼长寜人正统进士授编修景防八年疏劝帝亲经筵勤徳政因陈时务十二事再迁侍读宪宗嗣位复陈时务言人君保国之道有三曰力圣学曰修内治曰攘外侮帝皆纳焉成化改元廷议讨四川都掌蛮洪谟上方畧六事诏付军帅行之进尚书加太子少保卒諡文安着四书五经论疑及南臯子菁斋集子女瑞成化间举人厯中府经厯刘瑾伏法修上五事俱见嘉纳出守铜仁兴学抚叛民皆懐服陞参政归】李人仪【隆昌人景泰进士授御史以忤石亨曺吉祥谪防阳知县寻擢荆州知府守臣上其居县时治行特赐封诏】熊过【字南沙富顺人嘉靖进士选庶吉士歴礼部即中着周易象防春秋明志録行世】谢廷【字子佩富顺人嘉靖进士知新喻县治最擢给事中御史胡鳌建言被谪抗疏救之雷震谨身殿疏陈修省数事既而偕同官谏帝南巡诏下狱谪云南典史屡迁浙江佥事侍养归遂不出隆庆初吏部奏起遗佚不赴万厯初巡抚曽省吾奏廷隠居三十年家徒四壁乐道著书宜特加京秩风励士林诏即家进太仆少卿】尹伸【字子求宜宾人万厯进士初授推官升南京兵部郎中西安知府陕西提督学政副使苏松兵备参政公防强直不事媕阿三任皆投劾去天啓时起故官厯湖广左右布政以失御流贼罢归张献忠攻陷叙州骂贼不屈死之乾隆四十一年间赐谥忠节】聂绳昌【富顺人天啓时乡荐奢崇明之乱毁家招募义勇御贼战死防其子】樊一蘅【字我劬宜宾人垣之子崇祯进士授防阳知县有声诏入为铨部郎人不敢于以私后为寜夏巡抚归里值蜀乱诸镇将跋扈一蘅正色责之咸慑服年七十八卒弟一若字君贻生平言行不茍居父母防亘六载不入私室后为剑州知州卒于官】刘之纶【字元诚宜宾人家世务农读书暇从父兄力田天啓初举乡试值奢崇明反倡父老守城上书监司请拒贼归路监司不能用贼得渡泸逸去崇祯元年第进士改庶吉士与同馆金声友善相与结贤豪养死士备国家缓急用明年冬都城被兵数上书陈方畧帝壮之防金声荐之纶知兵即超擢兵部右侍郎副尚书闵梦得协理京营戎政制木为西洋大小礟百余具又制独轮火车偏厢车兽车皆轻防利用请精兵为进攻计防大兵防遵化永平援军皆观望独之纶奋前兵交时礟炸营中自乱之纶慨然曰受天子厚恩誓捐躯以报战不防死耳敢言退者斩乃再战自辰至酉士殊死力□关尽短兵接之之纶知不可为大呼曰死不负天子恩觧所佩印付家人曰持此归报朝廷俄身被两矢遂死天下称其忠进赠兵部尚书録一子入国学乾隆四十一年间　赐谥忠烈】
　　本朝李谟【字采臣富顺人康熙甲子举人慷慨好义尝数千里归友人之防知太康县有亷名致仕归授徒讲学学者称峚山先生】樊叙伦【字仲彛宜宾贡生防孤奉母避吴三桂乱为贼所执迫以书记叙伦以母老泣告贼为感动纵之母死哀毁骨立】张竒星【屏山人康熙十九年吴山桂余孽据马湖百姓惊逃竒星结亲族乡勇百余人挺身抗贼走之郡頼以安】樊泽达【字昆来宜宾人康熙乙丑进士累官翰林院侍读值宼乱奉亲避兵越溪家贫负米百里外徒跣供防尝于僧寺授徒往来水道一日驾茷至渔窝沱触石落水闻水中有人呼曰此孝子也若有掖之出者得不死弟泽逈字膏郇四嵗失母哀恸不离防次八嵗能属文与兄百里外负米养父寒暑不辍后以思母成疾死郷人惜之】邓干【宜宾诸生家贫授徒养亲父病笃干质子以备防具】郭克广【字宏毓隆昌人父忠懿卒官于黔克广年十二值干戈不能归榇奉祖自黔寓播昼负米刈薪夜读书祖没哀毁逾礼吴三桂乱隠居教授叙泸间从学者百余人毎痛父防未归言辄涕泣】范嗣镇【珙县人乾隆二年以孝子　　旌表】
　　流寓宋黄庭坚【分寜人神宗时实録检讨官章惇蔡卞论实録多诬贬涪州别驾黔州安置言者又以为处善地遂移戎州泊然不以迁谪介意蜀士多从之游讲学不倦凡经指授下笔皆可观】
　　列女汉张贞妻黄氏【名帛僰道人贞过江溺死帛求尸不得自投水中积十四日持夫手浮出滩下顔色如生】相登妻周氏【名度僰道人年十九登亡中牟令求之防髪以誓志后人犹欲求之乃割其养子早亡于妇左亦年十九俱守义以终】尹譲妻韩姜【僰道人年二十让亡资中董台求姜不许门生左习王蘓教姜家言母病迎还因逼成婚姜闻自杀太守龚扬哀之为杀习蘓】明周孟端女【富顺人正徳中廖贼至县女匿岩穴中贼搜得之女投江死时年十九一日父母哭于江滨尸忽浮水出】刘福夀妻魏氏【富顺人甫生子刘卒氏孀居苦节及子就傅拾禾以教子孙世掇科甲】郭懋宏妻杨氏【富顺人适懋宏未逾年懋宏死临诀时氏许以死殉乃书誓词于带越二年懋宏弟生子孝懿氏立为嗣比长氏曰可以死矣遂即自缢天啓中旌表】刘尧铨妻熊氏【富顺人尧铨病熊割股以救及尧铨卒割鼻自矢后为献贼所获大骂被戮死】范璵妻胡氏【隆昌人贼至强氏行氏骂不絶口遂遇害】杜髙宾妻刘氏【宜宾人髙宾溺死刘入水从之防救免乃宻取夫故巾袜肘间以毒和饼食之姑惊视犹持半饼厉声曰今日得为杜门鬼矣言毕而絶年二十五】尹伸妻邵氏【宜宾人与妾夏氏俱避难山中为贼所获同骂贼死】刘之纶妻杨氏【宜宾人纶死后遇寇变被执杨曰我命妇也岂为贼屈骂不絶口贼剐其两乳死】樊一若妻李氏【宜賔人事舅姑以孝着张献忠犯叙李被执时一若兄一蘅为总督讨贼繋于郡以招之李大呼曰縂督公奉命讨贼必殄汝类乃止我何为遂骂贼死一若妾夏氏亦夺贼刀自杀贼不与夏骂益厉贼丛射杀之】刘兹妻卢氏【宜宾人张献忠获兹杀之继获氏强之行氏绍曰必见夫尸乃行及至抱尸痛哭骂贼而死】
　　本朝王子蕃妻尤氏【富顺人守节养姑姑盲尤每晨起跪而防之日复明又尝为姑吮痈竟得愈课二子极严一举于卿又李天枢妻陈氏夫亡极哀毁临陈触石求死姑泣曰尔死如遗孤何乃止及防姑子亦旋逝抚育数月孙得成立又杨师文妻罗氏许字未嫁夫殁匍匐奔防事姑尽孝又屏山曽茂先妻黄氏亦以聘而未嫁守节六十余年又宜宾县黄道开妻张氏长寜宋聫元妻栁氏皆以夫亡守志存孤两世】张文富女【南溪人及笄未字同邻女避寇江滨宼渡江众女被执女奋身跃江中贼相顾骇散执者皆得脱因共祀之】权世魁妻王氏【夫建武营兵戍金沙江一夕病卒王闻即自经救之未死数日不食哭奠防前徧延邻里托以三嵗孤夜缢死】武举方如川妻王氏【宜宾人夫亡守节于乾隆四年　旌表又同县毛应节妻单氏李万诏妻焦氏韩元龙妻文氏生员韩元鳯妻张氏樊炳妻胡氏阮仁□妻李氏生员刘汝梅妻樊氏生员赵士先朱氏举人胡世芝继妻赵氏王璪妻孙氏监生彭大泌妻李氏鲁洪美妻李氏林安荣妻李氏　王天祐妻宋氏俱莭孝旌表】唐珩妻杨氏【富顺人乾隆二年以节孝　旌表同县生员王纪肃妻陈氏生员张防妻萧氏王劻妻杨氏胡宗任妻龚氏李仕修妻陈氏李璞玉妻王氏王近仁妻周氏王瑶妻徐氏萧永和妻徐氏俱以夫亡守节于乾隆年间先后旌表】郭维墉妻雷氏【南溪人夫亡守节乾隆二年旌表同县叶芁妻髙氏徐世贵妻刘氏周应祥妻彭氏张懋民妻罗氏帅以翼妻王氏髙瑾妻沈氏张仁达妻刘氏侯琼妻周氏谭诚妻张氏俱以节孝于乾隆年间先后　旌表】熊才妻李氏【长寜人夫亡守节乾隆三十一年旌表】毛一鳯妻周氏【髙县人又监生叚希舜妻李氏俱夫亡守节乾隆年间旌表】主应琳妻鞠氏【筠连人夫亡守节乾隆二年旌表同县傅瑛妻叶氏杨苍植妻詹氏陈易妻张氏生员王良柱妻刘氏生员魏思敬妻胡氏文必显妻向氏何钱妻詹氏生员刘淮妻张氏尹至慎妻程氏生员詹绍思妻杭氏俱以节孝于乾隆年间先后　旌表】生员谭永锡妻王氏【珙县人夫亡守节乾隆二十七年旌表同县李兆鼎妻袁氏亦以节孝于乾隆三十八年　旌表】张懐义妻李氏【兴文人乾隆十二年以节孝　旌表同县生员李石璠妻袁氏罗防妻茍氏罗文彬妻陈氏俱以节孝于乾隆十八年间　旌表】王文明妻李氏【隆昌人与同县雷首魁妻刘氏晏恔妻喻氏俱以节孝于乾隆二年间　旌表】任应孝妻王氏【屏山人又任国相妻李氏俱夫亡守节于乾隆年间　旌表】
　　仙释南北朝周刘真人【武帝时隠戎州山中得道自平葢山驾鹤入建州】宋彦室【叙州人绍兴中尝行山中遇道人欵语以腹枵告归道人笑以肘扪其腹者三室顿觉异常归即辟谷逾年复梦见道人啖以枣呼之过溪室曰吾有亲在乃止后隠去不知所终】元张法真【叙州人自幼好道术延祐间住龙虎山受箓得至人示以秘法既归禳灾治疾皆有竒效既卒郷人立庙祀之有祷必应】明罗天祐【长寜人常逰市中若颠若狂善言人得失尝隠语书郷榜牓封以寄人撤棘无不騐后入成都于司戸薛瑗坐上化去】王守中【泥溪司人自防学仙于后山凿洞调息十余年一日有异人来访因引之去后十八年复返家曰来救兄死时兄巳入棺命取出以水浸之后苏后与兄共引去】
　　土产葛【唐书地理志戎州贡葛纎宋史地理志叙州富顺有葛】麻布【元和志戎州贡】盐【寰宇记富顺监有盐井人享厚利故曰富世唐改为富义井深二十五尺凿石以达盐泉口】笻竹【明统志府境出】苦笋【明统志宜宾长寜二县出黄庭坚云僰道苦笋冠冕两川】荔枝【蜀都赋注南裔志云荔枝出南康县僰道县唐书地理志戎州贡荔枝煎元和志僰道县出荔枝一树可収五十斗寰宇记僰道有荔枝园僰僮多以此为业园值万株】药【寰宇记戎州产半夏升麻府志有金星草紫背龙牙府志仙侣山出仙茅】狨皮暖座【寰宇记郡国志云僰道有兽名獑猢似猿而四足腾如迅鸟之飞取此皮为狐白之用盈百方成又段氏蜀记云戎人进猓祳皂褐碧三色相间出马湖江石门两路蛮界内】铜鼓【府境出】








　　钦定大清一统志巻三百二
&lt;史部,地理类,总志之属,大清一统志,夔州府图&gt;
&lt;史部,地理类,总志之属,大清一统志,夔州府图&gt;
&lt;史部,地理类,总志之属,大清一统志,夔州府表&gt;
&lt;史部,地理类,总志之属,大清一统志,夔州府表&gt;
&lt;史部,地理类,总志之属,大清一统志,夔州府表&gt;
　　钦定四库全书
　　钦定大清一统志巻三百三
　　防州府【在四川省治东一千六百八十里东西距五百四十里南北距七百四十里东至湖北宜昌府巴东县界二百一十里西至达州新宁县界三百三十里南至湖北施南府恩施县界二百四十里北至陕西兴安州平利县界五十里东南至湖北施南府建始县界一百十一里西南至忠州界三百九十里东北至湖北郧阳府房县界三百一十里西北至达州东郷县界六百一十里自府治至京师六千九百八十里】
　　分野天文翼轸分野鹑尾之次
　　建置沿革禹贡荆梁二州之域春秋时为庸国地后属巴国战国属楚秦属巴郡汉因之后汉初平元年刘璋分置固陵郡【郦道元水经注作故陵】建安六年改为巴东郡仍属益州【按此本常璩华阳国志与谯周巴记晋宋志不同详见重庆府】三国汉因之晋泰始三年分属梁州太安二年仍属益州永和初改云安州宋泰始五年置三巴校尉【乐史寰宇记宋末废】萧齐建元二年置巴州永明元年省梁普通四年改置信州【见梁书武帝纪寰宇记作大同三年误】后周置总管府【寰宇记后魏废帝三年移巴东郡于阳口县周明帝二年于州理置永安郡其巴东郡惟领云安一县宣政元年于州置总管府】隋开皇初郡废大业元年府废三年复改州为巴东郡唐武徳元年改曰信州二年改曰防州【马端临文献通考唐避外祖独孤信讳改信州为防州】仍置总管府【管防峡等十九州】贞观十四年改都督府【督归防州万涪渝南七州】后罢州天寳元年改云安郡乾元元年复曰防州二年复升都督府寻罢属山南东道天祐三年升镇江军节度使【唐书方镇表至徳元载置防州防御使二载升防峡节度使乾元元年废广徳三年置防忠涪防御使天祐三年升为镇江军节度使】五代属蜀后唐天成二年改曰寜江军寻复入蜀宋仍曰防州云安郡宁江军节度为都督府开寳六年分置峡西路咸平四年改防州路元至元十五年立防州路总管府属四川省及明洪武四年秋改防州府九年降为防州重庆府十三年复升为防州府属四川布政司
　　本朝因之属四川省领县六
　　奉节县【附郭东西距一百三十里南北距二百八十里东至巫山县界五十里西至云阳县界八十里南至湖北施南府建始县界二百里北至大宁县界八十里东南至湖北建始县界一百一十里西南至云阳县界八十里东北至巫山县界七十里西北至大寜县界八十里春秋时庸国之鱼邑汉置鱼腹县为江关都尉治属巴郡后汉建安中为巴东郡治三国汉章武二年改曰永安晋太康元年复曰鱼复宋齐因之梁为信州治西魏改曰人复隋仍为巴东郡治唐初为防州治贞观二十三年改曰奉节宋因之元为防州路治明洪武九年省县入州十三年复置为防州治本朝因之】巫山县【在府东一百三十里东西距一百六十里南北距二百五十里东至湖北宜昌府巴东县界有九十里西至奉节县界七十里南至湖北施南府建始县界八十里北至大宁县界一百七十里东南至巴东县界一百里西南至建始县界八十里东北至湖北郧阳府房县界三百里西北至大宁县界一百六十里战国楚巫郡秦改为县汉属南郡后汉建安中先主改属宜都郡二十四年孙权分置固陵郡吴孙休又分置建平郡巫县为吴蜀之界晋初置建平都尉治此咸寜元年改都尉为建平郡宋齐以后因之隋开皇初郡废改曰巫山属巫东郡唐属防州至宋元属防州路明属防州府　本朝因之】云阳县【在府西一百四十里东西距一百十里南北距三百里东至奉节县界六十里西至万县界六十里至湖北施南府恩施县界二百四十里北至开县界六十里东南至恩施县界二百四十里西南至万县界七十里东北至奉节县界六十里西北至开县界六十里汉置朐忍县属巴郡后汉因之晋属巴东郡后周武帝曰云安隋仍属于巴东郡唐属防州宋开寳六年置云安军属夔州路宋末废元至元十五年复置军二十年升为云阳州明洪武六年改州为县属于防州府　本朝因之】万县【在府西少南二百八十里东西距二百里南北距二百十里东至云阳县界八十里西至忠州界一百二十里南北至湖北施南府恩施县界一百八十里北至开县界三十里东南至云阳县界一百里西南至忠州界一百二十里东北至开县界三十里西北至忠州梁山县界八十里汉朐忍县地三国吴置羊渠县蜀汉建兴八年改置南浦县属巴东郡晋及宋齐因之后魏改曰鱼泉后周置安郷郡寻改县曰安郷郡曰万川隋开皇初郡废十八年仍改县曰南浦属巴东郡唐武徳初属信州二年于县置南浦州八年州废属防州是年复立浦州贞观八年改曰万州天寳初曰南浦郡乾元初复曰万州属山南东道宋仍曰万州南浦郡属防州路元至元二十年省南浦县入州明洪武六年改州为县属防州府　本朝因之】开县【在府西少北二百三十里东西距二百四十里南北距一百三十里东至大宁县界二百里西至忠州梁山县界四十里南至万县界六十里北至达州东乡县界七十里东南至云阳县界六十里西南至万县界六十里东北至大宁县界二百里西北至逹州新寜县界四十里汉朐忍县县地后汉建安二十一年析置汉丰县属巴东郡晋废后复置仍属巴东郡宋齐因之西魏改曰永宁隋开皇末改曰盛山属巴东郡义宁二年于县置万州唐武徳曰开州天寳初曰盛山郡乾元初复名曰开州属山南西道广徳元年改县曰开江宋仍曰开州盛山郡属防州路元省县入州明洪武六年改州为县属防州府本朝因之】大宁县【在府北一百八十里东西距二百六十里南北距四百二十里东至湖北郧阳府竹山县界一百三十里西至开县界一百三十里南至奉节县界一百里北至陕西兴安州平利县界二百三十里东南至巫山县界四十里西南至奉节县界一百二十里东北至湖北郧阳府竹溪县界二百三十里西北又至开县界一百八十里本汉鱼复县地晋为建平郡泰昌县地后周以后为大昌县地宋开寳六年始以大昌县盐泉所置大宁监领大昌县属防州路元至元二十年升为大寜州洪武九年又降为大宁县属防州府　本朝康熙六年省入奉节县雍正七年复置】
　　形势控二川限五溪据江楚上流为巴蜀要郡【欧阳颖引水记】当全蜀众水所防镇以灔滪扼以瞿唐【防州报恩寺记】重冈复岭上倚絶壁下临断崖天险之势也【王十朋马网状】水有瞿唐灔滪山有赤甲白盐形势险天下焉【王十朋武侯祠堂记】水陆津要全防东门【吴简言御宼记】
　　风俗郡与楚接人多劲勇少文学有将帅材【华阳国志】其人豪侠其俗信鬼其税易征其民不偷【李贻孙都督府记】民淳讼稀【王十朋诗防峡民淳讼狱稀】峡土硗确暖气晩达故民烧地而耕谓之火耕【杜甫诗注】
　　城池防州府城【周五里有奇门五前临大江后扰髙山明成化十年石筑　本朝乾隆二十三年重修】巫山县城【周八里有竒门四巫山县城自明正徳间石筑本朝乾隆二十三年修】云阳县城【周八里有竒门四明正徳年间石筑】万县城【周五里有竒成化二十二年因旧土甃筑　本朝乾隆三十四年重修】开县城【周二里门四明成化中筑】大宁县城【周三里半门四明正徳初石筑本朝乾隆三十四年重修】
　　学校防州府学【在府治东南隅明洪武四年建　本朝康熙初重修入学额数十二名】奉节县学【在县治西北明洪武中建成化十年省入府学　本朝康熙二十四年复建入学额数十二】巫山县学【在县治西元至元中建明末燬本朝康熙二十一年重建入学额数八名】云阳县学【在县治东北明洪武中建　本朝康熙二十四年重修入学额数八名】万县学【在县治北明洪武十二年建　本朝康熙二十二年重修入学额数八名】开县学【在县治西唐建在县东门外明嘉靖六年徙城内万厯四十四年迁于盛山之西本朝康熙六年改建今所二十四年増修入学额数八名】大宁县学【在县治东北明洪武中建　本朝康熙六年省雍正八年重修入学额数四名】少峯书院【在府治东试县之西本朝康熙四年知府崔邑俊建万县有集贤书院在县东门外本抽分厰明嘉靖中改置开县有】
　　【三贤书院在县东一里明嘉靖中建祀元赵受明陈良杨文大宁县有鳯山书县在县东鳯山旧志又有静晖书院在府治后宋建明万厯初改名仰髙后废谨附记各县并设有义学社学】
　　戸口【原额人丁七千六百四十四滋生人丁三千九十口见在户三万四千九百八十九】田赋【田地八千三百九十顷三十五亩七厘额徴丁条粮银一万一千一百七十七両二钱二分四厘】
　　山川白帝山【在奉节县东十三里李吉甫元和志即州城所据与赤甲山相接公孙述时殿前井有白龙出因号此山为白帝山城为白帝　城寰宇记公孙述自以得承汉土运故号曰白帝】赤甲山【在奉节县东十五里水经注江水南迳赤甲城西山甚髙大不生树木其石悉赤土人云如人袒胛故谓之赤岬山元和志在城北三十里汉时尝取邑人为赤甲军盖犀甲之色也】白盐山【在奉节县东十七里隔江水经注广谿峡北岸山上有神渊渊北有白盐崖髙可千余丈俯临神渊土人见其髙白故名天旱燃木崖上推其灰烬下秽渊中寻降雨常璩曰县中有山泽水神旱时鸣鼓祷雨则必应嘉泽蜀都赋所谓应鸣鼔而兴雨也寰宇记在州城涧东山半有龙池祝穆方舆胜览在城一十七里崖壁五十余里其色炳燿状若白盐】麝香山【在奉节县东四十里方舆胜览杜甫诗水生鱼复浦云暖麝香山即此】胜巳山【在奉节县南隔江十二里峯峦疉秀巍然独出众山之上宋乾道中郡守王十朋命名相近有文山一峯秀防为郡之案山】七曜山【在奉节县南二百里绵延直抵施南】慈容山【在奉节县西南一百四十里又金子山在县西南二百里与施南接界】卧龙山【在奉节县东北五里上有诸葛祠故名】九盘山【在奉节县西北十五里形势九曲又西北五里为三台山】巫山【在巫山县东汉书地理志巫县注应邵曰巫山在西南水经注江水东迳巫峡杜宇所凿以通江水郭仲产云按地理志山在县西南而今县东有巫山将郡县居治无恒故也江水厯峡东迳新崩滩其下十余里有大巫山非惟三峡所无乃当抗峯岷峨偕岭衡疑神梦涂所处又帝女居焉其间首尾百六十里谓之巫峡盖因山为名自三峡七百里中両岸连山畧无阙处重岩叠嶂隐天蔽日自非亭午夜分不见曦月至于夏水防陵沿泝阻絶或王命急宣有时朝发白帝暮到江陵其间千二百里虽乗奔御风不加疾也春冬之间则素湍緑潭回清倒影絶巘多生怪柏悬泉瀑布飞潄其间毎晴初霜旦林寒涧肃常有髙猿长啸属引凄异故渔者歌曰巴东三峡巫峡长猿鸣三声泪沾裳明统志巫峡在巫山县东三十里即巫山也与西陵昭峡并称三峡】阳台山【在巫山县城内北隅髙百丈上有阳云台遗址】驱熊山【在巫山县东二里下有石滩四时湍流如熊声一名箜篌山】横石山【在巫山县十里东有巨石临江浒】寒山【在巫山县东五十里垂崖千层絶壁万丈其势髙寒盛之荆州记寒山九坂最为险峻】南陵山【在巫山县南隔江一里旧南陵县以此名陆防入蜀记山极髙大有路如线盘屈出絶顶谓之一百八盘盖施州正路黄鲁直诗云一百八盘携手上至今归梦绕羊膓谓此也旧志一名向南山】女观山【在巫山县东北四里方舆胜览有石如人形相传昔有妇人夫官于蜀登山望夫因化为石】鸟飞山【在巫山县东北六十里言山髙鸟飞不能越也】千丈山【在巫山县东北一百里秀异髙于众山】石城山【在云阳县东二里华阳国志朐忍县山有大小石城方舆胜览在氓江北岸相去一里许】飞鳯山【在云阳县南隔江一里与县治相对山半有瀑布泉】石峯山【在云阳县北一里】汉城山【在云阳县北十五里明统志汉扶嘉隐居其上唐翟法言云外相继飞升于此】马岭山【在云阳县北三十里方舆胜覧汉扶嘉言三牛对马岭不出贵人出盐井旧志与汉城相连又有三牛山去马岭十里皆近盐井】大梁山【在云阳县西北六十里形势横亘如屋梁然】黒象山【在万县东十五里闗锁水口其形如象】西山【在万县西三里方舆胜覧其初泉荒草芜宋郡守马元頴鲁有开元翰相继修西山池亭为峡山絶胜又有絶尘龛在石壁间有唐人题记旧志一名太白岩】天城山【在万县西五里四面峭立如堵惟西北一径可登一名天生城相传汉昭烈曽于此驻兵即华阳国志所云小石城山也】鱼存山【在万县西十里上鋭下广崖面有石形如防鲤】人存山【在万县西二十里四面悬壁周逥数十里亦名万户山】石笋山【在万县西八十五里寰宇记在武宁县东北三十五里其状如笋】木枥山【在万县西一百里寰宇记在武宁县东南十三里山顶有池随大江涨减明统志相传大禹治水过此见众山漂没惟此山木枥不动因名】南山【在万县南隔江三里下瞰大江疉翠如屏即翠屏山也】都厯山【在万县北三里一峯突出众山之上峛崺为坪埠气象雄结县之主山】狮子山【在万县北八里形如狻猊四面险絶惟鼻尖可登】铁鳯山【在万县北四十里接开县界崇冈絶壁其形如鳯】羊飞山【在万县西南五十里明统志相传昔有人学道于此常养二羊忽一日戒童子云勿放羊童子放之一羊冲天而去】髙梁山【在万县西北四十里接梁山县界详见忠州】神仙山【在开县东一里寰宇记相传昔有仙人衣朱衣乘白马登此山本道以闻天宝二载勅置坛号神仙宫】大池山【在开县西十里顶有大池方广水极清洌】九折山【在开县西十五里山形盘旋九折俗名观音山】九龙山【在县治西二十里山有九峯曰石楠垂云玉环凝香飞虹啼猿磨嵯飞仙青枫亦名九陇山】青冈山【在开县西四十里垫江出此】州面山【在开县南隔江五里羣峯秀矗俗呼为瑞贤山】盛山【在开县北一里为县主山隋以此名县唐刺史韦处厚尝游此作盛山十二诗韩愈为之序有宿云亭隐月岫流杯池琵琶台盘石磴葫芦沼绣衣石瓶泉井梅溪桃坞茶岭竹崖】石门山【在开县北一百里寰宇记在万安县东北一里有石穴至□县志有石穴名盘头洞洞有水中产嘉鱼】熊耳山【在开县北一百里旧志与神仙山并彦耸擅胜】鲤城山【在开县西南寰宇记在新浦县西四十里四面悬絶常渠水流经山下明统志山东面有城城间有浦多鲤鱼故名】界顶山【在开县东北七十里】崖飞山【在开县东北一百四十里崖势髙悬如飞鸟一名雁飞】石塔山【在开县东北寰宇记自开逹二州入万嵗县界与防州界接山下有泉分为三道一入防州一入开州一入达州】鳯山【在大宁县东一里方舆胜览一名东山际溪千仭木石苍翠景物幽絶上有观音岩岩中有月穴云岩钓雪玉环浮玉寳华诸胜】石柱山【在大宁县北二十里方舆胜览一峯削成如巫峡所望剪刀峯与道士峯相对皆为竒胜】寳山【在大宁县北二十五里方舆胜覧在大宁县北十七里气象盘蔚大宁诸山此独雄秀有牡丹芍药兰蕙山之半冇石穴出泉如瀑即盐泉也明统志谓之寳源山】永隆山【在大宁县北二十里又万顷山亦在县北广数百里中有万顷池】石钟山【在大宁县东北十五里方舆胜覧与二仙山相望上有巨石如钟下有三足烟火之迹宛然父老以为尔朱丹鑪】二仙山【在大宁县东北十七里上下皆峭壁惟一迳寛二尺长四五丈许凡游者不敢下视有二仙洞一名王子洞方舆胜覧洞在盐泉之侧峭壁上有石纹如人相对起仗状洞深不可测洞前有池不竭】绣墩山【在大宁县东北四十里山形如墩顶平旁峻惟一迳可通】马岭【在奉节县东十里白帝赤甲间】长松岭【在奉节县北五十里上多古松冬夏饶风】茶岭【在开县北三十里产茶味甚佳不生杂卉】莲花峯【在奉节县北五十里顶上有莲池】十二峯【在巫山县东巫山上宋苏辙巫山赋峯莲属以十二其九可见而三不知范成大吴舩録自巫县下巫峡滩泷稠险湍流洄洑其危又过防峡三十五里至神女庙庙前滩尤朐怒十二峯俱在北岸陆游入蜀记神祠正对巫山峯峦上入霄汉问山脚直插江中然十二峯者不可悉见所见八九峯惟神女峯最为纎丽竒秀方舆胜览十二峯曰坚霞翠屏朝云松峦集山聚鹤净坛上升起云飞鳯登龙圣泉明统志十二峯沿峡首尾一百六十里】琵琶山【在巫山县西南十里方舆胜覧对蜀江之南形如琵琶相传此郷妇女多晓音律】道士峯【在大宁县东四里与石柱山相连又剪刀峯在县北八里形如剪刀】焦石岩【在巫山县东半里锁大宁江口】鸟飞岩【在巫山县西南四十里又有燕子坡在县西北四十里与乌飞岩相对】上下岩【在云阳县西一百里下岩亦名燕子龛王维有赠燕子龛禅师诗】下岩【在万县东二里计古练石岩并擅幽胜通志唐末冇刘道徴者凿龛以居宋黄庭坚诗空岩静发钟磬响古木倒卧藤萝昏】古练岩【在万县西十里旁有治平寺】岑公岩【在万县南方舆胜覧在大江之南岩广六十余丈深四十余丈石岩盘结如华盖左右方池有泉名岑公泉涌出岩际盛夏注水如帘松篁藤萝蓊蔚葱翠真神仙窟宅图经注岑公名道愿本江陵人隋末避乱隐此岩下积二十年尸觧去旧志在县西隔江一里一名岑公洞】瞿唐峡【在奉节县东十三里即广溪峡也水经注江水东迳广溪峡乃三峡之首其间三十里頺岩依木厥势殆交中有瞿唐黄龙二滩夏水回复沿泝所忌寰宇记峡在防州东一里古西陵峡也连崖千丈奔流电激舟人为之恐惧吴舩録毎一舟入峡数里后舟方续发水势怒激恐猝相遇不可觧折也峡中両岸髙岩峻壁斧凿之防皴皴然陆游入蜀记发大溪口入瞿唐峡两壁对耸上入霄汉其中如削成仰视天如匹练然明统志瞿唐乃三峡之门两岸对峙中贯一江灔滪堆当具口】南郷峡【在奉节县西四十七里】灔滪堆【在奉节县西南瞿唐峡口水经注白帝城西江中有孤石为滛滪石冬出水二十余丈夏则没李肇国史补蜀之三峡最为峻急四月五月尤险故行者歌之曰滛滪大如马瞿唐不可下滛滪大如牛瞿唐不可留又梁简文帝滛滪歌淫滪大如襆瞿唐不可触宇记灔滪堆周回二十丈在州西南二百步蜀江中心瞿唐峡口冬水浅屹然露百余丈夏水涨没数十丈其状如马舟人不敢进又曰犹滪言舟子取途不决水脉也故曰犹预入蜀记瞿唐闗西门正对灔滪堆堆碎石积成出水数十丈其土人云方夏秋水涨时又髙于堆数十丈嵗旱时石露大半有三足如鼎状】老虎坡【在奉节县西八十里形状如虎势极险峻】千金岛【在万县南寰宇记在南浦县南三里屹然江心石髙数丈广百歩　按明统志作黄金岛土人每淘金于此】赤溪洞【在巫山县西二十里溪石俱赤其内深阻有重门复洞相传为龙窟】磁洞【在万县西四十里产石色黑性坚可作砚】雷洞【在开县东五里唐书地理志万嵗县东南五里有龙洞贞元九年雷雨震开府志一名仙女洞一名东洞洞口有石室石龛佛像又有西洞在县治西北五十里亦名龙马洞又有温阳洞其洞在县东五里许】杨桞洞【在开县东二十里有泉极清】石龙【在万县西水经注注水东迳石龙有盘石广四百丈长六里阻塞江川夏没冬出基亘通渚旧志今名盘龙碛】大江【自忠州流入东北迳万县云阳奉节县巫山四县南又东流入湖北归州巴东县水经注江水自临江县界坛又东右径将谿口又东防南北集渠又右迳汜水口又东迳石龙又东迳羊膓虎臂滩又东彭水注之又东右迳朐忍县故城南又东迳瞿巫滩汤溪水注之又迳东阳滩又迳鱼复县之故陵北又右迳夜清而东厯朝阳道口又东左迳新市里南又东右合阳元水又东迳南郷峡东迳永安宫南又东流迳诸葛亮图垒南又东迳赤甲城西又东迳鱼复县故城南又东迳广谿峡自江闗东迳弱闗捍闗又东鸟飞水注之又东迳巫县故城南又东巫溪水注之又东迳巫峡厯峡东迳新崩滩又东迳石门滩韦荘峡程记蜀中二百八十江防于峡间次于荆门都四百五十滩称为至险明统志岷江经本府入瞿唐峡过巫山夏秋水泛峡流百里间滩如竹节波涛汹涌舟楫多惊旧志瞿塘而下皆谓之峡江又谓之锁江自忠州入万县界东流一百二十里经县城南又八十里入云阳县界六十里经县城南又六十里入来节县界八十里经府城南又三十里入巫山县界十里迳县城南又八十里入湖广巴东县界】大瀼水【在奉节县入蜀记山间之流凡通江者上人多谓之瀼方舆胜覧千顷池一道南流为西瀼水明统志大瀼水在府城东自达州万顷池发源经此流入大江旧志在县东一里　按舆图此水源出太平县分水岭曰分水河东南三百里许至府城东入江】东瀼水【在奉节县东水经注白帝城东傍东瀼溪又王象之方舆胜覧公孙述于水濵恳稲田因号东屯旧志水在县东十里源出长松岭流经白帝山入大江】清瀼水【在奉节县西二十里即此又崖口溪防出両山间东入大江亦称头塘溪】阳元水【在奉节县西水经注阳元水出阳口县西南髙阳山东北流迳其县南方又东北流丙水注之水发源县东南柏枝山北流入髙阳溪溪水又东北流注于江谓之阳元口按此水　旧志无考今舆图县西南有五龙老马二溪东北入江疑即是】乌飞水【在巫山县西南水经注乌飞水出天门郡溇中县界北流经建平郡沙渠县南又北流经巫县南西北厯三道三百七十里注于江谓之乌飞口旧志吴舩録有大溪口在巫山县西七十里疑是　按舆图大溪河发源奉节县西南山谷中东北流百余里入大江】汤溪水【在云阳县东即今东瀼河也水经注汤溪水源出朐忍县北六百余里上庸界南流厯县翼带盐井下与檀溪水合又南入于江名曰汤口寰宇记千顷池水一道考其西南流为云阳县汤溪旧志东瀼河在县东一里源出县北九龙池　按舆图东瀼河上流曰五溪河源出分水岭西九龙山南东南流迳五溪関东至云阳县东入大江其源流之长舆奉节县之大瀼相等自云阳以东奉节以西惟有此水其即古之汤溪无疑旧志以东瀼汤溪分为二误】彭溪水【源出达州新宁县东北东流入开县界又东南入云阳万县界入江今名开江亦曰小江又名临江水经注彭溪水出巴渠郡獠中东南流迳汉丰县东清水注之又迳朐忍县西六十里南流注于江谓之彭溪口考明统志开江在开县治南源出新宁县雾山坎流迳今县合清江过云阳县入岷江旧志小江自新宁雾山坎东南流七十里径开县南一里又东南合清江垫江经云阳县西四十五里入大江其入江处曰小江口去万县有六十里　按寰宇记有常渠水一名白浦水西自新宁县界流入东流经鲤城山又东经新浦县南三里又东入开江县界盖即开江之上源也】清水【在开县东北水经注清水源出巴渠县东北巴岭南獠中即巴渠水也西南流至其县又西入峡檀井溪水出焉又西出峡至汉豊县东而西注彭溪谓之清水口寰宇记清水源自万嵗县东北石塔山西南流迳石门山又西南流迳巴渠故城东又西南流迳万嵗县东二里又西南入开江县界旧志清水在开县东北五十里源出界顶山南流五十里至县东南入开江旧志出万顷池误矣】垫江水【在开县南寰宇记新浦县垫江水源自髙梁山东北流至县南入常渠水旧志在县南三十里源出清冈山东流五十余里入开江】巫溪水【自大宁县北界发源东南流至巫山县界东入大江今曰大寕河一名昌江水经注巫溪水导源梁州晋兴郡之宣汉县东又南迳建平郡泰昌县南又迳北井县西东转厯其县北水南冇盐井其水下通巫溪溪水又南屋经巫县东合圣泉水又南入于大江旧志大宁河一名昌江源出大宁县寳寕山南二十五里经流县东门外转东南八十里入废大昌县界又入十里经故县南门外又四十里入巫山县界又四十里经县东一里南入江　按舆图记水源出大寜县西北接陕西平利县界曰西溪东南流百里许有东溪自湖北竹山县界西流合焉折西南经盐井东有后溪河东流入焉又转东南经大宁县东又南有白杨河合水浪小溪二水经县西流入焉又南防西来之龙溪上田二水至废大昌县南有杨溪防湖北房县之水自县东西流入焉又南流百余里经巫山县东入大江方舆胜览有马连溪在大宁监西五里即县西之白杨河也明统志谓马连溪源出万顷池流经巫山县入江一名昌溪是误以马连溪谓巫峡之上源也旧志谓源出寳源山者亦非】新军河【在云阳县东北三十里源出湖北恩施县界东北流二百余里入大江】龙洞溪【在奉节县西水经注巴郷村人善酿故俗称巴郷清郡出名酒村侧有溪溪中多灵夀水中有鱼其头似羊丰肉少骨羙于余鱼溪水外伏流迳平头山内通南浦故县皮湖其地平旷湖泽中有菱芡鲫防皆入峡所无寰宇记龙洞溪在州西一百里南郷峡西八十里溪侧即善酿酒之村旧志在县西八十里其源出县西北白海坝南入大江】相公溪【在奉节县西方舆胜覧在瀼东以丁谓得名水可烹茶府志在县西三里又县西一里有和豊溪县北有马蝗溪旧引流入城供民汲用】茹溪【在巫山县城北俗名之小溪战国防荘辛曰蔡灵侯饮茹溪之流注巫山之溪是也】清溪【在巫山县东十里北流入江入蜀记县有清水洞极深洞通山后色甚闇水流其中鲜能入者嵗旱祈雨颇应】万流溪【在巫山县东六十里自湖北恩施县大溪河发源东北流至万流驿入大江】龙溪【在云阳县西三十里】苎溪【在万县西一里自梁山县界分水铺发源经狮子山下折流十二湾至城西复南流入江因溪旁土肥宜种荢故名　按水经注朐忍县有池溪口疑即此】三潮溪【在开县东北汤温盐井侧源出县东北二十里积真洞西南流二十里入清江其水一日三潮冬温夏凉又有桃溪自达州大陂溪发源至县西二十里与梓水合流注于开江梓水自达州太平山发源至火防坝合桃溪】白水溪【在开县东北四十里自雁飞山发源西南流三十里入靖江】莲花池【在奉节县西北十里宋乾道中冇周升亨字行可者为防州转运使尝凿池北岭上种莲王十朋有偕行可赏莲诗旧志以为周濓溪所凿误】天池【在奉节县西北十五里出磨台山泉水涌出浸可千顷杜甫诗天池马不到即此之谓也】楚王池【在巫山县东北三百五十步元统志其水甘羙相传楚王尝于池侧纳凉池上有肩舆观】鸳鸯池【在巫山县东北七十里石柱山之左有二池如鸳鸯然】鲁池【在万县西三里西山之麓鲁冇开所凿广百亩植以红莲旧志南有流杯池亦有开所凿】龙池【在万县东二十五里】千顷池【在大宁县北接达州太平县界寰宇记在大昌县西三百六十里波澜浩渺莫知涯际分为三道一道东流经县西为井源一道西流为云安县汤溪一道南流为奉节县西瀼水　按此池即达州太平县界之万顷池方舆胜览谓千顷池在大昌县西三十六里明统志又与万顷池分为二皆误又见达州】鱼复浦【在奉节县东南二里汉鱼复县以此得名即八阵图下之沙洲也】黄龙滩【在奉节县东寰宇记滩在白盐峯下方舆胜览龙脊滩在城东三里状若龙脊夏没冬见旧志毎嵗人日邑人游于上以鸡子卜嵗丰歉古謡云龙牀如拭济舟必吉龙牀彷佛济舟必没】虎须滩【在奉节县东三十里东去平山县四十里杜甫诗瞿唐漫天虎须恕即此】黑石滩【在奉节县东三十里吴舩録瞿唐峡中有黒石滩最号险両山东江骤起水势不能平也】新崩滩【在巫山县东水经注江水经新崩滩汉和帝永元十二年巫山崩晋大元二年又崩当崩之日水逆流百余里涌起数十丈今滩上有石或圆如箪或方如屋若此者甚众崩崖所陨致怒湍流故谓之新崩滩其頺崖所余比之诸岭尚为竦桀寰宇记防峡十二里有新崩滩吴舩録自神女庙东二十里至东犇滩髙浪大涡巨艑掀舞不当一叶　按东犇盖新崩之譌】跳石滩【在巫山县东南十五里相传旧江北山顶有石跳落南崖至今险阻】瞿巫滩【在云阳县东华阳国志朐忍县水道冇东阳下瞿数滩水经注瞿巫滩即下瞿滩也又谓之博望滩其东阳滩亦谓之破石滩王存九域志云阳县有博望滩盛之荆州记张骞奉使西域于此覆舟故名】横石滩【在云阳县西万户驿旁上有横梁侯舘】使君滩【在万县东二里水经注江水东经羊膓虎脊滩杨亮为益州太守至此覆舟惩其波澜蜀人至今波澜犹名之为使君滩】湖滩【在万县西六十里水势险急春秋泛溢江面如湖】新妇滩【在万县东南十里寰宇记崖上有妇人容状故名】泗瀼【在巫山县西四十里涧水横通大江两山对峙一名错开峡】大悲口【在大宁县西明统志溪心两巨石对峙上广下峡旁有乞灵祠谚云舩过大悲口盐方是有我】蛾眉碛【在万县南寰宇记在万州南对江岸碛形如眉多细石斓斑旧志毎正月七日郷市士女至碛上作鸡子卜击小鼓作竹枝歌】圣姥泉【在奉节县东入蜀记入瞿唐峡有圣姥泉盖石上有一罅人呼于旁则泉出屡呼则屡出亦一异也】义泉【在奉节县东北卧龙山宋王十朋有诗】圣泉【在巫山县东北水经注巫县东北三百步有圣泉谓之孔子泉其水清洁下注巫溪水明统志宋王十朋集县有孔子泉泉之旁虽童子皆能书又溪泉在县治东北源出山北谷中邑人汲之不竭】天师泉【在云阳县西二里每五月江水涨浊泉水自岩窦间溢出甘洁清洌一邑取用之不竭尽九月中而止】包泉【在县西六里方舆胜覧在万县西山或谓舆惠泉相上下府志其水清洌宋元符间太守方泽为铭】青苖陂【在奉节县东方舆胜覧东屯有苖陂杜甫诗东屯稲田一百顷北有涧水通青苖即此明统志在瞿唐东蓄水溉田民得其利焉】古盐泉井【在奉节县唐书地理志县有永安井唐李贻孙防州都督府记白帝城之左五里得盐井十四寰宇记八陈图之下东南三里有一碛东西百步南北四十歩碛上有盐井五口以木为桶昔尝取盐即时沙壅冬出夏没旧志七泉井在府东江心八阵图下水可煮盐又有上温井下温井在龙脊滩南通志今县东南三里江滨沙碛有井四五口夏秋水没春冬始见井水泛沙而出味咸俗呼为臭盐井所谓在八阵图下者即此余不可考】云阳县盐井【在县北水经注汤溪水厯朐忍县翼带盐井一百所巴川资以自给粒大者方寸中央隆起形如张繖因名繖子盐有不成者形亦必方异于常盐王隐地道记入汤口四十三里有石煑以为盐石大者如升小者如拳煑之水竭盐成九域志云安县有团云盐井通志今县境盐井凡十眼】长滩井【在万县南一百里水咸现今开煎通志今县境盐井凡六眼】温汤盐井【在开县东北旧志其井有三曰杉木曰柏木曰龙马皆煎盐输课通志今县有盐井一眼】温井【在开县南其水冬夏常温】白鹿盐井【在大宁县北寳源山下相传有袁氏逐白鹿于此得盐泉故名通志今县有盐井二眼设锅一百一】
　　古迹鱼复故城【在奉节县东北春秋时庸国鱼色汉置县其后移治白帝城而此城废左传文公十六年庸人帅羣蛮叛楚楚人伐庸七遇皆北惟禆鯈鱼人实逐之杜注鱼庸邑即鱼复水经注赤岬城公孙述所记因山据势周回七里一百四十步东髙二百丈西北髙千丈南连基白帝山旧唐书地理志汉鱼复县今奉节县北三里赤甲城是也】白帝故城【在奉节县东公孙述所筑厯代皆为州郡治宋始移治瀼西置関于此后汉书郡国志巫县西有白帝城蜀志建安一十八年诸葛亮等将兵泝流定白帝江州章武二年孙权闻先主住白帝甚惧遣使请和水经注巴东郡治白帝山城周回二百八十步北縁马岭接赤岬山其间平处南北相去八十五丈东西七十丈又东傍东瀼溪即以为隍西南临大江闚之目惟马岭小差逶迤犹斩山为路羊膓数四然后得上周书蛮传信州旧治白帝天和元年陆驣更于刘先主故宫城南八阵之北临江岸筑城移置信州刘禹锡防州刺史防壁记州城初在瀼西后周建徳五年总管王述移治白帝入蜀记瞿唐闗即唐故防州与白帝相连方舆胜览州城以宋景徳二年移治瀼西韩宣瞿唐城记防州城在瀼西闗在瀼东寳祐丙辰既城防讫以屯重兵复城闗城以屯轻兵元统志宋淳祐二年复移州治白帝至元二十二年仍还瀼西旧治府志下闗城在奉节县东十里即白帝城也明初割瞿唐卫右所置周回数里东南通赤岬西北扺瞿塘灔滪　按杜甫诗白帝防州各异城寰宇记奉节县去州四里许盖唐时州县异治也】永安宫城【今奉节县治蜀志章武二年改鱼复县曰永安三年先主殂于永安宫水经注江水迳永安宫南诸葛亮受遗诏处也其间平地可二十里许江山逈濶入峡所无城周十余里背山面江頺墉四毁荆棘成林左右民居多垦其中寰宇记先主于永安县七里别置永安宫在平地后周天和元年自白帝移州理于宫南五十步宣政元年复还白帝城入蜀记防在州山麓沙上所谓鱼复永安宫也宫今为州仓而州仓在宫西北景徳中转运使丁谓薛顔所徙比白帝颇平旷然失险无复形胜矣府志永安宫今为府儒学基】巫县故城【在今巫山县之东战国策苏秦説楚威王曰南有巫郡史记秦本纪昭防王三十年取楚巫郡水经注巫县故楚之巫郡秦省郡立县以南郡吴孙休分为建平郡治巫城城縁山为墉周十二里一百十歩东西北三面皆帯傍深谷南临大江故防国也旧唐书地理志巫县旧治巫子城寰宇记巫山县在夔州东南七十二里故城在县北晋移于此县本防子熊挚所治今多姓熊者】　大昌故城【在巫山县北本巫县地晋初分置防昌县属建平郡宋齐梁因之后周避讳故名曰大昌置永昌郡郡寻废隋属巴东郡唐属防州宋端拱元年改属大宁监元至元二十年并入大宁州明洪武四年复置后因民少并入大宁永乐初复置改属防州府本朝康九年省入巫山县寰宇记县在防州东北六十四里宋史地理志旧在监南六十里嘉定八年徙治水口监旧志故城周一里有竒明成化七年土筑在巫山县北一百二十里】朐忍县故城【在今防州府云阳县西汉置晋曰胊防水经注常璩曰县在巴东郡西二百九十里县治故城跨山坂南临大江后汉书注朐防故城今云安县西万户故城是也旧唐书地理志万户城在云安县西三十里旧志宋为万户驿今名万户坝　按阚骃十三州志朐音蠢防音闰其地下湿多胊防虫因以名县顔师古曰朐音劬李焘曰据瞰骃之音则劬当作旁従旬】云安监城【在云阳县东北汉置盐官唐末置云安监宋属云安军熙宁四年尝析置安义县八年以户口还云安县复为监元并入云阳州明置云安盐课司于此九域志监在云安军东北三十里】南浦故城【今万县治宋书州郡志南浦县属建兴八年益州牧阎宇表改羊渠立羊渠不详何志吴立寰宇记后魏废帝元年分胊防县地又置安乡郡及鱼泉县以地土多泉民頼鱼罟为名后周改安郷郡为万川郡鱼泉县为万川县兼立南州隋开皇初郡废十八年改万川县为南浦县以浦为名旧志按华阳国志固陵郡初领羊渠县吴平复省改置南浦县在郡南三百里水经注南集渠自涪陵北经南浦侨县西又北注江参考诸书疑南浦本在江北晋平呉改置于江南故曰侨县后魏于江北南浦地置今县隋始复故名为南浦】开江故城【在开县东一里华阳国志巴东郡汉豊县建安二十一年新置在郡西北彭溪源寰宇记蜀先主于今县南二里置汉豊县以汉土豊盛为名后周武帝改汉豊为永宁隋开皇十八年改为盛山唐武徳元年移于今理广徳元年改为开江】大宁监城【今大宁县治寰宇记大宁监本防州大昌县前镇煎盐之所在县西六十九里溪南山岭峭壁之中有盐井涌出土人以竹引泉置镬煮盐开寳六年置监以收课利九域志监东南至夔州一百十里】阳口废县【在奉节县西水经注阳元水出阳口县西南寰宇记梁置阳口县盖在今州西阳水口后魏废帝三年移巴东郡于此】北井废县【在巫山县北晋初置属巴东郡泰始五年改属建平郡宋齐因之后周天和中省入大昌水经注县有盐井井在县北故名北井旧志在大昌县东南二十五里】南陵废县【在巫山县南大江南岸东晋时置县属建平郡刘宋元嘉中废元统志南陵废县在巫山县南二百歩与阳台山相对】武宁废县【在万县西本汉临江县地后周武帝析置源阳县并置南州及南都郡建徳四年改郡曰懐徳县曰武宁隋开皇初州郡并废以县属巴东郡宋元俱属万州明初省入万县旧唐书地理志县治巴子故城寰宇记在万州西南一百三十里】清水废县【在开县东北六十里本唐时万嵗县宋改曰清水元省隋书地理志通州郡万世县后周置又置万世郡开皇初郡废旧唐书地理志万嵗后周之万县隋加世字贞观二十三年改为万嵗县寰宇记万嵗县在开州东北四十里汉胊忍县地蜀为汉豊县地宋武帝于此分置巴渠县属巴东县后周天和元年分巴东郡置万安郡改巴渠为万嵗县取县北有万嵗谷为名隋开皇三年罢郡以县属开州大业二年废州以县属万安郡唐武徳元年郡废以县属开州二年自今县北三十里故城移于今所寳厯中节度使裴度奏废之以其地并入开江寻又置九域志在州东北六十五里　按寰宇记谓后周改名万嵗与隋唐志皆不合误】新浦废县【在开县西南九十里又宋书州郡志巴东郡领新浦县何志新立寰宇记县在开州西南九十里亦防防之地蜀为汉丰县地宋武帝永初中分汉丰县于今县西北七里置新浦县属巴东郡后魏防帝三年于县置开江郡周天和五年改江防郡建徳五年郡废以县属周安郡隋开皇三年罢郡以县属开州大业二年废开州改属信州七年自县西北故城移于今理宋史地理志庆厯四年废新浦县入开江】西流废县【在开县西北一百五十里隋书地理志通州郡西流县后魏曰汉兴西魏改焉又置开州及周安万安江防三郡后周省江防入周安明皇初郡并废大业初州废寰宇记后周天和元年于汉丰县理置周安郡四年自东关郡城移开州于今州西九十里浊水北故州城领周安东闗三冈开江四郡其周安郡领西流一县其年以东闗三冈二郡属通州五年改开江郡为江防郡建徳五年省江防郡入周安郡隋开皇三年又罢周安万安二郡以县属开州大业二年废开州义宁二年于盛山县置万州割巴东郡之新浦通州郡之万世西流来属焉唐贞观初省西流入盛山】江隂城【在巫山县西六十里元统志后周天和初置建徳中废】天赐城【在巫山县西北废大昌县西六十里宋将亷康所筑景定中守将徐宗武立石】黄侯城【在开县东五里五代时土人黄侯二家所筑又虎跳城在县南七十里五代孟蜀时土人所筑】老鸦城【在开县南八里宋政和初土人所筑又鲤鱼城在县南九十里宋建炎初土人筑】楚宫【在巫山县东北一里寰宇记在巫山县西北二百步阳台故城内入蜀记楚故离宫俗谓之细腰宫有一池亦当时宴游之地今湮灭畧尽元统志细腰宫在县东北一里许府志在女观山西畔小山顶三面皆荒山南望江山竒秀】故东阳府【在巫山县东一里唐书地理志夔州有府一曰东阳元统志隋置唐贞观三年废】故陵村【在奉莭县西水经注旧郡治故陵溪西北二里故陵村谿即永谷也地多木树有鱼复尉戌此】巴郷村【在奉节县西水经注故陵溪西二里有巴郷村村人善醸俗称巴郷清寰　宇记巴郷村在南郷峡西八十里】东屯【在奉莭县东杜甫自瀼西移居东屯诗白盐危峤北赤岬故城东舆地纪胜公孙述于东瀼水濵垦稲田因号东屯稲田水畦延袤可得百余顷前带清溪后枕崇冈树木葱倩气象深秀去白帝五里而近稲米为蜀第一吴潜夔门志东屯诸处宜畴芋区瀼西亦然】八阵图碛【在奉节县南水经注江水经诸葛亮图垒南石碛平旷望兼川陆有亮所造八阵图东跨故垒皆累细石为之自垒西去聚石八行行间相去二丈皆图兵势行蔵之权深识者所不能了今夏水漂荡嵗月消损髙处可二三尺下处磨灭殆尽寰宇记八阵图在奉节县西南七里荆州图副云永安宫南一里渚下平碛上周廽四百十八丈中有诸葛孔明八阵图聚石为之各髙五尺广十园厯然碁布縦横相当中相去九尺正中开南北庵悉广五尺凡六十四聚或为人散乱及为夏水所没冬水退后依然如故旧志在县南二里成都图经云八阵凡三在夔者六十有四方阵法也其二详见新都县志】杜甫故宅【在奉节县陆游髙斋记少陵居夔三徙居皆名髙斋其诗曰次水门者白帝城之髙斋也曰依药饵者瀼西之髙斋也曰见一川者东屯之髙斋也今白帝已废为邱墟瀼水为夔府治所髙斋不可识独东屯有李氏者居已数世上距少陵才二易主大厯中故劵犹在方舆胜覧世传计防乃少陵故宅今有祠堂旧志明万厯间于瀼西故址建草阁】许旌阳故宅【在县万西舆地纪胜武宁县西一里即今之白鹤观】白帝楼【在奉节县东故白帝城上唐杜甫有诗】最髙楼【在奉节县东白帝城杜甫诗城尖径仄旌斾愁独立缥缈之飞楼即此】四望楼【在万县南明统志唐白居易诗江上新楼名四望东西南北水茫茫】白云楼【在府治楼有三层登覧之胜甲于一郡】万丈楼【在奉节县东十里杜甫故居后人建楼取李杜文章在光防万丈长之义为名】朝阳楼【在大宁县治宋孔嗣宗建以望鳯山又有絶云楼在县治内】制胜楼【在奉节县北宋建王延熙有诗】江防楼【在万县治西】越公堂【在奉节县东方舆胜覧在瞿唐闗城内隋杨素所建唐杜甫诗此堂存古制城上俯江郊】十贤堂【在府治内初名嵗寒宋庆厯中建以祀先贤尝至夔者屈原诸葛亮严挺之杜甫陆贽韦处厚白居易桞镇宼凖唐介凡十人画像于堂中外栽修竹林栗有记】诗史堂【在府治内有唐杜甫画像】瑞白堂【在府治宋杨梅有记王十朋诗昔日在防州兹堂见三白为瑞不嫌多年丰最宜麦故也】整睱堂【在府治又名易治宋王十朋诗风俗无难易治之端在人古夔尤易治民俗本耒淳】橘官堂【在云阳县西汉书地里志朐县有橘官旧志今五峯驿前外有橘官堂】七贤堂【在万县东祀宋鲁有开张俞范镇苏洵苏轼苏辙黄庭坚画像刻其诗堂中宋陈损有记】江月亭【在府治宋王十朋诗长江何处水明月几州天月与江无约相逢是偶然】挹翠亭【在奉节县治白居易游息之所】杜鹃亭【在云阳县城内杜南诗云安有杜鹃名本于此】二咏亭【在万县治宋张俞范镇尝相倡酬于此太守赵希混因以名亭】济川亭【在万州州门之前舆地纪胜太守鲁有开张俞记亦名曰南浦楼】宿云亭【在开县北方舆胜覧在盛山上温造建有记】云鸿亭【在开县西三十里方舆胜览贾伟有诗】翠芗亭【在开县北方舆胜览夏侯孚先有记】泳飞亭【在大宁县旧监治宋建明统志其在监治者曰蔵春坞江山堂芳菲馆清秘阁皆当时之胜】阳云台【在巫山县西北寰宇记台髙一百二十丈南枕长江宋玉赋云游阳云之台望髙唐之观即此也方舆胜覧在县西北五十步又髙唐观在县西北二百五十步吴舩录所谓阳台髙唐观今在巫山来鹤峯上旧志按司马相如子虚赋前言楚王猎于云梦后言登阳云之台孟康注云云梦中髙唐之台据此当在今荆州及汉阳境然宋赋言神女在巫山之阳髙邱之阻朝朝暮暮阳台之下则阳台之巫山理亦有之若髙唐则实在云梦不在巫山也】演易台【在云阳县北三十里地名向阳坪宋邵康节于此注易明御史卢雍立石表之】拂云馆【在大宁县明统志在宋时刑曹廨舍之西宣和中陈似有记】蔵春坞【在巫山县北眀统志在大昌县治府志今三台崖即其地也其中空洞可容百人】
　　闗隘夔闗【在府城南　本朝康熙六年设榷闗雍正七年始遣官监督乾隆元年罢监督属知府监收】瞿唐闗【在奉节县东即古江闗汉书地理志鱼复县江闗都尉治后汉书公孙述遣田戎与将军任满出江闗注华阳国志曰巴楚相攻故置江关旧在赤甲城后移在江州南岸对白帝城故基在今鱼复县南魏王泰括地志江闗在鱼复县南二十里江南岸王应邻地理通释古江闗即今瞿唐闗元统志瞿唐闗去城八里管锁水铁鎻二条旧志铁锁闗在瞿唐峡口唐天祐元年王建将张武请于防东作铁絙絶江中流立栅于两端谓之锁峡宋景定五年守将徐宗武于白帝城下岩穴设拦江销七条长二百七十七丈五尺又为铁柱二各髙六尺四寸后人因呼为鐡锁闗】鬼门闗【在奉节县东北三十里府志又有百牢闗在县东十五里　按唐志百牢关在汉中郡西县今宁羗州境杜甫诗防州险过百牢闗言瞿唐关之险过于西县之百牢耳非谓防州有此闗也后人错解杜诗附防而有此名】石门闗【在奉节县东六十里两山相夹接巫山县界】石蕋关【在奉节县南一百二十里路通施州其地有三尖山壁立亦名尖山闗又有金子闗亦在江南岸旧皆有巡司今裁】得胜闗【在巫山县东六十五里今为得胜铺】大石岭闗【在巫山县南八十里明嘉靖中建又瞿门闗在县西六十里接奉节县界】青崖闗【在大寕县北久废】东门闗【在云阳县北百里】西桞闗【在万县西北宋寳祐元年元兵渡汉江攻万州入西桞闗即此】虎爪闗【在开县北三里又金练闗在县北五十里髙桥闗在县北一百里】茅坡闗【在开县西三十里又豆山闗在县西三十里】云安厰【在云阳县东北即故云安监地　本朝雍正七年设巡司今设盐课大使又有鐡警廵司在县北三十里明置久革】市郭里【在万县南　本朝雍正七年设巡司又有铜罗闗巡司在县南江南去府治四百里又武宁巡司在县西即旧县今皆裁】三钩镇【在防州东三里寰宇记旧时鐡锁断江浮梁御敌处也镇居数溪之会故曰三钩唐武徳二年废】当阳镇【在巫山县西北废大昌县西四十里明置巡司今皆裁】五溪镇【在云阳县西北明置廵司乆革】袁溪镇【在大宁县东北二十里明置廵司又有大宁盐课司在县北二十里今皆裁】永宁堡【在万县南巴南里旧罗纲坝明嘉靖十一年建闗堡】广武寨【在奉节县西南二十里以广武军尝屯此故名】三防寨【在巫山县东四十里宋干徳三年刘光义等伐蜀收复三防巫山等砦防防州即此今为三防铺】黄荆坝【在万县南故南浦县地旧志其地接壌施夷土司环列民乂顽犷明万厯初知府郭棐以黄荆坝至尖山闗沃壤数百里尝议令捕盗通判驻此以资弹压】盐厰【在万县东一里啇贾凑集之地】永宁驿【在奉节县西一里明置马驿今裁与万县云阳巫山三县各设站马三匹又有南沱水驿在县西六十里】小桥驿【在巫山县东八十里明万厯初改小槁公舘置巴中马驿　本朝康熙中改名小槁驿后罢为铺】髙唐驿【在巫山县西半里洪武初置为阳驿自此而东九十里至巴东县万流驿今裁】巴阳驿【在云安县西六十里一名小彭驿以彭溪为名又有五峯驿在县西南皆水驿也久废】瀼途驿【在万县西南六十里又集贤驿在县东五里周溪驿在县东五十里皆水驿又有分水马驿亦在县东五里皆明置久废】
　　桥梁龙溪桥【在奉节县东七里旧名小溪桥以溪水出自卧龙山故名】相公桥【在奉节县西三里宋太平兴国初寇凖知巴东县尝至夔爱其溪水汲以烹茗后人建槁溪上因名】天生桥【在万县西方舆胜覧在苎溪上乃一巨石自然成桥长与溪等平濶如履平地溪流出其下府志在县西二里】天池桥【在开县西南】四十八渡【在大宁县东二百三十里道出湖北房山县】
　　陵墓周楚故陵【在奉节县西接云阳县界水经注江水迳故陵北江侧有六大坟庚仲雍曰楚都丹阳所故以故陵为名】汉扶嘉墓【在云阳县北三十里】三国汉甘夫人墓【在府城内入蜀记夔州治在甘夫人墓西南元统志墓在府内镇峡堂后即蜀先主夫人也　按蜀志甘皇后初于南郡章武二年迁至蜀后与昭烈合疑夫人之墓不应在此】唐冉仁才墓【在万县西废武宁县东十三里明统志仁才唐浦州刺史墓有龙朔间所立表】李逺墓【在云阳县西五峯麓逺大中间建州刺史】
　　庙宇汉髙祖庙【在云阳县北十里旧志汉髙祖遇扶嘉于此后人立庙又有扶嘉庙在县东北云安塲】白帝庙【在奉节县东八里旧州城内方舆胜览有三石笋犹存入蜀记白帝庙气甚古松柏皆数百年物有数碑皆孟蜀时立庭中石笋有鲁直建中靖国元年题字通志明正徳七年廵抚林俊毁公孙述像祀马援及川神土神改曰三功祠嘉靖十一年改祠汉昭烈以孔明配曰义正祠三十六年后以闗张配曰明良殿】昭烈帝庙【在奉节县东方舆胜覧去县六里】武侯庙【在府治八阵台下唐时防州治白帝庙在西郊前有古柏杜甫有古柏行及武侯庙诸诗宋乾道中王十朋移建于此内又冇开济堂取杜甫诗两朝开济老臣心之义】张桓侯庙【在云阳县大江南岸巫山县西亦有庙】神女庙【在巫山县东习凿齿防阳耆旧传赤帝女曰瑶姬未行而卒于巫山之阳故曰巫山之女楚懐王游于髙唐梦与神遇遂为置观于巫山之南号为朝云吴舩録自巫峡三十五里至神女庙庙中石刻引墉城记瑶姬西王母之女称云华夫人助禹驱鬼神斩石疏波有功见祀元统志神女庙唐仪鳯元年置宋宣和四年改曰凝真观绍兴二十年封妙用真人县志在此县东三十里十二峯前飞鳯峯之麓】杜工部祠【在奉节县通志今附祀义正祠】唐质肃祠【在奉节县东祀宋唐介王十朋有记】王梅溪祠【在府治南明万厯二十四年建祀宋州守王十朋】
　　寺观开元寺【在奉节县西唐开元中建明永乐间有御赐四川第一山金字坊】咸平寺【在府城内东北宋咸平中建因名魏了翁有记】秀峯寺【在巫山县东北五里寺有二塔山蛮环拱树木蔚秀】慧日寺【在云阳县西明统志九年建】白鹤寺【在万县西一百三十里二苏有题咏】大觉寺【在开县北三里元泰定间建】集灵观【在云阳县西四十里明统志有碑云象山福地玊华仙舘唐啇真君飞升之处】栖霞宫【在云阳县北十五里宋景徳初建】集虚观【在万县北明统志内有唐垂拱时所遗钟又有巨鐡柴色嵗旱祷雨烧之如汗出必有雨干则无】
　　名宦汉李道【宛人王莽时补巫丞有能名】三国汉罗宪【防阳人为巴东太守时大将军阎宇都督巴东拜宪领军为宇副贰魏之伐蜀召宇西还宪守永安城吴闻蜀败欲袭宪宪曰吴不恤吾难而背盟徼利不义甚矣　乃缮甲完聚励以节义士皆用命大破吴军】吴吾彦【吴人为建平太守王濬将伐吴造舩于蜀彦觉之靖増兵为备皓不从彦乃輙为铁锁横断江路及师临境縁江诸城皆望风防附或见攻而防惟彦坚守大众攻之不能克乃退舍礼之】南北朝贺若谊【洛阳入为信州总管有能名】隋王长【霸城人髙祖时为丞相授信州总管部内夷未賔长述讨平之】唐李孝防【宗室髙祖时以山南招讨大使徇巴蜀下三十余城拜信州总管时萧铣据江陵孝防讨平之】李靖【三原人武徳初説赵郡主孝防以取萧铣十策孝防上之上以孝防为夔州总管靖为行军总管委以军事靖説防悉召巴东蜀酋长子弟因材授任置之左右外示擢用实以为质因造舰习水战自夔州东击萧铣时峡江方涨诸将请俟水落靖曰兵贵神速今乗江涨掩其不备此可成擒也乃率战舰数千趋江陵薄城而营破其兵萧铣乃防】刘禹锡【中山人元和中知夔州表言一州利害公务不冗】桞公绰【华原人宪宗时为开州刺史地接夷落宼尝逼其城吏曰兵力不能制愿以右职署渠帅公语曰若同恶邪立诛之冦亦引去】韦处厚【万年人元和末为开州刺史诚心恤民文宗朝拜同平章事】五代髙彦俦【太原人孟蜀时授夔州江宁军都廵检招讨使宋师至彦传力战身被十余创判官罗济劝其降彦俦不许宋师壊门入彦俦挺劒拒之杀十余人乃縦火自焚死】宋刘保勲【河南人宋初云安监盐制置使嵗满出羡余百万转运使欲以状闻保勲曰贪官物为已功可乎乃止】李防【内黄人为峡路转运副使先是沿江水逓嵗役民丁甚众颇废农作防悉以城卒代之】臧丙【大名人太平兴国初通判大宁监官课民煮井为盐丙职兼总其事先是官给钱市薪吏民侵蚀致嵗课不充坐械系者常数十百人丙至召井户面付以钱既而市薪山积盐有羡数】慕容徳琛【太原人淳化中知夔州李顺之乱贼酋张顺领众来寇徳琛与战龙山又与白继赟击贼悉焚其营贼剽开州围云安徳堔徃援之累诏褒谕】秦传序【江寕人淳化五年充夔峡廵检使李顺之乱贼众奄至薄夔州城下传序督士卒昼夜拒战城中乏食传序出囊槖服玩尽市酒食以犒士卒慰勉之众皆感泣力战城壊传序赴火死】薛顔【万泉人太宗时为峡路转运使始孟氏据蜀徙夔州于东山据峡以拒王师而民居不便顔为复其故城】史方【开封人真宗时知夔州当富顺州时田彦宴宼施州方领兵直抵富顺荡其巢穴穷追彦宴至七女栅降之】卢士宏【新郑人文彦博包丞相以亷能荐由三司开拆司擢夔州路转运使】朱夀隆【诸城人仁宗时为夔州转运使巴峡地隘民困于役免其不应法者千五百人】周湛【穰人仁宗时为夔路转运使云安塩井嵗赋民薪茅至破产责不已湛为捐盐课而省输薪茅民便之】王端【仁宗时知云安军仁宗颁庆厯善救方端请官为给钱和药于民遂行于天下】彭乗【华阳人寳元中为夔州路转运使土贼田忠霸诱下溪州蛮将内寇乗适按郡至境大集边吏勒兵下山以备贼贼遁去因遣人间之其党斩忠覇夷其家】陈安石【安阳人嘉祐中为夔州判官洞悉民隐时有蓄蛊毒者捕诛其首并列市药方由是遇毒者不死】张诜【浦城人为神宗时夔路转运使官渝州蛮叛诜自率兵讨平之録其功加直集贤院】孙构【博平人神宗时夔州部夷梁承秀李光志王兖导生獠入冦转运判官张诜请诛之选构为使倍道之官至则遣浯州豪杜安募千人徃袭自督官兵及黔中兵击其后斩承秀入讨三族火其居余众保黒崖岭黙兵従间道夜噪而进光吉坠崖死兖自降以其地建南平军】李周【冯翊人神宗时知云安县蠲盐井之征】王宗望【固始人擢夔州路转运使当哲宗即位行赦赏军万州弥旬不给包卒朱明因众怒白昼入府宅伤守臣他兵籍籍谋兆乱宗望闻变自夔州驱至先命给赏然后斩明以徇朝廷嘉之】程之邵【眉山人元祐中为夔州转运判官大宁井出塩煎盐者輙储其半供公上余鬻于民使先输钱盐不足给民以病告之邵尽发所储与之啇贾既通闗征数増倍】曽开【河南人哲宗时出监大宁监有贤能声】刘昉【潮阳人绍兴中守夔州政先体要兴学校以造士劝农桑以厚民毎出郊督耕又修诸葛亮八阵图碛杜甫东屯故居】周执羔【弋阳人绍兴中知夔州兼安抚使夔地接蛮獠易以生事或告溱播蛮叛豪帅请兵致讨执羔谓曰朝廷用尔为长今一方骚动责将焉徃能尽其力则贳尔一兵不可得也帅惧击斩叛首以献患遂息】王十朋【乐清人乾道初知夔州】虞允文【仁夀人孝宗时以言事忤史浩斥知夔州允文以夔为蜀门户修守御抚军百务整肃】程师孟【吴人孝宗时提防夔路刑狱泸戎数犯渝州边使者治所在万州相去逺有警率浃日乃至师孟奏徙渝夔州无常平粟建议置仓适凶歳赈不足即矫发地储吏不可师孟曰必俟报饿者尽死矣竟发之】陆游【山隂人孝宗时通判夔州王炎宣抚川陕辟为干办公事官陆游为炎陈进取之防谓宜积粟练兵有衅则攻无衅则守】贾伟【尝守开江贻书丞相赵雄极论武兴守吴挺之横他日陛对又乞裁抑郭棣郭果兵权孝宗嘉纳】林栗【福清人孝宗时知防州州属郡曰施州其羁縻郡曰思州施民谭汝翼与知思州田汝弼交恶兵交于境施黔大震汝翼乞师帅府栗曰汝翼实召乱者移檄罢兵乃选属吏徃摄兵贤以收汝翼之权命兵马铃辖按阅诸州宻檄至施就摄州事取其巨恶九人诛之蛮人遂安】李浩【临川人淳熙初夔路阙帅命浩以秘阁修撰知夔州思州田氏将起兵相攻浩草檄遣官为劝觧遂感悟释前憾边得以宁】赵方【衡山人淳熙中授大宁监教授俗甚陋方择可教者亲训诱之人皆感励自是始有进士】颍叔【谯人绍兴中夔州路转运判官夔峡尚滛祀人有疾病惟知事神颍叔悉禁絶之并教以医药】赵希錧【宗室子宁宗时主管夔州路转运使疏大宁盐井利害使者上诸朝民便之】何异【崇仁人庆元中知夔州兼本路安抚使以夔地狭食少同转运使立循环通济仓民便之】范荪【开禧中为夔州转运判官疏言施黔等州地旷人稀占田多者湏人耕垦富豪有诱客户举室迁去乞将皇祐官荘客户逃移之法校定凡为客户者许役其身毋及其家属今后凡理诉官荘客户并用宋皇祐旧法从之】厐彦海【为开州守将咸淳二年元兵取开州死之】韩明【开州守将元兵破开州兵入明父子并战力屈被执】杨夀孙【宋末为云安主簿元兵至中江夀孙与将官何庚安朝臣田广泽等督兵连战三日俱死】上官夔【宋末为万州守将元兵围城守御甚力招之防不从城防巷战而死】明王桢【吉水人成化初授夔州府通判时荆防贼石和尚流刼巫山督盗王同知不救桢代勒所部民兵赴援未几贼刼大昌桢徃救遂陥围中大骂而死】张泽【相城人嘉靖中知巫山县县旧无驿泽始创之省里中费无算税茶嵗有例却不取俗尚女巫杖而火其神巫风遂息】何承光【镇逺人官夔州同知崇桢七年贼由荆州长驱至副使以下皆遁承光摄府事率民吏守御城防死之本朝乾隆四十一年　赐谥节愍】髙日临【鄱阳人崇祯时为大宁知县流贼犯城日临见】
　　【势弱不能守齧指书牒乞援上官率众御之北门兵败被执日临大骂不屈贼碎其体而焚之同时训导髙锡及妻女廵检陈国俊及妻皆遇害　本朝乾隆四十四年　赐谥烈愍】郭缵化【崇桢末巫山廵检御贼死于阵】
　　本朝薛人凤【浙江人康熙十九年由夷陵州同擢夔州府通判转运军饷道经万县适遇贼将谭宏率兵刼之至大城山欲降以伪职人鳯曰吾今日止一死耳必不尔从贼怒砺刄于颈骂愈烈死之】许嗣印【奉天镶蓝旗人康熙十五年□印知夔州时寇氛初靖嗣印力事拊循尤加意学校修郡志设救生船于夔巫间嵗旱火三日不熄嗣印斋栗祷神澍雨如注】
　　人物南北朝梁徐世谱【鱼复人有勇力善水战元帝时领水军所造噐械随机损益妙思溢出】宋龙景昭【奉节县人少有武勇初任蜀为州刺史宋平蜀授永州刺史秩满入朝改右千牛卫将军】明清文胜【大宁人洪武间为龙阳典史邑地濵洞庭嵗罹水患适赋数十万驳扑死者相踵文胜慨然诣阙上防为民请命再上皆不报复具防击登闻鼔以进遂自经死于登闻鼓下太祖怜其为民杀身诏减二万四千余石定为额有司祠祀匾曰恵烈】严琥【开县人成化末为髙州同知时石城信宜二县人饥民多流亡琥捐俸赈济化州吴川等县嵗矿铁民苦赔补无敢言者琥力请停止民歌曰生我慈母活我严父】熊希古【大宁人治间知天台厯官刑部员外以忤刘瑾谪官寻复官陞为郎中出守临江陞云南副使】杜斌【大宁人为河南沈邱县丞正徳间流贼攻县斌同都司王宝督众力战死焉】向孔洙【大宁人正徳间流贼鄢蓝攻县孔洙率民兵拒敌相持数日城陷孔洙奋勇拒战稍却贼议和突入孔洙坠城死】
　　本朝沈巨儒【字越溪万县人隐居山中自号西溪野人总督李国英知其夙学劝之仕不应构草堂作诗文自娱】程正性【字存存万县人顺治六年以贡生授北直开州州同迁河南府睢州牧有治绩详归德府名宦累官云南永宁府同知】杨春芳【万县人由行伍累官都督同知管温州城守副将康熙十四年耿精忠犯温州春芳死之】
　　流寓唐杜甫【防阳人永泰初辞幕府客居云安半年复居夔州二年大厯三年春始去夔出峡】宋邵雍【洛阳人游云安筑演易台】李纲【邵武人再谪宁安军安置】明补锅【不知何许人永乐初往来夔庆间为人家补锅之匠尝遇萧寺忽于夔州市中遇冯翁相顾愕然巳而共入山岩中坐语竟日莫知所终】冯翁【亦不知何许人在夔州以章句教童子给衣食能为对句及古诗诗辄自题马二子或马公或塞马先生尝作诗大书壁间比见补锅匠即铲去莫知所终】
　　烈女明李荗植妻屈氏【大宁人年十七鄢蓝贼猝至夫遇客欲胁以去屈不肯従为贼所杀】
　　本朝宋亦郊妻闻氏【父昌夔协守备夫溧阳人未嫁而夫死女奔防守节及翁姑相继殁无嗣复入川依父父又死贫困流离不渝其操】刘賛元妻段氏【奉节人少寡矢志守节于康熙年间　旌表又奉节县人朱之瑞妻袁氏王逊之妻陈氏袁国相妻袭氏李殿邦妻刘氏张彦升妻氏王应夀妻龚氏陆永祯妻沈氏杨朝妻萧氏谢迟菓妻张氏冉登云妻龚氏冉明徳妻谭氏并于乾隆年间　旌表】冉国修妻匡氏【巫山县人其夫亡苦节于乾隆年间　旌表之又同县人有杜世珍妻谭氏杨圣训妻方氏匡世爵妻向氏宋秉魁妻也氏龚士俊妻谭氏李荗材妻陈氏徐琮妻黄氏向士楷妻陈氏并以节孝先后　旌表】刘世禄妻李氏【云阳人夫逺出为李周氏逼汚李持刀相拒周氏夺刀刺喉死又同县人余上仁妻罗氏冉自修妻王氏陈圣训妻白氏并以夫亡苦莭于乾隆年间　旌表】宋云徳妻谭氏【万县人猝遭强暴不辱杀身全节于雍正年间　旌表又同县人姜荣吉妻刘氏马英妻杜氏杜之章妻谭氏平其安妻张氏万时玉妻龚氏魏如昆妻詹氏袁防妻傅氏监生白瑄妻张氏并以守志不汚于乾隆年间先后　旌表】王命宰妻姜氏【开县人夫亡苦节于乾隆年间　旌表】沈玉琏妻赵氏【大宁人夫亡守节于乾隆年间　旌表】
　　释道宋张道清【字得一巫山人绍兴六年毓于青牛山舍紫气腾空逺近以为异尝卧岩中有虎踞其侧以开禧二年端坐而蜕】
　　土产金【唐书地理志万州贡麸金明统志万县出金】铁【府志云阳巫山出】锡【唐书地理志夔州贡】纻【唐书地理志夔州贡纻开州贡白纻】防绢【九域志云安军贡绢府志云安开县二处出丝防】布【唐书地理志夔州开州贡布府志云阳产葛布】盐【汉书地理志巫山朐忍有盐官唐书地理志奉节云安大昌南浦万嵗有盐官寰宇记开州产盐】漆【寰宇记开州产府志云阳产】蜜蜡【唐书地理志夔州贡蜜蜡寰宇记开州多产蜡九域志大宁监贡蜡府志巫山出】香【寰宇记万州产白胶香】纸【寰宇记万州产蠲纸】橘【汉书地理志鱼复朐忍有橘官唐书地理志夔州贡柑橘开州贡柑】荔【蜀都赋户有橘荔之园注朐忍鱼复二县出】椒【府志奉节云阳巫工产】茶【唐书地理志夔州贡茶府志万县巫山出】药【唐书地理志万州贡药子开州贡芣苢实寰宇记夔州产巴防黄蘖九域志万州产木药子明统志云阳产厚朴大乙元精石】酒【水经注鱼复出杜甫诗闻道云安麯米春】山鸡【唐书地理志夔州贡山鸡】吐绶鸟【寰宇记夔州出绶绶鸟大如翟五色可爱值天和景淑即吐绶长一尺许湏臾还吞之】兽皮【唐书地理志夔州贡熊罴鹿皮府志云阳开县巫山出】






　　钦定大清一统志巻三百三
&lt;史部,地理类,总志之属,大清一统志,龙安府图&gt;
&lt;史部,地理类,总志之属,大清一统志,龙安府图&gt;
&lt;史部,地理类,总志之属,大清一统志,龙安府表&gt;
&lt;史部,地理类,总志之属,大清一统志,龙安府表&gt;
　　钦定四库全书
　　钦定大清一统志三百四
　　龙安府【在四川省治北少东六百五十里东西距九百三十里南北距一千一百里东至保寕府昭化县界四百五十里西至松潘防平番营界四百八十里南至绵州安县界三百八十里北至松潘防南坪营界七百二十里东南至绵州梓潼县界三百八十里东北至甘肃文县界五百四十里西南至茂州界五百八十里西北至松潘防界三百六十里至　京师一万一千二百四十里】
　　分野天文井鬼分野鹑首之次
　　建置沿革禹贡梁州之域周秦氐羌地汉为广汉郡刚氐道后汉置广汉属国都尉三国汉改属隂平郡晋因之宋齐俱属梁州北隂平郡梁时有杨李二姓分据其地称蕃于梁【明统志为杨杰李龙迁所据】后魏孝武帝置江油郡西魏废帝二年置龙州【按隋书地理志魏置龙州于隂平县后周始徙江油而平武郡下仍云西魏置龙州】隋开皇三年郡废大业初改州为平武郡义宁初改为龙门郡寻曰西龙门郡唐贞观元年改龙门州【唐书地理志初为羁縻属茂州垂拱中为正州　按李吉甫元和郡县志贞观元年改为龙州据唐书地理志贞观元年曰龙门州至乾元元年始更名龙州疑系郡县志之讹】天宝元年复曰江油郡至徳二载改应灵郡乾元元年改曰龙州属剑南道五代因之宋仍曰龙州江油郡政和五年改曰政州绍兴五年复曰龙州属利州路元亦曰龙州属广元路【旧府志元至正中陞龙州为元帅府寻改为宣慰司而元志不载】明洪武六年仍曰龙州属四川布政司二十二年改龙州军民千户所寻复为州宣徳七年改为宣抚司嘉靖四十五年改置龙安府
　　本朝因之属四川省领县四
　　平武县【附郭东西距四百三十里南北距四百三十里东至保寜府剑州界二百八十里西至松潘防小河营界一百五十里南至石泉县界二百十里北至甘肃阶州文县界二百二十里东南至绵州梓潼县界三百八十里西南至石泉县界二百二十里东北至文县界二百二十里西北至小河营界一百五十里汉置刚氐道属广汉郡后汉属广汉属国都尉三国汉分置平广县属隂平郡晋太康元年更名曰平武宋属北隂平郡齐因之梁时为氐豪所据西魏改置江油县为江油郡治寻为龙州治隋为平武郡治唐宋为龙州治宝祐中随州徙治今江油县界元以江油县省入龙州又徙治武都镇明洪武二十二年复移州于今治嘉靖四十五年改州为府万厯十九年始复置平武县为府治　本朝因之】江油县【在府东南二百六十里东西距九十里南北距六十里东至绵州梓潼县界二十里西至平武县界七十里南至彰明县界四十里北至平武县界二十里东南至彰明县界三十五里西南至平武县界三十里东北至平武县界三十里西北至平武县界二十五里汉刚氐道地三国汉置江油戍晋以后为平武县地西魏以后为龙州江油县地宋宝祐六年始徙龙州于今县界仍置江油县为治元至元二十一年省县入州至正中迁州治于武都兴教镇属广元路明洪武六年州移还今府界十年并故地入梓潼县十三年复置江油县属剑州嘉靖四十五年改属龙安府　本朝因之】石泉县【在府西南三百二十里东西距一百里南北距一百六十里东至平武县界五十里西至茂州界五十里南至绵州安县界五十里北至平武县界一百一十里东南至安县界七十里西南至茂州界五十里东北至平武县界五十里西北至平武县界九十五里汉蜀郡汶江道地晋为汶山郡地后周为汶州北川县地唐贞观八年则分置石泉县属茂州宋熈宁九年改属绵州政和七年于县置石泉军宣和三年废军仍属绵州七年复置军宝祐中移军治龙安元陞军置安州以石泉属之明初属成都府嘉靖四十五年改属龙安府本朝因之】彰明县【在府南三百二十里东西距七十里南北距四十五里东至绵州界三十里西至绵州安县界四十里南至绵州界二十五里北至江油县界二十里东南至绵州界三十里西南至安县界六十里东北至江油县界二十五里西北至江油县界三十里本属广汉郡涪县地晋孝武侨置汉昌县属巴西郡宋齐因之西魏废帝改曰昌隆隋属金山郡唐属绵州先天元年改曰昌明五代后唐又改曰彰明宋元明因之　本朝顺治十六年并入绵州雍正六年复置属绵州九年改属龙安府】
　　闗隘郡连氐羌【隋书地理志】境带灵山【唐陞都督府记】其地四塞山川重阻【图经】峭壁云栈聨属百里【蒲翰十景记】五闗设险【佥事史行可赋】六阁悬岩【邓艾凿北岩记】夷夏襟喉川蜀保障【府志】
　　风俗性多质直务农工猎【隋书地理志】岩居谷处少平陆鲜谷稻仰食于绵剑【许醇序】山高水峻人多瘤痴聋【乐史太平寰宇记】
　　城池龙安府城【周九里有竒门四明宣徳五年筑】江油县城【周三里有竒门三明天顺六年土筑正徳中甃石崇祯末流冦乱倾圮殆尽　本朝雍正初重筑乾隆二十四年重修】石泉县城【周四里有竒门三宋绍兴中土筑明天顺中甃石　本朝乾隆元年十六年先后重修】彰明县城【周不及二里门三明成化初土筑正徳中甃石崇祯末燬于兵本朝雍正间重修】
　　学校龙安府学【在府城西南隅明隆庆中建　本朝康熈二十二年重修入学额数十五名】平武县学【在县治左本青川所学眀嘉靖中迁建　本朝顺治十六年裁改入学额数八名】江油县学【在县东南三里旧在县城东明洪武中建　本朝康熈中改建今所入学额数八名】石泉县学【在县东望崇山麓　本朝康熈五十七年自城内迁建于此乾隆十七年重修入学额数八名】彰明县学【在县治东南明洪武初建　本朝顺治十六年裁雍正八年复建入学额数八名】天柱书院【在江油县治右　本朝康熈中知县朱樟建乾隆二十二年増修又酉山书院在石泉县治南乾隆三十年知县姜炳璋建青莲书院在彰明县治东南学署前乾隆二十一年知县胡整建又陇西书院在县南乾隆二十二年析旧太白祠建立各县卫并设有社学义学】
　　戸口【原额人丁五千五十三滋生人丁二十万四千六百四十】
　　田赋【上中下稻山坡旱田地五千六百三十顷六十一亩五厘下地估种四千九十八石八斗二升五合额徴丁条粮屯租银八千七百四十七两四分六厘遇闰加徴银七百四十八两三钱九分三厘又抝盘等寨番民认纳黄蜡折价银一十四两六钱四分抝盘青片白草等寨番民认纳杂粮折米一百四石八斗六升七合】
　　山川东臯山【在平武县东五里有古禅寺】金鳯山【在平武县东十五里其土赤色日光照耀形如金鳯】九龙山【在平武县东五十里其地峻险前距铁蛇闗抵番地一山九岭叠耸如山】左担山【在平武县东魏志邓艾入江油左担道诣绵竹常璩华阳国志自景谷有步道经江油左担出涪邓艾入蜀所经也祝穆方舆胜览自文州界青塘岭至龙州百五十里自北而南者右肩不得易所负故云左担旧志山在平武县东一百八十里今七里闗是也】太平山【在平武县西三百渡涪江山有毘卢龙泉二寺今废】崆峒山【在平武县西太平寰宇记在龙州西二百五十里高二千五百丈西接松州交川县界方舆胜览山谷深险直接番界旧志在府西北一百十里似平凉之崆峒故名】镇南山【在平武县南渡涪江七里山峯正对府治】药丛山【在平武县南十里多产药材因名或讹为落丛俗呼乐泛有东西溪皆出此北流入涪】长春山【在平武县南渡涪江东十五里】伏龙山【在平武县南渡涪江东二十里蜿蜒蟠伏如龙】延贤山【在平武县南渡涪江二十里】君子山【在平武县南渡涪江东三十里】羊角山【在平武县南寰宇记在龙州南九十里两峯崛起如羊角此山出锡】天池山【在平武县南寰宇记在龙州南一百三十里高九十二丈上有池周二十三步其水常满号曰天池本名石人山唐天宝六年勅改灵液山】火风山【在平武县北十里山势峭崄其麓即箭楼山拥抱府城一名旗山】马盘山【在平武县北寰宇记在龙州北二百里高二千三百丈重峦叠嶂行者难之旧志在平武县东北一百二十里其形似马盘旋而上后魏马盘县以此名】龙穴山【在平武县东南三十里州界详见保宁府】龙阳山【在平武县东南三十五里山势如龙起伏向阳】箐青山【在平武县东南六十里重峯叠嶂树木森郁北通青川所有南溪出此流入白水】弩牙山【在平武县东南寰宇记在龙州东南一百三十四里高三千七百丈以形如弩牙而名明统志在府东南一百六十五里】响崖山【在平武县东南元和郡县志在江油县南八十二里出锡　按方舆胜览有鸣水山在江油县东南上有飞泉触石向应山谷即此明统志在府东南一百里】石门山【在平武县东南左思蜀郡赋縁以剑阁阻以石门元和郡县志石门山在江油县东一百三里有石门戍与氐羌分界去仇池城四百余里太平寰宇记其山有石壁相对望之如门明统志在府城东南一百七十里】马阁山【在平武县东南顾祖禹方舆纪要在废隂平县北六十里峻峭崒嶒极为艰险邓艾军行至此路不得通乃悬车东马造作栈阁始通江油山因以名】十八陇山【在平武县东南太平寰宇记在隂平县西南五十里高千余丈冈峦连属有十八陇因名十二陇在绵州昌明县界六陇在当县界】马头山【在平武县西南十里以形似名上有西岳祠】大雄山【在平武县东北废青川所北十里山形峻峭迥出羣山即北防山】化豹山【在平武县东北十五里山势高耸限隔畨塞】缨络山【在平武县东北废青川所西二十里】飞龙山【在平武县东北废青川所东三十里相近有东山有北溪出此出明月闗入涪】羊盘山【在平武县东北六十里石径九曲如羊肠然】两垭山【在平武县东北七十里山岭分峙两垭路通青川广昭等处】界山【在平武县东北三百里山甚巍峭中通洞子湾】啼胡山【在平武县东北青川所界王存九域志清川县有啼胡山】羊昌山【在平武县西北十五里山岩层叠羊昌闗在其地】仙女山【在平武县西北九十里相传仙女游戏于此】观雾山【在江油县东雾起即雨土人以之卜隂晴焉】白鱼山【在江油县东相传有二白鱼导水至山下故名】永隆山【在江油县东十里上有文昌祠为昔人防讲游息之所】大匡山【在江油县西接彰明县界方舆胜览大匡山一名大康山又名戴天山在彰明县北杨天惠彰明逸事云李白本邑人隠居戴天大匡山吴曽漫録云彰明有大小康山白尝读书于此杜甫寄白诗云康山读书处头白早归来又白集有访戴天山道士不遇诗即此明统志大匡山在江油县西三十里彰明县北五十里旧志小匡山在江油县南二十里一名防灯山】牛心山【在江油县西十里明统志在府东南一百五十里】玉枕山【在江油县西十里上有川主祠】天仓山【在江油县西七十里接平武县界上有天仓洞太乙真人洞】龙头山【在江油县南五里以形似名】太华山【在江油县南十里三峯□秀有似于西岳】五祖山【在江油县南五峯平列神秀挿天为诸山之主陇蜀具曕】玉案山【在江油县北一里明统志在府东南一百五十里山顶有白石如玉案】鳯朝山【在江油县东南形如飞鳯环绕县治】天柱山【在江油县东北五里山小而极高形如立柱】窦圌山【在江油县东北杜光庭録异记昌明县窦圌山真人窦子明修道之所也西接长冈犹通车马东临峭壁陡絶一隅自西壁至东峯石笋如图两峯中断相去百余丈跻攀险絶人所不到方舆胜览窦圌山在彰明县窦名圌字子石隠此山故名李白有送窦主簿诗即此方舆纪要在江油县北十里两峯耸立山麓纡回南接彰明县界明统志在江油县东北十里彰明县北七十里】酉山【在石泉县治后为县之祖山山形肖酉字故名林木秀蔚上有平冈可列坐称胜境焉】望崇山【在石泉县东一里层叠起伏拱抱县城其麓为学宫】金字山【在石泉县东二十里列嶂如屏冈峦耸翠】圆头山【在石泉县东四十里山峯甚圆故名层岩陡壁泉鸣如雷中有山岫空濶可容数百人土人尝避兵于此】千佛山【在石泉县西一百里三峯鼎峙上出云霄陟其巅俯视川西如指掌上有寺葢以铁瓦有龙湫祷雨甚灵】石纽山【在石泉县南一里唐书地理志石泉县有石纽山旧志有二石结纽故名有大禹庙　按谯周蜀本纪禹生石纽在汉广柔县今为汶川县西境与唐志不同】苍头山【在石泉县南一里望之苍然上有天齐阁俯瞰羣峯挺秀江水潆洄为邑之胜境焉】雪峯山【在石泉县北三十里山峯耸峻冬有积雪经久不消望之若银屏】云峯山【在石泉县北四十里峭壁峻拔五峯参差时现五色云霞有真武观土人春秋奉祀下为永平堡】三面山【在石泉县北六十里上有龙湫径不及四寸而水不絶】石城山【在石泉县东南一里】素龙山【在石泉县东南二十里羣峯森列山势素白如龙头角鳞爪俨然开朗则晴隂雾则雨】四磊山【在石泉县东南五十里四山对峙如柱下有龙湫】鳯凰山【在石泉县西北一里下有二水合流形如飞鳯】紫山【在彰明县旧志在盘水之西为邑之巨镇山色隽异日出入时光彩耀目紫山之别为莲峯山下有洞穴幽深数十里与紫山环峙】灵台山【在彰明县北隋书地理志昌隆县有灵台山太平寰宇记一名天柱山高四百丈即汉张道陵升仙之所明统志在县北二十里】石磬山【在彰明县北太平寰宇记自戴天山向西连接长三十里李膺记云西有石室方一丈三尺下有流泉味甘内有悬磬声闻数里四面石床高一丈】常山【在彰明县旧志自东北蜿蜒而南控于涪口又有马观山石碑山龙距山铧嘴山皆其别也】兽目山【在彰明县北五里有百滙龙潭上下凡三潭其水常流产茶土人谓之兽目茶】孟津山【在彰明县东南太平寰宇记自十八陇山向县东南一里】蕨山【在彰明县东北太平寰宇记郡国志云山有钟乳穴十九】太华山【在彰明县西北三十里与江油县接界明统志羣仙録载黄奉先携家人入此山山有牡丹花开时望之如锦幛然】附子山【在彰明县西北四十里接安县界产附子】烈妇崖【在平武县东南一百三十里海棠铺上旧名兴文阁山路盘陡下临急湍永乐五年有诸生严庸妻袁氏哭夫自溺于此诏旌之故名】水帘洞【在平武县东三百二十里洞岩高峻飞泉下垂千尺如帘然】百滙洞【在江油县西二十五里潭水渊碧嵗旱祷雨辄应】龙门洞【在江油县北五里有龙牀石笋泉流入涪】朝阳洞【在江油县北太平寰宇记在龙州南八十里高九百丈隂洞潜穴气蒸成川有飞泉下流一百里入隂平县合白榉水旧志在江油县北十五里】水源洞【在石泉县西三十里上有龙祠祷雨辄应】天仓洞【在彰明县北五十里洞有三极险架石为桥以渡】石镜【在平武县东二百里通坝寺左隔溪道旁有石光明如镜】涪水【在府城南自松潘防小河流入又东南迳江油县东又西南经彰明县东西又南入绵州界汉书地理志刚氐道涪水出徼外南至垫江入汉过郡二行千六十九里水经注涪水出刚氐道徼外东南流迳涪县西又东南与建始水合水发平乐郡西溪西南流屈而东南流入于涪涪水又东南流迳江油戍北又东南迳南安郡南又西迳广汉五城县为五城水又西至成都入于江元和郡县志涪江南流经龙州城东又经江油城东又经昌明县南一里其水出金太平寰宇记涪水在江油县北一里自松州崆峒山出下流入州界又南入绵州旧志由小河入县界又东南流一百三十里合火溪河又二十里至县西折而经县南又名为金盘溪向东曲流五十里合故城高村二河又转南二百二十里防众山溪水入江油县界又南迳县东五十二里入彰明县界分为二一过城东一过城西流十里至县南复合为一又南防石泉河入绵州界】火溪河【在平武县西北二十五里一名白马河源出白马路西畨界源流最逺经天生桥胡空闗至垂虹桥入涪又有木河在县西源出番界木木坪流经木桥入涪又官渡河在县西源发赤山闗竹岭至冷浸庙坝入涪】高村河【在平武县北源出西番界出高村经大坝至白草铺入涪又古城河在县东源发铁蛇闗出羊盘至古城入涪】小江河【自平武县南发源南流径江油县西至彰明县西入涪江一名青漪江又名平通河即古亷让水也元和郡县志亷水径昌明县东北让水出县北平地太平寰宇记亷水让水一名长江水东北自龙州江油县流入彰明县界宋书范柏年梓潼涪人明帝因问卿乡土有贪泉否柏年曰臣居梁益之地有亷水让水不闻有贪泉帝嘉之即拜蜀郡太守一云此水饮之使人防让故名旧志小江河源出平武县药丛山平羌岩其西有大印河源出白草蕃界东南流合为一又南七十里入江油县径县西又四十里入彰明县东流十里至城南入涪江　按旧志以让水为小江河防水为石泉河明统志谓防水在彰明县治北让水在县西五里据元和志寰宇记则二水皆自县北来与石泉无涉也】石泉河【自茂州流入径石泉县南又东至彰明县西南入涪江即古石密水也俗亦名湔水元和郡县志石密水在石泉县南一里旧志湔水有二源一出茂州界沈公岭东流入石泉县界合坝底土司山溪又五十里至县西一出甲竹喇嘛生番入石泉县界东南流一百六十里合众山溪至县西二水合流为石泉河径县城南又东四十里入平武县界又东南流七十里合水沙溪入绵州彰明县界又东南十里至县南入涪其水沙溪源出平武县南水沙坝东南曲流六十五里入石泉河】梓潼水【在平武县东南源出山溪东南流入绵州梓潼县界详见绵州】龙安水【在石泉县东南源出三面山合诸山溪之水东流入安县界亦名安昌水】青川溪【在平武县东又东径剑州入昭化县界即古清水也水经注青水出平武郡东北南迳平武城东屈迳其城南又西厯平乐郡东南屈而南迳南阳侨郡东北又东南径新巴县东北又东南迳始平侨郡南又东南迳小剑戍北太平寰宇记青川县有清水出啼胡山濶五丈东流入利州界其水清美亦曰啼胡水方舆胜览醍醐水在青川县北明统志青川溪在府城东一百二十里源出西番界流入嘉陵江又醍醐水源出府东清潭岭接青川溪入嘉陵江旧志源出清潭岭合白雄闗山溪下流二十里至青川城东转南又一百里至昭化县界入白水】龙潭溪【在江油县北源出窦圌山之下流至石舍崖入涪江】滙溪【在江油县西十五里源出百滙洞细流十里合雍村河下流入涪江】明月泉【在府城东南一百七十里】溅珠泉【在府城东南一百七十里泉防石岩喷激如珠】瀑布泉【在府城南一百七十里其泉自层峦叠巘飞流千尺蒲翰有龙阳十景记十景曰朝阳洞龙门峡明月潭瀑布泉溅珠泉明月泉太白台巢云阁蹑翠亭云根亭】神水泉【在江油县东五里】甘泉【在石泉县南二里有泉甘冽岩石上刻甘泉古迹四字县因以名】
　　古迹古刚氐道【在平武县东汉置属广汉郡后汉属广汉属国晋省　按刚氐为涪水所出今涪水实出府西则府境为故刚氐道无疑元和郡县志通典惑于邓艾传之説遂以龙州为汉魏无人之地后人又以府为汉隂平县地皆误】平武故城【在平武县东北蜀汉置平广县属隂平郡晋改曰平武梁末李文智据此自立为藩王西魏仍为平武县而别置江油县龙州治焉隋亦曰平武县属平武郡唐贞观八年省入江油按水经注平武城为清水所经今清水在府东北界旧志以为城在府西三十里误】龙州故城【在平武县东南元和郡县志龙州秦汉及魏不置郡县魏景元四年邓艾征蜀自隂平行无人之地七百余里凿山通道造作桥阁山高谷深至为艰险艾以氊自褁推转而下将士皆攀木縁岩鱼贯而进先登至江油即其地也晋于此置平武县西魏平蜀于此立龙州并置江油郡江油县以属焉东至利州四百里东南至剑州三百二十里西至松州三百二十里南至绵州三百二十里北至汶州三百三十里太平寰宇记州在涪水南一里方舆胜览龙州城梁李龙迁所筑去江油东北三里葢即隋唐州城也旧志宋宝祐六年徙治雍村在今江油县界明洪武六年土知州薛文胜创设州于青川所二十二年知州薛继贤又徙治盘龙坝箭楼山之麓即今治今有平武城在府西三十里葢故州也或曰在今府东南去江油县东北三里误　按今府东南一百二十里涪城西有故城名旧州坝遗址尚存疑即魏所置明统志谓在江油县东北三里元和志涪江经州东又经江油城东葢唐时州县分治明统志所云三里或指唐县言旧志谓故城在府西以在东南者为非恐亦无据】清川故城【在平武县东北后魏置马盘县兼置马盘郡隋开皇三年郡废县属平武郡唐属龙州天宝元年改为青川县宋端平三年废元初复置至元二十二年省入龙州明洪武四年改置青川守御千户所并置思曩安抚司四川都司嘉靖四十五年改属龙安府　本朝顺治十六年并入平武太平寰宇记清川县在龙州北一百里旧志青川所城在府东北百二十里周二里当白草蕃后路东抵白水阳平闗接陜西宁羌州界西通白马路抵龙安南至椒园堡北通青塘岭达阶文秦属襟要地也】方维故城【在平武县东北西魏置秦兴县并置建阳郡隋开皇初郡废改县曰方维属平武郡唐武徳四年改属沙州贞观元年省为镇郦景谷郦道元水经注白水迳建阳郡东九域志文州曲水县有方维镇县志方维城在今县东二百二十里】江油故城【凡有四蜀汉置江油戍为邓艾伐蜀路在今江油县东西魏分平武置江油县为龙州治隋唐因之在今府东南宋宝祐中随州移治雍村在今江油县西北元至正中又移随州治武都兴教镇在今江油县东北明洪武十三年始复置县于今治东北去剑州二百里】石泉故城【今石泉县治元和郡县志县西至茂州一百二十里本汉汶江县地贞观八年置旧志宋政和七年静州夷冦边攻茂州窒陇东道以孤石泉成都守孙羲叟上言石泉为邑介绵茂之间道里濶逺缓急不相应非有兵扼其冲要不足以捍外患于是请改石泉为军宝祐后徙废】北川废县【在石泉县西三十里本汶江县地后周置北川县属北部郡隋属汶山郡唐永徽二年省入石泉】彰明故县【即今彰明县治元和郡县志县南至绵州七十里晋孝武帝自白沙戍移汉昌县侨理于此仍属巴西郡后魏废帝改为昌隆县先天元年改为昌明太平寰宇记彰明县本昌隆初在清亷乡梁大同四年移于让水魏移孟津唐避讳为昌明天宝中江水圯建中元年移于旧县即今理也今改为彰明九域志县在绵州北七十一里】兴圣废县【在彰明县西南唐武徳三年分昌隆置显武县属绵州神龙元年改曰兴圣开元二年并入昌明寻分巴西涪城万安三县地复置二十七年复废】威蕃城【在石泉县西三十里唐穆宗时吐蕃冦边东川节度使王涯上言蜀有两道直捣贼腹一由龙州清川以抵松州一由绵川威蕃栅抵栖鸡城皆险要地宋孙羲叟既立石泉为军徳阳张上行言于羲叟曰去石泉三十里威蕃亭即唐之威蕃栅也宜先筑堡塞以御其来于是遂城其地】雍村【在江油县西北宋进士雍繁孙所居故名宋末尝为县治旧志又有兴教镇属武都乡元时州县所治　按县界东接建州废武连县武连县刘宋所置武都郡葢乡以故郡为名也】李白宅【在彰明县南二十里碑刻犹存】清晖楼【在府治内宋元符间张觉民作赋】龙迁楼【在平武县一百七十余里梁大通三年李龙迁建后郡人图其像于楼元末州治尽燬楼独存】吏隠堂【在旧州倅防宋佥判赵众建有诗云满耳江声满目山此身疑不在人寰民含古意村村静吏束刑书日日闲范镇司马光俱有和诗】蹑翠亭【在府治北层岩叠嶂中郡人登览处为龙阳十景之一】太白台【在平武县东南一百五十里方舆胜览在尉防太白与尉往来游此蒲翰为之记】读书台【在江油县南小匡山李白尝读书于此】仙游台【在江曲县北窦圌山上】超然亭【在江油县北窦圌山系窦真人故迹明万厯间推官朱仲防建　本朝康熈七年邑人杨廷杰重修有碑记旧名窦圌亭】誓水柱【在石泉县西四十五里河岸柱高丈许围五尺相传昔人恐水冲县立此誓之】
　　闗隘涪水闗【在平武县东唐书地理志江油县有涪水闗方舆胜览江油有十二闗曰涪水距城一里曰秦陇在清川县北十五里曰兠率在清川县曰木蕋在楮林口三店原去州八十余里余不尽载】鐡蛇闗【在平武县东十里明统志永乐间置】羊昌闗【在平武县西北十五里羊昌山通铁蛇阙道又胡空闗在县西北四十里皆明永乐中置】龙门闗【在平武县西明隆庆中知府郭孔道置】北雄闗【在平武县东北废青川所北接甘肃文县界稍南为瓦舍坝相近又有控夷闗明万厯中増置】明月闗【在平武县东北废青川所东五里明置巡司今裁又旧有杲阳闗在所南明初傅友徳伐蜀下文州进拔青川杲阳闗是也】马蹄闗【在江油县东南十里窦子明遇仙之处】奠边闗【在石泉县东十七里】石板闗【在石泉县西五里又有上雄闗在县西北大方闗在县东北】青川镇【在平武县东北一百二十里即故青川所今平武县丞驻此又所东五里地名瓦舍坝旧有巡司今裁】中坝巡司【在江油县西南接彰明县界本朝雍正七年设】永平堡【在石泉县东二十里设在山岩形势斗峻控制白草诸番隘口由永平而西三里为奠边闗闗南里许为火草坪坪北十五里为万安堡万安堡东二十里为嘉定堡旧俱为屯守地】坝底堡【在石泉县西北四十里与茂州接界其地东抵通宁堡西连白草蕃南距石泉北通靑片明成化后为戍守要地由坝底而南十五里为石板闗闗东十五里为石泉堡又东五里为白印堡俱坝底将分兵屯守】大印堡【在石泉县东北设在山阜白革番出没要路也堡西二十里为茆堆堡又西五里为山茅堡山茅东三十里为徐塘堡徐塘北三十里为伏羌堡伏羌北六十里为大方闗俱为控扼要地】芍药戍【在府南九十里明统志本名攑溪戍唐永徽中改今名】栈阁【在平武县东方舆胜览江油左担路上涪水岩壁上共有六阁曰青岩曰蟇颐曰石回曰七里曰东阁曰石城又县有二阁曰猿臂曰黄林明统志邓艾伐蜀置秦陇等阁一十二处洪武十一年设松潘衞又置飞仙等阁道二十五处曹学佺名胜志隂平修路记云龙安栈阁在府东者凡八曰石城曰佛崖曰麻园曰蟇颐曰黄陵曰三店原曰七里曰飞仙在府东南者凡三曰石回曰兴文曰猿臂在府东北者凡二曰秦陇曰东阁在府北者凡九曰金鼓曰芭蕉曰楮株曰卢岩曰天井曰桑坪曰兠索曰木蕊曰飞泉在府西北者凡十五曰金匮曰桐油曰龙鳯曰胡空曰黄埂曰刘村曰鵞顶曰禅峯曰石门曰仙女曰马桑曰溪坝曰黒水曰罗汉曰羊肠旧志兴文阁在府东南二十里海棠铺山路盘束下临急湍置阁其上以通行旅又南岩阁在府东六十五里明正徳初修筑平坦可行】阳地隘口长官司【在平武县北三十里东至平武县界二十五里西至青风白草界一百六十里南至羊峒界六十里北至甘肃文县界一百八十里　本朝顺治六年归附授长官司又有土通判土知州俱分管番户属龙安府】白草寨【在平武县西南四百里一名白草坝番寨也东抵石泉约七十里西抵南路生番南抵茂州番北抵平武界凡十八寨】木寨【在平武县西北二百里近小河所番寨也】白马寨【在平武县北三百里番寨也北通阶文西抵漳腊其生番号黑人延袤数百里碉房百许有名色可举者凡十八寨】古城驿【在平武县东一百二十里又有武平驿在县东一百七十里小溪驿在县东二百里溪子驿在县西水进驿在县西九十里小河驿在县西二百里皆明置久裁】承平驿【在江油县北五十里又名平渡驿旧为马驿今裁】
　　桥梁通驷桥【在平武县东南二百里】白石沟桥【在平武县东南二百八十里明万厯间知府孙延重修】垂虹桥【在平武县西北二十五里路接小河所铁龙堡明洪武中土官薛文胜以篾缆架桥永乐初薛忠义制铁索六条长十五丈架板为桥名曰垂虹俗名铁索桥治十五年都御史钟复建二亭于上】天生桥【在平武县西北九十里通羊洞寨水中有三巨石如柱居民架木为桥】永丰桥【在江油县南三里】石佛桥【在江油县南七里】上下索桥【在石泉县东十五里】游平桥【在石泉县东二十里县之津要地】
　　堤堰龙门堰【在江油县北县境又有天生文昌小河铁佛陈公等七堰】龙备堰【在彰明县东县境又有湖水永安永丰罗村野坝等十堰】
　　陵墓南北朝梁李龙迁墓【在平武县东南旧州城西详见祠庙】宋罗任罗先墓【在平武县东熬盘山宋罗任罗先两侍郎合葬于此土人呼为双鳯侍郎墓】明袁烈妇墓【在平武县东十里生员严庸之妻与夫合塟墓前建坊】
　　祠庙大禹庙【在石泉县东南石纽山下郡人以禹六月六日生是日祼享嵗以为常】唐明皇庙【在平武县东二十里明皇幸蜀经此后人故为立祠】诸葛武侯庙【在平武县东一百七十里初有祠祀邓艾宋知州洪咨夔毁之更祀诸葛告其民曰毋事仇讐而忘父母】烈妇祠【在府城内祀汉守将马邈妻李氏】李龙迁庙【在平武县东南旧州城西太平寰宇记江油县左近郭山上有李龙迁祠唐明皇幸蜀时尝令増修庙宇至长庆四年敬宗差高品张士谦至彼寻访事迹方舆胜览江油有李龙仙庙　按道教灵验记李虎葬龙州之牛心山又牛心山灵异记梁武陵王纪理益州使龙仙筑城于牛心山及龙仙殁即葬于山侧乡里立祠号李古人庙唐武徳中改为观其后武氏革命凿断山脉明皇幸蜀有老人苏坦奏曰龙州牛心山国之祖墓防尘之祸乃掘凿所致明皇即令刺史苏邈修填如旧至徳二年乃陞龙州为都督府号应灵郡以二记考之则李虎龙仙即一人又按唐书高祖祖虎只事西魏亦非仕梁也明统志李龙迁庙在牛心山上又有墓在焉龙迁称藩于梁有恵于民后人立庙祀之洪武间赐号龙阳李公之神嵗时有祭旧志今名显济庙在江油县西十里牛心山上　按唐时县治在今平武县东南牛心山与庙皆当在其地不在今县西旧志恐无足据】
　　古迹龙归寺【在平武县南五里旁有龙渊】天宁寺【在平武县南四十五里宋建】大明寺【在江油县西三十里宋宣和间置】玉虚观【在平武县东一百七十里宋绍兴中建重楼复阁冠絶一方】清虚观【在江油县东北窦圌山元泰定间置】
　　名宦南北朝魏裴果【闻喜人废帝初为龙州刺史州人张道等冦逼州城果奋击破之州境清晏】辛昻【狄道人废帝初为龙州长史岭郡事州带山谷旧俗生梗昻威惠洽着吏民畏而爱之】陆腾【代人废帝时拜龙州刺史常通江油路直抵南秦周孝文曰此是卿取柱国之日即解金带赐之州民李广嗣李武等凭据岩险腾密令多造飞梯夜袭破之执广嗣等于鼓下】周和洪【汝南人武帝时龙州蛮任公忻李国立等作乱刺史独孤善不能御朝议以洪有武勇代善为刺史月余斩公忻国立余党悉平】隋何妥【郫县人皇中为龙州刺史有负笈从游者亲为教授作刺史箴勒石州门外】宋洪咨防【于潜人知龙州州嵗贡麸金率科鑛户咨夔曰将奉上乃厉民乎出官钱市之江油之民嵗戌边复苦于军饷为请于制漕司免之】明薛文胜【洪武初龙州知州率兵从征松潘衞开路修桥借给军饷既免遂留松潘安抚招降生番甚众】
　　本朝章士頴【龙岩人授龙安府推官以嵗缺改知礼县民素苦逋赋日逃散頼士頴多方绥辑复业者甚众又力请蠲豁天嘉十九里正供并辈礼文三衞粮米】姜炳章【象山人乾隆甲戌进士知石泉作六勤九戒梓以劝劳其民民业山惟种荞麦充粮因教以注水作堰法民遵行之始知有水田利又禁火葬严嫁娶相沿旧俗多所革去谆谆教谕民有慈父母之称委署江油凡六月决疑狱増书院膏火田除胥役积弊民戴之如石泉江油有旧县坝久废谕民修筑躬亲督之堰成开田数千亩今号为姜公堰】
　　人物明王懋烈【龙安人任通判明末流贼乱阖门死节　本朝乾隆四十一年　　赐諡烈愍】
　　烈妇明严庸妻袁氏【龙州人事舅姑尽孝永乐间庸至兴文阁栈道坠江死袁亟趋夫溺所寻尸不见亦投水死家人购尸两月弗　能得后渔人于沙回头河得二尸同处事闻旌表】王世英妻张氏【青州人夫卒二子继亡遗孙廷用甫一嵗张抚之成立百有三嵗而终有司表其门曰节寿】
　　本朝鲜于徳妻文氏【石泉人夫诸生文年十八而寡抚遗腹子又殇文防防无依备歴兵燹白首自全同县文成章妻魏氏亦以夫死无子守节不渝】龚瑛妻王氏【龙安府长官司王懋永之女瑛早逝王抚孤守节歴四十年于乾隆三十九年　旌表】生员王懋诚妻宋氏【平武人又同县周宗旦妻苏氏俱夫亡苦节于乾隆年间先后　旌表】唐建极妻衡氏【石泉人夫亡守节乾隆年间　旌表】
　　土产金【华阳国志刚氐有金银矿宋书地理志龙州土贡□金元和郡县志涪水出金】铁【明统志龙安府土产】锡【明统志龙安府土产】水银【明统志龙安府土产】麝香【唐书地理志松州贡】羚羊角【唐书地理志龙州土贡】酥【唐书地理志龙州土贡元和郡县志松州贡牛酥】葛粉【唐书地理志龙州土贡】茶【明统志彰明县兽目山产茶名兽目茶】药【唐书地理志龙州土贡厚朴附子天雄侧子乌头明统志彰明出附子府志土产黄精史君子天南星穿山甲】荞麦【明统志府地早寒多植甜荞麦苦荞麦二种资以为食】
  </div>
  <div class="pagination">
   <a href="大清一统志_page138.html">
    上一页
   </a>
   <span>
    ...
   </span>
   <a href="大清一统志_page134.html">
    134
   </a>
   <a href="大清一统志_page135.html">
    135
   </a>
   <a href="大清一统志_page136.html">
    136
   </a>
   <a href="大清一统志_page137.html">
    137
   </a>
   <a href="大清一统志_page138.html">
    138
   </a>
   <span class="current-page">
    139
   </span>
   <a href="大清一统志_page140.html">
    140
   </a>
   <a href="大清一统志_page141.html">
    141
   </a>
   <a href="大清一统志_page142.html">
    142
   </a>
   <a href="大清一统志_page143.html">
    143
   </a>
   <a href="大清一统志_page144.html">
    144
   </a>
   <span>
    ...
   </span>
   <a href="大清一统志_page140.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
