<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 81 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 81 页/共 91 页</h1>
    <div class="content">忽刺出 【蒙古人居镇江官至荣禄大夫江浙等处行中书省平章政事】 　忙哥笃 【忽刺出子嘉议大夫历江州路南康路总管】 　定童 【忙哥笃弟忠翊校尉历金坛县浦江县达鲁花赤】 　福童 【定童弟财赋提举】 
辛仲实 【字仲和彰德人居镇江至元十二年以行省掾从平江南有功累迁至行户部尚书两淮都转运盐使佩虎符历太平路嘉兴路总管江西等处榷茶都转运使卒年七十七】 　彧 【仲实长子终承事郎镇江宣课提举】 　克勤 【彧子以祖荫授溧阳州判官今承务郎吉安路龙泉县尹】 
昔里教化的 【河西人居镇江累官至开府仪同三司太子太保太尉平章军国重事上柱国魏国公】 
木八刺 【畏吾儿人居镇江历江东浙东肃政廉访副使后以太中大夫平江路总管府达鲁花赤致仕】 
陈钧 【字公秉一字大和永嘉乐清人居金坛初任常州路金陵县尹就升奉训大夫常州路治中迁郁林州知州不赴除浙江道劝农营田副使历衢州路治中饶州路浮梁州知州湖南榷茶提举卒年五十七自号静佳通诸经尤长于易着原理原数二篇平生诗文甚多有集藏于家】 　尚节 【字介甫钧子以父荫授潭州路湘阴州税务大使】 
塔失不花 【蒙古人居镇江由八鲁怯薛必阇赤累迁至昭勇大将军吐蕃等处副都元帅迁正议大夫吏部尚书卒】 　哈失不花 【塔失不花子今中奉大夫陕西行台侍御】 　火失不花 【火失不花○(钞本失作不)　案张氏鉴云火不不花疑是火失不花严氏元照云蒙古人命名从无连用二不字者且其父名塔失不花其兄名哈失不花则其弟自当作火失不花也二说甚确今据以改正】 【哈失不花弟以父荫累官承德郎松江府华亭县达鲁花赤】 
卓麻儿 【回回人大德元年为木路总管府达鲁花赤因家焉再迁婺州路总管府达鲁花赤卒】 　海荅儿 【卓麻儿子以父荫历长典州盐官州同知潭州榷茶提举今宣武将军绍兴路治中】 
脱脱 【蒙古瓮吉刺歹人居镇江初授彰德路录事司达鲁花赤除江南诸道行御史台监察御史累迁福建闽海道肃政廉访副使中顺大夫江北淮东道宣慰副使卒】 
安马里忽思 【也里可温人居镇江中宪大夫同知广东道宣慰使司副都元帅】 　也里牙 【安马里忽思子以父荫忠翊校尉南安路大庾县达鲁花赤今昭信校尉同知潭州路刘阳州事】 
斡鲁欢牙里 【畏吾儿人元贞初为本路总管府达鲁花赤因家焉再授中大夫瑞州路总管府达鲁花赤卒】 　秃干牙里 【斡鲁欢牙里子以父荫累官朝请大夫湖州长兴州达鲁花赤卒】 
李春 【字仲阳北京人为本路总管府经历因家焉历池州之青阳杭之于潜县尹以奉训大夫杭州路总管府判官致仕】 
塔海 【也里可温人居京口正议大夫同知广东道宣慰使司副都元帅卒】 
李世英 【字仲杰大同路宏州人居镇江将仕郎淮东道诸色人匠提举卒】 
忽哥儿 【蒙古怯烈台人居镇江累官嘉议大夫福建闽海道肃政廉访司迁中奉大夫江浙行省参政卒】 　要东谟 【忽哥儿子均州达鲁花赤】 
王全 【字孟周大宁路女直人居镇江终饶州路安仁县尉】 
阔里吉思 【也里可温人至大初少中大夫镇江路总管府达鲁花赤因居于此】 　鲁合 【阔里吉思子朝列大夫潭州路兼杨州达鲁花赤】 
马薛里吉思 【也里可温人至元十五年授明威将军镇江路总管府副达鲁花赤因家焉尝造七寺见僧寺类每岁贡舍里八见土贡类】 
董邦用 【字威卿晋宁人居镇江初以儒吏仕台察授将仕郎广西廉访司照磨历登仕郎湖南廉访司知事从事郎浙西廉访司知事迁承务郎广东廉访司经历以承直郎静江路总管府判官致仕卒年八十一大德丁未岁饥尝陈救荒之策在广时创立捞珠炼金提举司甚为民扰尝上疏劾罢之】 
杨如山 【字少游蜀嘉定人宋末游江南四请漕举归附后不仕大德初起为淮海书院山长因家京口迁琼州路军民安抚司儒学教授以老不赴卒年七十八自号古性有诗集十卷读史说三卷春秋书指要十卷藏于家】 
王昌 【字荣之益都人初为镇江路总管府提控案牍因奠居焉辟通政院掾史建言立站二十余所授通州及秭仓监支纳历池州建德杭州余杭县尹时经田土前官增赋十之二昌到任力辨于行省仍复其故民立石颂德迁徽州路推官再迁承直郎婺州路东阳县尹卒于官】 
王垚 【字乐天其先汴人宋丞相溥十世孙由鄱阳徙京口性聪敏工诗文尤长于康节经世之学至大改元秋沈阳王引见武宗皇帝奏充东宫说书必阇赤宫师府太子文学王往高丽奉旨伴使次年还都陈便利三十余事时初用铜钱以材选授资国院判官后以疾不仕卒于家父辂赠奉议大夫骁骑尉德清县子】 
王玺 【字德符沂州人初为镇江录事判官因家焉辟南台宣使累官监察御史奉训大夫佥浙东海右道肃政廉访司事卒于官】 
刘福 【济南人庆元路在城税务提领以敦武校尉绍兴路余姚州判官致仕卒】 
哈八儿都 【畏吾儿人居镇江宣武将军汉阳府达鲁花赤致仕】 
可马刺丁 【回回人居镇江嘉议大夫两浙都转盐运使致仕】 
岳烈 【畏吾儿人居镇江官至资政大夫历陕西江西行省左丞浙东海右道肃政廉访使】 　阿马刺 【岳烈子由宝儿赤累官中顺大夫同知湖州路总管府事】 
蔡蒙 【字蒙正永平人居镇江历浮梁州松江府教授饶州路安仁县主簿以承事郎池州路青阳尹致仕】 
蒋钧 【字公秉丹阳人齐山书院山长今待选府州教授】 
于子椿 【东平人居镇江以忠翊校尉同知绍兴路余姚州事致仕】 
忽都答儿 【唐兀人居镇江承德郎广德路总管府判官致仕】 
扎马刺丁 【回回人至大初为丹徒县达鲁花赤因家焉以中顺大夫同知平江路总管府事致仕】 
程祥 【东平人居镇江将仕郎淮安路总管府知事】 
八刺 【畏吾儿人累官肃政廉访司佥事朝列大夫同知湖南湖北道广教总管府事】 
曹鉴 【字克明宛平人初任淮海书院山长因居镇江累辟江南行台江西行省部省掾除兴文署令历江浙行省湖广行省员外郎兼翰林待制未上改朝列大夫江浙等处财赋都总管自号以斋尝为江浙河南两省乡举试官】 
万嘉闾 【字国卿蒙古人居镇江父蓦克笃为福州新军千户雅尚儒术延名师训之果以才受知秃赤大夫大德癸卯引见成宗皇帝入备宿卫至大已西以年老入台选暑山北廉访司照磨积官至陕西行台监察御史迁云南诸路廉访签事再迁江西以母忧不赴服阕除签河南廉访司事天历初就升副使权河南行省郎中累除中正院同签储政院判官内台监察御史户部郎中寻迁中顺大夫江浙行省郎中】 
阿思兰也奴 【畏吾儿人以父荫补官皇庆中为金坛县达鲁花赤因居焉县有抛荒田粮四千除石民无从纳尝建言免之累迁朝散大夫福建道宣慰副使签都元帅府事自号澹斋】 
康济 【字彦通和林人居镇江以父任授进义校尉平江录事历常州路平准库提领晋陵华亭两县尹迁奉议大夫铅江州知州再迁会昌州知州】 
许公正 【字仲明东平人由宪司书吏为本路总管府照磨因家于此辟江浙行省宣使除常州路无锡州判官】 
毛克已 【字仁甫东平人居镇江以儒吏起家为饶州路总管府照磨迁将仕郎集庆路总管府知事】 
罗里 【回回人延佑中为金坛县达鲁花赤因居焉累迁岳州路平江州达鲁花赤】 
阿失帖木儿 【畏吾儿人居镇江历江陵路饶州路总管府达鲁花赤迁正议大夫怀孟等路达鲁花赤】 
夹谷八儿思不花 【契丹人居镇江以父荫历池州东流县主簿承事郎武冈县税务提领】 
　　节义 【节义○（钞本此类及孝友类在隐逸类后）　案上卷人材总叙云今列科举仕进节义孝友隐逸方外据此则节义孝友当在隐逸之前钞本列于隐逸之后误矣今改正】 
 　　土著 【土著○（钞本无此二字）　案节义类注明京口人者陆秀夫茅湘二人注明润州人者刘邺一人注明润之士者孙阜姚从道苏预张羔周鼎蒋可久杨烈七人注明居润州丹徒者权一人注明丹徒人者窦氏女一人注明丹阳人者洪造陈东二人以上所举之人并当列于土著钞本多与侨寓相杂今皆一一厘正而补土著二字于前又案节义类注明侨郡之人者何无忌(注云东海郯人)江革(注云济阳考城人)二人注明某处人徙居镇江者范氏(注云东平人居京口)一人注明其先某处人徙居镇江者宗泽(注云其祖避地江南子孙因家于润)高桂(注云其先开封祥符人居京口)二人未注明何处之人而以他书参订知为侨寓之人者刘琨之(注云高祖族弟遵考子考宋书及南史宋高祖乃彭城人寓居京口然则刘琨之亦系侨寓可知)一人以上所举之人并当列于侨寓钞本多与土著相杂今皆一一厘正而补侨寓二字于前】 
唐刘邺 【字汉藩润州人咸通初召为翰林学士赐进士第累官至尚书左仆射出为淮南节度使同平章事徙凤翔固辞还拜左仆射巢贼犯长安不应伪命见杀父三复见仕进类】 
权皋 【字士繇居润州丹徒举进士第为临清尉安禄山表为蓟尉辟幕府诈死脱归高适表试大理评事淮南采访判官永王璘举兵又诡姓名以免元宗嘉之除监察御史母丧去浙西节度使颜真卿以为行军司马召拜起居舍人固辞李季卿为江淮黜陟使列其高行以著作郎召不就大历元年卒殡丹徒县元和元年谥贞孝赠秘书监十二年复赠太子少保】 
宋孙阜
姚从道
苏预
张羔
周鼎
蒋可久
杨烈 【以上七人皆元符上书言事者时预名者千余人其后蔡京分等定罪润之士有此七人焉具见丁未录】 
洪造 【字彦袭丹阳人与兄兴祖同登政和八年进士第授歙州黟县尉方腊起睦州连陷郡县造据狭原岭拒贼使其家间道奉亲以归而身当其冲时蕲门尉王秀渊据安坑岭败走造独引所部与贼相持会假守不察以安坑失守为造罪遂系之而遣他将拒战旋败贼入城首出造于狱击杀之曰是复能拒战否闻者泣下贼平弟连诉于朝玺书褒之曰夫士有忘身殉国而功弗白于当世者朕悼之尔以寡击众势不少屈归从吏讯卒歼贼手是用襚以通籍之秩而禄其子庶几明尔忠愤之志毅魂有知歆兹无斁特赠通直郎与一子将仕郎从父拟见孝友类兄兴祖见科举类】 
陈东 【字少阳丹阳人舍法行贡上庠宣和以来群憸用事蔡京梁师成王黼童贯李彦朱天下指为元恶凶焰赫然无敢拟议靖康初东率同舍生上书历诋六人者指为六贼乞正典刑六贼既窜宰相李邦彦辈皆欲与金议和复率同舍生伏阙上书斥邦彦等钦宗嘉其忠命官不就而归建炎初召赴行在即日就道以棺自随示不求生以害仁未及陛见辄三上书论时政宰臣黄潜善汪伯彦怒诛之高宗南渡大臣有及东死事者赠承奉郎仍官其子驾幸建康经其乡令有司致祭赐其家钱五百缗绍兴初复特赠朝奉郎秘阁修撰与两资恩赐官田十顷以旌其忠】 
陆秀夫 【字君实京口人登宝佑四年文天祥榜进士第时年十八累官至端明殿学士佥书枢密院事至元十五年奉宋主昺迁南海之山十六年二月癸未大兵由海道进攻是日瘴雾四塞宋师战败秀夫朝服抱宋主赴水死后宫及文武官妻子从死者以千数详见南海志】 
茅湘 【字清叔京口人慷慨有大志宋末急于用士枢密陆秀夫荐于朝从之海上骤口兵部侍郎时大兵势迫遂从秀夫蹈海而死父登见科举类】 
窦氏女 【窦氏女○(钞本此条在陆秀夫条前)　案志书之记列女或另为一类或附于各类之末此志节义类记列女二人范氏既在侨寓之末则窦氏女亦当在土著之末不应列于陆秀夫之前也今移至茅湘之后】 【丹徒人父母俱亡许嫁之人乃其家之旧仆成婚之日识其人乃尽力事舅姑三日投井而死郡家义之为立石建亭于釜鼎山之前】 
　　　侨寓
晋何无忌 【东海郯人居京口同刘裕起义侍卫安帝还京师封安城郡开国公迁江州刺史镇南将军贼将卢循遣别师顺流而下无忌率众以舟师拒之俄而败绩众奔散无忌尚厉声曰取我苏武节来节至乃躬执以督战贼众云集登舰者数十人无忌辞色无挠遂握节死之谥曰忠肃子助见仕进类】 
宋刘琨之 【高祖族弟遵考子为竟陵王诞司空主簿诞作乱以琨之为中兵参军不就死之追赠黄门郎】 
梁江革 【字修映济阳考城人九岁丁父艰十六丧母以孝闻弱冠举徐州秀才后随豫章王镇彭城城失守革为魏人所执魏刺史王延明闻革才名厚加待接革脚疾不拜令革作丈八寺碑并祭彭祖文革辞以囚执既久无复心思延明将加棰朴革厉色曰江革年六十不能杀身报主今日得死为幸誓不为人执笔延明知不可屈乃日给粟一升仅余性命后放还朝上大宴举酒劝革曰卿那不畏延明对曰今日始见苏氏之节卒谥疆　济阳考城隶南徐州】 
宋宗泽 【字汝霖系出南阳汉汝南太守资之裔五代之乱其祖避地江南子孙因家于润元佑六年进士及第仕至磁州守值宋金议和遣康王诣金泽力止之康王即位除开封府尹南巡淮甸除京城留守前后凡二十四疏乞回都汴京每欲率师直抵金国迎二帝为大臣黄潜善汪伯彦沮之忧愤成疾叹曰吾志不克伸矣临终疾声大呼过河者三无一语及家事归葬京口谥忠简教授方符哀其文集刊于学】 
高桂 【字德芳其先开封祥符人居京口嘉熙己丑登进士第除庐江县主簿两淮制置司参谋官迁高邮知府后扈从之海上亟升枢密与陆秀夫同死于崖山】 
元范氏 【东平人居京口故丹徒县尹梁泽母也年十八事泽父十年而夫亡遗一男一女男即泽也时甫九岁亲族怜其早寡无依劝令改适范誓不二夫纺绩织纴鞠子女于成泽官至承务郎先范卒延佑五年有司以状闻旌其门曰旌妇范氏年八十有四耳目聪明无疾而逝】 
　　孝友
　　　土著 【土著○(钞本无此二字)　案孝友类注明京口人者潘氏子一人注明京口黄冠者杨椿年一人注明镇江人者徐钰一人注明丹徒人者虞申孙瑾二人注明丹阳人者蔡渊洪拟诸葛填束崇芳四人注明金坛人者王康张恪汤宋彦丁可久四人未注明何处之人难定其为土著为侨寓而姑列于土著者杨氏子施氏子范氏子姚氏子陈氏子王氏子凌氏子窦宝周伸九人以上所举之人并当列于土著钞本多与侨寓相杂今皆一一厘正而补土著二字于前　又案孝友类注明侨郡之人者吴欣之(注云晋陵利城人)萧叡明(注云南兰陵人)二人注明某处人徙居镇江者刁彦能(注云上蔡人居润州)刁湛(注云彦能孙)二人注明其先某处人徙居镇江者韦鼎(注云其先京兆杜陵人又云鼎兄昂于京口战死)刘嗣庆(注云其先值五季之乱自沧州景城徙丹阳其后又徙金坛故世为金坛人)刘蒙庆(注云嗣庆弟)三人未注明何处之人而以他传参互考订知为侨寓之人者章瑢(注云父垚见隐逸类考隐逸类章垚注云其先自淮徙润)一人以上所举之人并当列于侨寓钞本多误与土著相杂今皆一一厘正而补侨寓二字于前】 
宋蔡渊 【字子雍丹阳人熙宁六年登进士第乙科累官至大宗正丞历知泰州海州初渊家饶于财兄弟以奢豪相尚渊独担簦以游四方若寒士窭人攻苦食淡人所不堪或劝稍分兄弟之财以自赡渊曰兄弟治产吾治书兄弟不以家事累吾吾乌可以身计累兄弟乎闻之者愧之子肇见科举类】 
虞申 【字行父丹徒人始从乡先生姚辟授春秋游京师谒安定胡公瑗一见奇其能举礼部不合元佑中制州里举士法郡守崔公度举申经行应选不报申资性和厚勇于赴义异时同产负大农钱既折资矣悉为偿之仲弟死嫁五女费皆已出抚其孤如己子仲子沉见科举类】 
洪拟 【字成季丹阳人绍圣元年登进士第甲科官至吏部尚书徽猷阁直学士初自海州代归奉其母居郡城以便甘旨会赵万之变郡不能御时母年八十九奉之以匿民间夜遇风雨则以身覆之再为贼所及守死不去贼感其义竟母子俱全卒谥文宪子光祖见仕进类侄兴祖见科举类】 
王康 【字伯寿金坛人有孝行晚以特恩授鄂州咸宁尉未上而卒今岳阳诸王皆其族也尝论金坛水利见水类长塘湖注族祖澄见科举类】 
张恪 【字季忱金坛人七岁而孤事母兄孝友居母丧三年不入私室祥禫踰年犹不御酒肉致甘露屡降白鹊来巢兄有奇疾或云惟人肉可疗恪刺股以进迄用有瘳绍兴甲戌旨浚漕渠兄部役以疾谂未报而归主者怒追逮峻甚恪随以往号泣请代主者义而释之兄死而侄欲分恪不能拒既分而侄有缘役破家者复为之筑室以居人有诉水失当坐没入产以资赎还之择良田数顷为义庄户宗族之贫者日用所须与嫁娶丧葬皆取具焉又建家塾延名士以训族之子弟岁旱饥出积谷平粜价以惠乡里流离者众则作茇舍道傍竭廪廥之藏为粥以食日不减数千人赤子之遗弃者鞠养之孕妇之产子者别室护视之兵兴中乡人有二女流落他郡遣人赎归以畀其父一日买妾诘所自来曰吾邑士某人之女也流落以至于此即属其妻待以家人礼其资装嫁之工人有盗白金者事觉愿偿以女恪弗取并所盗金释不问政和间乡里疏其行为八日孝友慈俭睦姻任恤上之官守令及部使者以闻不报卒今上（田翏）诸张皆其裔也子体纯见科举类】 
汤宋彦 【字时美金坛人以祖泽入仕授湖州司户历知余姚州通判庆元府浙东安抚司参谋官改湖北尝念兄司谏以使事得罪未复用而卒兄弟析居独益以已分良田六十亩得任子恩即以官其孙幼女未行辍其子装授之次得任子恩又与长弟之子又次以与季弟之子卒年六十九父鹏举兄邦彦并见科举类】 
丁可久 【字嘉会金坛人干道八年登进士第历芜湖主簿知江都县以疾卒可久孝于亲友于弟虽子侄亦未尝呼名阖门之内如春风和气族祖权见科举类】 
诸葛填 【丹阳人执亲丧未尝饮酒食肉其治丧也质诸漫塘刘先生一以司马朱氏礼为据躬自治墓劬悴骨立墓之竹木修茂嘉熙庚子岁饥民相率旦旦伐之填抱木以泣犹冀闻者革心而斧斤日寻度力不能拒自是得病卒至今人称葛孝子云】 
杨氏子 【第五一】 
施氏子 【第四一】 
范氏子 【第四一】 
姚氏子 【第百一】 
陈氏子 【第四一】 
王氏子 【第千一】 
凌氏子 【第三一招信流民】 
窦宝
周伸 【笔吏以上九人并咸淳志所载或刲股或取肝或割肉以疗亲病郡遵令甲给之钱帛为立坊巷且免保甲蛟峰方逢辰谓虽非典礼之正然其笃孝一念有足取者岂不愈于好勇斗狠冒犯刑辟以有辱父母之遗体者乎】 
元束崇芳 【字德馨丹阳人至元乙亥春大兵南来父国宝俘军中崇芳诣辕门号泣曰老父无所用儿壮健且尝读书粗识字足任驱使请代父去大帅义之释国宝而留崇芳俾从军掌文檄久之悯其孝思言于伯颜丞相予之二矢曰今纵尔归执此以往可无阻于是父子得俱免子六人仁寿端安州儒学正观寿继仲兄从懋后置义田以廪其族之贫者泰寿杭州路儒学正阍义塾以训族之子弟及乡党之俊秀者陵阳牟应龙尝志其墓云】 
徐钰 【镇江人泰定元年三月侍父镇往婺源道经小溪口时溪流暴涨镇过桥忽堕水钰即自投拥父出急湍中挽村艇获免而钰力惫不能自奋漂流四十五里至麻（打去丁改罕）滩而死有司以闻旌其闾曰孝子徐氏之门】 
孙瑾 【字无咎丹徒人父茂殁庐墓尽哀事继母唐氏甚谨唐患痈瑾为吮之无难色不假医药而愈唐复双目昏翳瑾朝暮舐之复明后唐得痪疾伏枕十有二年粥药必先尝唐殁哀毁过礼郡县嘉之闻之于宪司将旌异之而死矣子安仁安道】 
杨椿年 【号又元京口黄冠也延佑庚申秋七月母蔡氏患痢危困医药罔效椿年剔股肉杂药以进母病遂愈人以为孝感所致】 
潘氏子 【忘其名第京口人以刲股救母官为立至孝坊】 
　　　侨寓
宋吴欣之 【晋陵利城人元嘉末弟慰之为武进县史随王诞起义元凶遣军主华钦讨之吏人皆散慰之独留见执将死欣之诣钦乞代弟命辞泪哀切兄弟皆见原齐建元三年有诏蠲表之时利城隶于南徐州】 
梁萧叡明 【字景济南兰陵人母病风积年沈卧 【积年沈卧○(钞本积作疾)　案疾字义不可通今据南史萧叡明传改正下文叩头出血亦冰不溜钞本脱亦字今据南史补入】 叡明昼夜祈祷时寒叡明下泪为之冰如叩头出血亦冰不溜忽有一人以小石函授之曰此疗夫人病叡明跪受之忽不见以函奉母函中惟有三寸绢丹书日月字母服之即平复】 
韦鼎 【字超盛其先京兆杜陵人博涉经史侯景之乱鼎兄昂于京口战死负尸求棺无所得鼎哀愤恸哭见江中有物流至鼎所窃异之往视乃新棺也因以充敛元帝闻之以为精诚所感云】 
五代刁彦能 【字德明上蔡人居润州少孤事母笃孝家贫无以养乃事节度使王茂章茂章叛吴归越彦能以帐下当从乃使家人扶其母俟于道左彦能泣告茂章曰彦能有老母在此不能舍而从公敢请死茂章哀其意而许之仕南唐为昭武军节度使赐田京口因家焉】 
宋刁湛 【彦能孙咸平三年进士及第甲科授大理评事累官至荆湖北路提荆后迁刑部郎中三司度支判官分司西京遂归老卒年七十九初宋封赠之典在具庆者恩不及亡母真宗东封告成肆大眚妻已丧者得叙封时湛为太常博士而母徐已死上章以谓妻以箕帚之旧尚蒙封邑之荣母以劬劳之恩不及漏泉之泽教化之本轻重未安朝议然之故徐氏封高平县太君士大夫父在而封及亡母者自湛始父衎子绎等并见科举类及仕进类】 
章瑢 【事父母孝母亡思慕切至感墓上枯竹复生子孙俱以经学自奋人指为孝行之报父垚见隐逸类】 
刘嗣庆 【字继先其先值五季之乱自沧州景城徙丹阳其后又徙金坛故世为金坛人】 　蒙庆 【字茂先嗣庆弟兄弟齐名友爱尤笃皆以文行为乡先生兄且死语弟曰吾家世葬丹阳而父母葬金坛吾与汝俱葬丹阳则子孙于吾父母之茔必疏俱葬金坛则吾先世之松楸又可知矣吾与汝分焉未几兄卒附于先祖蒙庆之殁葬金坛方山之麓自号云茅居士子宰见隐逸类】 
　　隐逸
　　　土著 【土著○(钞本无此二字)　案隐逸类注明曲阿人者张彦张潮二人注明京口人者朱叔艾钦文朱云章孟逢大孟逢原甘桂芳茅廷瑞七人注明润州人者孙处元殷遥徐延寿张文瑾四人注明丹徒人者黄虒孙齍李迥张瑾四人注明居丹徒者张祜一人注明丹阳人者殷璠邵餗邵彦窦从周窦澄蔡载洪秉钧刘昭李公异朱斗文顾松年十一人注明丹阳耆寿者周孝一人注明居丹阳者元诜一人注明家丹阳者陆桥一人注明金坛人者陈亢褚庭坚李天才潘锜汤模汤大方张志道范龙孙韦星凤吕江费震十一人注明归灵山者郭生(注云顾况有送郭生归灵山诗灵山在城南四十里)一人注明居丹阳横山者周惟长一人注明居润州长山者刘处士一人注明居北固山下者柳闳一人未注明何处之人而以本注辞义考之知为镇江人者侯仲逸(注云未详何县人天圣中创书院于三茅山而以身任教事仁宗尝赐束帛乡人以先生称之玩其语气虽难定为丹徒之人丹阳之人金坛之人然其为镇江府之人则固无可疑矣)一人未注明何处之人而以他传参互考订知为镇江人者吴德仁(注云父遵路子升奕见科举类考科举类吴遵路注云淑子吴淑注云丹阳人)一人未注明何处之人而以他书参证知为镇江人者谨修(乾隆镇江志以为金坛人)一人以上所举之人并当列于土著钞本多误与侨寓相杂今皆一一厘正而补土著二字于前　又案隐逸类注明侨郡及外郡之人者王微(注云琅邪人)臧荣绪(注云东莞莒人)二人注明某处人徙居镇江者焦光(注云河东人也江中有焦山旧经有云焦光所隐)刘镇之(注云彭城沛人闲居京口)戴颙(注云谯郡铚人也居京口)陶宏景(注云丹阳秣陵人又云乃止于句曲山)马枢(注云扶风人又云乃隐于茅山)沈彬(注云洪州高安人唐末隐居云阳山)沈廷瑞(注云彬次子)周方叔(注云高邮人隐居京口之五州山)苏景(注云永嘉人徙居京口)周梦震(注云永嘉平阳人居京口)十人注明其先某处人徙居镇江者关康之(注云河东人世居京口)诸葛璩(注云琅邪阳都人世居京口)翟耆年(注云其先开封人居丹阳)陈辅(注云其先自九江来居丹阳)苏庠(注云其先泉人居丹阳丞相颂之族也)苏扶(注云庠仲弟)苏照(注云颂曾孙)章垚(注云其先自淮徙润)俞德邻(注云永嘉之平阳人宋宝佑中父卓为庐江令侨寓京口因家焉)俞酉发(上文俞德邻注云弟酉发)尧允恭(注云海陵人宋淳佑中从父徙京口)文天锡(注云其先蜀之绵州人世居金坛)王酉发(注云安丰人父沔宋端平中徙居丹徒)朱焱(注云其先兖人归附后自淮泗迁京口)陈膺(注云海陵人从父徙居京口)王朝孙(注云其先陕西人居京口)汤元孙(注云其先自山阳徙京口)汤仲孙(注云元孙弟)吴良贵(注云其先临安县人居京口)林伯俊(注云其先光州固始人曾祖庸徙闽之福清伯俊游学京口因家焉)龚理(注云其先高邮人居京口)高皓孙(注云其先开封人居京口)戈文(注云其先彭城人世居京口)蒋填(注云其先自常之宜兴徙居丹阳桐村)二十五人未注明何处之人而以他书参证知为侨寓之人者刘瓛(注云惔六世孙惔见仕进类今仕进类脱去刘惔传考晋书刘惔传及南齐书南史刘瓛传皆云沛国相人则为侨寓无疑)一人注明金坛人而以他传参考知为侨寓之人者刘宰(注云金坛人父蒙庆见孝友类考孝友类刘蒙庆注云嗣庆弟刘嗣庆注云其先值五季之乱自沧州景城徙丹阳其后又徙金坛故世为金坛人然则宰亦侨寓可知)刘汝进(注云宰季子)二人以上所举之人并当列于侨寓钞本多误与土著相混今皆一一厘正而补侨寓二字于前】 
唐孙处元 【润州人以学行著名开元初李浚刺润州特加礼异累表荐之仍令子麟与之结交】 
</div>
    <div class="pagination">
<a href="至顺镇江志_page80.html">上一页</a><span>...</span><a href="至顺镇江志_page76.html">76</a><a href="至顺镇江志_page77.html">77</a><a href="至顺镇江志_page78.html">78</a><a href="至顺镇江志_page79.html">79</a><a href="至顺镇江志_page80.html">80</a><span class="current-page">81</span><a href="至顺镇江志_page82.html">82</a><a href="至顺镇江志_page83.html">83</a><a href="至顺镇江志_page84.html">84</a><a href="至顺镇江志_page85.html">85</a><a href="至顺镇江志_page86.html">86</a><span>...</span><a href="至顺镇江志_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
