<!DOCTYPE html>
<html>
<head>
    <meta charset="UTF-8">
    <title>山西通志 - 第 633 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 633 页/共 700 页</h1>
    <div class="content">　　与殷康子书论公谦
　　曰夫天道以无私成名二仪以至公立徳立徳存乎至公故无亲而非理成名在乎无私故在当而忘我此天地所以成功圣人所以济化由斯论之公道体于自然故理泰而愈降谦义生于不足故时而义着故大禹咎繇称功言惠而成功于彼孟反范燮殿军后入而全身于此从此观之则谦公之义固以殊矣夫物之所美已不可收人之所贵我不可取诚患人恶其上众不可盖故君子居之而每加损焉隆名在于矫伐而不在于期当匿迹在于违显而不在于求是于是谦光之义与矜竞而俱生卑挹之义与夸伐而并进由亲誉生于不足未若不知之有余良药效于瘳疾未若无病之为贵也夫乾道确然示人易矣坤道隤然示人简矣二象显于万物两徳彰于羣生岂矫枉过直而失其所哉由此观之则大通之道公坦于天地谦伐之义险巇于人事今存公而废谦则自伐者托至公以生嫌自美者因存党以致惑此王生所谓同貌而实异不可不察者也然理必有源教亦有主茍探其根则元指自显若寻其末无不至岂可以嫌似而疑至公贪而忘于谅哉唐
　　食货论　　　　　　　　　　　栁　芳
　　论曰昔开元初宇文融首以税客户籍外剰田户口色役之策行于天下其后天宝间韦坚又以穿广运潭兴漕之利杨慎矜王鉷杨国忠等议财货之政君子曰融等之败也岂不哀哉诗曰人之多僻无自立辟融等之谓也初元宗以雄武之才再开唐统贤臣左右威至在已姚崇宋璟苏颋等皆以骨鲠大臣镇以清静朝有着定下无觊觎四夷来冦驱之而已百姓富饶税之而已继以张嘉贞张说守而勿失自后赋役烦重豪猾兼并强者以财力相争弱者以侵渔失业人逃役者多浮寄于闾里县收其名谓之客户杂于居人者十一二矣盖汉魏以来浮户流人之也是时也天子方欲因士马之众贾将帅之勇高视六合慨然有制御夷狄之心然惧师旅之不供流佣之未复思覩竒画之士以发皇明盖有日矣而宇文融揣摩上防欵关谒见天子前席而见之恨得之晚言发融口策合主心不出数年之中独立羣臣之上无徳而禄卒以败亡既而天子方事四夷国用不足多融之能追而悔焉于是杨崇礼又以善计财帛见幸然廉谨自守与人无害故能获终融死且十余年始用韦坚及崇礼慎矜皆以计利兴功中人主胁权相灭为天下笑而王鉷杨国忠威震海内尤为暴横人反思融矣大凡数子少者带数使多者带二十使判官佐使徧于天下客户倍于往时主司守以取决备员而已四十年间覆族者五疑人贾害岂天道与夫先王收人之制既富而聚之以兴利也俭则散之以除害也所以裒多益寡称物平施降及后代亦克用乂礼记曰仓廪实而知荣辱人茍不足而可理者自古及今未之有也观数子之意欲竭人财乗主之欲殚天下之力以供国窃王者之柄以狥已奋其长觜以鼓天下于是权归掌握利出胸臆呼吸指顾舟车沸猬于万里之外矣人以丰财为利而融辈及之矣向之所利者岂不反与而数子方自以为功无让坐受富贵斧钺已在其后而谓身安于泰山及其死之日葅醢不足以谢天下岂不愚哉于戏以元宗之才业为中兴君奸臣一说利动明主坚等窥其余烈不顾万死者贪爵禄也盖国之利器不可以示人
　　王昕及弟晞传论　　　　　　　苏世良
　　自晋失纲纪世道交丧遗风余烈扫地将尽魏文迁宅伊洛情存典故衣冠旧族威仪式序于是风流名士往往间出遵业王诵导清流于前元明孝诣振芳尘于后元景少自矜庄早驰名誉仪范词韵标映人伦虽乐广王衍之徒不能尚也尝试论易称君子之道四焉是以朝廷之士入而不出山林之子往而不返然则入朝廷者宜尽忠义以亡躯希贞固之干事升之宰辅必致元气之和处以末班思竭匪躬之节往山林者便可违亲避世枕石潄流上期御气餐霞下足激贪励俗隠显之徒在斯而作外慙应实内谢治身义与随时情非高尚食人之禄忘人之忧淡泊嚣尘之中虚无廊庙之下始之以疎简成之以诞傲髙谈庄老独扇风送轨长驱流荡忘返乃至阮籍为名教罪人叔夜以高才齿剑惜哉王公以礼度自拘异于二子但迹预周行志轻流俗凝神于陈力之地啸咏于伏奏之辰义匪劳心情乖易禄足为累矣虽然善人天地之纪安可絶乎昆季履道俱有风尚闺门雍穆见重时皇永建之时晞处帷幄情存稽古盖有凭焉
　　宋
　　进无为而治论　　　　　　　　文彦博
　　臣顷因奏事亲闻徳音谓古称无为而治者必当先有为而致无为臣虽即时仰对曰虞舜垂衣而治者亦皆先有为而后无为诚如圣意退而伏思曰陛下有尧舜求治之心而臣愚无臯防致君之术夙夜惭惧啓处不遑又以奏对之际蹇讷未周谨寻前典所述虞舜之徳着于简牍仰尘览观庶几愚忠上裨圣政仲尼曰无为而治者其舜也与夫何为哉恭已正南面而已先儒之解以谓任官得其人故无为而治考于虞书则舜之始也流共工于幽州以其心狠貌恭足以惑世也放驩兜于崇山以其掩义隠贼党于共工也窜三苗于三危以其贪冒食货崇侈不才也殛鲧于羽山以其顽嚚傲狠治水无功也四罪而天下咸服兹所谓去邪不疑而罚当其罪也于是询四岳以谋政治辟四门以求众贤明四目达四聪以广视聴于天下命禹作司空以平水土弃为后稷以播百谷作司徒以敷五教臯陶作士以典五刑垂作共工益作朕虞伯夷作秩宗以典三礼防典乐以教胄子龙作纳言出纳朕命惟允既命以官因戒敕之曰各恭其职乃能立天下之功然后三载考绩三考黜陟幽明庶绩咸熙兹所谓任贤勿贰而官得其人也夫明四目达四聪去四凶命庶官其勤至矣得不谓之先有为乎及夫庶绩熙天下服垂衣裳正南面而已得不谓之后无为乎臣究观经史之载舜之至徳也有大功二十举十六相去四凶也十六相谓八元八凯稷契臯防之伦去四凶则朝廷无奸邪之党举十六相则左右皆贤哲之辅如是而天下不治者未之有也故后世圣帝明王莫不劳于求贤而逸于致治劳于求贤则先有为也逸于致治则后无为也恭以陛下绍祖宗之丕基行尧舜之至化黜邪逺佞去四凶之志也求贤审官举十六相之意也然而一日万务尚劳宵旰兹乃臣愚不称职之效也臣以为方今之务正在谨守祖宗之成法使爵赏刑罚不失其当耳爵赏当则奸邪无功者不敢侥幸而希进刑罚当则贵近有罪者不敢请求而茍免纲纪正而朝廷尊号令行而天下服如此则陛下高拱穆清之中而与虞舜比隆而下视三代之盛矣
　　鼂错论
　　臣读汉史鼂错之策云五帝神圣其臣莫能及故自亲事臣谓错之言乖谬颇甚因试论之夫易之干曰天道也君道也坤曰地道也臣道也天地既位君臣之象着矣君臣交济邦家之治隆矣而错乃云臣不及君故自亲事然则古之圣帝明王安用辅相而致治乎所谓五帝者尧舜为圣之优故仲尼删诗书则断自唐虞为万世法二典之载尧则有命羲和为天地四时之官允厘百工庶绩咸熙舜则命禹平水土弃为稷官作司徒臯陶作士垂为共工益为朕虞伯夷秩宗防典乐龙纳言皆选于众而后用其人各任以职且云佥曰汝谐慎简之至也所以百工允厘熙帝之载如此则尧舜果自亲事乎仲尼曰舜何为哉端拱正南面而已错所谓自亲事岂非乖谬乎若后之人君谓错言为是乃以一身一心两耳两目独任自用以周天下之万务岂不殆哉又将使厥后自圣无复察迩言好问之裕仲尼曰一言几于丧邦者谓人莫已若则错之言亦几于兹乎臣故著论深切以明之庶几有所补益
　　荀息论　　　　　　　　　　　司马光
　　晋献公使荀息传奚齐荀息曰臣竭其股肱之力不济则以死继之及里克杀奚齐荀息死之君子曰诗所谓白圭之玷尚可磨也斯言之玷不可为也荀息有焉杜元凯以为荀息有此诗人重言之意以愚观之元凯失左氏之意多矣彼生与言死而背之者是小人穿窬之行君子所不讥也夫立嫡以长正也献公溺于嬖宠废长立少荀息为国正卿不能明白礼义以格君心之非而遽以死许是则荀息之言玷于献公未没之前而不可救于己没之后也然则左氏之志所以贬荀息而非所以为褒也
　　初命晋大夫魏斯赵籍韩防为诸侯论
　　臣闻天子之职莫大于礼礼莫大于分分莫大于名何谓礼纪纲是也何谓分君臣是也何谓名公侯卿大夫是也夫以四海之广兆民之众受制于一人虽有絶伦之力高世之智莫敢不奔走而服役者岂非以礼为之纲纪哉是故天子统三公三公率诸侯诸侯制卿大夫卿大夫治士庶人贵以临贱贱以承贵上之使下犹心腹之运手足根本之制枝叶下之事上犹手足之衞心腹枝叶之庇本根然后能上下相保而国家治安故曰天子之职莫大于礼也文王序易以乾坤为首孔子系之曰天尊地卑乾坤定矣卑高以陈贵贱位矣言君臣之位犹天地之不可易也春秋抑诸侯尊周室王人虽微序于诸侯之上以是见圣人于君臣之际未尝不惓惓也非有桀纣之暴汤武之仁人归之天命之君臣之分当守节伏死而已矣是故以微子而代纣则成汤配天矣以季札而君吴则太伯血食矣然二子宁亡国而不为者诚以礼之大节不可乱也故曰礼莫大于分也夫礼辨贵贱序亲疏裁羣物制庶事非名不着非器不形名以命之器以别之然后上下粲然有伦此礼之大经也名器既亡则礼安得独在哉昔仲叔于奚有功于衞辞邑而请繁缨孔子以为不如多与之邑惟名与器不可以假人君之所司也政亡则国家从之衞君待孔子而为政孔子欲先正名以为名不正则民无所措手足夫繁缨小物也而孔子惜之正名细务也而孔子先之诚以名器既乱则上下无以相保故也夫事未有不生于微而成于着圣人之虑逺故能谨其微而治之众人之识近故必待其着而后救之治其微则用力寡而功多救其着则竭力而不能及也易曰履霜坚氷至书曰一日二日万几谓此也故曰分莫大于名也呜呼幽厉失徳周道日衰纲纪散壊下陵上替诸侯专征大夫擅政礼之大体什丧七八矣然文武之祀犹绵绵相属者盖以周之子孙尚能守其名分故也何以言之昔晋文有大功于王室请隧于襄王襄王不许曰王章也未有代徳而有二王亦叔父之所恶也不然叔父有地而隧又何请焉文公于是惧而不敢违是故以周之地则不大于曹滕以周之民则不众于邾莒然歴数百年宗主天下虽以晋楚齐秦之强不敢加者何哉徒以名分尚存故也至于季氏之于鲁田常之于齐白公之于楚智伯之于晋其势皆足以逐君而自为然而卒不敢者岂其力不足而心不忍哉乃畏奸名犯分而天下共诛之也今晋大夫暴蔑其君剖分晋国天子既不能讨又宠秩之使列于诸侯是区区之名分复不能守而并弃之也先王之礼于斯尽矣或者以为当是之时周室微弱三晋彊盛虽欲勿许其可得乎是大不然夫三晋虽彊茍不顾天下之诛而犯义侵礼则不请于天子而自立矣不请于天子而自立则为悖逆之臣天下茍有桓文之君必奉礼义而征之今请于天子而天子许之是受天子之命而为诸侯也谁得而讨之故三晋之列于诸侯非三晋之壊礼乃天子自壊之也呜呼君臣之礼既壊矣则天下以智力相雄长遂使圣贤之后为诸侯者社稷无不泯絶生民之糜灭几尽岂不哀哉
　　智伯论
　　智伯之亡也才胜徳也夫才与徳异而世俗莫之能辨通谓之贤此其所以失人也夫聪察强毅之谓才正直中和之谓徳才者徳之资也徳者才之帅也云梦之竹天下之劲也然而不矫揉不羽括则不能以入坚棠谿之金天下之利也然而不镕范不砥砺则不能以击强是故才徳全尽谓之圣人才徳兼亡谓之愚人徳胜才谓之君子才胜徳谓之小人凡取人之术茍不得圣人君子而与之与其得小人不若得愚人何则君子挟才以为善小人挟才以为恶挟才以为善者善无不至矣挟才以为恶者恶亦无不至矣愚者虽欲为不善智不能周力不能胜譬之乳狗搏人人得而制之小人智足以遂其奸勇足以决其暴是虎而翼者也其为害岂不多哉夫徳者人之所严而才者人之所爱爱者易亲严者易疏是以察者多蔽于才而遗于徳自古昔以来国之乱臣家之败子才有余而徳不足以至于颠覆者多矣岂特智伯哉故为国为家者茍能审于才徳之分而知所先后又何失人之足患哉
　　范文子论　　　　　　　　　　苏　轼
　　料敌势强弱而知师之胜负此将帅之能也不求一时之功爱君以徳而全其宗嗣此社稷之臣也鄢陵之役楚晨压晋师而陈诸将请从之范文子独不欲战晋卒败楚楚子伤目子反殒命范文子疑若懦而无谋者矣然不及一年三郤诛厉公弑胥童死栾书中行偃几不免于祸晋国大乱鄢陵之功实使之然也有非常之人然后有非常之功非常之功圣人所甚惧也明月之珠夜光之璧无因而至前匹夫犹或按剑而况非常之功乎故圣人必自反曰此天之所以厚于我乎抑天之祸予也故虽有大功而不忘戒惧中常之主锐于立事忽于天戒日寻干戈而残民以逞天欲全之则必折其萌芽挫其锋芒使知其所悔天欲亡之则必先之以美利诱之以得志使之有功以骄士玩于冦讐而侮其民人至于亡国杀身而不悟者天絶之也呜呼小民之家一朝而获千金非有大福必有大咎何则彼之所获者终日勤劳不过数金耳所得者微故所用狭无故而得千金岂不骄其志丧其所守哉由是言之天下者得之艰难则失之不易得之既易则失之亦然汉高皇帝之得天下亲冒矢石与秦楚争转战五年未尝得志比定天下复有平城之围故终其身不事逺略民亦不劳继之文景不言兵唐太宗举晋阳之师破窦建徳虏王世充所过者下易于破竹然天下始定外攘四夷伐高昌破突厥终其身师旅不解几至于乱者以其亲见取天下之易也故兵之胜败不足以为国之强弱而足以为治乱之兆盖有战胜而亡有败而兴者矣会稽之栖而勾践以霸黄池之会而夫差以亡有以使之也夫晋虢公败戎于桑田晋卜偃知其必亡曰是天夺之鉴而益其疾也晋果灭虢此范文子所以不得不谏谏而不纳而又有功敢逃其死哉使其不死则厉公逞志必先图于范氏赵盾之事可见矣赵盾虽免于死而不免于恶名则范文子之智于赵宣子也逺矣
　　霍光论
　　古之人惟汉武帝号知人盖其平生所用文武将帅郡国边鄙之臣左右侍从阴阳律厯博学之士以至钱谷小吏治刑狱使絶域者莫不获尽其才而各当其处然犹有所试其功效着见天下之所共知而信者至于霍光先无尺寸之功而才气术数又非有以大过于羣臣而武帝擢之于稠人之中付以天下后世之事而霍光又能忘身一心以辅幼主处于废立之际其举措甚闲而不乱此其故何也夫欲有所立于天下击搏进取以求非常之功者则必有卓然可见之才而后可以有望于其成至于捍社稷托幼子此其难者不在乎才而在乎节不在乎节而在乎气天下固有能办其事者矣然才髙而位重则有侥幸之心以一时之功而易万世之患故曰不在乎才而在乎节古之人有失之者司马仲达是也天下亦有忠义之士可托以死生之间而不忍负者矣然狷介廉洁不为不义则轻死而无谋能杀其身而不能全其国故曰不在乎节而在乎气古之人有失之者晋荀息是也夫霍光者才不足而气节有余此武帝之所为取也书曰如有一个臣断断兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民嗟夫此霍光之谓欤使霍光而有他技则其心安能休休焉容天下之才而乐天下之彦圣不忌不克若自己出哉才者争之端也夫惟圣人在上驱天下之人各走其职而争用其所长茍以人臣之势而居于庙廊之上以捍衞幼冲之君而以其区区之才与天下争能则奸臣小人有以乗其隙而夺其权矣霍光以匹夫之微而操生杀之柄威盖人主而贵震于天下其所以歴事三主而终其身天下莫与争者以其无他技而武帝亦以此取之欤
　　郭崇韬论　　　　　　　　　　苏　辙
　　国无衅而后可以伐人冒衅以伐人敌无衅则已受其灾敌有衅则我与敌皆毙楚灵王残民以逞举思乱之民以伐吴吴不可动而弃疾攻之若升虚邑灵王遂死于外齐湣王贪而好胜知宋之可攻而忘齐国之既病燕师乗之遂以失国自古冒衅以攻人其祸如此矣唐庄宗勇而善战与梁人夹河相攻十战九胜涉河取郓不十日而克梁威震诸国五代用兵未有神速若此者也然其克敌之后幸一日之安沈湎声色之虞宦官伶人交乱其政府库之积罄于耳目之奉民怨兵怒国有土崩之势而不知也一时功臣皆武夫倔起未有识安危之机者惟枢宻使郭崇韬智勇兼人知其不可力言而不见聴求去而不见许中外佞幸视之仄目崇韬深病之矣时方欲伐蜀崇韬欲立大功为自安之计议以魏王继岌为元帅而已为之副将兵六万以出兵不逾时而克成都降王衍料敌制胜之功可谓盛矣然崇韬知蜀之易举而不知唐之已乱挈其良将劲兵西行数千里虽立大功而不免谗死于蜀征蜀之兵未还而赵在礼为乱河朔明宗北征遂与在礼皆反帅兵南向克汴入洛遂无一人能御之者向使西师不出蜀虽未下而京师有重兵崇韬不死河朔叛臣必有所畏不敢妄动则庄宗不亡崇韬不死祸福未可知也嗟乎崇韬冒衅以伐人蹈齐湣之祸而以为安惜其有智而未始学也
　　晋论
　　晋文公辟骊姬之难处狄十有二年奚齐卓子相继戮死秦晋之人归心焉文公深信咎犯靖而待之若将终焉者至于惠公起而赴之如恐不及于是秦人责报于外而里防要功于内不能相忍继以败灭内外絶望属于文公然后文公徐起而收之无尺土之赂一金之费而晋人戴之遂霸诸侯彼其处利害之计诚审哉夏商之衰汤文王皆起于诸侯积徳深厚天下归之不得已而后应故虽取天下而无取天下之患其后皆数十世若晋文公徳虽未足而待其自至则庶几王者之事也是以主盟中夏几二百年其功业与齐桓等而子孙过之逺甚夫岂非其积之有厚薄故耶晋悼公之复霸也与楚争郑三合诸侯之师未尝一与楚战卒以敝楚而服郑盖古之善用兵者皆以不战屈人之兵非不得已不战方郑之未服也中行偃栾黡皆欲以战胜楚惟知防知用兵之难胜负之不可必迁延稽故而楚人自敝不较而去不然二子将为先縠而防将为林父如防可谓知兵矣
　　狄仁杰论
　　母后临朝据人君之地而私其亲有志之士将欲正之常患不克汉吕后欲王诸吕王陵以髙帝旧约争之曰非刘氏而王天下共击之背之不可言虽直不见省陵幸而不死亦废不用唐武后废庐陵王立豫王豫王虽在位未尝省天下事徐敬业为之起兵于外裴炎争之于内皆不旋踵为戮何者位尊权重臣下无所奈何势必至此也惠帝之亡也陈平聴张辟疆计封王诸吕吕后安之故平与周勃得执将相之柄以伺其间后复聴陆贾交欢周勃将相之权不分故周勃得入北军左袒一呼而吕氏以亡豫王既立武后革命称帝追尊祖考封王子弟戕杀天下豪杰志得气满以为武氏有泰山之安矣狄仁杰虽为宰相而未尝一言及后欲以三思为太子访之大臣仁杰乃曰臣观天人未厌唐徳顷匈奴犯边陛下使三思募士逾月不及千人及使庐陵王不浃旬得五万人今欲立嗣非庐陵不可后怒罢议久之复召问曰朕数梦双陆不胜何也对曰双陆不胜无子也意者天以此儆陛下耶文皇帝身蹈锋刃百战以有天下传之子孙先帝寝疾诏陛下监国陛下掩神器而取之十余年矣又欲以三思为后且母子与姑侄孰亲陛下立庐陵王则千秋万歳血食于太庙三思立庙无祔姑之礼后感悟即日遣徐彦伯迎庐陵王于房州而立之盖王陵裴炎迎祸乱之锋欲以一言折之故不废则死陈平狄仁杰待其已衰而徐正之故身与国俱全惟吕后无子亲止于侄故没身而后变武后有子母子之爱人情之所同故老而自复由此观之陈狄之所以成功者皆以缓得之也然庐陵既立而张易之昌宗未去仁杰犹置之不问复授之张柬之俟其恶稔而后取岂以祸乱之根生于母子之间不如是则必至于毁伤故耶老氏有言将欲歙之必固张之将欲弱之必固强之将欲废之必固兴之将欲夺之必固与之是谓微明柔胜刚弱胜强鱼不可以脱于渊国之利器不可以示人二公得之矣
　　知防赵武论
　　齐桓公存三亡国以属诸侯其义多于晋文然桓公殁而齐乱其后不能复霸文公子孙世为盟主二百余年与春秋相终始其故何也虽襄公悼公之贤齐所无有然其所以保霸业而不失者则有在也霸者之盛非能用兵以服诸侯之难而能不用兵以服诸侯之为难耳文公之后前有知防后有赵武皆能不用兵以服诸侯此晋之所以不失霸也悼公与楚争郑三合诸侯之师其势足以举郑而却楚晋之羣臣中行偃栾黡之徒欲一战以服楚者众矣惟知防为中军将知用兵之难胜负之不可必三与楚遇皆迁延稽故不与力战卒以敝楚而服郑此则知防不用兵之功也悼公死平公立平公非悼公比也然能属任赵武武尝与楚屈建合诸侯之大夫于宋以求弭兵赵武于此有仁人之心二焉方其未盟也屈建衷甲将以袭武武与叔向谋之叔向曰以信召人而以僭济之人谁与之安能害我武从其言卒事而楚不敢动将盟晋楚争先叔向又曰诸侯归晋之徳耳非归其尸盟也子务徳无争先武亦从而先之此二者非仁人不能何也人将衷甲以袭我我亦衷甲以待之此势之所必至也不幸不胜无可言者虽幸而胜晋楚之祸必自是始晋为盟主常先诸侯矣晋未失诸侯而楚求先之若与之争楚必不聴晋楚之祸亦必自是始然此二者皆人情之所不能忍也忍之近于弱不忍近于强而武能忍之晋楚不争而诸侯頼之故吾以为武有仁人之心二焉凡晋之所以不失诸侯而赵氏之所以卒兴于晋者由此故也春秋书宋之盟实先晋而后楚孔子亦许之欤
　　魏论
　　魏文侯非战国之君也内师事卜子夏友田子方段干木被儒服者身无失徳用吴起西门豹李悝尽力耕战民赖以富而敌不敢犯外以礼与信交接诸侯与韩赵无怨终其身魏人不知战国之患虽非盛徳之主使当平世得行其志虽西汉文帝不能逺过也一时诸侯无足言者矣至子武侯稍已侵暴邻国至孙惠王借父祖之业结怨韩赵齐乗其杀厐涓虏太子申秦人因之遂取西河地魏由此衰不然以全魏之力据山河之利秦岂能动之哉
　　韩论
　　韩之先献子厥最贤然春秋之际诸侯之贤大夫如献子者多矣而子孙莫兴太史公以献子存赵氏之孤为天下之阴徳故宜有后予以谓不然韩之先与晋同祖皆周武王之后也史伯谓郑桓公武实昭文之功文之祚尽武其嗣乎武王之子应韩不在其在晋乎晋自文公伯诸侯至平公八世犹未足以究武之烈而继之以韩此天意也献子何足以当之然周衰姬姓复兴者三国燕与韩魏皆据地千里后稷播种百谷以济饥馑其报固当然哉
　　范文子论
　　栾武子始用智范韩所至有功一不用文子几不免死虽免死卒防弑君之恶呜呼死生之于人亦大矣文子以死易乱而栾武子耻失诸侯不知兵之加其颈也其愚智盖已逺矣赵文子与叔向游于九原论晋大夫之贤者称范武子遗文子夫武子文子吾未知其孰贤彼以死生取之是以遗文子欤
　　叔向论
　　乐王鲋言于君无不从欲为叔向请以其同也弃而不应祁大夫老矣无位于朝以其觉也知其必为己言何其明哉不然晋楚之际亦多故矣同盟有衷甲之变交聘有司宫之祸茍明不足以应之身受其辱而国被其患可胜言哉然平邱之会齐人不服叔向诘之以礼威之以众攘臂而仍之仅乃得之呜呼殆哉彼不幸而仕于衰晋盖不得已而然欤
　　蔺相如廉颇李牧论
　　蔺相如非战国之士也以死行义不屈于强秦以礼为国不较于廉颇其处刚柔进退之际颇学道者使居平世可以为大臣矣非战国之士也廉颇李牧皆以将亡之赵抗方兴之秦其为力艰矣卒以用舍为赵之存亡赵能用之而不能终悲夫
　　晋杀其世子申生论　　　　　　吕祖谦
　　晋杀其世子申生孰杀之士蒍杀之也杀申生者实骊姬之谮士蒍何与焉士蒍开其隙骊姬乗其隙也羣公子之出于桓庄岂他人哉其尊者固不待言其卑者由献公之从父昆弟也士蒍逢献公之恶反覆诡诈陷之于死地使献公屠其宗族昆弟如刈草菅略无惨怛不忍之意其于宗族昆弟之间既如此何独难于其子乎此所以来骊姬之谮也对伯夷者不敢论贿赂对比干者不敢论阿谀骊姬虽嬖茍非习见献之残忍亦岂敢一日遽谮其三子哉彼士蒍忧申生之不得立忧蒲屈之不可城终日焦然忧晋之祸忧之诚是也抑不知造是祸者果谁乎骊姬之谮即袭吾前日谮富子之术也蒲屈之城即袭吾前日城聚之术也使我不倡之彼乌得而和之使我不先之彼乌得而继之是故开献公残忍之心者士蒍也教骊姬离间之术者亦士蒍也开则不可复闭已教则不可复悔授贼以刃而禁其杀人世宁有是理耶虽使一法吏蔽是狱亦必首士蒍而从骊姬也吾尝考晋国之本末又知开祸端者非独士蒍其所从来逺矣晋穆侯之二子长则文侯而桓叔其季也自桓叔以来视文侯之子孙不啻冦讐必锄其根而夺其国者不过欲啓子孙之业耳殊不知杀文侯之子孙是杀吾之子孙也吾私其子而杀其昆弟则吾之子亦私其子而杀其昆弟矣然则桓庄之族虽曰献公杀之其实桓庄杀之也桓庄亲其子而讐昆弟于一族之中分亲与讐其私已甚及献公亲奚齐而讐申生又于诸子之中分亲与讐可谓私之私矣私日盛则心日狭当桓庄殄灭文侯子孙之时其心必谓是害既除则吾子孙可以享无穷之利也岂自料害其子孙者乃吾子孙也耶当献公殄灭桓庄子孙之时其心必谓是害既除则申生可以享无穷之安也岂自料害申生者乃吾身耶呜呼私生于爱而害爱莫如私天下未尝有私而能爱者也献公始私申生至于尽灭桓庄之族以除其偪爱之亦至矣曾未阅时嬖于骊姬遽移其爱于奚齐其为奚齐而杀申生即为申生而杀桓庄之族者也向之爱申生之心果何在耶申生之爱既可移之于奚齐则异时奚齐之爱亦可移而之他矣不惟昔之爱申生者不可保今之爱奚齐者亦不可保矣然则狥私者岂能真有所爱哉果出于真则必不可移矣林回弃千金之璧负赤子而趋天性之爱岂外物所能移耶献公诚能悟此爱之非真一念之中识天性之爱则本根枝叶生则俱生而不可离何忧乎士蒍何忧乎骊姬哉
　　明
　　相如贤于廉颇论　　　　　　　王世贞
　　世称蔺相如以区区之赵抗虎狼之秦秦虽强暴不能陵赵者相如之功也谓其贤于廉颇愚窃疑之何则秦之所以不能陵赵者以其国治兵强也固非口舌之间所能抗也然则国何以治兵何以强岂非廉颇在其位耶赵得和氏璧秦王闻而欲之请易之以土田相如奉命衔璧而往秦王欲强取之相如抗节不挠视死如归卒欺秦王而归璧于赵以是为相如之功噫又何足称哉夫和氏之璧懐握之玩得之不足以为重失之不足以为轻而相如以死争之以诈取之有如秦王赫然增怒肆其强暴逞其毒螫葅醢相如移兵攻赵是为赵王爱数寸之玉丧国士之贤贪无用之器贻宗庙之忧人臣爱君果如是哉渑水之会秦王请赵王鼓瑟而诏史书之相如进缶于秦王秦王不可则挺剑却之必得当而后止是何异贾竖小人矜豪恃气不能相下者恶足言功哉昔桀为无道汤幽囚于夏台戎狄侵豳大王避之于岐文王三分天下有其二就拘于羑里夫以幽拘之辱弃国而逃与一鼓瑟之间孰难哉然而三王忍耻行之卒蹶夏商抚绥四海相如傥能相赵王示微弱以骄秦忍小耻以怒赵崇徳修政以须秦之可亡从而仆之济黔首于涂炭救赤子于虎狼其功烈岂不炜光逺哉而于樽俎之间坛坫之上争言暴气取当而止英伟之士不亦可羞哉赵王不能逺观嘉其一命之不辱赏其要刼之小防一旦位诸功实之上廉颇日夜愤愤欲砺刃刺之而相如能不与之较此则贤矣然亦不可用一善掩大功世称蔺优于廉非通论也
　　晋论　　　　　　　　　　　　郭子章
　　古之帝王更都山河而平阳蒲坂夏邑尧舜禹所宅也读园桃园棘故其民至于今忧国而忠于主有枢有榆故其民至于今喜乐而愉瞿瞿休休故其民至于今长虑而却顾陟岵陟屺故其民至于今孝闲闲坎坎故其民至于今力穑且葛屦见隘陿焉彼汾见贫俭焉平逺马邑之外西邻延绥鴈门宁武之北咫尺河套屯卒既伙则边储宜实晋之分封者二十有二代之分封者二十有四沈之分封者二十汾蒲绛泽之区公室弥蕃则宗禄宜讲炼石有补于天断鼇著绩于地姚姒之隆五官赓起重耳之霸多士焱赴而品操古今则人材宜甄国朝
　　栾盈论　　　　　　　　　　　魏　禧
　　自古未有得士而不兴者有道之世贤者连而升各奋其智能以自效于上故养士之权在上而不在下世之衰也君臣之间竞智力以相胜天子诸侯疑薄大臣而别树党人其卿大夫莫不厚养死士以备旦夕之急故养士之权在下而不在上于是有得士以兴亦有得士以亡者自春秋晋栾盈以好施多得士特闻亡逐之余犹能因其力以入绛士乐为之死而晋国几殆其后流风遗烈转相慕效而孟尝信陵四君之徒益泛滥于天下悲夫盈以好施得士自趣死亡吾徒见其害而不见其利也君子立危乱之世务修徳以辟难不务植党以自固吾诚引释权势不犯众人之忌则徒裼而独行于国中无有敢扼之者若夫侈汰不度而惧人之谋已必多其与以备之备寡则势孤而不立备多则恃势而犯难古今党人之乱互相攻击必交烬而后已栾盈不能外平大族之怨内正其闺门而区区收武力之人为腹心爪牙之用以为足自立而不危其亦惑矣盖尝论之古之能成功名于天下者必有智深勇沈之士以左右之招之不来麾之不去吾即欲结以恩而不能此其人顾不可以多得诚得一二人用之而吾事毕矣陈平忧吕氏之乱陆贾一言而乱定季布亡命鲁朱家为见滕公布遂免死今盈内乱几于亡室而荀范韩赵之族合志而怨之此亦至危难之日矣吾未闻栾氏之士有出而谋其危者及其亡也求一朱家之智不可得此其士岂不可哀也哉孟尝君赖鸡鸣狗盗之士脱秦厄此固幸而中耳使其出齐各有抽剑断靷而止之者则其计已无事矣虽然此特贤于栾氏之士者也
　　战城濮论
　　古之善制胜者必履天下之险攻天下之难攻而胜其所不可胜盖不犯其至险则不足享天下之至安不出其至难则不足收天下之至易其势然也且夫事有先难而后易者亦有先易而后难者吾力足举其难则易者必靡如陈汤之破郅支而呼韩入朝之是也力不足以举其难则姑肆意于其易以丰吾之力而徐为之图如司马错不攻三川周室而教秦惠王起兵伐蜀之是也难易之间要无定势顾非吾力之所必不能及则必为其难者以从事于一劳而长逸之势昔者楚方彊大侵食江汉之诸侯齐桓公欲修方伯之威兴师问罪于陉帅八国之车徒徘徊于召陵之间以待其盟而不敢战至于晋文反国三祀遽与楚师大战于城濮观其拘宛春私复曹衞其君臣之所相与谋若惟恐其不得战而遂已者此少年轻锐徼幸万一者之所为耳然文公卒以大胜而霸诸侯今夫天下之险不可以徒犯而艰难重大之事非有百全之谋定计于内而成功于外不可以轻出文公外结齐秦之大援内有诸谋臣诱敌制胜之计楚之君臣其谋不协于内而子玉以刚愎之才仅将六卒盖胜楚之略先定于胸中是以横挑其衅而轻于一战宋真宗时丹大入冦冦准建亲征之策固请渡河于是丹怖骇不战而请盟其后数十年间卒无边患此盖所谓出险犯难以成大功者后之人观其饮博歌呼克御大敌疑若有鬼神天幸之助然当其渡河准言于帝曰王超领劲兵屯中山以搤其吭李继隆石保吉分大阵以扼其左右肘四方征镇赴援者日至此取威决胜之时也彼岂无百全之计而以天子为孤注哉若冦准者盖自唐宋以来一人而已矣
　　战殽论
　　王者之师计义而后动伯者之师计利而后动茍有以自利其国而卒免于后患则违徳拂义顾有所不暇论是则伯者之图也昔者晋与秦有数大惠而无毫发之怨晋无故而败其师于殽以先衅于彊国当是时先轸以不哀吾丧而伐同姓为秦罪且夫灭曹分魏晋身为不道矣而顾秦是责何哉夫予人者骄人受人者制于人此以知因人者之必不能免于自祸也子纠依鲁见杀于生窦宋纳厉公责赂而无厌郑不能堪献公之死也晋国内乱夷吾因秦师反辟于晋其后卒敝之于韩原吾观夷吾背惠反徳缪行诛杀有自取死之道亡国僇身不足为怪然晋以新起最胜之国师徒挠败葄骨郊原秦人废置其君曾如反覆手之易盖晋不足取重于秦而诸侯亦自此而轻晋矣且夫文公复国既又用秦人之力文公死而襄公立是故以分则秦大父也以徳则造国者也父死而孤立则国家多难安危治乱之一日也晋之君臣以为不立威则无以声诸侯而詟秦人非望之心不战胜彊国则无以立威昔者齐桓公死其子孝公因宋襄以定位齐之后无复能伯诸侯者则以孝公因人定位不能立威故也山西之国最彊莫如秦秦有庐栁之恩而又有韩原之威今方过轶于殽乗其阻而防之制胜万全而无后虑此先轸所谓天奉之一时不可失也于是卒败秦师而伯诸侯虽然悖天道絶人理足以动天下之兵晋之不终覆于秦也盖亦幸哉
　　战邲论
　　善战者不败善败者持其势而制之不至于大溃而不可止晋林父之战于邲也吾谓先縠独济之后有可以救败之道而林父三失之兵法曰顺命为上有功次之昔城濮之役祁瞒奸命舟之侨先归而颠颉负从亡功咸杀无赦盖威克爱者胜爱克威者败所固然也今夫毒蛇螫人指人则拔刀而断之非其指之不足爱以爱指之足以贼吾身故能忍其小以不忍于其大当是时林父按甲坚垒命司马追斩先縠徇于师以厉三军之用命三军之士必战栗激发以致死茍其不能则举先縠而委之或请济师以战或全师而退焉以尸亡属之罪此不过弃其一指而不足惜何林父之弗讲也惑于韩厥专罪分恶之谋使违命者益骄而不可制彼旃锜何所惩哉且夫旃锜固尝求公族与卿而弗得者也夫拂于人者则不可用人非其人之所欲则不可以使奉使召盟非二子之志明甚而茍焉许之以重其衅其一败不可救毋惑也方楚之逐旃而薄晋军林父鼓于军中曰先济者有赏中下之军争舟而不得济是以大败吾观鞌之战也郤克伤于矢流血及屦鼓音不絶遂大败齐师三逐而径其国林父其时使以先济之赏赏陷阵之士以鼓先济者而鼓楚师下令曰楚人薄我我退不得济必殱于河进而死敌可以生林父请身先之如此则士气百倍有死无二吾未见楚之必胜而晋必败也士会郤克仅殿上军而不败况以三军御楚而不能自全必不然矣呜呼致之死地而后生背水决战争必胜之势此韩信所以破赵而惜夫林父之不知此也
　　战鞌论
　　立威之道不在于多战胜在于善养其威以时动而不诎不善养其威则最胜之后可以败衂而不能振千金之弩一发而彻三属之甲贯石而裂犀及其罢也则不能达鲁缟虎豹萆于深山樵苏为之不履日出而攫人人则阱而搏之是故恃爪牙之利以噬人无厌者败也猛虎暴然向逼控拳而亢其怒亦败也昔者楚灵王好战威殚怨积以自毙于干谿吴王夫差数兴征役卒沼于越盖二君者止知威在于战胜而不知养其威以立于不败之道是以战败而威挫吾观郤克聘齐齐顷公帏妇人而笑之于是克以鲁衞之役请八百乗而败齐于鞌郤子之去齐也济河而矢之曰所不此报无能涉河故士会请老而授之国政以逞其欲彼顷公固遂以克为泊然无所憾恨于其心耶抑晋不足与耶宋闵公靳南宫长万陈灵侯戏夏征舒虽其臣不免于弑僇况大国之卿哉克之帅车徒以集于鞌其势固若猛虎之暴然必思搏噬而后已者顷公不辟其锋而桀然逞其轻勇以争一旦之命宜乎折北不救而几为晋禽也借富彊之力冯陵小国黩武而不止而又以亢积怒之彊敌所谓恃爪牙以噬人控拳而搏猛虎此二败者顷公兼之矣晋襄公败秦师于殽彭衙之役又败之孟明增修国政谋报其耻济河焚舟以伐晋赵衰曰惧而增徳不可当也于是晋人不出秦耀兵晋地方洋数百里之间取胜而还楚子重侵衞及鲁布惠于国悉师而起郤克为晋大政不耻于失诸侯辟楚而不敢争盖秦持必死之心楚挟倾国之众二子知其必不可胜而不务彊胜之故不至于败而失其盟主之势是殆所谓善养其威者与
　　狄仁杰举子论　　　　　　　　陈廷敬
　　武后令宰相各举尚书郎一人狄仁杰举其子光嗣时比之祁奚失其指矣盖与左师触龙谏赵太后请长安君为质事絶相当时武承嗣武三思营求为太子仁杰每从容进谏劝召还庐陵王他日武后语仁杰梦鹦鹉两翼折仁杰对以武者陛下之姓两翼谓二子起二子则两翼振矣鹦鹉之翼释以二子权也举子之事亦权也而遂正告之矣故左师之怜舒祺仁杰之举光嗣其迹虽殊所以感其心者则一也卒之长安君为质于齐而赵国不被兵中宗复辟而唐社稷卒不变尝观李徳裕忠谏论言近世名臣王石泉居相时以子为眉州司士太后尝问曰君在相位子何逺乎对曰庐陵是陛下爱子今犹在逺臣之子焉敢相近故知人臣进谏正告之不能得者有时乎用权然权者岂人臣之得已哉人主贵察其心而已矣
　　山西通志巻二百十一
<史部,地理类,都会郡县之属,山西通志>
　　钦定四库全书
　　山西通志巻二百十二
　　艺文【三十　序一一】
　　汉
　　史记集解序　　　　　　　　　裴　骃
　　班固有言曰司马迁据左氏国语采世本战国策述楚汉春秋接其后事讫于天汉其言前汉详矣至于采经摭传分散数家之事甚多疏畧或有抵牾亦其所涉猎者广博贯穿经传驰骋古今上下数千载间斯已勤矣又其是非颇谬于圣人论大道则先黄老而后六经序游侠则退处士而进奸雄述货殖则崇势利而羞贫贱此其所蔽也然自刘向雄博极羣书皆称迁有良史之才服其善序事理辩而不华质而不俚其文直其事核不虚羙不隐恶故谓之实録骃以为固之所言世称其当虽时有纰缪实勒成一家总其大较信命世之宏才也考较此书文句不同有多有少莫辩其实而世之惑者定彼从此是非相贸眞伪舛杂故中散大夫东莞徐广研核众本为作音义具列异同兼述训解粗有所发明而殊憾省畧聊以愚管増演徐氏采经传百家并先儒之説豫是有益悉皆抄内删其游辞取其要实或义在可疑则数家兼列汉书音义称臣瓉者莫知氏姓今直云瓉曰又都无姓名者但云汉书音义时见防意有所裨补譬慧星之继朝阳飞尘之集华岳以徐为本号曰集解未详则阙弗敢臆説人心不同闻见异辞班氏所谓疏畧抵牾者依违不悉辩也愧非胥臣之多闻子产之博物妄言末学芜秽旧史岂足以闗诸畜徳庶贤无所用心而已
　　诗小序　　　　　　　　　　　衞　宏
　　葛屦刺褊也魏地陿隘其民机巧趋利其君俭啬褊急而无徳以将之汾沮洳刺俭也其君俭以能勤刺不得礼也园有桃刺时也大夫忧其君国小而廹而俭以啬不能用其民而无徳教日以侵削故作是诗也陟岵孝子行役思念父母也国迫而数侵削役乎大国父母兄弟离散而作是诗也十亩之间刺时也言其国削小民无所居焉伐檀刺贪也在位贪鄙无功而受禄君子不得进仕尔硕防刺重敛也国人刺其君重敛蚕食于民不修其政贪而畏人若大防也蟋蟀刺晋僖公也俭不中礼故作是诗以闵之欲其及时以礼自娱乐也此晋也而谓之唐本其风俗忧深思逺俭而用礼乃有尧之遗风焉山有枢刺晋昭公也不能修道以正其国有财不能用有钟鼓不能以自乐有朝廷不能洒扫政荒民散将以危亡四隣谋取其国家而不知国人作诗以刺之也扬之水刺晋昭公也昭公分国以封沃沃盛强昭公防弱国人将叛而归沃焉椒聊刺晋昭公也君子见沃之盛强能修其政知其蕃衍盛大子孙将有晋国焉绸缪刺晋乱也国乱则婚姻不得其时焉杕杜刺时也君不能亲其宗族骨肉离散独居而无兄弟将为沃所并耳羔裘刺时也晋人刺其在位不恤其民也鸨羽刺时也昭公之后大乱五世君子下从征役不得养其父母而作是诗也无衣羙晋武公也武公始并晋国其大夫为之请命乎天子之使而作是诗也有杕之杜刺晋武公也武公寡特兼其宗族而不求贤以自辅焉葛生刺晋献公也好攻战则国人多丧矣采苓刺晋献公也献公好听防焉
　　晋
　　尔雅序　　　　　　　　　　　郭　璞
　　夫尔雅者所以通训诂之指归叙诗人之兴咏总絶代之命词辩同实而殊号者也诚九流之津涉六艺之钤键学览者之潭奥摛翰者之华苑也乃可以博物不惑多识于鸟兽草木之名者莫近于尔雅尔雅者盖兴于中古隆于汉氏豹防既辩其业亦显英儒赡闻之士洪笔丽藻之客靡不歆玩耽味为之义训璞不揣寡昧少而习焉沉研鑚极二九载矣虽注者十余然犹未详备并多纷谬有所漏畧是以复缀集异闻防萃旧説考方国之语采謡俗之志错综樊孙博观羣言剟其瑕砾摩其萧稂事有隐滞援据徴之其所未了阙而不论别为音图用袪未寤辄复拥篲清道企望尘躅者以将来君子为亦有涉乎此也
　　山海经序
　　世之览山海经者皆以其闳诞迂夸多竒怪俶傥之言莫不疑焉尝试论之曰庄生有云人之所知莫若其所不知吾于山海经见之矣夫以宇宙之寥廓羣生之纷纭隂阳之煦蒸万殊之区分精气浑淆自相濆薄游魂灵怪触像而构流行于山川丽状于木石者恶可胜言乎然则总其所以乖鼓之于一响成其所以变混之于一象世之所谓异未知其所以异世之所谓不异未知其所以不异何者物不自异待我而后异异果在我非物异也故吴人见布而疑黂越人见而骇毳夫翫所习见而竒所希闻此人情之常蔽也今畧举可以明之者阳火岀于氷水隂防出于炎山而俗之论者莫之或怪及谈山海经所载而咸怪之是不怪所可怪而怪所不可怪也不怪所可怪则防于无怪矣怪所不可怪则未始有可怪也夫能然所不可不可所不可然则理无不然矣案汲郡竹书及穆天子传穆王西征见西王母执璧帛之好献锦组之属穆王享王母于瑶池之上赋诗徃来辞义可观遂袭昆仑之邱游轩辕之宫眺钟山之岭玩帝者之寳勒石王母之山纪迹圃之上乃取其嘉木艳草竒鸟怪兽玉石珍瑰之器金膏烛银之寳归而殖养之于四国穆王驾八骏之乘右服盗骊左騄耳造父为御犇戎为右万里长骛以周歴四荒名山大川靡不登济东升大人之堂西燕王母之庐南轹鼋鼍之梁北蹑积羽之衢穷欢极娱然后旋归案史记説穆王得盗骊騄耳骅骝之骥使造父御之以西廵狩见西王母乐而忘归亦与竹书同左传曰穆王欲肆其心使天下皆有车辙马迹焉竹书所载则是其事也而谯周之徒足为通识瑰儒而雅不平此验之史考以着其妄司马迁叙大宛传亦云自张骞使大夏之后穷河源恶覩所谓昆仑者乎至禹本纪山海经所有怪物余不敢言也不亦悲乎若竹书不潜出于千载以作征于今日者则山海之言其防乎废矣若乃东方生晓毕方之名刘子政辨盗械之尸王颀访两面之客海民获长臂之衣精验潜効絶代悬符于戯羣惑者其可以少寤乎是故圣王原化以极变象物以应怪鉴无滞赜曲尽幽情神焉廋哉神焉廋哉盖此书跨世七代歴载三千虽暂显于汉而寻亦寝废其山川名号所在多有舛谬与今不同师训莫传遂将湮泯道之所存俗之所丧悲夫余有惧焉故为之创传疏其壅阂辟其茀芜领其致标其洞涉庶防令逸文不坠于世竒言不絶于今夏后之迹靡刋于将来八荒之事有闻于后裔不亦可乎夫蘙荟之翔讵以论埀天之凌蹄涔之游无以知绛虬之腾钧天之庭岂伶人之所蹑无航之津岂苍兕之所涉非天下之至通难与言山海之义矣呜呼达观博物之客其鉴之哉
　　禹贡地域图序　　　　　　　　裴　秀
　　图书之设由来尚矣自古立象埀制而頼其用三代置其官国史掌厥职暨汉屠咸阳丞相萧何尽收秦之图籍今秘书既无古之地图又无萧何所得惟有汉氏舆地及括地诸杂图各不设分率又不考正凖望亦不备载名山大川虽有麤形皆不精审不可依据或荒外迂诞之言不合事实于义无取大晋龙兴混一六合以清宇宙始于庸蜀冞入其阻文皇帝乃命有司撰访吴蜀地图蜀土既定六军所经地域逺近山川险易征路迂直校騐图记罔或有差今上考禹贡山海川流原隰陂泽古之九州及今之十六州郡国县邑疆界乡陬及古国盟会旧名水陆径路为地图十八篇制图之体有六焉一曰分率所以辨广轮之度也二曰凖望所以正彼此之体也三曰道理所以定所由之数也四曰高下五曰方邪六曰迂直此三者各因地而制宜所以校夷险之异也有图象而无分率则无以审逺近之差有分率而无凖望虽得之于一隅必失之于他方有凖望而无道理则施于山海絶隔之地不能以相通有道理而无高下方邪迂直之校则径路之数必与逺近之实相违失凖望之正矣故以此六者参而攷之然逺近之实定于分率彼此之实定于道理度数之实定于高下方邪迂直之算故虽有峻山钜海之隔絶域殊方之逈登降诡曲之因皆可得举而定者凖望之法既正则曲直逺近无所隐其形也
　　唐
　　冬日覊游汾隂送韦少府入洛序　王　勃
　　防汾胜壤楼船高汉帝之词卜洛名都城邑辨周公之迹仰天文而窥日月虽共光华慿地理而考山川即殊南北韦少府玉山四照珠胎一色纵横振锋颖之才吐纳积江湖之量子云笔札拥鸾凤于行间孙楚文词列宫商于调下牵丝一命披林野而随班考绩三年指兰台而赴选移征驾背长亭地隔风烟人离岁月【四字缺】既同斟桂之欢岐路风尘即断惊蓬之思下官诗书拓落羽翮摧頺朝廷无立锥之处邱园有括囊之所山中事业暂到渔樵天下栖迟少留城阙忽逢萍水对云雨以无聊倍切穷途抚形骸而何托于时氷霜裂地星象廽天朔风动而闗塞寒明月下而楼台曙各题一字传之两乡云尔
　　春夜桑泉别少府序
　　下官以穷途万里动脂辖以长驱王公以倾饯百壶别芳筵而促兴是以青阳半序明月中宵离亭拥花草之芳别馆积琴歌之思去留懽尽动息【二字缺】惜投分之防何恨知音之忽间他乡握手自伤闗塞之春异县分襟意切凄惶之路既而星河渐落烟雾仍开高林静而霜鸟飞长路晓而征动含情不拜空伫听于南昌挥涕无言请投文于西因探一字四韵成篇
　　送李愿归盘谷序　　　　　　　韩　愈
　　太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隐者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙堂进退百官而佐天子出令其在外则树旗旄罗弓矢武夫前呵从者塞涂供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲眉丰颊清声而便体秀外而惠中飘轻裙翳长袖粉白黛緑者列屋而闲居妒宠而负恃争妍而取怜大丈夫之遇知于主上用力于当世者之所为也吾非恶此而逃之是有命焉不可幸而致也穷居而野处升高而望逺坐茂树以终日濯清泉而自洁采于山羙可茹钓于水鲜可食起居无时惟适之安与其誉于前孰若无毁于其后与其乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺于公卿之门奔走于形势之涂足将进而趦趄口将言而嗫嚅处汚秽而不羞触刑辟而诛戮侥幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰盘之中维子之宫盘之土维子之稼盘之泉可濯可沿盘之阻谁争子所而深廓其有容缭而曲如徃而复嗟盘之乐兮乐且无央虎豹逺迹兮蛟龙遁藏鬼神守防兮呵禁不祥饮且食兮寿而康无不足兮奚所望膏吾车兮秣吾马从子于盘兮终吾生以徜徉
　　送薛存义之任序　　　　　　　栁宗元
　　河东薛存义将行桞子载肉于爼崇酒于觞追而送之江浒饮食之且告曰凡吏于土者若知其职乎葢民之役非以役民而已也凡民之食于土者出其十一佣乎吏使司平于我也今受其直怠其事者天下皆然岂惟怠之又从而盗之向使佣一夫于家受若直怠若事又盗若货噐则必甚怒而黜罚之矣以今天下多此而民莫敢肆其怒与黜罚何哉势不同也势不同而理同如吾民何有达于理者得不恐而畏乎存义假令零陵二年矣蚤作而夜思勤力而劳心讼者平赋者均老弱无懐诈暴憎其为不虚取直也的矣其知恐而畏也审矣吾贱且辱不得与考绩幽明之説于其徃也故赏以酒肉而重之以辞
　　送独孤申叔侍亲徃河东序
　　河东古吾土也家世迁徙莫能就绪闻其间有大河条山气葢闗左文士徃徃徜佯临望坐得胜槩焉吾固翘翘褰裳奋懐旧都日以滋甚独孤生周人也徃而先我且又爱慕文雅甚达经要才与身长志益强力挟是而东夫岂徒徃乎温凊奉引之隟必有羙制傥飞以示我我将易观而待所不敢忽古之序者期以申导志义不为富厚而今也反是生至于晋出吾斯文于笔砚之伍其有评我太简者愼勿以知文许之
　　送从弟谋归江陵序
　　吾与谋由高祖王父而异谋少吾二岁徃时在长安居相迩也与谋皆甚少独见谋在众少言好经书心异之其后吾为京兆从事谋来举进士复相得益知谋盛为文辞通外家书一再不胜惧禄养之缓弃去为广州从事复佐邕州连得荐举至御史后以智免归家江陵有宅一区环之以桑有僮指三百有田五百亩树之谷艺之麻养有牲出有车无求于人日率诸弟具滑甘丰柔视寒燠之宜其隟则读书讲古人所为求其道之至者以相励也过永州为吾留信次具道其所为者凡士人居家孝悌恭俭为吏祗肃出则信入则厚足其家不以非道进其身不以茍得时退则退尊老无井臼之劳安和而益夀兄弟衎衎以相友不谋食而食给不谋道而道显则谋之去进士为从事于逺始也吾疑焉今也吾是焉别九歳而会于此视其貎益伟问其业益习叩其志益坚于虖吾宗不振久矣识者曰今之世稍有人焉若谋之出处庸非所谓人与或问管仲孔子曰人也谋虽不识于管仲其于为道无悖亦可以有是名也抑又闻圣人之道学焉而必至谋之业良矣而又增焉志专矣而又若不足焉孔子之门不道管晏则谋之为人也其可度哉吾不智触罪摈越楚间六年筑室茨草为圃乎湘之西穿池可以渔种黍可以酒甘终为永州民又恨徒费禄食而无所答下愧农夫上慙王官追计徃时咎过日夜反覆无一食而安于口平于心若是者岂不以少好名誉嗜味得毒而至于是耶用是愈贤谋之去进士为从事以足其家终始孝悌今虽欲羡之岂复可得谋在南方有令名其所为日闻于人吾恐谋不幸又为吾之所悔者将已之而不能得可若何然谋以信厚少言蓄其志以周于事虽履吾迹将不至乎吾之祸则谋何悔之有茍能是虽至于大富贵又何栗耶振吾宗者其惟望乎尔
　　送澥序
　　人咸言吾宗宜硕大有积徳焉在高宗时并居尚书省二十二人遭诸武以故衰耗武氏败犹不能兴为尚书吏者间十数岁乃一人永贞元年吾与族兄登并为礼部属吾黜而季父公绰更为刑部郎则加稠焉又观宗中为文雅者炳炳然以十数仁义固其素也意者复兴乎自吾为僇人居南乡后之颖然出者吾不见之也其在道路幸而过予者独得澥澥质厚不谄敦朴有裕若器焉必隆然大而后可以有受择所以入之者而已矣其文蓄积甚富好慕甚正若墙焉必基之广而后可以有蔽择其所以出之者而已矣勤圣人之道辅以孝悌复向时之羙吾于澥焉是望汝徃哉见诸宗人为我谢而勉焉无若大山之麓止而不得升也其惟川之不已乎吾去子终老于兹矣
　　送文畅上人登五台遂游河朔序
　　昔之桑门上首好与贤士大夫游晋宋以来有道林道安逺法师休上人其所与游则谢安石王逸少习凿齿谢灵运鲍昭之徒皆时之选由是眞乘法印与儒典并用而人知向方今有释文畅者道源生知善根宿植深嗜法语忘甘露之味服道江表葢三十年谓王城雄都宜有大士遂蹑虚而西驱锡逾纪而秦人防利者益众云代之间有灵山焉与竺干鹫岭角立相望而徃解脱者去来回复如在步武则勤求秘寳作礼大圣非此地莫可故又舍筏西土振尘朔陲将欲与文殊不二之会脱去秽累超诣觉路吾徒不得而留也天官顾公夏官韩公廷尉郑公吏部郎中杨公刘公有安石之徳逸少之高凿齿之才皆厚于上人而袭其道风伫立瞻望惧徃而不返也吾辈尝希灵运明逺之文雅故诗而序之又从而谕之曰今燕魏赵代之间天子分命重臣典司方岳辟用文儒之士以缘餙政令服勤圣人之敎尊礼浮图之事者比比有焉上人之徃也将统合儒释宣涤凝滞然后蔑衣裓之赠委财施之会不顾矣其来也盍亦徴其歌诗以焜耀逈躅伟长徳琏之述作岂擅重千祀哉庶欲切观风之职而知郑重耳
　　王君注握竒经叙
　　余少颇好奕无从得国工之谱而独以意为之寤寐而悬思焉久之其于战守攻围之间若或有得算焉而因以胜于人其不能胜而败焉者则咎于思之所不至而已艺既稍习而已得国谱则余所以胜者大率多古人已试之术其败焉者则古人已先为之营救布置余于是自笑其思之不极不能尽合于古人而又惜不早得国谱以助余之思也以是知古人之精神寓之于谱奕者索诸已之精神与索诸古人之精神茍有得焉其致一也奚必谱之是而心思之非奚必心思之是而谱之非乎然则言兵法者何以异此伏羲画象贞坎悔干为师已寓居中握竒之义而握竒经则世传以为黄帝书葢战法自黄帝始也顾其文简奥世鲜知者王君以穷经余力推究其説为之注释其诸家言兵有及于握竒者悉取而附之其营算占亦缀焉以为兵家金书君示余余窃叹其有似于吾所谓奕之谱也葢史称衞霍不学古兵法而每战辄胜然观其环车为营纵轻鋭徃当匈奴实得经中所载二垒游兵之义至诸葛氏摹握竒为八阵钩角聮络一一古法宜其可以必胜矣而竟不能成混一之功岂其所当之敌有坚脆耶何暗合古法与纯用古法者其效乃若是相反耶然君颇自竒其説以为得吾书而用之内靖草窃外荡丑虏特为易事葢余之于奕也虽知思与谱之不二然以谱措之悬思则差较毫厘以悬思措之临局则又差较毫厘是以圣人自谓能行三军而又曰军旅未学言兵之不可以尝试也王君年始衰矣而志尚壮今塞垣多故安知不有知君而举之者使人儒服立军门亲鼓鼙之间以与老将角短长而知其胜算之果不能出吾书也则王君乃可以自信矣
　　河中鹳鹊楼集序　　　　　　　李　翰
　　后周大冡宰宇文防军鎭河外之地筑为层楼遐标碧空影倒洪流二百余载独立乎中州以其佳气在下代为胜槩四方隽秀有登者悠然逺心如思龙门如望昆仑河南尹赵公受帝新命宣风三晋右贤好士游人若归小子承连帅之眷列在下客八月天高获登兹楼乃复俯视舜城傍窥秦塞紫气度闗而西入黄河触华而东滙龙据虎视下临八洲前辈畅诸题诗上层名播前后山川景象备于一言上客有前美原尉宇文邈前栎阳郡郑鲲文行光达名重当时吴兴姚系长乐冯曾清河崔邠鸿笔佳什声闻逺方将刷羽防天追飞太清相与言诗
　　送薛评事还晋州序　　　　　　符　载
　　十八年秋七月余自浔阳来赴丞相府与评事始相値初揖其风貎次聆其嘉话终览其篇咏如游三山入仙洞沉深窱稍造异境烟霞草树别有姿状使人澹然忘归也夫诗之所主大者存讽刺备劝戒观风俗之美恶细者眄江山采云物导性情之幽滞评事公之什才思凝逺高韵孤枝跃出寥廓至于天池云飞鹤去不可附近尚使名声濩落晚岁不偶斯乃执文柄者之咎也薛生何有哉广陵握手秋徃汾晋渺渺长路萧辰气清想君马上见落叶听鴈一吟一啸自有遐趣亦足以开游子顔也千里之别勿复恨恨
　　联句诗序　　　　　　　　　　吕　温
　　河东栁茂直与余有潘杨之睦且道义相得也余兄弟志守拙黙不交当世晨昏之外靖专一室顾我者唯茂直而已以为切磋葢常事讨论有宴息导志气徒然起愤议世事余欲无言其或晴天旷景浩荡多思永夜高月耿耿不寐或风露初晓怳若有得或烟雨如晦缅懐所思何以节宣舒惨畅达情性其有易于诗乎乃因翰墨之饱饮酒之暇属物命篇联珠唱玉审韵谐律同声相应研情比象造境皆会亦犹众壑合注浸为大川羣山出云混成一气朗宣五色防阐六义虽小道必有可观其在兹矣茂直命余序述存以编简俾后之观者知吾党所立之滥觞
</div>
    <div class="pagination">
<a href="山西通志_page632.html">上一页</a><span>...</span><a href="山西通志_page628.html">628</a><a href="山西通志_page629.html">629</a><a href="山西通志_page630.html">630</a><a href="山西通志_page631.html">631</a><a href="山西通志_page632.html">632</a><span class="current-page">633</span><a href="山西通志_page634.html">634</a><a href="山西通志_page635.html">635</a><a href="山西通志_page636.html">636</a><a href="山西通志_page637.html">637</a><a href="山西通志_page638.html">638</a><span>...</span><a href="山西通志_page634.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
