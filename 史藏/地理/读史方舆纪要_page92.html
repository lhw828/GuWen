<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 92 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 92 页/共 479 页</h1>
    <div class="content">
　　虹县府东北百七十里。东南至泗州二百二十里，北至邳州睢宁县九十里，西至宿州灵壁县七十里。汉置夏丘县，属沛郡。后汉属下邳国。晋因之，后废。东魏武定六年，复置夏丘县，属临潼郡。后齐因之，兼置夏丘郡，寻置潼州。后周改州曰宋州，县曰晋陵。隋开皇初，郡废。十八年，州废，复改县曰夏丘，属泗州。大业初，属下邳郡。唐初属仁州，改置虹县。贞观八年，仍属泗州。元和四年，移宿州治此，寻复旧，以县属宿州。宋因之。绍兴四年，复改属泗州。寻没于金，仍属泗州。元因之。明初，改今属。有土城周三里，编户十六里。

　　○夏丘城县东一里。汉县治此。相传尧封禹为夏伯，此其故邑也，县因以名。东晋初废。东魏复置夏丘县于今治。后齐置夏丘郡，寻移置潼州于此。陈大建六年，将军樊毅克齐潼州，是也。后周为宋州治。隋亦曰夏丘县。唐武德四年，分置虹县于古虹城。六年，废夏丘县。贞观六年，移虹县治焉，即今县也。

　　虹城在县西七十里。《晋书·地道记》：《左传》昭八年，大于红，即此。误也。汉曰<工虫>县，属沛郡。后汉属沛国。晋因之，后废。后魏为戍守处。齐建武四年，魏主宏侵沔北，徐州刺史裴叔业引兵攻魏虹城，以分其势。亦曰绛城，音转耳。陈大建五年，吴明彻等克淮南，绛城来降，即此。唐复置虹县，移于今治。

　　取虑城县北百二十里。汉县，属沛郡。《舆地志》：取虑，读曰秋闾。后汉改属下邳国。初平四年，曹操攻陶谦于郯，不克，还攻取虑。睢陵、夏丘，皆屠之。晋仍属下邳国。后魏亦曰取虑县，置临潼郡。《水经注》：城临潼水，因名。梁大通初，将军成景隽拔魏临潼，因置潼州于此。大清初，东魏将慕容绍宗大败梁军于彭城，进围潼州，刺史郭凤弃城走。魏收《志》：梁置潼州。武定七年，改置睢州，治取虑城，是也。后齐废州，又以取虑县并入睢陵。今见盱眙县夏丘。○晋陵城，在县西北八十里。魏收《志》：临潼郡治临潼城。孝昌中，为梁所陷。武定六年，改置晋陵县，为临潼郡治。后齐改郡曰潼郡，以睢州并入焉。后周复改夏丘曰晋陵，而以晋陵并入。《志》云：今潼郡城，在灵壁县东北七十五里。盖壤相接也。

　　僮城在县西北七十里。汉县，属临淮郡。后汉属下邳国。明帝封沛献王子嘉为侯邑。晋亦曰僮县。宋、齐仍属下邳郡。后魏因之。梁普通五年，徐州刺史成景隽拔魏僮城，是也。后周废，唐为虹县之僮城镇。宋因之。元以后，割属灵壁县。《金志》：元光初，议于灵壁县僮城镇设仓都监，监支纳时，开长直渎，繇万安湖舟运入汴至泗，以贮粟也。或曰：僮城镇，《金志》本作僮郡镇。盖即高齐所置僮郡，而非僮县云。

　　○平山县北三十五里。山势平衍，因名。又秦桥山在县东北二十五里，山南五里有秦桥，为往来通道。又鹿鸣山，在县西三十五里。

　　朱山县东北四十里。上有圣水，泉甘而冽，虽旱不涸。又东北二十里有赤山。

　　○汴河在县治南。自灵壁县流入境，又东流经此，至泗州入淮。宋熙宁八年，都水丞侯叔献言：旧开汴渠，自泗州至南京，皆通利，惟虹县东有礓石三十里余不可疏浚，乞更开修。从之。今水流日堙，非复旧道矣。

　　潼河县东南六十里。《志》云：县有二潼河，南潼河出县西之羊城湖，东南流，经万安胡，至五河县入淮；其北潼河，亦出县西，东北流，经白鹿湖，合于睢宁县之小河。○沱河，在县西。其上源自灵壁县东南流，入县境，亦谓之北沱河，河南又有南沱河，合流而入五河县境。

　　蕲水在县东。自宿州废蕲县流入界，又东北流，合于睢宁县之睢水。县东又有凄河、新河，俱南接汴河，东北流，入宿迁县界，注于泗水。

　　蒲姑陂在县北。杜预曰：取虑县东有蒲姑陂。《左传》昭十六年，齐伐徐，至于蒲隧，即此陂也。○广济新渠，在县东百十里。唐开元二十七年，采访使齐浣开，自虹至淮阴北十八里入淮，以便漕，既成，湍急不可行，遂废。《浣传》云：以淮至徐城险，凿渠十八里，入清水以利漕，人称其便。似非实录。

　　○娄亭在县东北。杜预曰：僮县东南有娄亭。《春秋》僖十四年，楚人败徐于娄林，即此。僮盖春秋时徐地也。○乐安乡，亦在废僮县界。成帝初，匡衡封乐安侯，食邑于此。

　　垓下聚县西五十里。孔颖达曰：垓下是高冈绝岩，今犹高三四尺，其聚邑及堤，皆在岩侧，因取名焉。汉五年，项王军垓下，兵少食尽，汉军及诸侯兵围之数重处也。

　　附见：

　　皇陵卫府西南十二里皇陵城中，洪武二年置。又长淮卫，在府西北三十里长淮关，亦洪武中置。《志》云：府城中有中都留守司及留守中、左二卫。又有凤阳卫及中、左二卫，曰凤阳三卫，并置怀远卫，俱属留守司。

　　英武卫在定远县北四十五里。又县东北五十里有飞熊卫。俱洪武十一年置。

　　洪塘湖屯田千户所在府东北四十里，亦洪武十一年置，属留守司。

　　寿州府西一百八十里。东南至庐州府百七十里，南至庐州府六安州二百里，西南至可南光州四百二十里，西北至亳州四百里。

　　春秋时，六蓼国地。战国时属楚，名曰寿春楚考烈王二十二年，为秦所败，徙都寿春，仍名曰郢，即此地也。秦为九江郡。汉初为淮南国按汉初封黥布为淮南王，都六。十一年，始封子长为淮南王，都寿春。武帝复为九江郡。后汉因之，兼置扬州治焉袁术为曹操所败，奔九江，寻僭号，以九江太守为淮南尹。魏曰淮南郡，仍置扬州为重镇。西晋因之平吴后，扬州治建康。惠帝末，复治寿春。南渡后，又治建康。东晋初，亦曰淮南郡，仍为重镇。宋为豫州治。永初二年，分淮西为豫州，寄治寿春。齐因之，亦为重镇。后魏曰扬州。梁复曰豫州太清元年，以悬瓠为豫州，寿春为南豫州。东魏、北齐复为扬州，陈复为豫州，后周又为扬州，皆治此。隋开皇九年，改置寿州开皇八年，置淮南行台于寿春，将伐陈也。炀帝改为淮南郡。唐复为寿州。天宝初，曰寿春郡。乾元初，复为寿州。杨吴为忠正军，南唐为清淮军。周世宗显德四年，取寿州，复曰忠正军，徙治下蔡《旧五代史》：唐明宗天成二年，升寿州为忠正军。长兴二年，又为昭信军。宋白曰：天成初，升寿州为顺化军，盖皆遥领也。宋仍为寿州亦曰寿春郡忠正军。政和六年，升寿春府。乾道三年，改为安丰军《宋志》：绍兴十二年，升安丰县为军，罢寿春府为寿州。三十二年，复为府，安丰军隶焉。乾道三年，改寿春府为安丰军，还治寿春。元为安丰路至元十四年，改宋安丰军为路。明年，降为散府。十六年，复为路。明初复曰寿州，以州治寿春县省入编户四十三里，领县二。今仍旧。

　　州控扼淮颍，襟带江沱，为西北之要枢，东南之屏蔽。汉伍被谓淮南王，南收衡山衡山国，今六安州以西南，以击庐江庐江国故地，在今池州府以西南，有寻阳之船汉寻阳县，在今湖广蕲州东，守下雉之城下雉，见湖广兴国州，结九江之浦，绝豫章之口豫章口，盖即今江西之湖口，强弩临江而守，以禁南郡之下，东收江东会稽，南通劲越，犹可屈强江淮间。自魏晋用兵，与江东争雄长，末尝不先事寿春。及晋迁江左，而寿春之势益重。元帝时，应詹曰：寿春一方之会，远振河洛之形势，近为徐、豫之藩镇，宜绥集流散，专事农桑。成帝时，寿春入于后赵，朝议欲攻取之，蔡谟曰：寿阳城小而固，自寿阳至琅邪，城壁相望，其间远者才百余里，一城见攻，众城必救，贼之邮驿，一日千里，河北之骑，足以来赴，夫以白起、韩信、项籍之勇，犹发梁焚舟，背水而阵，今欲停船水渚，引兵造城，前对坚敌，顾临归路，此兵法所忌，若进攻未拔，北骑卒至，惧桓子不知所为，而舟中之指可掬也。乃止。简文帝初，袁真以寿春叛。伏滔著《正淮论》曰：寿阳东连三吴之富，南引荆、汝之利，北接梁、宋，平途不过七百，西援陈、许，水陆不出千里，外有江、湖之阻，内有淮、肥之固，龙泉之陂，良田万顷，舒、六之贡，利尽蛮越。是也。齐高帝谓寿春贼之所冲，宜深为之备。北魏源怀言：寿春去建康不过七百里，乘舟藉水，倏忽可至考寿春陆路至建康不过四百七十余里，水路北繇淮水，南出肥水，皆千五百余里，而至建康。源怀之言，盖酌水陆之中也。南北朝时，寿春皆为重镇。隋欲并陈，亦先屯重兵于此。唐时江淮有变，必以寿春为襟要。杨氏据淮南，寿州之防尤重。南唐坚守寿州，以抗周师，周兵虽屡胜，略有滁、和、光、舒、蕲之境，东克扬州，而寿州未下，诸州卒不能固也。及显德四年，攻克寿州，而淮、泗已东，次第风靡矣。宋开宝五年，将有事江南，其臣林仁肇密请于其主，欲假精兵自寿春径渡，复江北旧境，彼纵来援，臣据淮御之，势不能败。江南主不从。及宋室南渡，亦首推寿州为雄郡。吕氏祉曰：淮西建康之屏蔽，寿春又淮西之本源也。寿春失，则出合肥扰历阳，建康不得安枕矣。故李延寿以为建业之肩髀，萧子显以为淮南之都会《南齐志》：寿春，淮南一都会，地方千里，有陂泽之饶，良有以也。真氏德秀曰：有安丰之屏蔽，则敌不得以犯合肥。周氏必大曰：自晋至宋，寿阳皆为重镇，寇少至，则淮、泗诸郡坚守，以待救援，大至，则发民而归寿阳。盖寿阳不陷，敌虽深入，终不能越之而有淮南。谢玄肥水之战，却苻秦百万之师。刘仁瞻坚壁自守，周世宗攻之，三年不能下。寿春之形势，亦可见矣。

　　○寿春废县即今城也。秦置县。汉五年，刘贾南渡淮，围寿春，即此。寻为九江郡治。后汉建武五年，幸寿春，寻为扬州治。后汉末为袁术所据，曹操得之，以为重镇。魏甘露二年，诸葛诞据寿春，文钦自吴驰救，诞寻以猜疑杀钦，钦子鸯虎将兵在小城中，逾城走，既而城陷，诞将麾下突小城欲出，见杀，盖寿春有大小二城也。晋自渡江后，寿春尤为重镇。咸和三年，祖约以寿春叛，其部将潜以城降于后赵。永和五年，赵将王浃以城来归，遣陈逵据寿春，既而褚裒自彭城退师，逵焚积聚，毁城遁还。太和四年，袁真复以寿春叛降燕，真寻卒，子瑾继之。明年，桓温遣兵攻寿春，克其南城，瑾寻败灭，孝武改曰寿阳。元熙初，刘裕移镇寿阳。《通典》：寿州罗城，楚考烈王筑；子城，宋武帝移镇时筑。《广记》云：寿阳城中有二城，一曰相国城，刘裕伐长安时筑；一曰金城，寿阳中城也。自晋以来，中城率谓之金城，按曹魏时已有小城，则裕所筑者，相国城也。齐建元初，魏人南侵，遣薛虎子等分道出寿阳。二年，魏拓跋嘉与刘昶寇寿阳，豫州刺史垣崇祖欲治外城，诸将以郭大难守，欲退保内城，崇祖不可，魏师败却。永明十一年，魏人议南寇，大积马刍于淮、泗间，诏崔慧景为豫州刺史，镇寿阳以备之。隆昌初，萧鸾以萧衍为宁朔将军，戍寿阳，密防慧景也。建武二年，魏人南寇，诏沈文季守寿阳，以拒魏师。永元二年，豫州刺史裴叔业以寿阳降魏，魏置扬州刺史，镇寿阳。梁普通五年，豫州刺史裴邃自合肥袭寿阳，克外郭，魏长孙稚御却之。六年，复攻寿阳，败魏军。七年，时淮堰水盛，寿阳城几没，乃复遣夏侯等攻寿阳，寿阳降，复置豫州。太清二年，侯景袭入寿阳，寻作乱，留兵守寿阳，帅轻骑东掩建康，合州刺史萧范遣兵攻寿阳，克其罗城，攻中城，不克而退，范复益兵攻之。三年，景将王显贵以寿阳降东魏。陈大建五年，吴明彻攻齐寿阳，齐王琳等保寿阳外郭，明彻急攻之，城溃，齐兵退据相国城及金城，明彻堰肥水灌城，遂克之。自后周至南唐，州郡皆治此。五代周克寿州，移州治下蔡，寿春县属焉。宋初因之。绍兴十六年，改属安丰军。三十二年，还属寿春府。乾道三年，改寿春府为安丰军，移治寿春。元安丰路亦治此。明初省。今州城周十三里有奇。《一统志》：州西四十里有寿春故城，相传楚寿春盖治此。又州东一里有诸葛城，相传诸葛诞所筑。

　　下蔡城州北三十里，古州来也。《左传》成七年，吴入州来。昭四年，楚然丹城州来，以备吴。十二年，楚子狩于州来。十三年，吴灭州来。十九年，楚城州来。二十三年，吴人伐州来。自是遂为吴地，季札始邑于延陵，后邑于此，故曰延州来季子。哀二年，蔡昭侯自新蔡迁于州来，谓之下蔡，盖为吴所迁也。汉置下蔡县，属沛郡。后汉属九江郡。晋属淮南郡。升平三年，谢石军下蔡，帅众入涡、颍，以援洛阳，旋溃还。南北朝时，皆为战争要地。齐建元二年，魏人南侵，分遣其将贺罗出下蔡。三年，魏攻寿阳，垣崇祖击却之，恐魏人复寇淮北，乃徙下蔡戍于淮东。既而魏师闻其内徙，果平其故城，崇祖引兵渡淮，击破之。建武二年，魏置下蔡郡，自是常以重兵戍守。梁天监十四年，魏将崔亮攻赵祖悦于硖石，亮遣崔延伯守下蔡，延伯与别将伊瓮生夹淮为营，取车轮去辋，削锐其幅，两两接对，揉竹为ㄌ，连贯相属，并十余道，横水为桥，两头施大鹿卢，出没随意，不可烧斫。既断祖悦走路，又令战船不通，硖石遂下。郦道元曰：淮水自夹石北径下蔡故城东，淮之东岸又有一城，曰下蔡新城，二城对据，翼蔽淮滨。杜佑曰：梁于硖石山下筑城以拒魏，即下蔡新城也。大通中，魏乱。梁得下蔡，改置汴州及汴郡，因亦名汴城。齐废郡。隋仍为下蔡县，属颍州。唐武德四年，置涡州治焉。八年州废，仍属颍州。五代周显德二年，围唐寿州，徙正阳浮梁于下蔡，使张永德屯于此。唐将林仁肇以水陆军援寿春，欲焚下蔡浮梁，不克，为周兵所败。时永德为铁绠千余尺，距浮梁千余步，横绝淮流，系以巨木，繇是唐兵不能近。未几，唐人复以水军攻下蔡，永德击败之。三年，周主败唐兵于紫金山，分兵守诸寨，还下蔡，发陈、蔡诸州丁夫筑下蔡城。四年，寿州降，遂徙治下蔡。宋亦为寿州治，后又改州为寿春府，时亦谓下蔡为北寿春，而寿春县为南寿春。绍兴六年，杨沂中等败刘猊于藕塘，追至南寿春而还，此即寿春县也。十一年，兀术陷寿春，乃渡淮，陷庐州，此寿春即下蔡城也。乾道三年，改置安丰军于寿春县，下蔡县属焉。元因之，元末，江淮多故，下蔡县始废。《里道记》：下蔡西抵正阳镇五十五里。林氏曰：下蔡，古州来也。吴之始图楚也，争巢、钟离、州来三邑，盖七十年而后取之，失淮繇失州来也。《志》云：州北三十里有蔡国城，即下蔡矣。今有下蔡巡司。

　　硖石城在州西北二十五里硖石山上。山两岸相对，淮水经其中，相传大禹所凿，因于山上对岸结二城，以防津要。《水经注》：淮水过寿春北，右合肥水，又北径山峡中，谓之硖石。三国魏甘露元年，诸葛诞据寿春，司马昭遣王昶军硖石以逼之。晋大元八年，苻坚大举入寇，侵寿春。晋将胡彬赴援，闻城陷，因退保硖石。齐永元二年，裴叔业以寿阳降魏，东昏侯遣萧懿进讨，懿遣别将陈伯之溯淮西上，军于硖石，以逼寿阳，为魏将传永等所败。梁天监十四年，赵祖悦袭魏西硖石据之，以逼寿阳，更筑外城，徙缘淮之民，以实城内，魏将崔延伯攻之未下，魏复遣李平等水陆进攻，克其外城，祖悦出降。十五年，浮山堰成，淮水泛溢，魏扬州刺史李崇作浮桥于硖石戍间以备之。太清二年，侯景为东魏慕容绍宗所败，自涡阳走硖石，济淮袭寿春据之。陈大建五年，吴明彻等伐齐军至硖口，克其北岸城，南岸守者弃城走，淮北诸城皆来降，硖口即硖石口也。唐武德七年，李世讨辅公┙，渡淮拔寿阳，次硖石。《通释》：硖石以淮水中流分界，在西岸者为西硖石，属下蔡，在东岸者则属寿春。杜佑曰：硖石东北，即下蔡城。是也。

　　马头戍城在州西北二十里，淮滨戍守处也。梁天监五年，取魏合肥，魏人守寿阳，于马头置戍，普通五年，梁取寿阳，亦置戍于此。太清二年，东魏慕容绍宗败侯景于涡阳，景自硖石济淮南奔马头，戍主刘神茂往侯景，遂导景袭寿阳，既而侯景以寿阳叛，西攻马头，东攻木栅，是马头在寿阳西也。或以为当涂之马头郡，误矣。又马头东南有白捺城，又南有欧阳戍。普通二年，裴邃镇合肥，勒兵欲袭寿阳，恐魏觉之，先移魏扬州刺史长孙稚云：如闻欲修白捺城，此亦须营欧阳，设交境之备，稚谋于僚佐，杨侃曰：白捺小城，本非形胜，邃好狡计，恐有他意，移檄报之。邃不敢发。盖梁取合肥，与魏寿阳对境，白捺、欧阳皆边戍处也。木栅，胡氏曰：在荆山西。

　　安丰城州西南六十里，西去霍丘县九十里。春秋时，六国地。汉置安丰县，属六安国。后汉建武中，封窦融为安丰侯，寻复为县，属庐江郡。三国魏置安丰郡。甘露二年，诸葛诞据寿春，讨司马昭，请救于吴，吴遣朱异率兵进屯安丰，为诞外援。晋安丰县属安丰郡。安帝时郡废，县属弋阳郡。宋末，复置安丰郡治焉。齐因之。梁置陈留、安丰二郡。后魏亦置安丰郡。魏收《志》：扬州有安丰郡。又霍州有安丰郡，治洛步城。《水经注》：安丰，今为迁城郡治。章怀太子贤曰：宋齐间，安丰已杂入蛮境，故分析侨置，非止一城矣。今霍山县西北亦有安丰故城。后齐因之。隋郡废，县属寿州。唐因之。乾宁四年，朱全忠侵淮南，使其将葛从周以兖、郓、曹、濮之师壁安丰，将趣寿州。是也。宋亦为安丰县，属寿州。绍兴十二年，升为安丰军，以六安、霍丘、寿春三县隶焉。三十二年，安丰军改属寿春府。隆兴二年，以军使兼知安丰县事。乾道三年，移置安丰军于寿春县，以安丰县属焉。元属安丰路。明初废。今为安丰乡。《志》云：安丰县东北五里有陈留废城，梁置陈留郡及县于此，隋废。○都陆城，在安丰县南。汉博乡县，元帝封六安缪王子交为侯邑，属九江郡。王莽改曰扬陆。后汉省。魏诸葛诞据寿春，吴遣朱异帅诸将赴救，异留辎重于都陆，进屯黎浆，为魏将石苞等所败，既而魏太山太守胡烈以奇兵袭都陆，尽焚异粮，异走还。胡氏曰：都陆或即此地。《晋书·地道记》：都陆在黎浆南。

　　安城县城在州南。梁普通五年，豫州刺史裴邃攻寿阳之安城，既而马头、安城皆降。魏收《志》：梁置新兴郡，治安城县，即此。又魏昌城，在州东七里。梁天监十四年，浮山堰成，淮水泛涨，魏扬州刺史李崇筑魏昌城于八公山东南，以备寿阳城坏。是也。○义昌城，在州西南。宋《永初郡国志》：安丰有义昌县，晋末，尝立郡。宋初废为县，寻并入安丰。

　　小黄城在州西。《寰宇记》：晋义熙十二年，置小黄县，在安丰城西北三十里，或即黄城也。胡氏曰：下蔡在淮北，黄城在寿阳西。又西有郭默城，相传晋咸和中，郭默尝屯此。陈大建五年，吴明彻攻寿阳，别将鲁天念克黄城。郭默城降，诏置司州于黄城，十一年，周韦孝宽侵淮南，分遣宇文亮攻黄城，拔之。十二年，鲁广达复克周之郭默城，是黄城与郭默城相近也。○苍陵城，在州西北。《水经注》：淮水东流，与颍水会，东南径苍陵北，又东北流经寿春县故城西。陈大建五年，吴明彻下寿阳，齐人遣兵援苍陵，败去。《地形志》寿春县，故楚有苍陵城。

　　○八公山州东北五里，肥水之北，淮水之南。相传汉淮南王安与八公学仙于此，因名。亦谓之北山。三国魏甘露二年，诸葛诞据寿春，请救于吴，吴使文钦及全怿等驰救，魏王基等方围城未合，文钦等从城东北，因山乘险，将其众突入城，既而司马昭敕基转据北山，基不听，筑长围固守，诞等败亡。晋太元九年，苻坚南侵，谢玄御之于肥水，坚登寿阳城，望见八公山草木，皆以为晋兵。齐建武二年，魏主宏入寇，遣济淮至寿阳，登八公山。梁天监十二年，寿阳久雨，大水入城，庐舍皆没，魏扬州刺史李崇，勒兵泊于城上，水增未已，乃乘船附于女墙，城不没者二板，将佐劝崇弃城保北山，崇不可。一名肥陵山，山之北麓与紫金相接。《唐六典》：淮南道名山曰八公山。

　　紫金山州东北十里。五代周显德三年，围唐寿州，久之不克。南唐援兵皆营于紫金山，周将李重进邀击，大破之，夺其二寨，既而周主至下蔡，渡淮抵寿春城下，遂军于紫金山南。四年，唐援兵益集，列十余寨，与城中烽火相应，又筑甬道抵寿州，欲运粮以馈之，绵亘数十里，周主命赵匡胤击其先锋寨及山北一寨，皆破之，断其甬道，唐兵首尾不能相救，寻复击其紫金山寨，大破之。宋绍兴六年，刘豫分道入寇，遣其子麟率中路兵，繇寿春犯合肥，侄猊率东路兵，繇紫荆山出涡口，犯定远，孔彦舟率西路兵，繇光州犯六安，紫荆即紫金也。《志》云：州北五里有连珠寨，紫荆山腰有石大路，遗趾尚存，即周世宗屯兵处。

　　硖石山州西北二十五里。夹淮为险，自古戍守要地，上有硖石城。详见前。○青冈，在州西北三十里。晋太元八年，谢玄等败苻坚于肥水，乘胜追击，至于青冈。胡氏曰：青冈去寿春县三十里。是也。

　　○淮水在州西北二十五里。自霍丘县而东，经正阳镇，颍水流合焉，谓之颍口。又东至寿州北，肥水流合焉，谓之肥口，亦谓之淮口。《史记》：秦始皇二十八年，于泗水中求周鼎，弗得，乃西南渡淮水，之衡山、南郡。渡处盖在州北。晋咸和三年，祖约以寿春叛，约诸将阴与后赵通，赵将石聪等遂济淮攻寿春，约兵溃走历阳。齐建武二年，魏主入寇，济淮至寿阳，又循淮而东，至钟离。盖淮水分南北之险，州实当其冲也。

　　肥水在州东北十里。自庐州府北流，经废安丰县境，又北流经此，折而西北，流十里，入于淮。胡氏曰：肥水在城北二里，旧引肥水交络城中。故昔人每恃肥水为攻守之资。齐东昏侯永元二年，豫州刺史裴叔业以帝数诛大臣，心不自安，乃登寿阳城望肥水。陈大建五年，吴明彻攻寿阳，引肥水灌城。五代周显德二年，攻南唐寿州，周主自营于肥水之阳，寻命士卒以方舟载炮，自肥河中流击寿春城，又束巨竹数十万，竿上施板屋，号曰竹龙，载甲士以攻之，会肥水暴涨，炮舟、竹龙，皆漂向南岸，为唐兵所焚。《志》云：今州有东肥河，自州城东北，西流十里入淮。西肥河在下蔡城西南十里，东流十里入淮，盖源流断续，故有东西之分耳。又有小史埭，在州城西北，即齐垣崇祖筑肥堰以灌魏军处，亦曰肥水堰。今详见大川肥水。

　　颍水在州西北四十里。《汉志》：颍水出阳城县阳乾山，东至下蔡入淮，是也。其入淮处，谓之颍尾。《左传》昭十二年，楚子狩于州来，次于颍尾，亦曰颍口。魏黄初五年，魏主丕御龙舟，循蔡颍浮淮如寿春，盖自颍口入淮也。晋太元八年，苻坚入寇，使苻雄引军三十万，先至颍口。陈大建五年，吴明彻等攻寿阳，齐将皮景和赴救，屯于淮口，久之，渡淮去寿阳三十里而军，寿阳为陈所拔，既而齐兵复至颍口，陈将樊毅击走之。胡氏曰：景和自颍上出至淮而屯，淮口即颍口也。唐建中三年，李希烈阻兵淮西，江淮输物留梗，诏徙饷道自颍入汴。元和十一年，置淮颍水道，以馈讨淮西诸军，杨子等院米皆自淮阴溯流至寿州，入颍口。五代周显德三年，攻唐淮南，周师自闵河沿颍入淮。绍兴三十一年，金亮南侵，诏淮西诸军保颍口，盖扼要之地也。详见河南大川颍水。

　　淠水在州西七十里。源出六安州霍山中，入河南固始县界，又东经霍丘县，至州境北流入淮。《水经注》：淠水出庐江县霍山，至安丰县故城西北入于淮。唐乾宁四年，朱温将葛从周攻寿州，为淮南将朱延寿等所败，引还，淮南兵追至淠水，从周半济，淮南兵击之，从周仅免。

　　芍陂在安丰城南百步。亦曰安丰塘，亦曰期思陂。《淮南子》：孙叔敖决期思之水，灌雩娄之野。《意林》：孙叔敖作期思陂，而荆之土田赡。《水经注》：肥水东北径白芍亭东，积而为湖，谓之芍陂，周百二十许里，在寿春县南八十里，陂有五门，吐纳川流，西北为香门陂水，北径孙叔敖祠下，谓之芍陂渎。又北分为二水，一水东注黎浆，一北至肥水。《皇览》：楚大夫子思造芍陂。崔实《月令》：叔敖作期思陂。《华夷对境图》：芍陂周回二百二十四里，与阳泉大业陂，并孙叔敖所作，开沟引淠水，为子午渠，开六门，灌田万顷。《通释》：芍陂首受淠水，西自六安，北界驺虞石，东自濠州之南横石水皆入焉。《后汉书·王景传》：建初八年，徙庐江太守，郡界有故芍陂稻田，景驱率吏民，修起芜废，灌田可万顷，繇是境内丰给。《魏志》：建安十四年，曹操军谯，引水军自涡入淮，出肥水，军合肥，开芍陂屯田。盖自芍陂上施水，则至合肥也。建安五年，刘馥为扬州刺史，镇合肥，广屯田，修芍陂、茹陂、七门、吴塘诸曷，以溉稻田，公私有积，历代为利。后邓艾重修此陂，堰山谷之水，旁为小陂五十余所，沿淮诸镇，并仰给于此。《吴志》：赤乌四年，全琮略淮南，决芍陂，魏将王凌与琮战于芍陂，琮败还。晋初，吴丁奉、诸葛靓皆出芍陂攻合肥。又刘颂为扬州，亦修治芍陂。永和八年，谢尚与苻秦将苻雄战于许昌，败奔淮南，姚襄送尚于芍陂。九年，姚襄自淮南进据芍陂，寻徙屯于盱眙。伏滔曰：龙泉之陂，良畴万顷，谓芍陂也。宋元嘉七年，长沙王义欣为豫州刺史，镇寿阳，芍陂久废，义欣修治堤防，因旧沟引淠水入陂，溉田万余顷，无复旱灾。齐建元二年，豫州刺史垣崇祖修理芍陂屯田。隋开皇中，赵轨为寿州长史，芍陂旧有五门堰，轨更开三十六门，灌田五千余顷。唐上元中，亦于寿春置芍陂屯田。《元和志》：芍陂周三百二十四里，径百里。宋熙宁中，尝议修治。元至元二十一年，江淮行省言：安丰芍陂，可溉田万顷，若立屯开耕，实为便益。从之，于安丰立万户府，屯户一万四千八百有奇，后废。夫芍陂，淮南田赋之本也，曹公置扬州郡县，长吏开芍陂屯田，而军用饶给。齐、梁间，皆于芍陂屯田，而转输无扰，乃弃而不事，何欤？期思，见河南固始县。芍，读作鹊。

　　大氵崇陂在下蔡城西北百二十里。《玉海》：下蔡西北六十里有黄陂，八十里有鸡陂，东北八十里有湄陂。皆隋末废，唐复置，溉田数百顷。○永乐渠，在安丰城东北十里。唐广德二年，宰相元载置此，以溉高原之田。大历十三年废。

　　横塘在州东。《水经注》：肥水入芍陂，又北，右合阎润水，积为阳湖，阳湖水西北径死亭，南为横塘西注。宋泰始二年，豫州刺史殷琰据寿阳，以应晋安王子勋寻阳之师，遣将刘顺等据死虎筑垒，以拒刘π之兵。又遣杜叔宝逆粮于死虎，刘π遣将吕安国等间道出顺后，于横塘抄之，叔宝败走。又尉升湖，旧《志》：在州南。北魏主恪延昌初，寿春大水，扬州治中裴绚帅城南民泛舟南走，避水高原，因以众叛，刺史李崇讨擒之，还至尉升湖，绚投水死。

　　八叠滩在州西北淮水旁。宋开禧二年，金仆散揆等寇颍寿，至淮，遣人密测淮水，惟八叠滩可涉，即遣将扬兵下，蔡声言欲涉，守将何汝厉乃悉众屯花靥以备之，揆遣赛不等潜师渡八叠，驻于南岸，官军骇溃，揆遂夺颍口，下安丰军及霍丘县，进围和州。又黄口滩，在州西北。宋嘉定十一年，金人犯安丰军黄口滩。盖皆滨淮要地也。

　　○死虎垒在州东四十余里。宋泰始二年，豫州刺史殷琰遣将刘顺等东据宛塘，筑四垒以拒刘π。《通典》曰：宛塘，死虎之讹也。齐永元三年，裴叔业以寿阳降魏，诏萧懿讨之，懿屯小岘，遣裨将胡松、李居士帅众屯死虎，即此也。《水经注》：肥水合阎润水，积为阳湖，自塘西北径死亭，即殷琰将刘顺筑垒处。是又名死也。

　　正阳镇在州西六十里。淮水流出颍、寿之间，夹淮有东、西正阳镇，东正阳属寿州故安丰县界，西正阳属颍州颍上县界。唐天二年，朱全忠侵淮南，自光州至寿州，寿州人坚壁清野待之，全忠欲围之，无林木可为栅，乃退屯正阳，渡淮而北。汉乾元年，南唐兵渡淮攻正阳，周显德二年伐唐，李等为浮梁，自正阳济淮，败南唐兵于寿州城下。三年，唐将刘彦贞趋救李，虑正阳浮梁为彦贞所断，乃焚其刍粮，退保正阳，彦贞闻之喜，引兵轻进，直抵正阳，周将李重进度淮，逆战于正阳东，大破之，既而周主至正阳，进次寿州城下。四年，周克寿州，南唐林仁肇谓其主曰：愿假臣兵数万，直抵寿春，分据正阳，收复淮甸。盖淮滨之津要也。今西正阳有刘备、关羽二城，与颍州接境。《元史》：至元九年，董文炳筑两城于正阳，以遏宋兵。十年，宋将来争，霖雨淮涨，舟师薄城，文炳病剧，子士选击却之，即此。后人讹为刘关所筑。《舆程记》：东正阳商众所聚，西正阳土著所居。向来每岁委官收船料，以给凤阳高墙之费。

　　赵步在州东北，淮河北岸。朱梁乾化三年，遣王景仁侵庐、寿，淮南将徐温等遇于赵步，却之，复战于霍丘，梁兵败去。周显德四年，周主自将略淮南，自下蔡军于赵步，大破唐兵于紫荆山，余众沿淮东走，周主自赵步将骑数百，循北岸追之，诸将以步骑循南岸迫之，水军自中流而下，唐兵奔溃。胡氏曰：赵步南直紫金山。是也。王象之曰：赵步在淮河北岸，水滨泊舟之地，土人坎岸为道以上下，谓之步，赵步，以赵氏居此而名。今自寿春花靥镇，沿淮东下百余里，即赵步滩。又东径梁城滩，北齐及梁控扼之地也，在淮水中。又东二十五里至洛河口。○花靥镇，在州西北二十五里，相传以宋武帝女寿阳公主而名。宋绍兴二年，庐寿镇抚使王亨收复安丰军之花靥镇。镇盖州境戍守要地。

　　来远镇在州西南。周显德二年，李攻唐寿州不克，唐将刘彦贞驰救，至来远镇，距寿州百里，又以战舰数百艘趋正阳，为攻浮梁之势，李惧，退保正阳。《九域志》：寿州安丰县有来远镇。胡氏曰：来远镇近东正阳，西至淠河十里。《五代史》作距寿州二百里，误也。○山口镇，在州东，五代周显德三年，败南唐兵于寿州城下，前锋将白延遇复败唐兵于山口镇。四年，刘重遇奏杀紫金山溃兵三千人于寿州东山口，盖即山口镇也。又上窑镇，亦在州东。周显德三年，李奏败南唐兵于此。亦作上窑。

　　黎浆亭在州东南。《水经注》：芍陂渎水东注黎浆水，水东经黎浆亭南，又东注肥水，谓之黎浆水口。吴朱异救诸葛诞于寿春，进屯黎浆。又梁普通五年，裴邃拔荻城，又拔甓城，进屯黎浆。七年，梁主以淮堰水盛，寿阳城几没，遣郢州刺史元树等自北道攻黎浆，豫州刺史夏侯自南道攻寿阳。是也。荻城、甓城，盖是时寿阳、合肥间沿边戍守处。

　　尉武亭在州北。宋元嘉二十七年，遣军北伐，豫州部将刘康祖进逼虎牢，继而诸军败退，魏主焘遣兵分道深入，使拓跋仁自洛阳趋寿阳，仁拔悬瓠项城而进，宋主诏康祖还守寿阳，至尉武，去寿阳数十里，为仁所追及，康祖战死，时南平王铄镇寿阳，复遣其将王罗汉守尉武，魏人攻拔之。

　　鸡备亭在安丰故城西南。《左传》昭二十三年，吴败顿、胡、沈、蔡、陈、许之师于鸡父。杜预曰：安丰南有鸡备亭，即鸡父也。○栖贤寺，在州西北。梁天监三年，魏使萧宝寅都督东扬等三州，屯东城。宝寅至汝阴，东城已为梁所取，乃屯寿阳栖贤寺，是也。

　　石桥在州西北。晋太和六年，袁瑾据寿春，求救于苻秦，秦苻坚等赴救，桓温遣桓伊、桓石虔等击败之于石桥。胡氏曰：石桥在肥水北。○肥桥，在城北肥水上。《五代史》：周显德三年，行视水寨，至肥桥。《志》云：桥在州西北十里，近肥口。今置寿春驿于此。又有新站驿，在州西北十里，路出颍州。又北炉巡司在州东九十里，正阳巡司在州西六十里。

　　霍丘县州西南百二十里，南至六安州百八十里，西至河南固始县百四十里，北至颍上县七十里。《志》云：周成王时，霍叔迁于此，县因以名。春秋时为蓼国地，战国时为楚地。汉置松滋县，属庐江郡。后汉省入安丰县。晋复置松滋县，属安丰郡。宋齐因之。梁为安丰郡治。后魏仍属安丰郡。东魏县废。隋开皇十九年，改置霍丘县，属寿州。唐武德四年，置蓼州于此。七年，州废，仍属寿州。县城周不及二里，今废。编户十二里。

　　○松滋城在县东十五里。汉县治此，属庐江郡。昭帝封六安共王子霸为侯邑。后汉县省。三国魏复置，属安丰国。晋咸和中，置松兹郡，寻复为县。宋仍属安丰郡。齐因之，后废。唐初，亦尝置松滋县，属蓼州，旋废入霍丘县。五代梁开平二年，遣亳州将寇彦卿侵淮南，袭霍丘，为土豪朱景所败，即今县也。○义成废县，在县北四十里。汉县，属沛郡。后汉属九江郡。东晋初，侨置于此，改属淮南郡，寻废。

　　成德城在县东南。汉县，属九江郡。后汉因之。魏晋属淮南郡，后废。《水经注》：肥水过九江成德县西北，入芍陂，又北右合阎润水。是也。○狄城，在废成德县南，即荻丘也。《水经注》：肥水自荻丘过成德县西，南北朝时，置戍守于此，谓之荻城。亦曰狄城。梁普通五年，裴邃自合肥拔狄城，又拔甓城，二城盖相近也。《魏书》：世宗时，李神为陈留太守，领荻丘戍主。《地形志》扬州有陈留郡，治浚仪，盖皆侨置。《隋志》安丰有梁陈留郡，隋初废。

　　雩娄城在县西南八十里。《春秋》襄二十六年，楚人侵吴及雩娄。昭五年，楚使沈尹射待命于巢，遂启疆待命于雩娄，以备吴是也。汉为县，属庐江郡。晋属安丰郡。刘宋元嘉二十五年，置边城左郡，领雩娄等县。齐改属安丰郡。梁改置西边城郡，领雩娄县。后魏因之。后周废。又史水废县，在县北。宋元嘉二十五年，以豫州蛮户置县，属边城左郡，盖以史河为名。齐改属安丰郡。梁复属边城郡。后魏因之。魏收《志》：边城郡治麻步山，领史水一县。后齐废入雩娄县。又开化废县，在雩娄县西南。亦宋元嘉中置，属边城左郡。齐属安丰郡。梁复故。后魏属西边城郡。后齐省。唐武德四年，复置开化县。贞观初，省入盛唐县。
</div>
    <div class="pagination">
<a href="读史方舆纪要_page91.html">上一页</a><span>...</span><a href="读史方舆纪要_page87.html">87</a><a href="读史方舆纪要_page88.html">88</a><a href="读史方舆纪要_page89.html">89</a><a href="读史方舆纪要_page90.html">90</a><a href="读史方舆纪要_page91.html">91</a><span class="current-page">92</span><a href="读史方舆纪要_page93.html">93</a><a href="读史方舆纪要_page94.html">94</a><a href="读史方舆纪要_page95.html">95</a><a href="读史方舆纪要_page96.html">96</a><a href="读史方舆纪要_page97.html">97</a><span>...</span><a href="读史方舆纪要_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
