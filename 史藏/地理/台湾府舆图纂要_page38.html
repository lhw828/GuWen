<!DOCTYPE html>
<html>
<head>
    <meta charset="UTF-8">
    <title>台湾府舆图纂要 - 第 38 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾府舆图纂要 - 第 38 页/共 43 页</h1>
    <div class="content">　　苏澳港图

　　

　　噶玛兰厅舆图识

　　噶玛兰厅治，乃台湾山后滨海之区也。初属番薮；嘉庆二年，民人吴沙率漳、泉、广三籍之人入其地，和番酋辟草莱，十余年间垦得地段东西广二十五里、南北袤一百四十五里。嘉庆十五年，始请设官输赋；于是噶玛兰遂附神州矣。然而民力未充，诸多草创；是以城池不过土堡，屋宇不过茅茨，关隘、津梁则因其地势而略加经营，坊里、山川则就其土音聊为附会。盖新开僻壤无从考献征文，故于履勘所经之处，随时随地谘父老之传闻、详志书之记载，参稽互校，不惮跋涉，斯于今昔情形稍可征信。其间如黄总大坪、头围捷经，苏澳、北关、泖鼻诸要隘吃紧之区，皆志乘所不载与载而不详者，兹特逐处表而出之。且因正图限于纸幅，难以明晰，故又另图附后；庶乎一览了然，差与空谈无据者有间欤！

　　噶玛兰厅舆图表

　　

　　
　　

　　噶玛兰厅舆图册

　　疆界

　　坊里（于治道有关及险要处方载，余俱略之）

　　山水（附津梁）

　　城池（关隘附）

　　衙署

　　铺舍

　　防汛

　　道里

　　疆界

　　广：东西二十五里。

　　袤：南北一百四十五里。

　　噶玛兰在淡水后山，形如弯弓。东滨大海，西邻生番，南尽苏澳，北接淡水大三貂溪为界；大局坐干向巽。按「志」载：自三貂过溪由头围入厅治，至苏澳袤长一百四十五里。今除去崎岖纡折占去里数不计外，仅存平径九十里。

　　东界：至过岭仔一十五里，与海为界。

　　南界：至零工围山二十五里，与生番为界。

　　西界：至枕头山后大陂山十里，与生番为界。

　　北界：至大三貂溪远望坑九十五里，与淡水为界。

　　东南：至苏澳五十里，与大南澳为界。

　　西南：至叭哩沙喃三十里，与王字番为界。

　　东北：至泖鼻山水程九十五里，与淡水洋面为界。

　　西北：至宰牛寮内山八十里，与淡水分界。

　　坊里（于治道有关及险要处方载，余俱略之）

　　在城东：东门街、五围三结街（兰城未入版图时，以竹为籓；民间呼为三结街。今虽建四门土堡，尚从旧称）、厅衙口。

　　西：镇西街、十字街、文昌宫口、义仓口。

　　南：振南街、妈祖宫前。

　　北：北门街、中北街、十六坎、十字街头、武营、武营后、圣王庙、船仔街。

　　——右在城街市。

　　民壮围堡（庄三。城东三里起）：民壮围（三里）、过岭仔庄（十三里）、下渡头（三里）。

　　罗东堡（庄二。城南十五里起）：罗东庄（二十里）、罗东街（十八里）。

　　那美堡（庄四。城南二十二里起）：打那美名庄（二十二里）、红水沟庄（二十二里）、内员山庄（二十五里）、冬瓜山庄（三十里）。

　　员山堡（庄七。城西七里起）：员山仔庄（七里）、大湖庄（十里）、吧荖郁庄（十里）、大三阄庄（十里）、颖广庄（七里）、深沟庄（十一里）、内湖庄（十二里）。

　　淇武兰堡（庄七。城北五里起）：梅洲围（五里）、四围庄（六里）、柴围庄（十里）、大塭（十里）、早溪庄（十五里）、淇武兰庄（十六里）、汤围庄（二十里）。

　　茅仔寮堡（庄三。城东南十五里起）：茅仔寮庄（十五里）、大埔庄（二十里）、鼎橄社（二十二里）。

　　利泽简堡（庄三。城东南二十六里起）：利泽简庄（二十六里）、马赛庄（三十五里）、苏澳庄（五十里）。

　　溪洲堡（庄三。城西南十五里起）：顶溪洲庄（十五里）、叭哩沙喃庄（二十五里）、泉大湖庄（二十五里）。

　　清水沟堡（庄三。城西南十四里起）：歪仔歪庄（十四里）、清水沟庄（十五里）、鹿埔庄（二十里）。

　　头围堡（庄四。城东北十二里起）：大窟庄（十二里）、白石脚（二十二里）、港仔墘（二十六里）、头围庄（三十里）。

　　——右在乡十堡。

　　山水（附津梁）

　　龟山（一名龟屿）：厅东北六十里，属头围堡。自苏澳一带礁石穿海而来，孤峰独耸，其形如龟；浮于海面，萦波蹩躄，沙汕蜿蜓，天然作厅治门户。山周一百余里，高一百余丈；中汇一潭，水极深甘。有渔人一、二百户，结网其间。东临大海，西距乌石港水程六十里，南通苏澳、北达泖鼻水程各九十里。惟其四面均无港澳，是以商船不能停泊，不过偶尔寄候风潮而已。

　　摆燕山（上五里、下六里）：厅治西二十八里，属外员山堡。山形如燕翅双垂。

　　冬瓜山（上五里、下六里）：厅治南三十里，属罗东堡。加礼远港发源处。

　　马赛山（上六里、下六里）：厅治南四十里，属打那美堡。攒峰滴翠，迭嶂凝青；为兰城东南一大屏障。
</div>
    <div class="pagination">
<a href="台湾府舆图纂要_page37.html">上一页</a><span>...</span><a href="台湾府舆图纂要_page33.html">33</a><a href="台湾府舆图纂要_page34.html">34</a><a href="台湾府舆图纂要_page35.html">35</a><a href="台湾府舆图纂要_page36.html">36</a><a href="台湾府舆图纂要_page37.html">37</a><span class="current-page">38</span><a href="台湾府舆图纂要_page39.html">39</a><a href="台湾府舆图纂要_page40.html">40</a><a href="台湾府舆图纂要_page41.html">41</a><a href="台湾府舆图纂要_page42.html">42</a><a href="台湾府舆图纂要_page43.html">43</a><a href="台湾府舆图纂要_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
