<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 394 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 394 页/共 479 页</h1>
    <div class="content">
　　罗湖山县西南五十里。上有天湖，最清澈。其相近者曰旗鼓山，皆高广。又丫髻山，在县东南百三十里，一名白水山，高二百余丈，周四百余里，有天池、龙井、飞泉、瀑布，古木阴森，奇胜不一。其相接者曰木栏山，亦秀丽。又十里曰罗黄山，山高广，瀑布悬流，落而成川，下多罗、黄二姓。○珠环山，在县东南九十里，群峰相连，如珠累累，高六十丈，周五十余里，与阳江县接界。

　　崆峒岩县西南十五里。石壁穹窿，深广数十丈。又石角岩，在县北六十里，高五十余丈，周三十余里，旧名石脚岩，有石穴泉从中出。又北十里为铜石岩，亦曰峒石，深广数丈。又云霖岩，在县北八十里，岩穴深邃，遇警，乡人多趋避于此。又北三十里有牛钅厄岭，与新兴县分界。《志》云：县西北百二十里为响石岩，岩穴圆敞，其东北接新兴县界之冬瓜岭。○石窟岩，在县西北百三十里。有上、下二岩，下岩轩敞，陆路可抵雷、廉；下岩水从中出，可通小舟，石壁奇绝。又宝带岩，在县西北百四十里，俗呼大岩，犭童田环之，岩高朗可容千人。

　　凉伞冈县北十里。高五十丈，周数十里，盘旋宛曲，为县主山。○将军冈，在县东北八十里，高三十余丈，周四十五里。冈峦起伏，宛如波浪。唐姜晦贬州司马，尝提兵陟冈御獠贼，因名。又铅坑冈，在县北百二十里，高五十余丈，周二十里，冈之西南，出铅铁砂矿。

　　○漠阳江在县西。源出县西北百里东安县界之云浮山，自山巅东下，经新兴县界，过故富林县前，南流为漠阳江，又东南流，入阳江县界。

　　博学水县西北百二十里。源出霜山。又县北八十里有古勤州水，源出狼狂山。县北七十里又有云霖水，源出盘龙诸岭。皆合于博学水，东南流入漠阳江。《志》云：云霖水绕旧铜陵县之云霖寨，南入漠阳江。是也。○罗凤水，出县北五十里白木岭，曲折流经龙江湾，亦名江腰河，西流入漠阳江。又那乌水，出县东北五十余里之大峒西南，流十里至那乌石，又西流经石壁北入漠阳江。又高辽水，出城东北二十余里之台岭，曲折流经留村湾，入漠阳江。

　　麻陈水县西南百五十里。源出高州府电白县东岭诸山下，流百余里，合罗水。《志》云：县西四十里有罗水，自罗黄山东流，合麻陈水，又北流五里，经大沙湾，入漠阳江。○木栅水，在县西北百三十里，一名甘婪水，源出丫髻诸山，东流穿岩底，过废富林县，入漠阳江。《郡国志》：蛮语以穴为甘，以穿为婪。又石绿水，出县西三十里石绿山，流五六里，合渡口水入漠阳江。又有轮水，出县南五十里之冈，流十五里，经南留湾入阳江县界。

　　北泷水县北十里。东北诸溪涧之水，汇而西南流，入漠阳江。又博麻水，在县城东北，源出射木山，流二十里，合麻黄水，入北泷河。

　　○古良镇县西二十里。有巡司，洪武初置，建文四年废，永乐初复置。《志》云：今司移置于那乌石，在县北四十里。又北十里曰潭葛石，有石峰数十，自那乌西达于水次。

　　牛厄曲营县北百二十里。嘉靖二十四年置，防新兴黄三坑、恩平君子山等贼。又岩面营，在县北百五十里，亦嘉靖二十四年置，防泷水、四贺等山犭贼。又湾口营，在县西六十里；凤凰营，在县西南九十里，俱嘉靖十二年置。又鸭斗营，在县城内，嘉靖三十年置。《邑志》：县城外有东营、西营，城西八十里有狼营。正德间，庞峒、罗陈、合水、黄稿、木栏等山犭猖獗，邑令黄宽招广西狼兵二百余家，分三营屯守。又上下鱼跳寨，在县东北百五十里，接新兴县蓝坑营界，万历中添设官兵戍守。

　　北塞径在县西南。相近有蕉林径。又曹峒径闸及白水径闸、蟠龙径闸，皆在县东北，设乡兵戍守。《志》云：县北四十里有石壁寨，群峰数十，攒簇水次，昔人避乱，筑石寨于其上。又县北二十五里有高冈寨，因冈以名。○横石山寨，在县西，犭寨也。《志》云：县四境犭山以数十计。

　　乐安驿县南九十里，接阳江县界。隆庆五年，筑城。万历四年以后，屡经修葺。

　　阳江县府西南四百四十里，西北至阳春县百四十里，东北至恩平县百三十里，西至高州府电白县二百二十里。汉高凉县地。隋海安县地。萧铣时，置阳江县。唐武德四年，县属高州。贞观二十三年，改属恩州，寻为恩州治。天宝初，曰恩平郡。乾元初，复曰恩州。大顺二年，州移治恩平，县仍属焉。宋为恩州治。庆历八年，曰南恩州，以别于河北之恩州也。元曰南恩路，寻复为州。明初州废，县改今属。城周五里有奇，编户五十里。

　　○高凉废县县西三十里。汉置县，属合浦郡，其旧治在今高州高凉山下。三国吴为高凉郡治，又析置安宁县属焉。晋移郡治安宁，而以高凉为属县。宋省高凉入安宁。齐仍旧。梁复改安宁为高凉县，兼置高州治焉。隋平陈，郡废，仍为高州治。唐武德五年，改县曰西平。贞观二十三年，改置恩州治焉，寻移治阳江，以县省入。《城邑考》：阳江城，宋绍圣五年始筑土城。元大德间，种{力}竹于城外，以为障蔽。明洪武三年，改营砖城，环城浚濠。天顺以后，屡经修浚。

　　西平废县在县西北。三国吴析高凉县置西平县，属高兴郡。晋因之。宋省。唐改高凉县曰西平，仍旧名也。○杜陵废县，在县西百二十里。梁置县，并置杜陵郡治焉。隋平陈，郡废。开皇十八年，改县曰杜原，属高州。唐复曰杜陵县。贞观中改属恩州。宋开宝三年省。

　　广化废县在县西北。三国吴析高凉县地置广化县，为高兴郡治。晋因之，后并郡入高凉。宋元嘉九年，复析置宋康郡，治广化县。齐、梁因之。隋平陈，废郡为宋康县，属高州。开皇十八年，又改曰义康。大业二年，省入杜原县。又永宁废县，亦在县西。梁置永宁郡。隋废为县，属高州。大业二年，亦省入杜原。

　　○东山县东一里。山高数仞，怪石林立，为近城胜概，上有石塔。又县治东有鼍山，与东山冈脉相接。又东二里曰王母冈，高百余丈，周十余里。《志》云：县北一里有北山，县治后山也。○大坑山，在县东南十里，有泉北流，溉田数百亩。

　　北甘山县北二十里。高三百余丈，周六十余里，上有犭寨。稍东为凤凰山，壁立千仞，有瀑布悬流。《志》云：自凤皇山而北，为石龙、椠峒诸山，其南为随峒、翼峒、官山诸山，延绵环绕，群犭错居，周百余里。○马衔山，在县东北五十里。其南有金花岭，攀跻而上，高百余仞，众山环列，莫计远近，顶有巨石，泉流石隙，如马受勒，山因以名。其泉下注为上、中、下三龙潭，皆清澈深杳。自山而北为合沟、合门、秀石、三龙诸山，皆山犭盘据处也。

　　罗琴山县西二十五里。高三百余丈，周八十余里，泉峰攒列，四面相似。《志》云：山东面为罗琴，西为磨刀，南曰射龙，北曰茶水，皆险峻，中各有犭，上有龙潭，四时不涸。又郎官山，在县西六十里。又西有箭干、鹿围诸山，皆高峻。又有虎头山，在县西百二十里，近太平驿。○望夫山，在县西百六十里，周四百余里，接电白县界。稍南为铁帽顶山，最高峻，岩洞纡回，狼犭恃为天险。相近者曰鸡笼山，旧尝调神电卫军驻守。又梅峒山，在望夫山北，高二百余丈，周百里，上多梅，接阳春县界。

　　石坑山县西北六十里。数峰相接，犭居其中，接阳春县界，恃为藩翰。《志》云：石坑东北为乌石山，为两霖山，为罗岭，为盘龙山。又有珠环山，亦与阳春县接界。

　　石鹤山县东南三十里。其东为那湖、香炉、苏峒、南坑诸山，皆险峻，为犭所据。又琨山，在县东五十里，高三百余丈，周四十里，有峰如卓玉。又紫萝山，在县东南九十里，高四百余丈，周六十余里，一名烟萝山，亦名瑞灵山，接新宁县界。○北津山，在县南三十里，其对峙者为南津山，夹峙海口，自东堤海而西，延袤数里。二山之间有独石，高十余丈，周四十余里。山出海口二里，其下渊深不测。《志》云：北津山外捍奔潮，内卫村陌，邑之外藩也。又有银坑山，在南津山侧，高三十余丈，周二十里，有十八井，相传宋南恩州知州余久大鼓冶于此。稍西有马母山，在大海中，去县五十里。

　　海陵山县西南七十里大海中。周三百里，列为数峰，高三百余丈。旧名罗洲，又名罗岛。其中峰名草黄山，其东为平章山，下有平章港，受海陵涨潦，以达于海。宋末，张世杰败于崖山，将西趋占城，复谋入广，回舟舣此，飓风大作，世杰取瓣香，登舵楼祝天，赴海死处也。明洪武四年，官兵追败海寇钟福全于海陵山，即此。《郡志》：海陵西南为马鞍山，下为<同戈>船澳，西北为鹤洲山，海陵巡司置于此。又西北为麻龙渡山，四面皆大海也。○三汲山，在县东南大海中。又东有小镬、中镬、大镬三山，皆在大洋中，相去数十里。大镬高二百余丈，望之如覆釜，因名。

　　高岭县北六十里。有石洞，洞门迂曲，仅容一人，内宽广容千人。泉出其下，响如鸣珂。昔人避贼于此，贼不敢犯。其中又有一洞，石壁峭削，不可上下，乡人名为铁城。《志》云：县北四十里有麒麟冈，八所军屯在焉。○斜岭，在县东九十里，昔为官道所经，蹊径险恶，盗贼藏聚。正德九年，改营通道，避险就平，人以为便。又退前岭，在县西五十里，以两山耸拔，行者难前而名。或作退钱岭，以地旷人希，商贾经此，多被劫掠也。又县西百三十里有王公岭，地名西山径，旧累石不通，缘崖艰苦。万历四十八年，参将王杨德始辟岭路，行者便之，因名。又丞相岭，在县西南六十里，高百丈，周十里。宋丞相留正绍兴中尝为阳江尉，游憩于此，因名。

　　望海冈县南六里。高百仞，周四五里，为县治之案山。又峡冈，在县东南二百里，高二百五十丈，周三十里。两冈对峙。

　　○海在县西南。宋白曰：恩州滨海，地蒸湿，当海南五郡泛海之路。自广泛海行数日，方登陆，人惮海波，多由新州陆路云。《海防考》：繇县南双鱼城，历海陵山，过北津港，至海朗城，为县之门户。由大澳而东北，即新宁县界，中有柳渡三洲、大金门、上下川，俱倭寇停泊处。春汛秋防，皆有水师哨守。《志》云：县南北津外，名曰镇海，自此东屈而北，可达新会、东莞、广州，西转而南达高、雷、廉、琼，商运咸取道焉。

　　漠阳江在县城西。自阳春县东南流，历受泉水，其势始大，入县界，至县西北三十余里麻桥，岐分二派。东流至县北十余里，激为龙渊，亦名龙涛水。至城西，亦名鼍江，亦曰恩江。南流二十五里汇为石潭。其西流随地得名，亦曰黄江，亦曰牛马海，亦曰蛟龙环。又东南流合于石潭，至县南北津港入于海。《志》云：港在北津山之阳，阳春、阳江众水皆由此达海，每潮起，汹涌而入，遇风则其声砰击如雷，舟楫往来，重防阴碛。盖东南大海港口皆乱石，舟可行者仅仅丈余，必候大潮始进，故海寇不敢睥睨也。

　　莲塘河县东六十里。源出恩平界白马山，一名琨水。曲折流经县东北百里那龙村，曰那龙水。过莲塘驿，曰莲塘河。又经县北六十里合门山，山夹莲塘水，对峙如门也。南流六七十里，至县南十五里尖山渡，合于漠阳江。《志》云：县东北那吉峒有那吉水，九十里至篱竹径，有篱竹径水，皆流入琨水。

　　麻水县西三十里。出罗琴山，流经县西南四十里丰头港入海。又丹阳水，在县西八十里，源出梅峒山，东流十里，经大墟渡，复东南流，汇于丰头港。又有丹城水，在县西百二十里，亦出梅峒山，东流六十里，汇于丰头港，并入于海。○儒峒水，在县西百六十里，源出望夫山，南流九十里，由北额港入海。《志》云：北额港与电白县接界。

　　沙河县西北六十里。源出乌石山，居民资以灌溉。又轮水，自阳春县流入界二十里，名黄沙涌。皆入于漠阳江。《邑志》：轮水出石坑诸山，与阳春接境。又石河，在县西三十里，源出罗琴山，流二十里入黄江。○龙潭，在县西五十里郎官山之东，下流入海。又县西百里有白石港，一名石门港，在郎官山下，通大海。《志》云：县东南六十里有三鸦港，在海滨，源出紫萝山，西流七十里入海。其相近者有大澳，东接新宁县界。又县西百五十里有那池澳，在双鱼所南。

　　○海陵镇县西南七十里海陵山西北。有巡司，明初置。○永安营，在县东南八十里，地名黄竹径。又马牯径营，在县东九十里。俱嘉靖七年设，防新宁白水山贼。又麻思营，在县西百十里，弘治十二年设，防阳春乐安等山贼，正德中改名印冈营。《志》云：县西五十里有高岭营，近退前岭，嘉靖三十九年设。又有长亭等营十，有六三邓等径十，俱有兵哨守。○莲塘堡，在县西六十里，防阳春、恩平六山浪贼路。又有铁炉头寨，在县南三里。

　　北津寨在县南北津山上。旧有望海亭，万历四年奏置北津水寨，十四年城之，以防海寇。《海防考》：海陵山西南<同戈>船澳，旧为御倭要地，水师巡哨皆期会于此。嘉靖二十七年以后，防御渐弛，海寇往往突犯，后遂以北津水寨为重地。所分汛地，东至芒洲上下川，与广海寨会哨，西至吴川限门，与白鸽寨会哨。既又以<同戈>船澳、丰头澳为中哨，新宁县寨门海为左哨，电白县莲头澳为右哨。万历二十八年以后，复画界为守，以海朗寨官兵分守汛海，东自广海寨界娘澳起，西至双鱼界马母石止；双鱼寨官兵分守汛海，东自海朗界马母石起，西至莲头寨界北额港止。而北津寨官兵，每至泛期，则协同出哨<同戈>船澳。盖府境海防惟阳江为最切也。

　　博腊寨在县境。《宋志》县有海口、海陵、博腊、遂训四寨，盖皆滨海戍守处也。又有梅口场，宋时采铅于此。○双恩场，在海朗所西南，产盐。宋、元时设管勾官于此。明洪武二十年，改设盐课司。

　　西平驿在县治东。洪武初置，万历中改曰平豆驿。又莲塘驿，在县东北六十里，近合门山，亦洪武初置。嘉靖三十三年筑城于此，周一里有奇。又太平驿，在县西百十里。宋置大墟站，在今驿西十里。洪武初，改置太平驿，十二年移建于此。嘉靖四十五年，筑城环之，周一里有奇。○那乌山寨，在县东那乌山上，犭寨也。《志》云：县境犭寨凡一十有三。

　　恩平县府南三百二十里。东至广州府新会县百十里，西南至阳江县百三十里，西北至新兴县百八十里。汉高凉县地。三国吴置海安县，属高兴郡。晋因之。宋改属东官郡。齐末置齐兴郡，改县曰齐安。隋平陈，郡废，县属高州。开皇十八年，改曰海安县。唐武德五年，复曰齐安县，仍属高州。贞观二十三年，改属恩州。至德二载，改曰恩平县。大顺二年，移恩州治焉。五代因之。宋开宝五年，移州治阳江，省县为恩平堡，属阳江县。元因之。明成化十四年，割阳江及新兴、新会三县地复置今县。城周不及二里，编户二十二里。

　　○恩平故城《志》云：在县东北二十里。今为恩平铺，俗呼木绵铺，相传县本治此。一名清海军城。唐至德中，于恩平郡置清海军也。后迁今治。《城邑考》：今县城本恩平堡，成化二年筑砖城，置恩平堡巡司于此，寻升为县，即故址增筑。正德、嘉靖以后，屡经修治。

　　信安废县县东北百里，与广州新会县接界。即废义宁县也。《志》云在新兴县东南八十里，盖境亦相接。《通志》：县北百里有古新安郡，即晋哀帝太和中所置郡。恐误。

　　○龙鼍山县西二十里。亦名大人山，又名鼍山。高三百余丈，周七八十里，中有龙潭，俗名圣水；东有穴，清泉泻出，名曰水；旁有紫霞洞，林木蓊蔚，石壁奇绝。又县南十里有凤皇山，为县之前案。又石神山，在县北二里，一名鳌山，拥县治后。○石围口山，在县西北二十里，卓立江口，岩峭绝。又西北十里为温泉山，山形峭绝，下有温泉。

　　蓝坑山县东南三十里。岩壑深杳，材木丛生，旧为盗薮。又东南十里为石径山，昔时十三村盗薮也。成化以来，皆为乐土。又金鸡山，在县东南六十里，一名金鸡头山，山脉绵延，接新宁县之下川山。○白马山，在县南二十里，高三百余丈，延绵二十余里，耸立如马。又金婆山，在县南三十里，冈陇连绵，南达湾雷海。海中有覆船山，行舟者恶其名，今曰金台冈。《志》云：县东北六十里有罗汉山，接新兴、新会二县界。

　　鼓角楼山县西北七十里。岩峦层叠，下有流泉。其后为鸿嘴山，绵延险峻，亘数十里，旧为贼叠。嘉靖三十五年，督臣谈恺讨犭贼，克黎源、沙峒二寨，贼走双石{山顶}，官军扳崖而上，克塘茶，进拔良塘、十三村诸贼，皆乞降，即山旁诸犭寨也。又有茶山，在县西北八十里，昔时材木美盛，为民利。又西北十里为云立山，又十里为君子山，皆高险，群犭聚居，接新兴县界。○天露山，在县北八十里，俗呼铁炉山，北接新兴县境。相近有云洞山，亦曰云岫山，旧有云岫营，亦接新兴县界。嘉靖三十五年，征良塘巢，即此山也。又独鹤山，在县北百里，一峰耸拔，绵延三十里，亦名独鹤尖。山脉东连曹幕诸山，西北连老香诸山，亦与新兴县分界。又县东北百里有北猎山，险峻，有犭寨。嘉靖三十一年，佥事杜破犭贼于此。猎，一作腊。

　　○湾雷海县南八十里。海势湾曲，潮声如雷，多蟹鲎鱼盐之利，{疋旦}户居之，其南通大洋。

　　南门河县南一里。《志》云：县境诸水，其大者曰氵祭头水，在县西二十里，源出龙鼍山，流经县西十五里之相公潭，为群流汇合之处。又东为南门河。又有横槎水，在县东南十里，源出蓝坑山，西北流会南门河，绕县南迤东，达于新会县之蚬冈而入于海，亦谓之恩平江。

　　○恩平镇在城东。有巡司，洪武二年，置于恩平故城。成化二年，移于恩平堡，寻置县，移置于县东南之城村。万历二年，又移城东。又有恩平马驿，宋置于县东三里，今名古站村。成化中，徙置于城北，后又数徙。万历初，移于城南，八年，改为守备司。

　　塘宅堡县东北百里。嘉靖十三年设，三十六年，议以堡当新会、新宁、新兴、恩平各县适中之地，四面崇山峭壁，旧为盗贼渊薮，乃增建城垣于县治西南，移广肇高韶参将驻于此。万历二年改筑开平屯，废堡入焉。又马冈营，在县东北八十里，嘉靖十三年设。○猎径营，在县东北百二十里，嘉靖十四年设。又楼径营，在县北九十里，嘉靖二十五年设，防鸿嘴山诸山贼，今为丰建屯。《邑志》：楼径，东至仓步，通水洞贼巢；北至九岭，通老熊石贼巢；九岭至陈坑，接新兴界飞鼠窟，通黄三坑贼巢；东北至独鹤驿，由驿西通西坑圆岭贼路；又西为新兴大河界，东通立径蚕娥岭、新兴相思围贼路，最为要害。又祠堂营，在县北五十里，嘉靖十一年设，防化眼潭诸山贼。

　　大夹脑营县西南三十里。嘉靖十一年设。《志》云：县北二十里有莲塘头营，县东三十里有乌茭塘营，截篱子径要路，俱嘉靖三十三年设。又白蒙径营，在县东南四十里，嘉靖中设，今为白蒙屯。《邑志》：径东通白麻径怀宁营，南通湾雷径至海，西南通阳江那龙村，北通那虔上峒诸犭路。又有镇安屯，嘉靖二十九年设，在县东南六十里。○鸿嘴山营，在县西北百里，嘉靖十九年设。又有长沙营，在县东百二十里，入新会县界。

　　篱子径县东南二十里。东通十三村达蚬冈。又塞喉径，在县东北七十里，又十里为羊径，又十里为火灯径，俱接新会县界。○十二径，在县西南，又西南为白石径，皆通阳江、阳春盗贼出没之处。又瓦巷径，在县西五十五里，又有双穴径在县西北四十里，又五里为清油径，又西北十五里为老鸦滩，皆当阳春、新兴盗贼出没之道。《志》云：县北六十里有黄竹径，又北十里为镇戎屯，旧名擒颈，为控守要地。又仓步，在县东北百十里，通新会、新宁诸贼寨，今为开平屯。又县境有石井等营一十有九，皆有兵戍守。

　　武定屯县东南六十里。本新宁县界苔村贼巢。隆庆五年立屯，万历二年建城。又永安屯，在县东南四十里十三村，石径贼巢也。又永镇屯，在县东南五十里十三村，横山贼巢也。俱隆庆五年改立屯，其地入新会县界，与县北巩靖诸屯、县南白蒙诸屯，共为二十屯。○大人山寨，在县西三十里，犭寨也。《志》云：县境犭山凡七。

　　附见：

　　肇庆卫在府治东。明洪武初，设守御千户所。十二年，调守新兴。十五年，复故。二十三年，改置是卫。

　　守镇四会千户所在县治西。洪武二十三年，调肇庆后千户所驻守，仍隶肇庆卫。嘉靖三十八年，增置广宁县，因改置广宁守镇千户所，直隶都司。又新兴守镇千户〔所〕，在县治西，本元时故址，明洪武二年，降为百户所。十二年，移肇庆千户所戍之。十三年，升百户为千户，而肇庆所复故。所直隶都司。又阳春守御千户所，在县治东，亦元故址，洪武三十一年，调神电卫后千户所驻守于此，仍隶神电卫。又阳江守御千户所，在县治东鼍山上。洪武元年废南恩州，改州治为千户所，直隶都司。

　　海朗守镇千户所在阳江县东南五十里。洪武二十七年置，隶广海卫，有城，周四里有奇。城据海朗山上，因名。下临海，亦曰镇海山，与双鱼所并为海防襟要。《志》云：所西近北津山，崇祯二年，于北津大王庙小尖津口山前置铳台，并筑小城，设兵屯戍。

　　双鱼守镇千户所在阳江县西南百五十里。洪武二十七年置，隶神电卫，有城，周二里有奇。所东有双鱼角，临大海，颇险，所因以名。又东五里为{告}杯石，两石屹立大海中，中通一门，双鱼所舟航出入要道也。昔人议叠石填塞，从右侧浅沙入港，以免寇舶冲突。又东为马鞍、粪箕等山，皆屹立海中。《志》云：所旁有石门南尾山，崇祯二年，置铳台并筑小城，设兵戍守。
</div>
    <div class="pagination">
<a href="读史方舆纪要_page393.html">上一页</a><span>...</span><a href="读史方舆纪要_page389.html">389</a><a href="读史方舆纪要_page390.html">390</a><a href="读史方舆纪要_page391.html">391</a><a href="读史方舆纪要_page392.html">392</a><a href="读史方舆纪要_page393.html">393</a><span class="current-page">394</span><a href="读史方舆纪要_page395.html">395</a><a href="读史方舆纪要_page396.html">396</a><a href="读史方舆纪要_page397.html">397</a><a href="读史方舆纪要_page398.html">398</a><a href="读史方舆纪要_page399.html">399</a><span>...</span><a href="读史方舆纪要_page395.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
