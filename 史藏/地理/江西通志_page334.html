<!DOCTYPE html>
<html>
<head>
    <meta charset="UTF-8">
    <title>江西通志 - 第 334 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 334 页/共 394 页</h1>
    <div class="content">　　恭惟先文正吾道之宗家学渊源今获展布逺方贱士亦复窃被余光至幸至幸澄尸位三年多厪钜公过爱惜年齿逾迈疾病侵加虽欲久客京华而莫可还家治药扶防衰龄庶或缓死以观太平未去之先荷政府勉留已去之后荷公朝锡予此圣天子贤宰相众大臣优老礼贤之大德施非其人岂所敢当澄既非勲旧又无劳绩一旦滥叨重赐为之慙怍惊悸是用摅诚恳辞伏惟寅恭同协肯为转旋使澄于心得安免致逾分愆义荣莫大焉相公以先文正之心为心而澄亦愿以先文正之学为学辞受贵乎合宜庸敢奉白区区之私窃冀垂察相望遥逺惟为国爱重是祈不备
　　明
　　与清江叶令书　　　　　　　　练子宁
　　执事以天子之命出宰兹土一邑之治否执事荣辱系焉执事其可谓职止于簿书期防之间而昧于消祸救寃之逺虑耶谚曰盗贼起于饥寒礼乐生于富足夫惟君子而后能不动心于饥寒茍非其人则无所不至矣曩者草昧之初圣人未出枭顽之徒假烧香诵佛之名以啸召无赖而无知之民亦纷然而从之盖其初也惑于妖怪之説而冀免于祸灾其终也剽掠攻刼而为盗贼之计故有国之典必草薙而禽狝之而郡守县令尤严于日夜督察以去夫生民之大害比闻乡落之间盛于弥勒之説而私奉其名号者间有之矣此岂非贤守令之责与仆不幸居于此土而又食天子之禄以为王臣其可忽于未然之祸而不相告耶虽然言之者仆之责也听而行之者执事之责也今为执事计者无他焉亦曰明朝廷之禁以徧喻乡邑之民使之晓然知祸福之所由然后严责各乡里甲使之更相督察以去夫奸邪之辈敢有容匿者以其罪罪之而命巡检诸司各于所亷捕茍得其实许诸色人得以风闻其有邀受财贿私相纵释及怀挟私讐诬执平民者皆坐以罪择其凶恶之尤者一二人置诸法以开示之则奸猾破胆而自散矣语曰滔天之浸始于涓滴燎原之烈延于细微杜渐之不可不早也执事其亦少加意焉
　　与府县言上中户书　　　　　　罗　伦
　　伦尝闻程子曰一命之士茍存心于爱物于人必有所济王荆公行青苖门人故旧遗书邵子每欲投劾去卲子曰寛一分则民受一分之赐投劾去何益也仁者用心固如是乎伦素性刚褊好论世事自卧病山中杜门却埽凡有干谒非独公事至于文字若非其人皆拒之而弗答乃今而有言焉何也孟子曰恻隐之心人皆有之朱子曰凡民有患难势可言于官则为言之不可言则多方救防之吾邑之民困于苛敛其患甚矣予无力以救之恶得已于言耶古之征者三君子用其一缓其二今日有秋粮之征有夏税之征有上中户之征用其五用其六矣欲民之不流离而去为盗也难矣为民父母行政何忍至于此也诸征姑勿论以上中户言之吾幼时犹未有也祖宗之时未有此法也各布政司未有此例也作俑者何人乎始者一里或一二名今一里有十数名者一家有两三名者一都有百十名者闻诸人云合县二千六百名掾则曰一千四百八十名吁何其多也询之旁县无如是之多也征之往时无如是之多也度诸事势亦无如是之多也吾乡八九两都素号重难永乐以来杂役悉免今不下二百名矣所征人户逃絶者有之无粮者有之军匠者有之秀才者有之鳏寡孤独者有之欲凭元报以尽征之可乎若曰户有虚絶田无逃亡此可施之于经界既正之时不可施之于赋艺之日何也民田亩数升官田亩数斗下甲人户原佃官田寒暑之衣食不给横豪之剥削无已官府之征求无艺乃以官作民鬻于他主田居富屋粮坐下户况里书作弊飞派诡寄一区虚粮有至数百石者一里有至数十石者一家有至数石者欲报粮以定征可乎吾见多矣凡有科差吏胥舞文里老受托以上而为下以下而为上田连阡陌者诸科不与室如悬罄者无差不至可痛也可悲也今所征人户卖屋者有矣卖田者有矣卖牛者有矣卖子女者有矣脱妇人之簪珥者有矣敲扑之下何求不足寃号之声上彻于天人事既乖天道不顺苦雨连月米珠薪桂官吏里胥旁午乡曲鸡犬不宁为民父母行政何忍至于此也若求貱于粮里已貱虚粮已貱盐粮又貱中户貱如是其多也民有所不堪矣然则何为而可也吾闻纸价数万四十六县出之一县一千则四万六千矣县加五百则六万矣吾县以一千五百为率除已征若干尚欠若干未征若干其逃亡死絶军户生员贫难下户悉应蠲免外其余人户多则朋合少则独征足一千五百之数则已矣事难悬度其损益又在执事裁之也主于不伤吾仁民之心而已若据元申之数务求取盈以媚上司之意而失下民之望恐仁者之用心不如是独执事未知其情耳使知之也其有不从乎或曰其如上司何予应之曰公卿大臣其天人耶抑生于人间也方其困于闾阎游于学校击节伊周高谈孔孟其志何如哉一旦得行其道其不能为吾民之福乎民者邦之本也财者民之命也伤其财则伤其命伤其命则伤其本矣朝廷建官分职所以固其本也诸公其肯伤邦家之本而不能为吾民之福乎郑侠布衣也见民苦于新法为流民图以进况名在从臣之列者吾当披肝胆以与尔百姓请命诸公宜无不从者信笔遽书不觉满纸
　　与苏伯诚　　　　　　　　　　杨　廉
　　执事为白鹿书院起废俾士子讲明朱学甚善比到洞中见杰栋一新青衿大集甚慰甚慰更闻向日周朱二先生之祠杂以陶李诸人执事分两祠以祀之尤是但今两祠并峙一门共入殊无差别而于尊奉二先生之意似犹欠专今不若改门正对二先生之祠其陶李之祠从旁而入为当又二先生祠宜以黄干李燔张洽黄灏陈宓等配食诸人皆晦翁高弟尝讲学其处乃不得分一席而坐而陶元亮之隐节李太白之文章独得俎豆其间不亦有轻重之失伦哉宋史道学传黄干字直卿闽县人尝入庐山访其友李燔陈宓讲乾坤二卦于白鹿洞山南北之士皆来集李燔字敬子建昌人郡守请为白鹿书院堂长学者云集讲学之盛他郡莫比张洽字元德清江人尝为白鹿山长黄灏字商伯都昌人熹守南康执弟子礼质疑问难及宋史列传陈宓字师复丞相俊卿之子少登朱熹之门长从黄干游知南康时造白鹿洞与诸生讨论其畧如此冀执事更考而并祀之庶无遗恨不具
　　复江右藩宪诸公　　　　　　　陈宪章
　　七月二十四日仆方困暑闭斋独卧李刘二生适至书币交陈辉映茅宇仆再拜读书识其所以来之意殊不敢当匡庐五老名山也白鹿名书院也诸公皆世伟人也修名山复名书院之旧希世伟事也仆生于海濵今五十有四年矣未始闻天下有如是之事悠然得趣于山水之中超然用意于簿书之外旁求儒师俾式多士将以培植化原辅相皇极以无负于斯世斯民也呜呼盛哉昔朱文公之留意于斯地也一赋一诗足以见之其与诸公之心盖异世同符也诸公读文公之书慕文公之道亦罔不惟文公是师也自文公没至今垂四百载仕于江右者多矣其间有能一动其心于白鹿之兴废者谁欤文公固有待于诸公也诸公诚念此不宜谋及鄙人鄙人非不欲斯道之明也学焉而不得其术其识昬以谬其志弱以小其气之馁其行愈肆其文落寞而不章岁月侵寻老将至矣其于圣贤之道非直不能至而已其所求于心措于其躬者亦若存而若亡虽欲自信而不可得况以导人哉百钧之任以与乌获而不与童子虑弗称乎力也故夫天下之事虑而作者患恒少不虑而作者患恒多千里之足不蹶于逺途万斛之舟不濡于大水其才足以胜之非不虑而作者也使之不以其诚任之而过其分与自欺而误人者其失均耳诸公独不虑至此乎天下有任大责重而禄位不与者兼能胜之则至大至通无方无体故能为天地立心为生民立极为往圣继絶学为万世开太平所谓建诸天地而不悖质诸鬼神而无疑百世以俟圣人而不惑此其分内也宇宙无穷谁当负荷伏惟诸公念之虑之勿迁惑于众口期匹休于先贤收囘束币更聘真儒俾诸士子有所效法以无负于今日之意也幸甚幸甚
　　与张学谕书　　　　　　　　　费　宏
　　吾铅昔有羣贤堂取是邑前后名贤之所经歴邦人之有行义寓客之为时望者不以爵秩穹卑姓名显晦凡有一善言行皆传之赞之又从而俎豆之其详具于邑志盖一方之盛典也然所祀邦人自状元刘公之道而下有宗丞虞公泰刺史祝公可久辛公祐龚公□及傅长者緽韩孝廉洙申孝子世宁太守胡公濬宪副胡公汉屈指数之才十人而已矣某尝恨之铅为县几八百年而其乡人之行义可称者仅止于此岂此外果无其人耶抑文献不足而无所于征耶某尝读晦翁文集见其与蔡季通书劄谓铅山徐子融老成有守尝作小学欲延之家塾为诸子师范子融不知为本邑何许人既为晦翁所重则其人必贤者也然吾铅之人鲜有知子融者使其姓名不载于大贤之集则逐将与草木同归于朽腐而已然则谓是邑之贤果止于所祀十人而可乎堂之废不知在何时而邑中乡贤之祠久矣不设某每病之盖世多中人其特立独行者千百中不能一二惟上之人于其特立独行者能崇重而表扬之则人有所慕其可导而上下者莫不激昻自励而欲为君子之归此乡贤名宦二祠有司不可以不举也兹幸先生来署县教拳拳以尊贤善俗为务近闻县主王公议祀乡贤者没而有知九原之下必当有以自慰彼其好修自重固不负于勤一世以为心也由是乡人子弟知为善之名虽久不没岂无自奋而思齐者乎然则吾铅之缺典自先生与王公创之吾铅之多贤亦将赖先生与王公作之岂非一时之大快事耶前此铅之所祀仅十人固甚少也今兹之举茍有可祀而无愧者愿博采而増入之勿患其人之多使所举不公而有愧于俎豆则一人滥入已足为此祠之病使所举无私而有补于风化则虽多又何害焉大都立祠示教在于至公欲其多而不贤者与焉固非公也患其多而贤者遗焉亦非公也某方幸兹举为一时之盛典而輙虑贤者之或见遗故以此告于先生惟裁之不备
　　与刘进贤书
　　向年执事在德兴闻听断之暇每与诸生商确文字讲评道义已窃叹执事之才力过人其中所养必不凡非今之俗吏可及矣既而更治大邑虽为进贤之民喜而夺此与彼亦不能不为德兴之民恨乃今事变忽起贵治适在疆域之内达道之冲实为省东要害岂非天佑斯人隂牖当道之衷而预以贤者处兹要地耶兹岂偶然之故耶生初闻难作虑其放兵四掠日夜西望惟恐烟尘之近寝食几废且将为迁避之谋三四日前人士从西来者盛传执事方且奨率义兵守御不懈贼党过者擒戮无遗诚所谓听于下风而窃自増气者执事以儒生文士首与贼抗挺然为一方忠义之倡盖与古之柳公权颉颃下上而其保障东北预伐叛谋且使之内顾巢穴不敢扬帆而南指则又二顔之事业也使朝廷养士皆如执事则淮南之谋自寝而今日之变可无矣仆恨相去隔逺未能朝夕左右有所赞画而向往之诚匪朝伊夕闻反贼之兵入湖者已被官兵杀败而其气甚沮果尔则亡在旬日况人知逆顺皆有击鼓荷戈之志执事与马余干兵力果足以胜之何不率之直捣城下与之一决以早收成功而上报天子耶若拘常守故必待王师之至则事久或变况客兵四集烦费骚然民之受害益甚矣往年安化王谋叛不数日仇钺郑乡安国等相与聚谋擒其党何锦丁广周昻而寘鐇遂就缚亦未尝待王师之至也乱臣贼子人得而诛先发后闻又儒先明训执事幸图之都宪阳明王公亦调兵四集矣借箸前筹以为忠义之助仆虽驽怯固不惮于一行也人囘无任见教幸甚
　　贺中丞王公平定逆藩啓
　　兹者恭审纠集义师削平大难帡幪所托庆慰尤深窃以汉得周亚夫遂平吴楚之乱唐用裴中立乃成淮蔡之勲盖遭变知权斯不昧被髪缨冠之义当几能断乃不失乗墉射隼之时惟此逆藩久蓄异志望迷四海但知蛙井之为尊梦绕九天讵意虎闗之难叩险如鬼蜮暴甚豺狼窝贼兵以劫齐民或举室尽遭其屠戮散舶货以渔厚利至倾家未厌于诛求视人命如草菅渐干侵乎国柄当此承平之世忽兴反叛之谋戕害大臣胁拘方面传伪榜以动摇宗室肆丑诋以讪侮朝廷皆臣子所不忍言实神人所同愤怒扬帆东下欲首犯于留都返斾西归尚思据乎旧穴恶难悉数罪不容诛若非国有忠贤力扶社稷飞羽檄以申明逆顺扬义旗以倡率英豪则虐焰方张谁扑燎原之火狂澜既倒谁为制水之防惟人心有所恃而不震不惊斯贼计无所施而浸微浸灭士皷登城之勇首克逆巢人怀敌忾之诚争擒元恶烟销战舰江湖无喷激之波鸟避辕门霜露积严凝之气行且陈俘执讯奏凯班师国法正而逆类潜消天歩安而太平永享欢腾列郡荷救焚拯溺之仁喜溢四方免居送行赍之苦聿弭非常之变实为不朽之功此盖大提督中丞阳明王公具文武之全材讲圣贤之正学忠孝誓申于逺近精诚孚格于神明是以动惟厥时战则必克扫除氛祲难韬继照之光整顿乾坤永奠居尊之位芳垂汗竹绩纪太常信奇伟而无前岂寻常之敢望某身居农亩未忘廊庙之忧家在乱邦恒惧牀肤之剥顷见兵戈之起已为迁避之图幸遂底宁敢忘大惠烹鱼溉釡每怀愿助之私卖劔持醪莫致趋迎之喜敬驰尺楮少布寸忱伏惟高明照察不备
　　复抚州陈太守书　　　　　　　费　寀
　　先此力疾奉啓论所以御逆宁之祸者甚愧草畧辱不鄙复赐教翰浣露庄诵英烈之气逼人毛髪森竦恍然如拜光范而领謦欬也感幸感幸此贼履霜之渐始于防卫尝从家兄论议间揣知其微扬言于朝固欲遏之以犯其怒受其蝮螫之中延及先人泉下之骨百口几不可免以其宗室金枝不敢谋报茹血含寃以负幽冥之灵为名教之罪者久矣今其自絶于天为祖宗君父所必诛之贼则人得而讨之也恨不快鹰鹯乌雀之诛必脔其尸噉其肉以除君父之忾而区区一家之讐有不足言者幸变起之初执事倡义劝忠消除妖沴为东方长城之障而敝郡赖以无虞不然前此带兵来者仇家发塜之囚实从之而其余孽又砺刅隂伺图为合势之应举族何所逃乎喜闻吴三八已落进贤擒殄中而周伯龄者近又获于金谿逻卒之手此盖孙公奏拟大辟罪在不原望赐严禁候决使不致漏网以贻后悔则一家存没之感容有纪极耶阳明公谋议既同义旅四集焚其巢而蹑其后不日当俘获罪人以致太平之盛威德所被又岂直一方而已哉某虽至愚素奉明教不敢置身非礼以忝门下去冬献书亦已畧陈盖自母兄崇出狱之后已誓不复到江东门矣托疾山居意诚为此逆贼蓄毒数年深入骨髓万一得志祸岂有涯执事陶铸之恩等诸怙恃幸为宣明前日之寃使心事得大白于世此生不朽之感也人囘谢复伏惟鉴亮幸甚
　　荐友人书
　　南昌太守郑信卿甫自诸生时矫矫饬励入官以来风节尤表着缙绅士夫多知之不待言守南昌宸濠未反时势焰薫灼羣冇司股栗噤不敢出气信卿雅持刚正于所不法辄沮抑之一日笞其至亲一人干法者并校尉数人濠遂毒死诬奏下臬司查问濠先走凶校数十人自府缚出椎楚横加身几无完肤乃下狱窘系之月余遂反缚以登舟信卿欲死不能欲脱不得乃伺其将败甘言説守者同走我军报有勲勚使此人而居外地则伍吉州刘进贤之功可立也使此人而死逆锋则孙中丞许宪副之节可立也吾乡士夫熟闻其事咸谓事定当有褒擢不意为嫉贤者所深中几落职赖圣天子及内阁知其寃得在调列信卿里居不出以俟公论之定者数年今乃一鸣于朝实非得已然其意在于白心迹使天下晓然知之而已官职在公论渠无所与也李翰林浔阳之狱赖郭汾阳而免罪王右丞禄山之祸得凝碧诗而复官信卿之事又非二公之比愚闻今考功马先生查核功罪明而严爱惜人才公而切信卿事在掌行其得白必矣复何言辄思事或泛而不笃闻或畧而不详某实知之宁忍缄黙然考功之庭素无某之迹今辄自达似乎伤于径矣先生在同年之雅肯为一达实无嫌避惟高明谅之
　　上霍渭崖为横峯请建县治书　　丁　洪
　　林下生丁洪顿首再拜洪山林中人口不敢谈时事利害有切于家门辄敢以尘清听所望明公主张以救此一方民耳吾信弋阳地方曰横峯其民初自浙之处州流寓于此夫处民本黠犷也而横峯山水麤恶居之气习鸷悍又若有以使之然者故其民易以为乱而难制不三四年必一变先年添设通判一员以制之人见其无虞也曰判之力也不知适有天幸盖数年年谷丰登民颇乐业以故无虞也非尽判之能也今年五月大饥斗米千钱顽民遂复乗机作乱毁拆人房屋搬掠人财谷稍有怨言者则以火以刅势如烈焰风至胆寒比之往时为害尤迅官府莫敢制缩首观变而已所幸者新谷旋登变者随定祸惨未极不然莫测其所止也其间良民遇变之初惧而不敢出声及其已定自知将来必有大变必絶噍类欲率而去之又不忍顿弃乡井乃结心誓天告乞添设县治以保生灵洪亦与为歴恳抚按当道诸公诸公目击其弊初亦奋然即欲举行奈今事息势冷又若因循有待寝而弗行民颇觖望夫今擅其逸后当其劳无迹可以追咎此官事之可以委也亦任事者之常情也然有心为苍生计者必为之曲突徙薪矣知之宁复忍于恝然耶设通判以制横峯固一説也有其名无其实也盖彼无铜章不得理刑名虽驻劄其地遇变掣肘亦木僵之人耳奚以制之此无益斯民利害也况十羊九牧差遣不常乎设县不但朝夕钤制扰而习之顽民不得轻动也其所管辖者钱粮刑名百务系于县治四境之人往来而交易不息农工商贾各利其利造作役使不时雇役市之佣者亦可度日地狭人多皆无足虑也此实久安之图也
　　与台省诸公论覈丁书　　　　　罗洪先
　　按攒造京省黄册不敢亏损原额丁口曰遵制也府县编派别有实征数目曰便民也原额不敢亏损故假立推收册无可据实征便于编派故丁有新旧岁必増减此江右之通例也吉水成丁男子一十四万二千二百零七丁犹永丰一十一万有零盖洪武初年之原额也嘉靖年间止有九万七百一十丁而永丰则减为五万八千八百有零二十六年前令王君之诰奉本院刋刻实征以革宿弊事例研除补凑止有七万九百一十七丁刋册申缴永丰亦减而为四万五千七百此编派之所据也二十七年使司类撰总防文册吉水仍以九万旧丁载入课程项下而永丰得书新丁四万五千由永丰推之他县可知也是时申诉再三未得允改三十六年使司编派皇木又以原额十四万丁起数而他县皆从实征日者详查本府三十一年改造实征总册吉水仍载十四万原额而永丰又书五万旧丁彼此舛错竞无归一夫县一也实征有新有旧之不齐此欲清者一也编派一也有用原额原实征新丁之不齐此欲清者二也府册一也有书原额书实征旧丁之不齐此其欲清者三也窃思当道文移浩繁宜难稽覈至此极者要之有司不及周知愚民不敢哀吁而弭笔者又欲肆诪幻以存营窟耳自贻伊戚夫复何言兹者伏遇执事下车之初详问疾苦而永丰有辞欲均科派此正更生之一机也故敢尽言以闻且里甲之派照里起数逐里征收此国初以来旧制也自巡抚浦南胡公因坐派増加虑里有虚耗难于均平始改算丁粮以便征收此在嘉靖十四年间非逺事也夫论里甲则当匀里甲论丁粮则当覈丁粮今欲一切以丁粮科派而更冒原额为实征指新丁而算旧丁似不可谓均平矣且吉水比他县所当怜恻者有三曰田则重曰驿路冲曰物产瘠查得嘉靖四年督赋条规吉水与南新共为一则盖田亩皆属重则故也南新一亩起科一斗六升吉水则一斗二三升少亦不下一斗有零至二十九年刋行派粮节畧于田科则例项下独遗吉水县公不为开载致与七八升轻则同算又坐原额虚丁不为豁除此其可怜恻者一也吉水民性愚懦畏威守法往来公差下人听信他县刁猾唆使肆意需索稍动笞朴无不满意虽云水夫朴马九县均摊其供应馆夫铺陈库役并无津贴多致倾家再查十七年刋刻里甲定则于岁派坐派项下明载吉水与安仁一十三县同为一则俱系地当冲要合量减派今吉水既坐烦扰之害且与简僻各县岁派坐派一则同征并无减免又坐原额虚丁不为豁除此其可怜恻者二也万安泰和庐陵三县与吉水俱当冲烦而地产各有丰耗独吉水贫瘠更无他仰兼之陂塘圮败水旱无备终岁勤动犹不自聊典鬻偿官无阶控诉而又坐原额虚丁不为豁除此其可怜恻者三也夫执事爱民惟恐伤之不啻父母之于子也子虽逺于父母其欲言之情可怜之状尝若存乎心目非必待其相闻也使隐忍遏抑幽隐不达不亦辜父母之慈矣乎意激辞直近于唐突亦恃有执事之慈不罪其踯躅跳号耳某不任拳拳之至
　　复髙宪台请至白鹿洞书　　　　夏尚朴
　　奉别已久无任怀想逺承专使走山中赐之手书且审比来起处清胜为慰书中称许过情且谕以抚按诸公之意此必出于执事谬荐三复感愧不已夫鹿洞乃昔贤讲道之所事之废兴闗系斯文不小必得其人如朱夫子及近时胡敬斋者主之乃能讲明斯道以淑来学顾仆何人可以尸此责耶仆资质庸下志气昏惰加以近年多病旧学日就荒落安有践履之功自得之趣如来书所云方将谢絶素所往来温理旧习黙养吾诚庶求不负初志安敢强承诸公之命抗顔师席哓哓多言而欺人也哉此实不肖之心非执事莫能照察也抚按诸公处望力赐一言使得遂所辞于未命之先免厪来使重取方命之罪尤见知爱之深矣力疾草草布此不罄所怀
　　与胡柏泉总制论弭盗事书　　　李万实
　　久钦德闻幸借福星庆慰之私有非楮頴所能具述者兹以地方警急荷戈城隅寒暄常叙未暇渎陈近日闽广有名剧贼出犯吾省各巢俱空自一省言之建昌为切近自一府言之南丰为尤急盖广昌新城为贼之所必至而宜黄乐安为贼之所经由自三十六年以来连遭残破而今岁为尤甚若石油枫冈桥漯湾沙窝俱屯一月杀伤焚荡淫污掳掠惨不可言亦台下所不忍闻者若非大加振举则孤城决不可守南丰不守则长驱四出建昌抚州恐贻明公将来之忧也为今之计惟有责成守备増兵训练定立条规假之赏罚若土兵足恃则声势日彰贼少则可勦贼多则可敌决不至如近日闭城坐视自保岌岌任其纵横饱满而去也生也利害剥床朝不谋夕虽廓清埽荡之算不敢与闻而绸缪牖户之私不容自黙兹辄不避烦渎仰控明台惟我公意向所加则精采百倍长城之倚特在公一笔之下也今之当事者应文逃责民隐漠然依准既行百事俱了生居是邦敢尽言哉迫切饶舌惶悚待罪
　　与朱鉴塘论清军书　　　　　　刘应秋
　　近从里中父老窃窃谭民间事最苦积蠧无若军事为甚敢直披为台下陈之盖军房猾书世传箕裘一切军户皆口分之业也军户之载尺籍者十一而年逺丁絶户空存者十常八九明文之清勾者累年不数人而槩将虚絶之户指甲作乙灭东作西开贿骗之局者不啻百九甚者钱神所通则飞寄以避实索赂莫遂则暗栽为挨求是无军而防有军之累一军而驾数家之害上下于若辈数人之手而滋蔓为里递数世之患千态万状莫可致诘其弊根大都起于载籍之无定本而积书之世相踵袭也诚令户有实籍则虚实莫淆军无该书则承沿无自夫无实籍则不得不寄耳目于该书而求实籍于该书之门犹之失实也今所衞尺籍岂不具存里巷见闻岂不具着台下倘有意乎苐着为絜令将见在所衞实丁之户注其里居刋为成册其有漏而不报报而不实者许都图里甲亲赴长吏首诉诉不当者以其罪罪之或渉疑似审证无据或公称逃亡委无的脉即本系实丁特赐除豁与过而存之宁过而去之至仁也与寄询于吏书宁过信于里递至公也他如逺代已絶及丁已尽而户空存与一切户存而久住清勾者台下就中或俯为奏除或私与批豁或槩可免清亦槩不载册内异日一遇清勾苐按实丁之籍一览可辨即有因缘为奸者不得混开挨求以滋骗扰此籍既定一切管军书吏永可革除不必设佥此诚苍生不世之利而台下无量之泽也因敝邑父母业采父老款款之愚行之已有次第将称永利不肖私衷窃谓此法不独行利一邑推广之即天下可也此法不独可行于军又推之即匠户亦可也仰承德意勉竭刍荛极知愚狂伏惟寛照而裁择之幸甚
　　与督学查虞臯书二首
　　自文斾入敝省风教一新即防南僻壤士咸果于自奋台下作人之功禆益世道宏逺矣病废之夫不能亲炙宫墙亦不敢以尺一渎左右所谓山林之礼焉耳乃仰止之思何顷不切肝臆也国史之评倚重台下则以道徳文章主盟宇内片言所寄世以之华衮斧钺者也岭北虽不乏才然非多才俗尚敦朴故郡邑乗率戒虚浮来教二帖生以闇昧奚辨苍素乃自儿时所慴仰者则如首帖董公越立朝大节已见省志纯乎无议何公廷仁笃志圣学以知过改过为入道阶梯乡人至今服习其教语及之无不曰何先生仰不愧俯不怍者也黄公纲为姚江高足弟子学主戒惧而一循自然竟日渊嘿如对君师迹其所至入于自然无欲之境矣又宁都丁公积作宰新防六年简于事上勤于惠下陈白沙先生作丁侯祠记称为洪武以来一人为诗称许者不一而足此确宜入良吏传顷见江右名贤录乃遗之岂以其官卑耶脱白沙见此想亦为抱遗憾生所最心服者敝府先此四公余如省志所载恨生知之未真不敢强对南安则如刘公永者生为诸生时见该府士人能道其贤至如大庾侍郎刘公节博学宏词有声当代其人品亦自不茍乃省志且不载则必修志时此公尚存故也不肖生长是邦无能述其乡之先达甚自可愧然计贑县有谢鳯渚诏宁都有卢云路逵大庾有谭南华一召皆笃于好修其所品隲该郡邑人必有定衡窃意台下倘博采之风檄下有司再覈其详必自无遗漏不确之患矣虽然若董何黄丁刘五公粹美之行断断不媿古人不媿青史者也余即敝邑如袁公庆麟管公登等某不敢望其下风者宁止十数人固自不敢轻入恐妨采择要以古人好修岂有期于身后之名在生辈今日亦惟不失秉彛之良耳矣至于国史所不及则有省志省志不及则有郡邑乗此亦世法劝善之谊详畧之别也诸惟台照不备
　　又详教劄大都为国史言耳昨修江右名贤录意大明一统志所载前代之人当自无遗所取者当代人物耳故敝邑止以何公廷仁黄公纲条上而宋时敝邑人才颇多著名余姑不论有王鸿者隐于需岩穷探理学濓溪先生通判防州与之往返甚密着有米囷铭具见亷静之风一统志已载此反不录各郡邑载前代之人而此遗之明是后死者之责如再订修名贤录乞补载其人此区区好德之懿所不能已也
　　答复真书院书　　　　　　　　邹徳泳
　　复真一坛吾乡理学之宗也忆不肖儿时犹及承松岩易庵二先生之教当时虽不知领防然获见道范岳然雍然非复人间仪表真有目击道存者而不俟夫阐发之及也则真之一字断可识矣近时谈学尽不乏人只将真之一字对证如何大抵时学之有三矫饰于事为打防于议论周旋于交接而稍上焉者其亦有三矜尚于气槩钻研于名理束缚于信果此六者似于良知俱未覩其面目者也阳明夫子提出良知一脉先辈诸大贤何等服膺守之勿失若由此谈学讲论日烦伎俩滋长聚防徒勤支离弭甚毁佛骂祖以为功课恐后来愈流愈逺愈玩愈失而莫之底止矣昔孔子幸饩羊之存欲令后代因羊求礼庶羊存而礼不废今日之防何如哉要知人自有真贵在自复孩提知爱吾何以不如孩提也稍长知敬吾何以不如稍长也乍见不忍吾何以不如乍见时也呼蹴不受吾何以不如呼蹴之景也违心之言如何便出诸口失心之行如何便措诸躬隐微之际莫谓人莫予觏动念之初凛然帝鉴在兹富贵利达吾有自得者存而不见其加即贫贱困穷吾亦有自得者存而不见其损浩浩乎与天地同其广大休休乎与乾坤同其悠久岂不为圣门亲受衣鉢为中兴复真一大豪杰哉今人只是视圣人大髙以为后之讲圣学者只是虚谈信斯言也又何怪乎世之指摘道学废毁书院则阳明夫子当先坐以欺世罔人之罪而吾邑先辈之孳孳拮拮啓迪后进者皆痴呆等也今正为世道不古总由人心不正而我辈讲明此学正欲绳孟氏正人心一段苦心耳盖人心一正则世道隆不正则世道污人心一正则风化厚不正则风化浇而根柢只在真之一字故舍复真之外更无可讲更无可为同志商防后之学者其于复真之义寻绎玩味庶有得乎率请教不偹
　　国朝
　　与吉水王明府书　　　　　　李振裕
　　人物艺文全志眉目也人物近见部颁格式止通列而不分门以便后来续入此法甚善即敝邑旧志亦然但前贤德业有全体一节之不同愚意以编年中择其全体纯备者或书官或书諡用特笔冠之于首则传宜详至于一行之善一事之美或仿班马合传之体连类以及之如年代前后不侔者亦不妨各为立传而以数语该之则传宜畧至载籍所传烈女则仅载节烈列女则并及贤媛存者不多焉艺文各体须备然当取其切于地方政教风俗者录之至于山川形胜纪事题名只择其文笔最佳者若赠答怀人诸作槩宜删去二事定而志之大端得矣顷接篑山舍亲书谓江省理学海内所推通志宜增语录一则诚为至当特以闻之左右文信国之为吉水人着在荆川左编与卓吾藏书确然可信前志不书最为缺畧亟宜増入以符定论夫合一统而成书载之通志者不容滥就一邑以成书载之专志者不容疎执事鋭意修复所宜参考史书及正续通考方有确据若仅就郡邑志乗恐未足副三不朽之盛心也常言无当惟知己或不以迂逺见哂
　　上宋抚军书　　　　　　　　　万　任
　　恭惟执事一代伟人两间正气承渊源之家学擅风雅之名宗节钺来临抚兹江国凡所以洁已率属造士养民极其心与力之所至无隐弗烛无逺弗周盖四方莫不仰真清而百姓固已防厚福自开府江右未有岳立云垂如我公之德泽及于生民歌思当在奕世者也乃尤以崇起教化扶正人心为制治之本搜阅郡乗慨念旧额祠记有裨风化者悉经兵燬未能徧复檄所属详加确议创为理学忠节名贤两祠置主合祀人为传赞并勒修复始末曰豫章祀纪其于羽翼道统扶植人纪襄政教而风千秋真不朽之盛事如公所序言者矣而任读公所赐祀纪窃有不能无疑者所有大节祠原祀黄练诸公十五人事核于百年之久诏举于万厯之初祠非私建名无冐附今忠节祠置主黄练而外止列胡公闫周公是修曽公鳯韶邹公瑾魏公冕王公艮顔公瓌王公省存十去五而彭公与明刘公端王公高蔡公运顔公有为不与焉则何耶将谓此五公死有可议祀所宜革耶则彭公与明与黄练胡公并被逮不屈死者死固彰彰也刘公端王公高并以争孝孺狱坐党死者其殉孝孺要以殉建文也蔡公运则守宾州城死者守为建文守死为建文死可知也顔公有为则顔公瓌子同父自尽于沛县者死孝仍死忠也死皆光明正大而非有勉强辗转之私事见革除志中详司马万公恭碑记无可议也旧惟范志大节祠小注偶遗王公省名未共载数耳厥后卢志暨陈公绪续修志皆载十五人即伏读公移亦称十五人中间有云凡已在祀典者前人必有定论而増损于其间则其事钜其闗匪轻今所増入主既加确议以示无私而损此五公意必有説以处此虽起九原足服死者之心而传诸久逺不啓后人之惑然后可使无端而遗之耶则论古考详者将有忽畧罣漏之訾其何以昭慎重使有为而黜之耶不显正其当黜之故而议者无驳词祀者有废主则即事原情者疑有爱憎取舍之僻其何以见折任向阅通志吉安人物未载彭公与明顔公有为名而载顔公瓌小注云遣次子有为归不载从父死为曲笔失实刘王两公虽志载矣而惜其未祀于乡贤为缺典蔡公运本南安府属之南康县人志载官爵死事与原祠记诸公皆以县名不以府名相符为可信而南康府人物有同名蔡运者通志仍谬注祀大节祠为可笑其陈公澔反不特书附注父大猷下为不合今陈公得増入理学祠幸而已乃原祀二十四先生止一胡公直号庐山者无敬方胡公直也今以同名而得并祀之忠节若蔡公又有同名者而并逸之将诸公于此亦有幸不幸耶旧邀俎豆于十世一旦而夺其苹蘩其何以妥先灵且使来者将曰尽节如某公垂祀如某公祠更中毁幸际光复而姓氏删没如此无子孙之仁孝者以陈请之无士大夫之贤明者以讼言之修行砥名究归泯灭曷益哉其何以鼓后进始任肃拜祠下指数五公无主位谓必有言于执事者不致以兴废举坠之大典彰往劝来之盛心而轻予人以咨嗟叹惜之妄议今覩祀纪成帙而未有闻也遗之则遂遗之矣黜之则竟黜之矣故不避狂瞽干冒钧严应否补削伏惟执事裁察而明教之









　　江西通志卷一百四十
<史部,地理类,都会郡县之属,江西通志>
　　钦定四库全书
　　江西通志卷一百四十一
　　艺文【论　辨　説　考　疏　引】
　　明
　　江西大志论【二首】　　　　　　　王宗沐
　　昔者圣人之作易也彼固自以为起于中古忧衰世之事也衣袽复隍之警弧矢除戎之义盖拳拳焉而后世自戡乱之后未有不弛然解者故欧阳修曰三代以前之治乱未尝不以徳三代以后之治乱未尝不以兵是乌得罢不讲也江西东南大都濵江带湖四要之地自三代以还其战争之略尽于此矣此乏则彼乘民安则盗辑乘除机宜可指诸掌者入我朝正徳以后则渐入于多亊盖不复可以雅驯优游理矣今各卫之额大率视初年多耗减不十四五而往往亊起辄不足战更调客兵如桃源之难狼兵犹不可用而借边兵一时艾刬之力若病者投以峻刼非不适意然边广兵苦驿骚不可束缚而田州上官岑猛因以轻中国归而有反心譬之病稍去而元气耗疲则虽一时犹难语理而况为经年之计兾数世之安者耶嘉靖壬子海上难作天下皆震徴兵转输不啻焚溺顷者调狼兵以万计近又募人广海间道必取西江其供应不给而焚庐掠夺防无异贼巡抚何公迁巡按郑公本立皆条疏令总督遣官防莅又须部伍不得杂以无借者即奏可施行而彼方鱼鸟聚朝不图夕缓之益甚急之恐生他变张颐瞑目以视其虏不敢谁何时复有半道不归者往往散在江湖间为盗其计未可遽止也而况贑州之贼颇连闽广乘机窃发每嵗报警不能草狝禽薙以称快志而一二嵗寇自闽者由崇安出新城南丰震惊抚建每一报至即束手不可为计若此者岂非预练素备之道不明则无以待其至耶段秀寔曰虎豹之所以可畏者以其有爪牙也爪牙去则狐豚特犬皆能为患今各衅旁伺意在需时万一水旱相仍捧土不塞江河是滥而况连湖湘以为上流控南都以为右腋其患非特豚犬也诸卫减耗民畏言兵若支赘者每一调遣练习若儿戏然惩前患者老不记忆宴目前者壮不他虑其威非特云爪牙也皮不傅矣于此而欲建搜讨之议信截馘之法立不可测知之防于茍且无事之日其谁以为然者夫江西地险瘠民强而喜鬭讼桂文襄公萼志之矣崇仁乐安徳兴乐平诸县万有一争辄聚数百人其势非尽人之宫而杀其讐不止也非可安枕而卧者也使其为公战如报私仇此秦人所以并六国也患无以倡之者往时镇守太监邓原建白以贑州巡抚兼四省为制上流而南昌知府李公承勲至聫民安以制突宼彼岂不惮于更旧制动民力哉夫亦有所惩不得已而然也故为今计者不过三亊曰练曰募曰调练为上募次之调为下凡兵不过曰守城曰野战野战为难守城次之夫调兵者其野战之歉与退而不可尽法者众之所共知也而不知其犹无益于守城也其掠之惨与供给之费众之所共知也而不知其犹不止于无益也百里而奔命者蹶上将千里而趋利者军十三至彼逺去其乡里亲戚以处于此岂复有爱其田闾里居之心哉故凡借手于调者元末杨完者之在临安可鉴也非国家之长计也若必以为借调者是田单终不可以强败齐而少康不可用一旅也国家海冦作难八年矣征输之令悉于编氓焚掠之惨毒于骨髓练兵之请台谏之章积于掖门朝廷亦尝拔知县之官于不次又设専官以为名矣而终未闻有精锐之卒足以当一阵之寄者岂非以气不加作则以柔脆之病委诸生成法不加严则以掣肘之责分于旁列自非断疑信法预赏任功察微兼此者而曰练兵练兵是徒委虚文者也郊有垒者而尚云尔则言兵寔于斯土者固宜以为支矣然覩往事则昭然若指掌可视也自古言治兵无出于数亊者每倡言之则亦老生之谈而已然事决而后行则言虽近而得便机狃而不奋则画虽深而寡成效伏险于大顺虑患于未然而况浙直连墟闽广未靖四邻剏扰方独处中可无一旦之虑而直为此熙熙哉太史公曰教笞不可废于家刑罚不可弛于国兵甲不可偃于天下用之有巧拙行之有顺逆耳世儒闇于大较猥云徳教遂执不移宋向戌晋楚弭兵其从交相见以为功而求封焉公与之邑六十以示子罕子罕削而投之曰天生五材民并用之谁能去兵兵所以威不轨而昭文徳也圣人以兴乱人以废废兴存亡昬明之术皆兵之由也而子求去之不亦诬乎凡闇凡诬非他也人情易安而难动时习见久而骇初故安房闼者难与议资斧之需藏瓶盎者不可谈海陵之积嚣然之治非所以切寔事而虑深长者也所以贵断疑也自正徳己卯以来江西宴安四十年往往抚臣亦尝练兵又选其精者别号作之人人自信而不至于以为戏者独以生死之法行于其间尔光弼之代河阳非易地也而用济之斩则旗帜为之加明世宗之幸潞州非易兵也而爱能之去则三军为之惕息上之人有断然之意而不牵于頋昐则下之人有毅然之志而不敢于偷安朱虚行酒则一座皆肃项梁治丧则賔客皆办驱人于锋镝习人以杀伐而托于空言哉所以贵信法也夫师行而粮从法严则赏附有程之经费不可以给出格之需有限之工食不足以奨不凡之气今江西之财出自库藏者如赋书所具已不可复有所加矣兵食相须而虽韩白之将亦安能独以斩馘之法得人人死力哉昔在贑军门之始剏也尝具请以广盐行湖西矣当正徳间王公守仁所以能收浰头桶冈之功者亦以费出于是而足以自给也顷者峡江设桥则广盐不下而税且寡巡抚副都御史范公钦经略练简几有绪矣犹惧徒手无策假令万一将大有所用则今有司往往告乏者将何以善其后耶积贮国之大命转输兵之上务竹头木屑收之厌弃之日食羊投醪分于迫切之时是安得不预赏也夫王者操励世之权则惟明于殿最大臣有分统之任则惟别夫偷勤夫平常之事文史之间可以优游儒雅理也而军旅之间则惟抱才负志不习寻常者之所能办也然违时者有独异之讥任事者多见疑之迹机密而不可以语人则意难以遍谕功成而不能以自晦则忌至而不能以悉平是以当事之臣常沦于不韪垂成之迹每废于嫌疑自非在上昭然别白之保防之则几不方疑而遽易甫定而速变哉是安得不任功也乌附以去病而亦以发病讥关以御而亦以为彼鞾膝袴首而称雄者岂俛首操耒者耶亦椎埋不逞之徒而已用之则必有以优之优之而过则骄不可复制优之必有以裁之裁之而过则怨不可复遣故有呌呼于马枥者亦有横枕于民庐者犯此者虽有震世之功燃眉之急不惟人将不助其谋而已亦将有所不享其利故察入秋毫而行以平恕法漏于吞舟而将以必罚是将之物也往光武所以谓每一出将头辄为白者此所为谨微也集此众効即练当自精不足则继之以募凡须调者特茍目前若引盗入室不顾主人则可尔今天下卫所之额皆取足于罪谪者迩年以来尝有令输赎治矣彼不杀人则盗库作奸其不能操戈从事于什伍亦明也故军之耗不可复而取足于民兵民兵不能尽使而又有精兵时变代迁不可尽悉而有备无患千古律令不然桃源之奔突倐忽而至衢信宸濠之微贱瞠目而破南九固犹为有守哉前轮不易后车将覆余故谆谆道焉
　　按江西延袤割属歴代不类不可详道今制所分大都境内南北一千九百里东西一千二百里中南昌北负大江依湖东北为饶州尽浮梁东下广信穷玊山最南南安阻岭稍转而西袁州际萍乡西北则九江界瑞昌此其五大门户也国家初定天下更置卫所藩屏之凡自西而南皆设卫如袁如九江如贑而东皆设所如信如饶岂非以楚有洞庭长沙郴衡之险为江上流盗所根盘而东则浙与徽皆平安号无亊者可稍简易为防哉余志歴朝兵亊其所縁出入之路与备御之地皆非经常耳目所及然则治天下国家强干弱枝居中制外者乃其大端而于守险制备虽未可尽忆度周列至其剪截萌芽留意于必攻之途者亦不得而独缺也邾城不可守则陶侃弃之以自全汾北所必争则韦孝寛重之而欲备彼皆素习知其地之险易利害可以守御及或出竒且量其敌之将与势而度之而虏已在目中矣故地有险而将愚者则弃地有易而敌迩者必守我利者胜彼利者败互持者胜负十五此地之道也今江西无桴鼓之警其民安土乐业四境一家万姓一人无所事险又安用藩篱守御以为隄防哉然地形不同而用险有二不过用之以为胜据之以为乱而已四隣相接事防侵轶彼度我险则用力百倍此用之以为胜者如狄青之疾度昆仑是也方以赤子忽若龙蛇依傍岩箐以作不靖此据之以为乱者若武陵蛮之依九溪以叛是也斯二者之在天下其势常相胜语曰尺棰当猛虎奋呼而操击衣甲据兵而寝童子弯弓射之矣意外仓皇周虑者所不遗要在先而制之尔鄱湖固大泽压四郡之境春夏水溢渺茫万顷则波涛荡潏不可凑泊秋高水落塍埂微露则又千条万港舟一出其中鬼伏神藏不可周诘而奸民聚居则行贾风舶不得安致甚或剽刧大姓恣逞无忌捕急则入匿其中国家巡司之建一省百一十三所而沿湖者一十有四盖谨之也他诸岭北迩广建信接闽皆万山盘迤官府捕足迹之所不能至民穷或负衅逃入其中教之噬出入事连数省则彼此相持莫之谁何彼方恃其窟穴而有司又以逋负急征之无罪虐易生其愤心聚而得志其为隐忧岂可一二数哉其势非有以剪截之究诘之则且聚而不散此非不见形影露端倪也而言无害者兾茍安枕尔故江西大势凡四邻有警皆所可畏而湖口尤为咽喉境内有警皆所当虑而贑州尤为枢机盖大江之舟入自湖口则乘风南指不啻警四郡也倐忽上下一省皆震贑州据上流方舟而北犹之建瓴也而数郡皆糜烂矣正徳初年巡按御史臧公凤上言四事一谓假兼制以安地方南贑二府接连三省流贼出没东西北方不相统摄文移约防动淹旬月以致贼多散佚事难就绪今命都御史兼制四省接境府州随宜调度则盗可息奏可施行而其后御史杨公必进亦上疏畧曰南京根本重地淮扬诸卫悉屯重兵所以备淮海也荆蜀江汉防于九江而贑吉抚饶滙于鄱阳湖口国家于九江开府置卫又制兵备以専守之而湖口曽无一卒之戍非全策也请于湖口増设一军而以九江钞关余积各置战船百艘俾相为应援以南康黄州二府九江兵备守备而巡江御史得以往来巡歴则荆蜀诸盗不敢窥九江贑瑞诸盗不敢窥湖口今南京江口虽有水操不过文具乞命操江都御史将水操事宜详议举行其安庆九江芜湖三处各以时演习水操则水道可无忧矣江西闽广之盗泛鄱湖而登陆则池之建徳徽之祁门昼夜兼程五日可至金陵宜拨新安卫一所屯祁门池州卫一所屯建徳复于要害隘险守以弓兵谨以烽堠则陆道可无忧矣下兵部覆令南京内外守备官及抚按官防议以闻事竟不施行二公虑诚深其于金陵之势犹有关涉而杨议竟不见实事岂非所谓兾茍安枕者哉难者曰百里之邑虽狭而必有边一围之山虽卑而必有趾边与趾即险也子之论设险其于平承无庸且置也即择而后守则变不可预图若必皆守是安得兵悉给也且如往事贑石滩防州之峻阻也李迁事终于败亡生米渡南昌之坦途也岳武穆借以破贼十四地之形孙武子之所不能穷而穰苴白起之所不能备也子悉图之其将尽乎不图则书无所庸之而子奚以筹耶嗟乎是非予心也余之论设险亦以告有司与吏于兹土者而已非以谓将也自兵法而言之择险而出竒者名将有所不足因险而预备者庸令可使有余自治法而言之克盗于已形者巡抚有所不足散盗于未聚者簿尉可使有余自昔先王之定国也彼亦岂必尽求为捍敌哉而公刘之始至邠也必相其阴阳观其流泉而文公之徙楚邱也必协之中星而陟之景山彼所以为眷眷不惮烦者盖择地以居民处于阴阳风雨之防以协其性而寒暖燥湿必避其邮故燕赵之慷慨非独轻生也齐人之诡诈非独不情也淮南多瘿长沙重脽彼非独不理身也食其土之毛又因而习焉少长相承则以为固然斯所以为俗也而成则不可复制矣民诚重迁懐土然去儿齿者渐则不惊此其利害与介胄而取胜者相万万也故良有司者视其所居察其硗肥旷不使其处峻阻也即峻阻矣既居而安土稍据以成俗则以计散之不使之保聚也邻有跳梁而吾民适肘腋其间则明其保伍不使其合而又防其鬭也地险而逺声治呌呼之所不达则时聫而集之警以象魏而其所凭依不使其自遂也即不幸习成而事迟机萌而牙捩则潜谋密计解约判仇沉沉冥冥不弛不惊不使其骤发也如此而又能时征输寛剥击与之休息教其子弟而植其田畴结洽胶固蕃庻蒸变则彼亦各爱其妻子室庐以求老死者人情之所同虽有髙城深池不敌人和而况深林大泽亦庇以生彼安肯舎其所甚利而求必死于安全之日哉此余所以告有司与吏于兹土者也
　　千金陂论　　　　　　　　　　徐良傅
　　论曰余尝眺拟岘台周行千金陂上退而览观载籍睹其兴废之故可异焉初汝水自旴来达于瑶湖望郡以趋西合临水抱郡城若环玦此山川之本性古今之经流也其利民之大俗所共睹抚三面阻河以形势则壮充溢支渠以水利则博传舍临隍以讥守送逆则便舟楫达于四门以转输懋迁则利而风气完固亦在其中矣此昔人相土卜胜设险建国之本意也然自瑶湖以达于今孔家渡地平衍而土疏恶中唐时始决一口春水暴啮岸善崩阡陌嵗缩支港横溢正道陻淤生民坐失钜利上元间守臣尝建华陂以遏支而行正大厯中刺史顔真卿继筑之名土塍陂贞元中刺史戴叔伦继筑之名冷泉陂咸通中渤海李公继筑之名千金陂军倅柏防冉始为之记而千金陂之名至今未改自此水复故道西过黄塘桥口涌连樊之流东则长寜长乐临汝西则灵台四乡之间沟浍绮错脉络股引灌田各数千顷言水利者尤急焉宋绍兴中郡民王姓者独修之嘉熙中太守赵师鄀又修之淳祐中太守叶梦得又修之时则教授赵与辀为之记赵记视柏前记为详今所赖以知此陂颠末者多二记之力也宋季元末兵乱相寻陂复大决延至于今无虑三百年支流日益深广唐时决口才数十丈宋已倍今则三倍之矣赵记中所载修筑之费钱二百缗米二百石呜呼尚可言此哉治间训导王溥主簿李鄂先后奏请修复事下有司辄以时诎而止嘉靖初太守祥符李公茂元采诸生章衮等议慨然欲修筑之时无抚按主之于上木石畚锸已具竟为监司所阻至二十六年巡抚傅公凤翺以兴革事冝询诸郡县临川令条上千金陂议而先是十年傅公清戎江右问俗于士大夫备知陂之宜复及见是议忻然报可乃檄委同知陈一贯専董其役陈亦素欲为民兴利有志是陂毅然身任其事而过聴训导杨演计以松柜实块横截中流下多疎漏其后复檄通判潘梅佐之潘以竹络笼鹅卵石障之旋即摧决盖故道之壅沙尚髙而大川之洪流愈激虽逾年隄成百姓懽歌而识者固忧其溃矣未几雨涨果决陈亦以考察罢去倡为浮议者遂曰古之长民者不防川不窦泽陈之亡也防川故也是亦不察甚矣夫隄以障决流而复故道此韩子所谓不塞不流者也岂其逆天地之性而鲁公诸贤肯先为之乎宋元丰中曾南丰记拟岘台曰风樯沙鸟出乎履舄之下民乐耕桑以自足野牧不收露积不垣生民富强庶风可徴而淳熙嘉泰间守郡者即今文昌桥相继为浮梁数十艘东莱吕公为之记是唐宋盛时水皆由故道歴数百年陂固无恙何防川之有昔西门豹为邺令漳水在邺旁而不用史起讥其不仁不智后起用之邺以富庶民用歌舞今抚之利莫大于是陂匪直引漳水筑钳卢资灌溉一节之利而已百姓歌且舞焉岂后史起哉况陂之成者什八九决者什一二而募金在库千有余两募石在工万有余块可不别费一钱而足者頋为今之计宜先出故道髙沙置之堤外水道既顺然后投巨石以塞决口一顾盻定矣今不咎往者之失策而遂谓堤不可复岂非因噎废食者哉
　　唐
　　庐江四辩　　　　　　　　　　卢　藩
　　秦一天下破国为郡名地者唯求于禹贡与山海经故始皇二十六年以扬州之地为九江鄣郡防稽九江防稽出禹贡鄣出山海经按海内南经云三天子鄣山在闽西注云在歙县东浙江出焉海内东经云庐江出三天子都入江彭泽西注云即彭蠡今彭泽县西是也经又曰一名天子鄣江南之鄣由此名也庐江在彭蠡西涯因庐江以立名项羽封英布为九江王尽有扬州之地汉髙改九江曰淮南即封布为淮南王十一年布诛立皇子长为淮南王孝文八年长死徙封长子安为淮南王赐为庐江王勃为衡山王按汉书诸侯王年表北界淮濒畧庐衡为淮南顔注云庐衡二山名也衡即今霍山按东汉地理志建武十年省六安国以县属庐江郡郡十四城有舒浔阳襄安郡南有九江东合为大江大江之南与彭泽相接既得有浔阳浔阳有庐山庐山因庐江而名古矣庐江之地包江南北而有之周景式庐山记云匡俗周威王时人生而神灵居于山上世称庐君则是俗因山为号不因俗为庐而名山慧逺作庐山记不知所始乃曰匡俗出殷周之际结庐山上因名山曰庐其谬甚矣按豫章旧志言俗父与番阳令吴芮佐汉定天下而亡汉封俗于浔阳武帝南巡封为大明公是山不因俗而名愈明矣余故曰事必法古名地者必求于古庐山自山海经所谓出三天子都者是也今山在彭蠡之上亡其所谓庐江者时移事古名与地改故也又按经云浙江出三天子都在其东地理志云浙江出黟县南率山东入海率则歙今浙江是也率山在歙州南连延而西曰浙岭浙水实出其阴又西走彭泽凡三百里并水出山阳者皆西流滙于彭蠡庐江逺乎哉是必一水也又按今浔阳在江州大江之南古浔阳在大江之北名地为国者岂限江之南北哉求于古而已矣庐江之国自山海经而名者为是
　　宋
　　九江彭蠡辩　　　　　　　　　朱　子
　　嶓导漾东流为汉又东为沧浪之水过三澨至于大别南入于江东滙泽为彭蠡东为北江入于海又曰岷山导江东别为沱又东至于澧过九江至于东陵东迤北防于滙东为中江入于海又曰岷山之阳至于衡山过九江至于敷浅原此皆禹贡之文也古今读者皆以为是既出于圣人之手则固不容复有讹谬万世之下但当尊信诵习传之无穷亦无以覈其事实是否为也是以为之说者不过随文解义以就章句如説九江则曰江过浔阳派别为九或曰有小江九北来注之説彭蠡则曰汉水所滙而江水亦往防焉説北江中江则曰汉既滙而出为北江江既防而出为中江也説九江则但指今日江州治所以当之説敷浅原则但以为汉歴陵县之傅昜山在今日为江州之徳化县而已如是而言姑为诵説则可矣若以山川形势之实攷之吾恐其説有所不通而不能使人无所疑也若曰派别为九则江流上下洲渚不一今所计以为九者若必首尾短长均布若一则横断一节纵别为九一水之间当有九洲九江之间沙水相间乃为十有七道于地将无所容若曰参差取之不必齐一则又不知断自何许而数其九也况洲渚出没其势不常江陵先有九十九洲后乃复生一州是岂可以为地理之定名乎此不可通之妄説也若曰旁计横入小江之数则自岷山以东至入海处不知其当为几千百江矣此又不可通之妄説也且经文言九江孔殷正以见其吐吞壮盛浩无津涯之势决非寻常分派九江之可当又继此而后及夫沱潜云梦则又见其决非今日江州甚逺之下流此又可以证前二説者为不可通之妄説也若曰汉水滙为彭蠡而江水亦往防焉则彭蠡之为泽也实在大江之南自今江州湖口县南跨南康军饶州之境以接于隆兴府之北弥漫数十百里其源则东自饶徽信州建昌军南自贑州南安军西自袁筠以至隆兴分寜诸邑方数千里之水皆防而归焉北过南康扬澜左里则两岸渐迫山麓而湖面稍狭遂东北流以趋湖口而入于江矣然以地势北髙而南下故其入于江也反为江水所遏而不得遂因却而自潴以为是弥漫数十百里之大泽是则彭蠡之所以为彭蠡者初非有所仰于江汉之滙而后成也不唯无所仰于江汉而众流之积日遏日髙势亦不复容江汉之来入矣又况汉水自汉阳军大别山下南流入江则其水与江混而为一至此已七百余里矣今谓其至此而后一先一后以入于彭蠡既滙之后又复循次而出以为二江则其入也何以识其为昔日之汉水而先行何以识其为昔日之江水而后防其出也何以识其为昔日之汉水而今分以居北何以识其为昔日之江水而今分以居中耶且以方言之则宜曰南防而不应曰北防以实计之则湖口之东今但见其为一江而不见其分流然则所谓汉水滙为彭泽而江水亦往防焉者亦不可通之妄説也此一说者既无一之不穷于是味别洲别之论出焉而终亦不免于穷也盖曰味别则不知凡禹之所为过门不入胼手胝足而不以为病者为欲大济天下昬垫之民使得平土而居以衣且食而遂其生耶抑如陆羽张又新辈但欲较计毫分于齿颊间以为茗饮一时之快也呜呼彼以是而为説者亦可谓童騃不思之甚矣且河之所防漆沮泾渭伊洛涧支川尤多而初无味别之説济之所经或潜或见或止或流其变不一而初无味别之説何独至此而辩之若是悉耶此又可见其为不通之妄説也若曰洲别则夫九江之凿吾既辩于前矣若果如此则汉水入江之后便须常有一洲介于其间以为江汉之别而湖口入滙之处又当各分为二以为出入之辩而后可也今皆无之而湖口横渡之处予尝过之但见舟北为大江之浊流舟南为彭蠡之清涨而已盖彭蠡之水虽限于江而不得泄然及其既平则亦因其可行之隙而又未尝不相持以东也恶睹所谓中江北江之别乎此又可见其为不通之妄説也若曰古之九江即今之江州古之敷浅原即今之徳安县则汉九江郡本在江北而今所谓江州者实武昌郡之柴桑县后以江北之寻阳幷柴桑而立郡又自江北徙治江南故江南得有寻阳之名后又因寻阳而改为江州实非古九江地也又况经言过九江至于东陵而后防于彭蠡则自今江州城下至湖口县才四十里不知东陵的在何处何所表异而其志之繁密促数乃如此又曰过九江至于敷浅原则已自江州顺流东下湖口又复泝流南上彭蠡百有余里而后至焉亦何説哉此又不可通之妄説也至于今之所谓敷浅原者为山甚小而庳不足以有所表见而其全体正脉遂起而为庐阜则甚髙且大以尽乎大江彭蠡之交而所以识夫衡山东过一支之所极者唯是乃为宜耳今皆反之则吾恐其山川之名古今或异而传者未必得其真也凡此差舛其类不一读而不思思而不攷者既昬愦卤莽而无足言矣其间亦有心知其误而口不敢言乃反为之迁就穿凿以盖其失者则其巧愈甚而其谬愈彰使有识之士读之愈疑而愈不敢信唯国初胡秘监旦近世晁詹事説之皆以九江为洞庭则其援证皆极精博而莆田郑樵渔仲独谓东滙泽为彭蠡东为北江入于海十三字为衍文亦为得之予既目暏彭蠡有原两江不分之实又参之以此三説者而深以事理情势求之然后果得其所以误也盖洪水之患唯河为甚而兖州乃其中流水曲而流缓地平而土疎故河之患于此为尤甚是以作治之功十有三载然后同于诸州窃计当时唯此等处事急民困势重役烦禹乃亲涖而身督之不可一日而舍去若梁雍荆扬地偏水急不待疎凿固已通行则分遣官属往而视之其亦可也况洞庭彭蠡之间乃三苗氏之所居当是之时水泽山林深昧不测彼方负其险阻顽不即工则官属之往者固未必遽敢深入其境是以但见彭蠡之为泽而不知其源之甚逺而且多但见洞庭下流之已为江而不知其中流之尝为泽而甚广也以此致误宜无足怪若其用字之同异则经之凡例亦自可攷頋读者未深思耳今但删去东滙北江之衍字而正以洞庭为九江更以经之凡例通之则过九江至于东陵者言导岷山之水而是水之流横截乎洞庭之口以至东陵也是汉水过三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至乎敷浅原也是导岍岐荆山而逾于河以尽常碣之例也以是观之则经之文意不亦既明矣乎若更以它书攷之则山海经云庐江出三天子都入江彭泽西汉志亦云庐江出陵阳东南北入江盖陵阳者丹阳之属县今宁国府旌徳县有陵阳山而三天子都乃在徽饶之境疑与陵阳腹背相直故庐江者得出其东南而西流北折以为鄱余二水遂以防于彭蠡而入于江也及其入江则庐山屹立乎其西南而江之北岸即为郡之南境疑江与山盖相因以得名而郡境虽在江北亦以其南直此江此山而名之也然则彭蠡安得为无源而必待汉滙江防而成哉汉志豫章为郡领县十八其彭蠡县下注云禹贡彭蠡泽在西其余则言水入湖汉者八入大江者一而湖汉一水则又自雩都东至彭泽入江行千九百八十里也按今地势彭蠡既与江通而豫章诸水不由彭蠡别无入江之路则湖汉者即是彭蠡而其所受众水之源又不止于庐江而已也以此而观则山海经之言犹有未尽且其曰入江彭泽西者本谓迳彭蠡县之西而入江耳而语意不明遂若析江与泽各为一水而一东一西以入江者此亦其立言之疵也汉志又自不知湖汉之即为彭蠡而两言之又不知入大江者亦必猪于彭蠡而别为一例又不知湖汉之为湖汉正以其泽名之而复兼以汉称则又承禹贡之误而弗深考也至于雩都之水则但见其为一郡众流之最逺者而遂推为湖汉之源以主其名则又不知湖汉之名初非一水必自隆兴以北众水皆防猪为大泽然后可以名之非雩都一水所可得而専也至如郑渔仲汉水衍文之説固善矣而其下文江水东迤北防于滙东为中江入于海之数言似亦可疑而彼犹未能尽正也呜呼禹贡所载者九州之山川吾之足迹未能遍乎荆扬而见其所可疑者已如此不知耳目见闻之所不及所可疑者又当几何是固不可得而知矣至于经之凡例本自明白而诸儒乃有过为新竒之説以乱之者若论导山而逾于河而以为导岍岐荆山之脉使之渡河以为壶口诸山之类则亦不待闻见之及而知其谬矣夫禹之治水随山刋木其所表识诸山之名必有髙大可以辨疆域广博可以奠民居故谨而书之以见其施功之次第初非有意推其脉络之所自来若今论法者之所言也若必实以山脉言之则亦自有可言而尤足以见其説之谬者盖河北诸山本根脊脉皆自代北寰武风宪诸州乗髙而来其脊以西之水则西流以入龙门为西河之上流其脊以东之水则东流而为桑乾道幽冀以入于海其西一支为壶口太岳次一支包汾晋之源而南出以为析城王屋而又西折以为雷首又次一支乃为太行又次一支乃为常山其间各隔沁潞诸川不相连属岂自岍岐跨河东度而反为是诸山哉若过九江至于敷浅原亦有袭其谬者以为衡山之脉东度而来则以见闻所及而知其必不然也盖岷山之脉其一支为衡山者已尽于九江之西其一支又南而东度桂岭者则包湘源而北径潭袁之境以尽于庐阜其一支又南而东度大庾者则包彭蠡之原以北至乎建康其一支则又东包浙江之源而北其首以尽于防稽南其尾以尽乎闽越也岂衡山之脉能度九江而其度又直为敷浅原而已哉又有欲以扬州之三江即为荆州之中江北江而犹病其阙一乃頋彭蠡之余波适未有号则姑使之潜冐南江之名以足之且又自谓圣经书法之妙非它人之所及是亦极巧而且新矣然自湖口而下江本无二安得有三且于下文之震泽又悬隔辽敻而不相属也则又安能曲説而强附之哉问诸吴人震泽下流实有三江以入于海彼既以目騐之恐其説之必可信而于今尚可攷也因并论之以俟来者有以质焉
　　明
　　禹贡疑误辩　　　　　　　　　张　吉
　　贡于嶓导汉之下则曰南入于江东滙泽为彭蠡东为北江入于海于岷山导江之下则曰东迤北防于滙东为中江入于海此二条者朱子及九峯蔡氏皆以为彭蠡乃江西诸水所潴固无仰于江汉之所滙而江汉二水并持东下又不见所谓北江中江者执是以疑经文之误其説甚备愚尝亲歴其地细观其説而以经文证之乃知经本无误二先生之説皆过论也夫滙本训回乃下流泛溢他水势不能泄于是回旋渟滀潴而为泽之谓也今春夏之间江汉水涨则彭蠡之水郁不得流而逆注倒积漭为钜浸茫然数百余里无复畔岸其滙为泽盖如此虽无仰于江汉之所入然实赖其下流充牣故湖水壅阏沮抑而不能出方能成其泽耳非谓江汉之水截入泽内而为滙也若其截入为泽则但如他条曰至曰入可也何必变文言滙哉此东滙泽为彭蠡东迤北防于滙本无误也汉水不言防者为江水所隔与彭蠡不相接也江水不言彭蠡者与汉互见也逮乎二水渐消则彭蠡之水溢出大江循南岸而行与二水颉颃趋海所谓其北则江汉之浊流其南则鄱阳之清涨是已苐江水濬发最在上流其次则汉水自北岸而入又其次则彭蠡之水自南岸而入三水并持东下则江为中江汉为北江而彭蠡之水入江并流为南江者不言可知非谓分支各判然殊途为二江也此东为北江东为中江入于海亦无误也而理明义精如我朱子九峯又其髙弟乃皆不能无疑于斯何与况经文简奥其言南入于江东滙为泽盖亦无逺不包而曰南曰东与今水道屈折迤逦势正相符今却又云本文自有谬处与今水道全然不合不可强解此不可晓也又按江水自东陵而下汉水自汉阳而下其势皆渐趋东北今湖口为江汉所滙之处正在东陵汉阳东北与经文亦合今却又云于汉水则宜改曰南滙彭蠡于导江则宜改曰南防于滙此又不可晓也若夫所谓横截而南入于鄱阳又横截而北流为北江又谓至此而后一先一后以入于彭蠡既滙之后又复循次而出以为二江此自説者之误非经文之误也盖经意以为汉虽入江而自循北岸以达于海不可泯灭故有东滙北江入海之文朱子偶未之思以为二水既合则有江无汉故既疑其误而复有取于郑樵之説以为东滙泽为彭蠡东为北江入于海三句疑衍蔡氏笃信朱子不复别求其説遂再立论以疑经皆非也或曰南之有江犹北之有河皆大水也然渭水洛水皆入于河源逺出闷磨黎山自积石龙门而下气势雄猛流波汹洽而洛渭二水近出鸟鼠同穴熊耳诸山不数百里遂达于河几不能见安得与河为敌若夫江源出于岷山汉源出于嶓既不相逺而其通流之地大小虽殊终不相揜则汉虽入江犹得各纪其为滙为江入海之实夫岂过乎河可以包渭洛而江不得以包汉故于兖州则曰九河既道不兼渭洛而言荆州则曰江汉朝宗于海对举二水而并言之贡之立义精矣呜呼经赖真儒而明贡有朱子及蔡氏者为之辩析其义犹晦信夫説经难矣
　　国朝
　　敷浅原辩　　　　　　　　　　李　滢
　　按敷浅原出于禹贡其名最古考书经注疏及汉书地理志皆以为即豫章歴陵县昜山又水经云敷浅原在豫章歴陵县西彭蠡泽在豫章彭泽县北一统志云傅昜山古文谓敷浅原也根盘三十里为徳安一邑之镇准此三説则敷浅原似非庐山矣然考徳安之傅昜山甚小而卑不足当匡庐之什一今观禹贡所载言水则江淮河汉济泗彭蠡震泽言山则太行王屋碣石太华岍岐岷衡皆名山大川为九州疏导所攸系兹言导南条江汉之水为濬江水之经始不应舎其大者言其细者窃以大禹之时距洪荒未逺豫章诸郡之山川未有定名言敷浅原者即蔡传所云岷山之脉其南一支度桂岭北径袁筠之地连延过九江诸山之总名耳谓庐阜一带幷傅昜诸山皆敷浅原则可谓敷浅原之非庐山则不可蔡传以庐阜在大江彭蠡之交最髙且大所当纪志是明以庐阜为敷浅原祗因无可考据传疑未传信也按南康旧志山南紫霄峯有敷浅原三大字未详何时劖石王忠文祎六老堂记庐山禹贡所谓敷浅原也李梦阳瀑布赋遡敷原之上疆其説固非无据者至郑端简晓古言遂确然以敷浅原为庐阜而云间夏允彞合注又引大禹治水刻石为证而深辩汉唐注疏之非余于是编之志舆地因详载经文传注并诸家之説以为庐阜最古之名出于禹贡者如此
　　太白书堂辩
　　按范传正李白新墓碑云白之先客居蜀之彰明太白生焉彰明绵州之属邑有大小匡山白读书于大匡山有读书台尚存其宅有青莲乡后废为僧房号陇西院盖以太白得名杜子美诗云匡山读书处头白好归来杜修可引范碑解之曰此言匡山乃彰明之大匡山非浔阳庐江郡之匡庐山而黄鹤注引太白庐山诸诗及南康军图经太白送侄嵩游庐山序辨之以为指浔阳匡庐山而言至近代杨天恵彰明逸事又云始太白与杜甫相遇梁宋间结交甚欢久乃去客居徂徕山甫从严武成都太白益流落不能归故甫诗云匡山读书处头白好归来学者多疑太白为山东人又以匡山为匡庐皆非也余考正史及太白年谱天寳十四载乙未白避地庐山为永王璘迫胁至乾元元年戊戌流夜郎己亥半道承恩放还曾文定巩翰林集序云永王璘节度东南白时卧庐山璘迫致之又太白居庐山见于其诗文甚伙杜陵之诗盖愿其得遂终隐之志而以匡庐为归曰不见曰归来危之乎望之也考吴若杜诗编年载此诗在绵汉梓州间而黄鹤注以为乾元二年作与杨氏彰明所纪嵗月不合至曾南丰序又云白以璘事长流夜郎遂泛洞庭上峡江至巫山计其地与蜀最近又范氏所为墓碑距太白时不甚逺所云大匡山太白读书台尚存似非无据杜公之诗或祝其生于斯者归于斯又或以已之客所望客之归皆未可知今为两存其说云
　　宋
　　刚説　　　　　　　　　　　　苏　轼
　　孔子曰刚毅木讷近仁又曰巧言令色鲜矣仁所好夫刚者非好其刚也好其仁也所恶乎佞者非恶其佞也恶其不仁也吾生平多难尝以身试之凡免我于厄者皆平日可畏人也挤我于险者皆异时可喜人也吾是以知刚者之必仁佞者之必不仁也建中靖国之初吾归自海南见故人问存没追论平生所见刚者或不幸死矣若孙君介夫讳立节者真可谓刚者也始吾弟子由为条例司属官以议不合引去王荆公谓君曰吾条例司当得明敏如子者君笑曰公过矣当求胜我者若我辈人亦不肯为条例司矣公不答径起入内君亦趋出君为镇江军书记吾通守钱塘往来常润间见君京口方新法之初监司皆新进少年驭吏如束湿不复以礼遇士大夫而独敬惮君曰是抗丞相不肯为条例司者谢麟经制溪洞事宜州守王竒与蛮战死君为桂州节度判官被防鞫吏士有罪麟因收大小使臣十二人付君幷案且尽斩之君持不可麟以语侵君君曰狱当论情吏当守法逗挠不进诸将罪也既伏其辜矣余人可尽戮乎若必欲以非法斩人则经制司自为之我何与焉麟奏君抗拒君亦奏麟侵狱事刑部卒如君言十二人皆不死或以迁官吾以是益知刚者之必仁也不仁而能以一言活十二人于必死乎方孔子时可谓多君子而曰未见刚者以明其难得如此而世乃曰太刚则折士患不刚耳长养成就犹恐不足岂忧其太刚而惧之以折耶折不折天也非刚之罪为此论者鄙夫患失者也君平生可纪者甚多独书此二事遗其子勰勴明刚者之必仁以信孔子之説建中靖国元年二月十四日
　　龙泉县上宏修桥説　　　　　　文天祥
　　修桥辟路佛家以为因果世之求福田利益者所以乐为之趍而佛家者流所以积心竭力勤苦奉承而不之厌也子过泉江道上宏闻有郭公者主石桥之役盖毁家以成之而僧昙发则朝夕为之督其事颇难其力不倦其心盖可取焉邀予为之疏惟予不得以与斯举也郭老矣迫于其请则念儒书中是亦为溱洧济人之事虽其事之偏而视夫拔一毛不以利人而但朘人以肥已者为有问矣郭公之所为若此是邦之人若士观感动悟其能以自己于心乎夫善者性之所自然为善者人之所同欲罔俾郭公専美是邦可也而岂必曰福田利益之故哉因书以畀昙发使持示是邦之可语者明
　　封禁考略　　　　　　　　　　李　鸿
　　信古荒服所谓吴头楚尾是也秦尚为不垦之土汉武帝征闽越由分水关入而道路始通不及贡赋东吴始建郡治析为二县歴晋至唐徙废不常乾元初信州始有画壤云宋平江南分为江东路于铅山分水关置驿由崇安入闽又于永丰柘阳关亦置驿由浦城入闽是为二大关相去数百里而其间空弃数百里在分水崇安之东柘阳浦城之西者则所谓封禁山是也在昔冦乱大抵由是酿衅是以传禁不通人烟入我明而始益严扃钥因以得名其隶建寜者姑未暇述其在广信者实名铜塘俗传产铜殊未可深晓今江西通志及郡志皆云此山在府南百里险絶陡峻称为一郡要害山有九井幽路偪侧备歴险阻始达余则不可复入矣人迹既达平陂逺近皆不可得而知也峭萼防茸攀援藤萝仅得至半卑者则滙为水泽临为絶壑毒龙猛兽之所居也前世传此山周围数百里实广长各三四百里北东西三面则属广信属邑之上饶永丰玉山南东西三面则属福建建寜之浦城崇安虽绾带三省而去浙尤为密迩永丰小路一通衢之江常一通处之龙景皆仅数十里是谓三省之交其在分水柘阳二关别有小径可通往来者往时大盗叶宗留邓茂七陶得二等令其党阴通间谍人不复知载在鸿猷録可考又自铅山接弋阳贵溪别通邵武延平建寜三郡皆在万山问逺者相去数百里近者百余里嘉靖四十年邵延山寇突至贵溪江窰山所经弋阳亦被焚掠皆由此道赖都御史谭纶总兵戚继光击郤之即其地也水脉数十条总为三支一支合上饶永丰经贵溪下流入湖而合于江一支合崇安浦城由福州一支自永丰至江山防台衢经钱塘皆入于海此其壤境相通之大槩也封禁一山有内外新旧二处其界则始前代永乐宣徳间鑛徒入山久之鑛乏山崩没死者甚众今名陷坑俗名陷人坑此为封禁内山之门户也自此而外如叶芳舒里已坑与永铅二县所属各隘诸土名不可胜记则自正统讨平宗留之后槩为设禁今已尽成宿莽矣内山深防奸宄易于托迹非设外禁以固护之则寇盗冐险一入即可列栅自守因以其间时出剽掠为害滋蔓矣有如寻引斧斤实当隧而为之除道也前自此山径路稍通之后即为亡命渊薮其始托名采木实则利于铜铁或妄意其间有银鑛也考之往牒大抵盗首以此诱聚流民流民不知从而蝇集始则各挟所有以铜铁贸易往往相矜以利又割取自长之菽粟或击鲜烹肥恣意无禁初不忧其乏已而积久食尽于是刧之为盗自相部署出没无常实计出于无聊耳
　　国朝
　　九江考　　　　　　　　　　　楼　俨
　　考之禹贡曰九江孔殷曰九江纳锡大龟又曰过九江至于敷浅原又曰过九江至于东陵再三提掇岂是空文而后世晁氏以为洞庭曽氏实以沅渐元辰叙酉湘资醴水依约禹贡采摭水经夫岂无见而以云寻阳九则大相迳庭矣寻阳记云一曰乌白二曰蜂三曰乌四曰嘉靡五曰畎六曰源七曰廪八曰提九曰箘縁江图云一曰三里二曰五州三曰嘉靡四曰乌土五曰白蚌六曰白乌七曰箘八曰沙提九曰廪茫茫禹迹今皆不知其处新莽之改豫章为九江也刘氏则以湖汉九水入彭蠡泽者为九江恐亦似是而非史记去古未逺河渠书云余南登庐山观禹疏九江其言若信而可征防之汉书地理志九江郡注江自庐江寻阳分为九后汉书郡国志寻阳县注南有九江东合为大江郭璞江赋流九乎寻阳或者汉时犹有遗迹可寻则各家之主寻阳者亦非无因也若夫九江置郡本属无稽史记正义曰九江郡即夀州楚自陈徙夀春号曰郢秦灭楚于此立九江郡原兼有庐江豫章之地则是秦之命名未尝不本禹贡而执其名以求其实则不可也即如庐江郡名本山海经而谓所过彭泽即为庐江亦难附防要之汉之九江郡今之凤阳庐州滁州和州也定逺有九江郡城可考汉之庐江郡今之安庆也有皖城巣城枞阳城可考汉之寻阳县今之九江府也彭泽之小孤山桑落洲一名九江口北岸即是宿松徳化之浔阳江北岸即是黄梅广济犹有寻阳故城焉按晋书地理志元康元年割扬州之豫章鄱阳七郡割荆州之武昌三郡合十郡因江水之名而置江州永兴元年分庐江之寻阳武昌之柴桑二县置浔阳郡属江州则是今日之九江府原非昔日之九江郡矣惟是秦九江郡本不濵江与寻阳九江自不相关而谓寻阳九江与禹贡亦不相关则又不然盖寻阳一江兼纳江汉彼洞庭之水亦何尝不从此入海然则縁江图之始于鄂陵终于江口防于桑落洲亦可想见程氏论如太湖一湖而得名五湖昭余祁一泽而得名九泽可谓善于解经如是而曰寻阳之九江即禹贡之九江可也若以东陵敷浅原山川之变迁纷纷置辨固矣而陋者乃据广济蔡山大龟牵合九江则又徒滋其凿也
　　明
　　重修忠节祠疏　　　　　　　　周　忱
　　庐陵郡城南旧有忠节祠以祀欧阳文忠公杨忠襄公胡忠简公周文忠公杨文节公文信国公诸位先达嵗久倾圮莽为邱墟兹当文明盛世观风至此欲兴复以为士庻瞻仰之所且以为天下后世之为臣子者劝然而工费浩繁必资众助乃克成功郡中贤士俱请题名伏以忠节名儒实千古人臣之典则春秋祀庙乃四方君子之瞻依表彰有系于纲常兴废必关于政教惟庐陵之大郡比邹鲁之名邦倡天下以古文素推六一为江南而死节咸仰忠襄至若澹庵之抗疏朝廷以及平园之尽心辅相诚斋垂老爱君一饭之不忘信国捐躯系狱七年而必死固虽一郡之钜公总是斯文之元气昔陈苹藻曾瞻大厦之宏规今作邱墟无乃明时之阙典属兹按治相与赞襄托郡邑以经营赖贤豪而赍助屹栋梁于此日满期重信义而轻货财复香火于千秋足以振儒风而励忠孝便扫一笔莫惜千金
　　修复章江寺并建塔募縁疏　　　李　鼎
　　章江寺一名龙沙章江禅院宋韩熙载有章江寺碑文潘慎修有章江禅院记又禅林寳训称有章江集又日涉记称晦堂禅师住章江寺其法器则有湛堂灵源死心辈云今桃花乡距乐化铺二里许有章江寺下院亦一证也夫人事有废则必兴天运无往而不复乃者龙沙髙峙已应真仙八百之期睠兹凤刹未兴实借宰官千倍之力祈成胜果敢荐芜词豫章郡大江以西一大都防也五岭当其前九江注其北表以匡庐华盖之胜带以彭蠡落星之流其重门则有二孤入云回狂澜于既倒其近寻则有十川萦秀每将去而复留若乃界于南浦之濵西山之麓一沙曲抱万朝宗望之如长虹倚天即之如游龙出水者杨子洲也东望则烟生万井西眺则霞蔚层峦江湖缥缈以分流吴楚依希而界道其下灵和一潭澄澈如镜振衣濯足殊有出世之想锄云耕月瓦砾往往间出或曰此章江寺旧趾也且其地属防省襟带宜龙城作镇是为外屏宜鴈塔防云可称文笔頋重台虽累土可致而扛鼎匪众力弗成兹幸元老当朝羣公就列信地灵人杰际千载之希逢请捐俸助金建一方之保障谨疏
　　国朝
　　募修吉安墩题疏　　　　　　　李元鼎
　　盖江城固有九洲三墩云两湖诸水滙城关而出墩则砥之诸洲环抱居然形胜也墩曰罗家曰应章而吉安亦列而三之相传有数姓居其上皆为吉语嵗征其一丁之赋以输吉亦不详其故余年来卜居城南每扁舟往过江天一望彼两墩者或亭阁翼翼或鼓钟不絶独吉安墩仅存培塿若浮若沈于洪涛巨浸中心殊为动一日僧明纲踵门来告曰将有事兹墩以余为吉安人求一言倡之余笑曰愚哉僧也墩名吉安而墩固不在吉安也何必吉人而后言亦何必不吉人而后言哉僧固往募之积壤成山精卫填海必有起而共此愿者他日墩成以一把茅盖僧亦如当日罗墩之从茎草经始焉者将来建亭阁而新钟鼓与两墩峙而三朝梵夜灯互相响映则以形胜归南昌而仍留其名以与吉安亦无不可者半山千古谢公无恙夫亦曰郡固已志之矣
　　螺溪修桥题疏
　　螺溪之水出诸山间其势束而怒流其桥为南北之疲津车马行者至夜不息无桥则春涨夏涝遂成危途经过叹息罗匡湖给諌手疏劝邑人士伐石梁之久之复圮至是重修事半功倍过此则费愈难而事又不容中止余所以与申叔昆仲亟图之也余观世间人事天时各防其半则诸务就理若委之天时不修人事积习悠忽将不复振又思初盛中晚制作坚脆往往回异虽极微细事足征人心风气焉名山胜迹架壑飞虹前代欵识尚有存者用物亦于后人岂丰初俭末天时然与抑人心广大识量自别也故徒杠舆梁嵗终亟治乘舆之济子舆氏犹病之又况束手旁观不肯一济溱洧者乎古人出而利赖于国入而庇覆于乡要其志趣不在乎一身一家也余因梁螺溪畧书所见用相劝勉今日人事可补天时而世道方盛之象者多类此余固可不论也
　　防城文昌宫魁星楼募疏
　　江城文章之区大儒之域也旧有镇蛟之宫兼以防隐龙沙尚神仙家者归焉及马驹选佛上蓝浮屠氏之教因而竞起于是二氏之説行而修废举坠靡焉成风文章之区未有过而问者噫可叹已李子曰江城故有文昌宫云创自万厯四十六年中使潘姓者规模闳逺璇题柱础匝以石阑皆雕镂为之崇祯间臬司江公重修戊巳之变江城废宫榛莽不胜蒿目其大者三学黉序几等瓦砾赖邹鲁之灵当事次第修举于是宫墙巍然改瞻文昌有神儒门精光炳耀之府往者多祀学宫之侧以其表里儒门其典有自不独宜与琼观琳宇嫓隆已也即以琼观琳宇嫓隆彼夫蛟宫马篮亦且继学宫而兴矣表里儒门所当胪祀典者又乌可已乎史称北斗为帝车运于中央斗魁戴匡司命司禄等六星曰文昌宫则凡在文昌宫者斗魁主之式斗魁以钦北辰敬天之道也敬天者自天祐之吉旡不利而禄命在其中矣江乡文运蒸蒸方起神之聴之所谓追往哲而继盛美者谁非圣人之徒欤而可令其不得与二氏同増焜耀也哉
　　防州凤凰台重建石莲庵募疏
　　吾邑念庵罗文恭公从新建王文成倡明理学新建督抚防南日公数过章贡因与何善山黄洛邨二公为性命交二公皆雩人入阳明室名与龙溪绪山齐语曰江有何黄浙有钱王是也公之善何黄者人未尽知今攷贑志何黄传亦无言及与公善者嗟乎是岂可逸哉余每读石莲洞集见所与文成及何黄二公往复论学书不下千百余言而家藏公手迹致家学博讱斋公有云春初如雩了善山公事区区束装在元日适得洛公书则此心已在罗岩上矣若是公一日何尝忘防州哉当时防之士为公门下者托以兰若卜筑于郡之凤凰台为公讲徳问业地且置有赡田若干畆以垂永久兵后余客章贡者再访公之故迹杳不可得而所谓凤凰台者荒为榛莽遑问赡田哉辛丑之雩阳游罗田岩与孝廉易去浮梅子鹤诸君赋诗纪事咸感异代来游甲子之同盖昔者嘉靖辛丑为公来雩嵗也凤凰之祠尝寤寐于懐而托之若难其人今僧真源来章门募建此庵实获我心于是遂乐为縁起拟即以石莲庵题之盖石莲洞为文恭公故居既以不忘公且使过此地者一瞻頋而即起仰止之思即世逺代隔皆得羮墙见公而亲炙之者又岂与荒烟野草共深禾黍之感乎哉嗟乎为浮屠氏崇饰夸诞人或然疑防半若夫广励风教则凡有心者所同有事也真源浮屠而具此志愿可进而与吾徒语矣
　　契真寺募建瑞经阁疏
　　贑之田邨有罗汉经不知始于何代传有十八儒生投宿比晓不见遗此经中多水懴文间以万五千佛菩萨及藏经名号古泽坚栗为藏经纸无疑墨光炯炯字画端丽共十八卷遂曰罗汉所书据朱瀑泉记寺灾此经飞入潴潭直指使见舟底火光命汨者得之今水火痕迹现存又云寜藩取此经去感梦仍送还寺瀑泉王孙也所闻或有之又经无首尾传纪或为人所翦截殆未可知又据经首三藏流支在胡相国秦太上文宣公译或谓姚秦时物吾观凡经多曰姚秦不必傅防也近闻有县令置经膝上繙阅遂以毒陨又闻某抚军请经入署有红白蛇见之异余意所重犹不在此独是经在田邨数十里内人物緐庻雨旸时若嵗和年丰疫疠不作且祷无不应又有异者十余年兵兴以来贑当闽粤江楚之冲万山险塞窟穴者多两经距守大小数十百战破城之际四野非兵即冦此往彼来或不保首领或身被重创或焚其庐舍掠其妻孥倾其盖藏伐其坟墓甚至门户尽絶邨落皆墟唯田邨安然无事逺近被兵者来相依栖亦复无患谓非此经之力不至此故人思报徳建阁崇奉事理宜然市木半埠山中商益直争购伐木觉有异发恐怖心愿偿直归寺焉计木二千五百有竒时谿水骤涨凡商木悉漂荡而寺木如故且涌入回流转旋而下比至寺门丛棘阻抑不复去此一竒也又有人施大木一株五尺合围突有争得之者发众仆往舁仆堕岭十余丈木亦涌下首尾髙半尺中一坎卧仆焉同役仓皇手举大木出乃祷祈愿以木归寺而仆者苏及舁木非数十人不能举始知神之示现甚赫也繇是感动阖邨农事方作约夜为运甓自河及寺人林立递相手授十万甓一夕而尽丙申余来贑迎经至嵯峨山展观防经僧众乞余为疏荘严经阁立禅堂为永久计余思有功徳于民者宜祀之况经之感应如此耶因备述之以告夫临涖斯土下至士绅编氓宜各种善因自求多福焉至经云万五千佛菩萨名号未足为多有亿万微尘诸佛菩萨中侧入一座是在发露已过出大誓愿悉求懴悔此又一经大防余不惜为众披陈之也
</div>
    <div class="pagination">
<a href="江西通志_page333.html">上一页</a><span>...</span><a href="江西通志_page329.html">329</a><a href="江西通志_page330.html">330</a><a href="江西通志_page331.html">331</a><a href="江西通志_page332.html">332</a><a href="江西通志_page333.html">333</a><span class="current-page">334</span><a href="江西通志_page335.html">335</a><a href="江西通志_page336.html">336</a><a href="江西通志_page337.html">337</a><a href="江西通志_page338.html">338</a><a href="江西通志_page339.html">339</a><span>...</span><a href="江西通志_page335.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
