<!DOCTYPE html>
<html>
<head>
    <meta charset="UTF-8">
    <title>福州府志万历本 - 第 21 页/共 280 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志万历本 - 第 21 页/共 280 页</h1>
    <div class="content">　　杜蒿陂
　　田源陂
　　林塘陂以上善福里。
　　沟五
　　南　沟
　　中　沟
　　北　沟
　　横　沟
　　赤漏沟以上浔洋里。
　　坑三
　　郑　坑化北里。
　　大松坑隆仁里。
　　南　坑新宁里。
　　坝一
　　马栖坝永福里。
　　槽一
　　琵琶槽形如琵琶，故名，在永东里。
　　渚一
　　黄蘗郑渚田宋天禧间，僧履元置。堤其上，望之若长坂，外捍内防，日与风涛为敌。在万安里。
　　井十一
　　仙　井一在石竹山，一在天竹寺，一在径江，一在烽火山，一在瑞岩山。
　　[HT]拜　井在井得里。相传闽王审知拜而得泉处。
　　石　井永东里。
　　瑞峰井瑞岩普光塔西。
　　丹　井福真观道士林知源丹井。
　　龙　井黄蘗山石穴出水。
　　通海井瑞岩山。
　　论曰：尝考周礼，遂人掌邦野，千夫有浍，万夫有川，稻人掌稼，下地有潴以蓄水，有坊以止水，有沟以荡水，其画甚详，其制甚备，所以水旱不能为之灾。而太史之书有年亡绝也。自井田废而沟洫随之，其法大坏，一遇水旱，民皆待命于天，相率为不终岁之计而已。我国家先民之事，以水利领之臬大夫，诚重之也。百年以来，寖失初意，星言之驾，罔说于郊，即今城西一湖，盘据而积猾，而臬长大夫蒿目焦思，力为议复，乃通神之奸，不令之阻格不已也。鸣呼!君子不以其所养人者害人，奈何朝四暮三，必使为国中之穴开哉?忧民之忧者，愿导利而布之下，斯可矣!

舆地志七
　　土　风
　　

　　福　郡
　　在八闽为闽中，地平衍，西北控瓯、剑，注众溪之流，东南负大海，环以崇山，带以长江，气恒燠少寒。厥土黑壤，厥田中下宜稻，亩岁再获，其高田间种麦，土瘠。民勤于治生，田则夫妇并作，居市廛者，作器用精巧，鱼、盐、果实、绩纺之利颇饶。七郡辐辏，闽越一都会也。自唐相常衮以文诲后进，宋诸儒倡濂洛之学，号海滨邹鲁，《图经》云：“海滨几洙泗。”明兴，人文益盛。故其俗尚文词，贵节操，多故家世族，君子朴而守礼，小人谨而畏法，[HT6SS]《闽中记》：“家庠序而人诗书，产惧薄以勤羡，用喜啬以实华。”此其风之美也。其敝也，地不通商贾之利，民贫者众，或喜讼轻生，深山长林，触岚气者病多死，巫者以神奸恶，愚民信鬼淫祀，从来久矣。《图经》：“其俗俭啬，喜讼好巫。”附郭闽县、侯官、怀安及外七邑，风大抵同而微有异。
　　古　田
　　邑山中，重冈叠岭，岚阴至午乃霁，旧号曰“山洞”。田岁一获，地瘠不足容其民，壮者多佣之四方。其俗鄙朴勤力，居山谷，远县者，往往逋赋。短小精悍，好斗喜讼，颇易动难安云。
　　闽　清
　　风土与古田相类。山田引泉注之，岁收多入。故其俗务稼穑，不尚侈靡。笃于信鬼，是其敝也。
　　长　乐
　　厥田同闽三邑。滨海，有鱼盐之利。山出果实，贩四方。其俗俭而用足，辨贵贱，序长幼，有古之遗风。今变为浇漓，其健讼几与福清埒。
　　连　江
　　亦有山海之利，而不及长乐，故鲜有厚赀。其俗人性舒缓，用尤俭啬。
　　永　福
　　气候大抵与闽清同，俗亦信鬼，而民多剽悍。
　　罗　源
　　控负岩峦，襟带陂泽，邑居岚气如甑。民山耕海渔，仅而自给。俗虽少文，谨悫易治。
　　福　清
　　背山面海，田多舄卤，然颇有海舶之利，饶于财，雄他邑。其人刚劲而尚气，四方杂处，学不遂，则弃而习文，法吏事，故俗喜讼，或累岁不休云。
　　


　
　节　序
　　

　　元　旦　扫室焚香，拜先祖，家少长序拜，亲戚各相遇称贺，三日市不列肆，谓之节假。
　　上　冢　郡人朔后，自巨室以逮细民，各携酒馔，拜祀其先茔。
　　入　学　凡里社有子弟愿就学者，父兄诹吉日，先期延其师至家，馆之西塾，再拜稽首，示隆重之意。
　　立　春　以蔬饼为节物，先一日，郡县守令祀勾芒于东郊，迎土牛鞭之，人竞取其土，为宜年。
　　上　元　自十三至二十夜，户各燃灯，城中歌吹相闻。
　　晦　日　称为后九，取五谷和蔬菜为糜相馈，食之，田家味也。
　　清　明　祭墓添土，以楮钱挂树。霜降后如之。
　　端　午　插艾于门，饮菖蒲酒，裹竹叶为粽祀先，亦以相馈。小儿以五丝系臂，舟人竞渡，鼓声喧阗，用以逐疫。
　　七　夕　女儿乞巧于庭除。
　　中　元　祀祖，焚楮衣，女子率以是日归祀其父母。
　　重　阳　为角黍如端阳节，或采菊萸，登高汛酒。
　　冬　至　粉米为圆，祀先，又粘门楹间，取其圆以达阳气，民间不相贺。
　　腊　月　二十四夜祀灶。
　　岁　除　扫屋宇，民间相馈以酒米牲果，谓之分年。除夕蒸饭藏之，称隔年饭，家家焚柴于门辟鬼。
　　蔡端明襄知福州戒俗文　端明戒俗有五，此二者尤切今日之弊，故录之。[HT6SS]一、人子之孝，死生不违于礼。今俗，贫富之家，多是父母异财，兄弟分养，乃至纤悉无有不校。及其亡也，破产卖宅，以为酒肴，设劳亲知，原其心不在于亲，将以夸胜时人。生不尽养，死犹费财，非孝矣。一、娶妇欲以传嗣，岂为财也。观今之俗，娶妻不顾门户，直求资财，未有婚姻之家不为怨怒。原其由，盖婚礼侈靡，费己而校橐，朝索其一，暮索其二，姑辱其妇，夫虐其妻，求之不己，至有割男女之爱，辄相弃背。习俗日久，不以为怪，此生民之大弊也。
　　蔡襄教民十六事　一、应有无图辈欺诳，是知州亲于州县，打筑关节，乞取财物，许人告。二、市买卖物，亏减价例，及不画时还钱，仰行人陈告。三、行人于诸宫厅干当厨库公人及市买等处，每月若有用钱物，罪在行人。四、巡拦告税，不得擅入人家，搜检税物，须申州取候旨挥。五、市行见行铜钱，如有夹杂砂蜡新钱，许人告。六、银行辄造次银出卖，许人捉。七、人户居停赌钱，本罪科断外，必定拆屋纳官。八、僧人不得止宿俗家，妇人不得听讲及非时入僧院。九、诸官除依条本厅并专辖处科决外，不得擅行决罚。十、巡检使臣非承使州旨挥，不得带甲领兵搜围人家检索违禁物色，若窝藏强劫并杀人贼，明有踪迹，许收捉。十一、诸县擅行科配修造及诸色乡人敛入户钱物入已，仰人陈理。十二、在州坊虞候所由并外县公人所受情弊，放散公事，不送州县，许人告。十三、推司当直司并外县公人，因勘公事，广有所受，许人因事报覆。十四、诸坊只得管本地内争斗、火烛、奸盗、赌钱、杀牛公事。十五、在城里外丧葬之家，丧夜不得置酒肉燕乐以亏孝道，山头不广置斋筵。违者罪在家长。十六、士庶家不肖子弟盗卖家产并转肩出利，买客人货，贵买贱卖，如本人无钱，勒牙保人卖业填还。
　　庆历七年，蔡襄为闽漕日，禁绝蓄蛊甚严，凡破数百家，自后稍息。八年，仁宗阅福建奏狱，多以蛊毒杀人者，福州医士林士元能以药下，遂诏录其方，又令太医集法方之善治蛊毒者为一编，命参知政事杜履为序颁之。嘉祐六年，郡守范师道乃牒诸县，各以其方雕板，揭于县门云。应中蛊毒，不拘年代远近，先煮鸡子一枚，将银钗一只及熟鸡子内口含之，待一饭久取出，钗及鸡子俱黑色，是中毒也，可用下方：五倍子三两，木香、丁香各一十文，甘草三寸，一半炮出火毒，一半生用，糯米二十粒，轻粉三分，硫黄末一钱重，麝香一十文，右八味入小沙甑内，用水十分同煎七分，候药面上生皱，是药熟，用绢滤去滓，取七分小碗，通口服，须平旦仰卧，令头高。其药三度上来斗心，即不得动，如吐出，用桶盛，如鱼脬类，乃是恶物。吐后用茶一盏止，如泻亦不妨，泻后用白粥补，忌生冷油腻酢酱。十日后服后药解毒丸二三丸补之，更服和气汤散，十余日平复。解毒丸者，如人中毒，十日以前，则此药可疗：五倍子半斤，甑中蒸炮令熟，丁香三两焙黄焦色，预知子半斤，一半蒸令熟，一半焙令黄色，木香三两，一半炮令黄色，一半焙过，麝香三文，甘草二两，一半焙黄色，一半生用，水银粉一盂子，朱砂一两，细研为衣。右件捣罗为细末，用陈米烂饭为丸如弹子大。用药时，研令细，同酒一盏煎，温服。绍兴二年秋，连江、古田民有查佐等蓄蛊杀人，其家来诉，张守为帅，依条断遣，乃牒十二县委保正副结五家为保，互相觉察，知而不纠，其罪与均，仍颁敕令赏格，散牒要处。
　　绍兴二十六年，提刑吴逵以野葛能毒人，自为文戒谕管下，令五家为保，各锄绝其木根，勿令能殖。以上俱三山旧志。
　　论曰：昔孔子序齐鲁之风，较其至道，则先与鲁，盖鲁秉礼之国也。闽俗彬彬称邹鲁矣。然余上考宋庆历间蔡忠惠守闽，尝慨丧葬之废礼，婚娶之论财也，作戒数端，用垂民训。乃今世远代更，而陋俗益偷，奸萌滋起，有出于忠惠教诫之外者，识微之士，抱隐忧焉。夫婚嫁侈靡，珠玉莹煌，商财贿也；博戏驰逐，樗蒲百万，作色相矜，必争胜者，重失负也；游闲公子，饰剑履，妖服怒马，扬扬过里门者，为富贵容也；冥顽之夫，竞及刀锥，稍不得逞，即噉野葛以死掷之，蔑不覆其家者，俗横暴也；闾巷少年，仰机利，泛溟渤，危身取给，不避刀锯之诛，走死地如鹜者，徼重获也；夫竞屠斗智，饮毒作奸，至逾度也，至于纪也。闽之俗趋利喜诈，大都流于齐矣。欲还其旧，而邹鲁，是遵何术哉?语云“表正则影随”，夫上有好，则下有甚，盖移风易俗，令行禁止，在上不在下也。子言之矣，“君子之德风”。


　
　建置志一
　　

　　国家设藩分治，以为民也。司牧师保，以至御侮捍灾，斥堠比闾，期无患而后即安。噫!何勤乎，古之善为政者，舆梁概茨，修缮惟谨，非其以域民之具，而使之嗷嗷中泽无攸暨也，志建置。
　　

　　城　池
　　

　　府　城
　　自无诸开国，建城都冶，至晋太康四年，郡守严高改筑越王山之南为子城，唐天复间，闽王审知筑罗城，五代梁开平初，审知又筑南北夹城，宋开宝七年，刺史钱昱又筑东南外城，至淳熙间，惟子城如旧，其余各存数门，咸淳九年，诏增筑外城。元初渐堕废，后陈平章友定又加缮葺。国朝洪武四年，命驸马都尉王恭因元故址筑焉，北跨越王山为楼曰样楼，南则因故外城绕九仙、乌石之麓，袤广方十里，高二丈一尺有奇，厚一丈七尺，周三千三百四十九丈，城上敌楼六十有二，警铺九十有八，堞楼二千六百八十有四，女墙四十八百有五，表里辟夹道各二丈许。成化十九年六月，烈风淫雨，摧毁殆尽，镇巡藩臬渐次修缮，悉完其旧。嘉靖三十八年防倭，增置外敌台三十有六，环城三面堑濠，深七尺五寸，广十丈，延袤三千三百四十六丈有奇。城之北枕龙腰山里许，古传龙腰不可凿，审知时尝凿之，或以为不可，遂止。城之门七：曰南门，旧南夹城宁越门外有九仙桥。曰北门，旧北夹城严胜门外有池，桥上有亭。曰东门，旧外城行春门外有桥名乐游。[HT]曰西门，旧北夹城迎仙门外有迎仙桥。曰水部门，旧南夹城水部门有板桥其名镇海。曰汤门，旧外城汤井门外有汤门桥。曰井楼门。旧外门船场门外有四明桥。城之水关四：一在水部门之东，引南台江潮自河口，缭绕凡三十有六曲，由水关入城。国朝弘治中，镇守内官议凿新港，而三十六湾始废，形家以为非宜。嘉靖初，谢给事蕡奏复，不果。一在西门之南，引洪塘江潮自西禅浦，亦三十有六曲，由西水关入城，城中河数十曲，萦回于民居前后，舟航随潮汐往来。其在北门、汤门二关，但以泄潦水云。
　　冶　城
　　即闽越故城，在今府治东北。汉高帝五年，封无诸为闽越王，都冶，依山置叠，据将军山、瓯冶池，称形胜焉。
　　子　城
　　晋太康四年，守臣严高谓故城不足聚众，将移白田渡，嫌非南向，乃图以咨郭璞。璞指其小山阜曰：“是宜城。”后五百年，盛唐中和中始修，广其东南隅。宋初堕废。熙宁初，郡守章珉请修筑子城，会珉迁去，程师孟成之，益旧城西南隅，周九百五十丈，设女墙，创九楼，浚湟横亘其南，今毛应等桥凡十有二。绍兴初，守程迈累虎节、定安、丰乐、康泰四甕门，设敌楼，寻毁之。城之门七：南虎节门，外还珠门，东南定安门，东康泰门，西丰乐门，内宜兴门，今宜兴境即其地，东北清泰门。以上六门俱废，惟还珠门存。
　　罗　城
　　唐天复元年，闽王审知于子城外环筑，设大门、便门共十有六，水门三。南利涉门，上有重楼夹阁，楼之前为安泰桥，今门废桥存。东南通津门，上有楼，前通津桥，今存。东海晏门，俗呼鸡鸭门，在今澳桥西。东北延远门，北永安门，在怀安县后。西北安善门，上有楼，内有鹿顶，门在西湖旁。西南清远门，俗呼鸭门，中有丰乐门、金斗门，俱废。
　　夹　城
　　梁开平元年，闽王审知筑南北夹城，谓之月城。南大门一，累甕设悬门，外楼橹七十间，便门、去水门二，浚河以通潮。北大门二，便门五，旧志只六门，有名可考。南宁越门，即今南门。东南美化门，今废；内水步门，今存。北严胜门，即今北门。西北遗爱门，旧名升山，元绛作，明年绛移尹南京，父老思之，更名。西迎仙门，即今西门。
　　外　城
　　宋开宝七年，刺史钱昱筑其城之门楼六间，敌楼三十间，又有安边、临江二门，楼五间，便门二：曰汤井，曰船场，敌楼九间，开沿城河二百九十丈，城高一丈六尺，厚半之。太平兴国三年，钱氏纳土，诏尽堕之。皇祐四年，郡守曹颖叔奏请，复渐修筑，后蔡襄等累奏，并皆废格，壕隍堙塞，半为民田，所存门六。南合沙门，在洗马桥北；东南通仙门，在美化坊南；又东为行春门，即今东门；东北汤井门，即今汤门，又为船场门；西怡山门，在迎仙门外。旧时城垣内边皆有空地二丈余，周围环转为拦马墙，高丈许，墙外有路。后近城人家多鞠为蔬圃。成化间，巡按张瑄建增石基，再筑完固，张去遂渐废。
　　古田县城
</div>
    <div class="pagination">
<a href="福州府志万历本_page20.html">上一页</a><span>...</span><a href="福州府志万历本_page16.html">16</a><a href="福州府志万历本_page17.html">17</a><a href="福州府志万历本_page18.html">18</a><a href="福州府志万历本_page19.html">19</a><a href="福州府志万历本_page20.html">20</a><span class="current-page">21</span><a href="福州府志万历本_page22.html">22</a><a href="福州府志万历本_page23.html">23</a><a href="福州府志万历本_page24.html">24</a><a href="福州府志万历本_page25.html">25</a><a href="福州府志万历本_page26.html">26</a><span>...</span><a href="福州府志万历本_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
