<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 133 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 133 页/共 196 页</h1>
    <div class="content">　　王升　少敏悟，泛览多识，讲礼修仪，矜庄整饬。太守屠倬褒奖之，以为质而近厚。
　　陈宽　少丧母，力贫奉父，抚爱幼弟，备尝艰辛。为里正赋集事办，嘉靖丙申、丁酉，连岁大饥，请县发赈，全活无数。卒年四十，乡人哀之。子选。
　　陈尚谦　事母孝，少从兄学，以父师事之，视侄如己子，爱姐妹如兄弟，家居无疾声，虽臧获不加呵谴。施惠不望其报，与人交久敬不衰。年六十一卒，王慎中铭其墓。
　　邱维材　三岁丧母，十五岁父殁姑苏训导官署。维材茕茕从两仆以丧归。孝慈恭让，恩礼周浃，宗族婀戚随分推情。好宾客，工诗赋，日与颜延矩、黄克晦、詹仰庇诸公结社酬唱。喜义乐施，有以急赴者，赒恤无吝。年四十一卒，临哭者数百人。
　　苏璟　恭谨质直。父病，不远数百里迎医购药，数载不懈。延师课子，子成进士，令吉水，勉以忠孝大事。为封翁，十八年俭素如昔。里中蔡虚斋地一区，有欲为规得者，作色曰：“名贤旧迹也，吾敢厕足乎？”力槟浮屠，曰：“作善降祥，作不善降殃，浮屠将以何为？”年七十九卒。子士润、士潜，孙茂相、茂杓。
　　黄颖　二岁而孤，母与兄翼之成立。事二母三兄孝友笃挚，执丧哀慕摧毁，先后如一。子锡。
　　张赐　家贫躬耕，继游城中，依中表肄业。中表爱其诚信，为娶妇，留家郡城。其后中表门祚衰，为持其家，不遗余力。善养二亲，友爱仲弟。好施与，欢结客，课子惟勤，克底成立。子问仁。
　　陈宾　性至孝，有文才。居父丧，哀毁骨立，三年不入内室。母殁，躬负坟土，攀树悲号。时倭寇，亲友负槖担箱寄其家，后被兵殁者，妻子兄弟不知，皆呼而还之。流离失所者，复赈其饥饿。及子为湖州守，以均田坐贬，贻书曰：“均田，惠政也，苟利小民，得罪何伤？”著有《纲目醉评》。子亮采。
　　陈谋　承父教，治葩经，得其旨。温柔敦厚，寡言慎动，旅党称其孝弟，弟让铭其墓。
　　李日新　嘉靖间诸生。倭乱被掳，日新倾家赎回，其余同被掳者数十人，皆自分待死，日新为具陈诸人穷苦状，至于涕泣，贼帅见其诚，悉放归。子寏、之佳。
　　杨希宪　孝事继母，笃爱异母弟。自奉甚约，资诸子游学交聘之费及宾客祭享之仪，未尝不丰。好义周急，绝无吝惜。年六十四卒，王慎中为之铭。
　　蔡应胄　幼失母，父继殁，与继母相依，曲当其欢。视异母弟妹如同胞。岁时享奠，爱悫交致。外祖父母、外父母俱乏嗣，设主祀之。与人交，坦直和易，奖善掩过，物论归焉。年八十八卒。子立爱、立敬。
　　张守则　少孤，与弟守化事母尽孝。为郡功曹，多为人排解忿争。事叔母若己母，抚堂弟若胞弟。辛酉倭寇，守则被掳索赎，守化赍金向赎得还。无何，复得羸疾，汤药皆守化亲调。易箦时握弟手，泣曰：“生不能报仲，誓报于九原。”次年，守化举次子维机，过继为后。
　　陈启文　知大义，自置祀田及塾田各若干亩，上以报祖宗功德之隆，下以开子孙诗书之泽。友二弟，始终无闲言。事二姊，老而弥笃。见乡人，恂恂惟谨，盖乡里之朴实善人云。
　　蒋继勳　十岁丧父，习计然，竭力以养祖父及母，笃爱其弟，抚诸从子若已子，推赈乡人待以举火者五百余家。接人无少长贵贱，必肃衣冠。遇构争，力为排解。王慎中击节称之。孙光彦、光源。
　　张守简　醇古朴直，不为机心，有犯弗较，惟以课子为兢兢。及子成进士，节啬如平时。往长沙署，戒子无滥鞭杖、谳狱须平反。子维峣晓。
　　李贞　主事仁弟，方学不售，随兄之官，兄卒于京，间关扶榇归里，抚其孤百十指同居共爨。接人质直慈祥。工尺牍，晚犹作蝇头小楷，笔力遒然。年八十九卒。子光绶。
　　庄一道　一俊兄。家贫，一俊出就学，家务一切倚办。性刚直，不能容人过，然卒无他肠，人咸谅之。里社有公举，辄推一道首事，曰：“君今之陈孺子也。”及弟为藩参。归辟馆延师督诸子力学。与弟相得甚欢，晚友爱益笃，及殁，一俊敛之如礼，为文痛哭，哀动路人焉。
　　庄望槐　一俊长子。为诸生。天性笃挚，居父母丧哀毁，与诸弟分箸，有推让之风。塾师赵光彦贫殁，为营窀穸，并葬其七丧。子履丰。
　　王赐良　在孕而父殁、母出，旋殁，依于三叔。既冠受室，克自奋励，改建祖居，代叔父肩任劳役。族党有忿争者，理解辄释。有乞贷者，量力与之。家益落。课诸子耕读不稍懈。葬父号痛哀毁。及子为令，迎养不就，仍勖以洁己爱民。子三赐，孙寅揆。
　　庄廷琏　为诸生。值兵火，赋役繁重，百凡诛求，悉身肩之，不累兄弟。课子读书，务期有成。小宗祠焚于寇，倡首鸠工重新焉。族有不平事，每公正发愤，抑强扶弱，其遇事不阿类如此。
　　徐以严　少有才名，弱冠为诸生，与史观吾、傅锦泉等时称十隽。性笃挚孝谨，敬诸父不少懈。从叔某病疫，躬治汤粥，昼夜服事，叔赖以安。年三十七应贡入京，廷试第四人，未授官卒。京兆尹王用汲为之传。
　　邱维栻　养浩子，出继叔养澄。六岁居丧，哀毁如成人。事母尽孝，卓行好修，以先民自期许。课子侄读书，时引先德以提诲之。襄嗣父母，丧葬尽礼，推嗣母爱，割田四十亩供外祖蒸尝。伯兄为寇掠要赎，与从兄维材倾赀赎归。年五十卒。
　　李宗禹　事父母至孝，居丧尽哀。为人庄肃，训子必严。居尝撮《小学》中格言揭诸壁以训，曰：“为人当如是。”子廷机，季子廷柱。
　　张守质　邑诸生。事父母敬爱交致，疾病则以身祷祝，既卒，呼号擗踊。与乡人处，无贵贱贤愚，皆加恩礼。非义相干，勃然面赤。赈人急。屡困棘闱，遂弃去。筑别室于郊外，暇集老友命觞赋诗，以终其身。
　　杨敦默　治戴记，声籍籍郡中。郡司理叶公、郡守蒲公、俞公皆器重之。迨子贵得封，犹茹素，曰：“受享有分，暴殄非所宜也。”端严方正，郡邑大夫自公礼外，无刺谒。子道会。
　　洪庭芳　丧母哀毁，事继母以孝闻。以岁贡授苏州训导，约束士子，禀承矩蠖。丁父艰，哀痛骨立。以根本行谊训子孙。郡邑屡延乡宾，辞不应。年八十三卒。孙启采。
　　郑东阳　九岁而孤，事母尽孝，为叔父镗所抚养。镗被难当戍，东阳诣官乞代戍，不得，相持泣。叔殁，持服三年。拊堂弟良壁，食共釜，寝同床，有司表之曰“义门”。二寡姊贫苦，子幼，迎养之家，事之如母。抚孤甥陈选，课读毕婚，及成进士，始分宅去。良壁未成名时，东阳以布衣六荐宾席，推为一郡之望。及没，里巷哭吊，良壁为持三年服。
　　丁炳　善楷书。天性孝友，处心光明，视族人如身，乡人如家，周困恤匮，扶弱抑强，尽力不倦。代兄以白戍籍，家中锁钥，悉授兄子。其重义轻财，人咸多之。
　　苏士潜　为诸生。幼有至性，四岁丧母，哀毁如成人。其事父及继母，俱尽孝。族戚不能婚嫁者，分赀助之。岁祲，倡缙绅出谷千余石以赈贫乏，自奉布衣脱粟而已。专务植德教子孙。子茂相服官，迎养不就，惟以忠君爱民为劝勉。年八十一卒。次子茂杓。
　　洪有临　性孝友，事父先意和色，能当父心。九岁丧母，哀毁如成人。奉伯兄，爱敬备至。嘉靖辛壬间，兵役相继，捐壶飡药饵，全活无数。知交困阨，倾囊济之，不足继以称贷。子启聪。
　　庄龙光　内行修饬，母病不喜服药，吁天颂祷，宛转进之，如是者五年，母赖以痊。事二叔父甚恭，所有遗田，悉推与之。遇友人困厄，锐身救之，乏者不待告，赈之，其行谊敦笃如此。年三十四卒。子际昌、重岳。
　　林尚新　笃志学问，常推父兄睦族之爱，拊畜族人，修葺祠庙，身当其劳。嘉靖之季，倡其乡人筑堡御寇。后复为乡里修堤浚淤，俾无失业，殁而乡人诔之，叙其孝友恭让之行，谓之曰君子。
　　林益萌　为诸生。鞠躬淳行，处乡闾，恂恂诲诱，乡人爱之。子欲厦。
　　洪庭秀　父殁，哀毁如孺子。课子读书，脯币必腆，闻人困阨，徬徨嗟叹，随分拯给。卒年七十三。子有声。
　　杨宗叙　家贫，竭力供二人甘旨，营祖父母葬事。弟宝应数上公车，资斧皆取给，赀为稍损；既迁县令，未上，卒粤邸，宗叙跋涉间关，扶榇归。买田屋安其孤，析已田与季弟宗尹均分之。晚习岐黄术，急病乐施。子启新，孙瞿崃。
　　杨乔　事母甘毳必备。治先祠，割囊中装，抚弟侄及外氏有恩。辛壬兵疫交作，施恤全活甚众。邑令卢仲佃建安平城，遣乔董其事，相地度功，未浃期而城成。岛夷突薄城下，乔登陴冒矢石，为丁壮先，雉堞无害。年四十八卒，里中奔号涕泣，咸谓百身莫赎云。
　　柯奇卿　为郡诸生。兄实卿为池州守。实卿议城安平，奇卿佐其画。倭至，登陴固守，城卒以完。醇朴公平，以年德为乡祭酒，族人咸遵约束。年六十九卒。
　　黄回青　为诸生。值倭乱，父讨贼死难。贼势方张，凭陵安平城，众议欲弃去。回青经营守御，部勒义勇子弟，昼夜登陴，身亲矢石，城赖以完，抚按嘉其能，辟之行间，备折冲。回青痛父捐躯殉难，辞不赴。孝友慈祥，事继母色养无间，抚异母弟友爱笃挚。年八十一卒。子中通。
　　杜思夔　少有至性，事父以孝，抚弟友，视孤侄如己子。生平未尝与人争讼，有犯不校。好览《通鑑》。历代贤奸理乱了如指掌，修然自适，郡邑礼请乡宾不就。年七十六卒。
　　丁建全　周岁而孤，年十八为郡诸生。操行端方，笃于孝友，以不及养父为憾，值生辰倍增涕泗。事二母情礼俱至，事无专制，必察命二兄而受成焉。襄父葬，躬亲畚锸。年四十四卒，从弟自申铭其墓。
　　易钦　天性孝友，弱冠经营养亲，亲殁，倾赀营葬。祖父遗产悉予渚弟。乡有义举，毅然倡始，桥梁道路之修，虽邻邑亦有助焉。年七十卒。子时中。
　　黄堪　性孝友，父有痼疾，昼夜不离侧，汤药必亲尝，饮食必手进，历寒暑未尝出门。兄蚤逝，寡嫂孤侄，厚抚无间，人称孝友。
　　何浚　兄蚤殁，有子女各二，零丁孤苦，而姐妹所出甥亦彫瘁不堪，浚鬻纑收养之，皆至成立。及浚卒，兄二子为服三年丧。
　　丁日造　自申子。奉侍母病，汤液口尝手进不敢怠。闻鼾息有声，始敛足退寝。厚遣从伯父之孤女，赎宗侄之孥于巨家。父故有藏书，日造包罗指归，发为文章，著有《朝野萃言》诸书。子启濬。
　　张文　兄弟四人，文居长，能友爱，得父欢心。父端居严整，常扫迳待客，文先意为治酒殽。里中有无赖者挤族之孤于水，文奔驰往救得免。生子甫离襁褓，辄徙居郡学宫之旁，俾习见衣冠俎豆礼节，人谓之义方之教。子会宗。
　　黄时清　伯善长子。为诸生，肄业成均。授湖广布政司，副理，闲善于其职，有绿水芙蓉之誉。以父老力求归养，至家父已病亟，得视殓送终，人谓孝感。叔仰尼于仇，府倅将毙之，时清率昆弟叩府阍欲与俱死，倅于是不敢加害。仰既脱囚，上书击倭，死于贼。时贼势弥漫，时清伏近郊，夜乘间入贼营负其尸归，人服其义胆。年七十七卒。
　　傅宏钜　朴诚孝友，视兄子病，迎医问药，夜睫不交者浃旬。从弟病，旁皇请治，旦夕不离。延师课于，修脯必丰。治祖父母坟，时已病，犹力疾与伯仲操畚蘽。子道唯。
　　陈舜道　以孝闻，家贫不能养，出赘城外，日负米入城供亲，偶行僻野，忽有飞钱数千，取为甘旨之奉，人谓孝感。
　　邱尧熙　字士函。弱冠为安溪诸生，改郡庠。笃志下帷，受学于李廷机、史朝宜。提躬处世，谨言惇行。友爱诸弟，始终无间。晚赴省辟，归至洛阳卒。
　　黄澄　字敦廉，孝友乐施。居父母丧，焦毁踰礼；事兄如父。叔母孀居六十年，生事葬祭一如所生。会倭乱，发冢索赎，父柩在发中，澄因家破莫赎父，仰屋而呼天者三，大哭仆地，未几而殁。后贼为官军所困，兄得父尸归，澄已不及见矣。子克缵。
　　何居宪　字师尹。郡诸生，有才名。事父母孝，甘毳定省之礼，必躬必问。父有爱妾王氏，事之如母。父殁居丧如礼。与人交坦衷无城府。服食起居，概从节啬。其生平行谊有足多者。
　　庄淦　字伯载。少孤，孝养其母，为父择兆筑坟，倭至发冢索赎，乘夜扶枢归，几罹虎口。性真率，无缘饰，以急告者，周而不吝。督学廉其行谊，予青衿，俾奉先世贞节曾氏祀。年六十二卒。
　　刘篪　字时达。守礼乐善，事亲养生送终，极其孝敬，待族人尤厚。督里赋，岁祲，鬻田代输。邑令嘉其行谊，乡先生何、赵二公纪其事而荣之。
　　黄潮　字梅川。敦笃孝义，叔母殁，抚孤子渊，丧葬如礼。倭乱，侄克缵等为贼所掠，并劫去父棺索赎，倾家备赎得归。贼平，讼于官，获贼正法。年九十二卒。孙道瞻。
　　陈洁　字是嗃。家贫，事继母李氏，委婉承顺。父喜山居，甘旨时供。戚属被贼所掠，索赎，捐金营脱。尝因市丝絮得遗金珥，追其主还焉。年三十九卒。
　　陈彻　字孔熙。邑诸生。接人不能为异同言，正人君子则倾意下之。色无忿厉，容无疾遽，事亲依依左右。在庠七岁，赫赫有声。病卒，丁自申为铭其墓。
　　许于国　字世臣。为诸生，试辄异等。父殁于滇，间关扶榇归里，丧葬如礼。事母孝谨。丰祭祀，笃宗党，缓急告者，恤之不吝。晚构小轩名曰“独照”，因自呼独照子。
　　郑士新　字熙卿。为诸生补饩，孝弟醇雅，祖母舅殁，厚殓葬之。值泉警，季父登陴御寇，失火于堞，有司法治之，士新匍伏请代，竟免。子得书。
　　郑邦佳　字士芬。甫五岁，父殁，哀痛如成人，年十九为诸生。母病，医药惟谨，问别母至庄舍，忽心动，夜冒雨归，得执诀，哀葬踰礼，观者感泣。卒年五十九，与父良壁并祀乡贤。子之鋐。
　　潘维城　字光宗。幼从兄侍御学，长而与李廷机结社里中。癸巳贡入太学，三应畿试。性慈好施，每割廪槖赈贫穷、恤死丧及幼孤，久而不倦。以明经终。子洙。
　　史继倬　朝宜子。家无赀积，耐贫苦，持躬严正，特立孤行。母卒治坟，身负畚锸为佣先。
　　杨阳春　字和卿。精脉理，投剂辄应，不受谢。余资即备晨昏甘毳，父不命坐不敢坐，父偶不悦，跪请杖，必得其欢乃起。延师课子，倾赀无吝。父殁，哀毁骨立。值倭乱，遣家避入郡城，只身守榇村中，被贼扶去，贼命为书檄，诱胁百端，阳春抗违，骂不绝口，遂遇害。年五十有二。孙景辰。
　　涂俊　字君贤。孝于亲，友于兄弟，课子崇师隆友，礼意有加，及子服官，戒之以一意清白。受封后，仍然韦素。卒，杨景辰志其墓。子乔芳。
　　李廷柱　字尔立。以选贡授邵阳训导，升翁源教谕。方为诸生时，屡以行举。兄仕于京，廷柱家居，无半刺入公门，人不知为相君弟也。性情温和，廷机自谓不及云。
　　柯毓高　字仁宏。郡诸生。三岁丧父，长次兄继殁，母茹荼育之。九岁能文，即能孝养。有季兄及诸寡嫂亦敬事惟谨，年甫十三，而季兄又殁，毓高力为维持，为诸兄立嗣。所有遗业，俱分嗣侄。而户役劳瘁，独身肩之，丧父及兄葬事、修葺祖祠。临殁，尚以季兄未葬为憾焉。
　　黄凤翊　字于冈，性和易。继母病笃，念其羸弱，奉侍汤药不少懈。及殁，竟以哀劳致卒。年六十二。
　　杨道宽　字惟制。少孤，事母至孝，老而弥笃。事兄如父，抚兄遗孤如子。凡贫不能存、寃不能白者，救之若身受。族子弟有过失面析之。既贵盛，绝不恃势陵人。布衣自奉，敬惜字纸，其行谊自足为人去后思者。子锡璜。
　　邱良箴　字孔训。父喜交游，洁治盘餐不少懈。事继母如母。为人慷慨质直，树德倡义，里党有不平，得其一言而解之。年六十七卒。子然卿、应祷。
　　诸葛希孟　字毅之。少食贫，入府为掾。后弃掾治生，家计渐饶。奉母菽水尽欢，处从兄弟诸侄甘苦与共，有无相通。子应科。
　　陈足　字世裕。天性孝友，襄父母大事，独任劳勚。与四昆二弟处，推肥择瘠无间言。岁大祲，有槖金来籴者遗金，足俯视舍中有金，亟追还之。年四十九卒。曾孙应春。
　　颜猷　字道谋，幼丧父，哀毁如成人。既长，供母及诸昆。母兄继殁，皆身自支撑。课子儒业。里中缓急待济者，皆惬意而去。族人谋拓祠，碍其居而难于言，猷慨捐居室以成之。年七十六卒。
　　李暹祥　字崇卿。父熙卒于河源官署，擗踊赴之，舆榇归，三年哭泣如礼。检箧中遗金，悉与二弟，事母益谨。亲友告急，未尝以无为解。屡试不利，及入成均，父遗书及生平撰著藏之以遗子孙。诗酒自娱，年未及寿，而卒。
　　柯香　字孚兰，孝亲爱弟。闻人困乏，随力施与。抱璞守真，老而弥邵。年七十一卒。
　　黄维琼　字俞琼。祖及父客死于粤，间关扶柩归葬。养母抚弟，拮据辛励，割己田充曾祖祀事。与继曾母饔飱，又推以赡伯父及孤侄。素负干济才，修建城垣、镇馆、寺塔等，悉为经理。有缓急告者，未尝以事诿焉。
　　陈士钦　字敬甫。少习举业，及冠父殁，毁瘠几不自存。事母益谨，及殁，居丧如丧父。时当兵火，祠宇毁坏，鸠族拮据成之。生平处约守雌，应事无机心。卒年八十有一。
　　傅尔鳌　字孟骖。为诸生，课子维勤。及子成进士，乃谢青衿。受封时，父尚无恙，三世袍笏，焜耀一堂。勗子居官洁已爱民。卒年六十。子元初。
　　李仲春　字顺纪。事计筴以供双亲，父殁事母益谨。行朴而愿，口韧而钝，教子惟本祖训，接人常存坦白。槖无余金，时赴人急。后子孝妇节，皆仲春之遗教也。
　　留汝亮　字以均。少丧父母，岁序屡忆其音容。为诸生，俭约自持，下帷力学，课子尤勤。及子景星登贤书，卒于京，汝亮因痛成疾，遂以不起。太史郑之宏为铭其墓。
　　王墀京　字学陶。良柱孙，熊子。十岁能文，十二岁童子试时，丈量议起，吏胥上下其手，以所匿米归焉。墀京谒主者，因奇其文，为豁浮粮七十余亩。十七为诸生，旋饩于庠，诸督学试皆列高等，而棘闱不利。年三十六卒。子之骥。
　　黄怀　号东源。为诸生，下笔千言。性豁达，笃于义，孝养母氏，历世祖先各置祀田。少时同学而相好者，通有无，同欣感，白首如初。子文炳、文炤。
　　林宗濂　字静夫。身肩家政，饔飨丧葬不以问二昆。抚侄如子。遇人穷困，倾囊弗惜，人有不平，锐然赴之。卒年七十八。子庭云。
　　林豫宗　字和仲。父尝过督其长兄，豫宗善为劝解，俾息父怒。仲兄蚤逝，爱孤侄若已子。有妹适邓将军，殁于宦邸，恐母过恸，预迎诸姑归，使设说宽譬，以纡其痛。见先世祖墓废坠迷没者，必修治之。
　　王居毅　字近甫。少孤，受母荻教，以孝谨闻。居丧毁瘠深墨，感动路人。有负债不还者，取券焚之。遇父母忌日，唏嘘泣下如孺子。居家虽盛暑不脱冠帻。课子孙读书，手录口授不倦。孙命岳。
　　王承标　字世表。少孤，事继母尽孝。弱冠发愤力学，精治《易》经，旁及诸经、子、史，所著有《四书易经得》一集。子命岳。
　　黄逢春　字以仁。为诸生，有声黉序，事父母孝谨。手一编课孙子。衣食惟俭。郡邑延乡宾，辞不就。年九十有六卒。
　　陈正铉　字敦鼎，舌耕佐家。孝事父母，随力供养，迨执亲丧，随分尽礼。善事伯叔父，佐诸姑以妆具。与人交，肝胆尽披。卒，庄际昌为铭其墓。
　　庄天夔　字慄夫。孝养其父及继母卢氏，甘旨无缺。有女弟适林，蚤寡而贫，殁，为归其骨而嫁其孤女。先是倭乱，伯兄为流寇所掳，天夔直抵贼垒寻之，得归。子钦邻。
　　洪守愚　字尔睿。少孤，兄弟三人，守愚其仲也。习母训，每戴星归，以询慰慈颜。出则随兄课征输，入则篝灯问弟经史课程。庭除中，浑是一团和气。周流待人，绝去机心，人咸称为长者。
　　杜应硕　字宽甫。幼有至性，父陷贼垒，泣血数绝，吁天请代，因罄家资而出之。事母孝谨。岁时祀先，必致丰腆。以读书责二弟，皆克有成。年二十八卒，妻戴氏节守，抚子终身。弟应楚。
　　史继蕃　字世植。幼失双亲，依兄继茂为命，为诸生，数百十指不分爨，事继母恳挚。兄为上林丞，殁于官，数千里往迎丧归，抚其侄，殷勤顾复。田庐货贿，听侄自择。侄夭，为立后。丁巳岁大祲，发藏榖为糜，以食饿者。年六十八卒。
　　林光肇　字子开，父云龙，宦于外。光肇在家，代父供子职，侍奉祖父母尽孝，事母承颜色奉甘旨。亲殁，哀毁骨立，几以身殉。课子维严。及子通籍受封，益务俭约。郡邑未尝投一刺，见贤豪倒屣不遑。亲旧待举火者，昏暮叩门必应。先世遗产尽推以与弟。每戒僮仆勿生事。所汇有《四书人物考》等书。卒年五十六。子孕昌。
　　陈有斐　字尔仰。少失双亲，依兄佐读。仲兄卒，抚字遗孤，不翅毛里。见人急难，捐橐助之。教子义方，殷勤恳挚。年五十二卒。子龙可。
　　曾守吾　字以慎。轻财好义，急人困而不为德。敦尚孝友，兄殁子少，抚之若己子。延师课子，身虽服贾，而恒以诗书为惓惓焉。
　　杨士仁　字心夫。父母俱殒，事兄克尽弟道，值祖先讳日，择鲜毳馔。师修脯必极丰腆。闲家有矩，课子义方，处乡闾朴直笃信，慷慨昌言。殁，从侄景辰为铭其墓。
　　李正倍　字光孝。万历壬子举人，笃学不倦，介洁自守，八上公车，不利，卒于家。年五十。
　　曾可传　字仕倩。友爱二弟，老而不衰。抚育女弟，推及其甥，资之读书，克有成立。自待泊如。年七十六卒。
　　丁炜　字思晦。为诸生。性悫愿，事亲孝，待兄弟恭让。兄嫂继殒，遗孤患痘恶毒中髓，炜遂亲吮，盛脓满碗，卒以成立。复嫁其姑女三人，妆金数百不吝。为父卜兆域，并旁穿二圹，为兄嫂之藏。凡田产、垣舍、金帛、丝粟，皆分赢以授兄遗孤，而己取瘠焉。重义好施，专赴人急。寻炜卒，遗腹生男，其孤侄竭力抚之成立。
　　苏世谐　字孔赓。为邑诸生，苦学为文。事父母竭力承志，爱二弟怡怡无间。师事林心竹，奉之如父，负笈执爨，躬亲其役。与人交，披肝胆，重然诺；族戚乡闾，重其一言，比之季布。庄际昌其受业高弟也。
　　李正森　字光朱。为诸生。幼有至性，屡随父任，承欢无忤，友于兄弟，事师推解周至，且为图一枚之安。生平无疾言遽色。周急赈乏随意与之，无不感叹。年二十有九卒。
</div>
    <div class="pagination">
<a href="晋江县志道光本_page132.html">上一页</a><span>...</span><a href="晋江县志道光本_page128.html">128</a><a href="晋江县志道光本_page129.html">129</a><a href="晋江县志道光本_page130.html">130</a><a href="晋江县志道光本_page131.html">131</a><a href="晋江县志道光本_page132.html">132</a><span class="current-page">133</span><a href="晋江县志道光本_page134.html">134</a><a href="晋江县志道光本_page135.html">135</a><a href="晋江县志道光本_page136.html">136</a><a href="晋江县志道光本_page137.html">137</a><a href="晋江县志道光本_page138.html">138</a><span>...</span><a href="晋江县志道光本_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
