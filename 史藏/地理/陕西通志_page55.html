<!DOCTYPE html>
<html>
<head>
    <meta charset="UTF-8">
    <title>陕西通志 - 第 55 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 55 页/共 490 页</h1>
    <div class="content">　　潼关县
　　象山【一名蝎子山】在治西南俗名蝎子山山上有田曰黎家坪又稍东为凤凰山其山凸髙耸独峙因以为城又麒麟山在治东南上有古寨傍有田千余亩谓之上寨其相近又有笔架山印台山【旧衞志】
　　虎踞山　在城东门外盘踞似虎【西安府志】
　　桃林塞　在县东【县图】放牛于桃林之野【书经武成】晋侯使詹嘉处瑕川守桃林塞【左传】在农华阴县东潼关【杜注】在长安东四百里【三秦记】塞在灵寳以西至潼关皆是【元和郡国志】自潼关至函谷俱谓之桃林塞【地理通释】自函谷至此幽谷秘邃深林茂木白日成阴又名云潼关又城东南有牧牛山相传即武王放牛处【旧衞志】
　　秦岭　在县南三十里岭以南即雒南界其相近者有龙文山【县册】
　　禁峪【一名禁坑又名禁沟】在城南三十里谷势壁立望者禁足因名近雒南界亦功令禁人往来之地广明初黄巢陷虢州张承范屯潼关关左有谷曰禁坑官军忘守即此【旧衞志】潼之右有谷平日禁人往来以征税名曰禁坑今人谓之禁沟亦名禁谷【纲目集览】
　　潼峪【潼一作通】在城南三十里峪口有老君洞【旧卫志】灌水北流经通谷即述征记所谓潼谷也【水经注】
　　蒲峪　在城南三十五里其东有水峪又东有麻峪又城南四十里有大峪在麻峪东【华阴县志　按县册潼峪蒲峪今属华阴境麻峪大峪今属阌乡境】
　　董社原　在城东南隋杨元感与宇文述战此【旧衞志按县册今去县三十里亦属阌乡境】
　　黄巻坂　在城东北黄河南岸其坂隆起下望关城【旧衞志】泝黄巻以济潼【潘岳西征赋】河水自潼关东北流水侧有长坂谓之黄巻坂傍絶涧涉此坂以升潼关【水经注】
　　黄河　在县北一里自华阴界来迳雷首山西本县北又折而东是为河曲入河南界【禹贡锥指】河在关内南流潼撃关山因谓之潼关自关东北流经黄巻坂又厯北出东防即函谷关也【水经注】河中有石髙水尺余河水泛涨其石愈髙曰砥柱石【旧衞志详见图考】
　　杨家河　在县西门外北流入河康熈十九年潼水涨溢陵城而入城中两岸居民溺死多人漂没官民庐舍已而水缩河裂岸东徙故道尽成平陆【旧衞志按元和志潼水在关西一里今潼水贯衞城中意城西杨家河乃潼水旧道而今之贯城中以入河者或后人引潼水以通城中水道乎或曰潼水以西关城盖后所展筑也】
　　潼河【一名灌水一名通谷水】在城中源出潼谷北流入黄河又嵩岔峪水自龙王庙北流合潼水【县图】灌水出松果之上北流经通谷世亦谓之通谷水东北注于河所谓潼谷水也或説因水以名地也【水经注】潼关西一里有潼水因以名关【元和志】潼谷水在华阴县东四十里【寰宇记】水北流经蝎子山入黄河古称潼亭潼津皆以此【华阴县志】城中有白莲池引城南岔峪水从上南门入注池中【旧衞志】
　　源望沟水【一作阎王沟】在城东门外经通宁桥北流入黄河【西安府志】源出刘果山北流入大河俗讹为阎王沟【旧衞志】
　　四眼泉　在城中其水清甘又福泉在城西北隅天将雨则溢又酒泉在城西门外相传造酒香冽【旧衞志】
　　野狐泉　在潼关西泉在道傍店后坡下旧传云野狐掊而泉涌【南部新书】广明元年冬黄巢攻潼关关土民皆溃张承范变服率余众脱走至野狐泉【旧衞志】
　　蟹眼泉　在城东北河将涨则溢【旧衞志】
　　耀州
　　五台山【一名北五台】在州东三里漆水之浒山尽树柏云木中宫殿参差郁郁苍苍号北五台东至骆驼堰西至漆水南至沟岩北至尹师涧又有太元洞在显化台洞之西有洗药池相传为孙真人洗药处又孙家原在太元洞东北八里相传为真人故宅昔有掘地得铁鉢药瓢诸物者又洞之东山畔下有仙姑洞【乔世宁五台山记】自唐简陵折而西北一峰特起曰鉴山鉴山之下有五峰絶漆沮俯郡城是曰五台盖征士孙思邈隐居地望之如在云际蹑其巅又坦然如台东曰瑞应南曰起云西曰升仙北曰显化中曰齐天有石洞曰太元洞嵚﨑幽渺深不可测或云真人疗龙既愈龙为穿此逹同官可四五十里其下有聚虎坪即真人伏虎处自南庵西桥而北崖畔大石臼二水渍柏叶成碧緑色饮之可愈痼疾洗药池也又五台石可为磬叩之铿然有玉声故一名磬玉山去城三里许【康乃心五台山记】五台山下有尹师涧羽流尹师居之又寳鉴山在州东十五里【西安府志】风孔山在华原县东五里【长安志　华原故城在今州北】磬玉山东有巨穴每风从穴出名风洞山【贾志】鹳鹊谷在州东南四里中断如门【雍胜畧】五台山石洞南三里有山自东而西为东乳山亦名落星原自西而东南为西乳山两山环抱州城形如两乳漆沮水会于山下从山隙中出又名鹳鹊谷俗谓之岔口出谷口为富平界又安君山在州东五里磬石山东又东为将军山有王翦祠又东为寳鉴山年丰则山有光如鉴州之得名以此【州志】
　　石臯山　在州北四十里又州北四十二里为树子山【西安府志】
　　把楼山【把一作耙】在州北四十五里东与同官之武王山接界【州志】
　　髙山　在州北五十里【西安府志】
　　木门山　在州北六十里有上中下三木门相去各三里【州志】
　　九龙寨　在州北六十里神水岭东山有九峰又有九泉故名又东南为唐家堡堡东五里为笠子山【州志】
　　玉女山　在州北六十八里有玉女堡【西安府志】
　　三石山　在州北八十里山麓有竒洞滴水成泉谓之天浆【西安府志】在天活堡东十里三峰突兀号大三石山其上有胜果院又东南为石嘴山又东为神水岭【州志】
　　牛耳山　在州西北十八里两山对峙形如牛耳【州志】凤翼山【一名车盖山】在州西北六十里金圭山东南一名车盖山西接淳化界又金圭山在州西北七十里大唐山东北其北为碁盘岭有寒山仙迹【州志】山之相近者为负髙原俗名髙窰原【州册】耀州有负髙原故县名华原【禹贡锥指】
　　大唐山　在州西北七十里后魏文帝陵延昌公主墓在其下【州志】
　　石门山　在州西北八十里有石如门最为西北要害【西安府志】在分水岭西北今属三水县又分水岭在故宁谷镇西北筑有岸门为石门重关其相近有箭干山在姚苌殿东北又有锥子山在魏王楼东皆以形似名又楼东南十里有照金山俗传山有光雨后照人衣如金屡试无验其西北为七里川【州志】
　　小三石山　在州西北百十里横岭东三峰屹立如塔形又东为摩天岭一名钻天岭髙二十里又东有鸿□岭太子石【州志】
　　箭穿崖　在州西北百十里桃儿堡东亦名箭穿堡【州册】在绣女沟东相传明帝与诸将校射中孔后遂名箭穿崖又张果老崖在箭穿崖西有果老坟与淳化接界【州志】
　　横岭　在州西北百二十五里长条岭北【州册】即金杨达夫遇害处有庙【州志】
　　清水谷　在县西三十五里【寰宇记】即鬼谷先生所居水自云阳界来【十道志　云阳今属淳化县】谷在石门乡【长安志】
　　嵯峨山【一名慈峨山】在州西南【县册】泥阳县有慈峨山【魏书地形志详见泾阳三原二县泥阳故城即旧祋祤县在州东北】
　　沮水【一名宜君水又名石川水又名堰头河】在州西门外自同官界流入又东南入富平界【州图】沮水谓之宜君水又得黄嵚水口水西北出云阳县石门山黄嵚谷东南流注宜君水又东南流迳祋祤县故城西其水南合铜官水南出土门山西又谓之沮水【水经注】华原县有沮水【隋书地理志】沮水出中部子午岭迳州西而东会漆水【禹贡锥指】沮水自宜君东北界来一出银儿坪一出太子石俱西南至杨秀川合流为宜君水又南受郑川水又过唐家店受大峪河水又南过耙楼山受纸房河水又南受姚谷河水又南受石嘴河水又南受府西河水又南入同官境合诸水又南至苏家店复入州境为堰头河又南受胡思泉始名沮水过锦阳川迳州城西循西乳山受梁家泉水东会漆水合流出鹳鹊谷入富平界又通名为石川河【州志】
　　漆水【即铜官水】在州东门外水出同官县东北西南注铜官水又西南至州南与沮水合【禹贡锥指】铜官水又西南流迳祋祤县东又西南流迳其城南原下而西南流注宜君水【水经注】漆水自华原县东北同官界来经县十五里南流入富平界合沮水俗名石川水【长安志】自同官西南入州境尹师涧水入焉涧在五台山北五里又南迳城东五台山西至乳山下合沮水【州志】
　　涧谷河【一名见底河又名申家河又名鱼池河又名金定河】在州西南十五里【州册】水清见石俗名见底河【西安府志】水出州西北孝义乡焦砦村东南过牛村名申家河又东南名鱼池河又东南入三原界【州志】
　　浊谷水【一名寳泉河又名凉泉河又名楼底河】在州西南【州图】浊水上承云阳县东大黑泉东南流谓之浊谷水又东南出原注郑渠【水经注】水自华原县西北孝义乡大海村来经县四十五里南流入三原界【长安志】水出州西北甲池堡南马鞍口南流二十里为寳泉河又南为凉泉河又南至三原曰楼底河【州志】
　　清谷水【即清水一名清河】在州西三十五里自三水县流入又南入三原界【州图】清水流迳黄嵚山西又南入祋祤县歴原南出谓之清水口【水经注】清谷水一名清河出州西北石门山麓南至小丘合环河南经泾阳三原至临潼之相桥入石川河又州境有三谷水皆流入峡中石上往往有凿孔深广尺许盖旧时碾硙遗迹也又环河在州西北六十里源出大唐山流过金圭车盖二山东南与清谷水合【州志】
　　绣女房沟　在州西北百十里【州册】有石洞相传后周明帝采女于此以帝尝为宜州刺史云【西安府志】
　　凉泉　在州西南三十里【州册】在凉泉里其水极凉又州境有御池泉五龙泉俱自山顶涌出【西安府志】
　　同官县
　　虎头山【一名虎踞山】在县治西北状如虎踞县城依于其麓亦名虎踞山下有石泉清涌不竭引流入县治中【县志】
　　济阳山　在县治西南上有寨下有芳泉甘冽异常又相近有嶂山皆为县城所附【县志】
　　龙蟠山　在县东门外蜿蜒如龙与虎山对峙【县志】频山　在县东北一里【西安府志】
　　马兰山【兰一作栏】在县北三十里即永平间都尉张光戍守地【县志】
　　女廻山　在县北四十里【西安府志】同官县有女廻山【唐书地理志】俗传秦筑长城孟姜女负其夫骸经此而返故名女廻【潜确类书】女廻山横遮无路忽道从峡口出其东即神水峡在县北三十里两山峻削险阻并于石门东北通榆林西北通宁夏甘肃魏收志同官县有关山疑即此【县志】
　　北髙山【一名女华山】在县北四十里孤峰峭立祷雨有应【西安府志】女华山髙峰秀出每有大风雷多从华岳至此故老云华岳女君在此山上因立祠每水旱祈祷有验【寰宇记】北髙山在神水峡北十里上有哭泉相传姜女负夫骸至此道渴哭之其泉涌出【县志】女华神庙县志谓之北髙山漆水所出与宜君县接界【县册】
　　石盘山【盘一作槃】在县北四十里【县册】铜官县有石槃山【魏书地形志】
　　金山　在县西北三里有姜女祠山下有济众泉【州志】灵泉在山之西麓自石罅中涌出旱祷有应【县册】
　　润山【一名圣水山】在县西北十里中有一石每润则雨一名圣水山【县志】
　　西髙山　在县西北三十里【县志】
　　文王山　在县西北四十里文王射丰即此【雍大记】山有文王庙又西为武王山有武王庙与耀州耙楼山接界【县志】
　　白马山　在县西四十八里【府志】同官县有白马山【金史地理志】在武王山东有白马庙南接耀州界【县志】
　　飞仙山　在县南三十里有飞仙洞俗传为葛洪升仙处又东南为凤凰原【县志】
　　兔窝岭　在县南三十里相传唐太宗为秦王时猎兔于此石上有兔形矢迹【西安府志】金牛岭在兔窝岭南俗传有牧儿遇虎一黄牛与格鬭得免会秦王擒刘黑闼归亲射其虎于岭上获之因名【县志】
　　三泉山　在县东南三十里与耀州将军山接界又鳌背山在三泉山东与富平明月山接界【州志】
　　沮水【即宜君水又名梁寨河】在县西四十余里自宜君界迳耀州流入县界又南流复入耀州界即宜君水也【县册】宜君水自州西北受府西河南入同官县境为梁寨河又南受吕村河又西南受沙罗水又南复入州境【州志】
　　铜官川【一名同水】在县东北一里西南流合漆水入耀州界太元九年苻秦堰铜官川水以困姚苌即此【县册】铜官水出祋祤县东北而西南迳铜官川谓之铜官水又西南流迳祋祤县东【水经注　祋祤县今属耀州】铜官川在县北五十里【寰宇记】铜官川亦谓之同水源出哭泉自县北南流与漆水合【县志】
　　漆水　在县东北五十里源出北髙山以地多漆木而名西南流合铜官川又南受雄同川水又西南受雷平川水又西南入州界其水善溢甚为邑患【县志】漆水源出雍家原【州志】
　　雄同川　在县东四十里西南流合铜官水【长安志】雷平川　在县西二十里南流入铜官水【县册】
　　大石盘川　在县东北三十里又有小石盘水在县北四十里循马兰山北而东流合大石盘水【州志】在马兰山北东流入坊州宜君县界【长安志】
　　乌泥川　在县东北十五里源出车挽沟又有汉井泉水在县东北三十里南流合乌泥川东入蒲城界【县志】乌泥川源出鳌背山迳县东南流入白水县为白水又入蒲城县为南河水又东南流入于洛【县册】
　　清亷泉　在县署内以昔有亷官称【贾志】芹井在儒学内水味甚佳比他井每斤重二两洪武二年常国公遇春行兵至此凿【西安府志】
　　柏榆泉　在县西南一里【长安志】水色极清【西安府志】
　　三山泉　在县东南浴之愈宿疾【西安府志】
　　亭子泉　在县东一里【长安志】
　　白水县
　　秦山【即马兰山】在县西北五十里东连黄麓西接荆岐山路通鄜延环庆有所谓暗门者最为险隘【贾志】白水县有马兰山【隋书地理志】小秦山在白水县相传自古形势阻隔不通往来后秦王经此军不得过王下马拜山自崩解有路通中部宜君【雍胜畧】山极髙寒虽晴久积雪不消冬旭映射望之如立玉然【县志】山髙八里许西北跨宜君东南跨白水县之唐寨村收水村车家原俱附此山晋元康六年卢水胡反郡尉张光戍马兰山即此【县册】
　　大神山　在县西北七十里【西安府志】山势髙峻俨如人形特立故名【贾志】
　　牛仙洞　在县东南三十里【县图】在阿门村石崖畔正徳初有人在洞门见草书数行题至正字【县志】
　　五龙山　在县东南五十里有五龙庙接蒲城界【县册】白水县有五龙山【魏书地形志】五龙山在金粟山东【县志】
　　黄龙山　在县东北六十里盘衍如龙土皆黄色故名【县志】仓帝陵在其下【同州志】山髙五里许跨澄城洛川白水三县【县册】
　　阳武山　在县东北七十里相传为苍圣发灵之地【县册
　　按阳武村在县东北七十里有苍圣庙府志作县东三里误】
　　【附考】姚谷县有黄崖山【魏书地形志　按姚谷故城在今县东北近黄龙山则黄龙山疑即黄崖山也】
　　洛水　在县东三十里自宜君界来东南迳县东又东南入澄城蒲城界沮水旧循郑渠东至此入洛今富平之流已絶矣【禹贡锥指】洛在漆沮之东至白水县与漆沮合而南流所谓洛即漆沮言其本同也【雍録】洛水抵黄龙山麓东折又南过阿门村距县三十里又东循五龙山阴南流入蒲【县志　详见图考】
　　铁牛河　在县北三十里河中有铁牛镇水东流入洛河【县志】源出秦山之南迳武子渠村三十五里入洛水【县册】
　　孔走河【即栁谷水一名彭衙水】在县东北自澄城界来南流入洛【县图】衙城侧有栁谷水即彭衙水南流至县理东北入洛【郡国县道记　衙县故城在县东北】
　　白水河【即沮水亦名漆水又名白石河】在县西三里东南流至蒲城界入洛【县图】直路县沮水东入洛【汉书地理志　直路县今属中部】沮水自迳当道城南又东迳莲勺县故城北又东迳汉光武故城北又迳粟邑县故城北又东北注于洛水【水经注　当道城今属富平莲勺县今属渭南粟邑故城在县西北】白水县南临白水【元和志】洛水东南沮水入焉故洛水亦名漆沮水其境东南多白玉因曰白水【寰宇记】白水其色如雪因以名县【雍胜畧】即乌泥川之下流由县西而来北受白石水又北龙门沟水又受虎头沟水又折而东至五龙山隂入于洛同州志　【按水经注沮水至富平分二派其一自富平迳临潼北境入渭其一自富平至白水入洛今本县沮水为乌泥川之下流盖富平之流已絶也】
　　龙门沟水　在县西二里源出城西北隅西南流入白水【县册】
　　虎头沟水　在县西一里源出城西南隅南流入白水【县册】
　　凤凰沟水　在县东五里【西安府志】南流入白水【县图】
　　钳耳沟水　在县东二十里【县志】南流入白水【县图】
　　永益池　即城西莲池宋甯防筑隄注水以便民汲饮废址尚存【县志】
　　干州
　　梁山　在州北十里【西安府志】太王去邠逾梁山【孟子】始皇三十五年幸梁山宫【秦始皇本纪】梁山在岐山东九嵕山西【顔师古注】漠西县有梁山【魏书地形志　漠西故城在州西北】山在雍州好畤县西北十八里【括地志　好畤故城在州东】梁山髙宗干陵所在【元和志】山在京兆府奉天县北五里【地理通释　奉天故城即今州治】山髙三百七十四丈周九里广二里正南两峰并峙直北一峰最髙东与醴泉之九嵕比峻西与五峰相映南与武功之太白终南遥拱为一州大观其相近有玉洞在州西北五里【州志】
　　石门山　在州西北十里许其下有响石潭【州图】在好畤县西十五里美川乡【寰宇记】幕谷在奉天城西北【通鉴注】漠谷在州西北十里甘泽庙北崖髙数丈壁立嶙峋水落势如瀑布【州志】
　　西崖【一名武水崖】在州西五里壁立如削即武水崖又有药王洞在漠谷河东【州志】
　　明月山　在州西【州册】在好畤县西十五里与扶风县分界【寰宇记】山下有呉妃陵东岭上有娄敬庙【长安志亦见扶风县云在州东北十二里者误】
　　六陌【六一作陆】在州东十五里一谓之陆陌有镇【州志】
　　丹崖　在州东三十五里即唐窦氏二女投崖处至今卉草拳曲土石皆赤【州志】
　　豹谷　在州东北十里【州册】鸡子堆在州东北十五里有唐僖宗靖陵【西安府志】
　　五峰山　在州东北五十里五峰并峙多产药物上有灵湫祷雨多应【州志　亦见永夀醴泉二县】
　　峗山【峗邱毁反一作垝】在州东北接永夀县界【州图】垝山在好畤县东【汉书地理志】
　　武亭河【即杜水一名大横水一名武水】在州西四十里自麟游界来又南流入武功界一名武水即中亭川之上流水经注之大横水也【州册】
　　漠谷水【漠一作莫即荚水一名夹道水一名安阳泉】在州西自永夀县流入合锦川水又南入武功界【州图】荚水出好畤县梁山大岭泉南迳梁山宫西【水经注】莫谷水在州西北自永夀县麻亭岭流迳好畤又西南入武功界本名安阳泉流迳莫谷故名莫谷水后魏于水西置县因名莫西【寰宇记】水迳奉天县西五里其西岸半崖坡内有妲己墓【长安志】漠谷河西南流迳州西北四十里地名龙塘口泉温可浴又迳州西南三十里入武功界合渭亦谓之夹道水【州志】
　　泔河【即甘谷水】在州东北十五里【州图】奉天县有甘谷水【金史地理志】水自永夀县温秀岭流至奉天界又入醴泉县合于泾【寰宇记】水在州东北二十里流迳县界四十里【长安志】甘谷神潭在州东二十里土人听水声以占风雨似风即风似雨即雨【州志】
　　风洞天池　在州西三十里风洞寺下祷雨辄应【州志】甘井【一名御井】在州城内兴国寺前一名御井井水多咸此独甘唐徳宗行在所用州牧王凤曾作亭表之今废【州志】
　　沙沟泉　在州东十里【州志】
</div>
    <div class="pagination">
<a href="陕西通志_page54.html">上一页</a><span>...</span><a href="陕西通志_page50.html">50</a><a href="陕西通志_page51.html">51</a><a href="陕西通志_page52.html">52</a><a href="陕西通志_page53.html">53</a><a href="陕西通志_page54.html">54</a><span class="current-page">55</span><a href="陕西通志_page56.html">56</a><a href="陕西通志_page57.html">57</a><a href="陕西通志_page58.html">58</a><a href="陕西通志_page59.html">59</a><a href="陕西通志_page60.html">60</a><span>...</span><a href="陕西通志_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
