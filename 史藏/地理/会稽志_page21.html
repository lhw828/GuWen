<!DOCTYPE html>
<html>
<head>
    <meta charset="UTF-8">
    <title>会稽志 - 第 21 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>会稽志 - 第 21 页/共 58 页</h1>
    <div class="content">　　何山有塔久废今复营之颇增湖山之丽
　　玉架山三峰如笔格故得名秀丽可画
　　花泾山多桃李及栁望之如锦绣包络山谷
　　直步山多藓梅亦产杨梅下有溪入镜湖
　　徐山姚屿昔小山财如冈阜多桑竹在镜湖中
　　弹丸山以其状名下有方隖渡
　　甔山两山相类正如两酒榼
　　海山多桑竹下有居民三四十户以渔钓为业
　　蜀山尔雅曰独山谓之蜀山郡境多此名古语也鳯凰山在梅市乡至小而具山形尝有鳯集焉
　　玉山在县北三十三里旧经云唐贞元元年浙东观察使皇甫政凿此山为斗门入间泄水入江按唐书地志山隂县北三十里有越王山堰皇甫政凿山以畜泄水利与旧经相合即此【旧经山隂县北二十八里又一玉山乃重复今删之】
　　琵琶山在县南五里
　　乌土山在县西南四里
　　三山在县西九里地理家以为与卧龙冈势相连今陆氏居之尝发地得吴永安晋太康古甎疑昔人尝卜筑或尝为寺观云
　　嵊县
　　剡山在县北一里县治处其坳山下园囿亭馆白乐天沃洲记云东南山水越为首剡为面其山巅屹起小峰号白塔俗传秦始皇东逰使人斸此山以泄气今土坑深千余丈号剡坑山北有戴颙墓
　　大白山在县西六十里旧经云此山峻极崔嵬吐云含景与小白山接乃赵广信炼九华丹登仙之处有白猿赤玃又有鸟似鸡文彩五色口吐緑绶长数尺号吐绶鸟双石笋各长五六丈对立如门瀑泉飞下号瀑布岭土人亦称西白山【按宋书禇伯玉隠身求志居剡县瀑布山三十余载扬州辟议曹从事皆不就意瀑布山之在剡即此华初平瀑布岭诗序云在嵊县西六十里福善所筑蔚有灵气昔产仙茗寰宇记瀑布岭属余姚县葢此山聫接余姚县界】
　　小白山在县西六十里真诰云赵广信阳城人魏末渡江来此山师李法成服气又受师左君守中之道彻视五藏或入城市卖药莫知其年嵗后白日升天山有丹井今存
　　刻石山在县南三十里十道志云一名穿山相传以刻石为名不知文字所在升明末县人倪袭祖行猎见山上有文凡三处苔生其上刮苔视之其大石文曰黄天皇萧字道成得贤师天下太平旧经云或言卫夫人碑堕此中因以为名唐寳厯元年观察使元稹使人访碑不获山半有井井有蛟
　　丹池山在县东七十二里旧桐栢山唐天寳六载改为丹池道经云上有桐栢合生下有丹池赤水南岳真人云越有桐栢金庭与四明天台相连神仙之宫也真诰曰桐栢山髙一万五千丈周回八百里四面视之如一其一头在防稽东海际其一头入海中是金庭不死之乡在桐栢之中方四十里上有黄云覆之树则苏纡珠碧泉则石髓金精其山台尽五色金也经丹水而行有洞天从中过在剡临海二县之境【按桐栢山在天台金庭山在剡书又以金庭为桐栢真诰所道一头在防稽东海头一头谓入海葢其山陇聫属故】
　　石鼓山在县东五十里有石鼓神祠白乐天沃洲记云北对四明而金庭石鼓介焉【诸暨县有石鼓山名同各存之】
　　簟山在县东三十一里有白岩神祠并龙潭祈祷有验旧经云山遥望之如铺簟
　　动石山在县东北五十里下临溪有石数百天欲雨石必先动
　　嶀山在县北四十四里旧经引舆地志云自上虞七十里至溪口从溪口随江上数十里两岸峻壁极险乘髙临水深林茂竹表里辉映名为嶀嵊奔濑迅湍以至剡也水经云嶀山与嵊山接其间涧懐烟泉溪引雾吹畦风馨触岫延赏王元琳谓之神明境事见谢康乐山居记水经注又云嶀山有成功峤峤壁立临江欹路峻狭不得并行行者牵木稍进不敢俯视峤西有一孤峰飞禽罕至山顶树下有十二方石地甚光洁尝有采药者防山见通蹊至此遝复更寻遂迷前路
　　车骑山在县东四十七里旧经云晋车骑将军谢为防稽内史尝于此山立楼居止后人因以为名水经云嶀山东北太康湖谢旧居右濵长江左傍连山平陵脩通澄湖逺镜于江曲起楼楼侧悉是桐梓森耸可爱号桐亭楼山中有三精舍髙甍凌虚垂檐带空俯眺平烟杳然在下水陆宁晏足为避地之乡江有琵琶圻圻有古冢堕水甓有隠起字云筮吉凶八百年落江中谢灵运取甓诣京师盛传观焉【旧经引谢灵运经此有诗云曩基即先筑故池不更穿果木有旧行壤石无逺延按此诗康乐还旧园作赠顔延年自注即始宁园也始宁今上虞县有西庄别墅存焉然旧经载于此未详】
　　嵊山在县东三十四里水经云山下有亭亭带山临江松岭森郁
　　了山在县东北一十二里南有余粮岭其地产禹余粮榆树山在县西北八十里
　　梃山在县西七十五里
　　子周山在县西北七十里
　　葛岘山在县西北二十里
　　诸暨县
　　长山在县西一里夏侯曾先地志云山髙五千余丈其顶平博有石室可坐百人南范蠡坛陶朱公庙东法乐寺
　　苎罗山在县南五里舆地志云诸暨县苎罗山西施郑旦所居其方石乃防纱处十道志句践索美女以献吴王得之诸暨苎罗山卖薪女西施山下有浣纱石太平御览云罗山今名苎罗山山足有王羲之墓孙兴公文王献之书碑今不存【苎罗山一在萧山县今并存之】
　　衡山在县西南二十里旧传有弥勒佛古迹
　　覆斗山在县南五十里
　　东白山在县东九十里一名太白峰连跨三邑其在剡曰西白在东阳曰北白
　　槠山在县西一十八里山多槠木一名诸山
　　金鹅山在县南五十里旧经云昔有金鹅自此山飞入吴郡
　　乌带山在县东北四十五里山出紫石英旧经云晋谢敷夜梦神人语曰当以珍寳相赠至明视床下有异石而莹乃紫石英也旧名乌笪山梁武帝遣乌笪采石英终于此后人立庙祠之带笪声近葢俗之误也
　　杭乌山在县北七十五里旧经云叠嶂七十二有石冡大石为门其平如削傍有杭乌刺史庙一峰特髙风雨晦防常闻乐声号鼓吹峰又有池或时龙见
　　句乗山在县南五十里旧经云句践所都也国语云越臣于吴吴更封越南至句乗即此地其山九层亦名九乗山南有句乗亭
　　浮塘山在县南四十五里
　　九江山在县北二十五里旧经云山有石室幽其四璧刻石为女人号灵女台
　　石鼓山在县南五十里山下盘石如鼓扣之有声山多黄精白术竹箭【嵊县有石鼓山名同各存之】
　　黄蘗山在县东南九十五里以山多黄蘗故名
　　大岩山在县北九十里
　　岩崖山在县北五十里
　　鸡冠山在县西五十里山形如鸡冠出竒石其纹若星月花兽山有玉女冡一名髙冡
　　细辛陇山在县南九十八里山多细辛
　　五泄山在县西五十里自山五级泄水以至溪山川最为秀絶
　　寳掌岩在县东南四十五里寳掌禅师所居也一名千嵗岩禅师不知名氏自云生于周末当魏晋间由西域入蜀贞观十五年开岩于此周显徳二年正月迁化夀一千七十二嵗真仪在半岩去地四十九尺石室可容百余人洞内石版数片如削传云里人沐浴之所禅师种贝多木一枝亦数百年矣
　　金鸡山在县南五里
　　北禅师岩在县南四十五里寳掌岩侧
　　范公岩在县南九里陶朱公所逰歴也岩有洞
　　萧山县
　　萧山在县西一里西汉地志云萧山潘水所出东入海旧经云许询尝登其山慿林筑室萧然自放乃名萧山
　　北干山在县北一里旧经云晋许询家于此山之阳其诗云萧条北干园
　　翠嶂山在县西二十五里一名夏驾山旧经云山出苮草织以为席甚细宻多接者为精山在夏驾湖湖去海止数里【旧经上虞县夏葢山一名夏驾山亦去海数里疑与此同今俱存之】
　　荏山在县东北一十一里旧经云越王种荏于此黄竹山在县东三十三里旧经云范蠡遗鞭于此山生笋为林竹色微黄状如刀削
　　洛思山在县东四十三里舆地志云永兴县洛思山先是洛下人随朱隽来防稽三年不得返乃登山北顾而叹或云隽遭母丧止葬此山请洛下图墓师相地师去乡既久目极千里北望洛京号呼而絶因葬山顶故以为名寰宇记太平御览所载略同
　　干姜山在县西四十里旧经云山北有泉冬夏不竭清白于余水越王用此水造姜
　　擪乌山在县南二十里旧经引东方朔神异经此山是亚父割防萧山南岭将擪于乌江也江东以掷为擪
　　航乌山在县西四十七里旧经云句践之航也三百石长员卒七十人渡之一曰舸乌山
　　连山在县西一十二里旧经云连山长冈九里西北至定山秦始皇欲置石桥渡浙江石柱数十列于江际其傍别有小山号石井山
　　吹楼山在县东四十里一名楼山一名岵市山
　　螺山在县东二十里旧经云山似螺故名有防稽内史夏静墓
　　菊山在县西三里山多菊故名唐永泰中县令李萼尉丘丹登此山因名菊山
　　茗山在县西三里山多茗下有二塘
　　临江山在县东南二十里旧牛头山天寳中改此名谚云牛头苎罗一日三过谓舟行信宿犹经旧处也山南有石室
　　去虎山在县北五里山有猛虎常伤人一夕负子渡江西去县令杜守一以名其山时景徳四年六月晦也
　　三台山在县南五十里山有台三所故名
　　苎罗山在县南三十里有西子庙【一在诸暨县今两存之】
　　龛山在县东五十里
　　慈孤山在县东四十里
　　石岩山在县西南一十五里
　　东蜀山在县东一十里
　　西蜀山在县南一十五里
　　峡山在县南六十里其山八面皆向江有鸡笼石石有红影略如鸡形故谚曰金鸡影山也
　　许元度岩在县西南八十里晋许询所居也
　　余姚县
　　秘图山在县北六十七步旧经云上有石匮夏禹所藏灵秘图之所旧号方山天寳六年改今名上有严公堂髙风閤皆以子陵而名【此山旧为夀圣观北县治在其南麓观既废于建炎兵火遂以弓手营地为广福观易之以广县治】
　　四明山在县南一百十里髙二百二十丈周回二百一十里山四傍皆虚明玲珑如牖故名孙绰天台赋云涉海则有方丈蓬莱登陆则有四明天台今奉化鄮山皆此山之脉也唐皮日休诗云穴开自真宰四达见苍崖山有九题石窻过云云南云北鹿亭樊榭潺湲洞青櫺子鞠侯是也日休与陆防俱有诗【山与上虞接旧经上虞县有四明山今两存之】
　　竹山在县东南五里
　　罗壁山在县南一十八里旧经引孔晔记云山有虞国墅襟带山溪表里畴苑洛阳人来云岩囿天势具体金谷郗太宰遍游诸境栖情此地每至良辰携子弟游憩后以司空临郡遂卜居之
　　悬泥山在县北六十里孤峙海中其上多橘下有涌泉冬夏不竭
　　灵绪山在县西一里一名屿山孔晔记云山有三足白□昔虞飜尝登此山望四郭诫子孙曰可留江北居后世禄位当过于我声名不及尔然相继代兴居江南必不昌今诸虞氏由此悉居江北也山巅有葛仙翁井及山有徴泉未尝竭名龙泉在龙泉寺中王荆公少时隠居读书于此题二絶句説者谓其有公辅之器元章简公绛赴郡晚泊题云江上潮声送落晖江邉倦客拂尘衣劳生俗事何时了不送山云自在飞
　　渚山在县西三十里旧经云秦始皇饮马于此
　　姚丘山在县西北六十里旧经云舜母握登感虹生舜之地又引周处风土记以为证三朝国史云余姚县有姚丘山
　　虞山在县西三十里旧经尝引太康地志云舜避丹朱于此与史不合
　　吴女山在县西三十八里周七十里旧名娥眉山天寳六载改今名
　　隖山在县西南一十二里旧经云支道林居剡每名辰逺来隖山或问之荅曰谢安石昔来见就辄移旬日今触情举目不觉欣想后病甚遂移来隖中僧史云支遁尝经余姚隖信宿弥日不去或问其意曰昔安石相从未尝不移旬今触情是愁耳乃移隖中永和元年闰四月四日没于隖中【支道林处今泯世説云永和九年支终于剡之石城山戴逵过其墓曰徳音未逺拱木已积僧史载其语系之隖山未详姑两存之】
　　太平山在县东南七十里舆地志云余姚县有太平山山形似繖四角各生一种木不杂他木一角□一角纯梓一角纯榧有道士旧筑居山上秽身者来辄飞倒自非洁斋不敢至焉艺文类聚余姚江源出太平山东至陜江口入于海孔稚圭诗云隂涧落春荣寒岩留夏雪即此【太平山有三一在防稽一在上虞一在余姚而余姚之山最着谢敷居太平山不着何所但云防稽人故系之防稽然敷所居或恐即此梁杜京产居日门山陶景有太平山日门馆碑云吴郡徴杜君拓宇太平之东菁山之北爰以幽竒别就基址栖集有道多歴世年葢京产所居日门亦太平山之别名也】
　　大小黄山在县东二里
　　九里山在县东九里
　　西石头山在县西二里社稷坛在其左
　　童山在县西三里
　　大小雷山在县南二十里
　　殿山在县南十五里
　　屯山在县北十五里
　　松山在县北二十五里
　　栢山在县北三十里
</div>
    <div class="pagination">
<a href="会稽志_page20.html">上一页</a><span>...</span><a href="会稽志_page16.html">16</a><a href="会稽志_page17.html">17</a><a href="会稽志_page18.html">18</a><a href="会稽志_page19.html">19</a><a href="会稽志_page20.html">20</a><span class="current-page">21</span><a href="会稽志_page22.html">22</a><a href="会稽志_page23.html">23</a><a href="会稽志_page24.html">24</a><a href="会稽志_page25.html">25</a><a href="会稽志_page26.html">26</a><span>...</span><a href="会稽志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
