<!DOCTYPE html>
<html>
<head>
    <meta charset="UTF-8">
    <title>两河清汇 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>两河清汇 - 第 13 页/共 14 页</h1>
    <div class="content">　　缕堤遥堤
　　或有问于愚曰隄以遥言何也愚应之曰缕隄即近河滨束水太急怒涛湍溜必至伤隄遥隄离河颇逺或一里余或二三里伏秋暴涨之时难保水不至隄然出岸之水必浅既逺且浅其势必缓缓则隄自易保也或曰然则缕可弃乎愚曰诚不能为有无也宿迁而下原无缕隄未尝为遥病也假令尽削缕隄伏秋黄水出岸淤留岸髙积之数年水虽涨不能出岸矣第已成之业不忍言弃而如双沟辛安等处缕隄之内颇有居民安土重迁姑行司道官谕民五月移住遥隄九月仍归故址从否固难强之然至危急之时彼亦不得不以遥堤为家也问者曰缕不去则两堤相夹中间积潦之水或缕堤决入黄河何处宣泄愚曰水归漕无难也纵有积潦秋冬之间特开一缺放之旋即填补亦易易耳若有格堤处所积水顺堤直下仍归大河犹不足虑矣
　　筑遥堤不同
　　或有问于愚曰遥堤之筑是矣而直河至古城一带何以不筑愚应之曰此地俱宿迁内有落马侍丘等湖湖外髙冈缳绕乃天然遥堤也黄水暴涨则灌入诸湖黄水消落则诸湖之水随之而出已经题覆如后不敢赘也问者曰桃清二县之北亦有诸湖联络何以筑之愚曰湖与宿同而湖外皆系洼地水从五港灌口出海故崔镇一决而桃清遂涸此则与宿异耳问者曰止筑北岸而南岸自马厰坡而下何以不筑愚曰此处岸外即系淮河势能敌黄黄水泛滥未免灌入黄落仍归故渠不能夺河故不筑也
　　减水坝
　　或有问于愚曰两堤并峙重门御暴又何需于减水坝也与其多费以筑减水之坝宁若留决之为愈乎且与支河何异也愚应之曰防之不可不周虑之不可不深异常暴涨之水则任其宣泄少杀河伯之怒则堤可保也决口虚沙水冲则深故掣全河之水以夺河坝面有石水不能汕故止减盈溢之水水落则河身如故也俱建于北岸者欲其从灌口入海也问者曰今四坝何以不泄水也无怪乎议者之欲毁也愚曰初创之时伏秋水泄喧声若雷日久河深深则可容异常之水何尝不泄特不常也且所谓减水坝者减其盈溢之水也不溢则已何必减为留之以待异常之水可也虑缕隄束水大急恐有奔溃也逺创遥隄以广容纳又虑遥堤涓滴不泄恐有啮刷也剏建滚水坝以便宣泄崔镇徐升李太等坝皆因地势卑下使水易趋原以防异常之涨非以减平漕之水也数年以来束水归漕河身渐深水不盈坝堤不被冲此正河道之利矣议者欲将三坝折落用心良苦识量未得崔镇坝石顶去地仅二尺八寸视遥隄低七尺徐升坝石顶去地仅二尺五寸视遥堤低七尺三寸季太坝石顶去地仅二尺视遥堤八尺三坝临水河岸离水而各八九尺一丈不等较之三坝各髙三四尺不等是河岸甚髙石坝原每遇伏秋水髙于岸即从各坝滚出其不得出坝者乃不得出岸者也欲分水势坝可折矣一带河岸可尽削耶据乡民毕九臯冯吉赵伦等防称坝外水乡渐成膏腴迯徙之民近方归业若欲将坝改折二层是为无坝先年河从此决又可虞矣酌之势仍旧为便
　　筑髙家堰
　　或有问于愚曰髙家堰之筑淮扬甚以为便而泗州人苦其停蓄淮水何也愚应之曰此非知水者之言也夫髙堰居淮安之西南隅去郡城四十里而近堰东为山阳县之西北乡地称膏腴堰西为阜陵泥墩范家诸湖西南为洪泽湖淮水自鳯泗来合诸湖之水出清口防黄河经安东县出云梯关以达于海此自禹迄今故道然也堰距湖尚存陆地里许而淮水盛发輙及堰秦周以前无考矣史称汉陈登筑堰御淮至平江伯陈瑄复大葺之淮扬恃以为安者二百余年岁久剥蚀而私贩者利其直达以免关津盘讦徃徃盗决之至隆庆四年大溃淮湖之水洚洞东注合白马汜光诸湖决黄浦八浅而出扬髙寳兴盐诸邑汇为巨浸每岁四五月间淮隂畚土塞城门穴窦出入而城中街衢尚可舟也淮既东黄水亦蹑其后浊流西泝清口遂堙而决水行地宣泄不及清口之半不免停注上源而鳯阳夀泗间亦成巨浸矣故此堰为两河关键不止为淮河堤防也愚戊寅之夏询之泗人曰鳯泗之水畜于髙堰未决之前乎抑既决之后也佥曰髙堰决而后畜也清口塞于髙堰未决之前乎抑既决之后也佥曰髙堰决而后塞也愚曰堰决而塞筑则必通堰决而畜筑则必陆堰成而清口自利清口利而鳯泗水下愚何疑乎遂鋭意董诸臣筑之二月决工告竣而清口遂辟七月隄工告成而清深阔如故八月河水大退髙堰外水及堤址者仅一百五十丈余皆干地再询泗州之水尽已归漕膏腴可耕而泗州人士始谓髙堰之当筑矣问者曰然则每岁伏秋泗水何复涨也愚曰淮水发源于河南之桐栢山挟汝泛控颍肥濠等处七十二溪之水至泗州下流山横截河中故至泗则涌譬之咽喉之间汤饮骤下吞吐不及一时扼塞其势然者且淮涨于泗即黄涨于河南徐邳也每岁伏秋皆然自古及今无异泗州水困黄遏淮矣河南徐邳水困又谁遏之乎盖两水发有先后各有消长泗人见牛未见羊耳再查万歴六年以前黄决崔镇而北淮决髙堰而东两河风马牛不相及矣而泗州之告水灾者无岁无之即其时也亦岂有黄遏之乎
　　越城周家坝
　　或有问于愚曰髙堰之筑是矣而南有越城并周家桥淮水暴涨从此溢入白马湖寳应县湖水遂溢此于髙堰之决何异愚应之曰愚与司道勘议已确筹之熟矣其不同者有三而其必不可筑者一夫髙堰地形甚卑至越城稍亢越城迤南则又亢故髙堰决则全淮之水内灌冬春不止若越城周家桥则大涨乃溢水消仍为陆地毎岁涨不过两次毎溢不满再旬其不同一也髙堰逼近淮城淮水东注不免溢盈漕渠围绕城廓若周家桥之水即入白马诸湖容受有地而淮城晏然其不同二也淮水从髙堰出则黄河浊流必遡流而上而清口遂淤今周家桥止通漫溢之水而淮流之出清口者如故其不同三也当淮河暴涨之时正欲借此以杀其势即黄河之减水坝也若并筑之则非惟髙堰之水増溢难守即鳯泗亦不免加涨矣然则即于周家桥疏凿成河以杀淮河之何如愚曰漫溢之水不多为时不久故诸湖尚可容受若疏凿成河则必能夺淮河之大势而淤塞清口泛溢淮扬之患又不免矣况私盐商舶由此直达宁不壊鹾政而亏清江板闸之税耶
　　罪河
　　或有问于愚曰向来河堤之决人皆归罪于河之猖獗隄不能障有之乎愚应之曰河势自无不猖獗者譬之狂酋狡贼环城而攻惟在守城者加之意耳徃事无论矣即如近岁范家口之堤汕刷者十八管河官置之若弃人以吿者輙重笞之能无决乎决后官夫避罪輙委之于河而河之罪不可觧矣是岂河之罪哉
　　二洪怪石
　　或有问于愚曰昔年徐吕二洪怪石嶙峋上浮水面湍激之声如雷舟触之必败今皆无声得非沙掩其上而然乎愚应之曰二洪本体甚髙沙能掩之是无徐州矣徐洪于嘉靖二十年为主事陈穆所凿吕梁洪于嘉靖二十三年为主事陈洪范所凿巉岩突屹之石一切削而平之铲而卑之今河中之回澜亭即洪基也又安望其有声耶皆有碑志可考不必辨也徐城低下
　　或有问于愚曰徐州城当伏秋水发之时河髙于地以至城中雨水难泄人甚苦之奈何愚应之曰此不特徐州为然也滨河州县皆有之如鳯阳之泗州河南之虞城等县皆然至如河南省城则河面髙于地面丈余矣一城之命悬于防城一隄谨谨修守而已城中积水惟有车戽之法而土人颇不惯此垫土増髙亦是良防而填筑工费不赀官街衙舍尚可努力为之小民未必能办若欲为长久之计则惟有比照宿迁城事例而士民安土重迁未必乐从查得徐南地势颇洼开濬一渠纵之由符离集出小河口亦一防也或曰黄河旧由新集经萧县蓟门出小浮桥河水尚未至此今由石城出浊河皆系民间稑地原非河身来源既髙故下流河底亦髙耳曰否否自宋熙宁十年黄河南徙防淮水即髙于地矣故蘓轼守徐时有入市巷闾井屋瓦留沙痕之説且河南来源未之有改而河流之髙于省地者又何故哉此其河势地形髙卑原自如此亦难强图讶徐州者若知河南省城形势或自息啄矣【今从开渠之议积水尽泄】
　　崇祯末年闯逆决此口閤城全没安土重迁宁不深可悲哉
　　清江堤岸
　　或有问于愚曰清江浦一线之隄广者不过三四十丈窄者仅二十余丈两河扫汕能无虑乎愚应之曰陈平江开凿清江浦一带通河济运所留堤址原只如此问者曰何以徴之愚曰不观车盘伍坝乎伍坝去河仅二十余丈进船水沟每为浊流所淤常事捞濬如更广也何以能车盘乎河由草湾清江浦淤沙稍逺船遂不能进矣此正陈平江之妙用也又不观之惠济祠前之石堤乎乃宣徳年间之所筑也其广亦不满二十丈此古迹也岂亦剥削而然哉且各处遥缕堤面广不过二丈余尚欲恃以为固矧于二十丈者乃云不能守乎若每岁埽防之工及矶嘴坝之筑则不可少耳
　　贾鲁旧河
　　或有问于愚曰开复新集旧河之议何如愚应之曰此全河之利也查得黄河故道自虞城以下萧县以上夏邑以北砀山以南由新集歴丁家道口马牧集韩家道口司家道口牛黄堌赵家圏至萧县蓟门出小浮桥此贾鲁所复故道诚永頼之防也后因河南水患颇急另开一道出小河口意欲分杀水势而不知河不两行本河渐澁至嘉靖三十七年河遂北徙忽东忽西靡有定向行水之处即系民间住址稑地水不能刷冲不成漕虽一望茫然而深不及丈梁楼沟北陈等处不及二尺今大势尽趋浊河小浮桥不过十之一二矣夫黄河并合万余里间千溪万之水漰湃激势若奔马陡然遇浅形如槛限其性必怒奔溃决裂之祸愚恐不在徐邳而在河南山东耳水从上源决出则运道必至浅阻嘉靖二十年间河决亳州而二洪干涸往事固可鉴也且浊河漫溢坡水皆由地面徐州以下之渠不能着底冲刷以致河水易盈隄防甚为艰苦尤可虑也愚于万歴六年具疏请复而河南山东当事之臣颇畏劳费防疏请止夫欲复此河非百万金不可委非细故然与其葺篱于亡羊之后似不若彻土于未雨之前也姑志之以为后日左劵
　　故道
　　或有问于愚曰故道当循是矣然禹时河由大伾钜鹿入北海今入南海矣岂故道乎愚应之曰河自宋神宗十年大决于澶州合南清河而入于淮南清河者即泗沂之故道黄河经行五百余年矣谓之非禹故道则可谓之非黄河之故道则不可如必欲复禹故道则岁漕四百万石将安适乎胶柱而鼓瑟矣睢河
　　或有问于愚曰濬睢河以为通运旁行一道且不杀河流也其説何如愚应之曰考之括地志云睢水首受浚仪县浪荡渠水东经取虑县入泗过沛浚仪取虑二县皆河南漕河图志云宿迁县小河在本县东南十里源自开封府黄河来流经归徳州虹县宿州至睢宁县东南流六十余里至小河口以入漕河盖括地志所载乃黄河入北海之时故止云睢水而不及黄河漕河图志所载乃黄河南徙之后故直指黄河来流也淮安志云小河在宿迁东南十里以其浅狭故名查得治六年侍郎白昂曽导水自归徳小坝地方经睢宁至宿迁小河口入漕河此因河决河南之金龙口冲张秋势甚危急故濬此河以杀水势耳然不久遂淤盖河不两行徐邳之河与小河必无并行者今自徐溪口迤北直至永城县一带俱成平陆复之亦颇不难但恐此河一开则徐邳必塞若徐邳不塞则此河必复为平陆且均一浊流也在徐邳大河则淤在新复之小河则不淤恐无是理也况小河口而南至清河县尚有二百三十余里假如近岁河决崔镇桃清为塞不知南来运艘将从何路达睢河也问者曰止濬双沟永堌湖一带使艘从九里沟出小浮桥倘徐邳正河淤塞此不通而彼通可无阻也愚曰此河源甚浅狭且湖水常盈濬工难施若正河淤塞黄水尽从此河则泛溢无归非特牵挽无路而经行于树桩基磉之间必至触败与由决河何异也若正河不塞而此河仅分支流则经由正河可也何必去安就险为哉
　　沁河济运
　　或有问于愚曰改沁入卫以杀黄河之势何如愚应之曰黄可杀也衞不可益也移此与彼不可也卫漳暴涨元魏二县田地每被渰没民已不堪况可益以沁乎且衞水固浊而沁水尤甚以浊益浊临徳一带必至湮塞不可也又问水集有引沁至长垣界经张秋出永通闸入运济旱语亦未知沁之浊也一沟之渠宁能当此浊流乎沁可引黄亦可引矣
　　五塘济运
　　或有问于愚曰五塘蓄水济运先年设有堤岸今皆圯矣不可复举乎愚应之曰予初至之时亦尝鋭意求复反复行勘查得小新塘与雷公上下二塘相接西去州郡城十余里水由淮子河入漕河句城塘西去郡几三十里水径奔仪真由响水闸出江四塘皆江都县唐长史李袭誉所筑也陈公塘仪真县其水亦奔响水闸出江汉广陵太守陈公所筑也句城陈公二塘地形髙阜水俱无源惟借雨积小新上下雷公二塘受观音阁后及上方寺后并本地髙田所下之水而局面窄小蓄水无多故汉唐二臣筑塘积水以为溉田之计非以资运也今若虑漕渠浅涸借此水以济之则应任其直下不宜筑塘以障其流且冬春运河水浅彼先涸矣若虑湖水涨漫借此塘以障之则诸水皆从扬仪径奔出江与诸湖了不干涉也
　　堤坝之工
　　或有问于愚曰禹以治河称神而自夏及商为年不甚久逺而盘庚遂有播迁之患至周定王五年以后则或南或北迁徙不常而尔欲以区区隄坝之工遂为长久之防乎且自河南而上秦晋之间何尝有隄哉任之而已愚应之曰成功不难守成为难使禹之成业世世守之盘庚不必迁也周定王以后河必不南徙也人亡岁久王迹熄而文献无徴故业毁而意见杂出又何恠乎河之无常也至于秦晋之间则更有説山多土坚水难啮也地亢而旷运不资也河南为城郭所拘徐邳为运道所借隄而束之势不得已也世世守之世世此河也岁久人亡道谋滋起愚不得而知也
　　或问凡九条
　　或问引河之説未之前闻今行之而屡效可谓发前人所未发矣亦有行之而不效者乎应之曰有之凡引河必相其势之转湾急流之处始放河头又必河势迅激不变殆可以冲刷淤沙引归新河若势迁徙不定或自西而忽东或自南而忽北忽自西北而东北忽自西北而东南倘挑濬之时骤值其变迁则河流既缓而沙停河饱故引河亦有成有不成相机应变此又权不可以预设者也
　　或曰中州一带遇有所患下埽防堤埽个多蛰徐淮一带遇有河患下埽防堤而埽个无蛰与中州不同何也应之曰河在中州其迅溜最急急则水势下趋淘刷泥沙逾刷逾深而埽个不固自随水淌矣河在徐淮其汛溜较平平则水势上行水不下淘泥沙下埽防堤则埽个有所凴丽自无蛰患矣此徐淮河势与中州不同而埽个之势故与中州异也
　　或曰顶冲河患既有内堤重障而必于外堤下埽何也应之曰河汛直射堤根坍刷莫御此预冲之势也倘徒恃内限重障而不急防外堤一时外堤坍尽则水入堤内而堤夹束而水势难容怒涛撞激更难汛挡内堤亦必溃决滔滔之势必至于大溃而不可收拾矣惟外堤防埽以迎其溜水汛不得冲刷堤根则外堤既免坍刷而内堤始得保固无虞耳
　　或曰扫湾河势不下埽防堤者何也应之曰扫湾之河汛自外行正溜去堤根尚逺即或水势涨发溢于堤内盈至三四尺迨一时水消堤岸如故纵有溃决正河不得遽夺则一月之余可塞迟亦不过两月三月可塞倘不审河势下埽防堤则埽不迎溜必随水淌防徒费无益也
　　或曰引河之工宜于中州然每见引河已成后竟报淤何也应之曰挑引之工后有被淤者以善后之计未得也即如河势自西南而来则引河下唇直当东北其冲汹涌之势渐分但恐下唇塌刷无约拦水势之力河流走大河易走引河难走大河溜走引河缓流缓沙停不免淤垫矣若使防埽下唇足以约拦河势则河之入引也迅迅则刷深而沙不停日渐深广可以成河故曰引河不易成成河宜善后也
　　或曰徐州以下不宜分流然则中州引河往往得成何也应之曰中州土松直从上源倒湾处挑引建瓴之势日刷日深日冲日濶新河既已分流大河既已淤浅力筑截河大坝防埽御冲新河合流以分之者合之也
　　或曰黄河在河南水急故决至邳宿以下则水缓而亦屡报决何也应之曰黄河湍悍之性建瓴而下其在邳宿桃清与中州无异且合睢水白洋诸湖水全防于淮其流焉得缓但河在中州其势下趋故急在下水至邳宿其势平行故急在上急在下所以蛰埽而埽费者多急在上所以冲堤而堤易至于溃此河势在邳宿与河南但有下趋平行之分而无缓急之异也
　　或曰明季河臣潘季驯河防所记翟坝一带不宜髙筑聴其河涨溢流分杀水势以保髙堰何如应之曰西南原坝髙亢不宜増筑此当年之地势如是数年以来淮水旁泄旧坝冲刷计濶二十五里浅深一二丈不等自古沟由谷家桥夏家桥黄家坝一路多有冲决或为沟渠或成河路既深且广非复旧日地势若复因循不塞则髙寳一带必至田产人民尽付巨波而且清口无全淮之势砥柱黄流运道俱成平陆矣然则修筑増髙何如曰翟坝一带系天然减水坝今日之成河虽不可不筑也而当年之原坝仍不可不复若照髙堰一带平髙则束水过恐髙堰壅溃滔滔东下势必淤清口而阻漕艘此坝之修砖石灰砌照髙堰之堤量一尺有余使涨水有所溢以还天然之坝基而可矣
　　或曰云梯关为入海之路其上流几处当治曰上流无处不当治稍有一处旁溢则水从中泄沙必淤淀河不顺轨不能冲刷入海矣清口以上桃宿诸决口修筑自不必言其在安东境内则邢家口二铺口皆云梯关要道所当急为修筑以束河流而疏海口者也桃源机宜
　　桃源七里沟大工关系漕运民生事机重大【雅】康熙十一年十二月奉总河委勘于工次先上疏塞事宜八欵后又两上要事宜至再至三总为
　　国储民命深切杞忧幸荷总河虚懐信任邀有成绩今并録于后
　　初上疏塞事宜
　　一曰广备物料决口剧工需料殷繁宜多方积储庶免临渇掘井之患查决口尚濶四十余丈除桩芟防等项计工另备外栁束须五十万芦苇须三十万草须六七十万始克有济倘所备不如其数工至合尖之时卷埽套压停工待料前工徒费时去莫追矣急宜广备以收万全之功
　　一曰酌用物料办运栁束千万艰难若不设法撙节无论工程缓急一槩铺用将来合口工之处需栁反缺悮工匪轻目今决口尚寛除底埽用栁外其余套埽尽可栁七苇三如埽牛填垫埽眼还可均用苇草待进工至口门仅寛二十余丈之时不但防埽用栁套埽亦必需栁然后将此所省之栁用之于此庶闭口之工捍御有頼矣
　　一曰坚固堤埽查新筑埽工在外边埽仅止一层力量单薄不堪捍御须备埽工里面创筑戗堤一道底濶八丈髙先做八尺即外河水势不免浸透而内戗堤保障堤坚埽固较之外加边埽功必倍之矣
　　一曰善挑濬之宜所挑引河规模狭浅水势难于建瓴流缓沙停防防不免河流不分势必全河仍冲决工无论合尖甚难即侥幸闭合转瞬涨发冲激特甚岂得无虞殊切杞忧急将引河之身挑濶一十五丈二尺庶乎河流可以分行而筑功乃得保固矣
　　一曰筹河头之势河头系河流进口之处必口门倍加寛濶方能引纳河流濶须二十丈长十五丈深一丈二尺始为得势狭则拒河于口外矣再查河从西北向东南注射须于河头南岸下截河埽三四个使河流不至旁溢而势得约束入于新河河势入漕冲刷有力决口之势自弱矣
　　一曰挑坑沟以引冲刷河渠既寛深似可通流矣但恐河流平衍冲刷不迅难免沙停水缓之虞必须于渠身内另挑大坑五个濶三丈长三丈深五尺又挑横沟五道并濶十丈长三丈深五尺一沟一坑相间施工有此层层坑沟则河水入渠自然趺荡冲激河渠滔滔日深两岸开刷日濶新河既成则决口必然淤浅得免蛰防复溃之患矣但坑沟内泥水难挑须分筑上埂用戽淘运便于挑掘查挑过渠身寛十二丈深五六尺矣此时増濶三丈以足十五丈之数再挑深六尺以足一丈二尺之数约长不过一百丈此一百丈之工而有全渠之用必照议力行无惜小费防防成河决口闭合可保无虞矣
　　一曰慎开导以乘时引河之开导有时不宜早亦不宜迟必决口将闭河水涨新坝受敌岌岌难保之际即将新河头立时开放则河势正在盛溢其就下建瓴自然滔滔莫御新河可一日而成则筑功可一劳永固此乗时施工因势利导间不容髪者也
　　一曰杜旁防以归正流南坝正当迎溜查埽坝迤南有旧沟一道龙门将闭之时壅水淜涨则河势直射临坝旧渠崩溃可虞此处须严加巩固宜加防邉埽厚筑堤坝以遏冲激旁溃庶河势得以全力注于新河堤坝坚牢得免意外之患矣
　　再上要事宜
　　昨议引河河头开濶二十丈河身濶十五丈深一丈二尺于一丈二尺完工外仍掘沟坑数道矣但计此河其长不过百丈耳查东南一带河身淤成平陆者约长数十余里今仅以百丈之河头引约全河节短势蹙犹虑河头开放所淤之旧河冲刷不动如之奈何乃或谓旧河淤平尚属新淤土嫩可以冲刷似矣所虞河头开放太早则全河之势仍走决口其势极顺何以言之盖决口河身深二三四丈不等而新挑引河其深不敌决口一半水性就下岂有弃深而就浅者将引河一开而数十里之平淤端然如故势所必有倘一淤浅前工尽费而决口新坝之冲激何以抵挡其前车不可鉴乎【雅】前条议中于开放事宜极言万不宜早又复切切面陈宪台业已了然全为万全之计除一百丈急请照【雅】所议刻日完工外再于百丈外东南一带接挑二百丈寛三丈深六七尺其二百丈内如前法再掘沟坑十四五个以补接河身冲刷之势使之长往莫御及其开放时仍必采【雅】所议俟决口不过四五丈河流涨溢之时然后开放引河庶免淤浅之虞若决口未到四五丈万不可先开反引淤淀也至将开口之际必须先下截河埽三四个约拦水势亦属最为要皆宜预备
　　又杜旁防一欵关系甚重若不及时照议绸缪则决口渐窄全河仍冲南坝万一所虑旁防之旧沟突然冲动不但南坝冲激可虑并取土地方亦成河身矣春月南坝之覆辙昭昭可鉴也此坝宜筑髙一丈二尺寛十丈外下邉埽随蛰随套庶可免于旁防之患耳
　　查北坝之西地势颇低计长不过十有余丈宜筑一堤底濶七丈髙八尺顶濶二丈五尺以补低洼以防叵测
　　前议大坝之内筑戗堤一道目今宜耑在北坝施工盖以北坝之内河水不深易于建工若南坝之内回流水深戗堤不宜骤举也又查南坝邉埽不过一层力量单薄急宜再加一层以防冲激此皆万不可缓者也
　　以上数欵十二月二十日途次再呈
　　三上要事宜
　　前详勘两坝北坝外防边埽内筑戗堤前已陈悉但所筑之埽坝急须加髙六七尺坝之北头耑用土筑而北坝之近龙门者尤宜加埽但所铺之埽止宜用苇草卷下其栁梢不宜滥用耳若使目前埽坝未蛰漫不加工及工至合尖之时河势荡激埽坝必至蛰防一时抢筑无及则预先绸缪施工不容刻缓再思南坝所筑较之北坝渐髙目前可恃惟是河势冲射南坝较之北坝尤甚绸缪捍御倍宜周详坝之南半宜加土筑而近龙门合口之处宜加套埽亦如北坝总用苇草卷防上面再加土筑可也至于外加沿边大埽须并峙两层庶几坝身巩固所费物料虽奢然全河迎溜要害关不可不万分加意
　　前议引河头挑濶二十丈而河身濶深一切事宜业已偹陈矣但河头开放之机宜尚有未尽者切以临时开掘河头口门宜在西北上头开掘十五丈而临截河埽四五丈不必开掘何以言之从二十丈之上头开放则河流入口有倒防之势湍悍冲刷自濶自深可以成河倘从河头截河埽处轻率错开则全河直冲截河埽坝所虑旁防之旧沟难免冲透将挑成之沟渠反不得全河直防之势矣是开放之机宜不可不审度慎重者也
　　前议河头东南下截河埽三四个以约拦水势矣然下埽之法尚未详悉也今思将开引河数日之前先须掘槽长十四五丈深一丈五尺濶一丈四尺铺埽髙一丈二尺先将此埽推入槽内打桩六七株又铺第二埽髙一丈长与底埽同铺完推入槽内正压底埽打桩五六株若截河埽下或河势冲刷埽个蛰防再急急铺埽套压
　　又思截河埽个临河头宜向西北不宜向东北何以言之盖埽头向西北者迎着河势使全河入于引河之内冲荡有力倘埽头反向东北如人之下唇反垂不得收约拦水势之功此中机宜万不可错也又思两坝进埽昼夜无停则正月二十间决口不过寛十余丈耳决口渐窄则河势必渐射引河河头并南坝所虑杜旁防旧沟河头两处河头河势皆在冲激则引河头之截河埽与杜旁防之防边埽俱宜于正月二十前掘槽下埽万不可迟恐迟则河势冲射坍塌不止仓猝难以施工致悮大事不可不鳃缌过计预先拮据者也
　　以先前后刍议【雅】亲勘真确切实敷陈非同泛泛揣摹条议者比也但从来有治人无治法所虑在仕员役意见不同阅歴生熟有别或议论互异在宪台当自有特鉴不为浮説所揺则河工幸甚运道民生幸甚矣
　　康熙十二年正月初八日三上事宜
　　新河
　　寝开宿迁县北新河以固隄防
　　天下创始之事必权其利害而计其始终若有利而无害或利多而害少不妨舎其旧而新是图若利少而害多或有害而无利则不如仍旧贯之为愈也
　　国家数百万漕粮资黄河济运由清口至宿迁董家口曲折二百里许是以修筑两堤不惮劳费以固堤防其来久矣但年来河势变迁无常河患频仍不已幸总河经年劳瘁悉心博访议于宿迁白马陵山以东即系骆马县东峙丘等湖接连不断近湖之处旧有河形若于此处开挑新河修筑縴道由清河县涉黄入海不惟漕艘可免风波之险而运道亦无冲决浅阻之虞所以为
　　国计民生虑者至周且至也雅奉委防勘自宿迁县骆马湖姜儿庒砂礓嘴马陵山县东峙丘等湖至七里沟九里岗仓基湖三义镇等处以上宿桃清三县地方通共长二万三千一百四十余丈挑河筑堤约估计银六十余万两但此挑河筑堤之处南系黄流北临湖水诚恐变徙无常工程难以预料【雅】上下荒度反覆筹画有数端难以轻举者工大费烦竣事无期目前漕运急需河路难言挑筑者一也开河迤带逼近黄河外堤溃决势必横冲运堤漕艘必阻难言挑筑者二也山水暴发湖水盈溢北堤被侵狂风巨浪汕刷不免难言挑筑者三也相勘地势南昂北低一有疎防建瓴莫御新堤莫保运道必伤难言挑筑者四也黄河济运治黄为急则力有所分势难并举难言挑筑者五也似此创新河恐有难成之悔工大而费繁何如仍旧河力施幇筑之工事半而功倍耶窃见桃清上下迤带如新庒七里沟徐升坝九里堽诸险要有决口虽塞尚宜防防者有旧堤单薄急宜幇筑大抵岸低则水涨易溢堤近则水势易浸堤身卑矮单薄又复浮沙不坚则孤堤易伤年来河患全在于此为今之计惟宜加封固隄保运盖御黄全慿堤岸其筑之之法隄身欲髙以厚隄基欲离河逺而夯杵欲坚用土宜取直于隄身髙厚始足以拦湍悍之流隄基让逺始足以容浩瀚之势而且直土不浮夯杵既实则坚固足资挡御潘季驯谓治河舍筑堤无以者此也故开新河不若固堤防之为愈也此康熙十三年冬月勘明议停之详





　　两河清彚卷七
　　钦定四库全书
　　两河清彚卷八
　　益都薛鳯祚撰
　　黄河
　　刍论
　　治河以得人为要论
　　自古有治人无治法天下事皆以得人为难而治河为尤难必有人溺已溺之心而又有应变无方之才有尽瘁鞠躬之忠而又有一介不茍之操至于众咻不恤任怨不辞又非有特立不移之定力不可也逺年无论已近明二百余年河工独推潘印川季驯观其歴事三朝二十余年多底定之功而立言垂论皆足为后世法诚得人也图治者不求才于异代诚能于在廷诸臣广询博采求其能尽心河务者充总河之选推心任之得其人则政举何患不庆平成之勲哉至于分任督课则分司及道员职也其需才猷敏链劳怨不辞尤不可不慎择者而其职任则分司不如道员道员有总辖州县之权呼应即灵而分司之事权不同也道员虽亦挨奉升迁然可以久任成功分司之差满轮换计日即更者不能也今淮属有道扬属无道邳徐桃清南防有道北岸无道所当急议者也至于有司以及佐贰各有耑任责成而责成河官不如责成印官印官职掌守土比闾之民皆其抚驭一号召间即夫役也帑藏之财皆其典守一措置间皆物料也而河官不能也今管河道防以及佐贰皆有成例得以坐名题补其临河要地州县徃徃人地不宜迨有毁迹而后以弹章从事则何益哉至于其平居令河官常驻要地不许委署他务抢修令印官亲赴工次不得安居私署亦河工责成之要务也上下皆得人而又严每岁举劾之典申久任课迹之令贤否勤惰劝惩有法心何由不思奋防务何由不振饬哉
　　岁办物料
　　河工之役大抵初决之时工程防小若扫料有余何难勒限告竣祗因扫料缺不得不停工以所以迟之又久而日甚一日役夫则动至数千糜帑则动至巨万当于每岁十月踏勘明白两河要害分别首冲次冲又次冲何者为大修小修添修所用人夫桩柴草等项若干数目于各险工之下设厰堆贮设有急工应时挡防堵塞其视急取逺求停工以待者霄壤矣
　　若险工要害预备物料若能先事预防保固无虞至于一年二年者亦照堵塞冲决之工一例优叙更激励人心之大权要术也
　　河流首冲宜行疏导
　　河流当冬春之时皆扫湾回溜冲刷堤根其水势缓流之处必淤淀沙滩如水射北则滩在南水射南则滩在北此一定之形势也及伏秋水发从来冲刷之处竟成顶冲当此之时即筑堤数道断不免于溃决矣谙晓河势者相度时势凡当春秋水涸之时于淤滩壅淀之处挑控引河待伏秋水发乗其涌涨之势即可引流入渠使顶冲之势少减随于顶冲之处就堤幇筑加埽挡防自可免于溃决如仪封之王家庄祥符之陈桥陈留之孟家埠皆其也【挑引河开放事宜详本朝治河篇】
　　治河疏塞先后之宜
　　今之治河以堤筑为上防但治之河有先疏而后塞者有以塞为濬者昔刘忠宣治张秋决河濶九十余丈行视之曰是下流未可治先治上流发丁夫数万疏贾鲁旧河孙家渡诸河道使南流以杀其势后于沿河张秋两岸筑台立表实土下埽决口既塞缭以后堤此以濬为塞者也潘印川塞髙堰黄浦崔镇等口大小二十九决而沙刷水深两河归正海口自开此以塞为濬者也豫省河臣经理前后诸险工或先事豫防开引河以分其势或临时抢筑堤埽以塞其冲能有成效可为善师古人之意者矣
　　接筑桃清南岸大堤
　　清口为黄淮交防之处虽挑濬淮渠使通流以拒黄水但虑黄流涨溢清口迤西全无堤岸势必黄水漫入清口淤塞宜于清口迤西筑长堤一道与桃源筑成之堤接连一体或桩板或议石工以防汕刷庶二水不得漫溢旁流各安其所同归海矣
　　开七里沟引河以巩北堤
　　桃源县迤东七里沟黄家嘴上下数十里比年以来决凡数次堵塞未几旋复壅溃总因河势北徙离堤偪近而又河地卑下每值涨溢孤堤易伤溃决之患全在于此今幸堵塞善后之计当杀河势欲杀河势当挑引河相度上源龙湾之处施工挑挖则与北堤离逺逺则河水难冲又引河直截顺流则河水易防形势得所矣至所挑引河口濶二十五丈渠濶十五丈深一丈二尺又于一丈二尺之下再挑多坑沟伏秋水涨开放又下唇及截河大坝一一如法河势渐变从此相机疏筑善后之机当得其宜矣
　　筑石城至清河北岸遥堤
　　桃源迤带祗有单堤一道而又逼近河岸堤单则力孤逼河则冲激特甚伏秋涨决在所不免向经估计南北两河岸遥堤自宿迁至清河工费浩大今酌量要剧工自古城至清河先筑北岸遥堤计地较近工费少省而黄家嘴一带险要可恃无恐此重门御暴之意亦复容节制之良法也
　　建减水坝以杀水势
　　抢筑河患莫如挑引河然须上源有迎溜顶冲之处不然则挑濬难施惟有建减水坝分决口之全流两坝抢筑可计日而施考河防书所载徐升季太等坝盖因下流清口相距三四十里特筑此坝以分杀逆流之势立法最善若后有决口之处虽挑引河者仿其意而推广之将见石坝既设遇有滔涨即开放分流利頼非细且不特此也中州以逮淮徐两岸不茅之地或数十顷或数百顷建一石坝沙醎之地数日之间立成膏腴其利頼亦非细也但筑基湏髙于平地二尺余以便泄异涨之水
　　存恤夫役
　　守堤夫役原有额设工食并免本身杂差优恤既加方可责其防守今各夫既有风雨昼夜防守之辛勤又有芟揽栁麻课程之岁办且夫搭盖茅房修理器具工食无几不足供其应用更有指名花费侵吞或称上司过往或称上差酒饭或经丞需索常例或衙官借题津送一年工食几何数端刮削已尽且既暗补课程草栖露宿于堤上又复供应杂汛左支右舞于门庭一身数役劳不堪抛产逃亡弃堤不守势所必有此言之真可痛心闻之真堪髪指者也严禁厘革宁容少贷
　　河夫逃亡
　　河夫逃亡之弊积久相沿其上工或数日半月一月即报逃亡报逃申解躭延时日迟误工程或做半月之工而索一月之饷或解役通同头打逃折银甚有官吏包因而报逃重入轻出又或管工人员私卖轻夫众夫偏累以致逃亡有此端所以报逃接踵不休严剔厘革不特夫役无累而河工之功成有望矣
</div>
    <div class="pagination">
<a href="两河清汇_page12.html">上一页</a><span>...</span><a href="两河清汇_page8.html">8</a><a href="两河清汇_page9.html">9</a><a href="两河清汇_page10.html">10</a><a href="两河清汇_page11.html">11</a><a href="两河清汇_page12.html">12</a><span class="current-page">13</span><a href="两河清汇_page14.html">14</a><a href="两河清汇_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
