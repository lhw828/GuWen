<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 49 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 49 页/共 73 页</h1>
    <div class="content">真武庙在府城西北清化市东 【宋太平兴国二年置建炎四年金人峣建康应官舍民居寺观神祠无不荡尽此庙独存】 
后湖真武庙本吴赤乌玄武观后毁于兵
蒋帝庙在蒋山之西北去城一十二里神蒋姓名子文汉末尉秣陵死而灵异吴大帝为立庙 【搜神记曰蒋子文广陵人嗜酒好色自谓已肯青死常为神汉末为秣陵尉逐盗至钟山下贼击伤额因解绶缚之有顷遂死吴先主之初其吏见子文于道乘白马执白羽侍从如平生子文曰我当为此土神为吾立祠不尔使虫入人耳为灾吴主以为妖言后果有虫入耳皆死医巫不能治又云不祀我当有大火是岁数有火灾吴主患之封为中都侯加印绶立庙改钟山为蒋山表其灵异次弟子绪为长水校尉皆加印绶立庙】 晋加相国之号 【晋苏峻之难钟山神同蒋侯为助且曰苏峻为逆当共诛锄之后果斩峻太元中苻坚入寇望见二师部阵齐整又见八公山上草木皆类人形怃然有惧色初会稽王道子闻坚入寇以威仪鼓吹求助于钟山神奉以相国之号及至望见若有助焉】 宋加相国大都督中外诸军事封蒋王 【杜佑通典宋高帝永初二年普禁淫祀自蒋子文祠以下皆绝孝建初修复加蒋侯爵位至相国大都督中外诸军为蒋王】 齐进号为帝乃以庙门为灵光门中门为兴善门外殿曰帝山内殿曰神居 【齐元明中崔慧景之难迎神还台求助事平乃进帝号】 梁武尝祷雨有异及魏军围锺离复见阴助南唐谥曰庄武帝更修庙宇宋开宝八年庙火雍熙四年即旧址重建景佑二年陈执中增修得赐额惠烈政和八年漕使刘会元重修干道八年枢密洪遵重修
吴大帝庙在西门外清凉寺之西旧传今庙即当时故宫
晋元帝庙唐天佑二年置旧在城内西北卞将军庙侧宋景德四年重修后移就嘉瑞坊城隍庙东庑嘉定五年黄度作新庙于石头东两庑设礼乐群英三十二像叶适为记
褒忠庙在城南门外宋建炎三年立褒杨邦乂之死节也详见年表及本传
旌忠庙在城南铁索寺之东南宋绍兴三十一年金人犯淮西御前统制姚兴独以一军与战于尉子桥鏖战数十合援兵不至竟殁于阵将死犹手杀数十人枢密叶义问以闻赠观察使命立庙赐额
忠节庙在城东三里与半山寺相望宋隆兴元年江淮都督张浚命李显忠邵宏渊复宿州宏渊将王珙深入贼营戮力鏖战自辰至申手杀甚众竟战殁督府以闻赠阆州观察使于寨前立庙赐额忠节 【珙字伯谦德第三子战时帅所部绛衣铁冠所向辟易】 
惠泽龙王庙在水西门里大军仓东政和中建
牛将军庙在城西南隅竹街 【宋末樊城死节敕赠节使庙额忠烈】 
蜀三大神庙三神有德有功载在祀典 【俗谓清源君梓潼君白石君也】 制使姚希得蜀人分阃金陵日度地青□之侧鼎创祠宇其旁又建道室为槱燎之所取管下洞神宫额以□□□□□□□□□□国朝延佑年间改三大□□□□□成化祠加封梓潼帝君金陵庙废不治泰定年间盱江江廷楫住持宫事重加修建详见后洞神宫下
曹南王祠堂建在正北隅柴街宝戒寺侧 【至正元年闰五月初六日奉敕建中书省左丞许有士撰碑曰至正元年二月乙酉中书臣僚言勒建曹南王阿喽罕祠礼部议视淮安忠武王而祠于集庆县官给其费且请赐田千亩以奉祭祀制曰可既月王之子托欢由中书平章政事拜御史大夫行台江南台治集庆又得躬相厥役以迄于成贻书有壬曰子尝承诏铭先王知先王莫子若祠落矣愿纪也让不可乃本其碑撷其家世履历勋庸之概曰蒙古札拉尔氏有赠定威佐运功臣金紫光禄大夫司徒谥忠定讳博绰者王祖也赠宣忠靖远佐运功臣金紫光禄大夫中书右丞相谥桓毅讳伊哷肯者王考也勋皆上柱国爵皆曹南王身皆死所战有大功祖妣达巴妣默哷皆封王夫人此其家世王武毅善战袭桓毅职中统四年赐银章虎节仍食万户至元十二年擢昭毅上将军以上万户权行中书事进中奉大夫行中书省参知政事明年以参知政事行江东宣慰事明年入觐升资善大夫行中书省左丞十六年进资政大夫行中书省右丞仍宣慰江东十八年入觐拜中书左丞相行中书省事阶光禄大夫征日本次明州而甍寿四十九葬曹州济阴南村特赠推诚宣力定远佐运功臣太师开府仪同三司□□□国追封曹南王谥忠宣此其履历岁辛未渡江破宋师于龙兴北山中统初讨阿勒达尔珲塔哈于河西明年扈征额哷布格于幕北明年从宋王平孝坛于济南四役皆有奇功赐黄金金箙金鞍文锦恩数稠迭至元四年观兵襄阳明年围之越六年克之始走宋师南门堡献荡舟之荣渡沙芜取鄂州泝江陵至铁江十二年与右丞相淮安忠武王巴延分道取宋王发建康与宋师战屡败之破东埧砦拔溧阳建平广德四年长兴关独松关前后斩首一万五千级杀其将杜总管吴奉使许吴二总制及骑将二人俘谷总制张知府裨将祝亮等四十二人十三年三军会于杭宋亡徇浙东降赵提刑等五百余人追播福安僵尸四十里杀步帅李世达俘秀王与择监军赵由（怯去去改葛）防御使林德降安抚使王吉分军兴化擒宋相陈文龙降宋官二百余人淮兵三千人江南遂平此其勋庸配托多库库楞呼图克岱并封王夫人子男二长伊苏岱尔银青荣禄大夫山东河北蒙古军大都督集贤大学士次大夫也女五俱适望族有壬惟古者功臣受封之国先达宗庙于路寝之理所以广孝而劝忠也诸侯之制二昭二穆与太祖之庙而五太祖百世不迁昭穆则俟亲尽而递迁之自汉以来诸侯鲜及十世身享崇爵而子孙不能保也庙制由是弗讲矣其有德及注民功施社稷者在朝廷则有圆形以寓其思贤念功之意在其臣吏则有建祠以尽其事亡如存之心亦因时制宜之义也诸葛武侯之没也所在求为立庙又请立之成都后主皆不听民致私祭陌上以武侯之功尚何靳于一庙岂欲黜私祭以崇正礼邪夫所在立庙在礼若泛立之成都亦复不听何哉至习隆向充之请始听立庙沔阳则武侯之得庙亦戛戛乎其难哉皇上于忠宣既立之祠又锡之田思贤念切之盛德岂区区蜀禅之所知哉大夫祗顺德意克笃前徽劝孝劝忠于是乎在皆可歌以荐者也乃为之诗俾歌以祀焉其辞曰干元统天乘六龙宏才硕德如云从忠宣天挺间世雄父菑子播昏作农帝曰来汝汝世忠奋戈无往不奏功方城额额睽皇风分兵掎角乘其墉沙芜飞渡星月蒙顺流震击无遗锋义旗礼干趍独松赵孤衔璧吴山空万邦玉帛四海同台司两辖昭报崇虎符龙节行江东边尘何物劳蒙冲魂升海隅心九重杨显有子能始终哀荣典册备且隆襄旒冕舄曹南封石头城高江流潀新庙奕奕摩苍穹圭田千亩亩且锺维縻维芑纷樛橦舂榆释烝簋有饛醇醲戴祼牲特丰备乐舞兮明祀容神来假兮福攸降象贤济美垂无穷详见前图考并年表】 
禹王庙在保宁坊磨盘街口 【其地有沟名建业沟又封崇寺街亦有庙俗呼平水大王】 
侯将军庙 【侯瑱与王琳战于烈山下大捷土人以瑱功烈甚盛故名山曰烈祠之山】 
刘将军庙上元县治西有庙街北 【相传南唐刘仁赡庙也】 
五龙堂在城北古太一观基近玄武湖今废属金陵乡去县八里 【南唐保大八年改舞雩祠十三年有玄元尊像乘一木流于江及岸上道流迎奉徐锴为记】 
孚泽庙在玄武湖侧去城西北一里 【宋文帝时黑龙见湖侧时人号黑龙潭庙祀之绍兴中祷雨辄应张焘以闻赐额】 
嘉惠庙在城东南二十五里 【绍兴元年赐额庆元志丞相沈该政和中作邑上元祷雨应刻诗于祠】 
灵泽夫人祠在长干寺后龙池侧 【事见曾文昭公曲阜集云】 
炳灵公庙新桥西南唐升元中置 【五代史后唐长兴四年封威雄将军至祥符元年封炳灵公今庙中有化纸盆上铸南唐年号众铸入三郎君庙按搜神广记神东岳第三子又称东岳三郎】 
武烈帝庙在永寿宫西 【南唐书常州有陈果仁祠越人寇常州柴克宏帅师往救果仁见梦于克宏曰吾以阴兵助尔及战有黑牛二头冲突越兵克宏继之大败越人克宏奏封武烈帝今按果仁事见唐书沈法兴传盖隋末尝保据常州本庙在常州徐铉集有武烈帝碑润州志唐赠忠烈公有诸道行营都招讨判官顾云铭搜神记神字子威宋宣和中加封及赐额柴克宏为佐神封灵翊将军庆元志庙在天庆观西庙堂后水一壁乃毗陵董羽画世传名笔今不存不知其处画壁亦罕传句容志庙在东门内溧阳志忠佑别庙在县东门外陆子遹重建延佑五年本州岛准常州路牒敕加封武烈显灵昭德仁惠孚佑真君】 
二判官庙在城西门里铁塔寺西南百余步 【事迹云旧本延祚院土地神唐会昌中寺废景福二年神托梦里人复夜见火光连天人潜窥见炬篲荧荧焉因就其地建庙】 白石庙 【案宋书晋咸和三年苏峻乱温峤等入伐立行庙于白石告元帝元后曰逆臣峻倾覆社稷毁弃三正污辱海内臣亮等手刃戎行龚行天罚惟中宗元皇帝肃宗明皇帝明穆皇后之灵降鉴有罪剿绝其命剪此群逆以安宗庙臣等虽殒首摧躯犹生之年谢灵运撰征赋造白石之祠坛怼二之无君谓此其地在白石陂今废】 
九州岛庙 【按宋书明帝立九州岛庙于鸡笼山下大会群神云】 
紫微庙在城东北九里蒋山西 【宋明帝立祀王行帝废基犹存】 
兴德王庙在蒋山蒋帝庙北去城十三里 【唐末吴天祚三年神见光生梦中因立庙废基犹存】 
助国王庙在城东北十八里 【本观山王庙南唐取铁山下遂改助国大王庙废】 
青溪姑庙在今府学东与上水闸相近 【案舆地志青溪岸侧有神祠世谓青溪姑南朝时有灵异旧传隋平陈张丽华孔贵妃死于此今祠像有三妇人盖青溪姑与二妃也庆元志庙在今上水门东异苑曰青溪小姑是蒋侯第三妹南朝甚有灵验尝见形云又类说赵文韶住青溪月夜唱乌栖飞忽有青衣至曰王家娘子传语闻君歌声有关人者须臾女子至容色可怜文韶乃歌深契女心曰但令有瓶何患无水取箜篌鼓之令婢歌繁霜自解裙带缚箜篌歌曰日暮风吹叶落依依丹心寸意愁绪自知穷夕别去明日至青溪庙中女姑神像即夜见者荆公诗已无溪姑祠何有江令宅今庙恐非故处案此本溪神祠后人传怪至□□今城东隅三姑庙□□小庙】 
白马庙庆元志在江宁县随车乡秦淮南岸去城三十里 【宋顾琛传景平中顾琛为朝请还东日晚至方山下于时商旅数十船悉泊东岸侧有一人朱衣介帻执鞭屏诸船云顾吴郡部伍寻至应泊此岸于是诸船各东西俄有一假装至事力甚寡仍泊向处人问顾吴郡早晚至船人荅无顾吴郡又问何船曰顾朝请耳莫不惊怪琛意窃知为善征因誓之曰为吴郡当于此立庙至是果为吴郡乃立庙于秦淮号曰白马庙今按秦淮东上元崇礼乡地有庙与史方山下东岸合随车地名殷巷二庙隔秦淮相望里人各祀之】 
张仆射庙在城西门外十里 【事迹编云旧经唐天佑中有清河张司徒营建金陵百姓怀而祠之今呼张仆射庙北去城四里南唐张懿公墓道在焉或云即仆射也名居咏字德之尝为特进太子太傅未见为司徒也】 
周江乘庙在摄山顶 【相传吴时人盖贤令也】 
韩将军庙在城西门 【额大吴韩将军庙唐末杨氏据吴其人必有功者】 
阿哈庙在鸡行街杀猪巷 【相传金人南侵时有不忍而救免者人记其名立阿哈大王庙】 
新林姥庙 【南史张敬儿于新林姥庙中为妾祈子自称三公不详其所】 
李氏女庙在三山 【李氏名（王向）字温叔都官外郎幼女也八岁能赋诗后适江夏王常同泛舟射利江湖间娄彻为江州作清风亭记常方叹美（王向）曰未之尽也何不云好山绿水万里有尽处清风明月千古无老时一日举其文于彻彻卒用其言为破题不久常死（王向）溺舟三山矶下后三日尸忽出水中土人异之立庙】 
楚菩提王庙旧在摄山前今徙栖霞寺内 【稽神录摄山记皆云神即楚靳尚以谗谴为蟒穴于山齐永明中有僧为授菩提戒立祠山下号菩提王事甚迂怪亦见江总稳霞寺碑云】 
苏大将庙旧在上元金陵乡张阵湖侧 【按南史宋明帝即位四方逆命与苏侯神结为兄弟以祈福助事平与建安王休仁书曰此段殊得苏兄神力加峻骠骑大将军云】 
句容县城隍庙 【在县治南】 
三茅真君庙 【句容县志大元真人内传曰汉明帝永平六年诏敕郡县修守丹阳句曲真人庙陶隐居阙比庙今犹存在山东平阿村中有女子姓尹为祝逮山西诸村并各造庙大茅西为吴墟庙中茅后山上为述墟庙今并不知处惟升元观名鹤庙在祠宇宫之上以茅君分理赤城每年十二月二日驾白鹤会于此绍兴戊寅春重建庙严肃工兴丹光现旧基】 
张王庙在句容县南钤塘庙北有张墓数百亩绍兴经界时蠲赋禁民佃东有石柱前有陂池 【相传王饮马于此又有庙后废寺及孝宅砚池葛县官祷祈香炉移转不已有碑记其事旧额忠佑灵济庙信安卢襄书今庙额曰正顺忠佑灵济昭烈行祠以显迹桐汭反以此为行祠】 
广济庙句容县志天圣观祔龙神祠貌前有龙池 【昔陶隐居迁雷平池小龙豢养于此岁遇旱祷雨府县官迎请致醮每应绍兴间赐额淳熙绍熙间敕两封敷泽广应侯】 
文孝庙在句容东门内 【昭明有宅茅山邑人祠焉】 
刘明府庙在句容东门内 【晋刘起为邑宰有德政在民】 
沈史君庙干道志在句容县北下蜀镇西北又有沈公桥 【神即宋沈庆之也县志曰昭灵侯庙有祝文略曰淳熙六年六月既望从政郎张岩谨再拜寓文告于建康戍山沈侯之庙曰惟侯武勇勤正生为忠义死祸福一方后其子侃书曰先公赴举江东乞灵得卜寻登第越十年而寓前文以私钱助饬祠宇又四十八年侃滥为宰遂书文于板以显侯灵】 
达奚将军庙干道志在句容县东门内县志白羊门内 【事见古迹仁威垒注】 
卢大王庙在句容县西北东阳镇市东 【父老传云卢绾也无碑刻可考庆元志镇江周孚尝至祠下曰卢绛也考南唐史绛仕江南至昭武节度使城围日频立战功及金陵城陷募骁勇敢死千余人行收败辛田宣歙长驱入福建循海聚兵以图兴复不果而败忠于所事者也】 
射乌庙在射乌山下去句容县北五十里 【或传为羿】 
灵济张太尉等庙 【句容县志张太尉庙在东门内久废有灵济王庙在县南十五里县志作灵济庙龙光庙在县东二十五里武烈帝庙见前茅司徒庙在茅山事见溧阳天王庙在县城东角】 
溧水州城隍广惠侯庙在州东百步盖唐县治基也 【神即唐县令白季康祈祷必应宋元符中邑民俞瑑率众建庙绍兴九年李朝正请于朝赐额正显十七年封广惠侯淳熙元年修王端朝作庙碑十六年加封孚应宝庆元年加封顺济二夫人加封四字开庆中加封显佑二夫人加封六字景定元年权县赵介如以唐中书令敏中侯之子尚书居易侯从子也阎西庑立祠曰有唐文献之祠五年封显德公夫人河东薛氏高阳敬氏皆加封子三人皆特封侯居易特封昭文侯咸淳四年邑人建显应誾乐天集有侯墓志铭曰公讳季康太原人秦武安君起之裔冑北齐五兵尚书建之五代孙也曾祖讳士通皇朝利州都督祖讳志善尚医奉御父讳鏻扬州录事参军公录事次子历华州下邽尉怀州河内丞徐州彭城令江州寻阳令宿州虹县令宣州溧水令殁于官舍明年某月某日归葬于华州下邽县某乡某原享年若干呜呼公为人温恭信厚为官贞白严重友于弟兄慈于子侄乡党推其行交游让其才自尉下邽至宰溧水皆以廉洁通济见知于郡守流誉于朋僚才不偶时道屈于位而徒劳于州县竟不致于青云命矣夫哀哉公前夫人薛氏先公若干年而殁生二子一女女号鉴虚未笄出家长子某杭州于潜尉次子某睦州遂安尉后夫人高阳敬氏父讳某某官生一子二女女皆早夭子曰敏中进士出身前试大理评事历河东郑滑邠宁三府掌记夫人在室以孝敬奉亲为淑女既嫁以柔和从夫为顺妇及主家以慈正训子为贤母故敏中遵其教饬其身升名甲科历聘公府以文行称于众以禄养荣于亲虽自有兼材然亦由夫人诲导之所致也夫人以太和七年正月寝疾终于下邽别墅享年若干明年某月某日启溧水府君薛夫人宅兆而合祔焉礼也时诸子尽殁独敏中号泣襄事托从祖兄居易志于墓石铭曰繄我叔父溧水府君治本于家事施政于县民繄我叔母高阳夫人德修于室家庆积于誾门训着趋庭善彰卜邻故其嗣子孙有令闻】 
楚平王庙在溧水州南十里即平王都旧址也 【干道志吴越春秋云楚平王都固城者周成王封熊绎子男之田于荆蛮之地灵王立与敌日寻干戈边鄙不宁时吴军失利乃陷濑渚至平王乃佞臣之宫杀太傅伍奢并其子尚子胥奔吴吴用之破楚而入郢其庙唐广明元年重修知县周邦彦诗奸臣乱国纪伍奢思结缨杀贤恐遗种巢卵同时倾健雏脱身去口血流吴庭达士见几微楚郊忧若兵十年军入郢势如波卷萍贤亡国婴难王死尸受刑将隳七世庙先坏百里城子胥虽捐江素车驾长鲸惊涛寄怒余遗庙罗千搤王祠何其微破屋风泠泠蛰虫陷香案饥鼠悬灯檠淫俗敬魑魅何人顾威灵臣冤不雠主况乃锄丘茔报应若不直吾将问冥冥】 
左伯桃羊角哀庙去溧水州七十五里 【今庙中像羊左居左右介子推位春中未详又近地有子推墓地名介墟恐后人并其庙为一尔旧志庙在漆桥路东五里又有地名介墟在近后人因敬羊左义烈并塑子推像祀之然土人但称羊左庙】 
荆将军庙去溧水州南四十五里孔镇南火路西高陂古城内 【旧经云荆轲祠未详盖以羊左事见尔】 
圣母庙在溧水州东十四里 【盖中山神俗号俞母俞丑救切南唐升元六年邑宰废淫祀惟此庙独加修建秘书省正字贾彬作记石刻已亡耆老能倍记元丰元年春旱祷雨而应邑人胡无竞重刻石略曰有唐中兴文轨未一天子宵旰惠于烝人畴兹贤才以理郡邑诏琅邪王公出宰畿甸公每鄙众心尚崇淫祀下有取舍那分否臧爰采地图稽之故事古之诸侯今之令长得祀境内以祈有年有若圣母享于是山其名中山其神后土将设庙貌胡为不然其余嚣浮所完土木之设并从毁拆无或兴妖有以见公之去邪蔑疑为政以德恺悌君子其在兹乎将仕郎试秘书省校书郎韦真矩书】 
张将军庙在溧水州东南二十五里 【俗呼乌龙庙祷祀辄隐民敬事之州志事迹昔民有女行田野间感黑龙而孕后产鲤鱼遂投水中复变化随母所游后乘云去每春时必至墓上祷雨旸随应】 
刘府君庙在溧水州北三十五里方墟 【淳佑十六年太学进士杜子源记曰溧水县北之柘塘刘府君有祠旧矣禬禳祷祈辄响荅端平丙申里民以栋桡将压补其敝且藻饰之一夕绘工有醉酗嫚亵者傍观为发立汗下诘旦起视则雉经而死尉陶君季治被县搬验视为庙素以灵着而今以是污为弗灵矣遽火之已而风帘月牖变诡幻怪几不容以一息安于是翻然悔皋规复其初乡之着姓濮君智明首以义倡时嘉熙己亥秋八月也未几戎马突至居靡遑宁其后因之水旱田莱多荒不溃于成淳佑甲申乃始属役殚力竭虑若已作室雪脊朱扉林薄映照揣高度广视旧有加位置貌象举以法故洋洋如在民益敬惮其子桂发求子记稽诸志乘及裴晋公所著隧碑府君归葬于乡今州北三十五里曰刘墓者是也其门人韦干度□良士郑郡合十余人琢石为碑颜鲁公叙送伯氏西游亦侈其鄂不移华之盛晋鲁二公元勋盛德日星俪明千载闻风者衽敛色悚而于府君称道如是呜呼金陵古帝王州达官显人累累丘垄鲜有氏其地者屋而祠之尸而祝之历百千岁如一日府君之德如此而书汗简者独甚约幸托晋公之笔以传而又不幸缺裂敲砺之余沦坠割亨之所非有贤大夫如戴公挈而出之则其名行泯没苍烟衰草间然则抉断刻于垢污新废祠于煨烬其好古乐善有神风化一也裴度撰神道碑公讳太真字仲适族彭城晋永嘉末衣冠南渡遂为金陵人详见本州岛志】 
溧水州诸行祠 【东岳祠在州治东张真君祠在临淮门外五显祠在永安门内】 
溧阳州城隍庙在州东南挹秀门内显惠庙在溧阳州北二十里函山下 【后汉司空骠骑将军溧阳侯史崇庙祈祷屡应大观元年赐额政和二年封灵济公旧经以为溧阳史氏之祖故又号史祖庙庙有祷雨灵应记南唐升元三年知镇县事郭延沼立案唐制方镇兵戍州县者谓之镇兵将曰镇将知镇县事者盖以县令兼将镇兵如今郡守知军州事也】 
贞义女庙在溧阳州西北四十里濑水上 【唐李白作碑淳熙五年重刻碑云溧阳黄上里史氏之女即以饭食伍子胥自投于水者】 
赵城明王庙在溧阳州赵城内 【明王盖城之土地神州志庙有记唐中和二年乡贡进士林云撰神讳禹独立汉庭秉持邦宪关东江南饥民为盗王整师扫荡吴楚晏清再分茅土分王东平今州有赵城即当时屯军之地后人思之立祠大历中义兴县豪民张度聚众征窃至赵城东二十余里惊风骇浪人溺舟沉乃兹神力水旱祷祝克日应期今案汉书赵禹邰人也为丞相史称廉平选为御史至中大夫历中尉少府廷尉后以寿卒于家其事不合禹以异姓封王史必不略详云碑意似指汉宗室为王者然不可考矣】 
梁城庙在溧阳州古梁城内 【相传昔梁王国于此】 
赤邹将军庙在溧阳州东北二里屠塘右 【旧经云城乐乡侯史崇之将也】 
武程将军庙在溧阳州青安门外
高郑二王庙在溧阳州北街废
伍相庙在溧阳州护牙山下
圣姥庙在溧阳州曹姥山下
潘真君庙在溧阳州三鹤山下 【寰宇记云潘氏兄弟三人得道化白鹤冲天后人思而立庙祈雨有应】 
白鹤庙在溧阳州朝山下 【按茅山升玄观有白鹤庙寺州志旧经云昔仙人钓鱼于此双鹤来朝集庙屋上因名石上有仙人迹】 
东岳茅司徒等庙 【案旧志东岳庙广惠张王庙五通庙并在溧阳州西门内忠佑庙见城内武烈帝庙茅司徒庙事迹云稽神录浙西僧德林少时游舒州路见一夫荷鉏治方丈之地左右数十里不见居人问之对曰顷时自舒之桐城至此暴得痁疾不能去因卧草中及稍醒已昏矣四望无人惟虎豹吼叫自分必死俄有一人部从如大将至此下马良久召二卒曰善守此人明日送到桐城县下遂上马去焂忽不见惟二卒在马某即强起问之荅曰此茅将军也常夜出猎虎忧汝被伤故使护汝更欲问即荅曰已出矣不复见其二人即起而行意甚轻健至桐城顷之疾愈以所见之处立祠祀之德林止舒州十年及回则村落皆立茅将军庙今俗呼茅司徒在溧阳州东门外一里旧志同】 
祠山真君庙在溧阳州招远坊
五显华光楼在府城西隅赏心亭侧 【神盖五行之精古有五祀道书谓之灵观大帝祠庙所在有之江东尤盛若木石之怪为妖则亦五行之沴气耳】
　　宫观
大元兴永寿宫即旧天庆观在城西门内崇道桥北南宋废国学置总明观地即吴冶城晋西州故址总明观废道家者流以儒观之名为道士观杨吴于其地建紫极宫徐铉作记云冶城峻址西州旧宇卞真公之遗垄郭文举之故台宋大申祥符间改为祥符宫续改天庆观建炎兵火绍兴十七年重建旧太乙殿基即郭文举读书台也在圣祖殿后冶城楼忠孝亭在观之右归附初冶城楼废毁别建冶亭元贞间改额玄妙观天历潜邸屡幸之观主赵嗣祺陈宝琳应对称旨寻升观为大元兴永寿宫改冶亭为飞龙亭赐嗣祺号曰虚一先生宝琳曰虚白先生令有司新其宫宇出南行台赃罚钞以供用费皇上即位之明年又拨钞二千定成其功遣匠作臣造天神像累赐金旛宝香严其祠事至元二年降玺书命主其宫者甲乙次第之 【翰林学士虞集记飞龙亭略曰昔在潜邸东南海岳湖江之上车辙马足有所至焉则守吏民庶兴感荣华幸随而表之以诚其爱慕之意既登大宝自天光日华之所被及山川草木与有荣耀则必有所述以示乎天下后世若集庆路大元兴永寿宫之飞龙亭其一也亭成久矣而宫之住持道士赐号虚白先生臣陈宝琳始录其事即临川山中求臣集记之亭本冶亭宫本玄妙观集庆本建康路皆所赐名也方在金陵时行邸去冶亭为近上时游焉一日传命且至臣宝琳出宫门迎候逾时从宫已奉供具及门则知已至冶亭久矣引钟山之形胜俯城郭之佳丽顾瞻徘徊悠然有化育之洽焉从臣以宝琳见上笑曰道人何避客之久也宝琳顿首俯伏请罪上曰山径幽雅取便而至宜尔之不知题冶城者虞集今何在也皆对曰今在翰林充学士命王僧家奴模而观之因藏诸箧问宝琳何以字玉林也则对曰道士烧金石为丹澒抽鼎中状如琼林玉树故取以为名上曰当雪时吾登此亭目力所及树木皆玉也岂不易知乎更谓之雪林后临御别书雪林字赐近臣赵伯宁而宝琳仍字玉林矣谓宝琳曰吾出游数劳人不如山行之便可作柴门严扃鐍以待予之往来自是数至宝琳野人见上之乐而忘其微贱或持酒引裾欣然为留亦不责也天历己巳宝琳与其宫之住持赵嗣祺朝京师始制先生号以赐金陵道士之尝得见者嗣祺曰虚一先生宝琳曰虚白先生得之者纔二三人耳盖异数也时赐新宫名而冶亭名飞龙矣明年之三月二十五日臣集侍立崟章上顾谓曰汝犹忆冶亭乎亭旁松当加长茂臣集对曰臣集到冶亭时未种松也上曰游冶亭见卿书以为系千载之思实概于怀因命臣集书宫亭新名以赐而宝琳持归赐南御史台钱若干新其宫所谓冶亭者既名飞龙加饰槛桷置御榻其中重复而谨视之别作亭其下仍曰冶亭群臣公卿大夫赋咏威在又为亭以当钟山之秀名之曰锺英宫成行台御史大夫中丞以下及郡县守吏咸集于此以侈天子之赐矣嗟夫亭成至于今十有一年而先帝弃臣民将八年矣微臣辱在草野未先朝露讵能为宝琳执笔以述恩光之万一哉于惟天子仁孝纯至勋华相承羹墙之见无有遗思先帝神灵在天陟降上帝虽曰不可度思而日月所照霜露所队顾怀下土于万斯年臣民之瞻仰乌有穷已乎臣集故丕述事亭石以昭示于来者至元五年十一月记】 自改飞龙亭后更作冶亭及锺英亭极冶城之胜云
洞神宫据景定诸志旧在蒋山太平兴国寺东有古基阶级存焉制使姚希得创蜀三神庙于青溪侧景定四年就其旁创道宫以为祈报燎槱之所因以洞神旧额加之命道士王道立为知宫呼洞神宫蜀人文复之为记田产有碑归附后久废不治盱江道士江廷楫以泰定初年住持宫事始修宫祠复其田土于旧溪光山色亭基刱青溪堂李孝光撰记 【建业东有老子之宫曰洞神在钟山之下岁久而挠宋景定间留守姚希得居守建业希得蜀人久宦不得归乃作蜀三神祠建业青溪陼中俗相传言江总故宅所在希得念诸祠祀今佛老子之徒守之乃得不废遂徒钟山故宫并树焉又大出金布为置次舍土田园池刍荛之地属道士王道立守之事在文复之记祠语中宋且亡土田散属巨家祠亦弛弗治其徒梦神人告曰后有公孙止吾宫则祠且复兴延佑六年盱江江廷楫济川寔来始至趿青溪上行视祠东西大为惕然于是修三神之祠明年又益树坏垣改作雨庑始完而御史中丞纳琳侍御辅之治书侍御史图沁布哈监察御史僧格达实喧见之闻祠祀土田属巨家使有司悉按故籍归其土田皆已复其旧济川乃曰吾徒聚居以学道道清凈而离世然不可以亵故有齐居之室乃作室祠北曰青溪之堂堂成属余记之客有问于余三神者皆蜀人生有功于蜀没庙食其县何以得祀于他邦余曰先王为祭法凡为民御萏扞患而德在生人得着于典祀夫三神有功于蜀而为蜀德然其法则可施于天下世遍祠固宜令夫公卿大夫有民人之责苟能推上之膏泽以利之则民甚至生祠之以报其仁至于他县之民亦愿欲望见几幸一临莅之以求得其所愿此无他以为能德已也繇是言之推民之所为事神可以少媿卿大夫之不为民德者是故有功于人人思之矣独事神哉余感济川之用劳若此故为言焉以慰问者之意又为之诗树祠之所始济川江丞相之诸孙始仕矣不遂去修老子氏之道别自号野舟云其词曰耽耽神栖自锺陵徙青溪之崎江令之里三神并树蜀人留守我闻三神皆蜀笃生受命上天辅此众萌凿江灌田黍稷如京惟孝廉氏帝使司文神光下烛其炜如星庙食蜀都皆号神君遍祠于楚贵并公祉民饮食神莫椒怀糈始隆中弛挠而复宇宇俄而作珍木具美疾犹鬼输翚其有颜藻井璇房仙圣至喜神鳌扶宫宛在中央若裨海九环以大瀛美哉沉沉上与河通宫室清净幽人所栖澹泊无欲观其天倪辞祝圣人与天地齐神有报民则多祉福宜稼于田天倪大乐时神之休惟皇寿谷】 
报恩光孝观在报恩坊街 【观基系陈朝进奏院故址宋崇宁二年置观赐崇宁为额政和元年改为天宁万寿观绍兴九年诸路天宁万寿观并以报恩光孝为额专充追崇徽宗道场近年重加修建】 
崇禧万寿宫在茅山华阳洞南门之东即旧崇禧观 【唐史方技传道士王远知少聪敏博综群书初入茅山师事陶弘景传其道法高祖之潜龙也远知尝传符命太宗平王世充与房玄龄微服以谒远知曰此中有圣人得非秦王乎太宗以实告远知曰方作太平天子愿自爱也太宗登极将重加禄位远知固请归山贞观九年润州置太平观以处之旧图经云晋陶隐居创后为永嘉馆复为嘉遁馆以待四方之众即此也后号太平观为盗所焚南唐升元初重建宋祥符元年因祈祷改名崇禧观建炎四年废于火绍兴中再刱陶弘景传云大茅中茅间有积金岭先生于岭西立华阳上下馆旧记云崇禧观即梁贞白先生陶君华阳下馆茅山记云太师益国公以金帛建造观宇粗备先是真宗祈嗣兹山获应每岁建金箓道场七画夜内降青词朱表并降香施料命句容县宰充代拜官设醮于此由是总辖诸山此观为甲张商英撰碑铭今延佑六年改为宫】 
玉晨观世人称为茅山第一福地 【高辛时展上公周时郭真人巴陵侯汉时杜广平东晋杨真人许长史父子唐李玄静南唐王贞素并在此得道梁时陶隐居于此精修为朱阳馆唐太宗时为华阳观玄宗时为紫阳观宋大中祥符元年九月改为玉晨观在雷平山北】 
古太平观在茅山侧 【梁时陶隐居读书万余卷善琴碁为诸王侍读永明十年挂衣冠神武门居句曲山立馆号华阳观隐居宋元符中改太平观即前崇禧观基也】 
崇寿观在大茅山下华阳洞南 【九锡碑云宋大始中庐陵太守鲁国孔嗣之为道士华文贤建旧记云晋任阙人旧宅宋元嘉十一年路太后建未详孰是齐建元二年立崇玄馆为太子尝临之重广基业唐天宝重修宋大中祥符七年赐今名张天与譔茅山志载在华阳洞南】 
下泊宫在中茅西 【茅山志云大司命君以汉地节三年自咸阳升举径来句曲外立茅舍以教二弟处也隐居云父老相传是司命故宅唐贞观十一年重立碑黄洞元文】 
元符万宁宫在积金山 【三茅记云嘉佑中有蜀人王略于积金山结庐以炼丹药后因事舍去刘混康初入山居之宋哲宗召混康赴阙诏以所居为元符观崇宁五年徽宗题其榜曰元符万宁宫建炎四年为盗所焚杨沂中以私财建造殿堂】 
祠宇宫在中茅峰西垂 【旧记云唐天宝七年敕于庙下立精舍度道士焚修屯田员外郎柳识撰碑】 
华阳宫在积金山西 【旧记云本贞白之上馆唐天宝七年敕度道士焚修后毁于兵宋政和中重建】 
干元观在茅山大横山下 【陶隐居真志定录言大横山下有泉昔李明于下合丹而升玄洲梁天监十四年陶隐居刱郁罡齐室以追玄洲之踪天宝中玄静先主居之制旨建置殿堂台榭甚多皆明皇赐额曰栖真堂会真亭候仙亭道德亭迎恩拜善等亭前朝大中祥符二年国师朱观妙于此结庐老焉先赐集虚庵为额天圣三年九月改赐今额】 
天圣观在茅山积金峰上 【梁天监初陶弘景开创池沼唐贞观中建立道靖至德中赐名火浣宫唐末遂废宋景德中张明真结庐于此祥符中御制观龙歌送龙归三茅山所得之池即此处也天圣三年九月赐名延真庵五年赐颔为观】 
五云观在华阳洞西门五云峰下 【宋天圣中王文穆公钦若于此建庵景佑四年赐额五云观庆历二年晏元献公殊撰记后为雷所击碎碑不再刻】 
抱元观在茅山柳谷泉上 【旧名柳谷庵政和八年因陈希微修行于此敕赐抱元为额庆元间王元纲重建】 
升元观在中茅峰西 【本名白鹤庙刘至孝三遇仙桃之所宋元佑中道士汤友成友直居之政和八年俞桌奏改今额】 
栖真观在崇禧宫东 【本名玉霄庵旧记云陶贞白中馆宋宣和中赐今额】 
华阳观在崇寿观西 【旧名鸿禧院旧记云宝历二年敕置即梁昭明太子旧宅丘征君亦隐于此李德裕延太玄周先生有碑宋治平中赐名鸿禧观至宣和初改今额】 
清真观在大罗源中 【宋政和中吴德清始营建为道人栖泊之所徽宗朝赐以观额绍兴间每岁三月十八日四方道人皆会于此齐时多有鹤至故谓之鹤会】 
金陵观在句容县 【张允之建】 
元曜观在句容县 【王道怜建】 
元阳观在句容县 【张元始建】 
洞灵观在句容县 【皇甫冉有诗】 
僊台观在句容县 【刘言史有诗】 
泰清观在溧阳州东南州学左 【淳熙十年道士王灵和移溧水州废额建】 
太虚观在溧阳州盘白山晋盘白真人得道之所简文帝诏真人宅造观赐曰招僊宋大中祥符元年改今额赐铜天尊像一真人像二观有九井真人炼丹藏井中 【观西北有南唐隐士许坚放鱼池东北有汉蔡伯喈读书台山顶有会仙亭基有铜钟唐大历六年铸有铭州有废永仙观唐开元初宗先生法嗣建观碑在今观内干道志锺楼尝欹侧杨吴顺义中一夕大风自正在州西南三十五里有周潘行浚先生墓在观之前】 
幽栖观在溧阳州北三十五里有幽栖伯祠堂 【州志绍兴中尉朱大廉记曰幽栖观旧梁普通二年有隐士号幽栖伯炼丹成全家白日升天其宅居道家流梁以其号名曰幽栖观基延袤三十亩周围有田有园广半顷皆仙人之旧产旧有碑不存观中有藏丹九井井泉甘美不减惠山观东北有小阿号朝斗山山侧有井云幽栖伯祭北斗器藏其中山之右有望僊桥当升僊之际居人瞻仰而名也许坚题诗石刻尚存】 
黄山观在溧阳州西南四十里黄山下 【旧传西晋时有黄鹤真人修道飞升唐天宝九年置观州志宋屯田员外郎周绛少为道士一夕弃冠褐发愤读书登太平兴国八年第是岁及知常州日有书谢道友观中藏之】 
崇德观在溧阳州西南六十里唐长庆元年建本名陵阳观大中祥符元年改今额亦见溧水志 【水环观西北隅曰兰溪溪上有墩曰挂鱼台旧传陵阳子明垂钓之所元和郡志曰陵阳山在宣州泾县子明得僊处溧阳州旧亦隶宣州云】 
灵宝观在溧阳州西六十里芝山 【旧传梅福学僊之所唐咸通二年修太平兴国中重建州志案福传居家以读书养性为事元始中王莽颛政一朝弃妻子去传以为僊后有见福于会稽者变名姓为吴市门卒岂尝寓此乎元丰中封福寿春真人】 
</div>
    <div class="pagination">
<a href="至大金陵新志_page48.html">上一页</a><span>...</span><a href="至大金陵新志_page44.html">44</a><a href="至大金陵新志_page45.html">45</a><a href="至大金陵新志_page46.html">46</a><a href="至大金陵新志_page47.html">47</a><a href="至大金陵新志_page48.html">48</a><span class="current-page">49</span><a href="至大金陵新志_page50.html">50</a><a href="至大金陵新志_page51.html">51</a><a href="至大金陵新志_page52.html">52</a><a href="至大金陵新志_page53.html">53</a><a href="至大金陵新志_page54.html">54</a><span>...</span><a href="至大金陵新志_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
