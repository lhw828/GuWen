<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 29 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 29 页/共 31 页
  </h1>
  <div class="content">
   方舆胜览卷六十一
　　钦定四库全书
　　方舆胜览卷六十二　　　　宋　祝穆　撰潼川府路
　　泸州【泸川　江安合江】
　　建置沿革【禹贡梁州之域天文东井舆鬼之分野春秋战国为巴子国秦属巴郡汉武帝分置犍为郡而犍为之江阳符县即今之州城是也东汉末刘璋立为江阳郡晋寄治武阳穆帝置东江阳郡宋齐因之梁置泸州取泸川以为名移治马湖江口隋为泸川郡唐复为泸州改泸川郡复为泸州皇朝陞为上州又陞为节度赐名泸川军中兴以来四路建帅府分委边防而夔路钤辖犹兼于泸南张魏公奏请防梓各专其任乃各陞本路安抚其后以泸南为潼川府路安抚使自梁介始今统郡十五领县三治泸川】本路安抚置司
　　事要郡名泸川　泸南　江阳　风俗朴野少儒学【华阳国志江阳之俗云云】气偏阳【勾公权泸川县廨记江阳云云夏秋多炎燠冬无苦寒每夏秋蒸溽如榜挹大炉鞴】畬田刀耕【寰宇记地无桑麻每嵗云云火种】形胜东接巴郡【华阳国志云云南接防牱西接犍为北接广汉】西连道【镇远楼记云云东接巴渝南望夜郎防牱】本汉江阳【华阳国志泸川县云云昔汉光武微时过江阳有一子望气者言江阳有贵儿孙王求之县人杀之光武怒为子立祠谪江阳人不使冠带】肘江负山【刘正字李园序泸为州云云】古巴子国【任伋开福寺记泸云云淙流东北贯其隅堕山西南蟠其址】枕带防流【舆地广记据江防】舟车之冲【照庵记江安隋旧邑也号为丨丨往来丨丨其外即与西南夷接自唐阁罗鳯之师出入于此而国朝元丰以来问罪之师亦由此启行】最近蛮獠【通畧太祖开宝八年召新泸州钱文敏见于讲武殿谓之曰泸州云云尤宜绥抚】为边隅重地【孙羲叟修城记泸控西南诸夷远逮防蛮最云云元丰以来用武守其后始更置儒守】权任益重【李西山堂记乾道升领劒南一道十五州云云】土产盐井【华阳国志土地虽迫山川特美丨丨鱼地一郡丰沃】泸茶【茶经云泸州之茶树夷獠常携瓢穴其侧每登树采摘茶必含于口中待其展然后置瓢中旋塞其窍归必置于暖处故味极佳】荔支【杜甫过泸川诗忆过泸戎摘丨丨青枫隐映石逶迤京中旧见君顔色红颗酸甜只自知】山川宝山【在城南初名堡子山为巡检廨陈公损之移廨山西建堂其上袁公説友名其堂曰江山平远易堡子为丨丨皆大书掲之下瞰城郭万瓦鳞集两江合流○郡国志一名泸峯山高三十丈地多瘴三四月渡之必死唯五月上旬渡之即无害故诸葛亮云五月渡泸即今之丨丨李西山堂记云以常璩华阳国志及辛怡显云南録攷之乃在越嶲之地明甚非泸之丨丨也】方山【距州三十五里又名囬峯山其山八面下瞰江有魏武帝庙】南夀山【在城西南三十五里山旣高且秀】安乐山【图经在合江西五里三峯俱秀有溪及延真观有石柜为仙人藏经之所岐而左有烂柯迹后有仙鱼影隐隐在石壁中岐而右歴木楠台仙人屋十二盘至剪刀峡循山有八洞通南岩有石曰许由瓢又有芙蓉城滴水崖白猿洞此三峯之景也○任伋游安乐山诗安乐溪上峯万木森翠羽孤撑切天心横拓压坤股气势西呑夷光芒南定楚云泉出石窦淋漓洒玉宇烟萝纒林梢摇曳垂翠组○山有天符叶一夕大风雨拔去后得于容子山如荔枝叶而长上有纹如虫蚀宛如虫篆或以为刘真人仙迹○苏子瞻诗天师化去知何日玉印相传世共珍故国子孙今尚在满山秋叶岂能神】镜子山【在江安县南五里又名照山一峯中峙两峰旁翼二溪交流峯峦葱蒨庵庐梵室金碧交辉旁有二潭为龙所居祷旱輙应山有眠云石袭渊桥玎珰岩磨鎌溪为一邑胜游之地】木龙岩【在宝山之趾有古榕木盘结夭矫如龙黄鲁直为题榜】东岩【在汶江之东绍兴中邦人开创大像依岩不足以庇风雨近嵗有庖者祁氏亲死庐墓弃俗奉香火于此岩邦人信之不十年重楼复屋佛宫经藏甲于一境】北岩【在城北旧有小庵尚书杨汝明创为大刹及创五峯书院以为士友会课之所焉】龙女洞【在城东南二十五里高岸之半有二穴俗传为丨丨丨李巽岩尝游有留题】汶江【出岷山东流入合江县界】泸江【按辛怡显云南録及唐书志姚州云南郡下有泸南县则泸水当在姚州○李西山堂记云郡得名为泸者盖始因梁大同中尝徙治马湖江口置泸州盖马湖即泸水下流因远取泸水以名州】中江【一名绵水经泸川县北三里出麸金】泾滩【在江安县南三十里滩上有山刺天瀑布飞下相传武侯誓蛮之地】黄龙堆【在泸江中有大石阙每季春则黄龙堆没此阙亦平○水经云尹吉甫生子伯奇至孝后母谮之自投江中衣苔带藻忽梦水仙赐之美乐扬声悲歌船人学之吉甫闻其声援琴作子安之操即泸川县之黄龙堆也韩文公履霜操亦援此事】井泉防井【在城西偏绍兴中掘濠堑得碑乃唐乾元中苏徳充所开也】滴乳泉【在城西真如寺自崖石中流出味甚甘鲁直经行大书此三字】堂楼衮绣堂【在州治以赵卫公出镇于此改今名】整暇堂【在郡圃之内】西山堂【在宝山】南定楼【在州治取出师表语○陆务观诗行遍梁州到益州今年又作渡泸游江山重复争供眼风雨纵横乱入楼】亭观四香亭【在州治淳熙赵公建自题云永嘉何希深之言曰荼防香春芙蓉香夏木犀香秋梅花香冬斯名以之】偶住亭【在江安县之对建中初鲁直自道还过邑宰石谅同游此亭书琴操后改为渡泸亭有范百録平蛮碑在焉】海观【在州治侍郎阎苍舒诗云南之阴大江东二水奔腾如海冲谁能具此壮观眼南定楼中今卧龙】名宦诸葛亮【按叙州李嘉谋武侯祠堂记云武侯南征使李恢自建宁马忠自防牱而身自出越嶲五月渡泸世未有原其説者盖吴蜀之分五溪诸夷遥接益州四郡虽不能为害然有事之际得之即强故先主伐吴使马良招五溪诸蛮授以官爵五溪之南即益州防牱郡界及先主败于秭归益州四郡皆叛应吴高恣睢于越嶲雍闿跋扈于建宁朱褒反叛于防牱闿又受吴之爵执蜀刺史张裔以与吴安然不忌此非独以险远为心盖益州四郡上可撼巴峡以为奇下可通湘广以备败自汉以来益州四郡皆士大夫主之非独蛮夷而已公之南伐盖以杜塞四郡归吴之心使四郡根据于吴遥结五溪诸夷则巴峡非汉有也传所谓因其酋豪擒纵孟获使之不叛者特公之余畧耳】柳玭【通鉴昭宗景福二年以渝州刺史丨丨为泸州刺史柳氏自公绰以来世以孝悌礼法为士大夫所宗玭为御史大夫上欲以为相宦官恶之故久谪于外】皇朝钱若水【以右赞善为守太祖召见于武徳殿谓之曰泸州最近蛮尤宜绥抚】邓绾【为江安令有安乐溪记】人物尹吉甫【江阳人有祠在城南又报恩观建清穆堂以祠之】皇朝唐庚【字子西来自眉家于泸之安夷门外有文集】题咏地兼夷汉重【任伋题安乐山诗云云江带梓防寒】泸戎瘴疠屋【刘望之荔支诗云云闽粤山水乡如何产此物烂然照炎荒】余甘渡头客艇【唐子西泸川六言百斤黄鲈鲙玉万户赤酒流霞云云荔支林下人家】牛羊村落晚晴处【唐子西云南老人行云云烟火楼台日暮时】安排春织待新篇【唐子西赠泸倅诗寄语江阳夷洛道云云自注云淯井夷人蛮布织梅圣俞诗】歌唱竹枝终日楚【同上云云笛吹梅弄数声羌】
　　四六【西瀼奏功　若时江阳　宏开帅府东川徙镇　实聨益部　尽防兵权】
　　【地控云南之六诏　维泸川之大郡　地望隆重视古元侯疆连井洛之三边　控巴徼之羣蛮　民俗怡熙为今道院鸟言夷面虽久被于文明　占一星之入蜀谓合遄归狼子野心然易萌于啸聚　不五月而渡泸却疑深入元戎小队复班石谷之春　尹吉甫之清风穆如可挹方国细书趣侍云台之下　唐子西之遗范炳若犹存】潼川府【郪县　平江　涪城　通泉　射洪盐亭　飞乌　铜山　东闗　永泰】
　　建置沿革【禹贡梁州之域东井舆鬼之分野春秋战国为蜀地汉高帝分置广汉郡郪县与焉后汉因之先主定蜀分广汉蜀梓潼郡晋又分置新都郡萧纪于郪县置新州西魏置昌城郡隋改新州为梓州因梓潼水为名炀帝废为新城郡唐改为梓州又改为梓潼郡复为梓州肃宗以梓州为东川节度治所前蜀为武徳军国朝改静戎军又改安静军又诏梓州称劒南东川陞为潼川府以梓州为潼川府路乾道间陞泸南为潼川府路安抚使而潼川守臣兼果渠怀安广安五郡兵马事今领县十治郪县】本路提刑置司
　　事要郡名梓潼　东川　左蜀　风俗俗好胜尚气【旧经云云不耻贫贱】士通经学古【旧经曰云云罕为异习】人杰地灵【图经梓州出赵防之智术陈子昻之文章所谓人杰地灵者也○岑象求赵岩记东汉以来人物可见者仅数人其间以礼自持不应辟命者殆居其半】形胜左带涪水【通典云云右挟中江居水陆之冲要】东控泸叙【乞陞潼川府奏状云云西扼绵茂江山形胜水陆之冲为劒外一都会与成都相对】古广汉郡【刘甲人物志序唐以前凡称梓潼者即今之隆庆称涪者即今之绵州惟称郪及广汉县乃潼川也○元和志州城宋元嘉中筑】不及西川一大县【邓良能南楼记云自唐为东川节度名有十邑与西川等而壤地瘠薄民物之产云云】通泉为梓名邑【杨天惠撰通泉县连鳌阁记梓于西南为大都云云江山秀润土田平夷】土产桃竹【杜甫丨丨杖诗江心蟠石生桃竹苍波喷浸尺度足斩根削皮如紫玉江妃水仙惜不得梓潼使君开一束满堂賔客皆叹息怜我老病赠两茎出入爪甲铿有声老夫复欲东南征乗涛鼔枻白帝城路幽必为鬼神夺杖劒或与蛟龙争重为告曰杖兮杖兮尔之生也甚正直慎勿见水踊跃学变化为龙使我不得尔之扶持灭迹于君山湖上之青峯噫风尘澒洞兮豺虎咬人忽失防杖兮吾将曷从】山川牛头山【在郪县西南二里形似丨丨丨四面孤絶俯临州郭下有长乐寺楼阁为一方胜槩图经有云罗汉洞在岩之半永福寺据其顶广化寺据其冈罗汉院据其麓】东山【在城东○杜甫陪王侍御同登东山最高顶宴姚通泉晚携酒泛江诗姚公美政谁与俦不减昔时陈太邱邑中上客有柱史多暇日陪骢马游东山高顶罗珍羞下顾城郭销我忧清江白日落欲尽复携美人登防舟笛声愤怒哀中流妙舞逶迤夜未休灯前往往大鱼出听曲低昻如有求三更风起寒浪涌取乐喧呼觉船重满空星河光破碎四座賔客色不动请公临深莫相违逥船罢酒上马归人生欢防岂有极无使霜露霑人衣】大雄山【在中江有真武祠杜甫有题武禅师屋壁诗即此】东武山【在射洪县东十里唐陈伯玉集云陈方庆好道隐于此有唐朝道观遗址】金华山【在射洪县有陈拾遗学堂○杜甫诗涪右众山内金华紫崔嵬上有蔚蓝天垂光抱琼台系舟接絶壁杖策穷潆洄四顾俯层巅淡然川谷开雪岭日色死霜鸿有余哀焚香玉女跪雾里仙人来陈公读书堂石柱侧青苔悲风为我起激烈伤雄材】白崖山【在射洪县南十五里】郪江【在郪县西南源出铜山县赤岸溪】涪江【在郪县北通遂州】射江【涪江水东南流与射江合】鵞溪【在盐亭县境其地产绢】梓潼水【在盐亭县其源出劒州】沈水【在通泉县北公孙述令延岑盛兵固守丨丨汉臧宫进兵纵击之斩首溺死者万余人即此】堂亭名世堂【在府治画司马相如王褒杨雄严君平屈原陈子昻李太白苏子瞻八人】来衮堂【在府治以赵丞相更名】西郊亭【蒲公规亭记云蜀相高平公所建】野亭【在通泉县东○杜甫陪王侍御宴通泉东山丨丨诗江水东流去清樽日复斜异方同宴赏何处是京华亭影临山水村烟对浦沙狂歌遇形胜得醉即为家】山亭【杜甫登牛头丨丨诗云路出防树外亭窥万井中江城孤照日山谷远含红兵革身将老闗河信不通犹残数行泪忍对百花丛】水亭【杜甫章梓州丨丨诗城晚通云雾亭深到芰荷吏人桥外少秋水席边多】馆驿通泉驿【杜甫诗溪行衣自湿亭午气始散冬温蚊蚋集人远鳬鸭乱驿楼哀柳侧县郭轻烟畔一川何绮丽尽日穷壮观】寺观慧义寺【杜甫陪章梓州诗云春日无人境虚空不住天莺花随世界楼阁倚山巅迟暮身何得登临意惘然谁能解金印潇洒共安禅○前人送王少尹赴成都诗云苒苒谷中寺娟娟林表峯栏干上处远结构坐来重骑马行春径衣冠起暮钟云门青寂寂此别惜相从】牛头寺【杜甫诗青山意不尽衮衮上牛头无复能拘碍真成汗漫游花浓春寺静竹细野池幽何处莺啼切移时独未休○望丨丨丨诗牛头见鹤林梯径绕幽深春色浮山外天河宿殿阴传灯无白日布地有黄金休作狂歌客囬看不住心】兠率寺【在南山名长夀有刘蜕文冢碑及蜕三诗刻之石○杜甫诗兠率知名寺真如会法堂江山有巴蜀栋宇自齐梁庾信哀虽久何颙好不忘白牛连远近且欲上慈航○望丨丨丨诗树密当山径江深隔寺门霏霏云气重闪闪浪花翻不复如天大空余见佛尊时应清盥罢随喜给孤围】东山寺【名普恵寺在城东涪江之外去城三里寺有苏公泉临川门下瞰涪江】香积寺【在涪城县有官阁○杜甫诗寺下春江深不流山腰官阁逈添愁诸天合在藤萝外昏黒应须到上头】东台院【在盐亭县郎中任伯传于山上建亭读书十年而兄弟子孙登科者十余人其孙任源有记】玉京观【在射洪县北金华山上东晋陈勲学道山中白日仙去梁天监中建观有唐明皇所铸老君像有陈拾遗读书堂及卢藏用祭文】祠庙白崖庙【在白崖山图经云神姓陆讳弼梁天监中为泸州刺史卒于官归舟过此山下舟皆沈没后为立庙】勾溪庙【在中江县即天齐王祠○子瞻有看画古丛祠之句见后题咏】名宦郭元振【唐诗纪事元振神龙间尉通泉任侠使气不事小节武后召欲诘问既与语奇之索所为文章上宝劒篇后览之嘉叹○杜甫过代公宅诗豪杰初未遇其迹或脱畧代公尉通泉放意何自若及夫登衮冕直气森帷薄磊落见异人岂伊常情度定策神龙后宫中翕清廓俄顷辨尊亲指挥存顾托羣公甫慙色王室无削弱逈出名臣上丹青照台阁我行得遗迹池馆皆疏凿壮公临事断顾歩涕横落高咏宝劒篇神交付冥漠】苏荣【唐相味道之父为梓州参军致书乡人曰项注吏部州参子号县带郪名由来不渉老身并是妇儿宫职时人赏之】柳仲郢【公绰之子字谕防为东川节度使美绩流间又孙光宪北门言曰西川人言梓州者我车门之草市也仲郢为东川节度使闻之曰吾仕朝廷三十年清津备歴今日始与西川作市令耶】李商隐【唐大中时为东川判官今防弥勒岩佛颂及南禅四证堂碑皆商隐文】皇朝燕肃【天圣中为守作莲花漏】张雍【徳安人知梓州值李顺之乱士逊蠲烦苛尚简素吊死防孤歌颂之声溢于道路】范百禄【淳熙间为提刑会泸夷反命熊本措置夷数千请命将欲屠之百禄不可遂受其降】人物王涣【郪人为洛阳舍寛猛得宜人为立祠】王堂【郪人迁汝南太守委功曹陈蕃匡理政务郡内称治并东汉时】赵防【盐亭人笃学不仕舆李白善著书号长短经】陈元敬【子昻之父瑰伟倜傥弱冠豪侠属乡人阻饥散粟万斛以济贫民年二十二擢第天后居摄遂山栖饵术见赵澹颂】陈子昻【射洪人唐兴文章徐庾余风天下祖尚子昻始变雅正武后时上书言事为右拾遗后为县令叚简所害卢藏用云道防五百载而得陈君子昻有感兴诗墓在独坐山学堂遗址在金华山】顾彦晖【郡人以忠义称】皇朝苏易简【铜山人太平兴国五年状元】文同【字与可永泰人文潞公守成都奇之致书与可云襟韵洒落如晴云秋月尘埃不可到司马温公苏文忠公尤敬重之有丹渊集】题咏官柳着行新【杜甫郪城送李判官诗云慿高送所亲久坐惜芳辰远水非无浪他山自有春天际伤离别离筵酒太频野花随处发云云】江水流城郭【杜甫春日登梓州城楼诗行路难如此登楼望欲迷身无却少壮迹有但羁栖云云春风入鼓鼙防防新燕子依旧已衔泥】五马何时到【杜甫送梓州李使君之任诗近看除刺忠还喜得吾贤云云防鱼会早传】江清歌扇底【杜甫陪李梓州泛江有女乐在渚舫戏为艳曲诗上客囬空骑佳人满近船云云野旷舞衣前玉袖临风并金壶隐浪偏竞将明媚色偷眼艳阳天】立马千山暮【前人白日移歌袖青霄近笛牀翠眉萦度曲云鬓俨分行云云囬舟一水香使君自有妇莫学野鸳鸯】衔恩到梓州【姚合送杨尚书赴东川诗郄縠诗书将云云绕身垂印绶防马执戈矛劒阁和铭峭巴江带字流从来皆惜别此别复何愁】汉女输橦布【王维送梓州李使君诗万壑树参天乡音听杜鹃山中一半雨树杪百重泉云云巴人讼芋田文翁飜教授不敢倚先贤】得郡书生荣【苏子瞻送周正孺知东川诗云云还家昔入重而况东西川千骑拥上冢里门下车日父老自惊耸端如何武贤不事长卿宠清时养材杰杞梓方培拥未应遗合抱取用及把拱如君尚出麾顾我宜耕陇告归谢先手求去悔不勇岂云慕廉退实自知衰冗为君扫棠隂画像或相踵】东川得望郎【苏子瞻次前韵云云坐与西争重高峯倾石室旧学鄙文蜀人安使君所至野不耸竹马迎细侯大钱送刘宠遥知勾溪路老稚相扶拥看画古丛祠百怪朝幽拱牛头与兠率云木蔚堆垅醉乡追旧游笔阵贾余勇聊将诗酒乐一扫簿书冗西风吹好句珠玉本无踵】水散巴渝下五溪【杜甫野望诗金华山北涪溪西仲冬风月始凄凄山连越嶲蟠三蜀云云】从来不奉一行书【杜甫投简梓州幕府兼简韦郎诗幕下郎官安稳无云云固知贫病人湏弃能使韦郎迹也疎】一门三镇拥朱轮【潼川旧记鲜于叔明功徳碑载严氏诗三院四人簮白笔云云】训练彊兵动鬼神【杜甫寄章侍御诗淮安维扬一俊人金章紫绶照青春指麾能事囬天地云云闗西不得归闗羽河内犹宜借冦恂朝觐从容问幽侧勿云江汉有垂纶】鞭指金门望转清【张顺之送大谏赴阙诗一万余家留恋意二三十里管弦声恵加棠水流难尽云云】深僻还如樗社村【张顺之寄唐山人诗梓潼江口涪江上云云】鳯凰城里花时别【陈羽梓州与温商夜别诗云云武江边月下逢客舍莫辞先买酒相门曽忝共登龙近风骚屑千家竹隔水悠扬五夜钟明日又行西蜀路不堪天际远山重】外邑高山拥县青【杜甫行次盐亭寄严遂州蓬州二使君诗马首见盐亭云云云溪花淡淡春郭水泠泠全蜀多名士严家有徳星登临意无极好为老夫听】山县早休市【杜甫倚杖诗自注在盐亭时作看花随郭内倚杖即溪边云云江桥春聚船狎鸥经白浪归鴈喜青天物色兼生意凄凉忆去年】乌好人亦好【杜甫赠射洪李四丈丈人屋上乌云云人生意气豁不在相逢早】薛公十一鹤【杜甫通泉县署屋壁后薛少保画鹤诗云云皆写青田真威迟白鳯态非是仓庚隣赤霄有真骨耻饮洿池津防防任所往脱畧谁能驯】江头且系船【杜甫题郪县郭明府茅屋壁云云为尔独相怜云散灌坛雨春青彭泽田频惊适小国一拟问高天别后巴东路逢人问几贤】
　　四六【出纶北阙　蜀川巨镇　地接三江赐履东川　郪道名邦　镇分二蜀】
　　【辍从枫陛分竹使以鼎来　柳侯见薄苐言市令之如坐使梓潼与锦城而争重　坡老送行乃以望郎而重建台移治盖田谏议之言　陈伯玉之故乡风生谏草持节防名有赵清献之烈　杜少陵之遗迹月冷诗坛接漏天之雾雨隔畨之烟云】














　　方舆胜览卷六十二
&lt;史部,地理类,总志之属,方舆胜览&gt;
　　钦定四库全书
　　方舆胜览卷六十三　　　　宋　祝穆　撰
　　遂寜府【小溪　蓬溪　长江青石　遂寜】
　　建置沿革【禹贡梁州之域东井舆鬼之分野春秋战国为蜀地秦为蜀郡地汉分为广汉郡今州为广汉县又分为德阳县东晋于德阳县界东南置遂寜郡后周置遂州又改名曰石山郡唐改为遂州改遂寜郡复为遂州陞东川防御使又陞武信军节度皇朝因之提举合邃等七州兵甲徽宗潜邸陞遂寕府今领县五治小溪】
　　本路转运置司
　　事要郡名古遂　武信　风俗民醇有古风【张震赋序云云】人物富繁【马咸记云云江山洒落】形胜东连巴蜀【图经四逹之区西接成都云云】劔南大镇【曲阜行李延制遂寜云云】涪水上游【马咸防云云乃东川防邑】东蜀都防【刘仪鳯南楼记平原沃野贯以涪江气象寛舒为云云】山原肥沃【华阳志云云有泽渔之利】遂居蜀腹【白居易行刺史李繁制】有城如斗【唐节度使夏鲁竒檄文云云有壁如金】土产蔗霜【容斋五笔宣和初王黼剏应奉司遂寜尝贡糖霜黄鲁直在戎州作颂答雍熈长老寄糖霜诗逺寄蔗霜知有味胜如崔子水晶盘】山川鳯凰山【在府城西】书台山【在府城西南以张九宗得名连宝台与金鱼山为三峯今建学宫于上】玉堂山【在小溪县北十里岩峦耸秀】伞子山【在小溪县白水镇唐大厯间有禅师跨一白驴抵此山结茅以居环山之民素以植蔗凝霜为业和尚所骑白驴颇食民蔗居民苦之诣和尚请焉和尚曰汝知糖之为糖而不知糖之为霜其利十倍因示以诀遂寜糖霜其色如琥珀遂为上品】鼓楼山【在蓬溪县北十里防峯对峙山髙千余仭王蜀时尝置鼓楼望烽火于其上】赤城山【在蓬溪县东二里】庙山【在长江县南十里孤峯峭拔下临江岛】明月山【在长江县西南二里○贾岛诗长江微后明月众星中】五龙山【在长江东五里】青石山【在青石县有祠甚严九州要记云天下青石无加于此可为钟磬】招隐洞【在长江县南二十里内有唐员半千题字】涪江【源出广魏涪县南至小广魏与梓潼合】赤溪【自蓬溪县西流入小溪东合涪江】郪水【自铜山飞乌县合众流歴长江防涪水】井泉火井【在长江县客馆镇之北二里伏龙山下地洼若池以火引之则有声隐隐然发于池中少顷炽炎夏月积雨停水则熖生水上水为之沸而寒如故水涸则土上有熖观者至焚其衣裾】堂院静治堂【孝宗御书三字赐丁逄】东蜀道院【在郡治晁子西为记】寺院广利寺【在小溪县西五里岩壑之胜甲于一方○丁公言诗出城数里即青山路入青松白石间只合歩行寻石径不宜呵喝入松关】资圣院【在小溪灵泉山○孙谔诗四山藏一寺方丈压诸峯囬首坐禅处白云深几重】名宦顔杲卿【调遂州司法性刚直尝为刺史诘责正色别白】贾岛【字浪仙唐文宗时谪长江县主簿有墓在焉○杜荀鹤诗谪官自麻衣衘怨至死时山根三尺墓人口数聨诗仙桂终无分皇天似有私暗松风雨夜空使老猿悲○唐安锜过其墓题诗曰倚恃才难断昻藏貌不恭骑驴冲大尹夺卷悟宣宗驰誉超先辈吟诗下我侬司仓旧曹署一见一心冲】张九宗【小溪人德宗时持节列侯归典乡郡其荣禄诗牛羊啣草窥环佩鸟雀离花听管弦】皇朝司马池【干兴初为小溪大夫初正版籍赋役子温公方四嵗识者已知其非凡儿矣】赵抃【为转运使】李寿【蜀人为守号巽岩】冯檝【小溪县人苗刘之变檝为正字贻书谕以祸福累迁给事知泸州】题咏肩舆太守醉【张震诗春苗半没胫社酒期满腹云云灯火归骑趣惟有汉月明依然照山曲】劔岭横天古栈微【司马君实送张兵部中庸知遂州诗云云相如重驾传车归双亲倚门望已乆千骑踏雪行如飞人间富贵非不有似君荣耀世亦稀闻道西川有遗像使我涕泗空沾衣】谪官何事谪诗仙【郑谷旅次遇裴晤员外谪居于此因寄诗云谁解登髙问上云云不知几首南行曲留与巴儿万口传】
　　四六【武信旧藩　土田肥沃　防涪水之上游遂寜新府　人物阜繁　乃东川之都防】
　　【地重潜藩节镇素雄于一靣　道院邃清备载晁子西之记权専防府甲兵兼总于七州　襌闗胜絶更稽丁晋公之诗】
　　顺庆府【南充　西充相如　流溪】
　　建置沿革【禹贡梁州之域秦楚之交鹑首之次参井之分春秋战国为巴子国秦灭巴立为巴郡即汉蜀郡之安汉县也亦为充国县地二县并属益州之巴郡汉刘璋分垫江置巴西郡宋于安汉故城置南宕渠郡隋罢宕渠郡以安汉县属隆州改安汉县为南充县改隆州为巴西郡唐割隆州南充相如二县置果州山南西道改南充郡复为果州改为充州寻复为果州伪蜀为永寜节度皇朝平蜀梓州路以寜宗潜邸陞顺庆府今领县四治南充】
　　事要郡名巴西　南充风俗其民喜商贾【程泾社稷坛记郡当舟车徃来之冲云云而怠穑事】人才之盛【郡守赵不拙鼓角楼记果之为州山深水长秀气所钟古今人物不絶纪将军忠节练御史史才谢真人飞升程仙师尸解牧牛峯大名尊宿顕顕在人耳目○吕好问览秀亭记思史谦恕窦泌之遗风吊谯周陈子昻之旧绩想陈练师谢自然之仙踪慕张嶷陆绩之英躅○开汉志在汉以忠节名义着在唐以神仙浮屠显在本朝以文章学术名】形胜本安汉城【冯休文宣王庙记地属梁雍云云】巴子旧封【邵伯温词云云充城乐土】大江襟带【开汉志嘉陵云云于左金泉栖乐诸山雄峙于右】羣峯矗于四望【冯耘灌口庙记果之郛防□夷溪水迤其西南云云】号小成都【郡志自邵伯温守此邦名山胜景题品无遗至以小成都目之○郡守杨济开汉楼记自号小益不复数潼遂又云果州虽亚于潼遂而士民之盛则过之】土产黄柑【邵伯温诗果山仙果秀天香处处圆金树树芳】山川果山【在南充县南八里郡以此名郡人御史陈寿隐于此有祠】金泉山【在城西果山之足唐谢自然于此上升有青霞观○韩愈作谢自然诗果州南充县寒女谢自然童騃无所识但闻有神仙轻生学其术乃在丨丨丨一朝坐空室云雾生其间须臾自轻举飘若风中烟入门无所见冠屣同蜕蝉】大方山【距城十五里又有小方山千峯万岭有若洞天】寳台山【距州城西与金泉对峙有览秀亭】清泉山【距城十里有古刹下瞰龙门诸山有邵太史留题】朱鳯山【在州南十里乃尔丨仙及李淳风养炼之地回视郡城如在掌握其山有鳯凰集因置丨丨观】清居山【在南充县内有四亭白云亭光相亭吸江亭五友亭】南岷山【距西充县十五里有十三小峯汉何岷者隐其上遂以名山】大耽山【在龙溪县隋居士杨耽居此修养冬居丨丨丨石窟中夏居小耽山之絶顶】肖岩【在西充县小陵镇东岩窦空润泉水清洁】嘉陵江【在相如县东二百歩○韦应物听丨丨丨水寄深上人诗水性自云静石中本无声如何两相激雷转空山惊】西溪【在丨充县东四十歩又有东丨】大小洲【图经载昔铁冠过此云丨洲连丨丨此地出公侯】井泉滴浮泉【在小方山道士何志全饮此水年八十面如桃红○樊汝　　贤诗云液落山腹脉与昆仑通云何山中叟八十桃顔红】楼阁开汉楼【郡守杨济记云圣朝褒纶冇实丨丨业之语摘二字以名是丨见纪信注】仙鹤楼【在郡城后子城上下瞰大江邵伯温诗鹤楼端胜庾公楼】览秀亭【在南充县宝台山上为乡士期集题名之所】清晖阁【在南充县下俯大江其景清絶】名宦韦贯之【白居易集云坐考防收直言者出为果州刺史】崔元亭【为守】史谦恕【海録碎事谦恕为果州刺史百姓歌曰使君来何晚昔日无储今有饭】皇朝查道【字湛然知果州王均之乱贼党相语曰查果州以仁义抚此境颇得众心未可攻也抵城而宵遯又云道微服单马造贼所谕以诏意乃相率投兵罗拜请防】邵伯温【康节之子妙得先天之防时相欲传其易学公力拒之后守果州】人物纪信【郡城太平门有忠祐庙诰词云以忠狥国代君任患实开汉业使后世知君为重身为轻虽糜捐不避者侯有力焉】司马相如【在相如县南三十五里宅濵嘉陵江有琴台又水北有相如坪】谯周【安汉人陈寿常师之孙谯秀】陈寿【安汉人撰三国志】谯秀【李商隠怀谯秀诗梓潼不见马相如更欲南行问酒垆行到巴西覔丨丨巴西惟是有寒芜】皇朝冯休【南充人真庙朝不应辟召归山著书】题咏褒斜不容幰【唐王维诗云云之子欲何之鸟道一千里猿啼十二时】五马过穷巷【王维谢郑果州相过诗云云双童送老身】骑吏縁青壁【姚合果州刺史崔元亮诗云云旌旗度白云劔铭生藓色巴字叠成文华省思仙侣疲民爱使君】阆苑南邉第一州【邵伯温果山即事云云江山絶胜对城楼又老守自慙无善政衰翁不称作遨头】万家灯火春风陌【邵伯温诗从昔遨游盛两川充城人物自骈阗云云十里绮罗明月天】倾城出送旧遨头【邵伯温离果州诗曰今日行人去果州云云】蜀人唤作小成都【邵伯温过充城诗云自昔充成号奥区云云】四川惟説好充城【邵伯温充城口号诗山围翠合水连云万室楼台照眼明胜地风淳真乐国云云】充城繁盛冠东川【前人云云】
　　四六【维今开汉　纪侯之忠节　维东梓之奥区号小成都　谢女之仙风　有南充之佳郡内输邦赋视资普而后先　疲民爱使君盍继崔元亮之政外给军储与嘉眉而甲乙　胜地真乐土愿邵伯温之诗】
　　资州【盘石　资阳内江　龙水】
　　建置沿革【禹贡梁州之域东井舆鬼之分野入参三度周属雍州春秋战国为蜀地秦置蜀郡汉武分置犍为郡即犍为郡之中资县地自晋雄之乱夷防居之西魏析武康郡之安阳县置资州理今简州阳安县界古资阳城后周于今简州阳安县移资州于汉资中故城为治所仍改资中为盘石隋并郡于安阳县炀帝又置资阳郡唐改为资州东川复西川徙治内江复治盘石皇朝因之今领县四治盘石】
　　事要郡名资川　资中风俗地狭民贫【宋京至道观记资中云云无土以耕在蜀为穷僻之地】为多士国【李浩大晟乐记资在东梓云云○图经云王褒起资以文词鸣自褒以来如董钧范崇凯李鼎祚皆以文显】词客才士未尝一至【宋京至道观记资中江山瑰竒自古王公贵人云云故不得见于歌咏而为浮图老子氏之学者徃徃擅而有之】夷汉杂居【唐韦臯奏防资与泸境相接山川连结云云】形胜长江带其南【李石企仙楼记】灵岩盘其右【传耆盘石县迁治舍记支江流其前谷神隐其北醮坛防其左云云】大溪缭其北【企仙楼记云云有山岌然中峙为郡治胜处】东抵昌泸【图经资在东蜀云云北通普遂南接荣嘉西逹隆简】山水之秀【刘光祖状元楼记蜀东十数郡云云不敢与资中抗】山川鳯凰山【在州北小谯山后形若鳯故名】重龙山【在州南二里崒盘屈隐若龙转亭阁之胜及诸梵列跨其上江山城市歴歴可观】毡帽山【在州南四里】玉清山【在州南二里左瞰平湖侯真人遗迹在焉】玉京山【在州西南五十里峭险壁立】得道山【在州北十五里有张开光遗迹存焉】月山【在州北三十里】醮坛山【在州北二里张道陵李阿真人修炼于此】资山【在资阳县○范淳甫诗丨丨岩谷多神仙鸾车鳯马随飞烟神女萧萧来暮雨浮邱徃徃下云軿】德林山【宋京李观有题钱氏丨丨丨诗】平冈山【在盘石县西三里李阿传仙宗崔中古崔逵居之】华蕚山【距内江县十里昔唐范崇凯于此读书详见名宦】鼇山【在龙水县西北一里】孟岩【唐杨禹珪题丨丨诗郡虽饶胜境偏爱丨丨山】东岩【距州城三里若剖大瓮下深千尺溪壑深杳林木葱蒨】西岩【在城西六里山行逾百歩石壁夹道如城如峡○宋京防资中四岩独丨丨幽深山水富足】南岩【去盘石县五里】北岩【去郡城半里等慈寺之东○唐卢并等慈寺诗地灵无俗草岩静有仙禽郡志崖峻不可游息其巅古像半洒苔藓乳泉滴沥四时不絶宋京丨丨记云东蜀领郡十六而山川瑰竒资中为之甲资中胜游十数而北岩又为之最】琵琶峡【在盘石县南三里】盘石【在州城北二里状若盘陀因以名县】珠江【相传江中有光夜现如灯烛○刘光祖状元楼记资号丨丨以地之灵出产瓖异】中江【在资阳县西沈约宋书资江为中水涪江为内水】龙溪【在龙水县西北】楼阁台星楼【即东城门乃赵魏公建黄裳为之记】省元楼【在谯楼南为郡人赵雄建】状元楼【在谯楼东为郡人赵逵建】企仙阁【一名蓬莱在郡治之北髙防絶顶得一郡之要李石记李传侯张各防一山合四山而拱揖故名】亭榭瀛洲亭【在郡圃绘唐十八学士故名鲜于侁记云千岩万壑绮绾綉错如拱如揖顾接不暇】道胜亭【梅尧臣题龙水县钱氏丨丨丨诗龙川旧山下髙卧一儒生有室罗经史无心繋组缨】名宦韦臯【唐丨丨时东蛮数为邉患能绥服之又战有功蛮部震服乃建安夷军于资州维制诸蛮】卢并【文宗时守资中长于歌咏有诗刻在等慈寺】皇朝范祖禹【治平中宰龙水】宋京【政和间为郡幕喜于诗翰】李新【字元应隆州人为资州司録东坡命赋墨竹常称赏之】人物苌【资中人即夫子问乐者也】王褒【资中人有圣主得贤臣颂今墓前有石碣髙一丈字已磨灭惟涤砚池尚存】董钧【东汉永平中为愽士尝与议礼乐】范崇凯【内江人善属文明皇命作华蕚赋入奏为第一弟元凯】皇朝赵逵【盘石人廷对第一不附秦桧】赵雄【内江人类试为第一孝宗朝为相】题咏元戎镇静无邉事【羊士谔资州宴行营囬将诗几劔盈庭酒满巵戍人归日及时云云遣向营中偃画旗】日落琵琶峡口风【宋京诗云云生氊帽山头雨云云】外邑县门倚岩石【范淳甫宰龙水日赋诗云云终日对青峯初仕借为宰读书过三冬忘机狎鸥鸟观稼亲老农讼庭可罗雀铜印苔藓封】资水通巫峡【范淳甫诗云云谁家万里船】
　　四六【蜀左名区　山川甲于左蜀　褎然龙首之英资中佳郡　人物拟于西川　卓矣鳯池之彦地虽穷僻洞蛮溪防之杂居　粤从汉代名髙作颂之文人山独瑰竒释子仙翁之多占　迨至本朝秀毓秉钧之贤相】
　　普州【安岳　安居乐至】
　　建置沿革【禹贡梁州之域秦地东井舆鬼之分野春秋战国为巴蜀之境秦为巴蜀二郡地今州即汉之资中牛鞞垫江后汉之德阳四县之境晋因之梁置普慈郡于此后周武帝于郡立普州又置多叶县于此隋改多叶县为普慈县炀帝罢属资州唐初又置普州改为安岳郡复为普州皇朝领县三治安岳】
　　事要郡名东普　普慈风俗地僻俗固【唐文若学记云云】土瘠民贫【冯山州学记】俗为近古【黎持文宣王庙记普慈之人有无相通忧患相恤最为近古少而羣萃者逊弟而听从退而里居者无倦于教育】士多于民【唐文若安居县学记安居普下邑地狭而赋寡古籍为士者多于民○王平彭公堂记其民朴厚而俗美士雅素而笃学排村徧井云云故其俗尚礼义尊爱贤者】冠带并西眉【四贤堂记冠带之盛与西蜀并称○何耆仲进士题名记蜀东西州论士所出必曰眉曰普普居山谷间不能当眉之属县而人物表殆相颉颃】形胜普之秀以石【郡志云眉之秀以水阆之秀以山云云】介万山间【普慈志序云云无土地肥饶之产无舟车货利之聚】为东蜀下州【冯山州学记】土产枣梨藕【郡土硗瘠无珍异之产惟鐡山枣崇龛梨天池藕三者皆陈希夷所种】山川鳯凰山【在郡治后形如飞鳯福济庙居其絶顶舞鳯亭当其胜州治防其脊左为惠民院右为白马庙延袤数里气象雄胜】云居山【在城南一里其上为真相寺有葛仙洞为近城游览胜处】大云山【在鐡山门外二里】安岳【以邑治在山下四面险故曰丨丨】艮岩【在安岳之清流镇杜孝严有记】西岩【郡守李耽有诗】月岩【在安居髙滩福圣院相对隐士赵鷟居之后岩尤竒】岳阳溪【在安岳县天圣中郡守彭乘凿石为曲水后名翰林滩每嵗脩祀事于此】双溪【在郡西七里与岳阳溪合而东】大安溪【在安居故老云孟蜀尝取鱼于此当时号禁溪】井泉破石井【在城西其水清洌乃一巨石凿开而得水云陈相地所开】堂阁清简堂【在郡治】玉虹阁【在郡治】寺院报恩寺【在安岳有会景亭便于眺览】福胜院【在安居县南五里依岩架屋下瞰韩朋溪有岩泉之胜】栖岩寺【寺有李洞读易洞雍州人避朱泚之难入蜀于大云山凿石为洞读易其中尝师事贾岛】祠庙鐡山神祠【在州西神姓姚讳景澈隋文帝时普昌泸三州夷作乱帝命神为都统将兵讨平之卒韩朋镇石城山后人为立庙嘉定乙夘红巾作乱于益昌遂入普屯于庙山是夕暴风雷雨掀掲寨舍贼首莫简见空中神异谒庙谢过探籖得擒贼先擒王之句已而就擒】普应庙【在鳯凰山神姓多名岳天彭人自孟蜀时授徒于普国初未有登科者端拱间门人牟衮廷试第七自是儒科相踵实自侯而始侯既殆牟衮率诸弟子葬之鳯凰山遂立祠】名宦贾岛【苏绛铭序云岛字浪仙范阳人长材间气超卓挺生属思五言孤絶之句记在人口罹谤责授遂州长江主簿自长江簿迁司仓参军又迁普州司户参军终焉有祠在城南三里○韩愈诗孟郊死葬北邙山日月星辰顿觉闲天恐文章中断絶故教贾岛在人间】皇朝彭乘【益州华阳人为汉阳军判官顾望乡闾怅然曰亲老矣乞归侍养冦凖荐之召为集贤校理求便亲得知普州旧制蜀人不许赴蜀官特恩自乘始庆厯中与欧阳文忠公宋景文公张文定公同在翰林今东溪上曰翰林滩者公遗迹也】文同【潼川人以亲老自内职丐外守普州】人物陈【字希夷普州崇龛人也隐于武当山及华山太宗令见真宗于藩邸及门而返曰王门厮役皆将相材也何必见王按祥符旧经谓陈崇龛人既长辞父母去学道或居亳为亳人或居洛中则为洛人或居华山则为华山人此説最有理祥符去国初甚近李宗谔博物君子撰定图经必得其实】牟衮【永兴人国初登科自衮始兄弟皆继踵擢第谓一门四桂】诸冯【自唐冯宿之后为彰明令因家于蜀在普有南宗北宗之别南宗则有冯如晦能辨范公纯仁之诬狱冯宗则与陈东同伏阚上书北宗则有冯光戬能戒大将杨琼之杀防冯澥之忤蔡京遭贬】题咏石秀山囬气象雄【郡守郭卭诗地灵人胜风流古云云】文属君华武硬弓【冯如愚诗地灵人秀谁称首云云牟衮字君华破荒及弟刘泽武艺精絶从太祖定天下号刘硬弓】
　　四六【防綍北门　维千里地　地望在东普而最卑分符东普　介万山间　人才与西眉而相埒试考图经地最蜀东之陋　贾浪仙宦游之国诗句难磨载观形胜石为天下之竒　陈希夷毓秀之乡清风可挹】















　　方舆胜览卷六十三
　　钦定四库全书
　　方舆胜览卷六十四　　　　宋　祝穆　撰
　　合州【石照　巴川　铜梁汉初　赤水】
　　建置沿革【禹贡梁州之域秦地参井之分野古巴子之国秦以其地为巴郡今州即秦汉巴郡之垫江也东汉及魏晋因之宋于此置宕渠郡南齐以垫江县属寕蜀郡西魏置合州改垫江为石镜县改宕渠曰垫江郡后复曰宕渠隋废宕渠郡改合州曰涪州炀帝置涪陵郡唐复为合州改巴川郡复为合州皇朝因之及分川陜为益梓利防四路而合梓州路今领县五治石照】
　　事要郡名巴川　垫江风俗土风朴厚【华阳国志巴蜀之人质直好义云云有先民之流】人多秀异【垫江志表之以四山之环合中之以两溪之襟带田畆桑麻左右交映丨生其间丨丨丨而喜习诗书】形胜乃古垫江【按汉晋宋志巴郡之垫江县今为合州之石镜县此丨丨之丨丨通典云魏恭帝始置忠州垫江县后周改魏安隋开皇十八年复为垫江乃今忠州之垫江】枕二江口【赵勰新堤记合州丨丨丨之丨众水之凑也○重修单公堤记涪汉合流州因以名】巴蜀要津【晁公武清华楼记魏大统初于丨丨丨丨置合州其山曰龙多铜梁上接岷峨下缭瓯越或断或续属海而止所谓南戒也其水曰涪曰嘉陵合流于城下贯江沱通汉沔控引众川偕入于海所谓南纪也】山川铜梁山【在石照县南五里左思蜀都赋外负铜梁即此山缙云冯时行序山有茶色白甘腴俗谓之水茶甲于巴蜀山之北趾即巴子故城多玉蘂花元和志出鐡及桃竹杖】东山【在石照县东十里家子伯章之别业也下瞰涪江】东台山【在石照县东北七里东汉末薛融读书于此】牟山【在石照县西二十里唐康元良读书于此】学士山【在石照县东五里直郡治之江楼其髙不逾旁山而南峯斜崖诸山班班若出其下亦甚异也山西北张氏荔枝异本合榦唐文若曲端赋之】钓鱼山【在石照县东十里涪内水在其南西溪上流经其北郡人游者以舟下涪水舣而上已乃绕山北沿西汉水而归此游观之竒也山南大石砥平有巨人迹相传异人坐其上投钓江中山以是名下有大刹曰防国每嵗二月八日郡守帅僚属宴集于此】纯阳山【在石照县北三里州治在其阳唐女冠范志元得道处天寳间天使任安者至山中慕之而志元变为男子○刘仪鳯诗曰谁家游冶郎闯首窥幽闼但见脸如花不知心似鐡一夕变其躯云姿映云髪昔为桃李姿今作松篁节】龙多山【在赤水县北五里按唐孙职方樵丨丨丨録有至道观东有大池即唐武后时放生池中峯有鹫台院东有佛慧院有万竹竹径围尺有东岩广五十丈多唐人刻字又有灵山院泉自岩出潴为方池大旱不竭其山髙明窈深变态万状有驾鹤轩下视涪水如带烟云出没山之伟观也○图经云广汉人冯盖罗炼丹于丨丨丨之仙台晋永嘉三年举家十七人仙去孙樵丨丨丨录亦纪其事○冯时诗儿童便读山中记老大才登记里山○何骐诗世路聱牙赤水过故升天险问龙多书中旧识唐公昉图里又闻冯盖罗】龙门山【在铜梁县东北七十里山髙一里隐者苏汝砺之居也有书院藏书三万卷】双山【在巴川县南五十里相传昔渔者网得二石其一失去其一留因即山筑室而宝祠之石埋土中其可见者髙不盈咫广尺有二寸】圣灯山【在巴川县西六十里岩间夜有光荧然】中峯【在巴川县东南六十里山环二十里如盘民错居如画有泉自山注下曰天池】南峯【在巴川县东四十里髙五里是为峡山之首两山复出对峙中广十里涂左有窦谓之仙洞其深五里窦水流出为涧有嘉鱼】北岩【在州北五里或附会为濮岩非也岩有木数千章率围八九尺有定林院正月九日郡以故事设宴游人盛集又有荔枝阁】斜崖【在石照县东北八十里髙十余里有石横亘崖腹如拖脩帛迤长四五里崖以此得名下有洞谓之龙洞水由中出】垫江【三国志谓先主诣丨丨即此】内江【在州南百歩源出刚氏檄外有石屹立水心正圆如月其顶崭岩如云气俗谓石镜冬出水可三丈南流至渝州入江又名内江唐杜甫送十五弟使蜀诗数杯巫峡酒百丈内江船注水自渝上合州者谓之内江由戎泸上蜀者谓之外江】嘉陵江【在石照县东】宕渠水【郦道元水经谓之潜水又谓之渝水俗谓渠江在县北十里】西汉水【在石照县东百歩天下之大川以汉名者二班固谓之东汉西汉而黎州之汉水源于飞越岭者不与焉固之所谓东汉则禹贡之漾汉其源出于今兴元之西县嶓塜山迳洋金房均襄汉至汉阳入江者是也西汉则苏代所谓汉中之甲轻舟出于巴乘夏水下汉四日而至五渚者其源出于西和州徼外径阶沔水与嘉陵水会俗谓之西汉又迳大安军利劔阆果合与涪水会至重庆府入江】堂楼沈厚堂【取姚崇称张柬之之言以名】江楼【在郡治】清华楼【在郡治有晁公记】古迹什邡城【九域志汉封雍齿为什邡侯即此】巴子城【在石照南五里】仙栢【在龙多山围丈有二尺中空而柯叶敷腴】名宦张柬之【以谏诸王娶突厥女出守合州】皇朝文同【为铜梁县令】周頥【佥书合州判官郡事不经先生手吏不敢决】虞允文【为守】人物谯君黄【仕汉成哀间为谏议大夫后避王莽不仕】皇朝赵性【赤水人绍兴入对集英舟次至喜亭同年以故事酌酒相劳时秦桧用事气焰薫灼更相戒无及时事性奋然曰公等宜各行其志岂当尽掩多士之口耶对防以正士大夫之心术为言且曰以括囊为得计臣知其人矣主和议者当之以首尾为圆机臣知其人矣杜言路者当之考官惊以为刘蕡无以过者】题咏合水来如电【苏子瞻诗云云黔波緑似蓝】井径东山县【范至能诗云云山河古合州木根拏断岸急洗中流阙下嘉陵水沙头杜老舟江花应好在无计会江楼】江花未尽会江楼【杜甫送祁録事归合州因寄苏使君诗君今起柂春江流余亦沙邉具小舟幸为逹书贤府尹云云】铜梁山昏空翠重【晁公武将发合州诗云云石镜水落滩声迟】合州太守鬓将丝【石守道以燕脂板浣花牋寄徐合州诗云云闻説欢情尚未衰板与歌郎拍新调牋共狎客冩芳词】
　　四六【问津蜀道　况兹一郡　二水合流访江楼之陈迹作镇垫江　实会二江　千岩竞秀寻山寺之清游竹符出守乃雍国之尝临　分汉上之竹蕃宣盍继于柬之莲幕简僚以元公而増重　具沙邉之舟迎谒将陪于杜叟】
　　绍熈府【荣德　威逺资官　应灵】
　　建置沿革【禹贡梁州之域天文参井舆鬼之分野秦属蜀郡汉为南安县地李雄据蜀后夷獠居之所谓鐡山生獠也齐立南安郡隋以其地属资阳又置大牢县唐置荣州又改大牢为应灵州改和义郡复为荣州皇朝属梓州路后以系光宗皇帝潜藩陞绍熈府今领县四治荣德】
　　事要郡名荣南　三荣　和义风俗有简俭风【图经市井云云】其人敬慧【隋志云云慕文字】蛮獠杂处【寰宇记夏人少丨丨多男不巾栉女衣班巾姓名颠倒不知礼法】形胜其地四塞【地理志云云山川重阻】山环水绕【图经】本为潜藩【朝野杂记天子即位尝所领州镇自防御州而下阶陞军名若节镇州则建为府光宗自荣州刺史进封荣王而荣州至今不锡军名盖中书之误也】山川荣德山【在州东北四十二里州以此得名其山在川谷之中独抜五百余尺寸中有希夷观老君祠刻石为像有小路至山顶以木为梯半山有唐刺史薛髙磨崖碑】荣黎山【在州东十五里山上有龙池祈祷无不应有松如盘龙竹有如龙形者俗谓之罗汉杖】荣隐山【在县北三十里有丨丨先生脩道于此】五山【州北凡丨丨以西为上州治据其首州学次之嘉祐寺又次之天庆观又次之东郭外东岳祠又次之州之西北曰鳯鸣山州之西南曰浮图岩相连知画屏】鐡山【在资官县北百里出丨矿】龙洞【在州东南四里真如院岩穴峭深耆旧相传以为洞洞之左石壁竒峭巨栢老苍洞之右冇石角立旧经以为孙登啸防三者乃荣之胜处为四川之冠故州郡以为节序防宴之地○陆务观诗峭壁磨天如立壁柟根横走松倒植呀然一岫惊堕前空洞坡坨三百尺幽隂宜为异物托角爪防存犹可识】啸台【在富义门外一里号孙登丨丨○陆务观诗丨丨载酒云生屦仙宂寻梅雨垫巾】火穴【在威逺县西北】双溪【在城北三里一从西来其水浊一从东来其水清会城下】轩阁此君轩【黄鲁直题荣州祖无大师丨丨丨诗王师学琴三十年响如清夜落涧泉有酒如渑客满门不可一日无此君当时初栽数寸碧声挟风今连云此君倾葢如故旧骨相竒恠清且秀程婴杵臼立孤难伯夷叔齐采薇痩霜钟堂上弄秋月微风入弦此君説君家周彦笔如椽此君语意当能传】横溪阁【陆务观晚登丨丨丨诗卖蔬市近还家早煑井人忙下麦迟州多塩井秋冬收薪茅最急】名宦皇朝李虚己【太宗亲擢能吏给以御书麻纸曰布惠爱民奉法除奸者画之时被选者二十余人而虚己与其首列】李畋【名臣传畋为国子直讲求郡晨登讲席诸生见畋巾两熖火起是日报得荣州】李焘【绍兴间自四川制置知荣州】人物陈寜【李义山集寜摄火井县令痩羸之氓戴如父母囊橐之盗畏如神明】皇朝王梦易【荣德人以正论不合弃官而归范蜀公尝赠以诗】王庠【梦易之子不仕号亷逊处士勅旌表门闾諡康节先生弟序为徽猷学士】题咏江流入汉清【皇朝类苑崔仰之送人牧荣州诗云山色临巴逈云云】传者或云古夜郎【陆务观入荣州境诗渺然孤城天一方云云】千里鬰为诗书乡【同上其民简陋古甚良云云】乱山缺处城楼呀【陆放翁初到荣州诗云云双旗萧萧晚吹笳烟深緑桂临絶壁霜落浅瀬鸣寒沙废台已无隐士啸遗宅尚有髙人家铃斋下榻约僧话松隂枕石放吏衙杯最珍慈竹笋缾水自养山姜花地炉堆兽炽石炭瓦鼎号蚓煎秋茶少年逺游无百里一饥能使行天涯岂惟惯见蓬婆雪直恐遂泛星河槎故巢肯作儿女恋异境会向乡关夸下杯径醉帻自堕灯下髪影防髿髿】四六【宠膺一札　防荣铜虎　风寒数处　和义小垒来镇三荣　作镇石　日费千金　光庙潜藩佐黔巫之东鄙　惟和义之斗絶　陞军开府独未霑恩守巴僰之南荣　实夜郎之奎隈　视邦选侯率多就近熖起于巾暂出临于千里　事简地偏旧虽称于道院松生于腹即入应于三公　吏贪俗悍今殆类于法场盖一岁止五千石之经租　与其捐润下之咸徒滋他族而诸司近八十万之折估　孰若助攻苦之淡以张吾军】
　　昌州【大足　昌元求川】
　　建置沿革【禹贡梁州之域鹑首之次井桞之度春秋战国为巴蜀之境秦属巴蜀二郡汉资中之东境垫江之西境江阳郡之北境唐为泸普渝合资荣等六州地肃宗时割六州界置昌州寻为狂贼张朝等所焚州遂废地各还所属其后复置仍充静南军使以镇蛮獠五代属遂州皇朝陞为上州潼州府路今领县三治大足】
　　事要郡名静南　昌元【九域志昌元郡军事】风俗其俗朴厚【太守于保道院记昌介于资普富义泸合之间云云又多秀民】民勤而力穑【静南志云云不趋末作不事燕防】士愿而劝学【图经云云深山穷谷户晓礼义】尊道而重儒【蒲传正防州学记云云孳孳以事圣人为急】物产不及他郡【于保道院记凢衣食物资以养生者不及它郡虽无舟楫江沱之利而有桑麻秔稌之饶】形胜东临赤水【元和志云云西枕营山】北倚长岩【同上云云最为险固】环山为城【太守于保道院记昌附三邑不满千里郡云云其民才千百家】山水竒秀【杨子谟显惠庙记静南云云士大夫避地者多居焉仙灵逸迹尚有董葛之遗风】土产盐【长编太平兴国三年有司言昌州嵗収虚额十一万八千五百余斤及开宝中知州李佩率意掊敛以希课最于嵗额外别额部民煑盐民甚以为苦转运使以闻二月甲子诏悉除之】松石【在永川县来苏镇相近有松花石石质而松理或二三尺许大可合抱然不过相望数山有之俗呼雷烧松杜诗所谓万年松化石者即此类亦异产也】山川南山【在大足县南五里上有龙洞醮坛旱祷輙应淳化间供奉官卢斌平蜀贼任诱等尝驻兵此山土人云他郡有警则置烽火于此】北山【去城二里唐刺史韦靖于此置城】陔山【在大足县东四十里接三华之秀气屹然鼎立】葛仙山【在昌元县南百五十里下临中江上干霄汉以丨丨翁名炼丹岩洗药池有甘露茶打子石】藏马崖【在大足县南相传云王蜀时山中民任氏产龙马日行千里○欧阳云予读蜀书见龙驺虞尽出其国异哉则龙马亦或有之】英山洞【在永川县西三十里相传山间有石洞穷絶处有一潭或漂出败蓬破板疑与江河相接】赤水溪【在大足县其水源自普州安溪县界来】楼阁三华楼【在东街郡有丨丨山差逺莫相领会太守黄臯创丨以挹其胜】五桂楼【在正街西乾道辛卯郡五士同奏名外省太守曺岍剏丨丨丨】香霏堂【冷斋夜话载有人调官都下逾年始得昌守己而求易便郡有渊才者闻而徃见之曰昌佳郡也官欲易地有之乎曰然渊曰误矣曰俸给优乎渊曰否讼简乎渊曰否然则奚误曰海棠患无香独昌南者有香非佳郡而何故昌号海棠香国土人云地宜此花易植易蕃郡治丨丨丨一老树重跌叠蕚每花或二十余叶花气醲郁余不能及也太守品题诗甚多孔平仲谈苑载渊才海棠诗云过温泉浴妃子露浓汤饼试何郎】扪参阁【诗见题咏】馆驿牛尾驿【郑国华留题云龙尾道中退朝客雕鞍寳马黄金勒谁怜逺使足驰駈夜半孤村丨丨丨何熈志续三韵云十年去国真悠悠祗今便可行归休平生意气羞牛后去踏金鳌顶上游】名宦叚建中【文昌之父尝典荣昌二郡事见德裕成都资福寺记唐守之可称者惟丨丨丨杨琯李师望韦君集四人】皇朝雍之竒【任大足县令号为圣长官鲜于学士赠诗乡闾旧号贤夫子士论今推圣长官】人物谯南薫【昌元人居鸭子池登皇祐五年进士第后以秘书丞知阆州】李戡【时昌元县南二十里老鸦山有李戡李戣兄弟善棊会敌索棊战于国朝诏求天下善奕者蜀帅以戡应诏敌望风知畏不敢措手文潞公赠以诗云昌元建邑几经春百里封疆秀气新鸭子池邉登第客老鸦山下着棊人】题咏分手路悠悠【江摠别袁昌州诗河梁望陇头云云徂年惊若电烈日欲成秋黄鹄飞飞逺青山去去愁不言云易散更似水东流】比屋谈经史【张孝芳诗昌言古佳郡云云山冈叠坡坨溪瀬为清泚蓄为灵秀窟磊落出髦士】隆冬方似早春天【宣和太守张唐民诗无讼正如髙隐地云云州民富庶风光好谁信赏忧满二年】讼简民淳羡小州【张唐民题扪参阁诗云云两衙才退似归休一怀山果三胜酒暮掩青峯即下楼】
　　四六【眷维蜀左　民勤稼穑　州小而啸咏雍容有若静南　俗喜诗书　民淳而文书简静财匪鬼输全仰作咸之润　昔闻杜叟咏松石于名山郡资井养讵堪竭泽之渔　今説渊才号棠香之佳郡】
　　渠州【流江　隣山隣水　大竹】
　　建置沿革【禹贡梁州之域秦地东井之分野春秋战国为巴国地秦防巴以为郡汉置宕渠县属巴郡因山以名蜀先主割巴郡之宕渠等三县置宕渠郡晋初属巴西郡惠帝又置宕渠郡宋属南宕渠郡又自汉宕渠县移理安汉故城南齐因之梁置北宕渠郡又置渠州后周改北宕渠郡为流江郡隋初仍为渠州炀帝改为宕渠郡唐复为渠州改为隣山郡后为渠州领县四治流江】
　　事要郡名宕渠风俗其人勇健【舆地广记云云好歌舞】人才盛于汉【华阳志先汉以来县民车骑将军冯绲大司农贺大鸿胪厐雄桂阳太守李温皆建功立业有补于世】地瘠民窭【师师堂记州介防梓间云云】形胜古之賨国【元和志古賨国城在流江县东北七十里晋中兴书賨者廪君之苗裔也巴氏子务相乘土舡而浮众异之立为廪君子孙列巴中秦并天下薄其税赋人出钱四十巴人谓赋为賨遂因名焉后佐髙祖定天下喜歌舞所谓巴渝舞也】依山为郡【天寕寺记曰宕渠古郡云云自葛岭东下至石门伏而特起隐隐隆隆由郡北直南而下为马鞍为登髙为西岩拥蔽坤维升髙降原始得郡治岗分岭别俛首东向为袁氏之岩迤逦南转为瞿氏之山下瞰巴江舒翼展胫直趍水濵而后已由瞿山之北袁岩以南川原开旷形势之胜与郡治相埒是为天寕寺】接连汉中【按隋书地理志通川宕渠其地皆云云】山川宕渠山【一名大青山图经在州东五十里其山东西两门延运相接山涧长峡有似沟渠蜀都赋外负朝梁石渠】八蒙山【在流江县东北七里起伏八处有水环之不匝者一里常有烟雾蒙其上故名三国志张郃自汉川进军宕渠头荡石与张飞相拒五十余日飞率精兵万余人从他道邀郃军交战山道狭前后不得救飞遂破郃巴土乃得安】緑沼山【在流江县北四十五里上有池水常緑】乐山【在流江县北三十二里每嵗正月三日乡人携鼓笛酒食登山娯乐以祈蚕事】隣山【去本县百余里此山出铁鳞比相次】黒壤山【在隣山县北百里其壤皆黑故名丨丨】皛然山【在隣水县之南相去三十余里东有崖下有石乳三条呼为石钟村民击之以祷】龙穴【在隣山金盘山下入龙门镇有瀑布百八十尺号为散水】渠江【在流江县东三百歩其水二源一源自巴领一源出罗娯山下】隣水【在本县源出隣山中有大碛悬流十丈】渝水【即流江也夹水上下皆賨氏所居】井泉圣泉【在州西七十歩西岩院其后有虹饮焉】亭榭虹饮亭【在西岩】佛寺冲相寺【距城四十里乃定光佛道塲旧传唐相崔涂僖宗时避乱至蜀题诗云水流花谢两无情送尽春风过楚城蝴蝶梦中家万里杜鹃枝上月三更故园书动经年絶华髪春惟满铙生自是不归归便得五湖烟景有谁争】汧江寺【郑谷渠州丨丨丨作退居潇洒寄禅关髙挂朝簮净室间孤岛暂留防鹤歇五龙争放二龙闲轻舟共泛花邉水野屐同登竹外山仙署金闺虚位乆夜清应梦近天顔】名宦第五伦【后汉人尝为宕渠令】皇朝虞允文【绍兴中知渠州崅民窭常赋之外又行加横敛公奏罢之歳减緍钱一万有竒逺民鼓舞】人物王平【华阳志宕渠人丞相亮征陇西平以牙门属马谡谡违亮指大败街亭惟平所领不败】皇朝彭戢【隣水人元丰擢第为两浙提举奉祠以归尝蓄双鹤江右士大夫送行有扁舟载双鹤万卷贮羣书之句】何拯【为屯田员外郎祥符间兄弟接踵登科尝有诗云嫦娥不惜蟾宫桂从此何家第二枝】题咏渠江明净峡逶迤【元徽之南昌滩有诗云云船过名滩拽迟橹窡动摇妨作梦巴童指点笑吟诗】畬余宿麦黄山腹【同上云云日背残花白水湄物色可怜心莫恨此行都是独行时】
　　四六【今之宕渠　出纶禁掖　封疆介防梓之间古则賨国　分竹宕渠　歌舞带巴渝之俗虞雍公之奏蠲横敛民至今称何屯田之掇取髙科士皆知劝】
　　【枝上月梦里家动崔涂之归兴竹外山花边水寻郑谷之旧游】


　　方舆胜览卷六十四
　　钦定四库全书
　　方舆胜览卷六十五　　　　宋　祝穆　撰
　　叙州【宜賔　南溪宣化　庆符】
　　建置沿革【禹贡梁州之域秦地东井舆鬼分野入参三度古国初秦尝破滇畧通五尺道汉武帝遣唐蒙发巴蜀卒自道抵防牱凿石开道通西南夷置道县属犍为郡仍理道东汉晋宋犍为郡徙治武阳而道复为支县南齐复为郡治梁武帝使先鐡讨定夷獠乃立戎州梁又置六同郡于如广县以六合所同为郡之名隋废郡而戎州存炀帝废戎州为犍为郡唐初复为戎州移治南溪太宗时徙道在蜀江之西三江口明皇改为南溪郡复为戎州武帝时以大水移于蜀江之北即今治也皇朝陞为上州绍圣四年戎倅苏时曰今车书同声教一州名戎是夷其民也请易之遂改名叙州领县四治宜賔】
　　事要郡名古戎　南溪　戎【黄鲁直作杨子建集序】叙南【嘉定志西汉道今丨丨也】风俗朴而易治【李宗丞园记云云然夷汉杂处蓬户茅檐髽防诡服顿首拊掌而歌】士静而文【同上其丨丨丨有丨】夷夏杂居【图经云云某蛮獠之类不识文字椎防跣足凿齿穿耳以鬼为证验以杀伤为戯笑】以涪翁重【黄太史祠堂记戎州云云诗书礼义之泽渐渍至今】形胜东距泸水【图经云云西连大峨南通六诏北接三荣】钩带二江【黄鲁直戎州舍利塔铭惟我戎州治汉道云云抚有蛮獠】控扼诸蛮【谯炎东楼记自汉以来号为重地盖丨丨石门马湖丨丨威德固兼用要必有以镇压而詟服之者】负山濵江【张鼎修忠利庙记州西南云云地势险阻】古道【史公亮宜賔县谯楼记叙州丨丨丨】介两蜀间【图经云云】南征之道【韦南康賛石门乃隋史万嵗云云】舟车之冲【同上州虽小实当云云冠盖徃来相望】土产荔支【郡国志在施夷中古谓之僮之富以丨丨为业○黄鲁直诗云王公权家荔支緑　廖致平家緑荔支试倾一杯重碧色快剥千颗轻红肥泼醅蒲萄未足堆盘马乳则同时谁能同此胜絶味惟有老杜东楼诗】苦笋【黄鲁直有丨丨赋云道苦笋冠冕两川苦而有味如忠谏之可活国多而不害如举士之皆得贤○又诗云岑寂东园可散愁胶胶扰扰梦神游万竿苦竹旌旗卷两部鸣蛙鼓吹休又从斌老求苦笋诗南园苦笋味胜肉箨龙称寃防采録烦君便致苍玉东明日风雨皆成竹】山川东山【在州城东门外有报恩寺塔髙二百尺】兰山【在溪县界图经云兰生于深林石门尤多有春兰秋兰崇兰鳯尾兰竹兰石兰春兰花生于叶之下崇兰花生于叶之上黄鲁直幽芳亭记一榦两三花而香有余者兰一榦十数花而香不足者蕙】小梁山【在宜賔县四时常雨霖霪不絶俗呼为大漏天小漏天】南山【去宣化县三里与犍为接境】洞山【在宣化县西一里有登眺之胜】夷牢山【在宣化县界南二苏有过宜賔见丨丨乱山诗即此】汉阳山【在庆符县下西接犍为】朱提山【在故开邉县界汉书云丨丨丨出银诸葛亮书汉嘉金朱提银采之不足以自食韩退之赠立之诗我有双饮醆其银得朱提】平盖山【在南溪县西十五里分三山九陇惟平葢一山特出众山之上山顶圆平】峯岩【在宜賔西百里山坡荔支连阡多属廖氏】青衣江【在南溪县南十五里旧经云古有青衣国与叙州相隣其人因贾至蜀见汉衣冠遂求内属因以名焉】马湖江【源出沉黎实大渡之支流从马湖部落之后舟行十余日方至平夷合石门江至三江口会蜀江】汶江【去南溪县十歩】鎻江【两岸大石屹立因置鐡絙横截其处控扼夷羗】苏溪【自州治泝流十里有前后潭瀑布自悬崖千尺而下】涪溪【李嘉谋记黄太史绍兴初章蔡用事以前史官得罪安置黔州二年移戎州方公之迁以涪州别驾因自号为涪翁放浪山水间初不知有迁谪困穷之意城南有溪公防而乐之命之曰涪溪其后溪山悉以是名】滇池【在州西二十里一名天池一名波凌池其池长五十里阔七里风雷一动波浪凌山中有芙荷别驾牟孔锡诗天池十里如鉴湖荷花可折鱼可鲙】黑水【舆地志华阳黒水惟梁州今出南寕州南广县汾关山北至道县入江一名皂水】亭院东州道院【在州治之内】荔支防【在倅防名曰万朶红最为佳品又一本在尉防一株四柯西南一柯独肉厚而味甘黄鲁直云】江山伟观【在郡治】大雅堂【眉人杨素从黄庭坚谪戎州尝曰安得一竒士而有力者尽刻杜子美东西州及防州诗使大雅之音复盈三巴之耳哉素闻之欣然拏舟访黄于戎请攻坚珉募善工作华堂以宇之黄伟其言悉书子美诗溃之因名其堂曰大雅且为记】楼亭西楼【在州治○陆务观画船冲雨入戎州缥缈山横杜若洲须信时平邉静传烽夜夜到西楼】东楼【杜甫宴戎州杨使君东楼诗胜絶惊身老情忘发兴竒坐从歌妓宻乐任主人为重碧拈春酒轻红擘荔枝楼髙欲愁思横笛未休吹】鎻江亭【黄鲁直鎻江亭酌酒诗西来雪浪如炰烹两崖一苇乃可横酒杯未觉浮蚁滑茶鼎已作苍蝇鸣○山绕楼防钟鼓晚江触石矶碪杵鸣鎻江主人能致酒劝渠乆往莫终更○鎻江亭上一樽酒山自白云江自横○陆务观诗千寻鐡鎻还堪恨空鎻长江不鎻愁】味谏轩【桯史云戎州冇蔡次律者家于近郊鲁直尝过之延以饮有小轩极华洁槛外植甘子数株因乞名焉题之曰味谏轩后王子予以橄防遗之鲁直有诗云方怀味諌轩中菓忽见金盘橄防来】寺院无等院【在州南门外鲁直以元符间寓居作乔木庵今犹存其寺额亦鲁直笔迹○陆务观诗文章何罪触雷霆风南溪自醉醒八十年间遗老尽坏堂无壁草青青】寿昌院【在城北门外有浮图髙二百尺东坡过戎州舣舟游此壁间有留题】名宦先鐡【梁武帝使先鐡计定夷獠乃立戎州以鐡为刺史】张九宗【为刺史撰花台寺记云】人物任永【后汉李崇传载永道人长于厯数公孙述招之托盲不至】隗相【事母孝母好饮江水中流有横石生为桥汉征为郎】黎干【叙之士人唐史有传】皇朝廖琮【宜賔人同眉山二苏登进士第】名贤黄庭坚【绍圣初以修史贬涪州移戎州安置自号涪翁】题咏夜泊防虎豹【岑参发犍为至泥溪作云云朝行逼鱼龙一道鸣迅湍两邉走连峯猿拂岸花落鸟啼岩树重烟霭呉楚连泝沿湖海通】乱山围古郡【子瞻叙州诗江水通三峡州城控百蛮云云市易带羣蛮瘦岭春耕少孤城夜漏阑往时邉有警征马去无还自顷方从化年来亦欵关颇能贪汉布但未脱金环何足争强弱吾民尽玉顔】
　　四六【汉开道　眷此叙南　郡在万山之防唐立戎州　于蜀左　俗居羣獠之中】
　　【荔支红熟曽吟杜叟之诗　云出无心且聊尔阳台之下苦笋緑肥更入涪翁之赋　春行有脚又移道之间】
　　怀安军【金水金堂】
　　建置沿革【禹贡梁州之域天官东井舆鬼之分野周及春秋战国为蜀地二汉属广汉郡新都县地晋属新都郡宋属广汉郡南齐亦如之西魏置金渊县及郡以金堂山为名隋废郡属简州唐避髙祖讳改金水县属简州又置金堂县属益州前后蜀因之皇朝曹翰奏请建置为军遂割简汉支邑陞金水县为怀安军今领县二治金水】
　　事要郡名金渊风俗土瘠民稚【蹇汝明永惠院记怀安小国寡民邈处西南六十驿逺宅于深山大谷之中土瘠而无他产民稚而无他技】士务力学【前人军学记土瘠人淳云云】形胜环郡皆山【蹇汝明澄江楼记云云其西北长冈峻岭连亘相属】山雄峙而江洪深【金渊志山之雄峙从梁劔而来江之洪深自堋灌洛而至】介山峡之阻【李曼卿澄江楼记有云怀安丨两川间丨丨丨丨地势险要】有云峯月峡之胜【金渊志懐安蕞尔国而云云英灵秀崒钟为人物】介三大府【郡志壤地褊小介于益梓遂三大府之间】城依云麓【晁公武作雨零堂记云云而中江萦之气象葱欝岩壑洲渚之美映带左右】军不如县【图经懐安县二而镇九以县而言金堂为大以镇而言古城为富谚谓云云县不如镇】山川东山【在城东郡之主山】云顶山【在城西十五里一名石城山上有神泉及祥符寺有楠树已枯有石离而为二先是头陁语曰五百年后寺当废若楠再生石再合然后复兴果如其言】白神山【在城西南髙五十歩周逥三里】金水山【在本县北四十里本名铜官山】三学山【在金堂县东北十里山有佛迹石理坚润莹白如玉非世间追琢所能又有神灯及有法海普济广济三寺○李义山为八戒和尚谢复三学精舍表云况丨丨丨夜有神灯朝明佛足风飘湿且无金烬落时藓剥苔侵尚有寳花承处○又有碧玉佛龛藕丝袈裟锦字多心经具叶金字湼槃经寺前后桧栢皆隋唐故物又有飞石乃自云顶山飞来又有鹦鹉塔乃鹦鹉能念佛死遂瘗于塔○王雍诗五色琉璃白昼寒当年佛脚印旃檀藕丝织出三衣妙具叶经传一偈难夜看圣灯红菡蓞晓惊飞石碧琅玕更闻鹦鹉因縁塔八十山僧试説看】中江【在军西北源从汉州弥牟雒水毗桥等三水会为一江】三江【即大江中江北江也】桞溪【在金水县南七里尝有桞叶从穴出】洛江【在金堂县北三十里】堂阁淳简堂【在郡治之内】紫云阁【在郡治之北】名宦皇朝张天祺【尝宰金堂召为监察御史论新法不合王安石之意天祺曰不知天下笑参政也谪监鳯翔司竹监海内称为小横渠】人物叚翳【后汉新都人习易经明风角今天庆观即翳故宅】王忳【新都人范晔书忳为大度亭长即金堂也】皇朝张正【金水人也国朝建军以来破荒登科自正始盖天庆间仕至太常少卿子公纪】张公纪【景祐间登第仕至太常少卿父正守筠公纪亦领衡阳比境分符范蜀公苏老泉李大临俱以诗饯送之及授代父同舟而归且俱至常卿时人荣之】谢湜【字持正金堂人雾隐先生守中之子年十六伊川先生侍亲官广汉公往从之集中有与谢推官书是也】题咏霈作东州【罗大全送孙太冲守怀安诗愿挽玻瓈江云云】桃李照城郭【勾龙行父送孙太冲诗金渊春三月云云石峡頳鲤鱼时时醉賔幕】
　　四六【防纶玉陛植防金渊】
　　【深山大谷之僻居土风甚朴　陞一小县虽斗垒之强名逹宦髙人之罕至地望亦轻　介三大邦独云山之差胜】
　　广安军【渠江　岳池新明　和溪】
　　建置沿革【古梁州之域东井舆鬼之分野统于鹑首春秋战国为巴地秦及二汉属巴郡之宕渠垫江安汉三县地晋蜀巴郡及巴西郡地宋属巴部巴西及南宕渠二郡地南齐因之西魏属流江宕渠垫江三郡隋属宕渠巴西涪陵三郡唐属渠合果三州皇朝初置广安军以合果渠三州相去差逺山川险僻多聚防攘故置为军领县四治渠江】
　　事要郡名賨城风俗賨人剽勇【应劭风俗通云云】人物间出【郡县志近世以来儒风尤胜云云不减果遂之风】形胜南邻渠水【寰宇记隋大业间自賨城县故城移于今理云云东枕大溪○图经云右倚秀屏左瞰渠江】北接通川【何云中宕渠广安驻泊记南连巴徼云云复岭东横清江西下林深箐宻岩穴幽邃】介三州间【图经丨乎果合渠丨丨之丨】土产紫梨【广安军梨有数种入口即化者为上左太冲蜀都赋所谓丨丨津润是也○世谓广安有十似纸似池席似苏梨似耿鱼似嘉犹之可也他则未必皆然若所谓金羮玉饭与夫红腊丨丨则不为溢美金羮谓鸭也】山川秀屏山【即军所倚峭壁森耸草木丛茂宛若屏障】皛然山【在广安县之东详见渠州盖相接境】龙穴山【在岳池之封山去县五里有唐何少卿读书堂】汉山【在岳池县南五里有王文雅者炼丹于此】□山【在岳池县东南三十里最髙大】羊山【此山下十许里有洞曰角竹元丰间张谏议廷坚诸公读书于此】渠江【在城东三百歩】浓水【出于龙扶速山东流入渠江】洄水【下注渠水萦廽为潭】篆水【去渠江县五里有石州水之灌输其间者涡停渠别莫知其几中两渠相距二尺广深半之可受流觞天巧致然非人力防凿人多游焉】井泉石龙泉【在报德禅院经藏坐脚以自然全石为之初石工刻就龙形自尔龙口水滴今废】楼亭秀屏楼【在郡治】戯仙亭【在渠江县北十里相传有女子游戯其上○张无尽诗浓洄江水防髙滩中有神龙乆屈蟠众乐妙音时响亮双娃长袖忽瓓珊世间变化无非幻阁上登临正好欢观幻见真真亦幻谷花岩草谩凭栏】名宦皇朝李晊【开宝初建军以晊知军事】朱昻【知军后入居翰林】人物冯绲【举孝亷七迁为广汉属国】皇朝张庭坚【渠江人为右正言后与党籍】黎錞【渠江人任直讲英宗以蜀士问殴阳脩对曰文行苏洵经术黎錞帝大恱】安丙【字子文渠江人呉防即伪位丙矫宻诏诛防除四川宣抚使召为枢宻知潭州奉祠家居汉中叛兵莫简张福等杀总领杨九鼎以叛再除宣抚未几贼平西蜀再安】题咏欲説賨城好【宪使何志熈诗云云先夸万物妍金羮收稻后红腊落梅前照座梨偏紫堆槃荔更鲜雪藤尤异产应不数花牋】
  </div>
  <div class="pagination">
   <a href="方舆胜览_page28.html">
    上一页
   </a>
   <span>
    ...
   </span>
   <a href="方舆胜览_page24.html">
    24
   </a>
   <a href="方舆胜览_page25.html">
    25
   </a>
   <a href="方舆胜览_page26.html">
    26
   </a>
   <a href="方舆胜览_page27.html">
    27
   </a>
   <a href="方舆胜览_page28.html">
    28
   </a>
   <span class="current-page">
    29
   </span>
   <a href="方舆胜览_page30.html">
    30
   </a>
   <a href="方舆胜览_page31.html">
    31
   </a>
   <a href="方舆胜览_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
