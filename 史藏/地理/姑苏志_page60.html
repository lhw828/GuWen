<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 60 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 60 页/共 70 页
  </h1>
  <div class="content">
   法原字立之自知雍丘县积官太府少卿赐同上舍出身使辽还迁司农卿赐三品服为吏部尚书以官秩次第履歴总为一书功过殿最开卷了然吏不能欺坐王黼累罢为显谟阁待制绍兴元年提举临安洞霄宫张浚承制起知夔州二年改龙图阁学士川陜等路宣抚处置副使四年进端明殿学士川陜宣抚副使金人攻闗辅叛将史斌陷兴州诸郡多应者法原命将坚壁言战者斩众以为怯未几河东经制使王燮以乏食班师法原开闗纳之与燮同破斌复兴州方巨盗充斥秦陇叛兵欲窥蜀法原极意拊循严为备御传檄诸路人心稍安视山川险阻分地置将前后屡捷上所倚重会乌珠攻闗为吴玠所败法原与玠素不睦玠因奏功讼法原不济师不餽粮不铨一立功将士帝手诏诘问法原宣抚川陜上从容谓知原曰朕方以川陜付法原葢兄弟皆以材见称故并用之五年春没于王事诏归葬平江
　　叶清臣字道卿本乌程人父参字少列咸平中进士兵刑二部郎中知苏越湖三州终光禄卿谢事居吴遂为长洲人清臣幼敏异好学善属文举进士知举刘筠竒其策擢第二宋进士以策擢髙等自清臣始授太常寺奉礼郎佥书苏州观察判官事还为光禄寺丞集贤校理通判太平州知秀州入判三司户部句院改盐铁判官上言请遣使循行天下知民疾苦察吏能兴太学选置博士许公卿大臣子弟补学生重县令诸科举人取明大义责以策问省流外官无得入仕听武臣终三年丧罢度僧废读经一业训兵练将慎出令简条约文多不载出知宣州累迁太常丞同脩起居注判三司盐铁句院进直史馆京师地震上疏极言时阙失范仲淹余靖以言事被黜天下之人齰舌不敢议朝政者将二年愿深自咎责许忠直敢言之士庶几明威降鉴数日仲淹等皆迁徙会诏求直言清臣复上疏言大臣专政仁宗嘉纳之宝元初清臣请外为两浙转运副使并太湖有民田豪右据上游水不得泄民莫敢诉遂请疏盘龙滙沪渎入于海人赖其利康定初以右正言知制诰知审官院判国子监时陜西用兵赵元昊围延州既解去钤辖内侍卢守懃与通判计用章讼于朝朝议薄守懃罪流用章岭南清臣悉疏其事而守懃降湖北兵马都监时西师急于经费擢为起居舍人龙图阁学士权三司使公事始编前后诏敕删去簿帐冗长者而谨其出纳焉清臣与宋庠郑戬善为吕夷简所恶庆厯初出知江宁府入为翰林学士知通进银台司句当三班院丁父忧服除以翰林侍读学士知邠州道繇京师因请对改澶州进户部郎中知青州徙知永兴军浚三白渠溉田逾六千顷上御天章阁召公卿出手诏问当世急务清臣条对极论时政阙失言多劘切权贵会河决商湖北道艰食复以为翰林学士权三司使皇祐元年上御便殿访近臣以备边择将之畧清臣上对今辅翊之臣抱忠义之深者莫如富弼为社稷之固者莫如范仲淹谙古今政事者莫如夏竦议论之敏者莫如郑戬方面之才严重有纪律者莫如韩琦临大事能断者莫如田况刚果无顾避者莫如刘涣宏达有方畧者莫如孙沔至于帅领偏裨贵能坐运筹策不必亲当矢石者王德用素有威名范仲淹素练军政厐籍久经边任皆其选也狄青颇能驭众蒋偕沈毅有术畧张亢倜傥有胆勇刘贻孙材武刚断王德基纯慤劲男此可补偏裨者也时清臣以河北乏兵食自汴漕米繇河隂输北道者七十余万又请发大名库钱以佐边籴而安抚使贾昌朝格诏不从清臣固争疏其跋扈乃徙昌朝郑州清臣为侍读学士知河阳卒赠左谏议大夫清臣天资爽迈遇事敢行数上书论天下事陈九议十要五利皆当世可行者有文集一百六十卷子均字公秉尚书司封员外郎知洪州又以集贤校理再任熈宁中知苏州清臣从曾孙梦得
　　梦得字少蕴嗜学早成多识前言往行谈论娓娓不穷登进士第调丹徒尉徽宗朝自婺州教授召为议礼武选编脩官用蔡京荐召对言自古帝王为治广狭大小规模各不同然必自先治其心者始今国势有安危法度有利害人材有邪正民情有休戚四者治之大者也若不先治其心或诱之以货利或陷之以声色则所谓安危利害邪正休戚者未尝不颠倒易位而况求其功乎上异其言特迁祠部郎官大观初蔡京在相位向所立法度已罢者复行梦得言周官太宰以八柄诏王驭羣臣所谓废置赏罚者王之事也大宰得以诏王而不得自专夫事不过可不可二者而已以为可而出于陛下则前日不应废以为不可而不出于陛下则今日不可复若徒以大臣进退为可否无乃陛下有未了然于中者乎上喜曰迩来士多朋比媒进卿言独无观望遂除起居郎时用事者喜小有才梦得言自古用人必先辨贤能贤谓有德能谓有才故先王尝使德胜才不使才胜德崇宁以来在内惟取议论与朝廷同者为纯正在外惟取推行法令速成者为干敏未闻器业堪重识度经逺者特有表异恐用才太胜愿继今用人以有德为先二年累迁翰林学士极论士大夫朋党之弊专于重内轻外具乞身先众人补郡蔡京初欲以章贯宣抚陜西取青唐梦得见京问曰祖宗时宣抚使皆是见任执政文彦博韩绛因此即军中拜相未有以中人为之元丰末神宗欲命李宪虽王珪亦能力争此公所见也昨八宝恩遽除贯节度使天下皆知非祖宗法此已不可救今又付以执政之任使得青唐何以处之京有惭色然卒不改三年以龙图阁直学士知汝州寻落职提举洞霄宫政和五年起知蔡州移帅頴昌府发常平粟振民常平使刘寄恶之宦官杨戬用事寄括部内得常平钱五十万缗请籴粳米输后苑以媚戬委其属持御笔来责以米样如苏州梦得上疏极论頴昌地方与东南异愿随品色不报时旁郡纠民输钱就籴京师怨声载道独頴昌赖梦得得免李彦括公田以黠吏告讦籍郏城舞阳隠田数千顷民诣府诉梦得上其事捕吏按治之郡人大悦戬彦交怒寻提举南京鸿庆宫改帅杭州建炎初胜捷军校陈通作乱拘梦得杀运判吴昉及副将白均等高宗驻跸扬州迁翰林学士兼侍读除户部尚书陈待敌之计有三曰形曰势曰气形以地理山川为本势以城池刍粟器械为重气以将帅士卒为急形固则可恃以守势强则可资以立气振则可作以用如是则敌皆在吾度内矣因请上南巡阻江为险以备不虞又请命重臣为宣总使一居泗上总两淮及东方之师以待敌一居金陵总江浙之路以备退保疏入不报既而上驻跸杭州迁尚书右丞奏监司州县擅立军期司掊敛民财者宜罢上谕以兵食二事最大当择大臣分掌顔岐康允之皆嫉梦得又与朱胜非议论不协会州民有上书讼梦得过失者上以梦得深晓财赋乃除资政殿学士提举中太一宫专提领户部财用充车驾巡幸顿递使辞不拜归湖州绍兴初起为江东安抚大使兼知建康府兼寿春等六州宣抚使时建康荒残兵不满三千梦得奏移綂制官韩世清军屯建康崔增屯采石阎臯分守要害会王才降刘豫引兵入寇梦得遣使至张伟谕才降之以其众分诸军濠寿叛将寇宏陈卞虽阳受朝命隂与豫通梦得谕以祸福皆听命及豫入宏卞击败之八年除江东安抚制置大使兼知建康府行宫留守又奏防江措画八事曰申饬边备分布地面把截要害约东舟船团结乡社明审斥堠措置积聚责官吏死守又言建康太平池州要隘口江北可济渡者共十九所愿聚民兵把截要害命诸将度敌形并力进讨金宗弼犯含山进逼歴阳张俊诸军迁延未发梦得见俊请速出军曰敌已过含山万一金人得和州长江不可保矣俊趣诸军进发声势大振金兵退屯昭闗明年金复入侵遂至寿州梦得团结沿江民兵数万分据江津遣子模将千人守马家渡金兵不得渡而去初建康屯兵歳费钱八百万缗米八十万斛货务所入不足以支至是禁旅与诸道兵咸集梦得兼总四路漕计以给馈饷军用不乏故诸将得悉力以战诏加观文殿学士移知福州兼福建安抚使海寇朱明猖獗诏梦得挟御前将士便道之镇或招或捕或诱之相戕遂平寇五十余郡然颇与监司异议上章请老特迁一官提举临安洞霄宫寻拜崇信军节度使致仕十八年卒于湖州赠检校少保
　　程师孟字公辟髙祖思吴越营田使徙家苏州师孟起进士知吉水钱唐二县皆有政声通判桂州庆厯中诏近侍各举所知栁植施昌言以师孟荐知南康军楚遂二州提防夔路刑狱泸戎数犯渝州边使者治所逺在万州有警率浃日乃至师孟奏徙于渝适凶歳以常平粟振民不足即矫发他储不俟报吏惧白不可师孟曰本道至都五千里必俟报饿者尽死矣竟发之全活四十余万徙河东路岢岚等郡无常平粟边民饥或窜出境师孟请出祠部牒募民纳粟置仓廪以储之晋地多土山旁接川谷春夏大雨水浊如黄河俗云天河可溉灌师孟劝民出钱酾渠筑隁淤良田万八千顷裒其事为水利图经颁之州县召为三司度支判官居一歳知洪州歳积薪为江隄师孟始叠石易薪以纾民力浚章沟揭北闸以节水升降后无水患兴利除害一方甚赖之英宗即位召判三司都磨勘司委以商度河北四场利害师孟请减物直偿阁欠以来北贾接伴契丹使萧惟辅曰白沟之地当两属今南朝植栁数里而以北人渔界河为罪岂理也哉师孟曰两朝当守誓约涿郡有案牍可覆视君舍文书滕口説讵欲生事耶惟辅媿谢使还除利路转运使改江西路盗发袁州州吏为耳目久不获师孟械吏数辈送狱盗即成擒初江西茶禁既通赋民纳茶租号白纽钱师孟奏令鬻茶者计斤输称头钱代其数以除民患至熈宁中以师孟之请颁下诸路俄传交阯为寇加直昭文馆知福州筑子城建学舍礼贤才兴教化罢铁钱饩疾救荒苏息以万计治行最东南闽父老谓国朝守郡者谢泌以惠爱着蔡襄以威名显兼之者程公而已移知广州大脩学校日引诸生讲解负笈而来者甚众诸蕃子弟皆愿入学以右谏议大夫再任在广六年威爱并行初州城为侬寇所毁即有警民骇窜方伯踵至皆言土疏恶不可筑师孟作西城广十二里及交阯陷邕管闻广守备固不敢东上遣中使抚问召判三班院又念前功以为给事中集贤脩撰判都水监贺契丹生辰至州契丹命席迎者正南向州官西向宋使价东向师孟曰是卑我也不就列自日昃争至暮从者失色师孟辞气益厉叱傧者易之于是更与迎者东西向明日涿人饯于郊疾驰过不顾涿人移雄州以为言坐罢归班改判将作监起知越州寛猛适中而事自治民愈爱戴之师孟喜游山民为开道稽山门外号广平路官制行换太中大夫寻以通议大夫知青州京东安抚使朞年告老迁正议大夫致仕哲宗即位授光禄大夫卒年七十八师孟累领剧镇为政简而严所至囹圄空虚道不拾遗罪非死者不以属吏发隠擿伏如神得豪恶不逞跌宕者必痛惩艾之至勦絶乃已所部肃然洪福广越为立生祠为人乐易纯质喜为诗效白乐天而尤简直至老不改吴语与王安石有场屋之旧晩相遇犹如布衣时既归吴过蒋山安石为留数日谓之曰君尚欲仕乎曰犹可更作一郡安石大喜知其无隠情也朱长文论师孟为政以为韦丹治豫章孔戣帅岭南常衮化七闽无以加也天下以为才卿吏师米芾亦云师孟以文学登科以政事跻显以言语出疆以恬退告老足之所及功利蔚起所着诗集二十卷奏议十五卷
　　徐祐字受天静海人擢进士第为吏以清白称官至左司员外郎以都官郎中致仕庆厯中屏居苏州作山亭胥门外为登临之地与叶参为九老会卒年七十五子仲谋典郡持节以职方郎中致仕
　　崇大年字静之庆厯进士厯知青田县民病无以纳和买大年悉令冬熟州符督责追杖县吏大年曰年防民苦催督必破产虽杖胥史三五辈尚可寛一邑之民至冬民输无不足者徙知浦城县旧设两栈民以事追去无轻重悉置栈中大年曰此以牛马吾民悉命撤去以疾匄分司归呉日与程师孟诸老觞咏燕游号吴门十老大年志尚夷旷恬于势利不求闻达辞却荐辟浩然易退吴士自陈君子之奇以后大年继有贤称分司后十三年致仕又十四年卒年八十二朱长文与乡人议諡谓黔娄辞国有余富其諡曰康渊明隠约就闲其諡靖节大年当有道之世秉难进之节韬章蕴能不自表襮仕而知止贫而亡忧凛然有古髙士之风因諡康靖先生
　　闾丘孝终字公显尝知黄州作栖霞楼为野中胜絶未几挂冠归与崇大年辈以耆德著称乡里苏轼云苏州有二丘不到虎丘即到闾丘其为名流推重如此
　　钱象先字资元郡人进士髙第吕夷简荐为国子监直讲歴权大理少卿度支判官河北江东转运使召兼天章阁侍讲详定一路敕成当进勲爵仁宗以其母老欲慰之独赐紫章服进待制知审刑院加龙图阁直学士出知蔡州象先长于经术侍迩英十余年有所顾问必依经反复讽谕及当世之务帝留神文艺礼遇甚渥故事讲读官分日迭进象先已得蔡帝犹谕之曰大夫行有日矣宜讲彻一编于是同列罢进者浃日徙知陈州复兼侍讲知审刑院象先旁通法家説故屡为理官条令多所裁定尝以为犯敕者重犯令者轻请违勅入令者甚众又议告捕法以为罪有可去有可捕茍皆许捕则奸人将倚法以害善良因削去许捕百余事其持心平恕此复知许颍陈三州以吏部侍郎致仕熈宁九年卒年八十二
　　蒋堂字希鲁宜兴人擢进士为楚州团练推官满歳引对真宗善其所试判特授大理丞知临川富人李甲为不法前令莫能制堂戒谕不悛白州以兵索其家得僭乗舆物置于死歴通判眉许吉楚四州以太常博士知泗州召为监察御史论禁中火宜责躬脩德不必归咎宫人及论奏郭后不当废坐赎再迁侍御史判三司度支勾院出为江南东路转运使徙江淮发运事时废发运使上封者屡以为非便堂言唐裴燿卿刘晏第五琦李巽裴休皆尝为江淮河南转运使不闻别置使名国朝王嗣宗刘师道亦止为转运兼领发运司事而歳输京师常足时虽用其议后卒复在江淮歳荐部吏二百人或谓曰一有谬举且得罪何以多为堂曰十得二三亦足报国坐失按蕲州王防正故入部吏死罪降知越州州之鉴湖汉马臻所为溉田八千顷食利者万家前守建言听民自占多为豪右所侵堂奏复之徙苏州入判刑部徙户部勾院歴户部度支盐铁副使安抚梓夔路擢天章待制江淮制置发运使先是发运使上计造大舟数十载物入遗权贵堂曰吾岂为此歳入自可附驿奏也前后五年未尝一至京师就除河东路都转运使未行知洪州改应天府累迁左司郎中知杭州以枢密直学士知益州庆厯初诏天下建学汉文翁石室在孔子庙中因广其舍为学宫选属官以教诸生杨曰严在蜀有能名堂素不乐之于是节游宴减厨传专尚寛纵颇变曰严之政又建铜壶閤伐木于汉昭烈惠陵江渎祠又毁后土及刘禅祠蜀人浸不悦狱讼滋多久之或以为私官妓徙河中府又徙苏杭二州以尚书礼部侍郎致仕初堂徙家吴中守杭时复治谿馆将归休焉既而告老赋隠圃诗自号遂翁所居尝有芝知州李仲偃名其里曰灵芝坊至和初卒年七十五特赠吏部侍郎堂为人清脩纯饬遇事不屈而乐施好学工文辞延誉晩进尤嗜作诗有吴门集二十卷子之奇字頴叔孙续皇祐中佥判平江军堂卒续自言少孤育于祖乞服衰粗以报朝议以堂有子不许遂辞疾谒医去职行服嘉祐三年知吴县事
　　陈之奇字虞卿其先长安人唐末徙吴曾祖赞明吴越中吴军节度推官祖郁赠太子赞善大夫父质殿中丞以德行著称乡里赠刑部侍郎之奇天圣中礼部进士廷试下第里居十年无仕进意其母丁谓妹也谓欲授以官之奇有兄郢亦以琴书自怡皆力辞之后勉使之奇就举之奇不得已又以进士为鄱阳尉歴丹徒泰兴二县令李玮上公主诏举经术行义者为陇西郡王宅教授数月告归即致仕郡留其奏不可迁太子中允俄除平江军节度掌书记复以为教授诏赐金钱促遣之卒不起以太常博士赐绯鱼袋闲居十八年之奇孝亲信友约身笃行好学知道心襟泊素声利不能迁家居与乡党同忧乐赴人之急至于州县无所避州县以其至诚亦不为疑平居静黙与人言忠孝立身娓娓不倦持已谨严而外简旷不为矫刻之行赒赡宗族贫而竭力吴人言家行者必推之莫不以为恺悌君子每出乗羸驹里巷小人见之敛然曰此吾陈君子也四方贤士大夫至吴必问所在争欲一见蒋堂语人曰举天下皆知有富贵而虞卿独以知止易众人之心吾喜林下有人也当是时胡瑗以经术教授诸生苏舜钦以文章退居山林之竒以德行弃官而归名动海内称吴下三贤人熈宁初卒王珪为志题曰太常博士致仕陈君子之墓
　　富严青田人其祖居吴而葬因占籍焉严庆厯初由三司户部判官除尚书刑部郎中知苏州四年改兵部知泉州八年以太常少卿知越州嘉祐中以秘书监再守苏秩满告老未尝一造官府以耆德著称乡人因名其居曰德寿坊卒赠司徒子临亦有文名终知池州平江节度推官严曾孙元衡
　　元衡字公权幼入太学有声擢进士第调随县主簿建炎初为襄阳抚司机宜都督张浚以才荐改秩为诸王宫大小学教授大宗正丞绍兴十一年以左宣教郎知江隂军十二年诏诸路州学委守臣修葺具次第驿闻元衡出缗钱五十万鸠工抡材庸闲民以服役阅月而功成尝辨盗之不应死者全活数十人皆感泣改兴国军二十六年知袁州逾年迁湖南常平改利州路提刑蜀旧例监司交餽不下数千缗元衡悉拒不纳再移湖北专以平反为心隆兴中召还中涂遇盗行李为之一空帅李师顔餽以匣金元衡不启缄谢絶之除工部郎中尝曰吾家以清白相传今不翄足矣疏乞骸骨诏以内阁奉祠制词有知止不殆之语元衡因揭知止名其堂以庆礼成赐金紫官至朝散大夫卒年八十六元衡守节清慎终始不渝时论仰之效苏轼书能逼真尤善栁叶篆
　　郑夷甫郡人少登科有美才嘉祐中监髙邮军税遇一术士能推人死期无不验谓夷甫命不过三十五歳夷甫叵堪或劝其读老庄以自广有金山僧与人谈笑间化去夷甫闻之喟然曰既不得寿得若此僧复何憾哉乃从佛者授楞严经歳余忽有所见曰生死之理我知之矣遂释然放懐无复芥蔕后调封州判官预知死期先旬日作书与亲旧诀及次叙家事至期沐浴更衣公舍外有小园面溪一亭夷甫至其间督人洒扫及焚香挥手指画之间屹然立化家人奔呼已僵立如植木一手犹作指画之状郡守而下少时皆至士民观者如堵墙明日乃敛髙邮崔伯易为墓志叙其事
　　沈括字存中本钱唐人兄遘徙苏州括以防任沭阳主簿县依沭水即周礼所谓浸曰沂沭故迹久为汚泽括新其二坊疏水为百渠九堰以节宣原委得上田七千顷复以吴县籍登嘉祐八年进士第编校昭文书籍为馆阁校勘删定三司条例迁太常丞同脩起居注加龙图阁学士坐事谪均州徙秀州以光禄少卿分司居润卒年六十五括学术浩博文艺深长经史之外天文方志律厯音乐医卜诸家无不通练皆有论著喜建事功所着梦溪笔谈行于世
　　陆绾字权叔常熟人本名绛字伯厚见前史同姓名者不道更今名举进士昆弟分产绾推先畴付之捐俸振族笃教孤侄各登科名歴知扬子雍丘二县终朝奉郎尚书职方郎中充淮南等路制置发运司运盐公事字民加防而临吏加严务以摧治豪右用慑服彊御为职名震仕涂卒于真州官舍赠中散大夫所着春秋新解三十卷歌诗尤脍炙人口
　　滕元发初名甫字元发避讳改字为名而字达道其先东阳人父髙用荐为秘书郎尤长于性理卒葬吴县遂为苏人元发母梦虎行月中堕其室而元发生豪俊慷慨不拘小节九歳能赋诗范仲淹之父墉元发诸舅也尝教以为文及仲淹守乡郡元发受学于胡瑗举进士授大理评事通判湖州孙沔守杭见而异之曰奇才也后当为贤将授以治剧守边之畧召试为集贤校理开封府推官盐铁户部判官同脩起居注英宗书其姓名藏禁中未及用神宗即位召问治乱之道对曰治乱之道如黒白所以变色易位者朋党汩之也上曰卿知君子小人之党乎曰君子无党譬之草木绸缪相附者必蔓草非松栢也朝廷无朋党虽中主可以济不然虽上圣亦殆上以为名言进知制诰知谏院御史中丞王陶论宰相不押班为跋扈上以问元发元发曰宰相固有罪然以为跋扈则欺天陷人矣知开封府拜御史中丞种谔擅筑绥州且与薛向发诸路兵环庆保安皆出摽掠夏人诱杀将官杨定元发上疏极言谅祚已纳欵不当失信边隙一开兵连民疲必为内忧又中书枢密制边事多不合中书赏战功而枢密降约束枢密诘脩堡而中书降褒诏元发言战守大事也而异同如是愿敕二府必同而后下宰相以其子判鼓院谏官谓不可上曰鼓院传达而已何与于事元发曰人有诉宰相使其子达之可乎上悟罢之京师郡国地震元发上疏指陈致灾之由大臣不悦出知秦州上留不遣馆伴契丹使杨兴公开懐与之语兴公感动将去泣而别河北地大震令元发为安抚使时城舍多圮吏民惧压皆幄寝苃舍元发独处屋下曰屋摧民死吾当以身同之瘗死饲饥除田租脩隄障察贪残督盗贼北道遂安除翰林学士复知开封府民王颍有金为邻妇所隠阅数尹不获直頴愤而致伛扶杖诉于庭元发一问得实反其金頴投杖仰谢失伛所苦夏国主秉常被篡元发言李继迁死时李氏几不立矣当时大臣不能分建诸豪乃以全地王之至今为患今秉常失位诸将争权天以此遗陛下若再失此时悔将无及请择立一贤将假以重权使经营分裂之可不劳而定百年之计也上奇其策然不果用元发在上前论事如家人父子言无文饰洞见肝膈上知其诚荩事无巨细人无亲疎辄皆问之元发随事解答不少嫌隠王安石方立新法天下汹汹恐元发有言为上所信因事以翰林侍读学士出知瀛州元发以父讳改郓州入辞言于上曰臣知事陛下而已不能事党人愿陛下少回当日之眷无使人为党人所快则天下知事君为得而事党人为无益矣上为改容徙定州初入觐言新法之害且曰臣始以意度其不可耳既为郡乃亲见之歳旱求言又疏奏新法害民者陛下既知之矣但下一手诏应熈宁二年所行有不便者悉罢之则民心悦而天意解矣皆不听在定以边人畏服上喜令再任诏曰寛严有体边人安焉遂作安边堂歴青州应天府齐邓二州会妇党李逢为逆或因以挤之黜为池州未行改安州侍郎韩丕旅殡于安五十载学士州人郑獬既没十年贫不克葬元发皆葬之人髙其义元发流落且十载犹以前过贬居筠州或以为复有后命元发谭笑自若曰天知吾直上知吾忠吾何忧哉遂上章自讼有曰乐羊无功谤书满箧即墨何罪毁言日闻上览之恻然即以为湖州哲宗登位徙苏扬二州除龙图阁直学士复知郓州学生食不给民有争公田二十年不决者元发曰学无食而以良田饱顽民乎乃请以为学田遂絶其讼时淮南京东饥元发虑流民且至将烝为疠疫先度城外废营地召谕富室使出力为席屋一夕成二千五百闲井灶器用皆具民至如归所全活五万人徙真定又徙太原元发治边凛然威行西北条画有方号称名帅河东十二将其八以备西边分半番休元发至之八月边剧来告请八将皆防秋元发曰夏若幷兵犯我虽八将不敌若其不来四将足矣卒遣更休防秋将惧扣阁争之元发指其颈曰吾已舍此矣头可斩兵不可出是岁塞上无警诏以四砦赐夏人葭芦在河东元发先画境而后弃且曰取城易弃城难令步将訾虎领兵防边夏不敢近夏既得砦又欲以绥德城为法画境出二十里外元发曰是一举而失百里必不可久上章争之以老力求淮南乃为龙图阁学士复知扬州未至卒赠左银青光禄大夫諡章敏子祐以防补官歴戸部员外郎徽宗即位使察访岭南将大用之大臣不乐中以飞语坐废久之起知通阆二州不赴改邠州人绘像事之又改抚池二州祐弟祁知鄜州赠武义大夫祁弟裕判吉州元发弟中
　　中字元直以防补官将作监主簿官制行换承奉郎歴监瀛州仓草场知安吉县明州市舶通判原莫二州保安军知解州移虢州盐法弊朝命复任解州官至承议郎亷勤自将治民守边所至有声尤长于诗崇宁五年卒年五十六
　　元绛字厚之其先临川人姓危氏曽祖仔倡唐末聚众保乡里进据信州为杨渥所败奔杭州祖德昭吴越丞相钱镠恶其姓易为元绛生而敏悟五歳能诗九歳谒荆南太守试以三题上诸朝贫不能行长举进士以廷试误赋韵得学究出身再举登第调江宁推官摄上元令民有王豹子豪占人田畧男女为仆妾有欲告者辄杀以灭口绛捕置于法甲与乙被酒相殴击甲归卧夜为盗断足妻称乙告里长执乙诣县而甲巳死绛勅其妻曰归治而夫丧乙巳服矣隂使谨信吏迹其后望一僧迎笑私语绛命絷僧诘妻奸状即吐实人问故绛曰吾见妻哭不哀且与伤者共席而无血汚是以知之范仲淹为安抚使表其材知永新县豪子龙聿诱少年周整饮博以技胜之计其赀折取上腴田立劵久而整母始知之讼于县索劵为证则母手印存弗受又讼于州于使者击登闻鼓皆不得直绛至母又来防绛视劵呼谓聿曰劵年月居印上是必得周母他牍尾印而撰伪劵续之耳聿骇谢即日归整田为著作佐郎知海门县【一作静海】淮民多盗贩盐制置使建言满二十斤皆坐徒绛曰海濵之民恃盐为命非羣贩比也笞而纵之擢江西转运判官知台州大水冒城郭民庐荡析绛出库钱即其处作室数千区命人自占约三歳偿费流移者皆复业又甓其城因门为牐以御湍涨后人遵其法入为度支判官侬智髙叛岭南宿军邕州而歳漕不足绛以直集贤院为广东转运使建濒江水砦数十以待逋寇缮治十五城楼堞械器皆备军食有余以功迁工部郎中厯两浙河北转运使召拜盐铁副使擢天章阁待制知福州进龙图阁直学士徙广越荆南为翰林侍读学士初上欲择人王安石对有真翰林学士第恐陛下不能用况已作龙图阁学士难下迁知制诰遂召入中外大惊迄有称职之誉预议僖祖神主祧迁请以僖祖为始祖庙诏从之知开封府拜三司使防知政事数请老上以其子耆宁孝谨好学命校书崇文院慰留之会太学虞蕃讼博士受贿事连耆宁当下狱绛请上还职禄而容耆宁即讯于外从之于是御史至第薄责绛绛一不自辩罢知亳州入辞帝谓曰朕知卿一歳即召矣卿意欲陈诉乎绛谢罪愿得颍即以为颍州上赐坐使服学士金带如旧明年加资政殿学士知青州过都留提举中太乙宫力疾入谒曰臣疾惫子弱傥一旦不幸死则遗骸不得近先人丘墓帝恻然曰朕为卿辩防虽百子何以加诏毋多拜乗舆行幸勿扈从又明年以太子少保致仕绛所至有威名而无持操少仪矩仕已显犹谓迟晩在翰林谄事王安石及其子弟时论鄙之然工于文辞为流辈推许景灵宫作神御十一殿成夜传诏草上梁文迟明上之虽在中书而帝下书诏犹多出其手既得谢帝眷眷命之曰卿可营居京师朕当资金币且便耆宁仕进绛曰臣有田庐在吴乞归鬻之即筑室都城得望属车之尘幸矣敢觊赐邪既行追资白金千两敕蚤还绛至吴中与程师孟为九老会有居第在带城桥乡人荣之因号为衮绣坊逾歳以老病奏恐不能奉诏三年而卒年七十六赠太子少师諡章简诏其家集文章上之有文集四十卷谳狱集十三卷子耆宁耆弼
　　徐师闵字圣徒其先建安人父奭歴官苏浙子孙遂为苏人【奭事具宦迹条】师闵治平初虞部员外郎知江隂军作漏壶脩鼓角门熈宁十年以司农少卿知袁州时江西剧贼詹遇屠刼列城为之骚动袁独预脩武事具战舰号令严肃常若寇至遇引避不敢犯境袁民歌之且有瑞粟嘉禾之异绘图以进为治镇静有惠爱吏民生为立祠转运蒋之奇荐于朝部使者第课优等知洪州王韶皆列奏留再任尤为蒋堂蔡襄所知在官自辅臣以下荐之者几百人官至正议大夫东海郡侯告老以中散大夫普宁郡侯致仕有以黄白术为献师闵问能久乎曰五十年乃变耳师闵曰吾平生不妄语若欺人于五十年后岂吾心哉退居里中与元绛程师孟辈以诗酒为乐号十老乡人荣之年八十卒子铸
　　铸字元钧年少入官有能名吏不敢欺及为县所至屏奸恶辩疑狱劝本业脩学校课常居最政和初提举两浙常平脩松江隄易土以石辟常熟水田数百顷为之疆畎越四年以直秘阁就除转运副使明年迁发运副使赐金带数月以徽猷阁待制知杭州及代以杭人安其教令特除延庆殿学士又歴广扬二州终正奉大夫子端仁承务郎监平江市易务铸从子林
　　林字稚山祖师回字望圣熈宁间驾部郎中尝知南康军苏辙为作直节堂记父闳中为吏有能名歴鄂州司法吏部郎直秘阁林少有特操中进士第与王黼有连不肯附丽之宁坎卑官绍兴初上书言事召改官累迁太府少卿出为江西转运副使劾秦桧亲党坐是以沮经界法贬兴化军十三年更化复入为刑户二部侍郎论国用太广宜撙节之隆兴初为吏部侍郎复论符离之役非计遂以敷文阁直学士奉祠知平江府力辞旋乞致仕再以给事中召不起迁龙图阁学士当时称贤【阙】从以林为首卒年八十余【纪闻云绍兴中林坐阙鼎所引忤秦桧罢宗阙少卿又以前任江西按桧妻之第王昌复为桧所憾讽两浙转运诬林沮均田法安置兴化军周必大云稚山初言兵不可轻用忤王龄而去汤丞相疑可助已荐为给事中累辞竟不起人始服其通介而不徇时】子藏
　　藏字子礼由进士知饶州以居吴去亲逺乞易旁小州便养乾道初改知江隂军新庙学刋书籍二年遣转运副使姜诜按视水利藏延见父老审订其説谓江隂北临大江地势洿下港渎善淤夏秋淫雨浙西数郡百川并委濒港七乡并湖三山低卬之田混为一区寻丈而増肤寸而落十年之间没防者一百六十万余畆岁蠲秋苗以一二万计公私交病遂请治蔡泾废牐牐之故基距河差逺两翼迫蹙波流悍急易于隤壊乃移基并东直抵漕渠斥而大之易木以石长各十有三丈四尺髙一丈八尺洪之濶二丈三尺岸之西北滙为涡矗分杀水怒土木铁石之工万有九百费钱三万二千三百缗米一万一千四百石各有奇于是增浚漕渠下通黄田以防泛溢絶壅滞五旬而毕又奏本军地狭民贫有续添认纳临安府买防绢四千余匹兼累遭大水百姓顦顇困此重敛上为蠲八之五命下之日欢声动阡陌三年改浙东提举常平五年知秀州藏有学尤善汉书弟兢
　　兢字明叔生数月见字画辄色喜踊跃至十余歳頴异不羣人谓骑省后身年十八入太学后以父任补通州司刑曹事辟入阬冶司幕摄事雍丘民服其化狱讼衰止移摄原武县时有挟其弟贵势者威震郡邑檄邑冶市炭后至与慢令者兢叹曰令不贤不能芘民忍至此极耶疏闻诸朝愿以身赎无辜当国者曰使县令皆如徐兢天下有不治乎宣和中以礼物官随路允迪使髙丽撰髙丽图经四十卷上之徽宗览书大悦召对便殿赐出身擢大宗丞兼掌书学以篆名家迁刑部员外郎时相册免坐亲嫌谪监池州永丰监起除沿江制司防议奉祠吴中二十年而卒弟德止逊官于从子而学佛徽宗赐号圆通禅师
　　钱藻字醇老吴越王元瓘子俨入朝为昭化节度守和州俨生昭慈昭慈生顺之藻顺之子也举説书进士乂举贤良方正皆中英宗时为秘书校理三上书请慈圣光献太后归政天子神宗时稍迁直舍人院同脩起居注擢知制诰直学士院除枢密直学士知开封府以慈恕简静为体不求知名以投世取显迁翰林侍读学士封仁和县伯元丰五年卒藻刻厉为学于书无所不治已通其大防至于分章别句数辩名丛细委曲无不究尽见于文辞闳放隽伟为人清谨寡过居守绳墨立朝无矫亢亦不雷同世利澹如人称长者子僧孺初藻受学于胡瑗用和州贯登第母丁氏葬天平山遂为苏人
　　孙载字积中曾祖汉英钱氏时为昆山镇防遏使遂为县人父偁官至通议大夫发运大使载登进士为河中府户曹更三守皆立威严载独与争曲直不肯诡随守终乃称荐之中书检正官察访闗中辟为官属干祐县令不肯奉行青苗法察访使檄载按之载言邑小民贫歳以黍麦博易为生令无罪不果按用荐者迁知德清县以德化民不专任刑罚开诱是非出于诚信讼有累年不决者得一言皆感悟舍去熈宁八年吴越饥独县中熟载劝大家倍籴得十五万斛明年春米价翔踊载使平直以粜全活甚众移考城县一日巡尉来告盗集境上将以上元掠近郭至期载张镫设宴不禁夜盗叵测遂遁去讫受代无复盗者神宗以载姓名付中书除广东常平触暑行部以宣德意元祐初通判陜州迁广东转运判官绍圣初除河北西路常平改知海沂二州延聘名儒兴学养士迁朝奉大夫知婺州除河东转运判官移淮西提防刑狱建中靖国初迁朝请大夫知亳州所至为治务大体时号循吏以尝荐元祐党人匄闲授提举洞霄宫大观中以朝议大夫致仕一日徧谒先陇及尝往来者未几疾革问日早晏盥手焚香而逝年七十二载天资乐易长于吏治好汲引士受荐者至四百余人后多知名少喜读易着释解五十卷文集若干卷
　　张仅字几道举进士与里人顾棠皆为王安石门下士安石作三经义二人与焉仅官至著作佐郎而卒棠字叔思撰周易义三卷
　　郭附字明仲郡人以进士知新建县俗健讼好持吏短长附至问民疾苦皆以鸷兽暴横为言乃檄旁县尉并力仍以厚赏啖壮士不阅月得兽数十尸诸庭乃号于众曰有悍不率教如此兽者皆杀之无一人敢犯令者熈宁中以大理寺丞权知昆山县官至朝奉大夫致仕幅巾策杖穷山林诗酒之适者十八年东南髙士皆乐与之游卒年八十四孙元迈在忠义传
　　郏亶字正夫太仓农家子自幼读书识度不凡嘉祐中进士初授睦州团练推官知于潜县未赴熈宁三年诏天下陈理财省费兴利除害之策亶自广东安抚司机宜文字为书陈苏州水利王安石善之五年授司农寺丞提举兴脩两浙水利民不为便遂罢归治所居之西水田曰大泗瀼者如所陈之説为圩岸沟浍场圃俱用井田之制歳入甚厚图状以献且以明前法非苟然者复为司农寺簿迁丞预修本寺制式颇号完密除江东转运判官元祐初入为太府丞出知温州以比部郎中召未至卒年六十六有吴门水利书四卷行于世其説见水利条亶子侨字子髙一字乔年负才挺特亦为王安石所器许乡里推重谓之郏长官有幼成警悟集亶孙升卿字师古由进士知常徽二州乾道六年自徽代还奏蠲本州额外剏科杂钱一万二千余缗及元认江东两浙运司诸处绢一万六千六百余匹其勤恤民隠此
　　朱长文字伯原其先剡人世仕吴越祖亿宋太宗朝内殿崇班閤门祗知邕州累赠刑部尚书由开封来苏州又为苏人父公绰光禄卿知舒州长文方在娠所生周夫人梦覆锦衾或曰是生子能文矣比生十歳能属辞读书辄竟夕从泰山孙复授经于太学无所不知尤邃于春秋博闻强识笃学力行年十九擢乙科进士第吏部限年未即用时公绰守彭长文不俟燕归州人荣之既冠授秘书省校书郎守许州司户防军以坠马伤足不肯从吏趋郊禋公绰欲以任子恩匄长文幕官长文推与其季从悌丁父忧家居凡二十年筑室故吴越钱氏金谷园知州章岵表曰乐圃乡人遂称为乐圃先生郡将监司莫不造请谋政士大夫过者必往见之以后为耻名动京师元祐中起为本州教授州有两教授以长文故也同举者徐积陈烈时号三先生长文早歳作东都赋论者谓不减班张太冲其教人先经术而后词章授学者春秋洪范中庸无虑数百先是范仲淹始建州学歳久堕废其子纯仁以侍郎制置江淮漕事复请修搆长文有力焉吴中水灾长文陈五浦之利不果行又作救荒议四篇上知州黄履行之民赖以安歴五考召为太学博士着释问以见意绍圣间改宣教郎除秘书省正字兼枢密院编脩文字元符初卒年六十哲宗嘉其清赙绢百匹博士米芾为表其墓长文资禀忠朴虽在布衣慨然有用世之志暨出仕以田畴委诸弟惟藏书二万卷所撰春秋通志二十卷又有书赞诗説易解礼记中庸解琴台志琴史六卷苏州续图经五卷又撰次古今文词为吴门总集二十卷乐圃文集一百卷书仿顔真卿所集周穆王以来金石遗文名人笔迹作墨池阅古二编藏于家其叙琴史有曰方朝廷成太平之功制礼作乐比隆商周则是书也岂虚文哉其志防可见矣从子良在忠义传良五世孙防炎
　　防炎字明叔幼頴悟以祖处大防授将仕郎宝祐二年铨中授迪功郎海盐尉改泰州司户防军咸淳三年调定城簿七年转真州司法防军制置使印应雷知州王起宗朱焕咸称亷敏听讼决狱深得其情多以郡政委之先是军饷所收纲米每病湿恶防炎斥去纲人馈送事例积弊屏除在郡有銮江倡和集防炎性倜傥善持论见义必为为词章慕朱希真亦名曰樵唱集卒年六十二
　　丁偃者长文同年进士也初试迩英进讲艺诗云白虎前芳掩金华旧事轻天心非不寤垂意在苍生有古诗讽諌之体是歳奏名甚髙而御前下第自是二十年方中选
　　李璋居盘门负不羁之才王安石尤爱其人屡见于诗后改名玖以累举特恩补官孙益字彦中登进士第徙居常熟绍兴间监察御史
　　黄彦字修中其先浦城人父挺字公操章得象荐为吴县尉歴秀州司理余杭尉筠州判官守太子洗马致仕赐五品服与章岵等为十老会累赠金紫光禄大夫彦熈宁中以王安石经説与弟颉俱第进士安石举为越州教授迁瀛州防御推官知崇德县长兴丞以省罢知浦江县清直明恕民画像祠之绍圣中知虹县有庙吏譌言井蛇为龙水能愈疾彦以蛇磔死妖乃不兴又麦秀两岐蝗不入境时称有古循吏风除楚州教授宗正寺簿改富阳令为政如前时坐法免管勾嵩山崇福宫官至朝奉大夫致仕政和四年卒颉字升中官至朝议大夫彦子策
　　策字子虚九歳能属文尝追和梁昭明所选诗持见苏轼轼曰子异时必以文显弱冠擢第歴雍丘主簿齐州教授元符末诏中外言事时昭慈圣献皇后既复位号而典册有未尽正者策引古谊上书甚切蔡京深衔之崇宁初党籍羁管登州会赦还乡后为发运司属官斥卖京家赀得京草复元祐皇后制所録上皇圣语亲劄副本上进见神宗悔悟之心钦圣诏复之防隆祐诬抑之由由是京主并后以遂复废之奸益明建炎中追録党人除直秘阁通判严州初钦宗在青宫时闻策名大书随縁堂三字以赐因自号随縁居士子维缨字端冕宣和末屡上书言事李纲为行营使尝居幕府遭乱还乡陈长方称为千人之英绍兴初以文名策有随縁居士集四十卷缨有感事诗缨子季鲁字道夫有集十卷皆附焉策弟简字能甫黄氏自挺以下居吴县聚隖山为县中大族至宋亡仅十余世【或云策之后有名简字元易者卢氏云熊按谱系非此一族】
　　陈睦字子雝祖绛莆田人官至右司諌徙家苏州兄侗进士知汝州富弼辟为从事召除馆阁校勘歴衞尉少卿元丰中知陜湖宣三州睦第进士治平中诏举馆阁才学之士睦与刘攽李清臣辈首被选擢拜监察御史熈宁中提举两浙常平以曾公亮荐迁提防刑狱坐是免官元丰间髙丽数遣使脩贡朝廷以其恭顺选使谕防初命林希希辞命睦睦即日就道上喜语辅臣曰林希无亲坚辞不往睦亲在乃不惮行假起居舍人直昭文馆特赠仙华金带使还言故事惟宝文阁直学士以上乃服金带今请上所赐特防令服之仍真拜所假官职又于令式外赐金琖其后钱勰杨景畧援例欲服金带上弗许寻直龙图阁知潭州改宝文阁待制知广州子彦文字经仲建炎二年以龙图阁待制知江州视事方十日会盗张遇犯城彦文极力固守遇乃引去明年为沿江措置使寻跻法从彦文弟彦武字纬叔为提举官
　　张诜字枢言父沔浦城人刑部郎中直史馆致仕来寓苏州因家焉诜第进士通判越州民患苦衙前役诜科别人户籍其当役者以差入钱为顾人充皆以为便知襄邑县擢夔路转运判官録辟土功加直集贤院改陜西转运副使召对帝曰朕未识卿每阅章奏独卿与蔡挺有所论请使人了然寻当以师事相属及入辞赐服金紫明年直龙图阁知秦州前此将吏贪功多从羌地猎射因起边患诜至申令毋得犯获一人斩诸境上羣羌感悦迁天章阁待制知熈州董毡遣鬼章逼岷州诜往讨董毡逆战破之于错凿城斩首万级元丰四年以龙图阁直学士知成都府徙杭州将行复命权知熈州经畧熈河事趣使倍道行时仓卒治戎有司计产调夫民多流亡诜中途详其状乞刺剑外招携之不报会灵武师罢乃赴杭道京师帝访以西事对曰彼势虽弱而我师未鋭边备未饬愿以歳月图功累官正议大夫清河郡侯卒诜性孝友亷于财平生不植田业然既以建拓泸夷地被进用后虽有善言可纪终不逭清议云弟询字仲谟元祐中知湖州歴户部员外郎直龙图阁清河县开国子朝议大夫诜孙公秀
　　公秀字仲实从叶适游甚密风流词翰推重一时绍兴初为崇德丞遂寓郊野作渔簔堂知临海县尤有善政
　　孙冲字子和少负才名受知王安石尝着乡党传説二论安石大奇之知含山县号为循吏律已甚严一毫不妄取秩满率家人解其归装老获有畜一砧者冲视之曰非吾来时物也命还之荐章交上改宣德郎未几卒年三十五






　　姑苏志卷四十九
&lt;史部,地理类,都会郡县之属,姑苏志&gt;
　　钦定四库全书
　　姑苏志卷五十　　　　　　明　王鏊　撰
　　人物八【名臣】
　　方惟深字子通其先泉州人父年字寿先才气卓荦日能十赋为公卿所称与同安苏缄齐名官至屯田郎卒长洲因家焉惟深郷贡第一试礼部不中即弃去有田防与其弟躬出入耕获间则读书凡黄帝老庄之言养生为寿者之说以至西方别传皆得其大指平居视之犹木鸡也及论议古今道理穷覈至到确然莫能移常以雅道自娯每一篇出人争传诵王安石以为精淳警絶元白皮陆有不到防惟深虽防安石之门极防爱畧无一毫迎合意以韦布之士闭关陋巷而孝友清介之风隠然称东南其文学行义与朱长文同为一世所宗号郷先生元符初郡将荐于朝崇宁中复以遗逸应诏皆不起有司举贡籍以年格应补军州助教者就赐敕牒袍笏于其家得兴化军助教初年四十无子而弟有子以为先人有后足矣即屏居于外预知死期期至不乱丧皆有治命年八十三有诗集十卷
　　杨懿孺字彛甫其先自浦城徙长洲以行义隠防与方惟深同时号呉中二老懿孺少孤力学言行相顾朝无夕储神夷气昌未尝有忧虽闾里不尽知其贫崇宁二年特奏名后调南昌簿居一嵗忽载妻子归呉下即告老以承奉郎致仕平居任真自信不知世间有倾巧事不入州县不事郷里请谒间一诣所亲厚歳不过数四虽尝出仕而人犹谓隠者
　　章甫字端叔自建州徙居于苏八世祖及唐康州刺史及孙仔钧仔钊俱仕闽王审知至甫曽祖可灋始登第官至秘书丞甫熈宁进士初调临川尉有盗刼杀行商狱词连逮者以十数甫辨三人抵罪余悉縦之知寿春县大臣以甫孟子解义进诏付秘书省除应天府国子监教授改知山阴县讼牒繁剧豪民窜易户名以避徭役甫得其情流配数人老奸宿臧屏息听命邑以大治又濬海塘经画为乆计得以溉田哲宗即位除通判宿州南京押纲侍禁史士宗侵耗官米反讼仓官狱久不次朝廷委甫治之士宗竟坐流窜以父忧去久之入为太府寺丞召对称防除府界提举常平增浚河隄饥民之在境者因廪给之徽宗朝知防州还奏淮甸嵗凶宜加赈恤大臣初虽讳言而卒如其请崇宁初除都官郎中陛对抗言元祐臣僚削秩投荒皆縁国事稍稍内徙道路交庆今复刻名党籍禁锢子孙恐非陛下本意上虽优容卒与时论不合致仕归呉起知泰州寻请祠以归甫寡嗜欲唯藏书万卷讐校精宻子八人宪最知名四世孙康在隐逸传
　　宪字叔度居黄邨乐道好德操履髙防行有余力而以学文乡里谓隐君子与弟悊俱受学王苹防于杨时朱震吕本中诸公间宪尢邃于春秋宣和中责监汉阳军酒税没于兵有复轩集十卷
　　邉裕字道夫其先楚邱人父珣英宗时平江军节度推官官至太子中舍始家于呉裕为泰州司录时年尚少知州张次山果于为政兴举废事投窜奸吏有称于时多裕毘助之又以江宁府司录监湖州酒嵗荒饿莩横道知州张询委以赈防全活甚众有寓士疾革裕初未识之即亲馈药死敛以棺衾后二十年其子知章过湖故老相指曰此吾邉司录子也厯睦州团练推官改州观察推官润之镇官戴昭信卒当任子莫肯保奏裕率同僚以事闻朝廷遂官其后辟江都县迁开封新城左厢公事鋭于决遣庭无留人厢素号难理专以妇女为讼争至是相戒无犯郊恩赐五品服监大观东库除管勾南京防司御史台公事卒年六十四裕通习时政歴仕四十年所至莫不畏爱子知章在忠义传知章弟知白
　　知白字公式孝友笃实循蹈防矩清虚寡欲号为吉人宣和中以进士为呉县尉绍兴中歴户部郎官将作监户吏二部侍郎直学士院尝使金闻欲侵蜀歌蜀道难以讽金遂辍西南之役官至吏部尚书同安县开国侯卒赠徽猷阁待制少师子维石通判杭州维成朝请大夫裕从子惇徳
　　惇徳字公辩祖珉始家昆山父静赠承事郎惇徳防孤至孝贫不废礼才思敏给以能诗名为范成大所知尝与唱和五中乡举就奏名年逾六十即致其事郡县列上行义特改通直郎仍着为令撰脂韦子五十卷子瀛字道卿与弟济并有学行济子应升字子用頴悟力学笃守操履淳祐特科进士丹徒簿应升子云遇字龙光宝祐进士咸淳二年江隂县西尉云遇弟实凌万顷同修昆山志裕七世孙景元
　　景元字长卿端谨力学累世明春秋尝指堂扁世麟字以示子孙曰此文丞相天祥手书以美吾祖者也吾子孙可忘之乎景元初由青阳教谕转防州路学录以荐为国子伴读辞归教生徒会长洲邑学久废乃劝富家大兴建之子昌字伯盛承家学教授终日端坐不茍谈张氏据郡以礼招致誓死不就
　　郑景平初名安平字晞尹熈宁三年与父伸同登进士第景平刚正不挠居官有廉介称尝为大理官每有疑狱中夜拜祷蕲得其情既而请老家居诏复起知饶州数月拂衣而归或问故荅曰天子命景平为郡当以抚字为职乃不得行其志今日须金若干明日须粟若干民已枯骨矣捶考之亦何以取景平安得不归时多附朱勔独景平终始不阿子裀字天和亦能文屡任郡守
　　丁隲郡人元祐中为左正言五上章论何正臣治狱残酷巧诋刻深甚于罗织党锢事载国史
　　章楶字质夫其先浦城人祖频为御史忤章献后旨黜官仁宗欲用之而卒赠司徒父访礼賔副使乃徙苏号曰北章赠大尉楶以叔得象防为孟州司户参军将作监簿应举入亰闻父对狱于魏弃不就试驰徃直其寃还试礼部第一擢知陈留县以最闻歴提举陜西常平京东转运判官提防湖北刑狱成都路转运使入为考功吏部右司贠外郎元祐初直龙图阁知庆州时朝廷戢兵戒邉吏勿妄动且捐葭芦安疆等四砦予夏使归其永乐之人夏得砦益骄楶言夏嗜利畏威不有惩艾邉不得休息宜稍取其土疆如古削地之制以固吾圉然后诸路出兵择防要害不一再举势将自蹙矣遂乘便出讨以致其师夏果入围环州楶先用间知之遣骁将折可适伏兵洪徳城夏师过之伏兵识其母梁氏旗帜鼓噪而出斩获甚众又预毒于牛圈潴水夏人马饮多死召权户部侍郎明年除知同州绍圣初知应天府加集贤殿修撰知广州徙江淮发运使哲宗访以邉事对合防命知渭州至即上言城胡卢河据形势以偪夏乃以三月及熈河秦凤环庆四路之师阳缮理他堡壁数十所自示其怯或以楶怯请曰此夏必争之地夏方营石门峡去我三十里能夺而有之乎楶又阳谢之隂具板筑守战之备帅四路迎击败之既而环庆鄜延河东熈河皆相继筑城进拓其境夏人视不敢动夏主遂奉其母合将数十万围平夏疾攻十余日建髙车临城填堑而进不能克一夕遁去夏统军嵬名阿里西夀监军妺勒都逋皆勇悍善战楶谍其弛备命折可适郭成轻骑夜袭直入其帐执之尽俘其家虏馘三千余牛羊十万夏主震骇哲宗为御紫宸殿受贺累擢枢宻直学士龙图阁端明殿学士进阶大中大夫楶在泾原四年凡创州一城砦九荐防偏禆不间厮役至于夏降人折可适李忠杰朱□用咸受其驭夏自平夏之败不能复军屡请命乞和哲宗亦为寝兵楶立邉功为西方最时章惇用事楶与惇同宗其得兴事颇为世所疑徽宗立请老徙知河南入见留拜同知枢宻院事俾其子縡为开封推官以便养逾年力谢事罢授资政殿学士中太一宫使未防卒上悼惜赐龙脑水银以敛命其壻刘何使两浙共事赠右银青光禄大夫太师秦国公諡庄敏赙防甚厚立庙懐徳军赐额曰忠烈七子縡综綡绾綖縯缜综歴通判常州绾知丹徒县縯字彦升签判苏州通直郎易州通判楶孙茇承奉郎荩监苏州税【史误云谥荘简】
　　縡字伯成繇推官为户部贠外郎提防淮南东路刑狱权知扬州兼提举香盐事时方铸崇宁大钱令下市区尽闭人持钱买物至日旰皇皇无肯售縡市易务致百货以小钱收之且檄仓吏粜米以大钱予之尽十日止民心遂安未防新钞灋行旧钞尽废一时商贾束手或自杀縡得诉者所持旧钞为钱以千计者三十万上疏言钱灋误民请如约以示大信蔡京怒罢縡降两官以綖故窜台州复通判秀州初楶教子极严闭置一室中故縡与綡皆有文名縡晩年诗益髙清淳雅健得唐人风有文集三十卷终户部郎中
　　綡字子京有大志中进士第一调洛阳簿时范纯祐为尹一见待以国士宾礼异絶与韩玉汝李邦直等俱以文行荐于朝就除京兆府教授政和末起知解州移均州房州妇人越所部诉其子于均綡谢曰房非吾治也又诉于转运使使以属綡召诣庭下不以属吏防论开晓母子感悔拜谢而去歴陜西转运判官入为户部贠外郎中书侍郎刘逵妻綡之姊也逵渐复元祐之政綡多赞之蔡亰欲挤逵且忌綡不附已使其党攻之出綡湖州论者不已差主管西京崇福宫坐綖狱窜温州入为秘书省校书郎迁仓部员外郎宣和三年除提举两浙常平未上改提防刑狱时嘉兴富人髙安与陈氏有故怨乘方腊起诬以为盗聚羣恶操兵入其室尽殪之以捕盗徼赏及长洲陆氏怙富横闾里杀人应捕辄赇吏执平人代已綡一阅尽得其情取二人寘诸灋众惧以为神明四年以直秘阁知越州兼浙东安抚越新去方腊之乱人情危惧日三四惊旁郡守将往往益兵自卫綡至延问吏民宴集僚佐如平时有勇敢卒谋为变綡饬将吏指取无一人脱者阖郡大震谭稹宣抚燕山请綡为参谋转朝请大夫右文殿脩撰遂疏燕云决不可守之状反复数千言金人破蔚州背归山后议稹以错置乖方罢綡落职送吏部及童贯出师而燕山七郡与朔武皆不守如綡言会赦恩上书告老复龙图阁直学士致仕卒【史云綡以龙图阁直学士知越州按会稽志朝奉大夫直秘阁权发遣越州续志云复直龙图阁卒】
　　綖字君佥判西安州蔡亰复相兴制狱倾章氏綖居苏州或得私铸钱数巨罂风言者诬綖与州人郁寳所铸诏遣李孝寿张茂直沈畸萧服更往鞫之连系数百人累月卒无实狱多死者京大怒别遣孙杰鞫之傅致如律綖刺靣配沙门岛追毁出身以来文字除名勒停籍入其家窜縡台州综秀州綡温州绾睦州縯永州茇处州荩筠州官吏降罢除名者十余人时论寃之孙杰擢龙图阁直学士知苏州张商英为相辩前狱移綖常州綡复朝奉郎通判秀州顷之綖改授内殿崇班綡秘书郎
　　顔孚字端中父长民以进士知长兴县孚崇宁间有声太学士行甚美时人目为顔夫子争愿识靣与兄采爲继擢高科孚早卒采字君用终提举常平爲字仲谦居官有威终知严州爲孙俨进士
　　李撰字子约唐曹王明子偲居陈留至余庆以国子博士知常州卒横山遂为呉县人撰之祖也撰熈宁中以进士歴彭泽令时括民田转运使务苛扰欲多得匿户羡田为功撰持不可抱牍抗论且请就劾并解印绶去使者度不可屈从之时王安礼为部刺史使者还金陵言撰所以期共构撰罪安礼曰县令敢与部使者争衡必介特有守士也亟呼吏就使者草奏荐之元祐三年议遣使脩复小呉河撰上复河赋二篇言河不可复通判莫保二州官至朝奉大夫大观三年卒年六十七撰广孟子说着养气论三篇毛诗训解二十卷孟子讲义十四卷文集五十卷史賛论五卷子弥逊
　　弥逊字似之登第调单州司户再调阳谷簿政和四年除会要所检阅文字引见特迁校书郎充编修六典检阅累官起居郎以封事剀切贬知庐山县改奉嵩山祠宣和末知冀州金人犯河朔弥逊捐金帛致勇士修城堞决河防堑邀击其游骑斩首甚众乌珠北还戒师毋犯其城靖康初召为卫尉少卿出知瑞州二年建康府牙校周德作乱执其帅宇文粹中杀官吏婴城自守势猖獗弥逊以江东运判领郡事喻以祸福勉使勤王徳桀骜犹肆杀掠会李纲行次建康协谋诛德等尸诸市抚其余党一路遂安改淮南转运副使奉兴国宫知饶州绍兴中召对奏当坚定防模排斥奸言辅臣不恱拟直宝文阁知吉州嵗饥抚防疲困七年秋迁起居郎弥逊自被谪以来垂二十年及复居是职论事鲠切如初是冬试中书人奏六事曰固蕃维严禁卫练兵节用收民心择守帅时驻跸未定有旨料舟给卒以济宫人弥逊缴奏曰六飞雷动百司豫严宜以宗社为心不宜于内幸细故更勤圣虑事虽至防惧伤大体帝嘉纳试户部侍郎秦桧再相独弥逊与晏端复有忧色八年乞外不允赵鼎罢相桧专政金遣乌凌阿思谋入界甚悖桧于御前求去欲决意从和胡铨乞斩桧范如圭曾开皆疏论桧相继贬逐弥逊请对言金使请和欲行君臣之礼有大不可帝诏廷臣大议即日入奏弥逊手疏力言陛下受金人空言无一毫之得乃轻祖宗之付托屈身委命自同下国异时脱有意外之求不从则衅端复开其患未巳桧尝邀弥逊至私第曰政府方虚员茍和好无异议当以两地相浼荅曰弥逊受国厚恩何敢见利忘义今日之事国人皆曰不然独有一去可报相公桧黙然次日弥逊再疏辞愈切直桧大怒弥逊引疾帝谕大臣留之九年春上疏乞归郷里以徽猷阁直学士知端州改知漳州十年归隠连江西山是嵗乌珠分道入侵明年又侵淮西取夀春令竟如弥逊言十二年桧乘金兵既败收诸路兵复通和好追仇向者尽言之臣嗾言者论弥逊与赵鼎王庻曽开四人同沮和议于是弥逊落职十余年不通时相书不请磨勘不乞任子不序封爵以终其常忧国无怨怼意二十三年卒朝廷思其忠节诏复敷文阁待制有奏议三卷外制二卷议古三卷诗十卷弟弥大
　　弥大字似矩登崇宁三年进士第以大臣荐召对除校书郎迁监察御史假太常少卿充契丹贺正旦使时传闻燕民欲归汉徽宗遣弥大觇之使还奏所闻有二或谓彼主淫刑灭亲民心畔离女眞侵迫国势危殆为可取或谓下诏罪已擢用耆旧招赦盗贼国尚有人未可取莫若聴其自相攻并迁起居郎试中书舍人同脩国史童贯宣抚永兴走马承受白锷恃贯不报师期朝廷止从薄责弥大缴奏以为邉报不至非朝廷福锷坐除名弥大亦出知光州移知鄂州召为给事中兼校正御前文籍详定官拜礼部侍郎金人大举入侵李纲定防城守命弥大为参议与纲不合罢未防除刑部尚书初朝廷许割三镇畀金人遣种师道等援河北姚古援河东弥大上疏乞起河东西境隣府诸郡及陜西兵以济古之师起河东路及京东近郡兵以济师道之师为腹背攻刧之图遂除弥大河东宣抚副使张师正领防军败于河东溃归弥大诛之复遣余卒援真定余卒叛宣抚罢命弥大知陜州河东破偏将李彦先来谒言军事大壮之留为将戍殽渑间以遏敌诏遣使召援弥大未敢进会永兴帅范致虚纠兵勤王檄弥大充诸道计议行至方城道阻乃率众赴大元帅府建炎初除知淮宁府到郡未防杜用等夜叛弥大缒城出贼散乃还坐贬秩寻召为吏部侍郎帝如杭州命权绍兴府试户部尚书兼侍读吕頥浩视师以弥大等为参谋官弥大奏王导谢安为都督未尝离朝廷今邉圉幸无他頥浩不宜轻动又言已为天子从官非宰相可辟乞于诸军悉置军正如汉朝故事以察官郎官为之陛下必欲留臣当别爲一司伺察頥浩过失忤旨出知平江府沈与求劾弥大谋间君臣妄自尊大夺职归起知静江府奏广西邉防利害入为工部尚书未防罢去广西提刑韩璜劾其在静江日防强盗引绞入斩贬两秩绍兴十年卒年六十一从曾孙韶
　　韶字元善弥逊之曾孙也父文饶台州司理叅军每谓人曰吾司臬多阴徳后有兴者韶五嵗能赋举进士授南雄州教授调庆元史弥逺荐士充学职袁燮求射圃益其居韶皆不与燮更敬之荐迁主管三省架阁文字由太学正升博士谏济王竑狱匄外添差通判泉州改知道州葺周惇頥故居录其子孙于学宫且周其家绍定四年行都灾应诏言事提举福建市舶会星变又应诏言事入为国子监丞改知泉州兼市舶端平元年召明年转太府寺丞迁都官尚左二郎官未防拜右正言奏乞以国事邉防专委丞相郑清之乔行简各任责论弭兵节财及襄蜀邉防又论史嵩之王遂和战异议迄无成功请出遂于要藩易嵩之于邉靣使各尽其才史宅之将守袁州韶率同列一再劾之俱不报乞解言职拜殿中侍御史辞不允又奏辞大意谓同言事者三人已皆罢免独臣居职岂以臣言不加切于彼耶抑先去彼以警臣使知择而后言耶今国柄有陵夷之渐士气有委靡之渐主势有孤立之渐宗社有阽危之渐上下偷安以言为讳此意不改其祸岂直如彼所言而已时魏了翁予祠韶讼之乞召还防以台辅又劾陈洵益刑余弄权乞予外祠又劾女冠呉知古在宫掖招权纳贿宜出之帝怒韶还笏殿陛乞归会免二相以韶权工部侍郎正言迁起居舍人复疏洵益知古不报辞新命不许应诏上封事帝谕左右曰李韶眞有爱朕忧国之心凡三辞不获以生死祈哀帝蹙额谓曰曲为朕留退复累疏乞外以集英殿修撰知漳州朝廷时遣使诸路称提官楮韶极言其敝嘉熈二年召疏言有不可进者四大意谓今之大患在敌兵嵗至和不可战不能楮券日轻民生流离物价踊贵遂至事无可为必自上躬卧薪尝胆改虑易聴然后可图今二患益深虽欲效忠他莫可为说又史宅之予郡外议皆谓扳援者将复用故论列至再今圣断赫然用舍由已环视前日在廷之臣流落摈弃臣虽欲贪进未知所以防其身又始蜀受兵庙堂已遣使至敌起嵩之于家而言者不已臣时以为讲和固非防而首兵亦不能无罪故乞付髙论者以兵事使稍知敌情者尝试其説于阃外不知事势推移遂成罢癈而疑敌无功者白麻扬廷矣或者将议臣前日之有所附会也又昨弹内侍女冠未几首相去位臣亦出台其人谓臣受庙堂风旨故决意匄外今臣言迄不行茍贪君命窃恐或者讥臣向何所闻而去今何所见而来也四年诏趣赴阙辞迁户部侍郎再辞不许五年改礼部侍郎辞不允令所在州军防遣至阙嵩之遣人语曰毋言济邸宫媪国本韶不答上疏谓今天下事在陛下自任而力为又引左氏载史墨言鲁公世从其失季氏世脩其勤盖以世卿讽嵩之也疏出嵩之不恱曰治春秋人下语毒时杜范亦在列中外称为李杜兼侍讲累辞兼国史编修实录检讨辞迁吏部侍郎兼中书舍人三辞不许淳祐二年疏言宰相用人守法之缪又言济王国本宫媪三上疏乞归以宝章阁直学士知泉州辞乞畀祠不许既归三辞仍职提举鸿庆宫五年召再辞诏本州劝勉赴阙迁礼部侍郎三辞迁权礼部尚书复三辞不许韶又疏论嫔妃贵戚世臣理财济邸女冠储嗣言甚危切又疏乞还不许兼侍读三辞不许又三疏乞归时游佀以人望用复有牵制之者韶又论之擢翰林学士兼知制诰兼侍读不拜诏不许又三辞不许嵩之服除有乡用意章琰李昴英黄师雍论列甚峻诏落职予祠韶同从官抗疏引春秋蔡人卫人陈人从王伐郑见诸侯不从王之罪以为今陛下不能正奸臣之罪其过不专在上盖大臣百执事不能辅天子以讨有罪皆春秋所不赦乞断以此义亟赐裁防诏嵩之勒令致仕既而嵩之进观文殿大学士韶疏争之甚力未防琰昴英他有所论列并罢言职韶复疏留之七年韶十上疏匄去以端明殿学士提举玉隆宫应防赵汝腾疏乞留韶内祠未报韶陛辞疏极剀切大畧谓彼此相视莫行其志而剸裁庻政品量人物于防防者不得不他有人是中书之手可束而台谏之口可钤事所当力为者不可枚举而皆莫有任其责者矣改提举万寿观兼侍读即出国门力辞道次衢州诏趣受命再辞仍奉祠玉隆宫八年被召辞不许再辞仍旧职奉祠万寿观兼侍读令守臣以礼趣行又辞不许九年仍奉祠玉隆宫十二年祠满再任卒年七十五韶忠厚纯实平粹简澹不溺于声色货利平时黙坐一室门无杂宾
　　秦希甫字辨之元符中为陜西转运判官初熈河将王赡下邈川胡宗囘为帅复遣赡取青唐诏立鄯州而以邈川为湟州未几属羌叛宗囘讨之数败希甫奏王赡厚取邈川青唐府库物因此致变又言自河至湟道路险阸徃者如赴死所湟州本温溪心故地当求温氏之后立为屏辅皆在可弃事下宗囘宗囘持不可希甫罢去徽宗寻弃鄯州任伯雨再疏宗囘罪夺职知蕲州崇宁初党论起言者又以希甫弃地为罪降官入党籍云
　　陆徽之字彦猷常熟人祖景字伯通景祐初及第官至太常博士徽之由太学上舎生免殿试赐同进士出身终濮阳主簿髙才博学众推事之如陈起宗张栅钱观复皆为显人徽宗即位下诏求直言徽之廷对与雍孝闻辈皆力陈时政失唱名有旨驳放孝闻立殿下叩头曰陛下求直言有云言之者无罪今诏墨未干奈何以直言罪人卫士以拄斧撞其颊数齿俱落凡直言者尽挥出之大观末彗星见始复收录徽之欲赴会卒孙端成字夫锡就特奏恩
　　潘兑字说之呉县人自进士累官中书舍人左谏议大夫刑礼吏三部侍郎歴显谟阁待制知洪州终徽猷阁待制不登朱勔之门勔防父防归亦不徃迎其先茔适有山林形势近勔新阡勔欲得之脩敬于兊兊门不纳勔至京诉于上降御笔夺之寻假御史诬兊以罪由是落职路允迪称其言语文章一本六经之醇毅然有守终无玷缺与从子民瞻有唱和诗集
　　周武仲字宪之浦城人太学生登绍圣进士第授将仕郎诸暨县尉继主益都县簿改从事郎知金华县转授泗州录事参军辟知浙江县事前政以软懦去官或经嵗不决武仲到迎刃而解旧事决遣无留片言断狱得其情伪人人心服邑以大治及代而归士民攀号道絶梁不得行乃图其像嵗时祠焉寻改宣教郎亳州司仪曹事除武学博士擢监察御史时有上封事言淮南连嵗荒旱民相食常平使者顾彦成坐视不救上怒诏武仲察访亟行赈济武仲陈八事一乞依法放免租税二乞诸司钱斛并许支用三乞州县倚阁催民间积欠四乞常平司钱斛已桩发未行者并截留五豪户有愿出粟济饥民者许保奏推赏六所在官山林塘冶暂弛其禁听饥民采食七邻路般贩米斛入本路者免收沿路力劵庻得商旅辐凑八小民无业可归愿充军伍者委漕司多方招刺以消攘夺之患上一一开允仍命行讫奏及疏降中书时宿守呉寿宁闻武仲将至令诸门毋纳饥民城外僵尸纵横悉穴地藏之申以无饥民可抄录真守苏之悌夜遣兵仗逼饥民载之江州上悉致死二守皆宦官腹心旁连漕使孙防莫敢谁何武仲并劾之两路所养饥民仅三十万赈给缺食人谷十七万有竒赈粜借贷谷三十余万劝诱人户出粜及借贷七十万有竒所全活者不计其防万也除尚书比部外郎迁右司外郎假太常少卿接伴辽使复充辽国贺正使及还覩河朔军政不脩将士骄慢上疏论之言兵可百世不用不可一日防备上嘉纳之再任言责未几除显谟阁待制充馆伴使又差报聘充国信副使礼成而还进徽猷阁直学士复差馆伴武仲与敌论议语言未尝少假借非理之求一切不从声闻馆外上知之屡降宸翰言武仲气直除刑部侍郎直学士院供职九日擢御史中丞差殿试详定官兼侍读屡上奏言时政童贯用事遂以本官提举亳州明道宫遇赦复右文殿修撰贯复诬奏落职降授宣德郎黄州居住渊圣登极复朝请郎覃恩转朝奉大夫髙宗即位武仲至南京赐对上疏劝上以固结人心为本上深然之除吏部侍郎扈従至杨州擢刑部尚书兼侍读首在经筵献纳居多凡至安危治乱之机必旁搜逺极其规谏迁吏部尚书以病丐闲除龙图阁学士提举江州太平观以朝请大夫致仕卒于扬州官馆赠大中大夫子孙多居于呉曾孙昺为常熟尉昺孙才
　　才字仲美尝领沿江制机检察水部兵乙亥革命征南行省帅府檄才与武弁分抚郡之属邑时军伍贪恣日事摽掠才抚谕之又梏人输物不惬则鱼贯斩首才悉解累械释之不可胜数士卒掠他防生口贾粥才为馆谷询其郷里父母归之同里朱氏苏氏世仇朱赂千户期一夕苏而屠之亦欲赂才才潜招苏语其故俾亦啗千户以利两全之因招二氏晓以祸福令约为姻亲遂释怨丁丑嵗有奸侠谍衺谋以动呉民才叹曰吾始预抚安今兹复不顺义一旦官兵来呉民其无噍乎因谕以气运在天不在人之理禁其奸不得发乃亟给帅阃抚谕符文迎劳官兵遂不入境人得以宁比境来避者亦廪给之后置县设官领户筭同寅上其功才曰吾前朝贱士也所以与世委蛇诚不忍生民涂炭耳兹得为太平民幸矣忍复希名位哉遂老于耕桑尝着宋史畧十六卷呉塘集若干卷藏于家子文英以儒克世其业有泽物亲民二藳及庭芳集其言见水利条
　　翟汝文字公巽其先丹阳人后徙常熟祖涛通三传以礼学名知长洲县赠太子太傅父思秘书监知应天府汝文登进士第以亲老不调者十年擢议礼局编修官召对徽宗嘉之除秘书郎三馆士建议东封汝文曰治道贵清浄今不啓上述三代礼乐而师秦汉之侈心乎责监宿州税乆之召除著作郎迁起居郎劝讲皇太子除中书舍人言者谓汝文尝从苏轼黄庭坚防出知襄济唐三州以谢章自辩罢未几起知陈州召拜中书舍人外制典雅一时称之同修哲宗国史迁给事中髙丽使入贡诏班侍从之上汝文言其不可乃如旧制梁师成彊市百姓墓田广其圃汝文言于上师成讽宰相黜汝文守宣州召为吏部侍郎出知庐州徙宻州宻负海产盐蔡京屡变盐法盗贩者众有司穷治党与汝文曰祖宗法度获私商不诘所由欲靖民也悉纵之宻嵗贡牛黄汝文言牛失黄辄死非所以惠农宜输财市之则其害不私于宻従之钦宗即位召为翰林学士改显谟阁学士知越州兼浙东安抚使人安其政建炎初奏减和买绢钱以擅放税降官绍兴元年为翰林学士兼侍讲除参知政事同提举脩政局时秦桧相四方奏请填委汝文尝受辞牒书字用印直送省部入对乞治堂吏受贿者桧怒靣劾汝文专擅諌官方孟卿因奏汝文与长官立异先是汝文在宻桧为教授尝一荐其才故桧引用之汝文性刚不为之屈或争于殿廷至目为金人奸细必致误国遂罢官以资政殿学士提举洞霄宫归呉卒门人私諡曰忠惠先生汝文与叶梦得汪藻孙觌俱以文名宣政间觌尝自评云觌之视浮谿浮谿之视石林各少十年书石林视公巽亦然识者以为确论汝文辞章古奥制诰多法典谟好古博雅精于篆籀有文集若干卷祭仪十卷子耆年
　　张栅字材仲繇三舍法贡京师入太学登进士第初调临江军司刑曹事知遂安县方腊叛拥兵入邑丞簿尉皆遇害栅独力战不敌刃中胁拥入巢穴栅晓以逆顺卒不敢加害腊既伏诛改秩知归安县临安府通判知泰州镇江衢州皆以惠爱称栅性至孝在衢时母卒年九十九栅亦七十矣执防甚至人咸敬之初得郊恩舍子予侄族人有防不能举者裒而塟之官至左朝散大夫卒年七十八赠正议大夫
　　陈起宗字兴祖少入上庠踔厉有声一日归省属同舍生为投试卷起宗业礼记同舍嫉之辄易以周礼迫试乃告起宗遂用周礼试复第一登政和进士以徽猷阁学士知并州卒起宗善谈辩诗篇洒落有陶谢风
　　钱观复字知原于呉越为疏属由太学登进士乙科常熟土著及第自观复始教授瑞安时方腊猖獗观复赞邑令王公济备御流民归瑞安者相属于道或议驱出境观复曰孰为吾境迫之适资盗耳遂徙海洲居焉调湖州户曹朱勔以乡人固欲妻以女辞不就授衢州判官敌骑犯浙观复白郡守纵民老弱皆出户留一丁不然者罪如军法既而诸兵欲乘时为变顾城中子女无所获乃止出知广徳军嵗上供民输送囘逺加敛水脚钱乃请寄廪湖之四安至国门才五日费减大半观复深于易急于为义郷里推之官至朝散郎赠金紫光禄大夫有文集十五卷论语解二十卷子俣
　　俣字廷硕一字惟大登进士乙科授泰州教授除太学正从容学省敛以静退人莫窥其际改宣教郎宗正寺簿大府寺丞宗正丞匄外知袁州除著作佐郎迁将作少监请祠除福建路提举终朝请郎俣寡嗜好惟藏书数千卷朱墨精谨皆所亲校尤于易有文集五卷诸经讲解十卷易经三卷弟佃
　　佃字仲耕以进士为分水尉池真二州教授改秩除诸王宫大小学教授迁大宗正丞通判太平州乾道七年诏皇太子领临安尹慎择僚寀佃自外任选为推官擢吏部郎中对便殿言三事上称善累迁左右司检正兼权吏兵工三部侍郎出为江西路转运副使时盗赖文正起武陵朝廷调兵讨之佃饷不乏继使福建再使江西奏蠲诸路之逋淳熈八年婺州饥且缺守上曰钱佃可守郡既至祷雨须髪为白劝分迻粟所活口七十余万政甲一路提举朱熹与陈亮书云婺人得钱守比之他郡事体殊不同及作江西漕司养济院记谓其尝奏免贑吉麻租二千四百余斛两州之人尤歌舞之婺州救饥之政亦为诸郡最所以称举者如此佃忠信笃厚根于天性临政不求赫赫声恒以字民为先务捐橐买田合族名曰义庄官至中奉大夫秘阁修撰卒年六十二有易解三十卷词科要二十卷文集二十卷
　　魏宪字令则呉江人与弟志俱进士有声太学号熈丰人才宪累迁国子司业亲防三年弗御酒肉庐于冢上有芝草甘露之祥再为司业以学行见推徧歴中外师儒之选兼太子舍人迁中书舍人给事中其文温厚雅正得代言体宣和二年以直龙图阁知常州三年除太常少卿歴显谟阁学士知明州建炎二年为吏部侍郎时案牍散佚吏缘为奸有伪名寄贯之宪请严保任以覈实开告赏以止奸急期会以取阕以戢其又言古未有背天险以为都者敌骑由京西不四五日可至淮泗宜有以俟之久之以直学士提举江州太平观归卒年七十三志字几道志四世孙汝贤淳祐四年特奏名状元
　　曾懐字钦道公亮之曾孙世为晋江人由开封寓居常熟宣和初以父任调金坛簿常州吏张元贷民钱发事败或谓当死懐曰无文记以盗论今官有文记吏焉得死时车驾南巡怀以摄宰靣奏上嘉奬令籍记姓名歴乌江令淛西帅司干官知淳安县濠太平二州通判提举两淛市舶知江州孝宗即位改眞州训习民兵有纪张浚督师大竒之隆兴二年为浙西提举上以怀有应用才除度支员外郎别置拘催钱物所令専行以丰裕闻进权户部侍郎兼提领赡军诸库乾道初眞除户部侍郎奏臣不敢进生财之说以伤陛下爱民之心亦不敢进苦节之説以伤陛下惠下之心但量入为出使天下之财足天下之用上悦再嵗除尚书在版曹凡五年未尝以钱谷语人凡钱谷之数州郡所积与出纳之多寡纤悉必记上以萧何刘晏目之丐闲除龙图阁知婺州甫三月趣召靣赐御书松赋以示嵗寒之意复为户部尚书八年除参知政事九年拜右丞相封鲁国公淳熙元年除观文殿大学士宫观甫及故里复拜右丞相兼枢宻使以疾免朝参惟令入堂治事遇大政则宣引特令制轻小金带以赐复力上印绶仍除观文殿大学士宫观归觐遂卒年六十九赠少保怀由世家登宰辅以清约自持为相侃侃得大臣体常言事之大者视之以小事之小者视之以无则天下无复事矣时以为名言有文集三卷【泉州志隆兴八年拜右丞相封鲁国公今从史】
　　邱砺字师说髙唐丞磻之弟也世为昫山人少读书刻苦有志事功建炎初知呉江县因家常熟入为国子监丞御史台检法大理寺丞权户部郎知筠泰建三州除福建提举兼提刑改转运判官在建凡十年惠政不可胜纪秦桧当国以砺同年生每示意向欲以孙与砺女为婚砺不肯力请祠归屏迹杜门以诗酒自适奉祠凡十二年卒年七十六官至朝请大夫累赠光禄大夫砺天性纯实自律甚严更迭中外二十年薄田数百亩不给则举质以继处之裕如有易议及超然藁杜诗集句四子璪应博学宏词科璋通直郎通判宁国府琛提举福建市舶璠知舒州太湖县璋子耒
　　耒字少潜以防授于潜簿庆元录事参军淮东转运干官所至有声知海盐县兴起学宫筑捍海隄二十里代民输逋租郡有疑狱率委之平反守议赏辄辞之民争先立石诵其徳政荐者凡十八人监三省枢宻院门迁将作监丞出知台惠抚三州皆不赴终朝奉大夫耒平生尚义加厚族党捐田以予侄王万谓其天资素高才足以运虑足以谋明足以察云子烈
　　烈字希文以父泽授芜湖簿通州司理知丹徒县眞州通判端介有守咸淳十年为江东安抚司参议官明年北兵至使者委印而去城失守烈防印匿民间将赴行在至呉遇疾知平江府陈谦亨提举常平戴觉民为上印于朝方拟进秩而卒官至奉直大夫烈从兄岳
　　岳字山甫磻曾孙也祖琚字伯玉受学北方绍兴三十一年与其子松归朝授琚迪功郎招抚使凖备差遣松下州文学遂家髙邮琚卒呉县岳松之子也以进士授安庆太湖尉辟蕲州推官绍定三年李全弄兵于淮赵范赵葵奉命诛讨辟岳入幙内则賛决谋议外则受檄督战卒殄防酋又以行军器监簿为范参谋入洛议兴未尝茍同歴通判黄州知真州御鞑靼以全城殱其渠帅【宋史云端平三年防古攻真州知州邱岳部分严明守具周悉防古兵薄城辄败岳乘胜出战于胥浦桥以强弩射其致师者一人死敌少却岳曰敌众十备于我不可以力胜乃为三覆设炮石待之于西城敌至伏起炮发杀其骁将敌众大扰岳选勇士袭敌营焚其庐帐越二日皆引去】改兵部郎官淮东提刑兼提举常平知太平州兼江东转运阅三月知江州兼沿江制置副使迻镇淮东四年累疏求去淳祐十年以工部尚书召寻谢事自镇江徙居常熟十三年仍召为工部尚书辞之宝祐初授华文阁直学士沿江制置使兼知建康府江东安抚兼营田使行宫留守节制和州无为军安庆府三郡屯田使丞相贻书奉上旨趣行舟发京口时北兵方闯庐和之境民被其害即调兵赴援趣新知和州印应雷出戍应雷奋然突入士气益张卒保和州在官数月搜军实饬邉备皆有端绪三年授龙图阁致仕卒年六十九岳自典郡持节跻从班开制阃为时名臣在真州及淮阃兵将乐为之用凡四御大敌皆数十万众未尝少有败防泗水之防俘获不可胜计功绩尤伟为人简澹威重言不妄发望之似不可犯及造室论议洞然开示腹心表里平实理宗尝御书忠实二字赐之官至正议大夫封东海郡侯卒赠银青光禄大夫累赠特进岳四世孙廸
　　迪字彦启幼孤养于外家孟氏成童侍舅潼防匡庐白鹿洞读书得谒熊天慵天慵异之留讲下勉之以义理之学及归教授乡里汤弥昌龚璛黄溍咸相与接每推誉焉少工尚书义应举再不利遂不复求仕退让自持人亦不敢狎侮所着尚书辩疑玉渊杂著云麓文藁若干卷
　　王绹字唐公审琦五世孙也建炎初为御史中丞金人入侵具陈攻守之防宰相不能用车驾南渡扈从至镇江从容奏曰陈东以忠谏被诛此其乡里也上即命赒其家官其子东宫初建绹以资政殿学士权太子少傅三年拜参知政事明年罢绍兴三年出知越州及上幸越韩世忠邀击金归骑于杨子江绹议遣兵追袭与世忠夹击之同政者议不合遂求去御书霖雨思贤佐丹青忆老臣十字以赐之绹为人刚正有守立朝无所阿附及居政府每以禄不及亲自奉甚薄不置第宅晩寓昆山之荐严寺萧然一室服食器用无异寒士天性仁孝赒防婣族无所不至绍兴七年卒年二十四諡文恭前期二日书戊戌字示左右及卒果然平居无他嗜好惟以读书为乐其文温润典雅深于理致有内外制四十卷奏议三十卷进读事实五卷论语解二十卷孝经觧五卷羣史编八十卷内典畧录一百卷子陔
　　哲字明甫宣和中进士髙宗朝自明州通判召对擢为御史数日迁右正言初周望守平江金人入侵望遁去以罪责死连州至是其家自陈诏复故官泽及其子哲因追数望弃城罪恶竟寝其命及上疏论秦氏亲党因縁科第有妨寒畯进取之路又奏王防前知湖明二州及移平江恃权贪酷乞投窜遐裔以为慢令贼民之戒防竟编管循州迁左司谏吏部侍郎兼侍讲以敷文阁待制知台州遂退归乡里十余年以通议大夫致仕卒年八十六哲为人端重简黙澹约自守虽防侍従不啻寒素非时未尝至郡府终嵗无所干请居邻有茶肆日为市井俚俗所聚哲徙避之人服其徳量目为凌佛子
　　郑作肃字恭老以进士歴通判杭州绍兴五年知常州初唐独孤及为刺史有甘露降于防事作肃因剙凝露堂而为之记二十四年知吉州还朝奏郡中歳输黄河竹索钱河久防敌境钱何从归乞赐蠲免其他循袭似此者亦乞尽行除放髙宗嘉纳且喻秦桧称奬再三桧怒讽以在任不法兴大狱绳治之逮吏及门以桧殂得免二十八年知镇江府严杀牛之禁有牛奔至府治果将就屠者人皆异之三十二年冬改知湖州孝宗即阼手诏奬谕隆兴二年歳歉民贫有生子不举弃于道路者作肃令属官寻访收取又择乳母为之保养月给赡米一石委请学官专莅其事条具事目刻石州县遂为其邦着令
　　孙纬字彦文擢进士第歴宗正寺丞官至尚书郎为人诚朴好以俗语为诗文而近理尤精于一时典故所着有集諡总录本朝人物志
　　唐煇字子明郡人居昆山以文章名登进士第绍兴中为諌官时卢知原知临安府为政乖谬煇论罢之官至礼部侍郎弟子子寿并进士
　　王葆字彦光昆山人祖申以学行推于乡父亿乐道好善赠右中散大夫葆防有志识弱冠通诸经县人自孙载后六十年葆始上进士第绍兴改元上疏陈十深中时病末言储嗣尤切直至谓仁宗时中外晏然而范镇等为国逺计汲汲在此况今日国歩多艰人心易动彊敌未靖羣盗陆梁天下之势危如缀旒而甲观之崇未闻流庆中外惴恐此为甚急愿为宗社计广求宗室中仁明孝友时论所归者歴试诸事以系人心执政读而竒之遂自丽水簿迁知宜兴县两淮用兵淛亦盗起邑当孔道寮吏惧乏军兴相次骇窜葆白父母食君禄无爱死理弟可终养母以葆为念也明日取丞簿印兼佩之诸将妄求辄面折力拒乃稍稍自戢歴监登闻检院宗正寺丞迁司封郎官兼国子司业秦桧尝语葆曰桧欲告老如何葆曰此事不当问葆桧曰他人不敢言以公有直气故问尔葆曰果欲告老不问亲讐择可任国家之事者使居相位诚天下生民之福桧黙然当是时百司莫敢可否事葆为考功御史独伸滞直枉当官不避天子议置相人懐向背葆独介然持正论出知广徳军移守汉州绥善鉏奸境内大治擢泸南安抚使知泸州引用名士劾去贪残吏数辈然后镇以无事逾年迁池州孝宗召为大理少卿以疾辞道改淛东提防刑狱屡行帅事疾恶弥厉权要皆不乐乃请祠归宜兴遂终老焉官至左朝请大夫葆学行俱至潜心古道教诱后生如亲子弟沙随程逈尝受经于葆出其门者后多成立号称卿先生其学深于春秋着集传十五卷备论二卷东宫讲义三卷葆于人物鍳裁尤精李衡布衣流落一见以女弟归之周必大未仕时亦妻以其子范成大蚤孤废业葆喻勉切至加以诘责留之席下程课甚严后皆为名臣弟万进士子嘉言监南岳庙嘉宾知余干县
　　李衡字彦平其先江都人髙祖昭素侍御史曾祖诘祖处约父预至衡始居昆山少博学有局干为文操笔立就绍兴中第进士授呉江主簿部使者怙势侵兵衡不忍以敲朴迎合即投劾去二十三年除仙居丞隆兴初知溧阳县为治彊敏专以诚意化民税赋以期日榜县门乡无吏迹而取办先他邑金人侵淮堧官沿江者多送其孥于内地衡自淛右迻家入县民心大安在官四年民未尝犯重罪安抚汪澈运使韩元吉列上治状召对陈便民十事诏进一秩除知温州未行拜监察御史遇事敢言无所顾避出知婺州以循良著称召为司封郎中迁枢宻院检详加直秘阁屡上书引年除秘阁脩撰致仕孝宗思其朴忠诏落致仕拜侍御史固辞不获张説以节度使签书枢宻时给事中莫济不书勅直学士周必大不草制衡与王希吕上疏谓不当以母后肺腑掌兵柄廷争迻时迁衡起居郎衡曰进而负君孰若退而合义章五上除知台州复力辞上知不可夺使仍以秘阁脩撰致仕四人同时去国衡归昆山圆明野墅日与门人讲解经义聚书逾万卷名其室曰乐庵学者称为乐庵先生卒年七十九衡宣和间入太学同舍生洛人赵孝孙劝衡熟读论语且曰学非记诵词章所以学圣贤耳不可有丝毫伪孝孙之父顔子实师程頥衡心佩其训故虽博涉羣书而以论语为主本讲学明道乐于教人中年絶欲清修唯苍头给事临没沐浴冠栉作手书数十别亲旧戒子孙问天色何时荅以月明翛然而逝周必大闻之曰此老平生跌荡到此乃得力可敬羡也又曰彦平非逃儒入释者而临终超然如此殆闻道乎所着有易说论语说易义海最要乐庵文集总若干卷行于世

　　姑苏志卷五十
　　钦定四库全书
　　姑苏志卷五十一　　　　　明　王鏊　撰
　　人物九【名臣】
　　王棠字子思绍兴五年以进士左朝奉郎知江隂军请立学官教授员给田以养士遂诏范雩充教授棠又刻春秋三传于学雩亦笃意训率风俗为变又请于尚书截留秋苗以为军储其畧谓江隂自昔为屯戍之地而库无储金廪无余粟全借内郡拨发钱谷以实邉垒今本军税赋仅充嵗额之上供而利源不足以给按月之发纳一钱一粒皆赴漕司其后民力益困则羣噪而越诉前后官吏以兊借敷率得罪囚系者相踵然棠设以罪逐何足筭哉诚恐上误国家邉备虽死无益愚意欲留本军秋苗一二万石每嵗桩留凖备警急支用候至次年新苗入仓却将陈米起发其于漕司嵗计并无亏损直有迟速之少异所贵常有储积以备不虞耳其他善政率多此
　　陈字字伯爱侍读襄诸孙也自宜兴徙常熟以父泽为莆田尉得剧贼格当霑赏字愀然曰吾其可借人命为自进之阶卒辞之调绍兴府司法隆兴中改知富阳县分差镇江府粮料院知潮州提辖行在货务知房州归卒年六十一字孝友廉防居母丧须髪尽白抚爱诸弟俸禄不入私室家无金银之器常自谓先世以清白遗子孙岂惟富不可求亦所不愿也
  </div>
  <div class="pagination">
   <a href="姑苏志_page59.html">
    上一页
   </a>
   <span>
    ...
   </span>
   <a href="姑苏志_page55.html">
    55
   </a>
   <a href="姑苏志_page56.html">
    56
   </a>
   <a href="姑苏志_page57.html">
    57
   </a>
   <a href="姑苏志_page58.html">
    58
   </a>
   <a href="姑苏志_page59.html">
    59
   </a>
   <span class="current-page">
    60
   </span>
   <a href="姑苏志_page61.html">
    61
   </a>
   <a href="姑苏志_page62.html">
    62
   </a>
   <a href="姑苏志_page63.html">
    63
   </a>
   <a href="姑苏志_page64.html">
    64
   </a>
   <a href="姑苏志_page65.html">
    65
   </a>
   <span>
    ...
   </span>
   <a href="姑苏志_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
