<!DOCTYPE html>
<html>
<head>
    <meta charset="UTF-8">
    <title>广东通志 - 第 33 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 33 页/共 352 页</h1>
    <div class="content">　　景定元年庚申春三月广帅刘雄飞御元师败之宋史元遣师自大理由广南入衡州雄飞逆战于道俘获甚众
　　三年壬戌秋八月髙州刺史汪立信上新城图
　　宋史诏奬谕之
　　五年甲子夏四月安南王煚上表谢恩进方物诏却之宋史先自安南乞世袭诏曰煚与男威晃俱授安南王至是由广南入贡谢恩上却其方物仍厚赉以奬恭顺
　　度宗咸淳六年庚午秋七月初命邓道为韶州相江书院山长
　　七年辛未春二月南海张镇孙状元及第
　　八年壬申春正月诏禁以珠翠销金为首饰服用夏六月罢广东银场
　　详钱法志
　　恭宗徳祐二年丙子春正月封吉王昰为益王判福州信王昺为广王判泉州
　　宋史时元师渐逼文天祥乞命二王镇闽广从之
　　三月元师入临安以帝北去
　　端宗景炎元年丙子夏五月益王昰即位于福州遣广东制置使赵溍等出兵于岭表堵御元师以圗兴复【即恭宗徳祐二年】
　　六月元师入广州摧锋将黄俊死之
　　秋九月东莞民熊飞及新会令曾逢龙复广州
　　舟幸广州次甲子门
　　冬十月元师入韶州曾逢龙及熊飞死之
　　崖山新志元吕师防张荣实入梅岭十月赵溍遣逢龙飞往南雄御之续遣将校刘自立守韶州逢龙战死飞退于韶师防等至自立叛以城降飞巷战败赴水死张世杰及陈宜中奉端宗登舟至福安时正军十七万民兵三十万有竒淮兵一万由东港入海趋潮州
　　元师入英徳十二月广东制置使赵溍弃广州遁郡人赵若冈以城降元
　　舟次惠州遣使奉表请降于元
　　郡人待制张镇孙都统凌震起兵兴复以镇孙为广东经畧使知广州
　　崖山志镇孙家居海上与都统凌震结集乡兵分行伍东西二路誓图恢复
　　二年丁丑夏四月广东经畧使张镇孙复广州
　　五月枢密副使张世杰复潮州
　　秋八月右丞相文天祥兵溃走循州
　　九月枢密副使张世杰帅师入援
　　冬十月经畧使张镇孙及塔出吕师防战于海珠寺镇孙败绩元师复入广州
　　三年戊寅春二月舟复幸广州寻次于碙州夏四月崩衞王昺即皇帝位改元祥兴升碙州为翔龙县升广州为翔龙府
　　元师定广连韶徳庆惠潮南雄英徳等郡县
　　冬十月元张范等袭翔龙府入之
　　闰十一月元张范执右丞相文天祥于五坡岭详本传
　　祥兴二年己夘春二月元张范袭厓山枢密使陆秀夫负帝赴海死之枢密副使张世杰舟覆宋亡
　　元设广州降州县达噜噶齐
　　元纪
　　元世祖至元十七年庚辰春三月郭守敬至粤测騐晷景
　　十九年壬午冬十一月诏两广五品以下官从行省就便铨注
　　初立广东提刑按察司
　　二十年癸未春正月改广东提刑按察司为海北广东道肃政防访司
　　二月定广东戍军更役
　　元史凡三年一更廪其家属二十六年又诏季阳益都淄莱三万户军戍广东疫死者众其令二年一更
　　二十三年丙戌冬十一月改广东转运市舶提举司为盐课市舶提举司
　　三十年癸巳春正月陞广州为上路总管府置广东市舶司复移防访司治广州
　　成宗大徳四年庚子秋八月置广东盐课提举司九月陞英徳州为路
　　元史广东英徳州达噜噶齐托欢察尔而招降郡盗二千余户因陞州为路而以托欢察尔而兼领万户镇之
　　仁宗延祐四年丁巳冬十二月设广东采金银珠子都提举司
　　六年己未夏四月遣使广东番货六月罢广东采珠提举司
　　英宗至治元年辛酉冬十月肇庆路水诏赈之
　　至治二年壬戌春三月复置广东采珠提举司
　　泰定帝泰定元年甲子春二月惠潮南恩州饥赈之罢广州采珠
　　元史潮州五路饥赈之罢广州各处采珠蛋户为民仍免差税一年
　　顺帝至正三年癸未道州猺蒋丙攻破连州
　　十三年癸巳南海盗邵宗愚自称元帅
　　二十一年辛未江南行防侍御史巴咱尔巴哈杀防访使特黙齐副使李思诚佥事旺扎勒圗遂据广州元史巴咱尔巴哈以防访使久居广东专恣自用诏以旺扎勒图等为防访司官而除巴咱尔巴哈为侍御史巴咱尔巴哈不受命怒旺扎勒图等代巳诬以罪尽杀之惟防访使董钥哀请得免
　　广州増城香山盗起
　　南海志增城县人王可成曹叔安等自称元帅攻据县治何真遣弟廸平之遂抚其县香山县人李祖二聚众攻掠县治宣差多罗岱不能御邑人郑荣叟等徙治于邑之古寨山奉多罗岱同守新防土冦黄斌攻掠县治居民流散
　　二十二年壬寅春广西贼秦得用据清逺县
　　湖广贼陈渊据连州
　　秋八月长星竟天
　　冬十月邵宗愚陷广州杀巴咱尔巴哈
　　元史江西行省平章多伦巴哈移檄讨巴咱尔巴哈邵宗愚陷广州执巴咱尔巴哈杀之
　　江西行省左丞何真复广州邵宗愚走三山
　　南海志邵宗愚据城纵火杀掠居民东莞何真集义保障人多归之真闻宗愚据广乃率众攻复广州宗愚走还三山真入省严号令禁屠掠广赖以安
　　二十五年乙巳秋九月邵宗愚围广州冬十月陷之南海志宗愚挟防访司副使广宗等复来围广真抚众拒战贼乃退时城中粮尽民食蕉头麻根至煮皮笼靴鞋御饥终无异志是嵗十月真部属马丑寒与宗愚通据博罗真亟赴惠平之宗愚矙真离广复率众陷城
　　太常卿余观国航海招谕诸盗多降者
　　二十七年丁未夏四月何真复广州
　　旧志真还广民皆应之宗愚走三山真以功特进右丞
　　六月彗星见于南方
　　以江西省员外郎李质镇守封川
　　旧志是时以质权佥福建江西等处行枢密院事故有是命
　　二十八年戊申春二月潮州路归附于明明兵取惠州路夏四月明兵取英徳路【寻为县属韶州】
　　明纪【杂采明史粤志及所传闻不复标引用书目】
　　明太祖洪武元年戊申春二月遣征南将军廖永忠等取广东【即元至正二十八年】
　　廖永忠自福州遣人以书至广东谕左丞何真真得书有归附意太祖敕赣州衞指挥使陆仲亨副使胡通帅本衞及南雄韶州等衞军马防征南将军廖永忠等征广东谕仲亨等曰近命平章廖永忠等由福建取广东今特命尔等率师由韶州直徳庆进师为犄角之势先声既震势如破竹廖永忠率舟师自福州航海趋广东
　　元江西行省左丞何真降
　　平章廖永忠总征南之师至广守臣何真以广循惠欵附劳而抚之余城相继来服海之北海之南凡计三十余城皆纳印请吏于是多改路为府
　　命永嘉侯朱亮祖镇广东
　　诏减官田税额
　　改元徳庆路化州路为府【至八年俱降为州九年降化州为县十四年仍改化州】秋七月何真率其官属入朝授真江西行省叅政三年庚戌春正月禁火葬
　　夏六月改称南海神号
　　凡岳镇海渎并去前代所封名号四海称东海之神西海之神南海之神北海之神
　　秋八月始选士
　　四年辛亥春二月命工部遣官往广东买耕牛给屯粮六年癸丑冬十二月始作藩府
　　广东行中书省旧镇也公宇嵗久复漶漫摧压乃于洪武四年八月兴作是年十二月落成
　　永嘉侯朱亮祖拓广东北城八百余丈建镇海楼朱亮祖以罪徴还
　　亮祖庐州六安人以军功封永嘉侯命镇广东所为多不法番禺县知县道同上言亮祖数十事遂罢职
　　九年丙辰秋八月改行中书省为承宣布政使司十五年壬戌春正月南雄侯赵庸率兵讨东莞诸盗平之
　　二月赵庸率兵讨阳山归善等县蛮冦平之
　　十六年癸亥秋八月遣征南将军邓镇等讨广东猺贼命何真还广东收集土豪
　　十九年丙寅夏五月东莞贼曹真作乱命赵庸率兵讨平之
　　二十年丁夘八月封湖广左布政使致仕何真为东莞伯
　　食禄一千二百石赐铁劵赐第京师复赐钞万贯以其第六子为尚寳丞
　　二十一年戊辰春三月东莞伯何真卒
　　御制祭文赐葬京城南八里冈
　　夏四月以何荣袭封东莞伯
　　真长子有文名
　　二十四年辛未夏五月指挥同知花茂收集兵民茂巢县人在广州尝剿平阳春等县叛贼及清逺英徳翁源博罗东莞増城龙川兴宁归善南海香山诸县及海南雷州等处山寨巨盗至是擢都指挥同知因上言广州地方若东莞香山等县逋逃蛋户附居海岛遇官军则称捕鱼遇番贼则同为冦不时出没刦掠人民殊难管辖请徙其人为兵庶革前患又奏添设沿海依山碣石神电等二十四衞所城池收禁海民隠料无籍等军守御仍于要害山口海汊立堡拨军屯守皆从之
　　冬十月广州大毁寺观
　　令天下郡县止存寺观一区
　　二十五年壬申夏五月安南遣其臣阮均等奉表由广东贡方物却之
　　谕礼部臣曰安南簒弑不许朝贡已谕广西布政司毋纳其吏今又从广东奈有司不先请命而擅纳其使亟遣人诘责之仍却其贡献不受
　　二十六年癸酉冬十一月何廸伏诛
</div>
    <div class="pagination">
<a href="广东通志_page32.html">上一页</a><span>...</span><a href="广东通志_page28.html">28</a><a href="广东通志_page29.html">29</a><a href="广东通志_page30.html">30</a><a href="广东通志_page31.html">31</a><a href="广东通志_page32.html">32</a><span class="current-page">33</span><a href="广东通志_page34.html">34</a><a href="广东通志_page35.html">35</a><a href="广东通志_page36.html">36</a><a href="广东通志_page37.html">37</a><a href="广东通志_page38.html">38</a><span>...</span><a href="广东通志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
