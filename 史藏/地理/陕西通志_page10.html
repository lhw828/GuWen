<!DOCTYPE html>
<html>
<head>
    <meta charset="UTF-8">
    <title>陕西通志 - 第 10 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 10 页/共 490 页</h1>
    <div class="content">　　镇安　明隷西安府商州
　　国初因之雍正三年州改直隷镇安仍属州释名镇安明县名本唐安业县地景泰初重置更名郭子章云县南门外有镇安河盖县因水名也
　　雒南　明隷西安府商州
　　国初因之雍正三年州改直洛南仍属州释名雒南隋县名寰宇记云开皇初改拒阳为雒南以在洛水之南为名明以光宗讳洛改为雒南
　　山阳　明隷西安府商州
　　国初因之雍正三年州改直隷山阳仍属州释名山阳明县名贾志云以在山之阳故名县志云在北山之南丰水之北故名
　　商南　明隷西安府商州
　　国初因之雍正三年州改直隷商南仍属州释名商南明县名本后魏南商县地成化间置县曰商南郭子章云以县在商州之南也
　　同州　明隷西安府领县五
　　国初因之雍正三年以同州直隷陜西布政司又以同之白水割隷耀州州领县四释名同西魏州名州志云以城南九龙泉九源同流故名按路史云春秋地圗云同州为□国则州之名同亦沿国旧名也
　　朝邑　明隷西安府同州
　　国初因之雍正三年同州改直州朝邑仍属焉释名朝邑西魏县名本南五泉西魏改朝邑元和志云以北据朝坂故以为名
　　郃阳　明隷西安府同州
　　国初因之雍正三年同州改直隷州郃阳仍属焉释名郃阳汉县名本有莘国诗所谓在洽之阳也春秋晋为合阳邑汉以名县水经注云城南有郃水县取名焉
　　澄城　明隷西安府同州
　　国初因之雍正三年同州改直隷州澄城仍属焉释名澄城后魏县名本春秋北徴地汉置徴县后魏为徴城县通典云徴澄音相近故名元和志徴澄同声后人悮为澄
　　韩城　明隷西安府同州
　　国初因之雍正三年同州改直隷州韩城仍属焉释名韩城隋县名本周韩侯国雍胜畧云隋置韩城县以古韩城为名
　　华州　明隷西安府领县二
　　国初因之雍正三年改华州为直隷州仍领县二五年改潼闗卫为县并隷州领县三释名华西魏州名南有少华山东连大华故州以取名焉
　　华隂　明隷西安府华州
　　国初因之雍正三年县属直隷华州释名华隂汉县名本禹贡华隂地寰宇记云汉改华隂以在太华之隂故名
　　蒲城　明隷西安府华州
　　国初因之雍正三年县属直隷华州释名蒲城西魏县名本南白水西魏改蒲城寰宇记云以县东故蒲城为名也或云以县东有蒲池即小蒲川
　　潼闗　明设潼闗卫隷南京中军都督府
　　国初改隷西安府雍正二年裁潼闗卫归并同华等州五年以输纳不便照甘省改卫为县之例设县专理就近属华州释名潼闗本后汉闗名故明以名卫
　　本朝以名县因闗旧名也
　　耀州　明隷西安府领同官一县
　　国初因之雍正三年升耀州为直隷州又拨同州之白水来隷领县二释名耀州唐末李茂贞州名郭子章云州东十五里有鉴山年丰则山中有光耀如鉴州以是名
　　同官　明隷西安府耀州
　　国初因之雍正三年州改直隷县仍属之释名同官后周县名元和志云苻秦于铜官川置铜官防军后魏改置铜官县周除金作同县因川名也
　　白水　明隷西安府同州
　　国初因之雍正三年耀州改直隷州以同州白水接壤于耀故拨隷焉释名白水秦县名雍大记云秦置白水县以县临白水也元和志后魏置白水县南临白水因以为名
　　干州　明隷西安府领二县
　　国初因之雍正三年以干州直隷陜西布政司仍领二县释名干唐州名干宁二年置干州雍大记云在长安西北隅故名
　　武功　明隷西安府干州
　　国初因之雍正三年升干州为直隷州武功仍属焉释名武功秦县名元和志云县境有武功山斜谷水亦曰武功水是县以山水立名也
　　永夀　明隷西安府干州
　　国初因之雍正三年升干州为直隷州永夀仍属焉释名永夀唐县名武徳二年于永夀原西置永夀县因原而名
　　邠州　明邠州隷西安府领三县
　　国初因之雍正三年以邠州直隷陜西布政司仍领县三释名邠唐州名元和志云豳公刘所居之地后魏置豳州开元中以豳与幽字相渉改为邠字
　　三水　明隷西安府邠州
　　国初因之雍正三年州改直隷三水仍属焉释名三水后魏县名汉有三水县属安定郡后魏重置于今邠州界沿汉旧名也元和志云以县有罗川谷三泉并流故以为号
　　淳化　明隷西安府邠州
　　国初因之雍正三年州改直隷淳化仍属焉释名淳化宋县名县志云宋太宗改元淳化立县之始即以为名
　　长武　明隷西安府邠州
　　国初因之雍正三年州改直隷长武仍属焉释名长武明县名县志云万厯初置长武县取县西长武故城为名
　　鄜州　明隷延安府领三县
　　国初因之雍正三年以鄜州直隷陜西布政司仍领县三释名鄜后魏州名本秦鄜衍文公于其地作鄜畤汉为县后魏以名州郭子章云以地有鄜水故名
　　洛川　明隷延安府鄜州
　　国初因之雍正三年州升直隷县仍属州释名洛川后秦县名元和志云姚苌置洛川县以县界有洛川水为名
　　中部　明隷延安府鄜州
　　国初因之雍正三年州升直隷县仍属州释名中部后秦县名汉渠搜中部都尉治此姚兴始置县从中部都尉之旧也
　　宜君　明隷延安府鄜州
　　国初因之雍正三年州升直隷县仍属州释名宜君后魏县名苻秦置宜君防军太武改县地形志云县有宜君水因取名焉
　　绥徳州　明隷延安府领米脂一县
　　国初因之雍正三年以绥徳州直隷陜西布政司又拨延安府之清涧县隷州领县二释名绥徳金州名本后魏绥州宋为绥徳城金升为州因城旧名也
　　米脂　明隷延安府绥徳州
　　国初因之雍正三年州改直隷县仍属焉释名米脂金县名本宋米脂城以地有米脂水沃壌宜粟其米汁淅之如脂故以名城金升为县因宋旧名也
　　清涧　明隷延安府
　　国初因之雍正三年升绥徳为直隷州以县境接壌于州故拨隷焉释名清涧金县名本宋清涧城建康初种世衡因寛州旧垒筑之赐名清涧以县西有清涧河也大定末始升为县
　　葭州　明隷延安府领三县
　　国初因之雍正三年以葭州直隷陜西布政司仍领县三释名葭金州名以州临葭芦川也川在州西五里岸多葭芦故以名州
　　呉堡　明隷延安府葭州
　　国初因之雍正三年州改直隷县仍属州释名呉堡金
　　县名本宋呉堡寨县从寨名也
　　神木　明隷延安府葭州
　　国初因之雍正三年州改直隷县仍属州释名神木元县名本宋神木寨也郭子章云县西十五里杨家城内有神松三株枝柯相连故曰神木
　　府谷　明隷延安府葭州
　　国初因之雍正三年州改直隷县仍州释名府谷五代唐县名文献通考云唐末置府谷镇后唐升府谷为县县从镇名也
　　右
　　本朝陜西録司一府五直隷州十州县共七十三自明以县属于州州县又均统于府如西安一府所辖至三十有七属隷太广化理难周又潼闗榆林守土莅民职同县府而名仍卫所亦属未协至
　　本朝雍正三年法唐虞肇州之典使凡府州县统辖适均如西安六州延安三州俱改直隷以分莅诸县又改潼闗卫为县升榆林卫为府分二十堡为四县以隷之使一省之中大小相维轻重同得合成运掌之治至郡县释名虽无闗大体然盩厔因乎山水肤施沿乎国邑鳯翔麟逰本乎祥瑞阐释其义可以考命名所由使览者不惑故并附见云
　　夏商
　　昔颛顼创制九州为雍梁舜分十二州为雍梁豫夏复为九州禹贡曰黒水西河惟雍州东距西河即龙门之河华阳黒水惟梁州孔安国以为东距华山之南【通典】殷因于夏无所变改【汉书地理志】武丁之地西不过氐羌北不过朔方【汉书贾捐之传】
　　雍州　舜置十二牧雍其一也【通典】东崤西汉南商北居庸四山之所拥翳故曰雍【括地志】
　　镐　帝辛三十六年西伯使世子发营镐【竹书纪年按镐在长安西南三十里以下国邑郡县非更置徙治者其方位逺近不重注】
　　亳　汤起于亳【史记六国表】契封于商后世迁于亳即西亳京兆杜县有亳亭【郑樵通志】亳在杜南【路史　按杜即今咸宁】
　　郢　史记正义周书云惟周王季宅郢郢故城在雍州咸阳东二十一里周之郢邑也【地理通释　按郢一作程辨见程下】
　　毕　帝辛六年文王初禴于毕【竹书纪年】毕在咸阳西北【地理通释】
　　鸡闾　新平地古颛顼之墟里名曰鸡闾【晋书苻坚载记　按新平今邠州】
　　丽　防娲氏立治于中皇山之原继兴于丽长安志云骊山有女娲治处又临潼东二十四里有故丽城商郦国【路史　按中皇山在平利县】
　　戏　炎帝后姜姓之国今新丰有戏亭是也【路史　按戏亭在临潼东南三十里】
　　扈　启与有扈战于甘之野【尚书序】赵孟曰夏有观扈【左传】鄠县本夏扈国故鄠城在县北二里【元和志】
　　崇　舆地志鄠县古崇国也【鄠县志】夏有扈国商为崇国【通考】商之崇扈今永兴鄠北二十里有故城【路史】
　　丰　既伐于崇作邑于丰【诗经大雅】文王伐崇作丰邑自岐下徙都【史记周本纪】周丰宫文王宫也在鄠县东三十五里【括地志　按即今秦渡镇】
　　甘　在鄠北启扈战于此【路史】
　　骆　县父之国京兆宜夀县有骆谷故盩厔地【路史】郝　商郝国太昊弟郝骨氏后右扶风盩厔也【路史按骆郝同地但先后异时】
　　桥　姬姓国黄帝子孙守桥山者【路史　按桥山在中部北】
　　翟　帝乙十七年西伯伐翟【竹书纪年　按周时延安以北皆为翟境商末之翟亦应在其地】
　　西河　后启征西河【竹书纪年】夏世侯伯有西河国后启征之【路史　按禹贡西河自龙门以下皆是即正义所谓丹同二州也】
　　岐　古有岐伯黄帝至岐见岐伯引载而归是也【路史】亶父自豳迁岐改国号曰周【诗注疏】太王邑岐山之下文王亦治焉【地理通释】
　　郮　郮故国黄帝后封在岐山之阳所谓周原膴膴者【玉篇】周文作邑于丰乃分岐邦地为周公旦采地东谓之周【诗注疏】
　　召　召畿内采地奭始食于召故曰召公【史记索隠】文王分岐邦地为召公奭采地西谓之召【诗注疏】
　　程　孔氏曰周书称文王在程作程典皇甫谧云文王徙宅于程盖谓此也曹氏曰文王既胜宻湏度鲜原于岐山之阳定程邑而都焉【诗地理考】文王城在陇州呉山废县东四十五里【明一统志　按诸志俱谓程即郢合为一处但程在岐阳郢在咸阳东相去絶逺故分编之】
　　陈仓　渭水东迳陈仓县西应劭曰黄帝都陈在此营氏开山图曰伏羲生成纪徙治陈仓非陈国所建也【水经注】陈黄帝后姬姓国今寳鸡故陈仓有陈山【路史】
　　姜　炎帝后姜姓国扶风美阳有姜氏城【路史】岐水东迳姜氏城南为姜水帝王世纪曰炎帝神农氏长于姜水【水经注】
　　杜　夏世侯伯汉杜阳县地【路史】诗自土沮漆齐诗作自杜言公刘避狄而来居杜与漆沮之地【诗地理考】杜邑在麟游县【麟逰县志】
　　微　微商后今岐之郿县【路史】
　　阮　殷有阮国在岐渭间诗有侵阮徂共之辞【通鉴注】阮商诸侯国在岐渭之间【氏族畧】
</div>
    <div class="pagination">
<a href="陕西通志_page9.html">上一页</a><span>...</span><a href="陕西通志_page5.html">5</a><a href="陕西通志_page6.html">6</a><a href="陕西通志_page7.html">7</a><a href="陕西通志_page8.html">8</a><a href="陕西通志_page9.html">9</a><span class="current-page">10</span><a href="陕西通志_page11.html">11</a><a href="陕西通志_page12.html">12</a><a href="陕西通志_page13.html">13</a><a href="陕西通志_page14.html">14</a><a href="陕西通志_page15.html">15</a><span>...</span><a href="陕西通志_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
