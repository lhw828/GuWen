<!DOCTYPE html>
<html>
<head>
    <meta charset="UTF-8">
    <title>元和郡县志 - 第 50 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 50 页/共 85 页</h1>
    <div class="content">　　唐年县【上西北至州六百三里】
　　本汉沙羡县地天宝二年分置唐年县
　　葛仙山在县北六十里
　　壶头山在县东北六十里
　　下隽故城在县西南一百六里因隽水为名
　　蒲圻县【上东北至州四百一十里】
　　本汉沙羡县地晋武帝改为沙阳今县【缺】一里沙阳故县城是也呉大帝分立蒲圻县因蒲圻湖为名本属长沙郡隋割属鄂州
　　赤壁山在县西一百二十里北临大江其北岸即乌林与赤壁相对即周瑜用黄葢防焚曺公舟船败走处故诸葛亮论曹公危于乌林是也
　　隽水源出县东南
　　大嶓水西北流入江
　　蒲圻湖在县南七十五里
　　吕防城在县西南八十里孙权以防为横野将军为周瑜破曹公定荆州于此镇守
　　沔州【汉阳上】
　　【开元户五千二百八十六　乡十二元和户二千二百六十二　乡十二】
　　本汉安陆县地晋于今州西临嶂山下置沌阳县江夏郡自上昶城移理焉后郡又移理夏口沌阳县属郡下不改入陈废隋开皇九年置戍十七年废戍改置汉津县属沔阳郡大业二年改为汉阳县武德四年分沔阳郡于汉阳县置沔州及县竝自临嶂山下改移于今理州境【东西二百五十二里南北二百四十六里】
　　八到【西北至上都二千二百五十里东北至东都一千三百九十三里】
　　【东渡江至鄂州七里东北至黄州二百二十里】
　　【西至复州竟陵县三百四十里西取桐冢路至复州四百六十里】
　　【西北至安州二百八十里西北至随州四百三十五里】
　　贡赋【开元贡　白纻布一端元和贡　麻赀布一端】
　　【案此沔州与蕲洪饶防吉江袁信抚宣歙潭衡郴永连道邵漳汀涪思费南珍溱播辰锦叙溪施奬等州之赋竝写遗缺其所贡之布葛或言端或言疋据杜佑通典载开元二十五年令江南诸州租布帛皆阔尺八寸长四丈为疋布五丈为端则端与疋本自不同而是志于各州未悉载当亦由写失之】
　　管县二
　　汉阳　汊川
　　汉阳县【中郭下】
　　县本末已具州叙
　　鲁山一名大别山在县东北一百步其山前枕蜀江北带汉水山上有吴将鲁肃神祠
　　临嶂山在县西六十里
　　大江水南自复州沔阳县界流入去县东二十步东北流入黄州界
　　汉水一名沔水西自汊川县界流入汉阳县因此水为名
　　郤月故城在县北三里刘表将黄祖所守处
　　汊川县【中东至州一百五十里】
　　本汉阳县地武德四年分置汊川县因汊水为名也内方山在县南九十里
　　小别山在县东南五十里春秋呉伐楚令尹子常济汉而阵自小别至于大别即此也
　　汊川水在县南二里西北自鄂州界流入
　　赤壁草市在县西八十里古今地书多言此是曹公败处今按三国志刘表卒其子琮代立在襄阳刘备屯樊琮降曹公备随南走曹公以江陵有军实恐备先据得之自当阳倍道追备一日夜行三百里遂克江陵又自江陵追备至巴丘遂至赤壁孙权遣周瑜程普各领兵万人与刘备来敌曹公遇于赤壁因风纵火曹公大败遂取华容道步归退保南郡瑜等复追之曹公留曹仁守江陵自徐北归据此而言则赤壁不在汊川也何则曹公既从江陵水军至巴丘赤壁又在巴丘之下军败引还南郡周瑜水军退并是大江之中与汊川殊为乖缪葢是侧近居人见崖岸赤色因呼为赤壁非曹公败处也
　　安州【安陆中都督府】
　　【开元户二万二千二百二十二　乡三十五元和户九千八百一十九　　　乡三十五】
　　春秋时郧国后为楚所灭汉为安陆县髙帝六年分南郡置江夏郡于此领县二十四后汉移理沙羡【案后汉书郡国志云凡县名先书者郡所治也其志江夏郡先书西陵最后乃书沙羡似无移治之事葢亦刘昭所谓遗缺众书所载之一证也此元和志不专据范志故下文有前史所载云云】曹魏齐王芳时王基为荆州自城上昶徙江夏郡理之以逼夏口在今州西北五十三里上昶故城是也江夏郡自后汉末当吴魏二国之境永嘉南迁后又当苻秦石赵与东晋犬牙为界自后魏周隋与宋齐梁陈交争之地故江夏前史所载或移于沙羡或移于上昶或移理鲁山城南北二朝两置江夏郡吴理武昌曹魏与晋俱理安陆故汉所理江夏郡前书多言在安陆其云梦县东南四里涢水之北有江夏古城周所理据山川言之此城南近夏水余阯寛大则前汉江夏郡所理也宋武帝分江夏置安陆郡后魏大统十六年改为安州【案此所叙未全据隋书地理志云西魏置安州总管府开皇十四年府废又云旧置安陆郡开皇初郡废大业初复置旧唐书地理志云宋分江夏立安陆郡武德四年改为安州治于安陆】
　　州境【东西二百一十九里南北三百二十五里】
　　八到【西北至上都一千九百七十里东北至东都一千一百六十里】
　　【东至黄州三百一十里东南至沔州二百八十里】
　　【东南至鄂州二百九十里西南至复州三百二十里】
　　【西北至随州一百五十五里】
　　贡赋【开元贡　纻布一十八疋赋　緜　纻】
　　管县六
　　安陆　应山　云梦　孝昌　吉阳　应城
　　安陆县【上郭下】
　　本汉旧县属江夏郡隋改属安州【案隋书地理志安陆县是安陆郡治此云改属未协州治各县书例与旧唐书安陆县志文亦不符】其城三重西枕涢水陪尾山一名横山在县北六十里【案横山汉书地理志作横尾山】禹贡云熊耳外方桐柏至于陪尾即此也
　　涢水故清水也西北自随州流入注于沔谓之郧口春秋吴败楚于柏举从之及于清是也
　　云梦泽在县南五十里史记司马相如传曰楚有七泽其小者名云梦方九百里左传云防子之女弃子于梦中无云字楚子济江入云中复无梦字以此推之则云梦二泽本自别矣而禹贡及尔雅皆曰云梦者葢双举二泽而言之故后代以来通名一事左传曰畋于江南之云梦是也
　　应山县【中南至州一百八里】
　　本汉随县地梁大同以随州北界应浓山戍置应州又分随县置永阳县隋开皇十八年改永阳为应山县石龙山在县东北二十五里有石盘回屈曲若龙形澧山关因古澧山县为名武德八年县废即齐志所谓武阳关也在州东北二百四十里在县东北一百三十里北至申州一百五十里
　　百雁关按图经云昔有雁息其上故以为名在州东北二百里在县北九十里北至申州九十里东至澧山关一百里
　　平靖关因古平靖县为名后魏大统十七年置隋大业二年废齐志云义阳有三关此则其一在州北一百七十里在县北六十五里北至申州九十里东至百雁关一百六十里
　　云梦县【中北至州七十里】
　　本汉安陆县地后魏大统末于云梦古城置云梦县云梦泽在县西七里
　　孝昌县【中西至州八十里】
　　本汉安陆县地宋于此置孝昌县属江夏郡隋改安州也
　　吉阳县【中西至州一百三里】
　　本汉安陆县地梁于此置平阳县其故城今理是也西魏改为京池县隋大业二年改为吉阳因县北吉阳山为名
　　应城县【中东北至州八十里】
　　本汉安陆县地宋于此置应城县
　　故浮城县在县西北三十五里即古蒲骚城也左传莫敖狃于蒲骚之役郧人军于蒲骚是也后魏于此置浮城县隋废
　　孔山故城在县东北一百一十里
　　平靖故城在县西四十里
　　吉阳故城在县北五十里
　　黄州【齐安下】
　　【开元户一万三千七十三　乡二十八元和户五千五十四　　　乡一十八】
　　本春秋时邾国之地后又为黄国之境战国时属楚秦属南郡二汉为江夏郡西陵县地魏为重镇文帝黄初中吴先扬言欲畋于江北豫州刺史满宠度其必袭西阳遂先为之备权闻之寻亦退还后吴克邾城使陆逊以三万入城而守之至晋为西阳国封子弟为王萧齐于此置齐安郡隋开皇三年罢郡置黄州因古黄国为名也
　　州境【东西二百一十里南北三百三十七里】
　　八到【西北至上都二千二百八十里东北至东都一千四百七十里】
　　【东南至蕲州二百三十里南至大江一百歩】
　　【西南至鄂州二百三十里西至安州三百一十里】
　　【北至光州三百六十里】
　　贡赋【开元贡　纻赀布十疋赋　绢　布　緜　麻】
　　管县三
　　黄冈　黄陂　麻城
　　黄冈县【上郭下】
　　本汉西陵县地故城在今县西二里萧齐于此置齐安县隋开皇十八年改为黄冈因县东黄冈为名
　　大江水西自黄陂县界流入经州南一百一十八里东入蕲州界
　　故邾城在县东南一百二十里古邾国也后为楚所灭汉以为县
　　西阳故城在县东南一百三十里汉县也属江夏郡大活故城在县北二百三十五里隋于此置关镇黄陂县【中东北至州一百二十里】
　　本汉西陵县地三国时刘表为荆州刺史以此地当江汉之口惧吴侵轶建安中使黄祖于此筑城镇遏因名黄城镇周大象元年改镇为南司州并置黄陂县隋初改为镇后复为县
　　白沙关西至大关六十里在州西二百四十里北至光州界二十五里
　　大活关东北至光州二百八里西至安州澧山关一百里在县北二百里
　　大江水在县南一百一十九里西南自江夏县界流入又东入黄冈县界
　　武湖在县南四十九里黄祖阅武习战之所后宋谢晦举兵叛为檀道济所破败走武湖戍生执之即此地也龙骧水在县南七十二里相传晋龙骧将军王濬率舟师伐吴屯军于此
　　石阳故城在县西二十三里吴闻魏文帝崩征江夏围石阳不克而还即此也
　　安昌故城在县西南七十里髙齐筑以捍陈寇
　　麻城县【中南至州一百一十里】
　　本汉西陵县地梁于此置安信县隋开皇十八年改为麻城县
　　龟头山在县东南八十里举水之所出也春秋吴楚战于柏举即此地也
　　穆陵关西至白沙关八十里在县西北一百里在州北二百里至光州一百四十九里
　　隂山关西至穆陵关一百里在县东北一百一十里在州东北二百一十里北至光州殷城县二百里
　　蕲州【蕲春上】
　　【开元户二万六千八百九　　　乡五十一元和户一万六千四百六十二　乡五十一】
　　禹贡扬州之域春秋战国并属九江郡在汉为蕲春县地属江夏郡三国时属魏魏使庐江谢竒为蕲春典农屯皖吕防袭击破之后于此复置蕲春郡晋孝武帝改曰蕲阳以郑太后讳故也髙齐于此立齐昌郡后陷于陈改为江州周平淮南改为蕲州
　　州境【东西三百三十九里南北五百五十五里】
　　八到【西北至上都二千五百一十里东北至东都一千七百里】
　　【西北至黄州二百三十里东北至江州二百五十里】
</div>
    <div class="pagination">
<a href="元和郡县志_page49.html">上一页</a><span>...</span><a href="元和郡县志_page45.html">45</a><a href="元和郡县志_page46.html">46</a><a href="元和郡县志_page47.html">47</a><a href="元和郡县志_page48.html">48</a><a href="元和郡县志_page49.html">49</a><span class="current-page">50</span><a href="元和郡县志_page51.html">51</a><a href="元和郡县志_page52.html">52</a><a href="元和郡县志_page53.html">53</a><a href="元和郡县志_page54.html">54</a><a href="元和郡县志_page55.html">55</a><span>...</span><a href="元和郡县志_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
