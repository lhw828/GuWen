<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 57 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 57 页/共 61 页</h1>
    <div class="content">　　荣昌县志四卷首一卷清乾隆十一年刊本(复旦大学图书馆藏)

　　清许元基纂修。元基武进人，监生，雍正七年以拣选入蜀，历任蒲江、大邑、大竹、大足、南川知县，乾隆五年调任荣昌知县。荣昌本资中、江阳、垫江三县地，明划三县之地置荣昌县，属重庆府。此志为元基官荣昌时，继康熙时知县史彰修县志重修。其书重在纪疆域形势，赋役风俗，据元基序谓：“广询博访，跋履山川，事必稽其真，数必核其确。”按其书文省事该，体例简括，咨询采访则详，征引考据则不足。

　　大足县志八卷清道光间刊本(徐家汇藏书楼藏)

　　清张澍纂修。澍字介侯，甘肃武威县人，嘉庆四年进士，由庶常出任屏山知县，嘉庆二十三年调大足知县，任满又历任铜梁南溪等县知县，著有《养素堂文集》三十五卷。大足建县，始于唐乾元元年，属昌州，明改隶重庆府，清因之。康熙二十五年荣昌知县兼摄大足县事史彰，修荣昌、大足两县志，乾隆十五年知县李德又重纂《大足县志》十一卷。此志为澍纂成于嘉庆二十三年，未付刻。按澍《养素堂文集》有《代赵及庵重修大足县志序》，按此志初稿实成于赵及庵任知县时，道光初，知县王松又增职官、学校至道光九年，后知县李型廉增补至道光十五年，始刻成书。其书体裁，分舆地，建置、祠祀、典礼、食货、官师、选举、人物、杂志九类，记载极为简略。

　　璧山县志二卷清乾隆元年刊本(故宫博物院图书馆藏)

　　清黄在中纂修。在中字公瓒，江西宜春县人，雍正二年进士，十三年任璧山知县。按本志沿革，璧山建县肇自唐至德二年，析巴县、江津、万寿三县地，置璧山县，属渝州；宋、元时并入巴县，明复置璧山县，属重庆府；清初因之，康熙时曾并入永川县，雍正七年复置。县之旧志，此志修时已不可求，故此志如同首创，为在中与邑士夏燧、蓝翠芳等参考互订而成。书分上下二卷，凡三十篇，卷前有八景图，各图有七律诗一首，对仗极工，为在中所作。八景者，日觉院夜雨，日东林晓钟，曰圣灯普照，曰茅莱仙境，曰凉繖云遮，曰金剑晴雪，曰虎峰马迹，曰石泉凝脂。璧山为蜀中山水之区，观此八景图，可知其仿佛焉。

　　昭化县志六卷清乾隆五十年刊本(复旦大学图书馆藏)

　　清李元纂修。元字太初，号浑斋，湖北京山县人，举人，乾隆五十年任昭化知县。昭化志书可考者，清康熙癸巳知县吴珍奇创修，其书久佚。乾隆四十八年知县孙文起又议修志，未成而去；元官昭化，继辑而成此书，有邑生杨祖德为之编次校讎。其书体例，分沿革表、土地志、人物志、政事志四类，析目若干，颇见凌乱。按沿革表，昭化汉葮萌县地，三国蜀置汉寿县，晋改曰晋寿。南朝宋分置益昌县，后魏改益昌为京兆，北周省晋寿，复改京兆曰益昌。五代后唐改曰益光，宋初复曰益昌，又改曰昭化，元、明、清因之，属保宁府。

　　通江县志不分卷清康熙间修，抄本(上海图书馆藏)

　　按此志未著纂修人姓氏，考为李钟峩所纂。钟峩字芝麓，号雪原，通江县人。康熙四十五年进士，授检讨，历官翰林院讲读詹事，福建学政，康熙壬辰科会试同考官，广西乡试主考，国史馆纂修，著有《垂云亭集》。通江建置，始于唐贞观间析巴州之始宁县置通江，五代属璧州，宋废璧州，改属巴州。元初为新得州，至正四年废新得州，复置通江县，属巴州；明仍之，清改属保宁州。通江旧志无可考，按道光《通江县志》凡例谓：“今日之志仅据李芝麓志稿。”考《李志》无刻本，今抄本流传者，以此本最旧，其书体例，分舆地、食货、学校、武备、职官、选举、人物、艺文诸类，为未竟之稿也，阅其书，则行文高雅有度，系出钟峩之手。

　　西充县志十二卷清康熙六十一年刊本(上海图书馆藏)

　　清李棠修，李昭治纂。棠字曾鳞，直隶清苑县人，康熙四十五年进士，五十三年任西充知县，昭治西充人，举人，官扬州府仪真县知县。西充古充国之地，唐始置西充县，县志明以前未可考。此志为前知县戴凯方创修，及棠仕西充继成之。其书体例，分舆地、建置、赋役、学校，秩官、选举、列传、物产、艺文九类，凡六十九目。物产搜罗极繁，而无分类属，如同簿计。舆地志山川目有凤凰山条，谓：“顺治丙戌，张献忠盘踞其地，肃藩惩勦，张遂授首于此。”按张献忠之死，自盐亭寻走西充之凤凰山，为进忠一矢所殪。据毛西河《后鉴录》云：“就戮于盐亭之凤凰坡。”按凤凰坡即凤凰山，实属西充县。

　　蓬州志略十卷清道光十年刊本(上海市历史文献图书馆藏，现藏上海图书馆)

　　清洪运开纂修。运开合肥县人，嘉庆七年进士，道光初任蓬州知州。是书为运开官蓬州时所修，有州人王矶、张汝霖相协采辑。其书草创急遽，未遑考订润色，刻成后运开即携版去，印本不多。据《中国地方志综录》载，此本外，仅南京大学图书馆有藏。考《蓬州志》，创于明正德间知州吴德器修州志十卷，嗣后数百年间未见刻本，至运开官蓬州时又成此书，而运开纂此书时，欲求吴德器之州志，已不可得矣。沿革篇谓：“蓬州北周置，治固安，隋废，唐复置，宋末移治营山县，界云山。元时又徙治相如县，明省相如县入州，属顺庆府，领营山、仪陇二县。”按是书所考沿革及职官表等篇，颇多谬误。道光末桐城姚莹以鸦片战杀俘得罪，尝谪官于此，多所兴作。观其《寸阴丛录》，考蓬州疆域沿革及历代名人之官斯土者甚详，盖有修志之意而未果。《丛录》云：“《通鉴》北周天和二年，以赵文表为蓬州长吏。胡注蓬州本汉宕渠县地，李势时为獠据，萧齐立归化郡，梁置固安县，后周置蓬州，因山以为名也。迄光绪二十三年桐城方旭官蓬州修州志，据姚说考沿革，始克无误。

　　重修营山县志八卷明万历四年刊本(天一阁藏)

　　明王廷稷修，李彭年纂。廷稷福建晋江县人，举人，隆庆六年任营山知县。彭年号小菴，营山县人，万历元年举人。营山县建置于后周太和间，明时属蓬州。县志据本志序称：“宋时已有之矣，于明始创于成化中，正德中邑令严杰又修之。”均岁久散佚，今存以此志最推古本。其书凡七类，曰舆地志、曰建置志、曰食货志、曰官守志、曰人物志、曰艺文志，曰杂志，目凡五十有一，其记舆地，颇见散逸失次，艺文志所收滥而无择，几占全书之半数；余类记载，不免缺略，分目多而事实则寥寥矣。

　　庆符县志五十四卷清嘉庆十九年刊本(上海市历史文献图书馆藏，现藏上海图书馆)

　　清何应騊纂修。应騊广东番禺县人，嘉庆八年以举人授任庆符县知县。庆符为汉汉阳县地，唐为开边县地。宋初为叙州檄外地，置庆符、来附二县，后省来附入庆符，明清时属叙州府。县志明以前无考，清康熙二十六年知县王林声修县志二卷，颇简略。此志为应騊官庆符时所纂，稿成于嘉庆十年，十九年知县昔光祖为之刻成。全书编次为五十四门，体裁琐碎。图考志列舆地图后，有铜鼓图一幅，殊非体例也。铜鼓图附有图说云：“乾隆四十年，野人耕田获铜鼓一面，叩之有声，送至南风寺以供佛侧。不知铸于何代，用于何人，或曰即武侯南征战鼓也。”又云：“诸葛鼓相传武侯制之，以镇蛮者所铸，皆奇文异状，互相错蟠，雕镂精工。明万历元年四川巡抚曾省吾荡平九丝都蛮，俘获诸葛鼓九十三面，择其有声者六十四面，分天地人三号以献。蛮中以为异宝，有剥蚀声响者为上，易牛千头；次者七八百头，递有差等；藏得二三面者，即得雄视一方。”按此志所例五十四门，虽体裁庞浩，而纪载则简略，如方技志、古帝王志、故宫志诸门，皆有目而无文，其书实为未竟之作。

　　长宁县志二卷清康熙二十五年刊本(徐家汇藏书楼藏)

　　清宗让修，宋肄樟纂。让字岱峰，山东济宁人，贡生，康熙二十三年任长宁知县。肄樟山西人，举人。唐始置长宁州，宋熙宁中改置济井监；元明以后为长宁县。此志为让官长宁时延肄樟等纂成，草创之志，仅存大概而已。其全书凡二卷，卷一共三十三篇，有篇目而无文者八，卷二为艺文志。卷后附补遗一卷，为邑人刘春生所纂。艺文志末附外纪一篇，叙宋绍兴间及明正统、成化间杂事甚多。补遗一篇，为后所增辑，版刻与前书显异。

　　筠连县志四卷清乾隆间修，抄本(上海图书馆藏)

　　清沈世基纂修。世基字云士，浙江仁和县人，康熙丁酉科举人，乾隆九年任筠连知县。据本志沿革篇云：“筠连自汉始设州邑，为南广县地，唐置羁縻筠州、连州；元并为筠连州，明降为县。”按县志明以前无考，清康熙丙寅知县丁林声始修《筠连县志》四卷，此志继而重辑，仍依《丁志》体例，全编为四卷，凡四十六篇，纪载不免缺略。如钱法、榷政、屯田诸篇，仅立篇目而无文，秩官止于乾隆三十二年，世基以后有知县五人，书后附世基请修县志通禀五则。按此志似未竟稿本，未见于藏书家书目著录，有无刻本无可稽考也。

　　兴文县志六卷清嘉庆十八年刊本(南京大学图书馆藏)

　　清余炳虎纂修。炳虎字风樵，浙江遂安县人，贡生，嘉庆六年任兴文知县，官至翰林院侍诏。兴文沿革明初为九丝都地，万历四年于其地设建武守衔所，后又析置兴文县，属叙州府。清乾隆元年截建武，合并兴文县。康熙间知县宗让创修县志二卷，乾隆六十年知县陈潘郕集建武、兴文事纂成志稿，未付梓。此志创修于嘉庆辛未，至癸酉成稿，为邑人李联淇等采辑，炳虎总集其成，继任知县张淳刻成。其书体例，以纲为志者六，曰舆地志、日经制志、日典礼志、日人物志、曰外纪志、曰艺文志，各系子目凡六十有七。卷前列县境全图，图中有城池二，兴文县城圆形，东南北三门，三面环水，西北有山。建武所城四方，有四门，四面皆山。按外记所述，自明初迄万历四年，与九丝都族抅兵，其间百数十年之事甚详，可资史家为稽考也。

　　马湖府志七卷明嘉靖三十七年刊本(天一阁藏)

　　明李行简修，余承勋纂。行简乾州人，举人，嘉靖三十二年任马湖府知府。承勋字方池，青神县人，正德十二年进士，官翰林院国史修撰。按此志为知府赵时吉奉台史鄢懋卿以檄征府志，乃延承勋编纂，志未成而时吉去，行简继事书成。其书体例，卷一府纪、府表，卷二秩官表、人物表，卷三提封，卷四创设、食货，卷五秩祀、儒学，卷六秩官列传、良牧列传，卷七人物列传、孝义列传、杂志，凡十四门。府纪谓：马湖古牂祠地，建置断自汉武元鼎二年，置牂柯诸郡。唐贞观中置牂柯羁縻州。宋末复乱，元世祖发察罕脑儿军千人征之，置马湖路。明洪武四年改为马湖府，弘治九年改设流官知府，领仍四长官司。府境有马湖、龙湖，去府城三百里许，湖之四围皆峻崖长二十里，广七里，湖中有堆如螺髻，景色秀丽，有龙湖十二景。

　　屏山县志八卷首一卷清乾隆四十三年刊本(北京图书馆藏)

　　清张曾敏纂修。曾敏字逊求，号凫门，安徽桐城县人，贡生，乾隆三十九年任屏山知县。据本志沿革谓：“屏山为古僰国地，自西汉武帝时始置僰道、朱提二县，蜀汉时改置马湖县，唐升为郡，因其地有马湖故名。明改为马湖府，兼置屏山为附郭县，清雍正五年废府留县，属叙州府。”《屏山县志》据其凡例谓：“屏山向未有志书，惟康熙丙寅知马湖府事何公所辑钞本六十余页，所纪仅山川、道里、事迹，是为未竟之书。”此志为曾敏官屏山时所纂，所定体例，分舆地、建置、赋役、学校、秩官、选举、人物、艺文、边防、木政、杂志十一类，凡五十二目。木政类纪马湖地处深山多楠木，明清时因修筑宫殿，尝饬尚书御史等官亲临督采，终以山岭险阻，徙运艰难而止。艺文志载何源浚撰《马湖府勘验楠木纪》，纪中言明成祖累派大臣至马湖采大木，以尽人力，木终不得。此事《明史》未见有纪载。按此志乾隆原本，久已稀有，嘉庆五年屏山知县敬大科、教谕刘躬逢为之重刻；又增纂续编，续编仅增秩官、选举、人物、艺文，凡十七页。民国二十年又有重印本。

　　夔州府志十二卷明正德八年刊本(天一阁藏)

　　明吴潜纂修。潜字显之，江西临川县人，弘治三年进士，正德四年任夔州知府。按夔州古为蜀之大郡，与荆、襄、汉、沔相接壤；江山联属，为蜀险要之地。据本志沿革所述：“周为鱼复国，春秋为庸国地；庸于其地置鱼邑，厥后楚人秦人巴人三分庸地，夔地属于巴。王莽时公孙述据其地，更名日白帝，东汉建安初改为巴东郡，宋置三巴校尉治于此；齐改为巴州，梁、陈为信州，隋复为巴东郡。唐初为信州，贞观三年避皇外祖守信讳，改曰夔州。其后名未更改，迄明洪武十四年升为府。”夔州旧志，见诸于《宋史·艺文志》者，有刘得礼《夔州图经》，马导《夔州志》。《通志·艺文略》有《夔州路图经》。于元无可考，于明代志书，据吴潜本志序称：“得郡志写本，乃遂延文学生四人分理纂辑。”按此则此志以前已成志稿。此志编例，自沿革迄文制凡三十三门，又附目七，卷前有府地理总图一，县地理图十二。考《夔志》今传者此志最古，且为仅存之书。其书中采摭核实，考稽精详。如所纪刘备卒于白帝城事甚详，白帝城即在今夔地。按本志宫室门载有永安宫，在卧龙山下，刘备征吴，为陆逊所败，还至白帝卒于永安宫。陵墓门，有甘夫人墓，在府治内镇北堂。古迹门载先主庙，在府城东。文制录载杜甫《先主祠诗》，及《诸葛武侯柯堂记》《谒昭烈庙文》等篇。

　　云阳县志二卷明嘉靖二十年刊本(天一阁藏)

　　明杨鸾修，秦觉纂。鸾字雪峰，贵州威清卫人，嘉靖十七年任云阳知县。觉字惟学，云阳县西市里人，嘉靖七年进士。按此志为鸾官云阳之四年，延觉总纂；又属幕宾王景原、施继宗、唐相集、翁镗、屈表、黎拱相与编摩，成于嘉靖辛丑。其书体例，卷上：县谱一、星野二、提封三、古迹四、创设五、学校六、风俗七、祀典八、食货九、武备十、卷下；惠政一、官守二、名宦三、选举四、人物五、烈女六、侨寓七、外志八，凡十八门。此志县谱云：“按古无考，夏、商、周为梁州，春秋属巴，战国属秦。汉朐■〈月忍〉县，属巴郡；后改云安县，属巴东郡，蜀因之。唐隶夔州路，置云安盐监，宋开宝六年升云安军，县属焉；熙宁析置安义县，寻废，建炎间属夔，仍置军。元置云安军，后改云安县。洪武四年归附，为云安州，七年改云阳县；其地两山夹江，四时多云故名。邑分二乡九里，居仁乡五里，东市、西市、从善、仁慈、仁爱；安义乡四里，路阳、高阳、云兴、上温。”人物志首载汉扶嘉，朐■〈月忍〉人。引旧志载：“嘉母于汤溪水侧遇龙后生嘉，及长占吉巧发奇中。”按嘉实避秦乱隐居汉成山，高祖为汉王时嘉劝定三秦，高祖以嘉志在扶翼，赐姓扶氏，为廷尉，食邑朐■〈月忍〉。

　　云阳县志四卷清乾隆十一年刊本(故宫博物院图书馆藏)

　　清曹源邦修，陈嘉瑯纂。源邦字风万，浙江嘉善县人，康熙五十三年举人，雍正十年任云阳知县，任满去，乾隆六年回任。嘉瑯，云阳县人，庠生。按本志所述沿革，与前志间有不同，谓云阳为秦朐■〈月忍〉县地，六朝时为云安。宋开宝六年置云安军，属夔州路；元改为云阳州，明降为县，属夔州府。沿革篇后附考订，谓朐■〈月忍〉故城在今县城西，即万户故城是也；并引《旧唐书·地理志》载，“万户城在云安县西三十里”以为证，又引《水经注》谓：“朐■〈月忍〉县在巴东郡，故城犹在，跨山坡，南临大江。”其沿革考订所征引诸书皆注明出处，颇具编例，较前志所述沿革为该。云阳旧志明以前无考，自明嘉靖杨鸾志后，有无修纂亦不可考矣。此志创修于乾隆乙丑，嘉瑯据其父所辑之邑轶事数册增纂而成，而未参鉴杨鸾旧志焉，是时《杨志》已不易求得矣。按其书列分野、沿革、山川、形胜、户口、赋役、学校、秩官、祀典、风俗、人物诸篇，纪载庞浩，颇费搜集考订之劳。云阳位在川江中流，巫山北尾，形势扼要。山有飞凤、马岭之奇，水有岷江，彭水之利。人物著于史册者，有扶嘉、黄中薛、颜寿孙，文章有李远师、奭少陵、康节。物产有盐井，在飞凤、马岭二山间，富饶为蜀省称著。

　　江油县志二卷清雍正五年刊本(上海图书馆藏)

　　清彭阯纂修。阯字基土，江南溧阳县人，举人，康熙六十一年任江油知县。按江油志书明以前无可考，此志为彭阯官江油时所修，是时文献凋残，勒成不易。其志体例凡三十九门，上无大纲，下无子目，书中所纪盐茶、矿产、乡里、市场、坝场、兵营、胜景诸门为详。志成后三十余年，乾隆辛巳，知县瞿纬曾依阯原本，增补雍正八年平武县拨归之让里，以及三十二年之事续修，是为增续雍正五年本。江油沿革，自后魏武帝置江油郡，西魏又置江油县为附郭邑。隋废改为平武，唐天宝复置江油郡；宋、元为龙州，省江油县入州。明复江油县，属剑州；嘉靖四十年改属龙安府。清顺治初并江油于平武，康熙元年复置江油县，属龙安府。

　　峨眉县志十二卷清乾隆五年刊本(故宫博物院图书馆藏)

　　清文曙修，张弘■〈日夫〉纂。曙字东寅，号瀛海，湖南桃源县人，康熙癸巳科举人，雍正八年任峨眉知县。弘■〈日夫〉峨眉县人，康熙丁酉科举人。《峨眉县志》创修于明嘉靖辛丑，再修于天启乙丑，三修于清康熙乙丑，至此志凡四修。曙官峨眉凡十一载，初延弘■〈日夫〉及李堂悟同纂县志，久不成编，后得邑人杨笥存所为县志稿，所纪康熙五十六年以前之事皆备，弘■〈日夫〉再为增补，缀成是书，时在乾隆庚申岁。其书体例，率多冗杂，纪载亦多缺误，尚未全臻详实也，峨眉以山得名，汉为南安县地，隋置峨眉县，以县在峨眉山东麓故名。峨眉山脉，自岷山绵延而来，为大小金川与岷江之分水岭。县境山脉中又有邛崃山脉，至峨眉县突起，而为大峨、中峨、小峨三秀峰，三山相连，名曰三峨。以大峨尤秀丽，岩洞重复，登山者自麓而上，及山之半，更历八十四盘，山径如线者六十里，始达其巅。宋范成大谓，天下登山险峻，无踰于此者。洞以伏羲、女娲、鬼谷诸洞最著，又有雷洞，时出云雨。中峨山在县南，小峨山更在中峨之南。按峨眉之名，见《华阳国志》谓南安县有峨眉山。又据《■〈木咢〉严经》名光明山，《山海经》名西皇人山，《三皇经》名胜峰，又曰第七洞天。《水经注》谓。蛾眉山去成都千里，然秋日清澄，望见两山相峙，如峨眉然。

　　洪雅县志五卷明嘉靖四十一年刊本(天一阁藏)

　　明束载修，张可述纂。载云南曲靖县人，嘉靖三十五年任洪雅知县。可述字惟孝，别号云山野樵，洪雅县人，嘉靖丙午举人，历官咸宁知县、兵部武选司主事、职方员外郎、浙江按察司佥事、贵州布政司右参议。按此志为县教谕王崇阜采摭典故，考订笔削，定例编次，断自可述。其书体例，分疆域、县纪、县表、星分、山川、地名、古迹、丘墓、寺观、风俗、政教、秩官表、名宦、列传、建设、祠祀、食货、户口、田赋、岁办课程、庸调、兵防、驿传、人物、乡贤、仕籍、列女、仙释、艺文、杂著诸门。县纪载：“后周置洪雅镇，隋开皇十三年置洪雅县，属眉山郡。唐武德元年改置乾州，开元八年州废，为洪雅县，属眉州。宋属嘉州，庆元六年升为嘉定府；元中统元年置嘉定路，省洪雅入夹江县。明成化十八年分夹江置洪雅县，属嘉定州，领乡六，洪川、中保、安宁、保安、义和、安贤。”按志所述六乡之习俗，各不相同，洪川则多货木器，安宁则多造舟赁载，能操之以历三峡之险；义和则多卖蔬，虽业儒者多，而健讼者亦恒什九；保安则多鬻薪炭，输赋税；中保则多入林箐取木，货于营室者，中保之花溪，富庶甲于四境。而洪川、保安间多推剽为奸，其服饰则旧时多朴素，近则妇女为艳妆，髻尚挺，袖广长，男子则士冠方巾。按县纪一篇，叙及沿革及县属六乡之物产风俗民情，而疏言邑之大事，又不用编年体例，以分乡里记述，为别出之一体也。

　　三台县志八卷清乾隆五十一年刊本(故宫博物院图书馆藏)

　　清郑璇纂修。璇字蒪村，江苏太湖厅人，举人，乾隆四十七年任三台知县。三台设县，自清雍正十二年升潼川为府，即于府治所增设附郭县，因于郡治之西有三台山，故曰三台县。建县后五十年，郡守张松水属璇创修县志，璇以新修《潼川志》辑录三台县境事，以天地、人民、政事为三纲，以疆域、山川、人物、选举、食货、赋役等为条目，粗定体例，草率成书，纪载简略。乾隆原本，仅存此本，而嘉庆重刻本、民国石印本，传者犹为多。

　　天全六番稿不分卷清康熙四十六年刊本(上海图书馆藏)

　　清张韬纂。韬字权六，浙江海宁县人。天全、六番为高、扬二土司之地，古分为二，后为合衔世爵招讨使。境内有天全寺，六番者，马村、苏村、金村、杨村、随龙东村、西碉村是也。由雅州入，过飞仙关，两崖峭壁，高五千仞，下临深溪。以多河为界，渡河即天全土司境。此书韬仅叙天全沿革，土司辖境，山川要塞，商贾汇聚之所合一篇。而以地势难以文章形容者，托之以诗。有《入峡诗》《渡泸诗》《出栈诗》《蓉城诗》四集，皆詠天全六番之地之事也。按此书为诗体地志，诗体地志由来远矣，《尚书》之《五子歌》，盖其源也。《汉书·艺文志》载各地歌诗，如《洛阳歌诗》《河南歌诗》，犹如今方志之一部也。至唐以后有“竹枝词”，专詠地方物产风土人情，皆为诗体地志体裁也。

　　打箭炉志二卷清乾隆五十八年修，抄本(上海图书馆藏)

　　不著纂人。按此志分建置、疆域、职官、山川、津渡、城垣、廨宇、营汛、坛庙、关榷、土司、驿递、夷赋、赏赍、土俗十五门。职官列“昭磨”一员，雍正十一年始设雅州府昭磨驻打箭炉，昭磨官名也。山川附形胜、古迹，津渡附关隘，土司有冷边土司、沈边土司诸目。此本无序例，纪载至乾隆五十八年止。

　　打箭厅志二卷稿本(上海图书馆藏)

　　清刘廷恕纂。廷恕事迹未详，按此志分星野、舆图、建置、沿革、疆域、山川、形势、关隘、城池、衙署、寺观、祠坛、津梁、古迹、赋役、盐政、茶政、邮政、乡里、物产、水利、风俗、岁支、仓储、库储、课税、夷赋诸门。据沿革所叙，谓：打箭炉相传汉武侯南征，遣将郭达安炉造箭之地。为南诏地，隶青海部落，明永乐五年土目阿旺坚恭以随征明玉珍功，授为明正土司军民宣慰使司世职。清康熙三十九年被藏人昌侧所据，四川提督唐希顺进兵诛昌侧，以故土司裔承袭，甲勒恭德继明正土司辖管十三锅庄。雍正八年设分驻打箭炉雅州府同知，汰驿丞并同管理厅，统辖各土司部落，隶建昌道，是为设厅之始也。

　　重修射洪县志八卷清乾隆五十一年刊本(故宫博物院图书馆藏)

　　清沈诗杜纂修。诗杜字佳亭，浙江山阴县人，乾隆三十四年进士，四十四年任射洪知县。射洪为潼川府属县，按本志沿革谓：“县为汉之郪县地，西魏时始置射洪县。”考县志于明成化时知县李森、郭镗始修，万历时又续修，志版皆毁于甲申变后。清康熙五十一年知县唐麟翔复成县志，其书亦不传。此志于乾隆癸卯知府张松孙以《唐志》简而不赡，因命诗杜重修，成于丙午岁。搜罗颇繁，然终不免参错不精。射洪为四川产盐最盛之区，有赤车、大润、石滩、福来、永胜、大峝、云井诸井，明清设有盐务大使驻之。本志职官有盐官一目，备述历朝盐官。射洪人物文学有唐陈子昂，为射洪人，为诗雅音振起六代，典型海内。子昂长子陈光，字孔明，光子易辅、简辅，亦皆善诗文，名闻蜀中。

</div>
    <div class="pagination">
<a href="稀见地方志提要_page56.html">上一页</a><span>...</span><a href="稀见地方志提要_page52.html">52</a><a href="稀见地方志提要_page53.html">53</a><a href="稀见地方志提要_page54.html">54</a><a href="稀见地方志提要_page55.html">55</a><a href="稀见地方志提要_page56.html">56</a><span class="current-page">57</span><a href="稀见地方志提要_page58.html">58</a><a href="稀见地方志提要_page59.html">59</a><a href="稀见地方志提要_page60.html">60</a><a href="稀见地方志提要_page61.html">61</a><a href="稀见地方志提要_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
