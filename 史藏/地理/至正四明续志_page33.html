<!DOCTYPE html>
<html>
<head>
    <meta charset="UTF-8">
    <title>至正四明续志 - 第 33 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至正四明续志 - 第 33 页/共 35 页</h1>
    <div class="content">超果寺在州东岱山旧名资福晋天福二年建宋治平二年赐今额参政楼钥有记
化城寺在州西金塘乡旧名罗汉院汉干佑元年建宋治平二年赐今额
资福寺在州东北海中晋天福八年建
华云寺在州东北蓬莱之胊山旧名香兰周显德七年建宋治平元年改赐空王建炎三年赐今额迂斋楼昉有跋语
封崇寺在州东安期乡之桃花旧名资福又名资国周广顺元年建宋大中祥符三年赐今额
接待观音院与祖印寺并为一
　　律院
潭石广福寺在州东南安期乡旧名崇寿宋端拱二年建熙宁元年易名寿圣绍兴三十二年赐今额
翠萝寺在金塘乡之海西唐开成闲刱会昌闲废宋建隆中赐以铜钟吴越国受封奉国又镇以铁塔寺一名金钟
隆教寺在州东北四十里汉延佑二年建名降钱宋大中祥符三年赐今额后毁僧清琏度土迁于翠屏皇朝僧行圆重建选佛堂
保安寺在州东北金塘乡之兰山汉干佑二年建
梵慧寺在州西金塘唐咸通闲建汉干佑二年名寿圣宋开宝二年改超果治平二年赐今额有佛殿记临川晏敦复撰时建炎辛亥也敦复又有咏方丈梅诗
普济寺在州西金塘汉干佑元年建周广顺元年黄檗山僧神静开山名山门院宋治平二年赐今额
普明寺在州西北古泗洲堂有二塔以铁为之世传阿育王所铸钱忠懿王寘于此宋大中祥符中赐今额绍兴十八年僧昙解拓大之高丽入贡候风于此
　　庵舍
海岸禅庵在翁山之北麓元统二年文知州增创以待四方瞻礼宝陀之人
　　　慈溪县 【旧志四十一新志四十八】 
三峰广福寺县西南七十里唐会昌元年置曰三峰院宋熙宁元年改寿圣绍兴三十二年改赐今额寺有智交律师塔黄州教授曹粹中为铭 【旧志有新志无】 
资国广福寺县西南六十里唐咸通五年建名资国宋熙宁元年改寿圣绍兴三十二年改今额寺有藏殿刘应时记僧元实重建刘叔温记 【前志云三峰资寿寺景定闲改额当考】 
开寿普光禅寺县西南四十五里宋宝佑二年丞相史嵩之建为功德院请额
鸡鸣接待寺县西二十里宋绍定四年僧元吉建庵曰鸡鸣后废皇朝至元元年正念庵僧正时徙建于庵之西偏
黄墓福禅寺县西南三十里僧元诘建扁曰黄墓宋淳熙十五年重建
南山崇福接待寺县西北五里宋淳佑七年僧志（昏页）建名南山庵咸淳六年赐今额
妙法寺县西北十里宋景定二年僧师文建咸淳闲移请今额
石柱山具足庵县东二十里宋开庆闲僧道森建
丈亭庵县西四十五里宋咸淳闲僧觉了建后（土已）于风潮至元二十九年迁于凤皇山西麓
三元经堂县西北五里至元十八年资西寺僧了津建
　　　定海县 【旧志三十一新志三十三】 
普照庵县东北五里至元二年重建
存善庵县西北五里至顺闲建
　　　象山县 【旧志十六新志十四】 
灵岩广福寺县西南四十里宋太平兴国二年僧智（王舀）建进士俞让记熙宁元年加寿圣二字绍兴三十二年赐今额 【旧志有新志无】 
僊岩院 【新志无】 
永明寺县西北十里至元二十四年延寿寺僧契先建塔院大德十一年拓新之请给寺额
福聚寺县东五里至大三年邑人倪□建僧一观请额
　　道观　道院
　　　在城 【旧志二新志十三】 
玄妙观至大二年火道士吕震亨重建奎章阁侍书学士翰林侍讲学士虞集为碑铭 【玄妙观江淮以南列郡皆有之其在庆元者观在郡城东南本唐紫极宫天宝二年所建也梁开平二年改真圣观宋大中祥符二年改天庆观世祖皇帝取江南例改今名庆元为在故宋行都近郡贵人大家多居之佛老之祠甚盛独所谓天庆观者莅于官府施与弗至食力（甚少）薄观中自度人守之既内附守者不能自有而诸方道士皆得沿檄而来为之主者徒取圭撮之赢以去观益弗治雷谷陈真人可复以道法见知朝廷始从玄教大宗师与嗣汉天师为文书定为甲乙相传择材能嗣守观事乃出橐中金作新之既成亦以其弟子吕君震亨被玺书还主其事岛夷岁以土物互巿郡境吏卒侵渔之不堪以忿持所赍流黄等药火城中官府故家民居几尽观亦与焉盖至大二年也吕君乃属其副陈清一等以是年六月作库堂米廪庖舍明年八月作藏经之殿中为飞天大法轮以庋道经而吕君方嗣其师之法留侍内廷者数年然后归至治元年正月作寥阳殿以奉三清大帝深七十六尺广百有五十尺翼以廊庑其为屋五十闲泰定三年作大门为屋十有三闲深四十六尺广二百尺又作两碑亭与其师弟子所居之堂其像设供具晃耀华丽高广宏壮有加于昔焉又割田若干亩岁取其入以备缮修俾永无阙乏而吕君之心力益罄矣二年吕君弟子张端仁亦以法师留京师以吕君之书来求记既为叙次如上按陈君定海人幼有高志闻海上有林先生能役雷电如指诸掌然使酒不可近君委曲师事之三年得其传稍起为郡县祷大旱有应名闻于朝至元末征至京师以其法承诏内廷行幸无所不从凡祷祈皆验其为法皆传诸性命之要原阴阳之本以播五行之精以适事物之变名曰太极今玄教大宗师吴公全节中龢真人夏公文泳皆尝师事之以为博大宏远云故赠诚明翊教太极真人亦以太极为言也吕君在京师修其师之法亦着灵异及得请还山以太玄广德冲道法师为玄妙观住持兼领诸宫观事观庭中桧树有神芝生其上势若飞凤精采炫目郡人以为玄征好事者有述焉余与陈真人交游既久乐闻吕君之善嗣其业而克勤以成功故为之勒铭以垂之无穷焉铭曰鄞城之东作为新宫象帝之容万灵攸宗创始自唐今六百祀名随代迁郡乘有纪弊而新成玄征有时益高胜菑越人之词谁其高之维陈维吕瓜华之嬴上所赐与时雨时旸我握其机有云有雷沛然弗违陈君有神归念故土俾民有依相在神宇吕君作之克继克承金币偕来土木具兴率其土友来崇来辅俾世其传常在贤者郡有守吏有蕃有宣有吏有民来致其虔海波不惊山薮靡疾年登谷丰以安以食内向治朝天子万年万年之禧歌以永言○真人陈可复事见前志后有徐天常亦以道术承应为法师所请有应】 
报恩光孝观泰定四年火今营建未完观之东有东岳行宫至大二年火元统元年道士陆嗣华募建
福顺观岁久废（土已）天历二年道士吕虚夷重建就观建四明山仙官祠翰林学士虞集题曰四明别馆临川危素为记 【天历二年道士吕君虚夷由句曲山还四明朝列大夫临江路同知总管府事赵由松具书致其治郡城之废观吕君起应之发橐中资饰唐吕真人岩之象作玄玄堂六楹上为太清楼祠老子又得施入作三清殿既而复居民所据地作三门云堂廊庑庖湢赵氏之祖与夫施财者皆作室祠之既完与其徒讲老庄氏之道乃以书至京师求为记按其观由松之大父清敏公所构也公讳与欢字悦道明春秋尤尚老氏学宋淳佑闲尹临安以清静为治闻有道士上谒飘然有凌云之意欲与之语因忽不见明日童谣于路谓吕真人云于后归守四明拓其里第旁田舍构福顺道院象而祠之它日群鹤蜚鸣而下世传吕真人三至其家公之子浙东道宣慰使孟传请于张天师宗演更道院为观孟传命道士朱可立主之继者非其人赵氏子姓适宦游他郡久之观弊坏仅存衍庆祠二楹以栖神像至是由松归谋于族人曰昔者兹观为吕真人作也苟得其人而守之庶几先君之志有所托矣皆曰非虚夷不可故来居之虚夷又谓有诏致祭山川独四明洞天行事于埜在吾法为弗严乃作高阁奉地示榜曰四明别馆掌其教者为移牒有司必于此乎祭虚夷将老于句曲俾其徒以次主之此其书所列者也吕君四明人字与之端谨而文慕陶隐居司马炼师之风始着道士服于天台桐柏山尝作大瀛海道院于海坞着老子讲义若干卷与余最故乃不让而记之并系之以诗其诗曰纯阳真人列僊翁佩剑游嬉都巿中常来武林谒君公笑而不语乘刚风白鹤飞去沧海东井泥路断栋宇空大瀛海客颜如童还归故邦树灵宫祝厘报上鸣鼓钟伏藏蛟鳄驱丰（上雨下隆）仰闻至道贵虚盅阴滓阳尽精濡融欻然变化犹神龙后天而老茫无穷真人玩世如冥鸿下土阳焰何蒙蒙方蓬云气通云梦千二百岁常相从】 
真隐观在西南隅月湖旧名竹洲宋丞相史忠定读书之所忠定自号真隐干道中尝赐御书其后遂为观皇朝至大二年火至治三年道士邹居正重建渐完
报德观至元十九年火重建泰定三年道士戴择善重修
文昌宫旧无门庑至顺二年浙东都事牟应复重建
佑圣观在西北隅至治元年全真高道元建请额教所
紫阳宫在西北隅泰定二年士民余守元建
　　　鄞县 【旧志六新志十一】 
明真道院县东五里旧为宋丞相郑忠定清之读书之地咸淳闲始为道院
冲虚真观县东南五里道士吕震亨建国子助教陈旅纪其事
隐仙馆县西三里道士王德华建翰林侍讲袁桷尝为隐仙记
　　　奉化州 【旧志一新志七】 
虚白观唐开元闲道士叶静能建名曰兴唐昭宗时改今额观有大溪名曰龙溪旧传静能讲经观中座有父老白衣而髯请曰某宝藏守龙也有故僧婆罗门将以其术竭海水愿哀而救之师即命符奔往海水十涸八九符再至水复还龙遂免难来谢欲效指使师曰观在原上无井汲水甚远子可致乎父老唯诺既而石甃遶观清流入于溪名曰仙师渠此事新旧志不载姑纪以广异闻
佑圣道院州南六十里至大元年陈一愚等建
　　　昌国州 【旧志一新志六】 
　　　慈溪县 【旧志三新志三】 
　　　定海县 【旧志一新志六】 
　　　象山县 【旧志一新志一】 
大瀛海道院在县东二十里地名爵溪至元二十七年里人王一真建大德闲吕虚夷奉命教所开山翰林直学士吴澄为记见前志道院多名公士人题咏编为瀛海记言若干卷
　新校
【[寺院]】 [湖心广福寺]　宋翌有广生堂记 【刘本朱上有宋字】 
四明续志卷第十一
宋元四明六志弟八十三
元　王元恭　撰
　集古〔一〕
　　古迹
按宋干道志叙云制置张公津首为郡志有曰明之为郡在古为余姚之墟在汉为会稽之境逮唐武德中即鄮置县开元中即县为州山有四明洞有梨洲有孙兴公见之于赋有梅僊虞喜之所庐有任弈董黯之人物有王密房管之德政有康宪钱公亿之墓有荆国王文公之祠其它山川胜概章章在人耳目者未易缕举以故搜访遗亡以补四明之故事也州城内古迹七今略其所不存而书其有遗迹可考者焉
蜃池或曰即蛟池在郡治之西北隅故老云尝有蛟自江来窟于此人患之故其旁立佽飞庙以镇之按宝庆志载城中既有日月二湖又凿此池潴水以备旱时己称居民所侵堙塞无几距今又一百余年民乃建僧庵于池上缭以廊庑内设石栏甃砌以汲秖成一小沼而巳
镇明岭在县治南一里三十步上有佛亭宋天禧中太守李夷庚以州无案山故累土为阜高数丈名曰镇明岭盖因旧而增之非创为也其后往来者惮于登涉日削月夷今已为平陆矣
董孝子庙碑大历闲剌史崔殷记徐浩书昔与唐刺史王密德政碑李舟文颜真卿书李阳冰篆额并传建炎兵火石已断缺今所存宋佥判韩（上一吉下二吉）重刻
王荆公读书台宋庆历七年王安石宰鄞邑时所筑在今廉访司分司北仅存遗址瓦砾成阜四向悉佣为菜圃
奉国军节度使彭城钱公碑铭崔仁冀撰碑已无存而干道志载其文
石延年古松诗石刻旧沦没于平准库荒棘中后纪至元闲府判齐谦移置府治之厅侧其词曰直气森森耻屈盘铁衣生涩紫鳞干影摇千尺龙蛇动声撼半天风雨寒苍藓静缘离石上丝萝高附入云端报言帝室抡材者便作明堂一柱看尚书楼钥有跋语云吾乡郡从事官舍先有筹笔驿石刻庆元己未节推古汴赵师（昏页）字致道又刻此以配之
桃源洞在今帅府后圃之北宋时旧有池亭楼观悉建步廊虽雨雪不妨行乐兵火后尽废仅有荒地人犹名其地曰桃源洞云
奉化剡源九曲溪一曲 【六诏有晋王右军祠】 二曲 【跸驻有吴越钱王祠】 三曲 【两湖有石壁小盘谷】 四曲 【曰溪有净慈禅寺】 五曲 【三石有丹山洞天永固寺】 六曲 【茅渚有上乘寺】 七曲 【斑溪有报本寺】 八曲 【高岙有雪窦寺】 九曲 【公棠晋孙绰植棠于此】 
　　文
　　　四明慈溪县重建二桥记
王说
慈溪直县之南横亘大江有二桥其东曰骢马者唐相房公管之始建公尝为御史出宰是邑因名焉纪其迹也岁祀寖远规模略存圯而不完行者病涉易复屡败邑人告劳积是之虞其来且久治平纪号之三载秘省于君来治于是与尉毕君同心协力共成善政兴利除害知无不为莅事之明年有邑民如颜霸等数四造庭状斯桥之坏久不加葺即有揭厉之忧力将缮完众意咸若二君嘉其诚之至因然其请命工之日且与其谋曰潮派上下波流迅急而桥制促狭往来艰隘每船舻衔尾往往壅而不通而又梁木暴露易以隳颓今将撤柱以避湍悍覆屋以庇风雨使方舟而济者无顷刻之阻骈车而渡者免燥湿之患既安且久斯为便利授以机智不日而成起孟夏兴作至仲秋厥工告毕焉雄丽驾乎长川井邑于是改观江山为之增色其西曰大宝者因山为名制作非古寖亦圯坏以其羡材易而新之从民志也噫前世作之以为善利后贤重之以成大壮则知万法之变踵其事而增其华亦如是之无穷也又况因乐输之民以图永久之利非能政者安可议哉且除道梁溠邱明书之为美谈乘舆济人孟子谓之不知政今观二君之用心比之古人无媿矣
　　　李陆二公祠堂记
关杞
东平吕君献之为鄞主簿之二年新钱湖之六堤属节度推官石君声叔刻词以记其详而又考迹其初不忘前人之功俾揭示来者乃立李陆之祠于其堤之傍始唐天宝闲县令陆公南金辟湖之广为渟滀灌浸之饶历宋天禧中太守李公夷庚补其旧之废址增筑全固经画以制使数乡之民虽大暑甚旱而卒不知有凶年之忧二公之功及乎明民可谓深且厚矣然而民之安享其利无岁时之报是亦忘前人之施欤况于其法又宜祀之夫民莫不乐生而安业恶劳而就佚朝廷责任于守宰者不独恺悌其政亦将资以深思远虑厚其生殖物物各遂其养故风俗美而礼谊行田瑞安而狱讼息予观循吏之治有功德以加于民者必久而见思盖以功则安而久以德则服而化虽相去数百年犹想仰其风采岂不盛哉孟坚谓黄霸等廪廪然庶几有德让君子之遗风则二公之烈祀之而无愧焉若吕君之廑夺于众多之议而卒就其功又能表二公之祠以劝于后他日明民之怀思亦足以继二公之贤故予为之书而不敢让治平元年四月初三日记
　　　凫矶驿记
周锷
鄞江盘亘百里东极于海自西埭而南支分股裂横贯慈溪过是复合非惟绝风波之险而乘潮上下水辄澎湃朝昏之闲鸣橹相属盖未尝顷刻闲也邑之南有驿曰凫矶实居其滨四方之人自越而至鄞者必过于是而鄞之将迎者亦至于是也故越数百年而基址犹在予观其榜乃唐丞相房公所书及观其矶则已不复见然字体闲放洒然无尘俗气又其上有楼可以寄远因而寓佳兴士大夫过此者必舣舟登焉腴田砥平野港棋布桑烟竹雾互为送迎渔衖樵门自相向背一时风景旷然在目若乃天垂晴碧山露寒青谷口云蒸沙根石出则橹声欲断鸣雁相喧帆影乍回飞鸥竞集岂特凫之去来而已哉机臣略士爱日而激昂野客骚人临风而感慨孤臣孽子揽景以凄凉其或物外逍遥乌巾纻服琴闲三迭碁罢两奁则必倚槛焚香临流漱石水云相照鱼鸟不惊顾盼之闲所得多矣惜乎矶之漫没而宇久不治罝者多而弋者众吾恐数百年之后虽鸥亦不下雁亦不鸣凫之去来畴即其所昔王乔为邺令双履趋朝帝怪其神速后之君子亦以凫矶为故事者崔宰治有日矣人服其政尝以邑之余财修废补敝一日有怀古之叹属予为文辞不获免乃略具兴废之迹以言之不足者歌于后将见此宇复完令民有攀凫翼而留者凫之来兮日晖晖江鱼发发兮秋正肥清波弄影兮下云矶行与仙人兮驾言归凫之去兮月团团云淡淡兮烟水寒古人已远兮坐长叹楼高夜永兮空阑干
　　　西湖记
舒亶
湖在州城之西南隅南隅废久矣独西隅存焉今西湖是也其纵南北三百五十丈其横东西四十丈其周围总七百三十丈有奇其中有桥二绝湖而过曰憧憧天禧闲直馆李侯夷庚之所建也然僻在一隅初无游观人迹往往不至嘉佑中钱侯君倚始作而新之总桥三十丈桥之东西有廊总二十丈廊之中有亭曰众乐其深广几十丈其前后有庑其左右有室而又环亭以为岛屿植花木于是遂为州人胜赏之地方春夏时士女相属鼓歌无虚日亭之南小洲前此有屋纔数椽乃僧定安守桥之所后寖广今遂以为僧院寿圣是也其西又有佛祠四并其东皆乡士大夫之所居其北有红莲阁大中祥符中章郇公尝倅是州实刱之有记在焉阁之北即郡酒务故时使人即湖以汲水劳费甚乃堤湖之中蓄清流作楼于其上以辘轳引而注之至今以为便然是湖本末图志所不载其经始之人与其岁月皆莫得而考盖尝闻之父老明为州濒江而带海其水善泄而易旱稍不雨居民至饮江水是湖之作所以南引它山之水蓄以备旱岁始未之信也熙宁中岁大旱阖境取给于其中湖为之竭既又穴为井置庐以守之鄞令虞君大宁尝纪其事刻石于寿圣院乃知父老之传不诬也钱侯去距今几三纪矣而湖辄寖废不治其亭南既堤以为放生池濒湖之民又缘堤以植菱芡之类至占以为田淀淤芜没几不可容舟元佑癸酉刘侯纯父来守是邦适岁小旱乃一切禁止而疏浚之增卑培薄环植松柳复因其积土广为十洲而敞寿圣之阁以其名名之盖四明之景物具焉湖遂大治然其意初不在游观也古人于事盖不苟作惟其利害伏于久远难知之中所以后世贵因循者或莫之省而好功之士至乐为之纷纷也明有数湖危于废者不特是湖也若刘侯可谓有志于民矣故具论之以冠诸图庶来者有考焉元佑甲戌三月记
　　　净土院记
陈瓘
明州延庆寺住持比邱世有讲席以天台观行为宗自法智大师知礼行学俱高听徒心向继其后者又皆得人今百有余年矣闲有苦行精修之士来依道场元丰中比邱介然修西方净土之法坐而不卧以三年为期期满谓其同行比邱慧观仲章宗悦曰我等各据一室成此胜缘后之来者加众而室不增多今延庆西隅尚有隙地若得钱二千余万构屋六十余闲中建宝阁立丈六弥陀之身夹以观音势至环为十有六室室各两闲外列三圣之像内为禅观之所殿临池水水生莲华不离尘染之中豁开世外之境念处俱寂了无异缘以坚决定之心以显安乐之土所以顺佛慈而报国恩者岂独我四人而已哉所欲如是其可成乎慧观等答曰以无作任运之心作有为利益之事四明多檀信何患乎不成自是日营月积更七寒暑凡介然之所欲为无一不如其志者初介然燃手二指誓必成此元符三年三月落成之日设千佛之供复燃三指以增净誓既成所难成又舍所难舍而原其用心无私己之意于是见者闻者莫不随喜净习之士踊跃欣庆而十有六室常无虚位期满者去发志者来依胜境而获善利者不知其几何人也夫净土之教古佛所说诚心之士谛受不疑如来之叙九品以至诚为上上智者之造十论破疑心之具缚缚解情亡识散智现则弥陀净境何假他求若临明镜自见面像得者不由于识受昧者何可以情晓超识习而不惑度情尘而独造者其唯诚乎故曰诚者成也成自成它唯此而已譬犹清净满月普现诸水影像非一月体无二摄流散而等所归会十方而总于一亦如十镜环遶中燃一灯光体交参东西莫辨然而方有定位非无西境名随相立西不自西智与理融境将谁执安可以在缠执方之见而测度如来无碍之境乎慈恩有言曰凡夫业重处处生贪若不定指一方何以系心专注此善知识随方扶教专护相宗然论赡养知足之胜劣则以遍劝往生为最胜乃知通人无吝吝则多私境强习重盖由观浅心浮易往无人良以疑深障重若欲尽除障垢当以决定为心湿薪如山豆火能爇千年闇室日照顿明释迦佛方便至深无量寿说法无闲观世音如母念子大势至如子忆母古圣样辙安可不遵幻境虚无有何可舍解脱长者不住安乐土普贤大士亲睹无量光亲睹者初无动移不住者如是而住普融无碍然后空假俱中分别未忘宁免权实互诤若此则心安无日得忍何期乃知念念现前然后决不退转故曰若不决定成等正觉者我誓不取菩提于菩提心有退转者我誓不取正觉此乃法藏比邱之本愿而诸上善人之所随学也发如是心行如是行起如是愿趋如是果不违法藏之大誓则寓迹于兹剎栖心于此室者皆阿鼻跋致之士也其为胜利岂有穷哉比邱介然倡一善念四明信士应答如响而所以利益一方者其广若是可以不记其事乎今住持延庆明智大师中立法智之曾孙也行业完实人所信服以诚心修净土观于介然之事有助为多故并书之大观元年八月初一日记
　　　天童山交禅师塔铭
黄龟年
黄龙南禅师受法于慈明传临济正法眼藏丛席之盛冠绝诸方一传而东林总得之东坡先生赞之曰巍巍总公僧中之龙再传而泐潭干得之无尽居士赞之曰禅人过得香卓子它日炉中莫负恩又再传而天童交得之颍川了翁赞之曰拶破黄龙第四关世人犹问生缘法是二三巨公遍游名社究此一事因缘非大善知识深悟宗乘确然奇特为天人眼目讵肯笔端推重之如此耶余大观初寓四明招提见了翁赞语读之耸然又闻四方衲子茧足而至者叹慕畏服交口一词询其宗旨所自来则曰临济儿孙是真端的者遂携杖屦请从师游徐而扣之则崇冈峻岭壁立于仞未足以喻堂皇之峭拔也迅霆怒雷不及掩耳未足以喻机锋之敏捷也长江浩流洪钟巨响未足以喻辨才之无穷也是真所谓大善知识者欤从游久之因以遐想当年黄龙丛席之盛而坐揖东林泐潭之遗风知师之门庭凛凛其所由来旧矣师讳□交明州鄞县万龄乡毕氏之子自幼颖悟未冠从释初往钱塘南屏山听天台教观因修忏悔佛事遇道人于涂中忽问曰师之忏罪为自忏耶为忏他耶若自忏罪罪性何来若忏他罪他罪非汝乌能忏之师不能对归诘南屏亦不能决遂愤然辞去寻师访道几遍天下逮造泐潭泐潭知其为法器见入门即诃之拟问则杖之使去师不敢复进一日忽呼之曰我有古人公案要与商量何不自室中来师拟进泐潭喝之师豁然有省呵呵大笑泐潭下绳床执师手曰汝会佛法耶师以手托开亦喝之泐潭呵呵大笑而坐师以偈呈曰若人问我解何宗一喝须教两耳聋满杓黄虀饱吃了生涯总在砵盂中自是机辩迅发学徒争归之士大夫数虚宾席以迎师悉遁去归隐天童山掩关却扫者八年偶寺阙主僧郡僚邀师甚力遣介候于道师不得遁居之六年引退以宣和六年三月二十日沐浴升座留偈辞众曰宝杖敲空触处春光阴掣电旧曾闻昨宵风动寒岩冷惊起泥牛耕白云掷笔坐逝俗寿七十七僧腊五十八后七日开龛俨然如生阇维获五色舍利顶骨牙齿不坏以其年四月十日葬于天童寺山之西原师修持清苦行履孤洁正扬祖令洒落轶群鲜有能凑泊其机者凡见僧来必诃骂之曰楖栗未担时为汝说了也且道说个什么吹毛洗砵招扇张弓赵州柏子灵云桃花且掷放一边山僧无恁么闲唇吻与汝打葛藤何不休歇去拈拄杖悉逐之泐潭闻之笑曰要人如此悟解僧堂草深一丈去也师既得法于泐潭犹欲遍参一时号为尊宿者闻师至皆倒屣出迎必居第一座故虽为天童山主人矣而丛林至今犹以交首座称之亦足以见师之禅望畴昔蔼然不待出世而后道行也嗣法者三十余人雪岩泰诚香山彦文吉祥清逢智门行潜茂椿圆应太平子（王舀）德圆道场山昙俊皆能传师之道阐扬于时以余知师最详屡以铭文见属义不可辞乃铭曰西来谁露真消息教外别传要端的黄龙佛法付儿孙临济宗风本奇特珍重天童老古锥声名四海日星垂当年一喝狮子吼狐狸望风而避之直截机锋难凑泊摘叶寻枝何太错满堂龙象竞交参侧耳唯聆师一诺虚空扑落水流东护塔松楸长旧丛龟毛拂子三千丈光彩流传太白峰
　　　仇待制乡饮酒置田记
王伯庠
西汉之末礼文散灭刘昆家居教授每春秋飨射以素木瓠叶为俎豆桑弧蓬矢以射兔首每行礼县宰辄率吏属而观之东汉之兴伏湛为司徒湛为人仓卒造次必于文德奏行乡饮酒礼遂施行之二入所遇之时所处之位虽曰不同而皆为汉室名臣以是观之人之能举行古礼于后世者非特可以化民成俗而天之所以报施是人亦不苟矣二人智虑所及当兵火荡析之后不于钱谷甲兵之事而区区于讨究礼文之末急其所缓异于流俗远矣所以终于宰辅贵极人臣者其识量深远故也四明自昔有正岁序拜之礼至绍兴戊午而学初成始行乡饮酒礼盖太守仇公启之也其后二年而公载镇是邦酌今之宜仿古之制务从简省上下益以为便公躬与诸生拜跪叙饮思以清白传家捐自己之田一百有六亩归于郡庠以为每岁牢醴之费盖明之学者自是岁时得举行盛礼明长幼厚人伦敦庬和辑之化由此兴起则受公之赐岂有穷也开元十八年裴耀卿为宣州刺史率州人劝遵行乡饮礼奏乐歌至白华华黍由庚南陔之什言孝子相戒以养之义而州之百姓或有泣者耀卿以为人心有感不可尽诬于是奏上其事乃命每州简有性识之民习雅声于太常仍付琴瑟之类以为永式今公之于四明兴建学校搜举旧典可谓有意于斯矣其视耀卿为不足多而上比伏湛刘昆可以并驱而争先岂不懿哉是不可不书以告后人因以田之广狭四至刊之石而使异日谨守之郡人欲仆书之故不敢已绍兴十一年正月记
　　　广生堂记
朱翌
敷文阁直学士赵公伯圭守四明仁质慈厚术智通练府不生事野不见吏不外取不费出菽麦既登秋稼倍常飓风骇浪不作海行碇宿席展枕安稚耋诵公抚我似邵父杜母乃复放生池于西湖仰祝无疆圣寿以广福院奉香火众寓客月七日帅郡人挈水族合诵经咒梵呗铙鼓纵之湖脱砧几鼎镬其乐宜如何衔怀恩施口不能言耳又刻朝廷条禁列石湖四旁命住持处真度沧洲阁后为堂供佛作证真戒律精修檀施效力堂成乞名于桐乡朱翌名之曰广生且告之曰天地大德曰生皇帝好生之德天高地厚太和陶育物物熙熙遂性乐生长无夭折承流之吏仰体圣主大惠布之天下是其职也亦公之本志也人君深居九重未尝不欲薄刑轻敛养视元元惟恐伤之然洽于民心使四海被实德必良刺史能之推广其泽故有大者焉倘一饭之设临庖下箸见其生有憯怛至诚不忍之心则于赤子其有伤之者哉公悉乃心道上德意又留意于渊潜之微使有夏之德见于咸若文王之德见于于牣守臣之义毕矣川流鳞游皆为寿祝施者有常而报者无穷岳呼川增又岂有既乎干道元年九月记
　　　四明甬江楼记
吕祖俭
</div>
    <div class="pagination">
<a href="至正四明续志_page32.html">上一页</a><span>...</span><a href="至正四明续志_page28.html">28</a><a href="至正四明续志_page29.html">29</a><a href="至正四明续志_page30.html">30</a><a href="至正四明续志_page31.html">31</a><a href="至正四明续志_page32.html">32</a><span class="current-page">33</span><a href="至正四明续志_page34.html">34</a><a href="至正四明续志_page35.html">35</a><a href="至正四明续志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
