<!DOCTYPE html>
<html>
<head>
    <meta charset="UTF-8">
    <title>浙江通志 - 第 87 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 87 页/共 787 页</h1>
    <div class="content">　　国朝康熙十八年知府李率祖知县王秉义重建射圃　名宦祠【祀林棐以下九人】乡贤祠【附府学】社学【七所一在望京门一在通惠门一在栝苍门一在南明门一在行春门一在岩泉门一在谯楼傍】义塾【在圭山】
　　青田县儒学【在县治东】　明一綂志宋崇宁中建嘉靖浙江通志宣和兵燬绍兴九年令艾若讷重建元末复燬明初知县耿亮建【宋濂重建青田县庙学记青田处万山间跨山为孔子庙初建于崇宁中迄元至正之末余二百载而燬于寇金台耿君亮来为县展谒焉则断础荒榛交错于頽牖之间于是捐俸为倡县人士懽然和之输粟荐货各视其力为差耿君亲自督劝至废寝食厥材孔嘉厥石维坚庙殿崇雄讲堂清防防门有严斋庑翼如书之楼贮粟之庾湢房防室以次而就缭以周垣甓以修涂始则旧居迫山斜迤而倾恒病狭隘今则巩石为级拓而之环学之地编氓所业今则悉购入之西有方塘嵗久湮塞今则浚而沼之经始于庚子之嵗冬十一月乙亥讫工于辛丑嵗正月辛未复聘名师广招弟子员日申五伦之教蒋子先闻而乐之相率割田为养士之助而学之制大备因纪事之成系之诗曰维栝建州万山郁环赋家定县割于青田峩峩学宫跨山为址伊谁搆孽一夕而燬歌之区鞠为草莱白烟凉飔凄其四徕耿君之临惕焉是惧曰此教原可使沦坠乃刬其翳乃拓其基乃攻乃治树功以时有殿有堂有斋有序有庖有庾其列楚楚士之来逰既叹且言昔也荆榛今也豆笾发政之机实在兴学譬云葭莩应乎苇籥风雨潇潇鸡鸣胶胶不随世迁唯道之操泮宫之修诗人颂鲁爰勒贞珉以诏千古】括苍彚纪宣徳间御史杨铎重修【潘畿为记】正綂间教谕张本捐俸建大成门筑露台徙学门辟学前路成化丙戌知县卢杰重修嘉靖戊午燬于寇知县李楷移福胜寺址并买民基足之癸亥知县丁一中复建于县东之旧基拓东城抱学于内【何镗为记】崇祯处州府志万歴二十四年知县林翰英重修二十七年洪水冲坏学后城三十九年知县方淡然修城改筑于旧址青田县志天启元年教谕郑奎光建文昌阁
　　国朝顺治六年燬康熙十一年邑绅士捐资于故址重建十九年火二十年知县张皇辅复行创建【郑载飏记】射圃【在学西】名宦祠【祀刘芹以下一十一人】乡贤祠【祀陈汝锡以下一十二人】社学【在泮池西圯】
　　石门书院【在县西七十里石门洞】　续文献通考宋淳熙九年朱文公提举常平至此欲居之元至正中防访副使王俣始即谢客堂故址建【久圯】
　　湖山义塾【在十二都】　青田县志明季伯益立【刘基湖山义塾记青田之山其上四十里有泉滙而为潭由潭入谷十有五里是为髙湖之源其上多竒峰絶巘大木之所盘鬱献竒纳秀故士多俊彦室常殷阜季氏其一也有名谦字伯益者好学尚义其家日裕乃谓其人曰人孰不爱其子孙而不知所以爱之者今有良田美宅绵亘阡陌堆金聚帛充斥栋梁自以为用之不竭享之无穷也一旦光销影铄而无纎芥之留者何耶骄淫生于富溢而纵欲败度之子常由不悟前人成败之迹而自视侈然大也及其颠连困厄于垂老之际徬徨无所容其身虽欲效织蒲补履以食其余年且不可得若是者虽其人之不肖抑亦其父兄处之不得其道也今予幸借先人余业以自免于冻馁未尝不惴惴于吾身况能保其子孙故愿制产以肇建读书之所延名儒为师以训子弟以及姻族之人咸使知学大则修身齐家以用于时小亦不失为乡里之善士不亦可乎乃筑于其居之侧以为堂设孔子像旁列斋舎翼以廊庑缭以周垣买田若干给师弟子之食萃其族之子弟悉入学焉于是衿佩衣裳肃肃有容诵之音蔼蔼旁达入其乡者莫不感叹而悦慕若季氏者真知爱其子孙哉由是达于一郷一邑以播于天下使人人闻而效其所为将见比屋皆为贤士大夫而愚不肖者寡矣邑人洪应求道其事于予且请为之记予既乐乡里之有善人而又嘉洪生之乐道人善也故喜而书之】
　　混元书院【在混元峰之麓】　括苍彚纪明嘉靖间因易亭遗址建书院祀阳明先生
　　心极书院【在大鹤山】　括苍彚纪明嘉靖癸丑提学阮鹗作心极图系以心问一篇颁示浙学知县李楷即旧府馆改建
　　新建书院【旧为府馆】　括苍彚纪明万歴丁丑知县梅时雨改建
　　瑞龙书院【在混元峰下】　旧浙江通志明嘉靖间知县徐瑛建
　　缙云县儒学【在县治东】　嘉靖浙江通志县故有孔子庙唐上元元年令李阳冰修宋庆歴四年尉毛维瞻重修治平中令张简翼建学宣和三年燬七年令吴延年重建元至元十四年复燬二十七年簿吴樟建元末又燬明初知县刘泽民建括苍彚纪宣徳二年知县陈京重修嘉靖二十六年知县周世逺复开拓新之【田汝成为记】崇祯处州府志万歴四十二年知县曾孔遇署教谕缪伯升重修四十五年推官李天培重建【李志为记】崇祯间火知县陈世忠重建
　　国朝顺治五年燬七年知县项始震建先师庙十七年知县汪宗鲁建明伦堂康熙十三年寇燬二十年知县霍维腾教谕张尚乗训导陈献御重修明伦堂二十二年霍维腾重修先师庙建两庑启圣名宦乡贤土地祠及泮池櫺星门
　　射圃【在仙岩寺后】名宦祠【祀李阳冰以下三十一人】乡贤祠【祀胡份以下三十七人】社学【在龙津桥南久圯】
　　独峰书院【在县东三十里】　续文献通考朱文公至此爱其山水似武夷嘉定中郡人叶嗣昌建
　　美化书院【在县东六十里】　续文献通考朱文公讲道于此嘉熙中县尉陈实建
　　松阳县儒学【在县治东南】　明一綂志唐武徳中建栝苍彚纪宋宣和三年燬建炎时知县徐彭年重建唐阅继葺绍兴间王淑毛崈増修【吴祗若为记】乾道绍定淳祐间知县刘唐褒王圭髙彭更相修饰元元贞二年持嘉显忠撤旧更新至大四年主簿王友从加修嘉靖浙江通志射圃侵于民洪武三年复【苏伯衡松阳县学射圃记松阳之有学学之有射圃盖自宋绍兴始元时凡民不得持弓矢故射息而圃亦废豪族因侵而有之逾八十年有司漫不加省皇帝即位之明年诏郡县皆兴学置师弟子员而讲习乎六艺射圃之复维其时矣令王君防征赴京师事格不行而提刑按察佥事张公行县适至乃为按图籍凡学地之占于民者悉复之正其疆界夷其畛域树垣以缭之王君归谓部使者秪承徳意返故地于久攘之后幸惠斯文甚厚宜有以示后人夫侯以明之此舜之学政也其人之贤不肖观其射之中不中见焉故以射致众众致而后论士是以三代率由之昔孔子射于矍相之圃观者如堵使弟子扬觯而致黜者三则仅有存者夫学莫大于射也尚矣矧国家方修文教而稽古定制焉则射圃之复夫岂细故哉】崇祯处州府志正统三年教谕钱谧建奎文阁【张柷为记】万歴十年知县张赛改建于郊外三十一年知县刘干正徙复旧址【郑怀魁为记】崇祯二年署县事通判许有寰重建知县杨应华成之【王一中为记】松阳县志崇祯五年知县杨应华建启圣祠十七年知县张建髙建尊经阁
　　国朝康熙十八年知县张景留重建
　　射圃【在学东】名宦祠【祀陈俊卿以下一十六人】乡贤祠【祀沈晦以下一十七人】社学【在县西】
　　明善书院【在县西二十里】　松阳县志宋淳熙九年朱文公为浙东常平使者至此讲道咸淳间邑人叶再遇建以祀公【久圯】
　　遂昌县儒学【在县治东南】　嘉靖浙江通志县故有孔子庙在郭西宋皇祐间令何辟非建学今所绍兴二年令郑必明修括苍彚纪明成化七年燬通判郭鼎建明伦堂十年推官赵巡建大成殿二十年知县余黼成之主簿文英建櫺星门治八年知县黄芳重修【吴志为记】正徳丁丑又燬教谕戴銮请于知府林富重建嘉靖间知县黄养防拓学前地凿泮池知县洪先志修万歴六年知县钟宇淳一新之崇祯处州府志万歴七年知县钟宇淳建土地祠聚奎亭十二年知县王有功建文昌阁十六年燬十八年知县万邦献重建二十二年知县汤显祖建尊经阁二十三年重建射圃
　　国朝顺治七年教谕钟天锡修康熙五十年知县缪之
　　弼重修
　　射圃【在河东隅】名宦祠【祀江子一以下一十九人】乡贤祠【祀龚原以下一十二人】社学【四所四隅各一所东隅社学迁贞烈坊】
　　凤池书院【在湖山】　括苍彚纪明知县池浴徳建兑谷书院【在北隅郊外】　崇祯处州府志邑人包万有建
　　盘溪义塾【在独山】　处州府志邑人朱子尧建项氏义塾【在县治北】　处州府志邑人项应祥建
　　龙泉县儒学【在县治束金鼇峰左】　嘉靖浙江通志宋天禧二年建绍兴三年令汪汝则修【季陵为记】龙泉县志淳熙丁酉知县李嘉言改创夫子庙元至元戊寅燬丙戌知县金之刚重建明洪武甲寅知县屈伸建大成殿成化戊子提学副使刘屿率府判尹儒述建明伦堂治七年知县潘组绅售学南地改门创大成殿辟两庑凿泮池建櫺星门防门新二斋正徳八年知县夏章易泮池于櫺星门外括苍彚纪嘉靖己未知县瞿继志重建明伦堂隆庆二年知县李柷重修【何镗为记】崇祯处州府志万歴十一年知县陈应芳重修【何镗为记】十三年知县华诏二十八年知县章文标重修【王亮为记】
　　射圃【圯】名宦祠【祀傅楫以下八人】乡贤祠【祀吴戭以下十二人】社学【五所一在县东隅登仕坊一在县西隅显徳坊一在县北隅灯山东一在县南隅一在桥阁之下】桂山书院【在县西五十里严垟】　龙泉县志宋端平间里人张奉议建【久圯】
　　笏洲书院【在县南三十里渎田】　旧浙江通志宋端平三年建于县郭溪南元至元后复徙渎田【久圮】
　　仙岩书院【在县西五十里浆安村】　龙泉县志宋咸淳间邑人章公权建【久圯】
　　仁山书院【在县东二十二都】　旧浙江通志明嘉靖三年知县朱世忠建
　　龙渊义塾【在县西浆安村】　龙泉县志元季里人章溢建吴氏家塾【在县北】　龙泉县志明正徳三年邑人吴瑞禧建
　　郑氏义学【在县西】　龙泉县志明隆庆元年义民郑佳建置田以赡士
　　翁氏义学【在县东】　龙泉县志明万歴元年邑人翁景瑗置
　　庆元县儒学【在县东丰山门外城隍庙左】　括苍彚纪宋庆元三年令富嘉谟建学于渎田上村元季燬明洪武间知县董大本改建于就日门外天顺二年知县张宣复迁渎田故址嘉靖中建城学在城外庆元县志成化十年知县余康建尊经阁隆庆二年知县彭适教谕顾翼髙议改图嗣任知县朱芾乃迁县治东万歴二十一年知县周道长重修四十二年知县郭际美拓明伦堂竖二坊旧浙江通志崇祯三年知县陈国璧教谕胡若宏训导贾应忠改建今址
　　国朝顺治十二年教谕骆起明康熙二年知县髙嶙四
　　年知县程维伊先后重修
　　射圃【在演武场东】名宦祠【祀富嘉谟以下九人】乡贤祠【祀吴兢以下十二人】社学【四所一在县东一在下管一在城东一在九都竹口】
　　松源书院【在县西隅兴贤坊】　庆元县志明知县沈维龙命义民吴治建【久圯】
　　云和县儒学【在县治西】　嘉靖浙江通志景泰七年佥事冯靖建括苍彚纪治乙丑知县刘灿重修【廖轸为记】云和县志嘉靖己丑知县陈思顺拓旧址而更新之崇祯处州府志嘉靖丁酉知县邹伯贞改徙万寿宫万歴二十三年教谕刘梦龄改复故址建跃龙桥【项应祥为记】天启六年知县叶逢焜重修【王一中为记】
　　国朝康熙二十八年知县林汪远重建
　　射圃【在泮池西】名宦祠【祀顾立以下五人】乡贤祠【祀王元以下五人】社学【四所俱在坊都】
　　宣平县儒学【在县治东】　嘉靖浙江通志景泰三年知县李叶建括苍彚纪成化十八年知县何昌重修【马愈为记】隆庆三年知县艾善更新之【何镗为记】万歴间知县刘珍叶遗风相继又新之【俞介为记】
　　射圃【在学内】名宦祠【祀孙原贞以下七人】乡贤祠【祀吴仕伟一人】社学【在县南隅】
　　景宁县儒学【在县治北】　嘉靖浙江通志景泰三年县令杨殖宗建【潘琴为记】括苍彚纪成化庚寅知县林堉建东斋及泮桥泮池甲辰知县髙政増建西斋正徳壬申知县陈杰辟门路起东西廊号房己夘知县单珏创乡贤祠嘉靖庚寅知县程达创名宦祠庚子知县王三接重修【庐勲为记】丙午知县赵子楫修易櫺星门柱以石隆庆壬申知县陈严之重建两庑防门凿泮池拓宫墙万歴四年知县林乔松易民地建门前拓大道【何镗为记】万歴景宁县志万歴己夘知县萧汝馨建尊经阁癸未知县姜思闵修殿堂门庑处州府志万歴二十三年知县雷忭重建【项应祥为记】天启元年知县角韶重修【李光缙为记】景宁县志崇祯十四年知县徐日隆于县北改置新学
　　国朝顺治间知县林忠顺教谕闻斯震康熙间知县盖士毅训导方游龙知县刘宗沛教谕史鉴知县张琢高棠萼学谕郁广学训方国光歴有创修射圃【圯】名宦祠【祀杨殖宗以下五人】乡贤祠【祀潘琴以下四人】社学【九所四在坊隅五在都】
　　崇正书院【在县东】　旧浙江通志明万歴中建鹤溪书院【在按察分司前久圯】
　　豸山书院【在县西里久圯】
　　鸦峰讲舎【在丈庙】　景宁县志雍正七年署县事汪士璜建











　　浙江通志卷二十九
　　钦定四库全书
　　浙江通志卷三十
　　公署【上】
　　命官建事必有视事之所用以出治行政非徒为辨等威肃观听而已两浙官盛事繁廨宇制置悉备要必职思其居而后无旷厥守百尔君子尚其夙夜自公以仰副
　　圣朝设官分职之至意其敢以临民亲切之地而传舎
　　视诸志公署
　　浙江省城
　　总督部院【在斯如坊】　旧为明总兵府
　　国朝康熙七年浙江总督赵廷臣改建为总督部院署二十三年裁并福浙总督驻劄福建署久空闭日就倾圮雍正五年浙江巡抚【臣】李衞奉
　　防特授浙江总督管巡抚事仍驻劄巡抚衙门因额设公署体统攸闗于雍正九年拨备公银两委属员鼎建署之制正中大堂五间上奉
　　御书岳牧之任扁额前为露台为甬道为仪门题曰文武总宪正南大门三间署额曰总督部院大堂后为川堂为二堂奉悬
　　御书飬素二字又
　　御书秉钺岩疆四字为额进内为垂华门门内正楼五间左右翼楼各三间东西厢楼亦如之后楼五间耳房各三间周以缭垣环以羣房川堂之东为签押堂为书防为莲花幕更东为
　　御书碑亭恭贮歴任督臣所奉
　　宸翰勒之贞珉以埀永久前督臣觉罗满保捐建今拓而新之视昔加崇焉其后为庖湢为禀廥稍南为吏舎为书册房更南为内廐川堂之西为西花防旁置舫斋有池有亭轩槛玲珑竹木交映而呉山一带横列于右如锦屛绮幔朝来爽气近在几席更西为箭防较阅属员骑射仪门东为土地祠大门外为东西辕门为文武官候防左右建二石坊一曰威震东南一曰澄清海甸更东有重楼杰峙曰雄镇楼
　　巡抚都察院【在裕民坊内通江桥东】　嘉靖浙江通志浙江巡抚旧不常设有事则遣大臣巡视或尚书或大理卿或都御史官无定员治无定所嘉靖三十九年太子太保兵部尚书兼都察院右都御史胡宗宪总督浙江兼巡抚以旧清军察院改建名总督府【万歴杭州府志旧清军察院嘉靖二十四年巡视都御史朱纨并仓址改建三十五年燬总督胡宗宪重建添设诸司候防庶官分署规制始备遂名总督府云】钱塘县志其北有镇海楼【呉越时为朝天门】东为镇东楼【钱镠平董昌为镇海镇东军节度使兼领两浙此其遗意也】东西二坊曰保障江藩曰澄清海甸
　　国朝为巡抚都察院署雍正五年钦奉
　　特防授浙江巡抚【臣】李衞为兵部右侍郎总督浙江等处军务兼理粮饷管巡抚事寻陞兵部尚书加太子少保节制江南仍驻劄巡抚衙门署之制中为大堂崇奉
　　圣祖仁皇帝御书宣布徳泽推诚遇人寛简爱民扁额前为露台为甬道为仪门为大门后为川堂雍正二年
　　御书公勤亷干四字赐【臣】李衞从滇南恭赍至浙敬悬
　　正中川堂后为
　　圣祖仁皇帝御书受祜堂中悬
　　御书五福图又后为内宅门为三堂雍正四年【臣】李衞
　　母年八十荷防
　　御书永锡康宁四字扁额
　　赐悬其上更后为住房为堂楼西为后防为内书室【旧有
　　集思堂撮蕉亭后乐亭即其址】川堂之东为
　　御书楼恭贮歴年奉
　　赐御制诗文诏谕扁额对聮永世宝又东为诚本堂稍南为自修堂又东为箭防雍正十二年以总督衔管巡抚事【臣】程元章改建书室三楹凡三进以
　　居幕客又川堂之西【臣】李衞剏建书楼五间上悬
　　御书治洽东南吏民遵表范诚孚中外政教本公清对
　　联
　　赐【臣】李衞中庭设花石清供对防五间夹以耳厢左为舫斋小楼更西为箭廰校阅属员骑射题曰武林矍圃皆雍正七年建西南平房十五间为总督吏书册房又楼房二十六间为巡抚吏书册房俱有扃钥其巡盐书吏则截外官防而扃于仪门之内在东南隅仪门外东为土地祠大门外东西为司道府县官候防将领旗牌巡捕各官防左右为各胥役班房东为坊曰海晏河清西为坊曰民安物阜通江桥之西复为大坊以表之曰东南节钺与镇东楼相映带云
　　镇守杭州等处将军【在驻防城内】
　　国朝顺治五年设镇守将军驻防于杭州筑满洲驻防城以民房大者为衙署小者为兵房康熙十三年添设官员衙署皆系地方官捐造大小官共一百三十七员衙署一百三十七所而将军署外又专设公衙门【在八字桥西】署之制中为大堂四十四年
　　圣祖仁皇帝赐御书典戎扁额悬奉正中后为二堂上奉御书冠军二字额大堂之前为露台为甬道为仪门为大门东西为辕门树棹楔外有各官候防
　　满洲左翼副都统【在挽鼔桥】　东西辕门鼓亭各一座大门三间进内为仪门为大堂中悬
　　御书福字扁额堂西为书房迤北为住房西辕门外之
　　西南隅为箭道有箭防
　　满洲右翼副都统【移驻乍浦】　详兵制其署改为南米仓汉军左翼副都统【在花市街】　署北向东西辕门鼓亭各一座中为大门进内为仪门为大堂东西耳厢为书室堂后为川堂为二堂中悬
　　御书福字扁额后住房九间左右各有厢
</div>
    <div class="pagination">
<a href="浙江通志_page86.html">上一页</a><span>...</span><a href="浙江通志_page82.html">82</a><a href="浙江通志_page83.html">83</a><a href="浙江通志_page84.html">84</a><a href="浙江通志_page85.html">85</a><a href="浙江通志_page86.html">86</a><span class="current-page">87</span><a href="浙江通志_page88.html">88</a><a href="浙江通志_page89.html">89</a><a href="浙江通志_page90.html">90</a><a href="浙江通志_page91.html">91</a><a href="浙江通志_page92.html">92</a><span>...</span><a href="浙江通志_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
