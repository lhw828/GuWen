<!DOCTYPE html>
<html>
<head>
    <meta charset="UTF-8">
    <title>南平县志 - 第 117 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 117 页/共 188 页</h1>
    <div class="content">　　浮家泛宅，往来溆浦芦漪之间曰渔人。停泊多傍滩头，得鱼易粟，饱则酣眠，不必徵逐乡人，纪岁华也。
　　亦有游民，居无常业，衣食足，则靡所不为，子弟从之，往往流荡。譬如流水，何以坊之，庶无沦胥以败。
　　【校】
　　1.双醅：原本作“双倍”，今据改。
　　2.辈：原本作“辇”字，今据改。
　　3.粉米，原本作“纷米”，今据改。
　　4.枌榆：原本作“榆扮”今据改。
惠政志第十九
　　自古徒善不足以为政，徒法不能以自行。故必有实心，然后有实政，有实政然后有实惠。然分人以财，博施济众，虽尧舜犹病也。惠而知为政，救炎恤患，虽后王能行也。洪范八政，以食为先。周礼司稼，以年之上下出敛法，出则减价粜，敛则增价籴，而耿寿昌常平仓之法实因之。迄於元明，犹踵其制，可谓善矣。然常平仓，掌诸有司，以时敛发，民犹觖望。隋长孙平，乃制为义仓，令民劝课出输，储积备荒。若朱子社仓之法，规画尤详，命当社殷富领其事，春则贷民以耕，秋则加息以纳，不假手胥吏，无官长掣肘。孝宗下其法於诸路，其为惠甚大。盖痌下民，先王於此，又有保息之政焉。使老有所终，幼有所长，壮有所用，鳏寡孤独废疾者，皆有所养。而后世育婴、养济、存恤、救生、掩埋之事，所由昉也。南邑山多田少，民食不足，尝有庚癸之呼，贫民生女多不举。自义仓设，而凶年有赖，育婴堂设，而女婴得活，救生船催葬局设，而生殁获宁，此皆善政之班班可考者欤。故历举，以著於篇。
　　仓贮以备荒歉，原无定数。平粜协济，亦无定例。清乾隆十四年，巡抚潘思榘，将闽省各属仓谷，酌量地方情形，应增应减，作为定额。
　　县常平仓，定额二万三千二百五十一石五斗一升。
　　乾隆二十九年，实存谷二万三千二百五十三石九斗六升六合，又存杂项谷四百三十二石三斗二升八合九勺。
　　府常平仓，定额六万一千六百八十九石二斗六升六合三勺。
　　乾隆二十九年，实存谷六万一千六百四十七石二斗六升六合三勺。三十年奉文，改归县管。
　　延粮厅仓，定额新捐监谷一万零五十一石四斗。
　　乾隆二十九年，实存谷一万零二百九十一石三斗九升九合九勺。
　　以上据前志载，府县常平仓及延粮厅仓三项，统共谷九万五千六百二十四石九斗六升一合一勺，内除乾隆五十三年，因逆犯林文爽在台滋事，军需准销谷二万一千六百一十三石四斗四升九合五勺外，应存仓谷七万四千零一十一石五斗一升一合。现查府县常平仓及延粮厅仓，久已坍塌，谷石一概无存。其以前如何销耗，系归县管，历年既久，无从查考。今惟存府归县管之丰衍仓贮谷，有广、积、黎、育四廒，计开於下。
　　一广字廒，储谷二千六百四十石。
　　一积字廒，储谷二千三百三十五石六十八筋。
　　一黎字廒，储谷二百二十四石一十七筋。
　　一育字廒，储谷二百七十八石七十筋。
　　共实存谷，五千四百七十九石五十五筋。

	

仓廒

	

　　县常平仓，原载五十九间。内新字一大廒，在县署大堂左边，其余在於县署左近，建自明季。乾隆十八年，知县陶敦和请项修理。又乾隆五十七年，知县黄铨详请修理。前清已塌无存。民国四年，知事林扬光，奉官产处，将县全署，卖与福州人建筑会馆。
　　延平府衙仓，原载三十九间，在府大堂侧，及府署后，建自明季，前属府管。乾隆三十一年，奉文改归县管。四十一年，知县陆祖庚，详修二次，后未经修，早已废塌，仅存基址。
　　延粮厅仓，原载三十五间，建自明季，坐址开平坊后街，原属延粮厅管。乾隆三十一年，奉文归县管理，年久失修，早塌，仅存基址。
　　丰衍仓二十三间，建自前明，在府学左近，原属府管。乾隆三十一年，奉文改归县管，四十一年，知县陆祖庚详修。今查县贮官谷，广、积、黎、育四廒，又借与公贮义仓谷瑞、新、盛三廒，其余空廒数间，亦多朽烂倾圮。

	

义仓

	

　　缘起於道光十四年，溪流盛涨，米价骤贵。省城及延平等府，筹济民食，甚费图维。爰议倡设义仓，奏请通饬照办。维时署道瑶峰祥公，劝令城乡殷绅，捐置义谷数千石。二十五年，琴山黄公复劝在城殷绅，捐谷数千石，共一万一千九百五十石，分建新旧两仓收储。后由西排关，排捐项下提钱，陆续添买义谷。嗣因新旧两仓，不敷分储，特将官有丰衍仓瑞字等廒，大加修理，借储义谷。原定章程，归道署管理，立印簿二本，一存道署，一存绅董。其新旧两仓总门钥匙，归道掌管，各仓门钥匙归董掌管。遇有收支出纳盘谷碾粜推陈，一切事务，官绅合办，互相稽核。事毕，由仓胥填载两本印簿，所需各费，在西排关项下支给，立法颇为完善。

	

新义仓在城府前坊。
	

　　一际字廒，储谷九百七十一石八十一筋。
　　一升字廒，储谷一千零六石零九十六筋。
　　一平字廒，储谷一千五百五十石零二十筋。
　　一盛字廒，储谷一千一百六十五石一十七筋。
　　一世字廒，储谷一千零七十七石一十七筋。
　　一大字廒，储谷八百六十四石。
　　一有字廒，储谷九百六十三石七十七筋。
　　一丰字廒，储谷九百二十四石七十八筋。
　　一年字廒，储谷九百四十七石零一十筋。
　　以上共储谷九千一百二十九石六十九筋。

	

旧义仓在城城上坊。

	

　　一时字廒，储谷九百一十九石三十五筋。
　　一和字廒，储谷八百五十石零六十二筋。
　　一岁字廒，储谷八百九十石零一十八筋。
　　一稔字廒，储谷一千一百八十石零八十二筋。
　　一物字廒，储谷一千四百三十二石四十八筋。
　　一阜字廒，储谷一千四百三十二石四十八筋。
　　一安字廒，储谷八百零七石四十四筋。
　　以上共储谷七千五百三十八石五十九筋。

	

丰衍仓

	

　　一瑞字廒，储谷二千六百零五石二十七筋。
　　一盛字廒，储谷二百三十石零六十筋。
　　一新字廒，储谷九百五十七石。
　　以上共储谷三千七百九十二石八十七筋。

	

旧育婴堂

	

　　宋有举子仓，嘉泰间，知州事叶筠建，又有提举司举子仓，嘉定间，知州事刘允济建，久废。清乾隆十年，巡道明福，饬建育婴堂，即县治前龙鼎坊观音堂，乾隆十三年，知县苏渭生建，知县李浚源、赵爱重修，五十年圮，仅存基址。旧有堂内款项共计银一千零一十余两，但付之移交。后自乾隆五十八年起，至嘉庆九年止，清查开报於各前县赔款追补。堂本息银共一千三百二十四两二钱四分，并无移解，只载空册。又有额征田租谷一千筋，俱载前志，今失管。又园租项下年收租九两二钱三分七厘，其各土名佃人，俱载前志，今失管。又载年完新兴里三图八甲育婴堂，额银三两零九分一厘，米六斗七升四合，今亦无著。

	

新建育婴堂

	

　　在紫芝坊，旧属天宁寺僧舍，清同治七年，知府赵均建议，倡设育婴堂，详请巡道周立瀛，饬同知县陈培桂，绅董曾世霖、胡云章、王世錞、任潢1、林运昌等，筹办经费，定章立案。堂屋二进外，建牌坊一座，前为大门，左右两廊，天井中为正厅，旁为堂董办事房，后厅外墙屋，为乳妇育婴室。再后有小库一间，为贮谷仓。大门外另有小库屋一植，赁人住居。其正厅及门楼，於民国元年旧历十一月，即新历一月一日申时被火回禄。至民国四年，道尹蔡凤拨款重建，焕然一新。自赵前守向举董事二人，一驻堂，管理出入婴孩，监察乳妇。一经理，银钱收支，及造女婴衣裙。各支月薪，钱六千四百文。用堂丁二名司看门，兼雇乳妇，抱婴出入寄养，及收租谷等事，每名月给工食钱四千文。雇乳妇四人，堂内驻养，每人月给乳资伙食钱五千四百文。原始经费，茶船过境，大箱抽钱二文，小箱抽钱一文。盐船每只抽钱百文。又各商户多题善愿，以三百文为一愿。比时茶叶大兴，各款抽题，不下三四十千文。除常年用费外，置有田谷一百余石。迨光绪间，茶市淡泊，善愿难题。而女婴又多，入不敷出。十六年，经堂董林茂年、谢金章等，禀请添费，巡道司徒绪，谕令於排关项下，按月补助钱二十千文。二十一年，又恳道宪翟伯恒，批准每月加给钱二十千文。自后按月领钱四十千文。民国元年，盐政归官，船捐停收。经堂董邱延祥等，呈请邑长叶大章，转呈盐政处批，事关善举，应准堂董照章抽收。现每年约收一百六七十千文，茶捐项下每年约收二百七八十千文。又田租谷，每年约值二百千文左右。所养女婴，每年不下百数，出入仅敷支用而已。
　　救生局船始于清光绪　　年，知府、　　委员绅办理。造救生船十余只，分泊各险滩。自城溪南至三都口一带守候，遇险赴救，每只水手二人，其经费附抽木排百货捐。派董二人经收，年约征洋二千余元。至民国四年，设水警察，因筹警费无款，提充解省，将船裁撤，自是遂废。
</div>
    <div class="pagination">
<a href="南平县志_page116.html">上一页</a><span>...</span><a href="南平县志_page112.html">112</a><a href="南平县志_page113.html">113</a><a href="南平县志_page114.html">114</a><a href="南平县志_page115.html">115</a><a href="南平县志_page116.html">116</a><span class="current-page">117</span><a href="南平县志_page118.html">118</a><a href="南平县志_page119.html">119</a><a href="南平县志_page120.html">120</a><a href="南平县志_page121.html">121</a><a href="南平县志_page122.html">122</a><span>...</span><a href="南平县志_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
