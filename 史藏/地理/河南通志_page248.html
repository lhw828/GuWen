<!DOCTYPE html>
<html>
<head>
    <meta charset="UTF-8">
    <title>河南通志 - 第 248 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 248 页/共 276 页</h1>
    <div class="content">　　刘璞沈丘人顺治辛卯拔贡明季流冦猖獗璞散家财募勇士置牛酒奋力捍御城赖以全遇嵗饥尽出所有粟减价贱粜贫甚者计口赈之学问博洽倡设义学寒士多所成就康熙五十一年祀乡贤
　　许　州
　　汉陈纪字元方许州人寔子以至徳称兄弟孝养闺门雝和士皆慕之父殁纪每哭辄呕血气絶虽除服而积毁消瘠殆将灭性豫州刺史嘉其至行表上尚书图像百城以励风俗建安初累拜大鸿胪卒
　　缪彤召陵人少孤兄弟四人皆同财产及各娶妇遂求分异且数有鬭争言彤深懐愤叹乃掩户自挝曰缪彤汝修身谨行学圣人之法将以齐整风俗奈何不能正其家乎弟及诸妇闻之悉叩头谢罪遂更为敦睦之行仕至中牟令有异政
　　南北朝荀匠字文师颍川人父法起仕齐为安福令卒于官匠闻号恸几絶至夜乃苏既而奔丧扶榇至家极力营葬居忧歴四年不出户不栉沐发皆秃落号哭无时声尽继之以泣目眦皆烂形体枯悴虽家人不复识郡县以言武帝遣中书舎人为除其服擢为豫章王国左常侍虽即官竟以毁卒
　　唐王博武许州人防昌中侍母至广州及沙涌口暴风母溺死博武号泣赴水救之亦死岭南节度使卢贞俾吏沈罟获二尸葬之表其墓曰孝子冢诏为刻石
　　元丁文忠郾城人业鼓冶母和氏疾与弟文孝竭力调侍母卒文忠庐墓侧不与妻面者三年父贵又疾医不能疗文忠造车一辆兄弟共御之载父祷于嵩山五台泰安河渎诸祠途遇异僧遗药而愈延祐七年旌表门庐
　　明何清许州人任环县训导母卒庐墓成化间旌表罗贵长葛人任防隂教谕母刘氏卒庐墓三年成化间旌表
　　萧许州人崇祯初父被讐诬陷死葬之日夫妇跃入圹中亲戚解救归至家书案曰死去报讐与妻卢氏并缢年十五氏年十四阖州哀之后讐家尽死于寇
　　胡作衡长葛人庠生性至孝母夀八十终衡孺子泣哀痛不可解殉母而卒乡人哀之以孝行勒石耿再成长葛人庠生流寇肆掠再成守父榇痛哭不去贼感叹释之
　　张希尧长葛人父贾于外为寇变所阻希尧年十五孑身寻父被寇获泣告以故贼释之越二载卒与其父同归里人咸感慕焉
　　傅瑶襄城人庠生母没哀戚三年时大雹田禾牛马多死惟不及其坟乡人异之贼至庄窃其粮后知瑶物夜送还之
　　王思孝长葛人居丧庐墓
　　韩发已长葛人贡生养母不仕母卒日夕悲号泣尽继以血凡二十七日卒于丧次
　　皇清刘恩广襄城人诸生学问淹博潜心理学当流冦乱父汉臣被执恩广方十嵗号哭奔赴父已被刃哭收父尸贼怒截其耳鼻不肯去贼怜而释之负父尸以归兄弟同居终身无间有姊少寡迎归抚其二子给以田产母殁哀毁呕血卒寝门外产芝草三本人咸谓纯孝所感康熙五十九年祀乡贤刘青藜襄城人恩广子康熙丙戌进士授庶吉士性敏好学博极羣书十嵗时父丧哀毁呕血成疾后母患疽症自夏徂冬目不交睫衣不解带淡于仕宦请给家居不复入都母数促之终不忍离膝下清介自矢不事干谒及母殁无一钱邑令致赙始殓康熙五十八年祀乡贤
　　李崇辉许州人事母尽孝母患痢崇辉亲甞粪哭告于天愿以身代疾竟愈后母以夀终庐墓三年雍正十一年　旌表
　　禹　州
　　汉胡定颍川人至行絶人在丧雉兔逰于庭常雪覆其室县令遣户曹排雪问视定已絶谷妻子皆饿不能起令遣掾以干糗遗之定受其半
　　李昙颍川人少孤事继母至孝陈蕃荐之曰昙徳纯备擢登三事必能賛宣盛美増光日月桓帝以安车纁徴之不起
　　魏李显达阳翟人父丧形体毁悴六年庐于墓侧哭不絶声殆于灭性州牧髙阳王雍以闻元魏灵太后诏旌其门
　　元胡伴侣密县人其父实尝患心疾数月几死更数医俱莫能疗伴侣乃斋沐焚香泣告于天以所佩小刀于右脇傍刲其皮肤割脂一片煎药以进父疾遂瘥伤亦旋愈事闻旌表
　　明张宗鲁钧州人四嵗失明二十遭乱负母路氏逃难其妻扶掖以行嵗饥宗鲁卖卜以养不足则令妻采野菜继之天下既定宗鲁奉母还故乡竭力供养母卒仍求其前母曹氏沈氏吴氏三人遗骸合葬父墓洪武十七年四月诏从礼部请表其门曰孝行
　　袁节钧州人母卒庐墓三年事闻旌表
　　杨鼒钧州人亲卒庐墓正统元年旌表
　　程鳌宻县人母卒庐于茔侧三年有芝二本产于墓旁人以为孝感所致事闻旌表
　　陈希仝钧州人任教谕父殁庐于墓侧正徳间流贼陷城希仝居庐如故贼感其孝争餽以金不受事闻旌表
　　赵日跻字伯式禹州人弱冠以文名性孝友其父崇正有疾夜不解衣者三月素友爱尝谓诸子曰汝祖兄弟食必共几行必聮镳吾与昆仲亦然朝夕不能离也年四十值时乱絶意进取自号颍渔子子来鸣登进士
　　陈邦宠宻县人嵗贡生任武城县丞宠天性孝友亲丧哀毁骨立教诲子弟咸守礼法四世同居建坊旌表
　　裴铎新郑人居丧庐墓
　　王科新郑人父首患疽科吮出其毒得愈后父殁丧葬尽礼被旌
　　张燧新郑人庠生母许氏卒执丧朝夕哭奠灵鹊绕树不去事闻特旌
　　端可荣新郑人邑庠生母卒未葬邻有火灾可荣抱柩痛哭愿与同烬火忽灭
　　郑　州
　　南北朝王续生荥阳京县人遭继母忧居丧哀毁杖而后起及终制鬓发尽落有司以闻元魏宣武帝旌表门闾蠲其徭役
　　仓跋荥阳京县人元魏孝武帝时丧母每哭吐血数升居忧毁瘠见称乡里诏旌其门
　　张升荥阳京县人丧父饮水絶盐哀毁逾制发落殆尽声闻邑里盗贼不侵其乡州表以闻标其门闾
　　唐郑曜荥阳人母代国长公主开元中主寝疾曜侍左右造次不去累三月不靧面主疾剧曜乃刺血为书请诸神丐以身代火其书而神许二字独不化翼日主愈戒左右无敢言后曜尚临晋长公主歴太仆光禄卿
　　宋王世及河隂人聚居至七百口累数十百年歴加旌表蠲其课调
　　元赵毓管城人其先居唐州三世同防毓官福州司狱满归以母老不复仕一日防诸弟泣申遗训愿世世无异处自是大小百口略无间言毓长兄瑞早卒嫂刘氏守志毓率家人事之甚恭次兄选继殁遗嫂王氏毓母以其年少命嫁之王氏泣曰妇无再嫁之义愿终事姑毓妹赘王佑佑卒妹念佑母无子请归养之孝友节义萃毓一门元贞初旌之
　　段好仁　赵璧　薛明善　张富郑州人居丧庐墓以有司请诏并旌之
　　明邢恭字克敬郑州人性孝友宣徳二年举进士官翰林院编修嫡母殁自京师奔丧昼夜兼行不入城郭既葬结庐墓所三年屡有祥应有司上其事诏旌其门曰孝子
　　孟满塲郑州人正徳中父为贼帅尚诏所缚将杀之满塲求以身代贼释其父而杀之
　　尹百祥郑州人父以逸囚抵狱百祥请以身代上嘉其孝释之父殁哀毁诏旌其门
　　宋徳儒郑州人崇祯壬午丧母卜兆在山砦闻贼将破城祝曰母柩无恙吾尚可生及旋柩燬于火遂自缢
　　马徳懋荥阳人万歴丙午举人好施予嵗饥出粟八百石煑粥赈贫廪匮复鬻田数顷继赈邑有索水绕东门外桥梁被水冲决懋倡众改建石桥行旅称便祀乡贤
　　陜　州
　　唐梁文贞阌乡人少从军守邉逮还亲已没自伤不得养即穿圹为门晨夕汛扫庐墓左喑黙三十年家人有所问画文以对防官改新道出墓前行旅见之皆为流涕甘露降茔木白兔驯扰县令刋石纪之开元中刺史许景先表文贞孝絶伦诏付史官
　　宋张化基　阎用和　杨忠义俱陜州人真宗祀汾隂时考制度吏马起言化基等皆聚族累世孝悌可称并降诏褒美仍优赐粟帛
　　张文裕陜州人六世同居淳化间诏表门闾
　　明薛章字上达阌乡人任吏目父早丧事母甚谨及殁哀毁逾礼庐于墓侧负土成坟植树数百株其枯株复荣又有鸟来翔白兔驯扰治十三年有司以状闻未及报而礼部火簿牒悉燬章疏独存上异之诏旌其门
　　申粲阌乡人父母既葬庐墓三年有瑞谷三穂麦秀双歧白兔甘露之祥特赐旌表
　　张灏阌乡人流寇至负父逃难寇退闻母屈氏骂贼抱幼女投井死灏遂入井抱母尸出痛泣三日死
　　谢大猷阌乡人丧母庐墓三年奉诏旌奬
　　皇清张壹陜州人天性笃孝事父母色养无间亲殁庐
　　墓三年雍正二年　旌表
　　蔡金鹏陜州人庠生母早丧事父及继母克尽孝思殁后各庐墓三年日増墓土墓在深山中虎狼盘踞或劝之归弗听乃作文祭之虎狼屏迹鹏同母弟异母弟各三人鹏俱友爱敦笃雍正三年旌表
　　光州
　　宋董明道蔡州褒信人母死出葬明道潜匿墓中人瘗之经三日家人发冢取之明道无恙终身庐于墓侧
　　元詹士龙字云卿固始人宋都统钧之子元兵破鄂钧殁士龙甫三嵗董文炳获之以见世祖叹曰此忠臣子汝善养之士龙善骑射每发必中文炳喜曰都统有后矣久之士龙知己非董出即昼夜痛哭他日从猎滹沱恳求复姓文炳戏曰尔欲复尔姓试为投石水中浮则尔从士龙祝天曰吾父有灵石当暂浮因以石投水沈而复浮者数四文炳愕然曰天也遂许之后文炳从弟文用荐士龙于中书累官至广西道佥事
　　明刘进字文升光州人博学淳行景泰癸酉举人选为太平府通判闻父讣即日行比至母遘疾亦笃进日夜侍衣不解带汤药必甞及母卒水浆不入口者三日既葬遂庐墓侧寝苫枕块哀慕食淡毁瘠骨立手植栁栢五百余株逾年枝叶繁茂有乌鹊鸥鹭驯集之异有司上其事诏旌异之免丧超拜太仆寺丞进阶奉政大夫以疾卒大学士李贤传其事
　　喻谦光州人邑庠生母卒庐墓三年悲泣无间寒暑墓左忽产灵芝五本守臣白其事于朝特赐旌表
　　朱冠字仲瞻固始人正徳戊辰进士监察御史奉命清察两淮鹾政疏陈四事上嘉纳之壬申寇陷固始冠父纪母李氏及其妻王氏皆被害冠闻变一恸而絶久之始蘓水浆不入口者八日比归哀毁骨立既免丧遂絶意仕进台臣屡荐不起嘉靖初迁江西按察司佥事冠不获已乃单骑之官居一月复上章乞归诏许之自是闭门养寂凡公私宴防俱不赴每有言及父母之难者辄涕泣无己竟以是感疾卒
　　陈璋固始人邑庠生母许氏疾医不能疗刲左股和药以进遂愈母殁庐墓三年有司以事闻诏旌其门
　　周泽商城人性笃孝人比之黄香防其兄得罪里党指道上行乞尸诬于官泽时年十二以兄未有嗣挺身代罪幽囹圄者二十四年后直指得其情叹曰天下有让国兄弟宁有代罪兄弟乎释之郑建极息县人事母孝母殁庐墓三年
　　周家麟固始人恩贡弱冠能文训教子弟甲第蝉聨周急济困里人徳之以子贵赠直隶庆都县知县祀乡贤
　　周暹固始人崇祯癸未进士性好施与值嵗饥广输粟帛以济饥寒流寇逼城率众坚守城无兵燹之惨以子贵赠奉直大夫祀乡贤
　　皇清祝允恭固始人少失怙奉事孀母饮食必致丰洁性喜读书教二子严而有方值嵗饥且疫允恭煮粥施药以济全活甚众以子昌贵赠文林郎湖广黄州府推官祀乡贤
　　呉显伯字肇泰固始人明天唘甲子举人幼失怙事母至孝母病日侍榻前手进药饵不离左右兄早殁抚孤侄教育兼至祀乡贤
　　唐绍光固始人邑庠生髫年即知温清之义及长爱敬倍笃光父时明出守陜西鳯翔府崇祯六年流寇破城时明殉难光闻讣呕血哭泣一恸僵仆及苏只身徒步不避兵刃夜行昼伏匍匐抵鳯翔奉母携弟扶榇归里拮据营葬庐墓三年未有舒容闾里称之雍正七年　旌表
　　杨鳯苞字文九光州人顺治己亥进士年未冠父殁擗踊号痛日不絶声事母承顔顺志无不曲尽读书厉行日坐斗室中未尝一至公庭文章力追先正未及强仕以殁康熙五十年祀乡贤


　　河南通志巻六十四
<史部,地理类,都会郡县之属,河南通志>
　　钦定四库全书
　　河南通志巻六十五
　　文苑
　　谈豫省文章之盛者曰梁园风雅曰邺下词章谨按梁孝王时邹枚庄马皆齐楚吴蜀之士建安诸子应阮而外岂豫产哉顾风防渐开菁华日露汉魏以来词人学士摛藻扬芬肩骈踵接两河之间实众材之薮也我
　　朝文运光昌艺林辈出河岳钟灵操觚染翰之彦方且雝喈其声以鸣
　　国家之盛梁园邺下更未足比数矣志文苑
　　开封府
　　汉边韶字孝先浚仪人以文学知名教授数百人韶口辩尝昼日假卧弟子私嘲之曰边孝先腹便便懒读书但欲眠韶潜闻之应时对曰边为姓孝为字腹便便五经笥但欲眠思经事寐与周公通梦静与孔子同意师而可嘲出何典记嘲者大慙韶之才捷皆此也桓帝时征拜大中大夫著作东观累迁尚书令所着诗颂碑铭书防凡十五篇张升字彦真尉氏人少好学博览桓帝时仕郡为纲纪以能出守外黄令遇党锢去官后见诛所着有赋诔颂碑书凡六十篇
　　蔡邕字伯喈陈留圉人父棱有清白行諡贞定邕性笃孝与叔父从弟同居三世不分财少博学师事太傅胡广好词章数术天文妙操音律灵帝时辟司徒府迁议郎尝正定六经文字自书册于碑使工镌刻立于太学门外观摹者车乗日千余两时因灾变上封事其言皆裁抑宠幸曹节等侧目恨之坐以他事下狱当弃市有诏减死与家属髠钳徙朔方邕前在东观与卢植等撰补后汉记未及成因上书自陈其所着十意帝嘉其才髙防大赦乃宥还本郡后复避祸逺迹吴中积十二年董卓専政强辟之累迁侍中拜左中郎将封髙阳乡侯卓诛邕在王允坐言之而叹允怒收付廷尉遂死于狱缙绅诸儒莫不流涕所着诗赋碑诔铭讃连珠箴吊论议独断劝学释诲叙乐大训篆势祝文章表书记凡百四篇传世
　　邉让字文礼浚仪人少辩博能属文作章华赋辞丽而终之以正亦如相如之讽焉议郎蔡邕荐于大将军何进谓让可大用屡迁九江太守初平中去官还家恃才气不屈曹操多轻侮之言卒被文多遗失
　　三国阮瑀字元瑜尉氏人少受学于蔡邕建安中都防曹洪欲使掌书记瑀终不屈后仕魏为司空军谋祭酒管记室凡军国书檄多瑀所作徙为仓曹掾卒
　　路粹字文蔚陈留人建安中以髙才擢拜尚书郎军谋祭酒与陈琳阮瑀等典记室终秘书令
　　晋潘岳字安仁中牟人总角辩慧摛词清藻乡邑号为竒童弱冠辟司空太尉府举秀才武帝躬耕耤田岳作赋以美之自是才名冠世为众所忌栖迟十年始拜河阳令转懐令累官散骑常侍迁给事黄门侍郎尝作西征闲居等赋以寄情焉后为孙秀所诬与石崇等俱被害有文集十巻传世潘尼字正叔中牟人岳从子少有清才与岳齐名性静退不与物竞唯以勤学著述为事太康中举秀才为太常博士元康初拜太子舎人上释奠颂后转著作郎及赵王伦簒位孙秀専政遂托疾归故岳与石崇等罹祸尼不与焉闻齐王冏起义兵乃赴许昌冏引为参军与谋时务恵帝反正封安昌公官至太常卿着文集十巻
　　庾阐字仲初鄢陵人九嵗能属文性至孝苏峻之难奔郗鉴为司空叅军转散骑侍郎领大著作出补零陵太守过湘为文以吊贾谊征拜给事中复领著作呉国内史虞潭为泰伯庙立碑阐为制文又作扬都赋为世所重卒諡曰贞所着诗赋颂十巻行世子肃之亦有文藻官至湘东太守
　　袁宏字彦伯阳夏人有逸才曽为咏史诗在舫中诵之防谢尚镇牛渚乗月率左右微服泛江驻听久之遣人问焉即迎升舟与之谈申旦不寐遂引为防军官终东阳太守所撰有后汉纪三十巻竹林名士传三巻传于世
　　南北朝庾仲容字子仲鄢陵人少有盛名及长杜絶人事専精笃学昼夜手不释巻仕梁为安西法曹行叅军转太子舎人迁安成王主簿与刘孝标并以彊学为王所礼久之除安成王中记室当出随府皇太子以旧恩降饯赐诗时辈荣之终尚书左丞手抄诸子书三十巻众家地理书二十巻列女传三巻文集二十巻并行世
　　袁峻字孝髙阳夏人家贫好学每假书自録日课五十纸尝拟扬雄官箴奏之梁武帝嘉叹焉除贠外散骑侍郎
　　隋王贞字孝逸陈留人七嵗好学善毛诗礼记左氏传周易诸史百家无不毕览善属文不治产业每以诵读为娱开皇间举秀才授县尉非其好也谢病归炀帝时齐王暕镇江都闻其名以书招至王以客礼待之索其文集贞上三十三巻为唘陈谢赐良马四匹复上江都赋赐钱十万贯良马二匹未几以疾还卒于家
　　唐吴兢浚仪人少厉志贯知经史方直寡谐以荐充史馆修国史宗时累官諌议大夫封长垣县男兢叙事简核号良史卒年八十初兢与刘子元撰武后实録叙张昌宗诱张说诬证魏元忠事赖宋璟激励苦切元忠乃免及说为相知兢所为乃从容谓曰刘生书魏齐公事不少假借奈何兢曰子元已亡不可受诬地下兢实书之其草固在闻者叹其直说屡以情蕲改辞曰徇公之情何名实録卒不改
　　崔颢汴州人开元十年进士才俊能诗终司勲员外郎有集一巻
　　曹邺字邺之汴州人尝为四怨三愁五情诗为舎人韦慤所知力荐于主司大中时登进士第官洋州刺史集三巻
　　宋宋白字素臣开封人年十二能属文登建隆二年进士调嘉州玉津令从太宗平晋献颂上嘉之累擢翰林学士卒諡文安白文颇清丽典贡举取王禹偁田锡胡旦时称得人有集一百巻
　　和岘字晦仁浚仪人父凝晋宰相岘初仕晋歴官著作郎入宋为太常博士善音乐防太祖以雅乐声髙命岘讲求其理以均节之自是八音和畅上恱拜司勲贠外郎太宗即位擢京东转运使端拱初上躬耕耤田岘奉贺表至阙下因以所着奉常集五巻秘阁集二十巻注释武成王庙赞五巻奏御上甚嘉之授主客郎中卒
　　宋凖字子平雍丘人开寳中举进士甲科时贡士徐士防诉学士李昉用情取舎失当帝怒召凖覆试于便殿甚嘉之复擢甲科即授秘书郎直史馆诏修定诸国圗书俄奉使契丹复命称防迁著作郎终金部郎中凖美风仪善谈论辞采清丽歴官皆有治声子大年秘书省校书郎
　　和防字显仁浚仪人岘弟太平兴国初举进士累迁光禄寺丞先是父凝尝取古今史传听讼断狱辩雪寃枉等事着为疑狱集防因増益事分为三巻及所着文赋五十轴并上之召试中书擢太子中允累迁左正言与王旦同判吏部铨知制诰卒弟防子珙俱大理评事
　　陈越字损之尉氏人父夏虞部贠外郎越少好学善属文辞咸平中举贤良通判舒州迁著作佐郎直史馆时两府牋奏多命草之勲贵家以铭志请者甚众歴迁右正言卒越与刘筠等同修册府元书成而越卒其后筠等相次掌外制唯越不及登擢时论惜之
</div>
    <div class="pagination">
<a href="河南通志_page247.html">上一页</a><span>...</span><a href="河南通志_page243.html">243</a><a href="河南通志_page244.html">244</a><a href="河南通志_page245.html">245</a><a href="河南通志_page246.html">246</a><a href="河南通志_page247.html">247</a><span class="current-page">248</span><a href="河南通志_page249.html">249</a><a href="河南通志_page250.html">250</a><a href="河南通志_page251.html">251</a><a href="河南通志_page252.html">252</a><a href="河南通志_page253.html">253</a><span>...</span><a href="河南通志_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
