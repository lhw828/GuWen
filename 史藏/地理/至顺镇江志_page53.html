<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 53 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 53 页/共 91 页</h1>
    <div class="content">在县巿东酒坊
　　　　七郎庙
在湾溪
　　　　陈司徒庙
在岳庙东
 鲍王庙
在寿安乡
 嘉贤庙
在延陵镇西北九里即吴季子庙也 【延陵即季子之采邑土人为之立庙见舆地志】 不知何时所立东汉会稽守第五伦毁之其后更复 【按唐上柱国高绍记曰顾野王舆地志云季子名札吴太伯十九世孙吴王寿梦之少子长子曰诸樊次子曰余祭次曰余昧次曰季札诸樊立为王且死立弟余祭欲令兄弟传国以及季子余祭余昧卒立季札乃让不受退耕于延陵即其采邑土人怀德为之立庙云云山谦之丹阳记季子旧有三庙南庙在晋陵东郭外北庙在武进县博落城西西庙即此是也昔第五伦为会稽太守禁非正之祀宜归于一故唯存南庙而二庙被毁其后人闲悉更复之南庙后有古墓周处风土记韦陟先贤序殷仲堪季子碑皆云此墓即季札墓也墓前有季子庙碑者仲堪为晋陵太守造碑铭命县人薛玖植碑于南庙至永初中南庙被毁迁碑于西庙今庙前双碑左厢者即仲堪所制右厢者梁天监十二年九月延陵县令王僧恕所建绍以开元七年 【绍以开元七年○(钞本以作臣元作化)　案此句乃唐上柱国高绍记文本不应有臣字盖以字或书作有似臣字故误作臣耳开元为元宗年号而唐时别无开化年号则化字必传写之讹也今并据全唐文改正】 自长安令左迁润州长史爰泪十年太岁壬戌因巡属县庙于延陵与县令吴兴沈口同谒季庙申奠礼也慨灵庙之岿然访贞石而湮灭询于庙祝因旧文虽殷王二君共延陵而俱没而前后双制与高风而尚存重镌刻以懿之纪年月以显之呜呼来者观此亦何异乎夫子之大篆也】 唐大历十四年润州刺史萧定改修仍为记 【文曰有吴之兴也太伯让以得之有吴之衰也季子让以失之为让之情同而兴衰之体异何哉太伯之让让以贤也故周有天下而吴建国焉季子之让贤以让也当周德之衰而吴丧邦焉或曰非所让而让之使宗祀泯绝而不血食岂曰能贤斯可谓知存而不知亡者矣夫治乱时也兴亡运也故至至而不可却终终而不可留黄河既浊阿胶无以正其色盐池斯咸弊箄不能匡其味 【盐池斯咸弊箄不能匡其味○(钞本箄作蔽)　案庾信哀江南赋云敝箄不能救盐池之咸吴兆宜注云湑曰孔融周岁论敝箄不能救盐池之卤尚瑗曰雷（政去正改学）炮炙论序弊箄淡卤据此则蔽为误字明矣全唐文载萧定此文正作箄今据以改正下文表墓着呜呼之篆钞本着作篆今亦据全唐文改正】 与夫当浊乱之世召力胜之戎让与争孰贤乎易曰知几其神则季子之见可谓知几矣季子之明可谓知进退存亡而不失其正矣至于听乐辨列国之兴亡审贤知世数之存殁挂剑示不言之信避国保无欲之贞故有吴之祀寂寥而延州之响如在元风可想至德兴叹美之辞哲人其萎表墓着呜呼之篆向微德仁两至则夫子不复虚二叹焉详其精义被物钩深致远之旨乌可究其津涯而窥其墙仞哉是知让之为德德在于生灵不独其子孙明矣国有祀典人怀永思定忝列藩条钦崇懿范于以加敬严乎閟宫别闺壸之内外正众神之序位旧以太伯之庙在于苏台而制季子之祠像设东面非由典礼谅无取焉必也正名于是乎在祈报旁奠贽币宜列于轩厢春秋礼荐俎豆当陈于正寝俾观像者识贤人之遗风可律审度者知经德之礼秩无差末学陋词不足颂其休烈寒来暑往敢用同于纪年时唐大历十四年岁己未八月二十七日甲子记吴郡张从申书】 宋元佑戊辰敕赐今额 【宋元佑三年六月知润州杨杰奏窃见管下延陵镇吴季子庙冢载在图经祠祷有应近因夏旱遂差严洁致祭未踰旬浃雨泽沾足谨按季札生于晚周当干戈剽攘之际独能执德谦退轻千乘之国凛然清风千古如在其审乐知政盛德信义详见旧史庙中有孔子所题十字碑太宗皇帝尝以其字载之法帖以信万世而其祠冢未经旌表赐号诚为阙典伏乞朝延特赐封爵九月奉敕赐嘉贤之庙】 岁久庙圯宣和建炎闲邑人因旧址新之 【知建康府宝文张缜为记】 庆元中封昭德侯 【制曰朕考于传记知神为吴公子当春秋时尝辞千乘之国而不受凛然高节万世如生岂复以人爵为荣哉今延陵之民世承嘉祀谓非此无以表德厉世命以侯爵往谂于庙神其宠嘉之】 嘉定闲重修十字碑亭漫塘刘宰为记 【其文曰延陵季子之邑季子逊国之节高天下庙祀为宜故唐狄梁公尽毁江南祠独此不废庑前对峙二亭下覆穹碑新旧各一其文曰呜呼有吴延陵君子之墓盖旧者裂矣而新者代之相传以为夫子书书之是否不可知而历代宝之传必有自嘉定己卯春宰始与里中汤沐张汝玉汝开三山郑宁来致敬周视庑闲淫祀赫然而亭独坏喟然叹习俗之陋乃因友人遂白府下县镇撤像设之不经者凡八十有四乃合众力属镇之士韦晰再葺两亭晰好事勇于义镇大夫上饶蒋丙又劝相之未几告成俾识岁月宰尝观孟子论邪慝之害曰君子反经而已欧阳子论释氏亦曰当修其本以胜之然则二亭之葺岂徒以寿斯石而已哉吾党之士必有能反三隅者十字碑详见杂录门内之考古类】 庙有百井 【嘉定咸淳二志不载而毗陵志乃云西庙在润州曲阿今丹阳县延陵镇庙有百井多堙废】 内沸井四 【详见山水门】 又有古碑三皆颂神之德其一晋晋陵太守陈郡殷仲堪谒庙记 【文曰君讳札吴王寿梦之少子太伯十九代孙也封于延陵号曰季子周室蕴累仁之基有吴开至德之祚缅元流以达会启灵详于一庙泰三才之妙致挺斯文而在兹君性资上善体极黄中薀量渊岳争明日月仁和阳春之德志邈秋云之高凝雪不足拟其洁南金无以喻其贞夫老氏同王侯于三代仲尼以名器为大宝非道无以通物非德无以守位吴王知君之贤思托社稷之重三昆同誓传国而至百姓与仁历数在躬而君桎梏人役臭腐英华超然高谢退耕别墅轻千乘于鸿毛易大业于脱屣昔太伯遐举以违亲子臧宵驾以辞国其由王业之命有托义嗣之主非已孰能践圆机而弗叩抚归运而长揖哉自古皆有让未若君之高者也若乃内难弗与大存宗国会仁而不持道义而忘贤深情远概超名节之外潜功默运无涉世之累兹谓体道忘形与人而已愈有矣观夫嬴博之达几乎知命领音悟契殆尽神功解剑徐君之墓亮至信于不言捐金采薪之士表幽人之高情以一幽显照达微章荣华不能干哀乐不能滞绝尘昭旷之境独得神明之肆邈矣哉清明高远弗可尚己譬犹乘太虚而升昆仑游青霄而佩日月英风澡浴遗德在民虽复世经五代年积千祀而坟垄勿翦庙宇常存有晋太原陈郡殷仲堪作守兹邦怀清尘于旧壤讯越踪于故老践灵阶以肃感历竹柏而栖心缅矣长思慨然永叹以为圣贤虽远神想可通影迹虽灭风趣不泯使百代之下若见其人者非夫传旨文言寄兴音味何以致兹乃研厉树思为之铭赞命民薛玖采石而刊之其辞曰百王咸洎群动资竞邈矣上哲含灵烛镜脱羁尘路超逸元径明殆庶几达侔知命眇眇秋云皦皦霄月惟清惟虚既高既彻亮兹默诚昧彼庸节言发信章功深累绝情由道属理以神通矧伊有感承乏兹邦一瞻灵宇惆怅坟封乃刊元石传想无穷俾尔后生濯君高风】 其一梁延陵县令王僧恕谒庙记 【文曰余领群书周求诸古古而为让在事多途乃或从天应命惟允佥曰或推功有寄或授之以德兹皆天人之所命亦以功德之宜兴夫季子讳札者吴王寿梦之少子故曰季子封于延陵太伯十九世孙也源周绍吴系惟先哲积善余庆风流实远以君禀正灵之独秀咏微妙之渊奇卓尔莫能变其操凝然无以测其际山藏宏纳何足累其旷冬日温美宁以喻乎仁故让乃先天安从物议考绩攸归在躬弗荷而志存高退不重万乘惟保清约岂愧黄屋遂乃逍遥于自得之场遨游于江湄之畔社稷无失旧业昆兄有冲逊之义宜迹远会深降默语结信咸衷悬剑树杪指金樵采流德路端详音察俗必审风规之趣体物机照而情与神合至德哉无能名矣甘棠勿翦知东周之美政庙宇修存信京吴之流庆乃增重阶以背冈开修道以临溪松杨荫映秋草连绵四井地穴百沸天涌封朱表以旌衢望绿碑而骈列但路由三吴川贯百雉人马因亚舟舸交接小人祈福君子钦风傍徨碑隧文镌湮没陈郡殷仲堪以晋太康缉守毗陵刊碑立赞于兹百祀夫金石可灭德音无朽自大梁开辟幽明同体风流草偃天下齐心况乎作宰兹邑弥肃虔情观迹访古苔石相昧瞻陛望室遗德若存恻焉追怅伤哉川逝聊系述于前人乃立碑于路右伊德无穷在言宁尽率陈承教用申赞铭其辞曰淳风既在浇波是务五典无恒四海争赴惟此殊途超然异路一人冲逊天下谦悟猷哉至德邈矣清风逍遥遐聘远鉴衰隆惠流于外信谅存衷超然无累善始令终惟此神极灵德自天惟彼黎庶致感修虔忝割兹邑凭政幽贤徒言无畅镌刻乃传用刊碑石流响万年】 其一唐武进县主簿赵晋用赛雨纪石文 【文曰昭明为神神正直而已其或歆夫诏祭阨我生人则神道丧矣故明命鬼神以为黔首此神祠者有吴公子讳季札贤而能让信必由衷听乐彰于识微挂剑表乎心许故以生则君子敬而尚之没则国人思而像之宜其精气作神盛德为祀日者时旸不若泽国犹亢露苗则叹风叶其黄俗忧无年人虑艰食我明太守兼江南东道采访处置漳潮等六部经略使彭城刘公名同升惠恤人隐保厘东夏仗乐胥之德三英有粲飞遹骏之声万人所望故圣主委连率之任百姓获名子之恩布常始于人和为政先于农祀瞻彼云汉有事山川南亩徒勤西郊莫润骏奔执豆殷荐明神不待谅辅之积薪用馨我公之禴祭肸蠁斯应屑窣有声油乎蔚云霈乎兴雨尝未信宿果诺愿言甘液骤霪于崇朝飞潦流乎中夜岂只四境沾霂固亦千里昭苏非神睿智聪明悯厥士庶非公之惠人勤稼丰我粢盛则不能鼓润随车结欣遗秉者矣诗不云乎无言不酬无德不报况神昭我忠信锡兹纯嘏福应宜答则惟其常是用严恭祀事敬羞礼物歌韎任荐苹藻所用报也夫道有着而用光德可歌而宜颂若神之德皆可歌乐焉有享其利而不报其功乎江阴县令窦修睦树德惟俨立政惟明惠爱洽于人心操割骇于神用获斯介祉润我编甿爰加绘事用答灵佑丞敬安孝主簿卢泆尉曲霭抱干时之具蓄兼济之才发言勇于公忠祇事勤乎夙夜实劳跛倚其吐馨香不有君子安能辑事乃相与断丰石扬神休是岁大唐天宝五载季夏六月壬午三日甲申记】 
　　　金坛县
　　　　三皇庙
在西南坊里仁巷大德十年建 【旧庙在东北坊年深摧圯遂迁于此】 
　　　　城隍庙
在县治西南一百步
　　　　东岳别庙
在县治东北二里宋元丰闲创始元符三年庙成岁久颓敝归附后至治二年邑士吕桂子重修后殿大观画壁今存 【殿壁乃大观四年名笔所画仪卫优伶衣冠器仗皆极精妙岁久梁柱将压邑士吕桂子字景芳载加修葺惜其奇古乃为木函护之梁柱虽易而壁顾无恙观者咸称美焉】 
　　　　武烈帝别庙
在县治东北半里绍兴二十七年重建
　　　　张王庙
在县治西二里绍兴三年重建
　　　　灵济庙
在县南十里白龙荡之洲上未详所始 【旧传白龙见于此人为立祠号其泽曰白龙荡号其祠曰白龙庙】 宋皇佑初县令曾旦重建 【并为之记】 崇宁中赐额封孚惠王嘉定九年增修漫塘刘宰为记 【文曰嘉定丙子秋镇江旱直秘阁知府事澄江邱侯寿深惟民艰并走群祀雨不时应侯中夕愓然乃按图考志以金坛之南受丹阳句容武进及境内之水汇而为泽弥数十里南入于洮湖以名著者六七而龙荡为大旧传有白龙居之故名荡之阳有庙曰灵济其神曰孚惠王盖自皇佑以前邑人以泽之大疑有神司之又龙见于此祷雨辄应合于礼经所谓山林川谷邱陵能出云为风雨见怪物者故建庙妥灵而上其功于庙积封至此侯慨然曰诸侯得祭川谷之在其地者金坛非吾地耶乃斋戒授简于节度推官陆君师贾曰守愿自力乞灵于神而城守不可去其代余行陆君奉命疾驰过县不留熏沐宿祠下诘旦致太守命出门而阴及郭而雨过丹阳雨甚入城雨乃大足镇江三邑上二邑农事逾晚甫秀而风未不尽实过不在旱而金坛竟稔合诸邑损岁租仅什三盖诚意知感如此侯惟神应之不可虚而备患之不可不预也乃捐缗钱命知县王君塈以葺祠宇复以民闲私菱蕅之利区分荡地缭以菰芦岁加培壅而荡淤且隘使水至无归其去不留复委县尉杜君范以辟荡地王君不事苛扰故役竟而人不知杜君明达利害故令行而民不病继自今不但神道感而宣灵水之潴泄有地设有旱干亦庶几矣陆君故与余同僚而金坛余寓里也见属为记以丕昭神休以使民无忘贤太守之德余既嘉侯之勤又喜一时僚属之克相其事也故为之书】 十一年加封灵佑 【嘉定十一年三月十八日加封孚惠灵佑王累封诰取石刻在于庙内】 庙前有明秀亭 【庙前有亭米友仁书其扁曰明秀亭字极遒劲祠之西壁陈季明陈德昭皆有诗见京口集】 
　　　　太常卿庙
在县东南一里祥符图经云未详宣和中邑佐聂循矩以唐史李子通传考之知其神为殷芊盖子通僭号时檄芊为太常卿典礼乐古今神祠有官称者多以姓加其上意昔时必曰太常殷卿之庙殷既犯宣祖庙讳则去姓而止呼其官云
　　　　袁太守庙
在三洞乡前时干即晋袁宏庙唐末裔孙袁仁敬建 【宏没葬于此墓地广二十余亩唐末其孙袁仁敬建祠于茔右以奉庙食】 宋元丰三年重修 【元丰三年闲孙彦博重修迨今子孙奉祀不坠】 
　　　　湖溪庙
在登荣乡
　　　　李司徒庙
　　　　朱林双庙
并在游仙乡
　　　　上塘庙
在唐安乡
　　　　白塔庙
　　　　游塘庙
并在三洞乡
　　　　崇圣庙
在礼智乡
巢县黄利宾静泉校字 

至顺镇江志卷九
　僧寺 【僧寺○(钞本无僧寺)　案张氏鉴云卷十二宋武帝旧宅注云详见僧寺门又卷十八马薛里吉思注亦云尝作七寺见僧寺类今考普照寺条下云在寿邱山颠宋高祖故宅也大兴国寺条下云汝当兴寺七又云此七寺皆起于公之心与张氏所引两条正合盖此卷之总目本作僧寺与卷十以道观为总目其例正相似也】 
自休屠金人入中国而佛像攸始白马驮经止鸿胪而佛寺遂立历代以来其教浸盛润据江山形胜高僧寂士爱其幽邃卓锡建宇兹郡为多金焦甘露鹤林寿邱皆古剎也唐韩滉镇浙西毁寺观四十余所后随其好恶废兴不一国朝崇奉兹教以为华封之祝蠲其田租复其徭役故招提精蓝遍于天下然而其闲有禅律讲教之分住持有甲乙师弟十方之别攘竞之风往往有之迹其丹青土木庄严像教绰有可观盖其徒有志故事获竟成也今列其寺院庵宇之次以纪一郡之胜云耳
　　寺
　　　本府
　　　　帝师寺 【帝师寺○(钞本寺作殿)　案注中载蜀郡青阳翼记文云至治元年秋八月郡奉诏立寺祠帝师又云今上皇帝陛下复制诏立寺以祠则本作帝师寺可知(记又云其制度门庑殿堂有严有翼其室高明而宏深是殿与门庑堂室皆寺中之一地而非其总名矣)况上文叙云今列其寺院庵宇之次以纪一郡之胜云耳是此卷之子目但有寺院庵未尝有所谓殿也然则殿为误字明矣】 
在范公桥东南南仓旧址也至治元年奉诏建蜀郡青阳翼为记 【其文曰至治元年秋八月郡奉诏立寺祠帝师越明年五月寺成刻石纪绩某官臣某承戒郡府谨拜稽首而志其辞曰维皇元肇造区夏字书未有创制在世祖皇帝时巴思拔帝师协赞圣谟爰始譔作本西番书纲纪音画音以为宗而字有母轻重浊清损益降升母子根干文生字成字约音传四变而极衡从贯通其施弗穷于是刻之玺宝印符笔之诏令文议达书名于四方立学建官以训以庸延佑三年六月先皇帝采摭群言博议朝着丕视功载锡之荣号作庙勒碑月谒岁祭通乎天下今上皇帝陛下复制诏立寺以祠恢宏厥制以致美焉维时郡达鲁花赤中大夫臣朵儿赤实敬莅厥事总管中议大夫臣毛庄暨同知奉议臣萧处默府判奉直臣瞿仲推官承直臣李谦经历承事臣韩郁知事将仕臣程郇照磨将仕臣许公正恪慎共亿爰筮爰卜营于城南陬备物致用骏奔丕作分命录事司达鲁花赤臣伯颜丹徒县达鲁花赤臣亦的不花 【丹徒县达鲁花赤臣亦的不花○(钞本无此十二字)　案戴氏守梧云上文云分命录事司达鲁花赤臣伯颜下文云丹阳县达鲁花赤臣赞寿金坛县达鲁花赤臣罗里宰贰门内达鲁花赤共有四人不应独少其一考至治元年丹徒县达鲁花赤乃亦的不花此必传写者脱去也今从其说补入】 丹阳县达鲁花赤臣赞寿金坛县达鲁花赤臣罗里丹徒县主簿臣教化各率其工若民以致事无敢后其面势左山右河巿拱林卫雄秀而丰厚其制度门庑殿堂有严有翼其室高明而宏深凡屋五十亩其地四十九而有奇作二十有九旬乃成臣伏惟文字之兴承天时行开物成务宓牺氏造书契沮诵苍颉制字史籀作篆厥后茫昧变化古制既远益微而简册日繁捷以为便唯王次仲作楷行于今今皇元龙兴而蒙古文籍生焉于以饬政令殊徽号成一代之典文以新民之视听因时制宜有古三重之道盖帝命式于九围而圣人作万物矣法施于民祀有恒典钦惟皇元建无疆之基而帝师启无斁之祀圣天子崇礼报功隆天重地猗欤盛哉臣不佞敢纪其实而为之铭曰皇世厥德玉帛万国天地泰宁昭假上下敬礼和乐岁祀有恒顾惟帝师敷贲国华文学纬经诞降纶綍恭致崇极祠宇式营守臣钦若赋事献功谨严度程翳翳町载墠载甓有砥其庭丸丸梓材载瑑载饰有岿其楹流川峙山开阖阴阳广大高明以谨圣谟以奉严祀揭虔妥灵于穆神化维帝之泽而民之成庶明励翼九功叙歌成乐物生乃秩乃文敬共明神是为德馨维此通祀社稷其制祉哉黎萌智圣文德维帝是式而师是承天禄丕建皇图永贞繄时之亨勒铭金石皇寿万亿茂实英声】 
　　　　甘露寺
元佑末焚寻复建归附后至元十六年又焚主僧普鉴鼎建智本继成之堂曰圆照阁曰圆通曰千佛天目山僧明本为记 【其略曰按图志寺建于三国甘露年闲至唐李德裕割地以辟其址宋祥符闲住山大沙门传祖宣禅师乃国之舅氏欲迁寺绝顶郡守闻于朝得旨遂其志复赐今额及拨丹阳练湖巨庄以资岁入建炎闲厄于兵焰继成于绍兴至嘉定中住山祖灯振起化力大兴土木而新之皇朝至元己丑寺复为胜热婆罗门所摄住山普鉴大展宏规材与匠称心与力侔碧瓦朱甍荡摩星月阅年代之既伙振斧斤之尤奢未有若今日全美而大备者也复增巿丹阳吕城膏腴田二十顷补其伏腊至大改元乞余文以记之】 天历二年又焚智本遂移建山下 【山下即淮海书院故址至顺四年春乃始经营故址而缔构之视旧未能百一也】 多景楼在山之绝顶元符后因焚荡再建然非旧址惟东面可眺三隅暗甚蠹斋周孚有诗讥之干道庚寅主僧化昭徙立榜以米元章旧迹郡守陈天麟为记 【其略曰多景楼不知其所始与所以名寺兴于唐繇李卫公以后登北固题咏者皆不及多景楼当建于本朝无疑独不知其岁月初为楼者谁也今楼中石刻有米元章诗且云禅师有建楼意故书禅师不载何名当元章时尚未楼而东坡先生熙宁甲寅岁自杭过润与孙巨源王正仲会于此赋江天斜照传于乐府不知与元章赋诗时岁月相去几何岂有之而中废耶或云熙宁中主僧应夫为之是皆不可知也考丹阳类集寺凡楼观四雨华清晖凝虚多景其一也劫火之余踪迹难辨近岁有言于太守方公滋者指优婆塞之居为旧址公因至其所启窗东乡仅得圌汝焦石数山长江一曲则景固未尝多也下临峭壁岸稍稍坏难于立屋主僧化昭危之乃相地于寝室之西为屋五楹牓以元章旧迹登者以为得江山之胜盖东瞰海门西望浮玉江流萦带海潮腾迅而惟扬城堞浮图陈于几席之外断山零落出没于烟云杳霭之闲至天清月明一目万里则是楼也安知其非故处不然亦足以实其名矣京口气象雄伟殆甲东南北固濒江而山耸峙斗绝在京口为最胜处昭蜀人也胸中不录录故于是举为宜淳熙中耿守秉重修吴总领琚大书其扁曰天下第一江山】 
　　　　普照寺
在寿邱山颠宋高祖故宅也 【润州类集载见旧记】 至陈立寺名慈和 【唐许浑张佑俱有慈和寺诗见二公集中】 宋号为延庆寺之上方先是泗州有僧伽塔绍兴中寓建塔院于此以奉僧伽像名曰普照宝庆丙戌始植殿宇绍定辛卯然后门庑大备总领岳珂为记 【其文略曰京口为淛右一都会金焦两山者北固鼎峙俱有佛庐据其巅杰观雄台金碧晃辉晨钟暮鼓镗鞳应荅而又偏阛阓环江湖列剎栉比缁衲之流肩摩袂属盖皆憧憧如归矣寿邱介域之中坡阜纔数仞遗屋无十数楹在陈以后为慈和在本朝为延庆上方虽古兰若而毁于兵火名存实亡维彼泗水有等慈师阐化前朝禔福民庶累圣尊其行锡以显谥崇之塔宇自是始有普照之名道俗麇集筑塔寺南而所谓龙华者相与依而事之殆与旧寺判而为二寺之蔬粮顾反资之以自给然则娄葺弗振因陋以居于浮图氏之教初未至阙典也寺之主僧清显者历久授受经营二十年谓大雄之殿未刱伽蓝之门未立奔走于里闬于舟车储金缯募工师斤木坯陶铢积寸累前遗后承靡懈益坚而绩大费宏迄未能如其所欲嘉定辛巳秋九月予弭节饟台迄于今日岁息且一周目击主寺之更易者曰智清曰至祥曰宗茂曰冲希曰矻矻不辍唯求赀缮材是图是究最后冲希者以诗从予游闲进之席闲捐缗粟斥材费以助之使僝工自殿始以及于门庑继复驰书近辅之尝僚于兹地者苏台守吴渊及其弟嘉兴守潜江阴守史嶲之旁丐诸闻见乐施共相其成殿高四十四尺纵广五十尺耽如翼如像设毕具门与庑列左右备扃鐍又凡十有五楹自宝庆丙戌始植殿屋至于绍定辛卯盖又六年而后竣事用述始末以贻方来】 旧有横陈轩在方丈侧今不存 【取释氏书吾于横陈时味如嚼蜡之意】 龙华会在山麓 【白衣善友焚修之所】 有大圣殿赵处士堂 【每岁三月三日江淮之民相继来此焚香设斋供甚盛数日而后已】 正宗阁 【住持释祖满刱建】 楚山阁 【吴兴赵孟俯篆额】 
　　　　道林寺
在仁和门里宋绍兴闲创小庵后渐恢拓请丹阳废寺额揭之 【寺有石刻其略云寺建于唐干宁二年在丹阳去县五十里建炎闲废弛不存绍兴闲濠梁开福寺僧广安置地于仁和门里创白莲庵后建为寺请丹阳废寺额揭之】 
　　　　洪福寺
在长桥因胜寺之西宋干道初创小庵后建为寺取金坛废寺额揭之
　　　　静明寺
在还京门里宋淳熙壬寅请金坛废寺额建于此 【旧寺在金坛县东南九里】 丹徒县丞钱德谦记 【其文曰佛贵无为教贵有传达磨西来只履空归彼视其形骸如泥沙粪土何假屋宇堂殿金碧像设以侈其居然佛教所以传者固欲派派相承灯灯相续是必有所待而行有所寓而显雪峰辊球禾山打鼓以大愿力建大道场居者见法见僧来者起敬起信精庐之设是不容已静明旧金坛废寺淳熙九年步帅刘公超请于郡移城西之僧惠称庐焉其徒宗誾游方于襄阳定慧得度出大愿力建五轮藏诸天阁僧行有堂得度有次削发凡一十一人未几寝室丈室香积厨祖师堂宣明堂皆落成于是尼妙正绣罗汉诸天施之钟磬幢旛香火瓜花种种庄严矣独一殿未立誾慊然积累阅十载而就曳村垩土以身率之檀众用劝规模井井一旦粲然争雄于京口诸剎寺之未创或谓其地神光晃耀诸贤圣恍惚示现今果为大丛林兹岂偶然哉天下之事开端创始难自无兆有尤难兹寺之建使有地以为基有田以自给取材有所供力有众而吾独一身经画之其功已不易易初无寸工输僦地直阁基磨坊也藏基鱼池也今幻为布金地矣佛相之人与之乎德谦不得而知也按寺经始于淳熙之壬寅竣于开禧之丁卯云水方来众常千指佛教有所寓佛法有所传功尤难者也宗誾三山人寺虽开山于誾而推称于祖又不远三千里迎其师襄阳归养然则誾之知本忘已抑吾儒所闲见者僧云乎哉誾欲以传不朽乃以命予即所叙颠末志之今小师法海实为立石海事祖师谨甚崒堵之坞林木拱矣皆海手植也今于是又见其教之得所传故并记嘉定元年春正月】 
　　　　灵建寺 【灵建寺　花山寺○(钞本此二条在灵济寺后)　案上文梁广寺条云在灵建寺东下文花山寺条云在梁广寺之东则灵济寺当在梁广寺之前花山寺当在梁广寺之后明矣今改正】 
在东利涉门里僧绍辉建请金坛废寺额揭之 【旧寺在金坛县东南二十五里】 
　　　　梁广寺
在灵建寺东寺内有五圣殿
　　　　花山寺
在梁广寺之东旧院在州东北花山因名伪吴顺义七年建宋改名奉圣后废有流寓僧作小院于后军之西 【咸淳志花山寺废久矣有流寓淮僧将佛像移入后军寨之西作小院】 归附后至元闲徙建于此 【院僧既得濂溪书院之田岁入颇丰遂大为寺于此】 
　　　　安圣寺
在登云门里宋绍兴中创小庵后建为寺 【路以西山扁名曰集贤承旨吴兴赵孟俯所书】 
　　　　因胜寺
在府治之南三里唐大中六年建曰妙喜南唐曰慈云宋元佑中尚书左丞苏颂请为功德院遂名因胜报亲院 【苏颂拜尚书左丞请为功德院乞以因胜报亲禅院为额壁闲有集贤学士黄庭坚开堂疏石刻详见杂录】 咸淳闲重修 【通判陈应新为之记石刻在佛殿侧】 寺门外有石羊今不知所在 【事见杂录门】 
　　　　延庆寺
在巿南坊葛家巷宋景定五年住僧祖亮建移寿岳山下废寺额揭之 【延庆寺旧在寿岳山下建炎焚毁后其地为军寨寺额尚存景定五年住持僧祖亮移额建于此】 
　　　　罗汉寺
在唐（土追）山下唐天复中安王 【忘其名】 施果园为之朱建炎焚毁隆兴中讲僧崇习重建教授熊克为记 【其略曰罗汉教院在郡西南一里唐天复中有安王者方志逸其名始施果园地为之郡介堑建炎初毁佛祠无尺椽绍兴辛巳普济大师崇习以妙法莲花教来自行都邦人翕然乡之明年壬午太守赵侯从诸山请延以法席师谂其徒曰先佛以教与善津度一切众生京口实吴楚都会精蓝相望中更兵乱禅院律社多复旧观而罗汉院以教独不振非付属意也当以愿力新吾道场于是披榛輂砾首创洞室作弥勒佛观音菩萨五百尊者像以奉之干道丙戌又创轮藏取修多罗毘尼阿毘昙秘典以藏之既而库廪庖传相继以就岁在己丑遂创法堂以集众僧堂以安众方未经始也遗址半为民墨师户晓以理甚不可者啖以利不待券而侵地毕归且施物踵至而营缮之余则录净人之劳使慧达慧通慧云慧赞以次祝发受具而善安者亦与焉】 旧有风漪轩 【苏庠有罗汉院风漪轩诗见京口集】 
　　　　弥陀寺
在车家巷至元十六年永嘉张氏舍宅建徐苏孙舍田以供众 【苏孙因祝发为僧】 
　　　　报恩寺
在青阳门里宋安抚使濮氏之故宅至元闲改创请城南废院额揭之 【旧报恩院在城南一里初为烈帝庙干符中于院南别创新庙而改故庙为院后废寺成因请旧额揭之】 
　　　　水陆寺
在文昌巷宋淳佑元年建
　　　　灵济寺
在登云门里至元十三年郡民倪亿舍宅为庵请僧德真慧宝居之扁曰灵济复充拓为寺后废其徒普新普一继成之大德十一年主僧智满募缘重建天目山僧明本为记 【其略曰灵济祖师参马祖之道神异罔测居大洪山垂五百年化风未泯殆慈化之普庵师也南徐灵济寺主僧智满持建寺之缘俾余作文以记谨按事状寺居登云门里面山坐江开山无为法师德真习慈恩教已而入禅嘱其徒慧宝拟结庵杜门励精道业忽倪亿梦异僧受银炉书真宝二字扣僧以名曰善信黎明卜之周觉通乃曰今有师真资宝者奉灵济为谨有结庵志善信即灵济名也非化尔而何亿闻其说舍宅为庵请真宝二师居焉遂以灵济扁其精舍实至元丙子也寻而鼎新堂殿严奉像设公府改庵为寺癸未宝任寺责增建法堂灵济殿等屋丙戌应金坛东禅之命其徒弟二人曰普新普一掌寺事有加先制大德丁未迁化即任之智满自开辟迨今仅能具伽蓝之体今则严奉有殿宴坐有堂习诵有室岁入有土四海水云之延纳十方龙象之交参胜利出生傅大宏远目大千为灵济一剎夫何忝】 堂曰第一义海 【里人孙谋书扁】 亭曰一沤 【僧明本书扁】 
　　　　万寿寺
在中土门里宋赵安抚之故宅也大德六年僧智和改创
　　　　天王承庆寺
在登云门里梁天监中建旧名感慈院宋景定元年重构殿宇
　　　　惠安寺
在夹道巷本甘露寺下方浴院南唐保大中自惟扬迎旃檀瑞像于此 【祥符图经】 宋改今名 【向文简公以钦圣皇后赐燕人有功德寺曰资福在开封南渡初寺僧负其像至京口再创以废额揭之向氏脊记并文简像在焉】 
　　　　众善寺
在丛桂坊宋周知府之故宅也旧在金坛县之车村僧慧明移建于此
　　　　保福寺
在府治南一里旧名本起宋改今额内有十院曰前大圣院 【有佛指】 后大圣院 【有舍利辟支佛脑详见杂录考古类】 宝公院 【有佛牙】 新兴院钟楼观音院东观音院北观音院 【以上七院皆在寺内】 西观音院 【临火炭桥巿河】 罗汉院 【在清和楼巷西】 释迦院 【在清和楼巷东俱尼僧处之】 
　　　　大兴国寺
在夹道巷至元十八年本路副达鲁花赤薛里吉思建儒学教授梁相记 【其略曰薛迷思贤在中原西北十万余里乃也里可温行教之地愚问其所谓教者云天地有十字寺十二内一寺佛殿四柱高四十尺皆巨木一柱悬虚尺余祖师麻儿也里牙灵□千五百余岁今马薛里吉思是其徒也教以礼东方为主与天竺寂灭之教不同且大明出于东四时始于东万物生于东东属木主生故混沌既分乾坤之所以不息日月之所以运行人物之所以蕃盛一生生之道也故谓之长生天十字者取像人身揭于屋绘于殿冠于首佩于胸四方上下以是为准薛迷思贤地名也里可温教名也公之大父可里吉思父灭里外祖撤必为大医太祖皇帝初得其地太子也可那延病公外祖舍里八马里哈昔牙徒众祈祷始愈充御位舍里八赤本处也里可温答刺罕至元五年世祖皇帝召公驰驿进入舍里八赏赉甚侈舍里八煎诸香果泉调蜜和而成 
【舍里别　案张氏鉴云卷九卷十九并作舍里八今考卷九僧寺类大兴国寺注载梁相记云舍里八煎诸香果泉调密和而成与此条注备蒲萄木瓜香橙等物煎造之语适相符合卷十九仕进类马薛里吉思注云每岁贡舍里八见土贡类而此条正在土贡类其为一物无疑然其字或作别或作八者盖蒙古等国语言译音本无定字故传记所述各有不同作志者既并载之今亦当并存之不必臆断何字为误也他如卷九般若院注之泼闾(张氏鉴云赵孟俯碑作泼闾潘昂宵碑作婆闾今案泼与婆一声之转)卷十三驿传叙注之文不要兀歹(张氏鉴云卷十四作文伯要（角□）今案不与伯一声之转缓读为兀歹疾读则为（角□）)卷十四元刺守之斡鲁劝牙里(张氏鉴云劝当作欢见仕进今案劝与欢虽似传写之误然二字皆从雚字得声疑以声相近而转)及朵儿只(张氏鉴云卷九青阳翼帝师碑作朵儿赤今按只与赤声相近)卷十九仕进之卓麻儿(张氏鉴云十四卷作卓马儿今案麻与马音亦相近)虽皆与本书前后文微有不同似乎未能画一然疑以传疑庶合不知盖阙之义舍里八赤职名也公世精其法且有验特降金牌以专职九年同赛典赤平章往云南十二年往闽浙皆为造舍里八十四年钦受宣命虎符怀远大将军镇江府路总管府副达鲁花赤虽登荣显持教尤谨常有志于推广教法一夕梦中天门开七重二神人告云汝当兴寺七所赠以自物为记觉而有感遂休官务建寺首于铁瓮门舍宅建八世忽木刺大兴国寺次得西津竖土山并建答石忽刺云山寺都打吾儿忽木刺聚明山寺二寺之下刱为也里可温义阡又于丹徒县开沙建打雷忽木刺四渎安寺登云门外黄山建的廉海牙忽木刺高安寺大兴国寺侧又建马里结瓦里吉思忽木刺甘泉寺杭州荐桥门建样宜忽木刺大普兴寺此七寺实起于公之心公忠君爱国无以自见而见之寺耳完泽丞相谓公以好心建七寺奏闻玺书护持仍拨赐江南官田三十顷又益置浙西民田三十四顷为七寺常住公任镇江五年连兴土木之役秋毫无扰于民家之人口受戒者悉为也里可温迎礼佛国马里哈昔牙麻儿失理河必思忽八阐扬妙义安奉经文而七寺道场始为大备且敕子孙流水住持舍利八世业也谨不可废条示训诫为似续无穷计益可见公之用心矣因缉其所闻为记】 
　　　　甘泉寺
在大兴国寺之侧
　　　　大光明寺
在丹阳馆南元贞元年安马吉思建
　　　丹徒县
　　　　龙游寺
在金山 【龙游寺在金山○(钞本此条在普照寺后)　案金山在镇江府城之外龙游寺既在金山自当属于丹徒县不得与帝师甘露普照等寺同属于本府矣下文平等寺(在江口坊正平山上)显亲胜果寺(在鹤林门外)长乐寺(在涧壁向善寺在城东北五十里)绍隆寺(在城东北六十里之五峰)法云寺(在城东北六十里平昌乡)永安寺(在登云门外)永兴寺(在还京门外)鹤林寺(在黄鹄山下)禅隐寺(在招隐山)竹林寺(在鹤林门外三里)普济寺(在焦山)玉山报恩寺(在江口坊)资福寺(在义里乡)上方寺(在崇德乡)妙慧寺(在西岳庙南)宁国寺(在鹤林门外半里许)昭庆报慈寺(在城西二里)普济寺(在黄杜村)海会寺(在丹徒县)显慈寺(在五州山)崇惠寺(在丁角镇)东霞寺(在圌山下)三山寺(在崇德乡)四渎安寺(在开沙)大法兴寺(在通吴门外福田山)登云寺(在登云门外)普慈寺(在仁和乡)宝城寺(在登云门外一里)其地皆属于丹徒县不应与本府之寺并列今皆一一改正】 旧名泽心不知始于何时 【或云始晋建武】 梁武帝尝临寺设水陆会 【梁高僧传天监四年武帝临泽心寺设水陆会宋熙宁中有进士杨谔者作金山水陆因缘记引此事载于记中碑见存】 或云起于唐之裴头陀 【祥符图经寺起于唐之裴头陀而尚书孙觌上梁文有口万川东注一岛中分长江介吴楚之冲故剎踵梁陈之旧与祥符图经颇异】 宋祥符五年改山名曰龙游天禧五年复名山曰金而以龙游名寺 【咸平初泽心寺僧幼聪献山图诏遣内侍蓝继宗赐大藏经祥符五年诏改山名曰龙游天禧五年又遣内侍江德明就饰佛像给钱三百万巿木修寺寺僧表求旧名诏山曰金山寺曰龙游】 政和四年改为神霄玉清万寿宫 【政和四年七月乙未诏天下悉立神霄玉清万寿宫镇江府以金山龙游寺改建漕臣詹度总视工事徽宗亲书殿阁等十名赐之为天下神霄第一】 郡守毛友为记 【其略曰父老相传先唐时尝以为龙游观已而为浮屠氏所有者几三百年矣故金华杨氏洞天记曰中国洞天不载于名籍者尚多有之金山其一也盖其前临沧海却倚大江独立无朋以天为际风涛朝夕赴其吞吐日月晦明环其左右搀数州之秀于俛仰之闲而下盘鱼龙之宫神灵之府盖宇宙奥区古今胜处也则高真所庭逸士所庐天閟地藏千有余年一朝岿然为海内琳宫之冠者夫岂无待】 南渡后仍为寺而厄于火淳熙中主僧蕴衷重加修创翰林学士洪迈为记 【其文曰江自岷山而下历巴夔湘楚包吞湔沬汉漾浯沅沱潜澧沔口淦巨川数十百演迤闳放薄于朱方极沛以大然后东入于海举天下之水莫盛焉金焦两山萃然天立镇乎中流皆有大兰若岧峣其上古记谓紫金浮玉者是已浮玉处势正如幽人逸士岩栖谷隐恐入林之不密故杭苇罕至而僧居触事随亦泯歇惟紫金超遥擅胜不复与同荡然开关八面应敌所谓江心一峰水而千里潭月双照云天四垂真能雄跨东南二百州如宸章所表揭者千帆下来万客鳞萃鱼龙之所冯怙人天之所宾挹古今推称无得拟议寺旧名泽心天禧中真宗皇帝感霄梦所底更为龙游飞白扁颜以贲方来室庐峥嵘概与境称遭罹魔劫鞠为烬墟中兴以还视力开葺军帅刘宝奋营大殿几成而厄于火明年郡守蒋及祖又嗣为之筑于道谋旋即蠹败淳熙四年枢密沈公复出治慨然叹曰吾行四方多矣未有如此剎者住山非本色人其可哉乃备礼撰币延金华蕴衷师于焦山俾主张是舍寂而居嚣去安而即烦人以为介介师不屑也遍行其疆悲智欻起自念已身逢此坏相亟倒空砵囊先众募舍前所未及一切趋新展前资以安耆旧抗塔院以壮瞻睹寿坊经室庖浴厢荣易翳为明宽挈敞靓江滨故址隘而不舒累石拓基揵护榆柳作屋二十四楹中建亭命曰烟雨奇观游土戾止洗亦储清又措法施为后人买田十六顷唯雄殿尊居役巨费侈居之六年而后敢议择廉僧入闽即山伐木如约浮海归命元龟而协谟节定星而揆日道充于内而迹彰于外其声远扬如谷应响施者唯恐不克丰其献匠者唯恐不克既其巧度为崇五十有五尺为广七十有四尺糜钱六十万阅四寒暑而成廓如穹如轮奂华奕却顾城阙根尘聿消移瞻海潮法音如在吴头楚尾莫之与京功甫讫师移锡钱唐之灵隐邦人愿有记使来谒当绍兴之季戎马饮江暴骨淮莽是时长老净信诱化童隶收舍瘗藏予再奉使往来亲见之为之启于太上被褎宠而僧其徒二十人则予于兹山疑若有宿因者故书而不辞殿经始于癸卯之孟夏成于乙巳之仲春而记于丁未之秋八月实二十有四日癸巳云住持传法僧净全立石淮东总领吴琚题额　周文忠公必大二老堂杂志山在京口江心号龙游寺承平时极盛楼观几万楹兵乱后十无一二绍兴末复遭回禄以金使年例登赏官亟营葺之复不逮于前惟自歙州门过经藏屡经兵火岿然独存当时歙人造此因名】 浮图曰荐慈二 【{浮屠曰荐慈二○(钞本作浮图二曰荐慈)　案如钞本所言则浮屠有二其一名荐慈其一缺名今考乾隆镇江志寺观门金山寺条下云山有荐慈塔二嘉庆丹徒志寺观门江天寺条下云(江天寺即此志之龙游寺乾隆志之金山寺)慈寿塔旧名荐慈塔多宝塔在山东妙空岩侧明万历间僧明性建据此则宋以前金山止有荐慈塔二更无别塔明矣今改正}宋丞相曾布元符末为知枢密院于金山建塔报亲遂请于朝赐额荐慈布有庐场七十顷在建康至是援故相王安石舍田蒋山例尽以施之为塔下香火资荐慈中废淳熙初重建】 台曰妙高 【元佑初主僧了元立东坡有诗】 室曰楞伽 【初张方平自翰林学士出守滁一日入琅琊僧舍见经一函发而视之乃楞伽经也恍然觉其前生之所书笔画宛然元丰末苏轼过南都方平授轼此经且以钱三十万使印施于江淮闲轼游金山寺主僧了元谓轼曰印施有尽若书而刻之无尽轼乃留金山为书之了元使侍者晓机走钱塘求善工镂板遂为金山常住其后印本流传四方有传至今者板不存矣宋干道戊子龙游主僧宝印即轼写经处为楞伽室焉】 堂四曰浮金 【徐元用邀苏轼同游有诗】 曰雄跨 【宋干道初淮东总领洪适取孝宗诗中语揭之】 曰玉鉴 【取翰林学士苏绅诗僧依玉鉴光中住人在金鳌背上行之语揭之矣】 曰水陆 【延佑闲两建水陆大会佛海慈慧禅师住持传临济宗臣僧应深撰碑集贤学士臣赵孟俯书其略曰皇帝缵业以来海内生民安安惟念堕坠下泉者罔克攸济延佑改元二月乙亥尝钦旨顺母后以金山为水陆建始地特降侈仪修大斋会七昼夜溥用津利其感神光□灯颇与常殊明年八月丙戌乃再钦旨如元年例仍建水陆大会用追答内弼之勒于乎大觉圣人昔愍阿难请启斛食教水陆要义已具萧帝广以法言宏于金山斋会典仪治着皇上今原是教所基复眷兹山益以宗说圆音两崇无极之宏勋臣应深幸备洒扫罔竭涓埃谨以盛美形于声颂被于金石庶俾幽显得与见闻咸遂蒙福焉云云至治三年复建水陆大会僧应深复撰文刻石其略曰佛道巍巍三界具瞻皇化荡荡万邦咸服皇帝有以克肖之乃诏有司如延佑元年例严备净仪入金山古坛建水陆大会一七日始事以七月戊戌毕于乙巳用培社稷之鸿禧及津幽显之多众猗欤盛哉云云】 阁五曰化城 【王安石僧仲殊皆有诗】 曰无边曰金鳌曰奎文 【宋高宗幸建康孝宗以元子扈从道由京城赋诗有云崒然天立镇中流雄跨东南二百州郡守方滋刊石于阁下有记】 曰万佛翰林侍讲虞集为记 【其文曰南徐古治限大江之（山耎）受众川之委东趍而将至于海也其浸汪洋以无涯其流舒肆而莫止拳然有山中江以迎其冲者金山也山有佛祠始建于晋明帝时梁武帝着水陆斋仪亲至其寺行之至宋真宗赐名龙游禅寺国朝至大己酉僧应深以天子之命主之兼畀以马薛里吉思所据银山东西二院且敕使修水陆大会如梁之仪延佑至治闲又两敕建会如至大故事于是应深以辛酉之岁即寺之右建大阁焉上严万佛之像下肖罗汉之容为位五百后五年今上皇帝潜邸之日由江引舟而亲登是阁壮其缔构雄伟而善深之为也出帑金成佛像千以赞之又三年皇帝既登大宝建元天历三遣使赍名香白金往祠之山祇波神鱼跃龙舞幽显咸若应感着焉至顺元年秋应深来朝京师十月乙未入见上奎章阁奉佛像以进上曰阁中万佛已庄严乎对曰像具而未完已无金也上曰朕悉为若成之即出内府宝钞五万缗以赐之仍归以罗汉庄陷江汰沙之田明日应深入谢曰臣僧请以万佛祝万寿愿万寿等万佛上曰朕之崇佛岂私朕躬所愿含生均被佛力因名其阁曰寿又明日敕学士臣集勒文以记之臣集闻诸浮屠氏之说曰充乎法界一佛身也何有于万及其化现至百于亿恒河之沙析为微尘尤不能儗岂万可言因像设教取数于圆以表也臣请谕之以言今我圣皇运至善大慈之心位乎亿兆万民之上一念虑之善一佛之全体也一号令之善一佛之大用也一日二日已具万几至于岁时善积无数即佛之善非万可计然则圣天子万佛之施岂独见于斯阁而已哉有生之类无闲远迩小大知上之念已也仰而望之一一如亲涵上之恩惠焉譬诸瞻日于天人各见日如日亲已不知所见共一日也观月于水人各见月如月亲已不知所见同一月也散之诸有名之为万归之于无其实一佛也一佛万佛也我圣天子一佛万佛之所具乎一佛之寿已不胜纪积至万佛其寿无量即寿即佛即佛即寿是故斯阁可得而名矣请书其事以谂诸来者而深之勤亦得系于无穷焉】 亭六曰留云 【不存】 曰吞海曰回澜曰观澜 【宋宝佑四年主僧永茂重建】 曰烟雨奇观 【郡人陈从古书】 曰江淮一览又有信庵在无边阁之西 【宋淳佑十年理宗御书二大字赐臣赵葵遂于无边阁西创庵揭之】 
　　　　平等寺
</div>
    <div class="pagination">
<a href="至顺镇江志_page52.html">上一页</a><span>...</span><a href="至顺镇江志_page48.html">48</a><a href="至顺镇江志_page49.html">49</a><a href="至顺镇江志_page50.html">50</a><a href="至顺镇江志_page51.html">51</a><a href="至顺镇江志_page52.html">52</a><span class="current-page">53</span><a href="至顺镇江志_page54.html">54</a><a href="至顺镇江志_page55.html">55</a><a href="至顺镇江志_page56.html">56</a><a href="至顺镇江志_page57.html">57</a><a href="至顺镇江志_page58.html">58</a><span>...</span><a href="至顺镇江志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
