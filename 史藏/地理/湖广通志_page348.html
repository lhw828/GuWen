<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 348 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 348 页/共 373 页
  </h1>
  <div class="content">
   欲知叔子恩多少但看龟趺碧浅深铜雀台中歌舞妓那能挥泪到如今
　　天圣岩　　　　　　　　　　　伍　让
　　白云居士拾瑶华来往人间岁月赊一自骖鸾轻举后满山犹带旧烟霞
　　寓花源　　　　　　　　　　　僧三休
　　隔江人唱浪淘沙月上梧桐影未斜客到浔阳谈往事青衫无泪湿琵琶
　　宋玉墓　　　　　　　　　　　颜　余
　　曾于骚赋见髙才秋本无心人自哀江树不知词客意年年霜叶下荒台
　　董孝子墓　　　　　　　　　　陈　瑚
　　孝子行佣为老亲到今双冡傍湖滨休将织绢疑天女好与千秋感路人
　　皇清
　　洞庭湖櫂歌　　　　　　　　　朱丕戭
　　白马矶前湖水深白鹤山头铁笛吟忽听女儿唱歌去山长水远杳难寻
　　岳阳十月不曾凉雷未收声虹未藏昨日江南新到客白萝衫子葛衣裳
　　緑蓑青篛碧湾边初熟黄梅雨半天结得青丝千缕网还须折栁串银鳊
　　次石碑黄鹤楼吕仙原韵二首　　卞　澍
　　石室良缘防有时仙风飘缈水之湄楼头賸得江流永逝者如斯静里知
　　一枕依稀梦破时笛声鹤泪彻江湄觉来欲识罗浮意铁笛无声鹤不知




　　湖广通志巻八十九
　　钦定四库全书
　　湖广通志巻九十
　　艺文志
　　表
　　晋
　　让开府表　　　　　　　　　　羊　祜
　　臣祜言臣昨出伏闻恩诏拔臣使同台司臣自出身以来适十数年受任内外每极显重之地常以智力不可彊进恩宠不可久谬夙夜战栗以荣为忧臣闻古人之言徳未为众所服而受高爵则使才臣不进功未为众所归而荷厚禄则使劳臣不劝今臣身托外戚事遭运防诚在过宠不患见遗而猥超然降发中之诏加非次之荣臣有何功可以堪之何心可以安之以身误辱高位倾覆亦寻而至愿复守先人敝庐岂可得哉违命诚忤天威曲从即复若此葢闻古人申于见知大臣之节不可则止臣虽小人敢缘所防念存斯义今天下自服化已来方渐八年虽侧席求贤不遗幽贱然臣等不能推有徳进有功使圣听知胜臣者多而未达者不少假令有遗徳于版筑之下有隠才于屠钓之间而令朝议用臣不以为非臣处之不以为愧所失岂不大哉且臣忝窃虽久未若今日兼文武之极宠等宰辅之高位也臣所见虽狭据今光禄大夫李喜秉节高亮正身在朝光禄大夫鲁芝洁身寡欲和而不同光禄大夫李应涖政简在公正色皆服事华髪以礼始终虽歴内外之宠不异寒贱之家而犹未防此选臣更越之何以塞天下之望少益日月是以誓心守节无茍进之志今道路未通方隅多事乞留前恩使臣得速还屯不尔留连必于外虞有阙臣不胜忧惧谨触冐拜表惟陛下察匹夫之志不可以夺
　　唐
　　荆南谢上表　　　　　　　　　张　说
　　伏奉二月二十五日制书除臣荆州大都督府长史拜命荒服浮舟遄泝以今月十七日到州上讫山列楚望水横南纪徳非羊祜迹谢宋均何以镇静流亡攘除猛虣臣说申谢臣宿滥宸眷累尘荣奬福过生灾至刚多缺一辞庭阙已涉五年不有自白之书竟无因人之请天光烛照云雾顿披窘鳞更跃铩翮仍翥揣分瞻恩何阶及此媿乏才能不足宣扬皇风敢竭心力少冀上酬元造
　　代伊仆射谢男宥授安州刺史表　吕　温
　　雷惊里巷日照闺门宠命自天战局无地臣诚惧诚感顿首顿首臣闻惟君任臣固无虚授知子者父敢私不才臣顷者伏以圣政维新时清无事遂絶指纵之望求申念主之诚陛下以臣统兵歳深周陟艰险长三军之子弟积百战之疮痍将有去留念其情义理资感励事贵便安爰勅臣男试总戎务臣虽训之以义教之以忠而钝拙有涯防磨靡及童儿代斵每怀伤手之忧小子在边曾靡折之喜将何遽膺宠数荐沐恩光直授竹符就加金组且祁午之为军尉父已悬车陆抗之将父兵子非防服岂比臣身居端右男领方州鸣玉会朝朱轓行县焜耀中外超冠古今名数之乐何如人臣之事斯极千载至公之运独被殊私万物咸遂之辰先防曲泽沥肝呈胆莫尽微诚毁族殒身不足为报
　　代永州韦刺史谢上表　　　　　柳宗元
　　伏奉某月日制书除臣永州刺史以某月日到州上讫受命若惊临职弥惧臣某诚惶诚恐顿首顿首臣以无能累更事任神州赤县实所备尝过量逾涯每深兢惕不惟圣恩推泽滥驾朱轮禄秩徒增讵施乳哺之惠服命虚受寜兴襦袴之谣况此州地极三湘俗防百越左袵居椎髻之半可垦乃石田之余旷牧守于再秋弥骄犷俗代征赋于三郡重困疲人分灾本出于一时积弊遂逾于十稔抚安未易知法出而奸生子育诚难惧力劳而功寡夙夜忧切不敢遑宁谨当宣布天慈奉扬神化以日系月傥或有成少禆恺悌之风因答生成之造
　　黄州刺史谢上表　　　　　　　杜　牧
　　奉某月某日勅防自某官授臣黄州刺史以某月日到任上讫臣牧诚惶诚恐顿首顿首臣自出身以来任职使府虽有官业不亲治人及登朝四任皆参台阁优游无事止奉朝谒今日防恩擢授刺史专断刑罚施行诏条政之善恶惟臣所系素不更练兼之愚昧一自到任忧惕不胜动作举止惟恐罪悔伏以黄州在大江之侧云梦泽南古有蛮风今尽华俗户不满二万税钱才三万贯风俗谨朴法令明具久无水旱疾疫人业不耗谨奉贡赋不为罪恶臣虽不肖亦能守之然臣观东汉光武明帝称为明主不信徳教专任刑名二主相继联五十年当时以深刻刺举号为称职治古之风废俗吏之课高于此时循吏卫飒任延王景鲁恭刘寛陈宠之徒止一县宰独能不徇时俗自行教化惟徳是务爱民如爱子废鞭笞责削之文用忠恕抚字之道百里之内勃生古风凡违众背时徇古非今王者公侯尚难其事岂一县宰能移其俗此葢人为治古之人法为一时之法以治古之教齐之即治古之人以一时之法齐之即一时之人国家自有天下以来二百三十余年间专用仁恕每后刑罚是以内难外难作者相继土地甲兵权柄号令尽非我有终能擒之此实恩泽慈爱入人骨髓俗厚风古不可动摇今自陛下即位以来重罪不杀小过不问普天之下有罹艰凶一皆存恤圣明睿哲广大慈恕逺僻隠阨无不欢戴受十四圣之生育张二百四十年之基宇臣于此际为吏长人敢不遵行国风彰扬至化小大之狱必以情恕孤独鳏寡必躬问抚庶使一州之人知上有仁圣天子所遣刺史不为虚受蒸其和气感其欢心庶为瑞为祥为歌为咏以禆盛业流乎无穷在臣心之则然岂材术之能及无任感激悃恳血诚之至
　　宋
　　到黄州谢表　　　　　　　　　苏　轼
　　狂愚冐犯固有常刑仁圣矜怜特从轻典赦其必死许以自新只服训词惟知感涕申谢伏念臣早缘科第误忝缙绅亲逢睿哲之兴遂有功名之意亦尝召对便殿考其所学之言试守三州观其所行之实而臣用意过当日趋于迷赋命衰穷天夺其魄叛违义理辜负恩私茫如醉梦之中不知言语之出虽至仁屡赦而众议不容按罪责情固宜伏斧锧于两观推恩屈法犹当御魑魅于三危岂谓尚玷散员更叨善地投畀麏鼯之野保全樗栎之生臣虽至愚岂不知幸此葢伏遇皇帝陛下徳刑并用善恶兼容欲使法行而知恩是用小惩而大诫天地能覆载之而不能容之于度外父母能生育之而不能出之于死中伏惟此恩何以为报惟当蔬食没齿杜门思愆深悟积年之非永为多士之戒贪念圣世不敢杀身庶几余生未为弃物若获尽力鞭棰之下必将捐躯矢石之间指天誓心有死无易臣无任战栗之至
　　河阳谢上表　　　　　　　　　冯　京
　　久尘右地无补圣明坐窃强藩尚寛罪戾恩私溢望愧悚兼怀伏念臣才不逮中智非经逺特逢盛际再列近司擢之于防常之中振之于倾危之下便荷异数究极宠光龊龊备员仅能寡过碌碌成事无足论功徒肩许国之诚靡讲衞生之术曩婴疾疹殆至膏肓虽赖上医迄存余喘然而气血潜耗智虑早衰筋力乏于步趋耳目乖于听览勉从职事仍歴歳时覆餗之讥巳腾众口乞麾之请遽恻上心矧惟右辅名都三城重镇水陆皆便次舍非遥食物具宜堂皇尤峻使传罕经于馆候讼牒希至于庭除加以时雨既优宿麦滋茂盗贼屏息闾里阜安不烦施为有便颐养此葢伏遇皇帝陛下天地容覆日月照临私臣以不报之恩谅臣有可矜之理终始眷遇进退保全顾何心顔敢爱躯命惟愿稍加药饵益近方书朝露未晞傥复还于旧观烟火不息誓更竭于精神
　　明
　　进承天大志表　　　　　　　　张居正
　　伏以王业始基而一统丕昭长发之祥圣人受命而抚万方茂应中兴之运勲华协徳谟烈重光爰裒辑以成书用垂贻而作范窃惟帝图肇启固锡祚之自天王气独钟必毓灵之有地黄帝本轩丘而立号神农繇姜水以宅尊姬箓将昌泽豫培于丰芑汉基既建念仍注于枌榆振古如兹于今为盛惟承天之封域实南土之隩区禹别荆州躔鹑火而幅员斯广熊开楚甸标樠木而疆守滋雄川岳储精贞元遘会我睿宗献皇帝圣修王度迈至徳于周文慈孝献皇后内治母仪嗣徽音于太姒封之赤社王此大邦式国刑家根本布二南之化积高累厚讴歌系四海之心乃基骏命以维新聿肇鸿休之有俶恭惟皇帝陛下庆承燕翼期应龙飞握温洛之贞符嗣膺宝厯协天潢之吉兆入御瑶枢遡怀佑启之洪恩特举尊崇之旷典觐耿光而扬大烈丕振先猷建皇极以叙彞伦遹追来孝迨慈宫之南祔勤御跸以躬临卜吉壤于纯山廓新规于旧邸帝晖下爥腾周歌夏谚之欢天藻昭回轶过沛横汾之咏圣泽溢江而洽汉皇风动迩以及遐至若礼文乐器之掌在祠官及夫灵囿甫田之贻诸世守闳谟伟绩皆古昔之稀闻大赉隆施葢臣民之殊遇匪表章于今日曷炳耀于将来顾守臣纂述之初虽尘御览而纪事体裁之谬未当渊衷岂谓无征实将有待属以昊恩申佑降瑞运于山陵缅惟世徳弥昭切孝思于岵屺遂颁涣号俾阐贲文高馆宏开简儒臣而载笔嘉名焕锡劳宸翰以标题惟志之为称其义本属于郡国而此书所载其事则系于朝廷既不容尽同左右史之文又安可仍袭方舆家之体乃加芟定载用讨论志在尊君分十二纪以识其大言皆摭实列四十巻以总其凡父作之子述之圣而继圣尽美也尽善也书不一书藏名山而副在有司垂百代不刋之典遵先王而监于成宪慰九重罔极之怀顾臣等学本面墙见同窥管绘乾坤之高大曷能拟诸形容瞻日月之光华何以加其润色仅効编摩之职莫殚扬厉之忱伏愿治普文明化成孝理神祗笃祜三都巩磐石之安宗社绥休亿载衍皇图之庆











　　湖广通志巻九十
&lt;史部,地理类,都会郡县之属,湖广通志&gt;
　　钦定四库全书
　　湖广通志巻九十一
　　艺文志
　　疏
　　明
　　兴都事宜疏　　　　　　　　　王宗载
　　臣惟皇上嗣膺丕图涣颁明诏凡一切官邪民蠧悉赐湔除冗费横征痛加厘革所以光昭先徳子惠羣生甚盛举也然兴都之地其隠忧积弊什伯四方凋瘁伤残日甚一日特以僻在荆鄙未防处分臣生长其间见闻颇悉幸逢盛际义不容黙敬条为五事以备采择惟皇上试垂听焉一曰革庄田以纾民困治七年分封献帝于安陆州因以郢梁二王所遗庄田属焉此固亲亲之义所宜然也而其时田有定额赋有定数经管人役莫敢肆其侵陵未始有称不便者迨以其田改为皇庄特命守备太监专理其事遂得凭藉声势陵轹军民或因经界相连而任其兼并莫敢谁何或因彼此相争而诱其投献隂为报复小民既入国储复征庄课一田两税巳不堪命而奸书积吏多方掊尅又百倍于公家之征甚至访有殷富平民既诬以侵占庄田径行拘禁务罄竭家资满其所欲而后仅以身免抚按诸司稍为分理一被诬奏莫能自明如钟祥县民周章投献丰乐河田地有包御史据法叅治而遂致谪戍荆门州民熊尚仁被占沙洋村淤湖有刘知府受词问断而竟被中伤此皆往事之可据者而今则为患益炽矣臣窃以为王者以四海为家尺地莫非其有乃另设庄田下同藩国非所以圣治而大一统也今合无查将前项田地系军者复归于衞所系民者复归于府县一应钱粮或解内帑收贮或留守备府支用俱令军衞有司照数催征径自起解不许仍差书办校尉下乡科索如此庶惟正之供既不缺于上无名之征亦可省于下矣二曰裁冗员以肃官常嘉靖初年因潜邸礼生陈佩等从龙至京各图录用乃于兴都祭祀署及郢府梁府岳怀王等处添设奉祀等官十余员名即以前项礼生除补初不过备员数典祀而已其后渐希恩宠妄生事端因奏添补排夫役三十余名分管守衞校丁二百余名假以巡禁山陵为名纵横乡曲受理民词出入府县属托公事任是秩者往往有荣身肥家之验遂致富豪之民竞输钱以图选授每一官而三四人共之且其考覈不经于抚按黜陟不系于铨衡惟纳重贿于守备即得题请越次除补此虽职业微尠而计其歳入伤财巳不赀矣至于修演道教已有道纪司而复设道官三员焚修元祐宫守衞陵寝巳有显陵衞而复差锦衣衞官一员巡视山陵此辈一出皆僭拥舆葢縻费刍粮挟制有司阿附守备无益于事而有损于民者也今合无查将前项奉祀等官每处量留一员以供祀典其余不论见任缺尽行裁革仍听本处抚按一体考察有不职者不时论斥员缺吏部径题除补守备太监不得专擅奏请其元祐宫香火即令道纪司焚修陵寝即差显陵衞指挥巡视前项添设道官及添差锦衣衞官俱行裁革如此庶官有定员而名器不滥事有定体而财用可省矣三曰定经制以清冒滥夫显陵之有陵户元祐宫之有庙夫初不过八十余家凡一应赋役皆得全户蠲免亦未为不可也何比年以来各役狎爱恃恩奏领防勅冒名寄籍渐紊成规或人止一丁而混开亲识至数十丁或田止百亩而受寄富豪至数万亩一切繁重差役彼皆秋毫无与而贫民之累则日益加重矣至若守备府书办校尉置买民田本无应免之例乃亦递相仿效槩行告免有司无不顺承民间有犯人命强盗违法重情者輙藏匿前项人户有司不敢追索是皆以守备为之私庇而法令难行故也若及今不为限制后将不知所终矣今合无查将前项陵户庙夫原领防勅俱行追缴仍查每户应免丁田若干限定等则不得槩称全户致滋冒滥其书办校尉有置买民田者俱令一体当差不许遗累平民及藏匿罪人违者听有司径自究治如此庶法制严明奸猾不得趋避徭役适均贫愚不致偏累矣四曰正进贡以省科兴都地瘠民贫诸凡土产皆四方所有自国初以来未有以方物进者嘉靖四十一年守备太监张方希恩赍予越分逢迎凡果殽鱼米粗重之物皆分泒州县责令里甲买办以充上贡虽非其地之所出时之所有而槩取泒州县无敢违者令小民百倍其值而有不恤也且其供上用者犹有常品充私馈者漫无纪极本地之出办既竭其膏脂沿途之转输又急于星火所过驿递无不骚然葢不止于一方受病而巳也夫国朝歳进之制载于令甲俱有定式此既不系旧例又未奉有明旨是亦不可以巳乎今合无查将前项进贡方物俱行停止不许守备太监仍假此名妄差官校需索州县骚扰驿递违者听所在官司一体防治如此则阿奉无由而希冀之途塞取用有节而催科之患除矣五曰正事权以絶弊源夫守备之设专为衞陵寝供粪除于府县无监临之责于军民无统驭之权也惟自太监廖斌煽祸于前张方继之亦稔其恶奔走司府剥削军民遂使事权轇轕而政体乖张有不止于前所言者如纵主文书办诓诈民财有王相等三百首恶见犯罪于法司设缉事校尉罗织人罪者有朱敬德等二百余名广索骗于合郡妬郑知府之执法遂假以粮饷不给而纵军士喧噪于府中忿陆知县之节财因托以夫役不敷而令校卒窘辱于庭内水灾之后所损者特红墙数丈耳方欲鼎建而冒功輙揑奏以罔上常赋之外所贡者特鱼米数品耳方欲通贿而图宠因假公以济私凡其蠧国殃民肆行无忌皆由事权太重而院司府县俱拱手受成故也今合无查照凤阳事体令守备之与方面有司止许以表里衙门相待不得以上下体统相临其该府一应事情关系陵寝者俱令防同本处抚按计议题请守备太监毋得任情妄奏书办校尉量留数名以供守卫其余尽行裁革不许仍差缉事致滋民害违者听抚按官一体防治如此庶事权不偏而官得行其志邪慝不作而民得安其生矣夫此五者其因仍浸渍虽亦有年而敢于怙恃巧于弥缝则至张方为尤甚也若张方不去而欲议地方之因革是犹遡风而纵棹矣况今南京苏杭织造内臣未闻显过亦防撤回此独不可易而俾流毒于一方乎伏乞勅下该部再加查议如果臣言不谬将张方先行革去另选端慎内臣以充守备仍行本处抚按将前项事宜逐一查处务令上可以妥先灵而下有以苏民瘼则启佑之谟可垂不朽而继述之孝亦永有光矣
　　十事疏【节录】　　　　　　　　　邓　贞
　　其一曰吏部职专选法洪武中内外诸司官吏俱有定额今冗员甚繁日增于旧非任官惟贤初意凡各处考满官到部当辨其贤否优劣年劳久近以为黜陟今有积歳至七八考不得迁一级者有朞年未满即陞数级者凡进士监生出身自有定例今骤除方面躐跻华要者亦有除授佐贰沉滞末僚者何弗伦也至防补吏典立选拨正拨之名此吏部之弊也二曰戸部职掌钱粮出纳尤当慎用今各府州县税粮或经二三年四五年不完者本部恬不为意每年指以催征为名纷然遣官在外有一二年三五年不返者惟务剥害良民以致田里不安赋税多逋本部明知其非皆不举奏其诸色税粮既巳送纳到仓而官儹人等通同盗卖虚出通关亦有未曾送纳到仓各府州县夤缘为奸伪造通关奏缴到部此户部之弊也三曰礼部职掌礼仪凡各处朝贡使臣至京随当具奏接待如仪不使逺人觖望今饮食供帐委之会同馆应赏赐者故意迟留又有各处土目来贡者往往不即奏达止令于会同馆听或十日半月不引奏者或已进贡不即发遣此礼官之弊也四曰兵部职掌兵政凡天下军马多寡虚实当周知如某衞某所见在军马若干欠缺逃亡若干时常检防具奏整理今乃尸位素餐优游度日兵务废弛马政不修军伍不整有经三五年十数年空歇不补者马匹孳生有三五年拖欠不完者是致各衞通同作弊互相防蔽贪赃坏法非止一端此兵部之弊也五曰刑部都察院黒白不分是非颠倒令人无所控诉亦有淹禁三五年十年者皆委而不问审决之际所在官司畧不究心推鞫以致死于非辜大理寺职在祥刑一槩防隠随其轻重高下不能有所辨理正若痴愚旅进旅退此刑官之弊也六曰工部职掌造作今所急务者惟行在宫殿其诸造作皆可随宜乃不度民力不分缓急采买物料以一科百以十科千动至数千万计民受其害不可胜言且工匠辈有连年服役不少闲者有经年买闲在外生理者有狡猾托故而逃避者致役使不均人心不服旧制凡军器除存留操备其余皆令入库遇有损坏或补造就各衞军器局修治不许私制近有无知小人私带军器及私藏其家或公行货卖不知此等军器何人制造旧制官府买办物料止收本色今贪利之徒一槩揽纳不收本等物料而折收钞贯等项恣肆贪残吮民膏血此工部之弊也九曰洪武中各衞官旗军士编成队伍各有统属今擅将别衞军士入伍又行招纳逋藏逃匿此军政之弊也十曰内外各衞所军士皆有定数如伍有缺即当勾补今各衞所官吏惟躭货贿军伍空缺差人勾补纵容卖放百无一二该管官吏徇私作弊不行举发又有勾解到衞受赃故免及以差使为由不令服役此军衞之弊也凡此十事皆今日急务宜令所司各举其职而后天下之治成矣
　　请戒谕羣臣疏　　　　　　　　张居正
　　兹者大小臣工自陈考察俱巳竣事一时朝政始觉更新但人心陷溺已久宿垢未能尽除若不特行戒谕明示以正大光明之路则众心无所适从化理何由而致臣等谨拟勅谕一道具稿呈览伏乞圣明裁定宣谕施行葢闻理道之要在正人心劝阻之机先示所向朕以冲幼获嗣丕基夙夜兢兢若临渊谷所赖文武贤臣同心毕力弼予寡昧共底升平乃自近歳以来士习浇漓官方刓缺钻闚隙窦巧为躐取之谋鼓煽朋俦公事挤排之术诋老成亷退为无用谓谗佞便捷为有才爱恶横生恩讐交错遂使朝廷威福之柄徒为人臣酬报之资四维几至于不张九德何由而咸事朕初承大统深烛弊源亟欲大事芟除用以廓清氛浊但念临御兹始解泽方覃铦锄或及于芝兰密网恐惊乎鸾凤是用去其太甚薄示戒惩余皆曲赐矜原与之更始书不云乎无偏无党王道荡荡无党无偏王道平平朕方嘉与臣民会归皇极之路尔诸臣亦宜痛湔宿垢共襄王道之成自今以后其尚精白乃心恪恭乃职毋怀私以罔上毋持禄以养交毋依阿淟涊以随时毋噂沓翕訿以乱政任辅弼者当协恭和衷毋昵比于淫朋以塞公正之路典铨衡者当虚心鉴物毋任情于好恶以开邪枉之门有官守者或内或外各宜念分猷以济艰难有言责者公是公非各宜奋谠直以资听纳大臣当崇养德望有正色立朝之风小臣当砥砺亷隅有退食自公之节庶几朝清政肃道泰时康用臻师师济济之休归于荡荡平平之域尔等亦皆垂功名于竹帛緜禄防于子孙顾不美欤若或沉溺故常坚守涂辙以朝廷为必可背以法纪为必可干则我祖宗宪典甚严朕不敢赦百尔有位宜悉朕怀钦哉故谕
　　进帝鉴图说疏　　　　　　　　张居正
　　臣等闻商之贤臣伊尹告其君曰德惟治否德乱与治同道罔不兴与乱同事罔不亡唐太宗曰以铜为鉴可正衣冠以古为鉴可见兴替臣等尝因是考其前史所载治乱兴亡之迹如出一辙大抵皆以敬天法祖听言纳諌节用爱人亲贤臣逺小人忧勤惕厉即治不畏天地不法祖宗拒諌遂非侈用虐民亲小人逺贤臣盘乐怠傲即乱出于治则虽不阶尺土一民之力而其兴也勃焉出于乱则虽借祖宗累世之资当国家熈隆之运而其亡也忽焉譬之佩兰者之必馨饮酖者之必杀以是知人主欲长治而无乱其道无他但取古人已然之迹而返已内观则得失之效昭然可睹矣仰惟皇上天纵英资光应鸿宝孜孜诵习懋殷宗典学之勤事事讲求迈周成访落之轨海内臣民莫不翘首跂足想望太平臣等备员辅导学术空疎夙夜兢兢思所以佐下风效启沃者其道无繇窃以人求多闻事必师古顾史家者流亡虑千百虽儒生皓首尚不能穷岂人主一日万几所能遍览乃属讲官臣马自强等畧仿伊尹之言考究歴代之事除唐虞以上皇风元邈纪事未详者不敢采录谨自尧舜以来有天下之君撮其善可为法者八十一事恶可为戒者三十六事善为阳为吉故用九九从阳数也恶为隂为凶故用六六从隂数也每一事前各绘为一图后录传记本文而为之直解附于其后分为二册以辨淑慝仍取唐太宗以古为鉴之意僭名歴代帝鉴图说上陈睿览昔班伯指畵屏以諌意专戒惩张九龄千秋金鉴一书词涉隠讽今臣等所辑则美恶并陈劝惩斯显譬之薰莸异器而臭味顿殊氷镜澄空而妍媸自别且欲触目生感故假像于丹青但取明白易知故不嫌于俚俗虽条目仅止百余而上下数千载理乱之源庶几畧备矣伏望皇上俯览愚忠特垂省览视其善者取以为师从之如不及视其恶者用以为戒畏之如探汤每兴一念行一事即稽古以騐今因人而自考高山可仰毋忘终篑之功覆辙在前永备后车之戒则自然念念可纯事事合理德可嫓于尧舜治将埓于唐虞而千万世之下又必有愿治之主效忠之臣取皇上今日致治之迹而绘之丹青守为模范者矣劾内官陈增再请停开矿疏　　　郝　敬
　　谨题为宦防抗违明旨大肆贪残恳乞严刑勘问以醻民怨并赐停止开矿以杜祸源事臣于本月初八日办事该科接山东青州府益都县知县吴宗尧揭帖内称开矿内监陈增背旨营私剥官虐民包买铅砂抽丁加泒种种不法一句一切齿一字一堕泪小民不得聊其生有司不得奉其职圣明在上而豺狼噬人于通都狐鼠公行于白昼日甚一日莫之敢问是祖宗宪章虚设皇上之明旨不信也夫内官不许干预外事高皇帝之懿训也貂珰进用差使络绎是中业之敝政耳今陛下不能逺法高皇帝而近袭中业已过矣幸明旨勅下不许扰害地方不许动支官帑不许加小民庶几救水火之万一而今据宗尧所奏无论山东六州二十九县即益都一县一年之内已支费过官银二千两非无据也出巡比较打死临朐县矿夫孙有枷尸三日贫民单枝韩文等被禁刑富戸翟攀徐大亮等遭掳掠非无据也计口抽丁包泒金银益都一县丁夫一千泒银三千六百两又泒铅价银一千八十两合省六州二十九县歳泒银十余万两非无据也罪案千条覼缕万言肤受之愬如臣所摘岂无影响与明旨大相违背不行勘问何以正贪残之罪彰陛下无私之明夫宗尧一县令耳任未满一年书生贫苦初得一官岂不自爱而横挑虎口前日之韦国贤覆辙未逺也且开采一事诸臣百言而皇上百不听岂因一有司而遂听之向使百言而皇上百听岂因一有司言遂不听之彼何苦捐七尺之躯冐雷霆之怒徼必不可得之幸而呼必不可回之天乎想其中必有万不得巳者不一勘问何以服其心然此如人病危急而治其标耳设使自今以往开采之役不停内臣之差遣不罢虽禁其勿扰而实教之扰也禁其勿加泒而实纵之加泒也禁其勿支费官银而终不免于支费也葢彼小人之腹明知陛下所谓勿扰者寛慰臣下之权辞而以有司之不应需求者为阻挠之大罪有司以骚扰为违旨而内臣又以阻挠为违旨有司之论违旨未必行而内臣之论违旨者遭拏问矣天下仰窥陛下之意在此不在彼虽三令五申何益岂惟陈增不信臣亦不信天下吏民亦不信之矣将来之患何其有极臣窃窥陛下所以不信臣之言者其故有二臣昔尝言开矿不利今且获利万金矣臣昔尝言开矿有害今晏然无事矣然而陛下所谓利者在帑藏之私蓄而臣所谓不利者在闾阎之伤残陛下所谓无害者在目前之茍安而臣所谓害者在未来之叵测如但以帑藏为利而闾阎为非利此则臣之所未解矣如必待祸之巳然而始信其实然此则臣之所不忍言矣伏惟陛下念倚伏之机究聚散之理纳苦口之谏烛逢迎之奸涣发明诏停止开采豺狼狐鼠虽欲搏噬其势自无由已如曰经费不足开采之役原非为经费也如曰内帑空虚铺宫之买办犹取诸外府也则天下之疑陛下者深而陛下之明旨不过为愚弄臣下之虚文奈何宦防辈不弁髦视之也哉乞陛下先行停止然后将宗尧所奏行该抚按查勘以明陛下之无私据宗尧疏内述陈增口语抚按官奏请皆留中惟巳奏即允行陛下此意外人虽知之而不敢言陈增公然言之而不少讳明归过于君父以挟制臣民罪莫大焉恶莫加焉乞将臣疏与宗尧所奏一并批发臣言是陛下鉴其直而宥其死臣言非则诛戮之斥逐之亦足以毕臣之言责彰陛下之英断傥一槩含糊留中不发忠欵徒勤天听愈逺疾痛呼而不应蟊贼猖而不诛日积月累以致天变人离虽遍大地为黄金尽河沙为珠玉而瓦解之势成天下之事去矣然后取臣今日之言追思之取今日败坏天下之小人而族灭之亦何补于危亡之数哉伏惟陛下早赐裁决生民幸甚宗社幸甚
　　劾严嵩疏　　　　　　　　　　王宗茂
　　臣闻舜之咨十有二牧曰食哉惟时柔逺能迩惇德允元而难壬人注曰凡此五者处之各得其宜则中外治安矣顷年我皇上励精图治大奋乾纲而轸念度支多方夙备食可足矣罢息诛求敦崇节省逺近怀矣从谏如流求贤若渴德可尚矣而独所谓壬人者或为陛下之览察或为言官之论列皇上亦俯念忠谠察纳敢言一犯清议輙加咎谴但豺狼当道此特狐狸之问耳澄浊必于其源芟莠贵去其本臣敢昧死为陛下言之自古宰相之设所以上佐一人下率百僚相道得而万国理此调燮之机而理乱之本也故有苗来格虞归益赞之功越裳来享周赖姬旦之力其责诚大而其任诚重不可不得其人也故唐之陆贽亦曰古先圣哲之垂言立训必殷勤切至以小人为戒者岂将有意讐而沮之哉诚以其蔽主之明害时之理致祸之源溥伤善之衅深所以有国有家者不得不去之耳自古以来虽有明君而为奸臣防蔽以致乱亡者多是以我太祖深监前辙罢置丞相恐滋偏听独任之弊也臣访得大学士严嵩本以邪媚謟谀之徒济以寡亷鲜耻之行陛下入其诈术之中进极人臣之位久持国柄明掌朝纲凡有奏请多资其判决一应陟降咸出其用舍虽三尺之孙亦霑一命之荣陛下待之蔑以加矣宜靖共尔职用酬殊遇乃因根蒂盘固气熖薰灼作威作福无忌无惮以总货为长防以弥缝为嘉猷备缙绅之所恶以为智巧冒往昔之所戒以为行能赇通万国寃含九地引用奸邪以为羽翼之助大小臣工半其门庑之人使中外唾骂人神怨恫虽唐之杨国忠宋之秦桧殆有甚焉如吏部者铨选之曹黜陟之司嵩挠吏部之权则每选额要二十员名州判三百两通判五百两天下名区听其拣择自州判而上以至二司出其门者每年生旦不分逺近皆来称寿折縀银皆百两有余该部非不知其柄之显移也一不从则祸立至孰肯犯其怒耶兵部者将帅之府边陲之管嵩总兵部之权则每选亦额要十余员名管事指挥三百两都指挥七百两三边要地不计匪人自指挥而上以至总兵感其恩者至于歳时皆来叩头菓价或至千金该部非不知职之不专也一不从则祸立至谁敢当其锋耶即二部而诸部皆然臣独举二部者例其余耳此嵩误负之罪一也如应天府监生滕应表借刁琛银五百两充为馈送即除广东德庆州判官未及到任物故此债尚未偿完至今告追不息临江府富豪防桂二逃罪来京潜住吏部考功司员外郎万寀私宅一月用银二千余两寀恃乡曲伊亲百计求免寀既由赂而能脱人则由赂而能官人可知即今外官之升沉不必稽其器能察其劳考但计礼物之丰菲简书之疏密是以方正忠谋之士不得为陛下用此嵩误负之罪二也如已酉年因人论劾欲潜搬家属回籍其他财物玩好不暇殚述但闻治装时检金银器皿以纪入库之数前列数十桌嵩坐于后愈出愈竒都无置处一切发琅金银美人高数尺者并金银溺器狼藉桌下方物竒珍京坻丛集此嵩误负之罪三也如袁州府分宜宜春等县其膏腴田产投献地宅不遑悉数闻相府之后别置库室五间下凿一丈二尺傍砌大石上布坚板室积石灰煤炭云内皆珍宝金银器物其成锭金银并赏赐银两犹不在是此其深藏贻逺诚竭其心思劳费谋画若以此谋国尚何不臧之有此嵩误负之罪四也如所蓄家人五百余名并袁州所属皆冒伊亲名色络绎水陆其供应船只马匹月无虚日日无虚时少有迟缓即捆打需索鸡犬不宁小民无由申控官司不敢阻当虽督运粮船亦且让其先过至于闸坝商舟未有免其破碎者徐淮地方驿门昼闭过客有关文者惟在门楼垂绳上下葢惧狼仆乡里之扰害也此嵩误负之罪五也如陛下所食大官之滋味不过数品葢不极玉食以费天下也嵩除陛下赏赐膳盒之外凡穷海之错极陆之毛絶域之所产人间之所无罔不毕至以供宴饮是九州四方之待嵩有甚于待陛下也其故何哉以国家之事皆由于彼也此嵩误负之罪六也都人儿童稔闻其黩货病国之久亦惟谣曰介溪介溪好不知几祸福到头终有报只争来早与来迟葢嵩积恶之极孽贯之盈负恩之罪尚小卖国之罪匪轻不能假手于陛下而但假手于上天也为人臣子致人怨恶之至无可奈何而求降灾于天此嵩误负之罪七也如陛下近因太仓空虚虽各处王府茍有羡积亦奉表输纳以助军需葢以见忠爱之心且臣子之分所宜尔也王府于陛下有骨肉之亲嵩于陛下有股肱之托若存一毫爱国之心当不知何如为裕国之谋矣而乃因陛下不直人言遂愈纵谿壑不顾贤否自为编修以迄于今聚类养恶凡为干儿子三十有余其踪迹尚藏若伊耕梁縚儒之类则已败露者也即其巳败露者而其未败露者可知此皆衣冠之盗兽心之人虽非严氏之姓实同一本之亲其狐因城贵鼠凭社黠肆毒稔害不可胜述夫富贵者人主之柄而嵩之能贵人富人如此则其柄不由于陛下矣此嵩误负之罪八也嵩之欺天罔人虽汗南山之竹不足纪其恶纵有苏张之口不能言其详而其尤大彰明较着痛恨太息于天下者兹其梗槩耳臣惟陛下临御以来吏称其职民安其业海内殷富四海向风何至迩年百物虚耗军民穷困南征北伐殆无宁歳乎葢天下之所恃以久安长治者财也兵也不才之文官以赂而出其门则剥民脂膏去百而求偿其千去千而求偿其万黎民几何而不困其困民如此又安有抚恤之政哉不才之武官以赂而出其门则侵渔刍粮或支之不及其时或散之常非其数军士安得而不弱其弱兵如此又安有折冲之功哉即今天下之民竭其出不足以胜其求殚其入不足以免其祸征诛之酷算及鸡豚嗟怨之声彻入苍旻以公家之赋税既有常数而私门之苞苴又无定额也不然则臣前所谓数十桌之器皿五间库之深藏岂神输运哉官敛之于民而又纳之于嵩也嵩之授受若固有之视之若不甚惜而不知棰楚之惨膏血之尽一路之哭向隅之悲傥陛下闻之亦不能不怆然而悯矣臣惟迩者各处地震由臣下专权之征也而所谓专权者宁有出于嵩之右者乎陛下用嵩将以论道经邦燮理隂阳而至于伤天地之和招怪异之至何取于嵩而任信之哉臣闻陛下之帑藏不足支五年之费而嵩之积蓄可赡数世之需是不惟孔子所谓富于周公而且富于陛下矣夫陛下以四海为富岂果不若嵩哉葢陛下积而有施而嵩独积于无用只见其多而为害之甚耳陛下与其为卖官鬻爵之令盍去此蠧财惑众之臣以全国家之元气乎臣又闻数年来忠谏之士敢怒而不敢言者由嵩交结以售其奸隂险以肆其毒未有朝阳之凤即为立仗之马不为廷杖之则为遐徼之卒茍有身家之念孰肯犯大难之端为此无用之言以贾必死之惨哉是以多巻舌而长吁结气而有待也臣为行人时每闻臣庶言及切齿腐心久矣彼以尚非言责思惧出位迩防擢用待罪南台幸厠当言之列遭遇受言之君既知奸慝复为缄黙则臣尸位素餐之罪既不可逭而国家言官之置不如刻木为人而列之于朝且无食禄之费矣臣非不知嵩日薄西山豢虐无几然一日业乎其官则一日流毒于民陛下为三皇五帝之隆而容此共工驩兠之属以月恒日升之圣而昵此朝不谋夕之奸臣不知天下后世将以陛下为何如主也臣非不知谢事高勇退之名隠恶茍全养寿命之道何乃自苦如此葢既以身许国则死亦人之所不免耳而况于毒民以逞诚非细故可隠忍自全以贻主上之忧乎臣非不知憸人无才不足以动人主一为所动非疎逖之臣未孚之言所能离也然进言在臣听言在君不敢逆睹其不听而不进也臣非不知左右援立皆有深缔之腹心一言浸润密启妄凟刀锯伏焉臣亦尽其职焉耳其他不遑顾也臣非不知嵩之数十假子待嵩而举火一苞或去诸蘖安附则所以为窃符之救井石之下者不知其凡几也臣既为杌上之肉其后不遑恤也臣非不知钱至百万可以通神以彼之富为颐指气使臣无死所矣臣虽握粟又何计焉臣父母垂老妻子俱少非不知承欢膝下乐其妻孥之为快也臣死之后父母失养妻子零丁孤苦有甚于天下臣民罹嵩之害者然时事至此殊非太平之象将为戎马之塲臣且举家焚燎自经林木有甚于失养孤苦者此时若用微臣之言犹为不逺之复则臣之父母妻子享安宁之福有甚于臣之生也臣以一死而易天下之治父母妻子之安顾不为与夫嵩之血气既衰戒之在得固也其所以得之不以其道愈得而愈无厌者嵩能持之入地下乎为后计也臣一人也宁无计后之心而犯陛下之怒欲去必不可去之奸以死必不可生之辱虽后亦不遑计者良以世受恩荣作养之逺每欲捐躯以报陛下之知遇复敢畏死而当言不言也哉臣犬马之诚誓不随缀班行之后以累平明之治伏乞俯鉴臣言将嵩速赐罢黜以谢天下并究臣不当讦大臣之罪以谢严嵩则臣邻幸甚天下幸甚再照吏部为百官之长四司为衡鉴之公衡不平则轻重或得以清其等鉴不空则妍媸或容以逃其形此进退人才之根而古今理乱之源尤不可使一壬人厠乎其间者也万寀既以奔竞而为中书复假权势而入吏部玩法干纪肆行无忌公礼私觌明受不辞遂使中外唾骂贤愚共怒号私宅为金帛之府闻京师有小万之谣夫以嵩之奸佞欺负而寀又以邪僻济之则其宠赂之彰国家之败臣不知其所终矣且朝觐在迩冠裳咸集以此巧人伪夫必善潜要诈索亦不可一日居乎其位以妨贤哲之路者也伏乞勅下该部并将万寀亟为罢斥别选正人以充新任庶名器不滥而官箴以肃奸慝用惩矣
　　请均加饷疏　　　　　　　　　程维瑛
　　谨奏为全楚泒额非常下邑艰危特甚恳乞圣明轸念穷宇亟赐裁处惠一方以绥四国事臣本贱儒备员下吏在班行不过么麽论事寄止于笾豆分何敢言职何足言属者圣天子龙飞都禹绩者以歳事辟臣追随羣宰附于载见求章之谊仰覩日表鳯姿几幸有跃跃欲吐者然于古计吏或对便殿或赐笔札俱厪清问陈疾苦今皇上千载一时正小臣可言之会也抑臣窃闻明主可与为忠言臣舍其职即何言溺其职固非忠也则亦就臣所居之地述臣所营之艰请得尽言而无诛耳臣所领竟陵为献帝翦桐之邦世庙潜龙之邸其间民瘼二祖精灵实式凭之竟陵地处汉濵适当陵阜竟处沧桑輙成洼潴而自荆筑沙洋河不西泛而东徙潜开泗港河不曲走而直冲遂无不灾之年半是不耕之土今城西南萦环百里间雈苻如箐沙碛如边凄然可念凡河伯所割据固千百年赋区也欲摄而问其额租一叶随风者犹是顺民羣聚啸呼者大有逆志积抗薮奸非一旦暮矣亦缘世庙南巡时泒协良多事巳而例仍不减既一困之乃至田已赡潞粮不尽随苦摊民亩已重又重且二困之于是逃亡浸众影射无算实三困之所以年来逋案如山逋檄如雨考成之吏寥寥交阨而窘此耳奈何四十八年之加饷泒至一万七千哉夫一万八千之正供尚多画饼若一万七千之加饷只问石田耳臣受事以来所追之粮不止寅欠而卯曵所追之期每以辰出而戍停所追之民多是赵甲而钱乙籍无主名田无实税桎梏充衢寃号彻旦臣既负所学而甘为催科之臣民实轻厥生而甘为胥戕之民正征带征左折右折而饷数又逼矣剜民之肉擢民之筋断难应此倍蓰褫令之官馘令之项亦何济于军需况前年半灾去年全灾粒菽不收请蠲未报即恐有怒目而蠕动者大可隠也臣非不知四郊多叠此乾坤何等时皇上其不以黑子之区变法为海内倡也亦明矣然他省饷盈十万而楚省七十万岂谓楚地广哉重湖二渎潜囓暗侵者难诘矣岂谓楚地殷哉诛茅依渚风雨不蔽者弥望矣岂谓楚民好义哉其风壮烈其俗健讼士噪民噪兵噪屡见告矣若楚赋之原重臣不及详而据见在之加协竟陵特其最耳臣愚妄意庙堂主计第当依粮起例通计楚额而均之五燕六雀适得其平而又不亏于成数此狂瞽之说计无出此若坚持税亩之说楚亩除渊沉而外有菰塍沙场不值一文钱者有售陌连阡不偿一歳泒者将能得之鬼输而神运乎哉胜国二奸皆沔籍而竟产万一游釜之鱼盗弄于潢池令一身耳所不遑恤后来当大费手也臣痌瘝二载荷恩瓦全谬谓加饷一节本国家万不得巳之权而昨日募兵今日促饷哿矣饶乡哀此瘠里立见全楚之萧条而竟之无子遗矣纵未至蜩螗羮沸绎骚陵寝使噏箕揭斗之众垂象名都销沉王气二祖于昭之神安乎不安乎睿衷念此必有恻然而动其隠者臣愚闇不识忌讳昧死上闻倘防光明烛照亟下所司通融分数显示均役无觭重轻酌议楚饷大蠲竟饷则陵宫安而楚安楚安而天下举安臣虽斥谴有余荣也臣不胜惶悚待命之至
　　直陈楚藩行勘始末疏　　　　　郭正域
　　今年二月臣尚在翰林院掌院事通政司沈子木至臣寓邸谓臣曰楚府仪宾袁涣等持宗室华趆疏来奏楚王首相沈老先生坚不欲上而袁涣等苦告不去臣应以不知子木谓取原疏来看臣对以不愿与闻又月余而臣始奉旨署部事楚王来奏华趆矣奉圣旨览王奏恶宗罪状多端各部院叅看来说钦此值四月初一日日食阁臣赴部救防首相沈一贯问臣楚事臣应之曰闻宗室先有疏至矣通政未之上也惟当行抚按勘问时三辅臣皆然临别时一贯复私向臣耳语曰贵部复本请无言通政匿疏事又继此而宗室华趆至矣仍赴部并各处诉告臣照旧例送会同馆羁留甫半日而通政司票有华趆赴司改换月日以疏上闻旨未下华趆投揭臣部大畧谓邀截实封广行贿赂等情臣当批仪司案又思祖宗之法宗室无久住京师之理时华趆已住一月矣臣随上疏请旨处分令趆去奉圣旨华趆系楚属宗如何结集羣党輙叅正王以小犯大岂得公论该部院会同该科叅看来说钦此臣以为事情重大自当行勘随与一贯言之乃一贯再三怒阻谓亲王不当勘问但当体访臣应之曰臣与楚王宗室同城而居一有偏徇祸且不测事关宗社不宜朦胧了事若不行勘科道官言之一贯冷笑向臣曰科道断不言也臣之请勘葢部中事体未有不勘而竟自处分者也未有不勘而竟自停阁者也不勘则楚王之迹不明不勘则各宗之罪不定今一贯先时于王疏则以为当勘而今于各宗之疏则以为不当勘亦何以服天下之心乎夫行勘在部中听断在地方处分在皇上臣何与之有既而奉圣旨这事情屡有明旨你们既已会同叅勘着行与该抚按从公悉心勘问明白具奏钦此臣又行文间楚王令校尉夏槐持一帖送臣寿仪百两嘱臣曲庇许臣万金臣以书复之曰贵府事但奉国法而行尊贶毫不敢领也屏其来人不许再见当时即欲发觉缘楚事正在疑惧中难以张皇恐涉好名有伤雅道又数月湖广抚按会勘疏至矣奉圣旨这事情关系重大礼部还会同都察院看议来说钦此不数日楚王辩疏又至矣奉圣旨览王奏辩事情与前抚按勘报尚有异同还着九乡科道从公看议来说钦此诸臣之见大畧责成抚按者俱多计各议单不下万言例该即日上奏不敢稽缓遂不能一一抄誊上烦御览臣部谨括大旨而巳随将各单用印钤记次日仍命该司抄誊数本分送各部其事之始末如此臣今将华趆原揭楚王礼帖上呈御览夫沈子木之匿疏也则谓一贯主之也不知一贯何意也既一贯力不欲勘也不知又何意也臣窃以为事无大小皆当上闻而一贯乃有不欲上闻者事无大小皆当付是非于天下听皇上处分而一贯乃欲以其意为行止臣不意皇上以腹心待一贯而一贯乃不以腹心事皇上也以上诸语臣可与一贯面质何敢欺诳皇上试谓此等大事当匿乎不当匿乎当勘乎不当勘乎谁敢于二三千里之外冒昧担当乎葢自臣不受一贯之命必知有今日矣今闻御史康丕扬疏虽不言臣而意似疑臣楚王前后三疏无一语疑臣楚中无一人疑臣不知疑之所从起也使臣果可疑也楚王能不言乎事若反坐华趆二十九人能不怨乎皇上试问抚按并在事司道府县诸臣有一事相关岂能为臣隠乎恐诸臣各有人品各有良心不可以颐指气使也独臣行能浅薄不足服人又每事过持皆足取怨如近来不与人諡与夺人之諡皆不过为皇上守法耳乃一贯之恨臣深矣臣一日不去将无死所臣以守法而去官臣有余荣矣伏乞皇上放臣归里以谢一贯诸臣不胜感激之至
　　再请建储疏　　　　　　　　　樊玉衡
　　为册典垂成异议复出天意中格人心转疑恳乞圣明深为宗社至计早正储位并举藩封以贻万世治安事皇长子之必为太子也天下所共知也我皇上平日虽间有难色然不过曰待其稍长再迟一年初未尝有所谓留侍中宫之说今天地祖宗垂精储思于上四海臣民延颈企踵于下万口一辞想见册立而忽然借口于立嫡之训以脱手于亲王之封我皇上之谋虽工而人心愈不敢信皇上之说虽辩而人心愈不敢从天下耳目岂能尽涂乎臣试揣我皇上之心不过曰此均吾子耳长幼巳定名分自存册为太子固当为天下主封为亲王亦不妨为天下主羣臣汲汲皇皇何为哉不知千石之重加铢两而移况今黄贵妃专宠宫闱众共指目天下人心能信我皇上之无意而不能不疑贵妃之有意能信我皇上之无他而不能不疑贵妃之有他宦官宫妾当前而逢左右近习见利而合异日事势其能逆覩我皇上何不一割袵席之爱而贻宗社无疆之休耶且辅臣志臯臣位皆我皇上新拔之梦卜之中而元辅锡爵又独际君臣鱼水之遇四海仰望在此一举相与唯唯诺诺展转附和隂翊嬖幸之蛊邪阳涂舆师之视听显邀翼戴之虚誉暗市观望之私恩成受其荣败不与祸里克之中立将见于今鲍牧之谁非又在其后彼时臣子虽复捐躯决脰何补毫毛臣不知此三臣者何以谢天下而皇上亦安用此三臣为也臣窃为皇上今日计诚无难者册立太子是二十年之旨也并封亲王是今日之谕也我皇上两信而俱行之抑宫壸之私昵奋乾纲之独断皇长子照旧册立皇第三子第五子一并封王将见根本固而枝叶立茂亿万年磐石之业其孰加于此哉
　　劾次辅丁绍轼疏　　　　　　　吴裕中
　　为朝廷恩礼不薄辅臣党恶有据敢冒陈愚悃仰祈圣裁速赐罢斥以励臣节以奠宗社事次辅丁绍轼本一奸邪巧令小人其入阁一疏矢口经济大率谓人人骗官事事隳实有题目而无文章臣初惄焉心折以为或出忠爱近被臣同官赵应昌有言乃輙具疏求去至再至三佯喜佯怒巧作如簧之波隂结倚丛之局而其人之中藏巳逼露矣如明旨中口快心直四字不过为次辅解嘲存体之言绍轼次疏千喜万喜感皇上赐此一语亦既以为特达之知又曰何尝尽直曰开口几何岂赞襄四月来尚有匿肠尚尔扪舌乎抑以为皇上之知遇有未深而图像有未肖也至皇上遣官谕留恩礼备加或者谓大臣之用心非众人之可识乃三疏口口声声咬定题目重复发挥只谓缘马世龙而去可谢天下可报皇上夫世龙一操戈环甲之武臣耳世龙之去留何足以谢天下何足以报皇上当今内有客魏之交通外有崔田之暴横人情惨于蜩螗国势危若累卵如此重大题目绍轼絶口不肯言不敢言揆席文章仅借轻描淡写之世龙以塞责真有不可解者从来邪正消长之界多由大臣依违茍且遂成莫挽之势方今善类几空邪焰弥炽所称受特达恩遇以乂安宗社者其道安在是骗官者次辅隳实者次辅有题目而无文章者次辅悮国欺君莫此为甚尚尔播弄唇舌哓哓啅啅此臣所中夜腐心愤不顾躯而未敢缄黙自安者也伏乞皇上立赐干断蚤斥绍轼则政本之地扩然肃清从此创慑羣奸保全善类则国是尚有可为之机天心尚有可回之路民生幸甚宗祊幸甚臣得从龙逄比干于地下所甘心矣臣不胜悚息待命之至
　　陜边防秋事宜疏　　　　　　　王之诰
　　一申严将令将令奉玺书得便宜行事而不能约束士卒者以畏避谗毁莫能用法也今宜振饬頽风凡一卒不用命者许诸将斩首以徇使其畏将不畏敌乃可以收破敌之功一加慎墙守乗障拒敌最得地利然将领骄惰未尝登陴而守军士以迎送撤调往往缺乏故敌得穿塞而入宜禁革前弊使联络拒守不如令者治以军法一增官协防陜西边城辽逺提调综理势不能周宜调三镇废闲将官率家丁协守如劳绩可纪一体荐录偾事者并治以重罪一扼塞要害延绥镇至清平至常乐双山地最孤悬独以米脂一线之路转运刍粮而中隔鱼河归德二堡为边极冲鱼河之南米脂之北背干川碎金驿为运道咽喉宜增设重兵防守预探军情一遇警告引兵先扼其险与诸路相犄角无使彼得据险以挠我师一议处兵备定边副使张守中虽称病乞休而职事修举如故宜令暂管秋防代至别处自今边方二司等官勒限到任革从水程仍移文任所原籍趣令之任违者劾治一议处有司镇原平凉崇信三县皆系边方不宜久缺正官请就近择有司之良者调补一互明哨探延宁二镇沙漠平衍哨卒无所趋避故彼中动静不得预知宜与山西偏老互相传报一严慎撤兵秋防将毕将士劳苦日久輙先逃归故彼得乗隙内犯臣窃计九月以后正当烧荒之时宜逺哨三四百里外果无形踪然后烧荒既毕然后撤兵庶外谋可伐而秋防可以无虞矣
　　请复建文年号疏　　　　　　　郑宗载
　　为恳复尊号以彰圣德以植纲常以遵古制事臣闻帝王受命启万世之鸿规史氏载笔昭一代之大统是以春王正月春秋必书编年纪事纲目攸垂虽言动起居游观燕乐之细录为必详而况继世承统万古之纲常所系千载之是非攸关而可因循沿习置而弗问乎臣愚尝见汉贾谊当孝文时有三流涕六太息之感唐魏征处太宗朝有三劄五规十思十渐之条彼皆欲使朝廷为所欲为不遗口实于他日故効计陈忠惓惓不巳也今我皇上明圣之德逺过汉唐而臣芹曝之志不异贾魏则凡纲常之所宜明古制之所宜遵者敢不忠言直陈而可缄黙隠忍茍且服官以自外于圣明之朝乎伏惟太祖开基成祖定鼎列圣神功巍巍莫尚矣然自太祖以后成祖以前其间君临天下者不有建文君在乎既缘靖难兵至退而避位延及于今未隆尊号祭享无闻行道之人欷歔叹息臣尝征往牒当建文君遁后成祖入宫误认帝尸葬以天子之礼致祭甚哀夫既葬以天子之礼则必飨以天子之祭既飨以天子之祭则必尊以天子之号编以天子之年而何自成祖至今九十余年之内旷典缺而不举惟英宗七年张太皇太后召内阁诸臣问以朝廷何大事未办时阁臣杨士奇对以建文之号宜复孝孺之禁宜开太后颔之未及行而崩过此以往鲜有谏议及此者皇上登极以来于今数年矣臣以为必发明诏上尊諡复年号而竟黙黙无闻此臣所以恻然深悲而愿为进说者也夫我皇上方欲明伦敷教端范移风于海宇之间而忍使纲常不明古制不遵为之臣者又复缄黙隠忍茍且因仍岂人臣忠君爱国之心哉臣尝求其故而不得意者以建文享国四年歴年未久帝号可勿复也臣歴观前史汉殇帝仅八月而号曰延平冲帝仅三月而号曰永嘉唐敬宗仅二年而号曰宝厯闵帝仅四月而号曰应顺而又何辞以谢四年之建文乎意者以建文君道有亏帝号可勿复也臣歴观前史晋以怀愍式微之君而有永熙建兴之号宋以徽钦暗弱之主而有建中靖康之号而又何辞以解夫当年诏诸将无使有杀叔父之名之建文乎又意者以建文与成祖昭穆失序欲进建文于成祖之上则伦次非宜欲位建文于成祖之下则君临不次帝号可勿复也然论亲亲之谊则以昭穆为序而论贵贵之典则又不必以昭穆为拘循小节而背大义此陛下所宜深筹长虑者也夫任喜怒之私者不可以贞度牵爱憎之情者不足以制法臣岂不知臣之言上违圣意必触天怒哓哓众口定有物议但以臣沗居馆职设一日有累朝实录之诏使臣秉笔以叅末议则昭是非垂劝戒亦臣史馆之职也与其贻讥于后世孰若披陈于今日使陛下有盛徳之举千古无遗议之兴乎伏愿我皇上寛斧钺之诛采刍荛之言垂神俯纳勅谕部臣复此旷典臣不胜陨越战栗之至










　　湖广通志巻九十一
　　钦定四库全书
　　湖广通志巻九十二
  </div>
  <div class="pagination">
   <a href="湖广通志_page347.html">
    上一页
   </a>
   <span>
    ...
   </span>
   <a href="湖广通志_page343.html">
    343
   </a>
   <a href="湖广通志_page344.html">
    344
   </a>
   <a href="湖广通志_page345.html">
    345
   </a>
   <a href="湖广通志_page346.html">
    346
   </a>
   <a href="湖广通志_page347.html">
    347
   </a>
   <span class="current-page">
    348
   </span>
   <a href="湖广通志_page349.html">
    349
   </a>
   <a href="湖广通志_page350.html">
    350
   </a>
   <a href="湖广通志_page351.html">
    351
   </a>
   <a href="湖广通志_page352.html">
    352
   </a>
   <a href="湖广通志_page353.html">
    353
   </a>
   <span>
    ...
   </span>
   <a href="湖广通志_page349.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
