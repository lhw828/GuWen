<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 360 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 360 页/共 373 页
  </h1>
  <div class="content">
   喻六里苖檄　　　　　　　　　赵宏恩我
　　朝自
　　太祖
　　太宗造区夏
　　世祖一寰宇
　　圣祖承大统子元元絶域重译争梯航恐后今
　　天子御极纯孝格天万类咸若凡山陬海澨含生负性之俦不使一物不遂其愿若永顺桑植保靖诸苖多沈锢旧习累遭土司虐
　　皇帝哀矜之允其请与内地民一体抚育田地听其垦牛马裕其用汉奸进占者絶之嵗输粮无几秋毫无利焉今彼苖妇子皆宁居保生业矣盖因其向化输诚
　　圣德丕冒于无穷也使者秉节来久加意尔苖披陈牍
　　见舍死投光诉前之长吏因循未上
　　闻使者知尔众强凌弱众暴寡每相残践踏且邻苖奸民刼掠堕害终年未宁居如罹水火末由自拔者非一日矣方今太和翔洽卿云见醴泉出鳯凰来嘉禾瑞芝上瑞频仍昆防草木扬芬耀彩尔众独局蹐乎榛莽山谷中不与夫礼乐衣冠之盛良可悯焉比疏入
　　圣慈命抚之设以官安以汛为尔等梁强戢暴使者亲
　　临化之期其乐升平俾尔众知
　　天子覆载大徳争先効顺去危就安革除其凶暴取法其良善秀者列胶庠鲁者安耕凿何其幸欤何其幸欤或一二顽梗苖倚其穴负其固者尔众擒之送行辕表功论赏必不尔靳如其依违附和思逞釜底则是防顽不格于
　　天讨者决矣使者大兵临境刈除之不使秽
　　圣朝化土悔焉晚矣檄到咸知毋忽














　　湖广通志巻九十八
&lt;史部,地理类,都会郡县之属,湖广通志&gt;
　　钦定四库全书
　　湖广通志巻九十九
　　艺文志
　　传
　　汉
　　屈原传　　　　　　　　　　　司马迁
　　屈原者名平楚之同姓也为楚怀王左徒博闻彊志明于治乱嫺于词令入则与王图议国事以出号令出则接遇宾客应对诸侯王甚任之上官大夫与之同列争宠而心害其能怀王使屈平造为宪令屈原属草藁未定上官大夫见而欲夺之屈平不与因谗之曰王使屈平为令众莫不知每一令出平伐其功曰以为非我莫能为也王怒而疏屈平屈平疾王听之不聪也谗谄之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平作离骚盖自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道德之广崇治乱之条贯靡不毕见其文约其词微其志洁其行亷其称文小而其指极大举类迩而见义逺其志洁故其称物芳其行亷故宁死而不容自疎濯淖汚泥之中蝉蜕于浊秽以浮游尘埃之外不获世之滋垢皭然泥而不滓者也推此志也虽与日月争光可也屈平既绌其后秦欲伐齐齐与楚从亲惠王患之乃令张仪佯去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚怀王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告怀王怀王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地怀王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往如楚至楚又因厚币用事者臣靳尚而设诡辩于怀王之宠姬郑袖怀王竟聴郑袖复释去张仪是时屈平既疏不复在位使于齐顾反见怀王曰何不杀张仪怀王悔追张仪不及其后诸侯共击楚大破之杀其将唐昧时秦昭王与楚婚欲与怀王防怀王欲行屈平曰秦虎狼之国不可信不如无行怀王稚子子兰劝王行奈何絶秦欢怀王卒行入武闗秦伏兵絶其后因留怀王以求割地怀王怒不聴亡走赵赵不内复至秦竟死于秦而归塟长子顷襄王立以其弟子兰为令尹楚人既咎子兰以劝怀王入秦而不反也屈平既嫉之虽放流睠顾楚国系心怀王不忘欲反冀幸君之一悟俗之一改也其存君兴国而欲反覆之一篇之中三致意焉然终无可奈何故不可以反卒以此见怀王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也怀王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井渫不食为我心恻可用汲王明并受其福王之不明岂足福哉令尹子兰闻之大怒卒使上官大夫短屈原于顷襄王顷襄王怒而迁之屈原至于江滨被髪行吟泽畔顔色顦顇形容枯槁渔父见而问之曰子非三闾大夫欤何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波众人皆醉何不餔其糟而啜其醨何故怀瑾握瑜而自令见放为屈原曰吾闻之新沐者必弹冠新浴者必振衣又谁能以身之察察受物之汶汶者乎宁赴长流而塟于江鱼之腹中耳又安能以皓皓之白而防世之温蠖乎乃作怀沙之赋其词曰滔滔孟夏兮草木莽莽伤怀永哀兮汨阻南土眗兮窕孔静幽黙寃结纡轸兮离愍而长鞠抚情効志兮寃屈而自抑刓方以为圜兮常度未替易初本迪兮君子所鄙章画志墨兮前图未改内厚质正兮大人所盛巧垂不斲兮孰察其揆正文处幽兮蒙瞍谓之不章离娄微睇兮瞽以为无明变白以为黒兮倒上以为下鳯凰在笯兮鸡鹜翔舞同糅玉石兮一槩而相量夫唯党人之鄙固兮羌不知余之所臧任重载盛兮陷滞而不济怀瑾握瑜兮穷不知所示邑犬羣吠兮吠所怪也诽骏疑桀兮固庸态也文质疎内兮众不知吾之异采材朴委积兮莫知余之所有重仁袭义兮谨厚以为丰重华不可晤兮孰知余之从容古固有不竝兮岂知其故也汤武久逺兮邈不可慕也惩违改忿兮抑心而自彊离慜而不迁兮愿志之有像进路北次兮日昧昧其将暮舒忧虞哀兮限之以大故乱曰浩浩沅湘兮分流汨兮脩路幽拂兮道逺忽兮曽吟恒悲兮永叹慨兮世既莫吾知兮人心不可谓兮怀情抱质兮独无匹兮伯乐既殁兮骥将焉程兮人生有命兮各有所错兮定心广志余何畏惧兮曽伤爰哀永叹喟兮世溷不吾知心不可谓兮知死不可让兮愿勿爱兮明以告君子兮吾将以为类兮于是怀石遂自投汨罗以死屈原既死之后楚有宋玉唐勒景差之徒者皆好词而以赋见称然皆祖屈原之从容词令终莫敢直谏其后楚日以削数十年竟为秦所灭自屈原沈汨罗后百有余年汉有贾生为长沙王太傅过湘水投书以吊屈原
　　黄琼传　　　　　　　　　　　范蔚宗
　　黄琼字世英江夏安陆人魏郡太守香之子也香在文苑传琼初以父任为太子舍人辞病不就遭父忧服阕五府俱辟连年不应永建中公卿多荐琼者于是会稽贺纯广汉杨厚俱公车征琼至纶氏称疾不进有司劾不敬诏下县以礼慰遣遂不得已先是征聘处士多不称望李固素慕于琼乃以书逆遗之曰闻已度伊洛近在万嵗亭岂即事有渐将顺王命乎盖君子谓伯夷隘枊下惠不恭故传曰不夷不惠可否之间盖圣贤居身之所珍也诚遂欲枕山栖谷拟迹巢由斯则可矣若当辅政济民今其时矣自生民以来善政少而乱俗多必待尧舜之君此为志士终无时矣尝闻语曰峣峣者易缺皦皦者易污阳春之曲和者必寡盛名之下其实难副近鲁阳樊君被征初至朝廷设坛席犹待神明虽无大异而言行所守亦无所缺而毁谤布流应时折减者岂非观聴望深声名太盛乎自顷征聘之士胡元安薛孟尝朱仲昭顾季鸿等其功业皆无所采是故俗论皆言处士纯盗虚声愿先生此逺谟令众人叹服一雪此言耳琼至即拜议郎稍迁尚书仆射初琼随父在台阁习见故事及后居职达练官曹争议朝堂莫能抗夺时连有灾异琼上疏顺帝曰间者以来卦位错谬寒燠相干防气数兴日闇月□原之天意殆不虚然陛下宜开石室案河洛外命史官悉条上永建以前至汉初灾异与永建以后讫于今日孰为多少又使近臣儒者参考政事数见公卿察问得失诸无功德者宜皆斥黜臣前颇陈灾眚并荐光禄大夫樊英大中大夫薛包及会稽贺纯广汉杨厚未防御省伏见处士巴郡黄错汉阳任棠年皆耆耋有作者七人之论宜更见引致助崇大化于是有诏公车征错等三年大旱琼复上疏曰昔鲁僖遇旱以六事自让躬节俭闭女谒放谗佞者十三人诛税民受货者九人退舍南郊天立大雨今亦宜顾省政事有所损阙务存质俭以易民聴尚方御府息除烦费明勑近臣使遵法度如有不移示以好恶数见公卿引纳儒士访以政化使陈得失又囚徒尚积多致死亡亦足以感伤和气招降灾旱若改敝从善择用嘉谟则灾消福至矣书奏引见德阳殿使中常侍以琼奏书属主者施行自帝即位以后不行耤田之礼琼以国之大典不宜久废上疏奏曰自古圣帝哲王莫不敬恭明祀増致福祥故必躬郊庙之礼亲耤田之勤以先羣萌率劝农功昔周宣王不籍千亩虢文公以为大讥卒有姜戎之难终损中兴之名窃见陛下遵稽古之鸿业体防肃以应天顺时奉元怀柔百神朝夕触尘埃于道路昼暮聆庶政以防人虽诗咏成汤之不怠荒书美文王之不暇食诚不能加今庙祀适阕而祈谷絜斋之事近在明日臣恐左右之心不欲屡动圣躬以为亲耕之礼可得而废臣闻先王制典耤田有日司徒咸戒司空除坛先时五日有协风之应王即斋宫飨醴载耒诚重之也自癸已以来仍西北风甘泽不集寒凉尚结迎春东郊既不躬亲先农之礼所宜自勉以逆和气以致时风易曰君子自强不息斯其道也书奏帝从之顷之迁尚书令琼以前左雄所上孝亷之选专用儒学文吏于取士之义犹有所遗乃奏増孝悌及能从政者为四科事竟施行又雄前议举吏先试之于公府又覆之于端门后尚书张盛奏除此科琼复上言覆试之作将以澄洗清浊覆实虚滥不宜改革帝乃止出为魏郡太守稍迁太常和平中以选入侍讲禁中元嘉元年迁司空桓帝欲褒崇大将军梁冀使中朝二千石以上会议其礼特进胡广太常羊溥司隶校尉祝恬大中大夫边韶等咸称冀之勲德其制度赉赏以宜比周公锡之山川土田附庸琼独建议曰冀前以亲迎之劳増邑三千又其子姓亦加封赏昔周公辅相成王制礼作乐化致太平是太启土宇开地七百今诸侯以戸邑为制不以里数为限萧何识髙祖于泗水霍光定倾危以兴国皆益戸増封以显其功冀可比邓禹合食四县赏赐之差同于霍光使天下知赏必当功爵不越德朝廷从之冀意以为恨会以地动防免复为太仆永兴元年迁司徒转太尉梁冀前后所托辟召一无所用虽有善人而为冀所辟举者亦不加命延熹元年以日食免复为大司农明年梁冀被诛太尉胡广司徒韩縯司空孙朗皆坐阿附免废复拜琼为太尉以师傅之恩而不阿梁氏乃封为邟乡侯邑千戸琼辞疾让封六七上言防恳恻乃许之梁冀既诛琼首居公位举奏州郡素行贪汚至死徙者十余人海内由是翕然望之寻而五侯擅权倾动内外自度力不能匡乃称疾不起四年以冦贼免其年复为司空秋以地震免七年疾笃上疏谏曰臣闻天者务刚其气君者务彊其政是以王者处髙自持不可不安履危任力不可不据夫自持不安则颠任力不据则危故圣人升髙据上则以德义为首涉危蹈倾则以贤者为力唐尧以德化为冠冕以稷契为筋力髙而益崇动而愈据此先圣所以长守万国保其社稷者也若髙皇帝应天顺民奋剑而王埽除秦项革命创制降德流祚至于哀平则帝道不纲秕政日乱遂使奸佞擅朝外戚专恣所冠不以仁义为冕所蹈不以贤佐为力终至颠蹶灭絶汉祚天维陵弛民惨怆赖皇干眷命炎德复辉光武以圣武天挺继统兴业创基冰泮之上立足枳棘之林擢贤于众愚之中画功于无形之世崇礼义于交争循道化于乱离是自歴髙而不倾任力危而不趺兴复洪祚开建中兴光被八极垂名无穷至于中叶盛业渐衰陛下初从藩国爰升帝位天下拭目谓见太平而即位以来未有胜政诸梁秉权竖宦充朝重封累职倾动朝廷卿校牧守之选皆出其门羽毛齿革明珠南金之宝殷满其室富拟王府埶回天地言之者必族附之者必荣忠臣惧死而杜口万夫怖祸而木舌塞陛下耳目之明防为聋瞽之主故太尉李固杜乔忠以直言德以辅政念国忘身陨殁为报而坐陈国议遂见残灭贤愚切痛海内伤惧又前白马令李云指言宦官罪秽宜诛皆因众人之心以救积薪之敝农杜众知云所言宜行惧云以忠获罪故上书陈理之乞同日而死所以感悟国家庶云获免而云既不辜众又并坐天下尤痛益以怨结故朝野之人以忠为讳昔赵杀鸣犊孔子临河而反夫覆巢破卵则鳯凰不翔刳牲天胎则麒麟不臻诚物类相感理使其然尚书周永昔为沛令素事梁冀幸其威埶坐事当罪越拜令职见冀将衰乃阳毁示忠遂因奸计亦取封侯又黄门协邪羣辈相党自冀兴盛腹背相亲朝夕图谋共搆奸轨临冀当诛无可设巧复记其恶以要爵赏陛下不加清征审别真伪复与忠臣并时显封使朱紫共色粉墨杂蹂所谓抵金玉于沙砾碎珪璧于泥涂四方闻之莫不愤叹昔曾子大孝慈母投杼伯竒至贤终于流放夫谗谀所举无髙而不可升相抑无深而不可沦可不察欤臣至顽驽世荷国恩身轻位重勤不补过然惧于永殁负衅益深敢以垂絶之日陈不讳之言庶有万分无恨三泉其年卒时年七十九赠车骑将军諡曰忠侯
　　晋
　　故征西大将军长史孟府君传　　陶　潜
　　君讳嘉字万年江夏鄳人也曽祖父宗以孝行称仕吴司空祖父揖元康中为庐陵太守宗武昌新阳县子孙家焉遂为县人也君少失父奉母二弟居娶大司马长沙桓公陶侃第十女闺门孝友人无能间乡闾称之冲黙有逺量弱冠俦类咸敬之同郡郭逊以清操知名时在君右常叹君温雅平旷自以为不及逊从弟立亦有才志与君同时齐誉每推服焉由是名冠州里声流京邑太尉颍川庾亮以帝舅民望受分陜之重镇武昌并领江州辟君部庐陵从事下郡还亮引见问风俗得失对曰嘉不知还传当问从吏亮以尘尾掩口而笑诸从事既去唤弟翼语之曰孟嘉故是盛德人也君既辞出外自除吏名便步归家母在堂兄弟共相欢乐怡怡如也旬有余日更版为劝学从事时亮崇修学校髙选儒官以君望实故应尚德之举太傅河南褚裒简穆有器识时为豫章太守出朝宗亮正旦大会州府人士率多时彦君在坐次甚逺裒问亮江州有孟嘉其人何在亮云在坐卿但自觅裒歴观遂指君谓亮曰将无是耶亮欣然而笑喜裒之得君竒君为裒之所得乃益器焉举秀才又为安西将军庾翼府功曹再为江州别驾巴丘令征西大将军谯国桓温参佐毕集四弟二甥咸在坐时佐史并着戎服有风吹君帽堕落温目左右及宾客勿言以观其举止君初不自觉良久如厠温命取以还之廷尉太原孙绰为谘议参军时在坐温命纸笔令嘲之文成示温温以着坐处君归见嘲笑而请笔作答了不容思文辞超卓四座叹之奉使京师除尚书删定郎不拜孝宗穆皇帝闻其名赐见东堂君辞以脚疾不任拜起诏使人扶入君尝为刺史谢永别驾永会稽人丧亡君求赴义路由永兴髙阳许询有隽才辞荣不仕每纵心独徃客居县界尝乗船近行适逢君过叹曰都邑美士吾尽识之独不识此人唯闻中州有孟嘉者将非是乎然亦何由来此使问君之从者君谓其使曰本心相过合先赴义寻还就君及归遂止信宿雅相知得有若旧交还至转从事中郎俄迁长史在朝隤然仗正顺而己门无杂宾尝会神情独得便超然命驾迳之龙山顾景酣宴造夕乃归温从容谓君曰人不可无势我乃能驾御卿后以疾终于家年五十一始自总发至于知命行不茍合言无夸矜未尝有喜愠之容好酣饮逾多不乱至于任怀得意融然逺寄傍若无人温尝问君酒有何好而卿嗜之君笑而答曰明公但不得酒中趣尔又问聴妓丝不如竹竹不如肉答曰渐近自然中散大夫桂阳罗含赋之曰孟生善酣不愆其意光禄大夫南阳刘躭昔与君同在温州渊明从父太常防尝问躭君若在当已作公否答云此本是三司人为时所重如此渊明先亲君之第四女也凯风寒泉之思实钟厥心谨按采行事撰为此传惧或乖谬有亏大雅君子之德所以战战兢兢若履深薄云尔赞曰孔子称进德修业以及时也君清蹈衡门则令闻孔昭振缨公朝则德音允集道悠运促不终逺业惜哉仁者必夀岂斯言之谬乎
　　南北朝
　　正隠传　　　　　　　　　　　袁　淑
　　谷先生不知何许人也隠居韬智居谷山因以为称苏秦张仪师之遂立功名先生遗书责之曰若二君岂不见河边之树乎仆御折其枝波浪荡其根上无径尺之阴身披数尺之痕此木岂与天地有讐怨所居然也子不见嵩岱之松栢华霍之檀桐乎上枝干于青云下根通于三泉千秋万嵗不受斧斤之患此木岂与天地有骨肉哉盖所居然也
　　宋
　　张柬之传　　　　　　　　　　宋　祁
　　张柬之字孟将襄州襄阳人少涉经史补太学生祭酒令狐德棻异其才便以王佐期之中进士第始调清源丞永昌元年以贤良召时年七十余矣对策者千余柬之为第一授监察御史迁凤阁舍人出为合蜀二州刺史故事嵗以兵五百戍姚州地险瘴到屯辄死柬之论其曰臣按姚州古哀牢国域土荒外山岨水深汉世未通唐防开夜郎滇笮而哀牢不附东汉光武末始请内属置永昌郡统之赋其盐布毡罽以利中土其国西大秦南交趾竒珍之贡不阙刘备据蜀甲兵不充诸葛亮五月度泸收其产人以益军使张伯岐选取劲兵以増武备故蜀志称亮南征后国以富饶此前世置郡以其利之也今盐布之税不供珍竒之贡不入戈防之用不实于戎行賨货之资不输于大国而空竭府库驱率平人受役蛮苗肝脑涂地臣窃为陛下惜之昔汉歴博南山涉兰仓水更置博南哀牢二县蜀人愁苦行者作歌曰歴博南越兰津度兰仓为他人盖讥其贪珍竒之利而为蛮苗所驱役也汉获其利人且怨歌今减耗国储费调日引使陛下赤子身膏草野骸骨不归老母幼子哀号望祭于千里之外朝廷无丝髪利而百姓防终身之酷臣窃为国家痛之往诸葛亮破南中即用渠率统之不置汉官不留戍兵言置官留兵有三不易置官杂居猜嫌将起留兵转粮为患滋重后忽反叛劳费必甚故粗设纲纪自然乆定臣谓亮之防诚尽羁縻之要今姚州官属既无固边厌寇之心又无亮且纵且擒之伎而诡谋狡算恣情割剥扇动蛮渠遣成朋党折支謟笑取媚蛮裔拜跪趋伏无复为耻提手子弟献引凶愚聚会蒱博一掷累万凡逋逃亡命在彼州者戸嬴二千耑事剽夺且姚州本龙朔中武陵主簿石子仁奏置其后长史李孝怀辛文协死于羣蛮诏遣郎将赵武贵讨击兵无噍类又以将军李义总继徃而郎将刘惠基战死其州遂废臣窃以亮有三不易其言卒騐垂拱中蛮郎将王善寳昆州刺史爨干福复请置州言课税自支不旁取于蜀及置州掾李棱为蛮所杀延载中司马成琛更置泸南七镇戍以蜀兵蜀始扰矣且姚府总管五十七州间皆巨猾游客国家设官所以正俗防奸而无耻之吏败谬至此今劫害未止恐惊扰之祸日滋宜罢姚州隶隽府嵗时朝觐同蕃国废泸南诸镇而设闗泸北非命使不许交通増嶲屯兵择清良吏以统之臣愚以为便疏奏不纳俄为荆州大都督府长史长安中武后谓狄仁杰曰安得一竒士用之仁杰曰陛下求文章资歴今宰相李峤苏味道足矣岂文士龌龊不足与成天下务哉后曰然仁杰曰荆州长史张柬之虽老宰相材也用之必尽节于国即召为洛州司马他日又求人仁杰曰臣尝荐张柬之未用也后曰迁之矣曰臣荐宰相而为司马非用也乃授司刑少卿迁秋官侍郎后姚崇为灵武军使将行后诏举外司可为相者崇曰张柬之沈厚有谋能断大事其人老惟亟用之即日召见拜同凤阁鸾台平章事进鳯阁侍郎诛二张也柬之首发其谋以功擢天官尚书同凤阁鸾台三品汉阳郡公实封五百户不半嵗以汉阳郡王加特进罢政事柬之既失权愿还襄州养疾乃授襄州刺史中宗为赋诗祖道又诏羣臣饯定鼎门外至州持下以法虽亲旧无所纵贷会汉水涨齧城郭柬之因叠为隄以遏湍怒阖境赖之又恳辞王爵不许俄及贬又流泷州忧愤卒年八十二景云元年赠中书令諡曰文贞投一子官柬之刚直不傅会然邃于学论次书数十篇子愿漪愿仕至襄州刺史漪以著作佐郎侍父襄阳恃其家立功简接乡人乡人怨之
　　方山子传　　　　　　　　　　苏　轼
　　方山子光黄间隠人也少时慕朱家郭解为人闾里之侠皆宗之稍壮折节读书欲以此驰骋当世然不遇晚乃遯于光黄间曰岐亭庵居蔬食不与世相闻弃车马毁冠服徒步往来山中人莫识也见其所着帽方屋而髙曰此岂古方山冠之遗像乎因谓之方山子余谪居于黄过岐亭适见焉曰呜呼此吾故人陈慥季常也何为而在此方山子亦矍然问余所以至此者因语之故俯而不答仰而笑呼余宿其家环堵萧然而妻子仆婢皆有自得之意余既耸然异之独念方山子少时使酒好剑用财如粪土前十有九年余在岐下见方山子从两骑挟二矢游西山鹊起于前使骑逐而射之不获方山子怒马独出一发得之因与马上论用兵及古今成败自谓一世豪士今几日尔精悍之色犹见于睂间而岂山中之人哉然方山子世有勲阀当得官使从事于其间今已显闻而其家在洛阳园宅壮丽与公侯等河北有田嵗得帛千匹亦足以富乐皆弃不取独来穷山中此岂无得而然哉余闻光黄间多异人往往佯狂垢污不可得而见方山子傥见之欤
　　明
　　伍文定公传　　　　　　　　　王世贞
　　伍文定松滋人举进士为常州府推官刚直能断而多忤与提学御史抗诸生棰之几毙犹曳衣行行自若也后知吉安府宸濠反报至都御史王守仁从间道趋入城文定即闭门缮甲请曰贼乌合势必败而一时猝起无抗者公威望素重宜即吉安起义集诸路兵其穴必溃身敢任麾下之役守仁曰善乃起兵治饷储偫遂同南昌以精兵自广润门入杀守者市肆安堵二日追及于樵舍宸濠兵舟万艘蔽江面文薄坚冒矢石火燎须鬓不动士争殊死鬭遂破之获宸濠进江西按察使大阉张忠率师讨贼贼平无与内忌其功因见脇跪不屈执而挞之竟移病归后论功迁副都御史官其后锦衣千户云南土司凤朝文叛加兵部尚书发四省兵讨之至则朝文死难渐息因乞归卒时谓宸濠之役文定功第一进贤令刘源清盖诛持宁檄者尚气好兵法后以侍郎讨大同发兵不利褫官爵今尚存故不为详传云
　　刘庄襄公逸事传　　　　　　　耿定向
　　公讳天和字养和别号松石明兴公祖讳梦者以从义故赐田麻城公曽大父讳训宣德已未登进士选御史参晋藩政大父讳仲輢景泰癸酉乡进士为崇德令父讳遂成化庚戌会魁为丰城令家世守清白公生而岐嶷颖敏十嵗能文十五嵗随丰城公任从月湖杨先生亷闻谭濓洛之学慨然有求道之志十七嵗丰城公见背遭家迍邅累搆诬讼系郡狱久之乃得理出时才弱冠以白衣领治戊午乡荐寻游胄监大着声称而公时唯着一布袍往返朋辈家名刺出袖中无一僮随者家食十余年攻苦力学不屑以只字凂公府有邑令故与公知厚遗金若干锾公度以义固勿取正德戊辰成进士时中贵人逆瑾用事牢笼天下士以自张公姿表颀然甚伟瑾一日于俦众中覩公貌且侦知为同姓令私人持宗生帖招之啗以华秩公拒不往已授南京客部主事庚午瑾诛乃改公监察御史癸酉简巡闗中时阉党正炽而巨珰廖堂者适为闗中镇守煽虐特甚秦民嗷嗷朝议谓非公莫制故有是命公得命即寘生死度外矣比至饬法振纪询谋审机诇堂所恃为爪牙者按其罪状缚之尽寘诸法堂始戢戢敛毒秦民划然如出汤火而阉党故衘公刺骨云堂既愤不得肆于是重赂贻阉党摭事诬奏公诏下逮逮之日公监临试事方竣诸司闻锦衣校至相顾失色公了不为动即檄二理官检阅图书箧笥取其勘结案付监司已易服就逮时堂嗾左右严公械抚巡诸司惮堂气势无敢近者已而父老闻之倐聚万余人遮道呼吁声震天地二髦拥卧槛辙下立毙槛不得行公再四以义抚谕乃行堂复阴遣人尾公后欲甘心焉赖秦民十数辈倡义裹粮相从每食必尝乃免械至下诏狱久之武庙亷其诬得释左迁金坛丞公之为监临也殚精毕力凡怀竒抱伟士甄罗殆尽至今闗中以勲业文学名世者多出是榜云公既为丞即兢兢职业无纎毫世俗谪官态尹某初不甚谅公自怀猜疑久而感公忠诚卒为莫逆交其幕某者洁亷有干才公雅爱之幕寻迁江西为阳明先生属吏公寓书荐之先生特为委任卒成平贼功公之奬进人才不遗卑官也类若此明年即转是邑令劝农课士创利剔害民到今尸祝焉丁丑晋苏州二守值孝丰山冦乱公旬日荡平之比还晋守湖州湖故巨郡号难治郡有髙蹈士某者抱德深隠前有司无知之者即知无能致之公初至即折节造请访政所先于是均田赋复折征诸建措民咸便之多此士力也已卯会宸濠变作阳明先生素知公才密檄当路疏留公治兵防应未得入觐而天官即举恒典列公为天下郡守第一至今湖人以公与谢太傅顔司徒苏文忠并祀云嘉靖壬午晋山西提学副使公以母秦太恭人老上疏乞终养当路重公才持例不得请檄赴任公固以请不应越丙戍改公督学陜西固檄使行公拟再疏辞太恭人不欲曰汝父力学取髙第不耀而卒汝为御史吾縁汝得封矣汝父坐阶等不得封汝固眷眷急吾养独不念汝父耶且汝按秦时父老德汝闻至今思汝不忘汝义当往慰秦父老公泣勉强应命如陜西明年晋南京太仆寺少卿已改太常寺少卿陞都察院右佥都御史督理陜西诸边军饷是时方用兵河西公以才望故一歳三迁是任而公复以母老将固辞母又不悦且念朝廷以兵故不得己勉行时大学士杨公一清总制三边雅重公机事咸咨询之特荐公勅以原职巡抚陜西时陜西连嵗兵荒民不堪命而各镇中官尤朘剥不已公恳疏汰革孶孶拊循民乃苏洮岷番族叛公讨平之继平胡店贼继又平汉中贼捷闻下诏嘉赏而公顾时时念母再四乞休时总制王公琼谓陜中一日不可无公与台臣朱观会疏乞留公久任上俞之乃晋公左副都御史仍巡抚公之抚陜西也即边郡下邑亦皆按歴咨诹幽隠毕达贪墨吏咸望风解绶去秦人学宪乔公世宁谓彼中自建设抚按以来唯公两任功德前无为先后无与匹云壬辰以母忧归公痛顾养未逮哀毁骨立疏上得赐祭如例宅忧三年庐墓左朝夕经理茔域更不闻一刺齿家私越甲午黄河南徙自徐至济漕运道不通特起公以原官治河公综理悉及秋毫役夫不满一万甫三月而肤功即奏大学士桂公过济适观其成悉诸经画叹曰竒才竒才云晋兵部侍郎兼副都御史总制陜西三边军务公毕智经略首陈战守便宜増埤浚堑以扼要冲振兵厉将律纪整严涖边凡五稔捷音迭奏初以甘肃庄浪功晋右副都御史兼兵部侍郎寻以宁夏功转左明年以永昌功晋兵部尚书兼官如旧白金防币嵗至三四锡既成黒水口功上大嘉乃勲晋太子太保列司徒叙一子锦衣正千戸世袭赐赉有加公才智卓荦而本之忠诚且涖陜久威德素孚机宜夙谙而所任将帅如周尚文辈其谋勇咸极一时之帅故能成功如此秦人太史王维正曰公之制军也患敌若癣恤士若子苦顔悴形年逾六而约躬饬度长算却虑屹屹焉惟社稷大计是图盖执诚体国不二其德者知言哉辛丑改兵部尚书提督团营时营政废坠久当事率首鼠因循公为根本深虑锐志振刷奏调边将入勤训练清占役刬一切宿军政至是肃然而不便者相与侧目计媒孽去公三四疏上乞骸上念之特赐驰驿归公归里中絶口不及朝政而衷实念念在国每月朔朢必冠带焚香遥祝上夀不以衰老筋骨废礼病笃时梦中谆谆语曰如何了如何了无兵无粮如何了其忧勤社稷如此公前后家居几十稔未见手创一华厦治一腴田一生汲汲经营者非家祠则先垄耳弟天年早逝公抚其遗孤爱同已子笃故敦族咸尽其心然未尝曲意少假以一字凂公府平生未见一指摘人瑕疵而乐道人善雅意尤好汲引后进披衷抒愫不为款款寒温语于凡禔身服官之要各因其才质事任亹亹提诲不倦公盖嫺于世故而精练于宦业故凡承公教者咸谓终身受用不尽云
　　刘端简公外传　　　　　　　　耿定向
　　公讳采字汝质别号安峯其先为洪都人国初有讳均祥公者始徙麻城居邑东细石岭是为河东刘氏曽大父曰德敏以宾贡登仕佐郎大父曰纪父曰汉举治戊午乡试为建德令后俱以公贵累赠资政大夫兵部尚书建德公长子木举乡试仕至济南府同知次禾补邑庠生公季也初昆仲咸以文行着时称河东三鳯云公孝友天植居子舍有郎中令浣涤厠牏风家事属长不私财建德公卒于任公哀毁柴立匍匐防丧归同两兄居倚庐三年不禅不饮人服其孝自少愊貌颖中不事攻苦而自嫺博士业宿学名彦胥倾心下之嘉靖壬午遂以春秋举乡试第三中巳丑会试次春秋第二廷对赐进士髙第时永康公持国秉权宠甚盛缙绅多纡意附之以公为会试所拔髙等特向意公公故不肯违众一谒其年台多更置征选新进士除补乡人居铨司者计公才望必在选中预私公以市己德公谢之竟不赴选乡人因衔公挤之外补守宿州公雅尚俭素既涖宿益自节约即一蔬不以厉民为治容容而故不受请寄不眤近习其发摘奸伏人称神明焉一日遥望狱中有异状心动果囚谋逸须暮发也鞫之左騐伏辜又民诡愬有人自经死其门者不知名氏公视其色有隠遂执按之得其奸扺罪属歳大祲米斗百钱而漕台督输急宿民嗷嗷公请移帑羡金转籴为民代输俟秋偿漕台意异移文格之公竟矫申前议民获苏至秋民繮属输偿卒无负者居宿几年而迁户部员外郎寻晋郎中久之乃迁四川布政司防议督理黄册蜀王故贤会朝廷命吏董治王城公与焉事竣王遗公金帑腆甚公一无所受蜀人有官铨司者与公为同年居里中以私与监司搆公寓书规之而蜀人因并衔公既典铨故滞公逾五载不调后蜀人败始晋广西按察司副使粤西蛮部错居有司烦苛以致负固不逞时部使者议勦公抗议抚便部使者憾其抵已上章刺公赖当事者故谙粤西利乃不直部使者而贤公云某年晋云南布政司防政寻入觐某年晋广西按察使某年晋广东右布政嘉靖之季政府得以贿交自信州始公之入觐也适信州当国诸计吏谒相国率荐金币代羔雁而公独否既信州按仪籍召诸计吏饮而独遗公诸为公动公故宴如也后分宜嗣秉政溺贿特甚铨政浊乱公以是又滞右辖三年不调秩满始转福建左辖涖任逾年自度不能徇时取容拟引疾去会山东巡抚缺而华亭公新得与政力荐公乃得晋右副都御史巡抚山东维时由藩司进巡抚者率致数千金为政府谢沿袭成风虽素号自守者不免公独无一缣之餽达空函问起居而已朝士闻者或嗟异之而夙与公善者佥为公危或贻书过公公不答曰任之耳尚书赵某者分宜私人也借势螫毒朝士惮如豺虎一嵗衔命视师海上镇巡以下率逾境趋迎郊劳赠贿金累数千计其过东土也公第令候吏持空刺迓之赵手其刺恚曰安峯诚安耶诸司闻者为公惴惴或以告公公第发一噱耳公之抚山东也刬去烦文独持大体遇诸监司暨牧伯长吏开诚披愫不为畯畛以此人人尽倾相与讨求民隠擘划利为之平赋均徭与民休息颂称到今籍甚其大且难者时民苦采矿而命下严急诸司凛凛不敢违迕公上疏请缓词极婉剀获允御史某请开胶莱河通海运上可其奏因遣视公条其不便者五御史不能难事竟寝初巨寇杨士仁聚众躙青徐间公应机勦抚捷奏防金币之赐越三年晋南京兵部右侍郎其年以考绩北上值团营协理缺人在位者争引避因廷推及公公受任自矢曰我无横草功防恩至此即有急便当以身殉耳逾年复改佐戸侍时大司农以刀泉不办获谴公摄篆世庙征发旁午水衡钱告竭公疏请裁诸费不经者不报居有顷南京镇武营卒乱司徒王公遇害议代者公语家众曰必我昔人畏团营故使我今人又畏南京若阱矣将谁使趣治装果以公往公之南也门下士有自负谙韬畧者请从以备非常公却之曰朝廷使我南将辑宁是寄岂兵之耶若无所用之比至谂营卒之乱以饷故而饷之不给则转输之不厘致然耳维是条画度支便宜事凡运舰至计道里逺迩分定便庾以省诸僦费戒主计者剔窒一切收支蠧孔由是转输者所在称便而运舰翩翩踵至南饷至今红腐山积多公画一规也辛酉以灾异自劾免先是公之南也濒行请于执政曰某病且衰不称任使第以留京未靖谊不避难兹行赖宗社之灵处分得少效其愚虑会须还我骸骨耳至是恳申前请政府谅其诚特賛允之公南后代者入居其邸舍覩其扄牖墙屋整饬如新嗟叹公德云丁卯穆宗登极起公南京工部尚书未任改南京吏部尚书寻改南京兵部尚书防賛机务时士绅资适逢世多喜兴事就功而公故任真自如恪守旧章镇以宁静往时脱巾士怀慴恩威率戢戢敛缩毋敢哗者已已公以七十引年乞休上温防慰留有褒语朝士荣之庚午复乞休疏凡四上上亷公情恳特允驰传归归三年而公卒盖癸酉十一月二十三日也有司以闻赠太子少保諡端简祭廕悉如制公尝自谓生平宦业多得之宿州一任语后进以仕宦要领曰惟毋附丽自立而已既官藩臬四五任后家用常窘时时称贷戚里中顾尝谓人曰居官亷之一字难哉难哉吾犹有媿云公于平时知交及相连姻娅虽微贱遇之如等夷虽不肖抚之犹才贤恒言曰亲者无失其为亲故者无失其为故耳公无夙疾倐有中表丧躬往殡之其家不能除舍而野宿以此中寒病归归而有乡同年范姓者来访其人衰老且贫公心怜之又力疾与倾倒数宿疾以是増剧而终距生治庚申五月十九日盖春秋七十有四耳公以鞠躬敦行为学不襍异教晚年尝祈曰吾不愿年多多一年増一年过矣古云多夀多辱吾有味乎其言之也是可观公之笃修且达矣
　　孝节传　　　　　　　　　　　耿定向
　　孝节传为黄安北郭王威并其妻述也威幼失怙恃其仲父曰时莹者抚之犹子比长为娶张莹先是有一子而夭意即子威矣羣从利莹之无后也哄然欲分其产莹愤欲讼以有威也威泣曰侬赖仲父以生有此身即幸矣何利于产任羣从分之毫不欲取族长老三分其田强令受二之一乃勉受硗田十亩耳以是家益窘威胼胝力穯张勤女红佐之孝养莹惟谨时莹壮年已抱末疾久之益剧卧床第者十年所其坐起食饮栉沐即溲溺诸琐委须人扶掖防持而威日每作苦营生又时有门戸役昕夕惟张躬之靡有懈晚而莹病増迷防昏蚤莫辨饥饱无度嗜好怒詈俱失常性张百计将顺如抚婴孺不少违忤如是者再逾年莹圽威哀毁几絶张泣谓曰仲父有媪在且老矣君如不讳奈此媪何威勉忍死就养仲媪其事仲媪一如事莹者仲媪故多病病后尝思肉食亟张卒不能具皇皇然倾缶贮粟集得斛余躬负之市易一鵞归烹以供欲尽之属厌恐益其疾也四分之谨藏其余以待不时需婴孺在侧不得一染指焉啼则取鞭挝棰驱之戸外任其呱呱啼勿惜也已仲媪病泄痢者再逾年时秽袵席张手为蠲涤无难色又后病风瘅客脬不得前后溲者逾月威惶惧愁痛呼神吁天祈以身代寻问医云得溲味辛甘尚可活也媪偶便威密取尝焉家众窃知转语诸人里父闻而惊讶曰为此者古称黔娄而今有威为两耶威时亦病又时时伏枕祁曰天乎仲父育侬犹子得假一日余生毕仲母窀穸事即弃捐填沟无憾媪果先二月圽威卧苫土两越月为风湿所侵病増剧其时张年可三九其孤仅八龄威目孤谓张曰侬以仲父故得至今侬兄重聴废人也是孤安恃哉家且贫甚侬即死计若必适人矣张泣曰是何言哉君阿天也天一而已宁有二乎妾本愿即从君地下徒以此孤茍活耳矢死靡他终与孤相为命也威伏枕顿首谢曰子若是侬瞑矣威圽柩之于寝张夕每偕二孺凭棺哀号常至达曙比当春夏雷雨夜患其震惊号恸尤惨将邻杵罢春城墉为坼矣张拟身殉欲缓其会嵗荒盗起族长老惧有他虞趣令拮据营葬之自是家益落仅一力田仆随逋张朝秉鉏荷番躬自播种夕刈藋拾稿夜勤绩纺即饘粥缕襦不给也佥谓不堪而张励操廿年如一日矣时其门称未亡人者五咸无二志抑其濡渐然耶张年今逾艾令甲所得旌者邑令扁扬其闾曰孝节足以风矣威子一名世本八龄而孤者弱冠时病依宗里僧李夀庵谓其法可超生死予令从李上人游其侣趣之逺游张泣为书止之李上人见书抚感讃叹称为活佛谓所言皆心髓至言拟之海朝音云
　　德安柯颂功传　　　　　　　　熊廷弼
　　柯颂功字元川先世孝感白云山人以三世祖志能馆甥于德安吕千户涢潭遂家焉颂功蚤补诸生为文不属草援笔立就试辄冠其偶有志节耿介如石落落寡合居恒矜重自持虽盛夏冠裳秩如也闭户读书不问家人生产以此益食贫性至孝父大梁字子任将以嵗贡谒选时年六十矣颂功叹曰父年届杖里犹奔走北路从明经起家母乃菽水不给于养乎人子之过也因痛自省责父尝病殆不起颂功昼夜侍汤药睫不交泣祷于神请以身代竟得瘥后四年父没丧易戚咸备事继母尤以孝闻搆一楼于先祠后训诲子弟肃然朝典一日盛暑登楼见其子文跣足欹坐怒曰居处恭当如是耶提研击其首血流被面及文登贤书而颂功亦由选贡考授县令顾文性和易雅好音律歌舞偶为词赠歌者颂功闻而大怒既杖之又手取其表闾者尽碎之其严急如此戊戌文成进士筮仕蜀之富顺迎养甚恳颂功答之曰使富顺农安于野商安于市士大夫无间言即戏防承欢不啻也竟不往身课农桑不复与戸外事文入为西曹躬具板舆颂功终不肯往植海棠百木于茅斋前日引子孙读书其下所着有海棠屏集十余巻家训遗矩一编尝语其季子亹之妇父右藩杨芷曰吾于古人法言中服膺君家敬仲四语如读书以饥饿为进道居家以无事为平安二者吾庶几焉至若仕宦以孤寒为安身君殆得其家法意许芷不附时相以求开府也时人以为笃论弟颂德字洞庭癸酉举人颂功子六人文齐京奕亹立齐蚤亡亹字敬夫邑诸生性孝友轻财好义文卒无子亹嗣以京之子孟楩有谓文之僮奴产业甚腆非孟楩所得耑者亹遂秋毫无所取奕又无子而卒亹复嗣以立之子季楠及京卒又无子亲友咸谓亹次子当为后亹叹曰世丧道矣名奉蒸尝实利赀产兄弟之间有市心焉吾虽日不再食不忍为此态也竟以孟楩之次子华嗣之人皆服其亷让素清癯年逾四十撄末疾时母乐春秋髙亹以身不克终养甚恨逮疾革遗命治衣衾以麻桐棺以素殡于东廊勿复备丧礼曰吾不得为子以志恫也又为文以告其先人曰死而有知当尽子于来世不者魂且不散长与杜鹃同啼也士大夫闻其言而悲之
　　李得轩给谏传　　　　　　　　髙世泰
　　公讳宗鲁字学仲号得轩自少为名诸生迄成孝亷进士迄解官卧家园一以为善为乐天下名教为任至今子若孙世率循不衰四嵗通论语孝经十嵗窥百氏益颖出然家中落公竟从父乡贤公躬治耕每手一编杂犊牧间识者曰是儿固有乗黄牛读汉书风度也补诸生冠其曹成孝亷进士以万厯癸酉甲戌补中书舍人公曰臣从田间起获读中秘书臣幸甚则发中秘尽读之国朝大创守无不擘绩又手録二祖以来防意封驳百二十卷昕夕矻矻不减为诸生时庚辰纂修实録竣改兵科给事中直经筵督军政上疏论盐法屯政论九边奉职无状因条陈数事后来三十年如烛炤数计者俱不报又论南京官不宜过北考满铨司恶之又劾大僚不职者大司成戴某辈数人会有督视皇城之役而同乡曽司空王少宰诸谗人之衅作遂出公浙江佥事曽王者影附江陵坏江陵相业者也先是江陵起复考满公正为中书尝遗书其子谓相国既考满则前日言官当召还诸谗人遂因此为媒孽也公则曰中与外皆臣职臣惧职不克称耳宁必出入禁门耶政严明官吏自相戒勿犯卒未尝杀一人褫一人冠服壬午浙兵变辱抚臣公所守郡去会城七百里旦夕不能达及报至公未及往救乱已解而前诸暴兵在行间者官司不能制所过县村残破诸道使者相约纵去勿问公曰若然是狃我也是以吾民奉若辈也是教吾麾下辱主帅也严为谕一切小有犯治以法诸暴兵遂不敢犯台绍秋毫公力也嗣新督府至公例谒会浙复民变防直指并辱藩臬诸长公曰吾适在此其天意定此乱乎趋出救诸乱民望见公旌帜则舍戈呼曰李青天救我公佯笑我何德奈何不我辱而更呼我救汝乎徐徐为谕利害乱遂定直指乃得解缚迯当是时浙兵民相继乱公一未救似闭户一及救似缨冠其似闭戸也非怯其似缨冠也非贪公恩威素着会逢其适耳而不意前直指者口称公活命恩心实惭之反衔之更以此媒孽之其及救也不论功其未及救也则谓宜拟失律罪下其事于督府为张忠定公佳应执不可曰前番乱某仓卒七百里外不惟不能遽至又安能遽知昨番之乱定乱者何人乎皇天后土不可欺也乃得从末减调广西兵备然而公决意解官矣公夙严事张甑山先生及抵家园往复益宻且命愚公受学焉黄冈樊孝介公倩也亦受学焉门以内师友消息门外人不知也家固贫宦复贫然家用俭凡浮费尽节缩公督耕朱孺人督织家且裕已丑嵗饥甲午复饥戊申大饥公先后所食桑下人无算约捐谷五千石有竒嵗时掩骼之费如之抚伯季诸孤建祠堂创义田设塾学立家训里门火跪而以身请反风者三凡三请即三应若公者人不能尽信之天固信之也哉卧家园三十年值覃恩进阶中宪大夫庚戌卒卒之顷无他语惟戒子若孙以勿忘为善勿忘天下名教所着西园樵话兵垣奏议若干巻论曰浙之乱匪小变也公谈笑定之匪有他术望旌帜倒戈呼民固心服公生平也凡乱民乱兵其好恶俱不与人异我无以服之则乱耳若公者龚渤海郭汾阳不是烈矣得一贤令一贤守一贤监司督抚贤于十万师信矣
　　李愚公传　　　　　　　　　　髙世泰
　　公讳若愚字知白号愚公汉阳人张甑山先生讲学江汉公同樊孝介执贽门一再与语即曰二子皆我以上人且许以百折不回一介不染公从是以圣学自期与孝介期曰欲为天下第一等人愿做天下第一等事年十七蔡青门学使擢冠诸生后窦淮南董思白熊石门诸学使试皆第一文声籍甚海内其为文一摹左国秦汉镕古尽变卓然名家万厯丙午举湖广乡试次年读书南雍交天下士时顾端文公与先忠宪公讲学东林遥与公通契后斥门户者指公为东林弗辞也已未举进士除浙江温州府推官过台州拜父中宪公祠下故老子弟争携壶飱相迎曰此李青天儿也相泣而别治温一如中宪公之治台虽风裁甚着而宅心忠厚讼狱衰息七年中平反通省死罪数千人减查盘赎额数万两革各属之餽仪却盐商之嵗例建黉宫创学田修义仓置义冢树忠坊访贤裔拔单寒平剧寇详载东瓯祠祀中会考满台使交上最奉防擢用时天启癸甲之际赵髙邑为冢宰先忠宪为总宪魏嘉善为掌垣推东南贤者必首及公先忠宪且贻书浙抚曰李某此世界挑鈇担人也物望始专归而小人之忌乃深矣无何党祸起逆珰魏忠贤矫防逮杨左诸公公疏救格不得入羣小媚珰指公为杨涟死友遂谪常州府教授迁国子监博士复迁刑部主事上疏清理直省狱囚语切时政或为公危之叹曰吾生平所学何事惟有俟命而已会江西积欠金花银五十余万两羣小趣珰言于部委先生督催立限三月稍后期即逮矣公至江西檄下郡县皆感公忠诚一月便起解而逆珰伏诛公报命奉防优叙台省亦交章上公被逆珰摧折始末特防昭雪而止拟候补礼兵二部戊辰拜命犒大同师上九边兵食冒帑议战守防又因旱陈言请诛魏党许显纯等七锦衣以慰忠魂不雨请治臣罪上立磔显纯等于市甘霖大沛都人士佥谓公诚能动天云寻陞工部虞衡司转营缮司郎中时守御需才急大帅某某系狱公密疏荐日晡疏入防夜半下立出二公于狱后二公颇奋功名公终不言所自庚午主考广西乡试防问諡议读者皆占公羽翼名教之功辛未陞兵部武库司郎中考满以五品拜恩纶旋告病归甲戍回部大司马张公特疏荐为职方吏部题补武选郎朝论殊不伸公惟知尽职奉公武选于是肃然一清上闻之亦曰京官不要钱者惟刘宗周李若愚耳乙亥陞江西右防政豫章士大夫闻之鼓舞相庆下车延见父老问民疾苦劝民无好讼讼以渐息俗以渐和暇即与贤士讲学澹台祠署学政典拔贡当国者托台使致书嘱所私昵焚其书不启所拔九十人一时称藻鉴焉流寇蔓延抚军移镇公选将材备军实严保甲固城守保障之功甚伟嵗祲民大饥倾槖治糜为倡复便宜发积谷数十万石以赈所全活无算巡抚解公举公自代俄连丧壮子痛絶竟解绶归归居社园壹意讲学明道传后著书干旌错户辄以疾辞明末起废召为太仆寺卿以老辞不拜所着有证学编读书録太极图义诗经七易稿歴代相臣传昭代名臣録烟霞盟年谱遗集诸书
　　忠烈刘公传　　　　　　　　　刘同升
　　公讳孔晖字嘿庵庐陵幢桥人其先游楚之邵阳因家焉公为人神清有异标负伟人志与人交和平然每闻忠孝事则慨慕不已年十三为董公元宰先生所知十九嵗补饩辛酉举于乡出李公匡山门缪公西溪器之公至性孝友父体羸不离医药手制以进凡四十年每病衣不解带其事母彭如赤子之依于怀也幼与兄课家塾公课已竟伏几而泣师问其故曰兄课未竟也壬戍兄养疴山馆公与同起居凡三逾月兄病不起公痛絶破涕以慰母闭戸哀痛人不忍闻抚孤侄极慈丁卯母病昼夜侍卧侧母殁哀毁骨立居庐三年甲戌下第父年七十矣念鼎食不逮过华亭谒董宗伯陈征君征文以佐夀觞丁丑乙榜为机部杨公所赏公过予邸舍自叹数竒予为公扼腕以亲老授龙阳谕著述不倦励撡如孝亷时修学宫建讲堂简士之秀者课之贫者衣食之中丞卢公侍御林公交荐已卯应聘滇南拔十人左进士廷皋龚庶常鼎皆知名士庚辰下第明年擢知新郑县时中州为贼蹂躙令皆解绶去慨然叱驭曰国家养士恩礼不薄何至缓急不可恃乎平日虚谈节义急则委城以去所愧须睂吾耻之读圣贤书所为何事吾志决矣归而辞父父曰报効朝廷是所望也是嵗九月至邑谒子产祠叹息久之有尚友之意焉嵗旱气厉民仅孑遗城郭日圯公为抚循举行诸大事民皆德之曰古之遗爱也新四城门备火器设团练倡义勇拮据良苦未几土冦李际遇攻围者再公率练总赵汴等擒斩王一毛等渠魁二十三人获骡马无数中丞及巡方叹公应变之才冬十二月闯贼率轻骑数百逼城索印公率众御之次日复益数千骑绕城呼降公大声骂贼至午益万余以云梯登城公巡城南为贼所伤堕城且死百姓救之乃苏时贼亦去公曰复至则不可支矣誓一死以守封疆遣家仆归告殉难于父及子应祈壬午春正月贼果大至公谕郑士民曰此吾致命之日也我死葬我子产庙侧毋返旅榇急草遗书报父曰人谁不死今得死所矣老父不得尽孝之子得尽忠之子亦可决然于心也城陷巷战不克十二日被执至朱仙镇公屹然不动贼欲屈之公大叱曰我朝廷命官肯为汝屈膝耶贼犹欲屈公书公见上有繇字益激公怒大骂逆贼不絶遂遇害年五十三学者称为髙霞先生门人龙阳贡生杨芳义侠钟寛家仆刘登刘廷刘仪杨时从公赴难楚抚何公沅抚李公观察郭公允六庠之请先建专祠于里以俟豫中题请褒公殉节之忠云
　　易烈女传　　　　　　　　　　余士忠
　　予少时闻易烈女事心辄怦怦动越壬辰嵗众以其事上当道当道咸义之檄有司嵗给衣粮众称快辛丑烈女卒甲辰冬乃得凭而吊之私念余慨慕二十余年且属在里左揽笔墨自矜烈女尚羁旌典又使其懿行委翳草土何以慰人心而风世教退乃悉其状为之作传称烈女者何未成妇也女姓易楚之孝感人生而严重晓大义许汉阳诸生刘宏之子养恬恬攻举业未就卒易闻讣雨泣摧毁为请于父欲得抚刘之棺一痛亡憾父难之易曰即不如刘父将以儿浣他人巾栉父知不可夺乃归之刘万厯已卯嵗也至则痛愤欲死不可得夜拭衿帨自缢惊姑魏救之乃苏恬就窆易欲以身殉之姑徬徨解曰若念吾儿亦念吾儿有垂白之父母乎易立起泣谢遂剪髪瘗穴中曰吾以其心死死者姑以其身生生者也自是设灵寝侧哭无时一切奁具斥不御日夜鍼澼以奉舅姑而自茹辛食淡迹不及戸外者二十有三年癸已舅宏卒与其姑鬻衣治殓具送往如人子礼而承事孀姑益谨辛丑姑病易求药露祷出之死法者无遗力竟不起易仰天痛哭恬谓自是得见恬于地下矣乃亦病父欲药之却曰儿向者有临穴之言在葬姑毕遂絶粒死后姑凡十二日方属纩曰其必与恬共窀穸以属父父名占外史氏曰伟哉烈女矢死于夫亡之日不为遽忍死于舅姑亡之日不为淹不妇而妇不子而子易于是乎不可及矣往固有事相类而论殊不一者可叹焉我朝张庄懿公蓥仲子早卒聘都城赵氏女女闻夫卒即舆至夫家守制奉姑如妇礼年五十余治间刘公琬守松上其事旌之题曰赵女张节妇顾侍读士亷以为言妇则无所附丽言女则已去其母家若不当旌者钱修撰与谦奋臂起辩之引张良陶潜为事类至千余言不罢元余忠宣公阙为中书吏部员外郎时安西郭氏女受聘未行会夫卒自缢死有司请旌其门阙以为过于中庸不可以训格不下嗟乎天下之忼慨激烈者岂必死其人哉死其义耳死其义不为无名则死其人何过乎女子以心许人而即以身殉之视世之有爱足念有后足恃者其陈义更笃矣而何不可旌之有向使踌躇隠忍不更嫁不死也能死而又若不许其死画面汚行者有口实矣竒功不可赏天下宁有几甘陈竒节不可褒天下宁有几烈女哉又况于节也而孝成之如易氏者操彤管者恶得而不书
　　彭烈妇传　　　　　　　　　　朱　异
　　彭烈妇者博士弟子员彭蒙妻也妇出于陈父母弃不育谓曽养三女俱为殇故不育有隣媪为之孶乳之十二年复还陈贞静端肃耻事浓妆归彭生凡其家之有无一切拮据其所未足不愿以烦彭郎令得毕力咿唔姑御妇甚严妇直以礼自裁舅以晚年得癫症语多不简妇独曲为引避及舅疾濒危朝夕侍汤药无倦防彭生死妇所为裂肝碎肠者竟日夜剪髪三分之一以挽彭郎一以与孀姑一以与已母示不能终事母与姑而相誓以死也已又断其两指即以指之血遍沥彭郎之肤示以血融贯无隔形骸有盖彭生棺者妇曰无盖吾将与同棺也伯叔诸母心甚悯恤以微言慰藉之妇独神蘂形茹弛思防墨而谢且虑其夫两稚弟啙窳不前无能为彭氏立门戸于伯叔诸母处谆谆嘱以后事姑又谓其妇曰余以暮年守节惟汝忍舍我乎妇曰姑有两稚叔骎骎成立足以终姑身妇将何恃而不死乎言讫而卒先产一女女且不育竟乏嗣妇死之日姑以贫故不能给殓时有彭生社友十余辈白其事于邑长姬侯姬侯嘉其节烈于民风有禆捐数金以作殓资侯命驾往其门一时诸僚属往阖邑绅士往及齐民都往观者如堵哀声满道乃知妇不死于父母不育之时而死于彭郎偕死之日以烈节自显因以显夫又显其所自出则死有重于泰山者此之谓也余故备述之以俟世之观风者采焉
　　刘文恪传　　　　　　　　　　贺逢圣
　　公讳楚先字衡野别字子良湖广江陵人祖世乡居其地为宋状元毕渐故宅先是公父讳梦龙梦渐来谒而夫人姙一夕公叔父方寝梦中闻炮声争传状元到兄家惊起来告而公适生复见庭树隠隠结状元二字命名曰状幼而颖异甫八嵗与弟自馆归见父执而进揖其友曰一对好书生公揖起应声曰两员贤宰相其人大竒之尝从父过张江陵文忠公尚官词林家居留饮于得月亭月方升文忠出一聨云得月亭前人赏月公即应声曰奉天门外相朝天文忠大喜饮公父大白而抚公背曰异日我后即汝也勉之公勤学愈励公母一品夫人邹氏公安尚书邹公女也博学能文课子最严公髫年游泮廿四举于乡廿七成进士授翰林检讨官至少宗伯兼学士署仪部事当是时神宗数欲易太子公以代篆请皇长子冠婚一月七疏言甚切直皆不报公度不可得乃率文武百僚伏阙坚请命备后事以待不得则以死争之公疏入上果怒责首事者要挟君父立欲置公于法赖洪阳张相国力救凡三易票拟且言此臣素孤介无疵罪之彼得名从晨至夕乃得皇长子冠婚来春次第举行之防大典既成储位始定海内多其羽翼之功然郑妃衔之而帝亦不悦矣防忧危宏议事言官承望风防言礼部亟请冠婚之臣未有不与其事者遂击公公免官闲住杜门读书手不释卷日中临帖寒暑不辍行草楷皆精工无声色货利之好子孙衣大布对之尊严若神尝庭训曰做富贵人易做好人难吾门素族当立身修德无放荡以忝家声也自书万物皆备于我一介不取诸人于壁身体力行之重庆之变流言奢逆且顺流下江陵时承平日久人不知兵闻风股栗乡绅士庶皆携家出城逃避或有劝公行者公谓长子启和曰吾大臣也虽无城守之责义不可去脱有不测城亡与亡耳居第如常时逺近赖以奠安后卒无事先去者皆愧家居几一十六年值闽海叶相公当国屡欲起公忌者阻之台山乃自言于帝奉防起行公力辞再四相国致书曰公海内夙望故圣明特简余久忝相位意得请告期以朝事托公引领相待毋坐索髙价也公固辞台山不能俟惆怅去国复一年再起少宰刻期就道公以疾辞不可乃行旋陞礼部尚书兼翰林学士掌詹事府事适有狂人张差执挺入宫门廷臣交击之因言郑妃谋危东宫欲广为穷治神庙震怒章皆不下公乃上疏畧言张差擅入皇宫自有应坐之律当即时行法立断葛藤何必犹豫使张大其事以伤国体乎疏入上悦即时召见百官呼太子出示羣臣且加温谕百僚大悦事果立判出朝皆贺曰公真老臣能断大事吾辈不及也未几同大学士吴公道南典丙辰春闱得士三百五十人会有沈赵捉刃之举言者亦诋二公公曰国朝几三百年惟此事尚存公道主考衡文耳分号之弊责有所归静聴不辨言者皆斥谪寻以代祀触寒抱病疏乞骸骨凡十数上皆温防慰留公归志既决乃移疾出城沿途防经一载而始得予告俸薪犹锡于里闾公在朝时中贵人卢受方用事颇作声势人皆奔走公望重一时行将大拜独不与交人或劝公稍能自下立可入相公毅然曰未闻枉已而能直人者相国吴公每晤公必执后辈之礼投刺称晚公受之言官又谓辅臣不应下部臣亦列章奏吴公乃具掲言部臣刘某在臣七科之前品行学识巍然师表臣岂敢以一官而忽长者奉防允行时人皆以克谦美吴公而以能持古道服公公致政后学益不倦建青藜阁图书山集手自丹铅不通宾客郡邑有司望之如威鳯祥麟一覩顔色荣于御李光宗即位公年已八十以经筵请立之功遣官存问拟召未行而罢及熹宗立进公光禄大夫太子太保封四代皆一品更有加勅起用之防门人故吏以魏监时方耑恣知公持正不阿恐出而忤珰必罹于祸皆奉书止公公曰此非吾知足时耶胸臆不行出亦何补坚卧东山赋诗自娱每闻朝事抚几长叹至于流涕年八十四而卒卒之夜有星如布长数丈自天而下坠于公宅后之清风池人皆惊异讣闻上为震悼辍朝一日遣行人予谕祭九坛又遣中书官营葬赠太子太傅諡文恪荫一子中书舍人公筮仕以来两侍经筵一使册封分房者二教习者二戊子主应天乡试丙辰主防试皆称得人公髙祖刘成化壬辰进士官刑科给谏首劾汪直暨万贵妃廷杖系狱左迁浙江水道佥事不之官乡居隠处自号不垢子祀县乡贤事载江陵志中曽祖悦治壬辰进士由户部郎中擢苏州知府郡事大治以征贼功赐绯衣一袭皆为当代名臣子六人恩荫者三伯子仲子皆未授职四子启新由中书舍人歴民部郎中诗礼相传荆南推世家第一云











　　湖广通志卷九十九
　　钦定四库全书
　　湖广通志巻一百
　　艺文志
　　传
　　皇清
　　李时珍传　　　　　　　　　　顾景星
　　李时珍字东璧蕲州人父言闻孝友以医为业王侯重之时珍生白鹿入室紫芝产庭幼以神仙自命年十四补诸生有声三举于乡不售发愤读书十年不出户阈经传子史声律农圃星卜佛老稗説莫不备究待诏瞿九思以师事之尤善医遂以医自名尝投单方愈病多不取值逺或千里就药于门富顺王嬖庶孽适子疾王因密讽时珍时珍以良药进题曰附子和气汤王感悟适子卒得袭位楚王闻其贤聘为奉祠掌良医所事世子暴厥时珍立活之王妃自负金帛以谢不受荐于朝授太医院院判数嵗告归着本草纲目以太仓王世贞海内博学携书就正世贞序其书称为北斗以南一人生平多阴行善不令人知年七十余预定死期为遗表授其子建元令上之其畧曰臣幼羸疾长成椎钝惟躭嗜典籍奋切编摩纂述诸家殚心厘定伏念本草一书闗系颇重谬误实多乃加订正厯嵗三十功始成就自炎皇辨百谷尝百草分气味之良毒轩辕师岐伯遵伯髙剖经络之本标遂有神农本草三卷梁陶景益以注释为药三百六十五种唐髙宗命李勣重修长史苏恭表请増药一百一十四种宋太祖命刘翰详校仁宗再诏补注増一百种唐慎防合为证类修补众本自是指为全书攷其间疵瑕不少有当析而混者萎防女萎二物并入一条有当并而析者虎掌南星一物分为二种生姜薯蓣菜也而列草品槟榔龙眼菓也而列木部八谷生民之天不能辨其种类三菘日用之蔬罔克灼其质名黒荳赤菽大小同条硝石芒硝水火混注兰花草巻丹为百合冦氏衍义之舛谬黄精即钩吻勾紊旋花即山姜陶氏别録之义譌欧浆苦胆草莱重出掌氏之不审天花栝楼两处图形苏氏之欠明五倍子耩虫窠也而认为木实大蘱草田字草也而指为浮萍似兹之类不可枚举臣不揣愚陋僭肆删述复者芟之缺者补之如磨刀水潦水桑柴火艾火锁阳山奈土茯苓番木鳖金枯樟脑防虎狗蝇白蜡水蛇狗宝秋虫今方所用而古本则无三七地罗九仙子蜘蛛香猪腰子勾金皮之类方物土草而稗官不载旧药一千五百一十八种増药五百七十四种分一十六部五十二卷正名为纲附释为目次以集解辨疑正误详其出产次以气味主治附方着其体用上自坟典下至传奇凡有攸闗靡不收掇虽命毉书实该物理伏愿陛下特诏学臣补着成昭代之典书当与日月争光臣不与草木同朽万厯中勅中外献书建元以遗表进命礼部誊写两京各省布政刋行海内珍之时珍晚年学尤笃昼夜不辍自号濒湖山人着医案二十巻薖所馆诗十卷集唐律六巻脉诀一巻五脏图论三客难命门考蕲艾传白花蛇传行世又着天文地理奇门遁甲诸书以子建中贵封文林郎崇祀乡贤顾景星曰余儿时于里中闻知先生轶事孝友豁达饶隠德晚与余大父交悟濓洛之防读书以日出入为期夜即端坐盖有道者也其以神仙自命不然欤诗文他集兵火多不传惟本草纲目行世攷释性理格物可裨尔雅诗疏旧本附方二千九百三十五増千一百六十一皆独得云　赞曰李公份份乐道遗荣下学上达以师古人既智且仁道艺以成遐以嫓之景纯通明
　　刘千里传　　　　　　　　　　王封濚
　　刘醇骥字千里广济人大父思郊父芝圃两世皆积学以文名醇骥生而有文在手曰厯十五入邑庠聪明志古蓬垢忘寝食舅氏胡士容佐之书自九经厯代史洎诸子集靡不淹览每恨宋元以来文习日卑孱因奉左国史汉为绳矱近则厯下琅琊南溟大泌左右率从或苦其文宏丽生狞奡兀几不能句讥之醇骥益自喜更曲折尽兴乃止其为诸生试辄冠军澄川髙彚旃尤才之崇祯壬午髙公聘楚士修五朝文献録醇骥职安陆传志居最顺治丁亥以嵗贡当上公车不赴已念长安英杰防因入都与栢乡厚庵环溪都门讲学归而李公五鹿备兵兴国以师礼迎主赤庵教授生徒得卢髙逺心华士瞻公望皆成进士丙午由吴走曲阜为文告先师墓因复入都有议以国史疏荐者不果乃归甲寅家居病痁明年秋七月竟卒年六十有九醇骥貌颀而癯亭亭鹤立性方直简塞髙自负其论文自欧曽以上不轻假易人间尝谓史家叙事之法乆失传故其从事人物所画断芟除都不类当时体及退而寻之孟坚集中一一有所谓也而又食古能化尝云吾楚前辈大泌文章赡博有史汉之风惟摭援故典至数十行不易一字此其所以短也持论类如此醇骥古文传志神明班孟坚口微吃亦似之诗歌雄深雅健日不间吟湛心理学数十年所为通书太极定性诸解虽未尽出于粹要论断笔老则孟坚以后未数数见也卒后四年而博举纂修明史之局开公卿间往往思醇骥子一名光智颇苦贫抱父遗集百巻日以省録望之孝穆焉
　　李门二节妇传　　　　　　　　李昌祚
　　余家在深山中三四百年朴畧之风至今存焉先时忠孝节烈之事父老能言之而无能载之于书者余犹及其一二事思以广其传而垂于后其一为李若英之妻节妇姚氏英与余祖同出于曽祖箕山公少能文以屡试摈于有司至病二十七嵗卒节妇犹二十二嵗也夫死之日欲自经以殉族长责以姑在且生止一子甫一嵗宗祀系之存亡遂忍嘿不敢言死而事姑日谨同居一室夜则与其子同衾而寝妇姑相怜甚姑夀八十七未尝一日离也家有凌犯者或厉声终日卒不校分产从其薄者日亲杵臼食粝衣缟至今五十余年哭其夫如初丧之日延傅课子慈严有法所谓一嵗子者名应贞有声胶庠间生孙四昌黎昌穆昌苏昌稽俱幼绕膝为戏节妇未闻开口而笑时年七十九宗族乡里称之其一为李若谷之妻节妇雷氏谷之于英犹余祖之于英也谷为余曽祖太常公胞弟之子生有慧才目数行下相貌若神仙中人太常公悲其弟蚤夭以为此固大器孰意其更有不然年二十而死矣节妇才十八嵗生子数月每哭辄死复生终日抱子诣殡所向夫呼曰吾非为李氏有此一线吾何以生为哉太常公怜其志予以生产独厚属纩时尚执余祖手祝曰应栢子当子之应栢即数月子也余祖抚之如已子婚娶拜列与余父同唯祭告别之所以存谷之后也节妇以是无烦经纪外事足不涉堂下只阖户悲恸恹恹若不解人世者栢后贡于成均节妇亦不知为喜栢年四十三嵗夫妇相继死节妇则戚然直不欲生矣病卧蓆鞯间越五年乃终享年六十七栢之子亦有四长昌科府学生次昌捷县学生以世乱弃其业躬耕自食次昌重县学生次昌宣二节妇幽贞自守多不欲表扬于人故人未得其全也
　　田烈妇传　　　　　　　　　　熊祚永
　　烈妇田氏者汉阳田君生兰之次女诸生文纶之妻也烈妇秉姿淑慧稍长仅识字既而解文义因自力于诗然深自韬晦虽诸父昆弟亦不轻示片纸只字人以是益贤之十七适王生克执妇道王生遘重疾烈妇祝天请代王生疾剧熟视烈妇若将永诀者烈妇恸谓王生曰君若一旦不讳余虽不德稍知义理下无子息惟君是依敢念余生以负君耶君慎勿忧余也王生遂瞑烈妇亲为殓经营丧事将毕谓母曰王生不幸中道见弃临诀之时誓不独生今将践前言以相从于地下生为王氏妇死为王氏父母之门无縁再入盖是时水浆不入口者六日矣以头触柱血流满面母氏知其将图自尽时与之偕烈妇伪曰儿尚不死母当归矣其母既去犹留两婢时时守之烈妇乃自束髪纫衣顾谓两婢曰衰绖之衣不可复脱谁拂余心死当怨因自书絶命词三首其一曰与君白首共为期谁料分飞惨别离我命岂同风絮落矢从泉路更相随其二曰辞余父母与诸昆莫话伤心早断魂儿是西原陌上草雪凌霜妬巳声吞其三曰冥路悠悠可缓行君归我肯惜防生宁甘地下同埋玉岂学啼鹃怨五更时夜过半守者稍懈乃投缳而逝年甫二十耳余髙烈妇义乃为之传以竢司风者采择焉
  </div>
  <div class="pagination">
   <a href="湖广通志_page359.html">
    上一页
   </a>
   <span>
    ...
   </span>
   <a href="湖广通志_page355.html">
    355
   </a>
   <a href="湖广通志_page356.html">
    356
   </a>
   <a href="湖广通志_page357.html">
    357
   </a>
   <a href="湖广通志_page358.html">
    358
   </a>
   <a href="湖广通志_page359.html">
    359
   </a>
   <span class="current-page">
    360
   </span>
   <a href="湖广通志_page361.html">
    361
   </a>
   <a href="湖广通志_page362.html">
    362
   </a>
   <a href="湖广通志_page363.html">
    363
   </a>
   <a href="湖广通志_page364.html">
    364
   </a>
   <a href="湖广通志_page365.html">
    365
   </a>
   <span>
    ...
   </span>
   <a href="湖广通志_page361.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
