<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 452 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 452 页/共 490 页
  </h1>
  <div class="content">
   艺文四【赋上】
　　赋
　　上林赋【按旧志兼载子虚赋其中多托齐楚为辞兹惟専录上林取其切于秦地也
　　汉】司马相如
　　亡是公听然而笑曰楚则失矣而齐亦未为得也夫使诸侯纳贡者非为财币所以述职也封疆画界者非为守御所以禁淫也今齐列为东藩而外私肃慎捐国逾限越海而田其于义固未可也且二君之论不务明君臣之义正诸侯之礼徒事争防猎之乐苑囿之大欲以奢侈相胜荒淫相越此不可以扬名发誉而适足以贬君自损也且夫齐楚之事又焉足道耶君未覩夫巨丽也独不闻天子之上林乎左苍梧右西极丹水更其南紫渊径其北终始灞浐出入泾渭酆鄗潦潏纡余委蛇经营乎其内荡荡乎八川分流相背而异态东西南北驰骛往来出乎椒丘之阙行乎洲淤之浦径乎桂林之中过乎泱漭之野汩乎混流顺阿而下赴隘陿之口触穹石激堆埼沸乎暴怒汹涌滂防滭浡滵汩湢测泌瀄横流逆折转腾潎洌澎濞沆瀣穹隆云挠蜿灗胶盭逾波趋浥涖涖下濑批岩冲壅奔扬滞沛临坁注壑瀺灂霣坠湛湛隠隠砰磅訇潏潏淈淈湁潗鼎沸驰波跳沫汩濦漂疾悠逺长懐寂漻无声肆乎永归然后灏溔潢漾安翔徐佪翯乎滈滈东注太湖衍溢陂池于是乎蛟龙赤螭防防螹【文选作渐】离鰅鳙鰬魠禺禺鱋魶揵鳍擢尾搌鳞奋翼潜处于深岩鱼鼈讙声万物众伙明月珠子玓瓅江靡蜀石黄碝水玉磊砢磷磷烂烂采色澔旰藂积乎其中鸿鹄鹔鸨鴐鵞鸀鳿防防目烦鹜鷛渠防【汉书作箴疵】防鸬羣浮乎其上泛滛泛滥随风澹淡与波摇荡掩薄草渚唼喋菁藻咀嚼蔆藕于是乎崇山巃嵸崔巍嵳峩深林巨木崭岩防嵳九嵕嶻嶭南山峩峩岩陁甗锜摧崣崛﨑振溪通谷蹇产沟渎谽呀豁閜阜陵别岛【文选作隝】崴磈防瘣丘墟崫藟【文选作垒】隠辚鬰登降施靡陂池貏豸沇溶滛鬻散涣夷陆亭臯千里靡不被筑揜以绿蕙被以江离糅以蘪芜杂以流夷尃【古布字】结缕攅戾莎揭车衡兰槀本射干茈姜蘘荷葴橙【汉书作持】若荪鲜支黄砾蒋芧【汉书作苎】青薠布濩闳泽延防太原丽【文选作离】靡广衍应风披靡吐芳扬烈郁郁斐斐【汉书作菲】众香发越肸蠁布写防瞹苾勃于是乎周览泛观瞠盻【汉书作缜纷】轧沕【汉书作芴】芒芒恍【汉书作怳】忽视之无端察之无崖日出东沼入于西陂其南则隆冬生长踊【汉书作涌】水跃波其兽则【汉书作庸文选作防】旄獏【汉书作貘】犛沈牛麈麋赤首圜题穷竒象犀其北则盛夏含冻裂地涉氷揭河其兽则麒麟角【汉书作端】騊駼槖駞【汉书作驼】蛩蛩驒騱駃騠驴骡【汉书作防文选作羸】于是乎离宫别馆弥山跨谷高廊四注重坐曲阁华榱璧珰辇道纚属步櫩周流长途中宿夷嵕筑堂累台増成岩突【汉书作突文选作窔】洞房俛【汉书作頫】杳眇而无见仰攀【汉书作艸文选作俱古攀字】橑而扪天奔星更于闺闼宛虹拖于楯轩青虬【汉书作龙】蚴蟉于东箱【文选作葙】象舆婉蝉【汉书作僤】于西清灵圉燕于闲观偓佺之伦暴于南荣醴泉涌于清室通川过乎【汉书作于】中庭槃【文选作盘】石祳【文选作振】崖嵚岩倚倾嵯峨磼礏【汉书作防嶫】刻削峥嵘玫瑰碧琳珊瑚丛生瑉玉旁唐璸斒【汉书作玢豳】文鳞赤瑕駮荦杂臿其间垂绥【文选作晁采】琬琰和氏出焉于是乎卢橘夏孰【文选作熟】黄甘橙楱枇杷橪柿楟防【汉书作亭柰】厚朴梬枣杨梅樱桃蒲陶隠夫薁棣榙【汉书作荅遝】荔枝【汉书作离支】罗乎后宫列乎北园防丘陵下平原扬翠叶杌紫茎发红华秀【汉书作垂】朱荣煌煌扈扈照曜钜野沙棠栎槠华汜【汉书作枫】檘【汉书作枰】栌留落胥余仁频并闾欃檀木兰豫章女贞长千仭大连抱夸条直畅实叶葰茂【汉书作楙】欑【文选作橬】立丛倚连巻累【汉书作欐】佹崔错癹骫【古委字】阬【汉书作坑】衡閜砢垂条扶于【汉书作疏】落英幡纚纷容【汉书作溶】萧【汉书作萷】参旖旎【汉书作猗柅文选作狔】从风浏莅芔吸【汉书作歙】盖象金石之声管籥之音柴【文选作偨】池茈虒旋环乎后宫杂遝【汉书作袭】絫辑被山縁谷循阪下隰视之无端究之无穷于是乎猨素雌蜼玃飞鸓蛭蜩蠗蝚【汉书作玃猱】螹【汉书作獑】胡豰蛫栖息乎其间长啸哀鸣翩幡互经夭矫枝格偃蹇杪颠隃絶梁腾殊榛防垂条踔【汉书作掉】稀间牢落陆离烂曼【汉书作漫文选作熳】逺迁若此辈者数千百处嬉【汉书作娱】防往来宫宿馆客【汉书作舍】庖厨不徙后宫不移百官备具于是乎背秋涉冬天子校猎乘镂象六玉虬拖蜺旌靡云旗前皮轩后道防孙叔奉辔卫公骖【汉书作参】乘扈从横行出乎四校之中鼔严簿纵獠者江河【文选作河江】为阹泰山为橹车骑靁起隠天动地先后陆离离散别追滛滛裔裔缘陵流泽云布雨施生豹搏豺狼手熊罴足野羊防鹖苏绔白虎被豳【汉书作班】文跨野马陵【文选作凌】三嵕之危下碛歴之坁俓陖【汉书作径峻】赴险越壑厉水推【文选作椎】蜚亷弄獬豸格瑕【汉书作虾】蛤鋋猛氏罥騕褭射封豕箭不茍害解脰陷脑弓不虚发应声而倒于是乎乘舆弭节裴回【汉书作徘徊】翺翔往来睨部曲之进退览将率【汉书作帅】之变态然后侵潭【汉书作滛】促节儵夐逺去流离轻禽蹴履狡兽轊【汉书作文选作防】白鹿捷狡兔轶赤电遗光耀追怪物出宇宙弯繁弱满白羽射防枭栎蜚虡【汉书作遽】择肉而后发先中而命处矢分艺殪仆然后扬节而上浮陵【文选作凌】惊风歴骇飚【汉书作焱】乘虚无与神俱辚【汉书作蔺文选作躏】元鹤乱昆鸡遒孔鸾促鵔鸃拂鹥【汉书作翳】鸟捎鳯凰捷鸳雏【汉书作鹓鶵】揜焦明道尽涂殚回车而还招揺乎襄羊降集乎北纮率乎直指闇【汉书作揜文选作晻】乎反乡蹷石阙歴封峦过鳷鹊望露寒下棠梨息宜春西驰宣曲濯鹢牛首登龙台掩细栁观士大夫之勤略钧【文选作均】猎者之所得获徒车之所辚【文选作躏】轹乘【汉书无乘字文选作步】骑之所蹂若人民【汉书无民字文选作臣】之所蹈借与其穷极倦【文选作】惊惮慴【汉书作詟】伏不被创刄而死者佗佗【汉书作它文选作他】籍籍【汉书作借】塡坑【汉书作阬】满谷掩平弥泽于是乎防戯懈怠置酒乎昊【汉书作颢】天之台张乐乎轇輵【汉书作胶葛】之宇撞千石之钟立万石之钜【汉书作虚】建翠华之旗树灵鼍之鼓奏陶唐氏之舞听葛天氏之歌千人唱万人和山陵为之震动川谷为之荡波巴渝宋蔡淮南于【汉书作干】遮文成【汉书作盛】顚歌族举递奏金鼓迭起铿鎗铛防【汉书作闛鞈】洞心骇耳荆吴郑卫之声韶濩武象之乐隂滛案衍之音鄢郢缤纷激楚结风俳优侏儒狄鞮之倡所以娱耳目乐心意者丽靡烂漫于前靡曼美色于后若夫青琴宓妃之徒絶殊离俗姣【汉书作妖】冶【汉书作闲】都靓妆刻饰便嬛绰【汉书作繛】约柔桡嬛嬛【文选作嫚嫚】妩姌【汉书作】嫋抴【汉书作曵】独茧之褕袘【汉书作袣文选作絏】眇阎易以戌【汉书作恤文选作防】削媥姺徶防【汉书作便姗嫳屑】与世【文选作俗】殊服芬香【汉书作芳】沤鬰酷烈淑郁皓齿粲烂宜笑的皪长眉连娟防睇緜藐色授魂与【汉书作予】心愉于侧于是酒中乐酣天子芒然而思似若有亡曰嗟乎此泰奢侈朕以览听余闲无事弃日顺天道以杀伐时休息于此恐后世【文选作业】靡丽遂往而不返非所以为继嗣创业垂统也于是乎乃解酒罢猎而命有司曰地可以垦辟悉为农郊以赡萌隤墙填使山泽之民得至焉实陂池而勿禁虚宫观【汉书作馆】而勿仭发仓廪以振【汉书作救】贫穷补不足恤鳏寡存孤独出徳号省刑罚改制度易服色更正朔与天下为【文选多更字】始于是歴吉日以斋戒袭朝衣【汉书作服】乘法驾建华旗鸣玉鸾防乎【汉书作于】六艺之囿【汉书多驰字】骛乎仁义之涂览观春秋之林射貍首兼驺虞弋元鹤建【文选作舞】干戚载云防揜羣雅悲伐檀乐乐胥修容乎礼园翺翔于【汉书作乎】书圃述易道放怪兽登明堂坐清庙次羣臣奏得失四海之内靡不受获于斯之时天下大説乡风而听随流而化喟【汉书作芔】然兴道而迁义刑错而不用徳隆乎三王【文选多而字】功羡于五帝若此故猎乃可喜也若夫终日暴露【汉书无此二字】驰骋劳神苦形罢车马之用抏士卒之精费府库之财而无徳厚之恩务在独乐不顾众庶忘国家之政而【汉书无而字】贪雉之获则仁者不由也从此观之齐楚之事岂不哀哉地方不过千里而囿居九百是草木不得垦辟而民【文选作人】无所食也夫以诸侯之细而乐万乘之所侈仆恐百姓被其尤也于是二子愀然改容超若自失逡巡避席曰鄙人固陋不知忌讳乃今日见教谨闻命矣【按艺文诸家传本不一或字句互异或意义迥别兹于上林一赋以史记为正文而以汉书文选参注其下长杨甘泉二赋以汉书为正文而以文选参注其下以例其余后不复注】
　　请雨华山赋　　　　　　　　　　刘向
　　崆巄巍崝防山清忽幽昧往曲勃林岑防崔【一作雚】竭离安连迎通谷曼服防奄草均阿阪殷纷声沸路潦逺调修崪寒服屿防防兰蔓散峡崝崝防防溱溱路黍稷云嵷忽传天下为深壑旅请今深渥水谷宻请宜令所出百鏳鏳清池涌泉炎洲鸣【一作乌】鸯翔防防殊召诊赏悬若神悲哀【一作衷】但往【一作住】不可语人鹿□□□防他他野牛胜握触熊蛬蛬律怒佛特林旅象犀庸逰山林天隂且雨员日聆棠柘梓桐樛梢母猴猿木戯手相持睠阳□棼若风时惮鸳飘阳鸾孔翠文章明蜸【一作螣】□苑仓游山旁惃□狐狢临水凝浑兮不触果必方□格可为惃陵鲤神春夏出逰冬自根圣人亲之诚虞哉虢拖何不可胜亦路临何为华山　【按唐人所选古文苑云此文阙讹难读姑存其旧以俟识者】
　　长杨赋【并序】　　　　　　　　　　扬雄
　　明年上将大夸胡人以多禽兽秋命右扶风发民入南山西自褒斜东至农南敺汉中张罗网罝罘捕熊罴豪猪虎豹狖玃狐麋鹿载以槛车输长杨射熊馆以防为周阹纵禽兽其中令胡人手搏之自取其获上亲临观焉是时农民不得收敛雄从至射熊馆还上长杨赋聊因笔墨【一有之字】成文章故借翰林以为主人子墨为客卿以讽其辞曰
　　子墨客卿问于翰林主人曰葢闻圣主之养民也仁霑而恩洽动不为身今年猎长杨先命右扶风左太华而右褒斜防嶻嶭而为弋纡南山以为罝罗千乘于林莽列万骑于山隅帅军踤阹锡戎获胡搤熊罴拖豪猪木拥抢累以为储胥此天下之穷览极观也虽然亦颇扰于农民三旬有余其廑【一作勤】至矣而功不图恐不识者外之则以为娯乐之游内之则不以为干豆之事岂为民乎哉且人君以黙为神澹泊为徳今乐逺出以露威灵数摇动以罢【一作疲】车甲本非人主之急务也防窃惑焉翰林主人曰吁客何谓兹邪若客所谓知其一未覩其二见其外不识其内者也仆尝倦谈不能一二其详请略举其凡而客自览其切焉客曰唯唯主人曰昔有彊秦封豕其士【一作土】窫窳其民凿齿之徒相与摩【一作磨】牙而争之豪俊糜沸云扰羣黎为之不康于是上帝眷顾高祖高祖奉命顺斗极运天关横巨海票【一作漂】昆仑提劔而叱之所【一有过字】麾城搟【一作摲】邑下将降旗一日之战不可殚记当此之勤头蓬不暇梳饥不及餐鞮鍪生虮虱介胃被霑汗以为万姓请命乎皇天廼展民之所诎振民之所乏防亿载恢帝业七年之间而天下宻如也逮至圣文随风乘流方垂意于至宁躬服节俭绨衣不敝革鞜不穿大厦不居木器无文于是后宫贱瑇而疎【一作疏】珠玑郤翡翠之饰除雕瑑之巧恶丽靡而不近斥芬芳而不御抑止丝竹宴衍【一作衎】之乐憎闻郑卫防之声是以玉衡正而太阶平也其后獯鬻作虐东夷横畔羌戎睚眦闽越相乱遐萌【一作】为之不安中国防被其难于是圣武勃怒爰整其旅廼命骠卫纷纭沸渭云合电发猋腾波流机骇蠭轶疾如奔星击如震霆砰【一作碎】轒輼破穹庐脑沙幕髓余吾遂躐乎王庭驱橐它烧□【一作熐】蠡分梨单于磔裂属国夷阬谷拔卤莽刋山石蹂尸舆厮系累老弱兖【一作□】鋋瘢耆金镞淫夷者数十万人皆稽颡树颔【一作颌】扶服蛾伏二十余年矣尚不敢惕息夫天兵四临幽都先加回戈邪指南越相夷靡节西征羌僰东驰是以遐方疏俗殊隣絶党之域自上仁所不化茂徳所不绥莫不蹻足抗手【一作首】请献厥珍使海内澹然永亡边城之灾金革之患今朝廷纯仁遵道显义并包书林圣风云靡英华沈浮洋溢八区普天所覆莫不沾濡士有不谈王道者则樵夫笑之意者以为事罔隆而不杀物靡盛而不亏故平不肆险安不忘危廼时以有年出兵整舆竦戎振师五柞习马长杨简力狡兽狡武票【一作彯】禽乃萃然登南山瞰乌弋西压月东震日域又恐后世【一作代】迷于一时之事常以此败【一作为】国家之大务滛荒田猎陵夷而不御也是以车不安轨【一作轫】日未靡旃从者彷佛骩属而还亦所以奉太宗【一作尊】之烈遵文武之度复三王之田反五帝之虞使农不辍耰工不下机婚姻以时男女莫违出恺【一作凯】弟行简易矜劬劳休力役见百年存孤弱帅与之同苦乐然后陈钟鼔之乐鸣鼗磬之和建碣磍之虡拮隔【一作戛撃】鸣球掉八列之舞酌允铄肴乐胥听庙中之雍雍受神人之福祜歌投颂吹合雅其勤若此故真神之所劳也方将俟元符以禅梁甫之基増泰山之高延光于将来比荣乎往号岂徒欲滛览浮观驰骋稉稻之地周流棃栗之林蹂践刍荛夸诩众庻盛玃之收多麋鹿之获哉且盲者不见咫尺而离娄烛千里之隅客徒爱胡人之获我禽兽曽不知我亦已获其王侯言未卒墨客降席再拜稽首曰大哉体乎允非小子之所能及也乃今日发蒙廓然已昭矣
　　甘泉赋【并序】　　　　　　　　　　前人
　　成帝时客有荐雄文似相如者上方郊祀甘泉泰畤汾隂后土以求继嗣召雄待诏承明之庭正月从上甘泉还奏甘泉赋以风其辞曰
　　惟汉十世将郊上定泰畤雍神休尊明号同符三皇录功五帝防锡羡拓迹开统于是廼命羣僚歴吉日协灵辰星陈而天行诏招摇与泰【一作太】隂兮伏钩陈使当兵属堪舆以壁垒兮梢防魖而抶獝狂八神奔而警跸兮振殷辚而军装蚩尤之伦带干将而秉玉戚兮飞防茸而走陆梁齐緫緫【一有以字】撙撙其相胶葛【一作轕】兮猋骇云迅奋以方攘骈罗列布鳞以杂防兮柴虒参差鱼颉而鸟防翕赫防霍雾集【一有而字】防合兮半散照烂粲以成章于是乘舆廼登夫鳯凰兮【一有而字】翳华芝驷苍螭兮六素蚪蠖畧蕤绥漓虖防【一作襂】纚帅尔隂闭霅然阳开腾清霄而轶浮景兮夫何旟旐郅偈之旖旎也流星旄以电烛【一作爥】兮咸翠葢而鸾旗敦【一作屯】万骑于中营兮方玉车之千乗声駍隠以陆离兮轻先疾雷而馺遗风陵【一作凌】高衍之嵱嵷兮超纡谲之清澄登椽栾而羾天门兮驰阊阖而入凌兢是时未轃夫甘泉也廼望通天之绎绎下隂潜以惨廪【一作懔】兮上洪纷而相错直峣峣以造天兮厥高庆而不可乎疆【一作弥】度平原唐其坛曼兮列新雉于林薄攒并闾与茇防兮纷被丽其亡鄂崇丘陵之駊騀兮深沟嵚岩而为谷离宫般以相烛【一作爥】兮封峦石关施【一作迤】靡乎延【一作连】属于是大夏云谲波诡摧嗺而成观仰挢首以高视兮目防眴而无见正浏滥以惝兮指东西之漫漫徒囘回【一作徊】以徨徨兮魂固而昬乱防軨轩而周流兮忽軮轧【一作坱圠】而无垠翠玉树之青葱兮璧马犀之瞵【一作璘】防金人仡仡其承钟虡兮嵌岩岩其龙鳞扬光曜之燎烛【一作爥】兮垂景炎之炘炘配帝居之县圃兮象泰壹之威神洪台掘【一作崛】其独出兮防【一作防】北极之嶟嶟列宿廼施于上荣兮日月才经于柍桭雷鬰律而【一作于】岩突兮电倐怱于墙藩鬼魅不能自还【一作逮】兮半长途而下颠歴倒景而絶飞梁兮浮蠛蠓而撇天左欃枪而右防兮前熛阙而后应门隂【一作防】西海与幽都兮涌醴汩以生川蛟龙连蜷于东厓兮白虎敦圉乎昆崘览穋流于高光兮溶方皇于西清前殿崔巍兮和氏珑玲【一作玲珑】炕浮柱之飞榱兮神莫莫而扶倾闶阆阆其寥廓兮似紫宫之峥嵘骈交错而曼衍兮防巍乎其相婴乘云阁而上下兮纷防笼以棍【一作混】成曵红采之流离兮飏翠气之宛延袭琁室与倾宫兮若登高眇【一作邈】逺肃乎临渊猋肆其砀骇兮翍桂椒而鬰栘杨香芬茀以穷【一作穹】隆兮击薄栌而将荣芗呹肸以棍根【一作披】兮声駍隠而歴钟排玉户而飏金铺兮发兰蕙与芎防帷弸彋其拂汨兮稍暗暗而靓深隂阳清浊穆羽相和兮若防牙之调琴般倕弃其剞劂兮王尔【一作茧】投其钩绳虽方征侨与偓佺兮犹彷佛其若梦于是事变物化目骇耳囘葢天子穆然珍台闲馆琁题玉英蜵蜎蠖濩之中惟夫所以澄心清魂储精垂思【一作恩】感动天地逆厘三神者廼搜逑索偶臯伊之徒冠伦魁能函甘棠之恵挟东征之意相与齐乎阳灵之宫靡薜荔而为席兮折琼枝以为芳噏清云之流霞兮饮若木之露英集乎礼神之囿登乎颂只之堂建光曜之长旓兮昭华覆之威威攀璇玑而下视兮行游目乎三危陈众车于东阬兮肆玉【一作】而下驰漂龙渊而还九垠兮窥地而上风傱傱【一作漎】而扶辖兮鸾鳯纷其御【一作衔】蕤梁弱水之濎濚【一作濙】兮蹑不周之逶蛇想西王母欣然而上夀兮屏玉女而却虙妃玉女亡所眺其清卢兮虙妃曽不得施其蛾眉方擥道徳之精刚兮侔神明与之为资于是钦祡宗祈燎薫皇天招【一作臯】摇泰壹举洪頥树灵旗樵蒸焜上配藜四施东烛沧海西燿【一作耀】流沙北爌【一作爌】幽都南炀丹厓瓒觩防秬鬯泔淡肸蠁丰融懿懿芬芬炎感黄龙兮熛讹硕麟选巫咸兮呌帝阍开天庭兮延羣神傧暗蔼兮降清坛瑞穰穰兮委如山于是事毕功回车而归度三峦兮偈棠棃天阃决兮地垠开八荒协兮万国谐登长平兮雷鼓磕【一作】天声起兮勇士厉云飞扬兮雨滂沛于胥徳兮丽万世乱曰崇崇圜丘隆隠天兮登降峛崺单埢垣兮増宫防差骈嵯峨兮岭巆嶙峋洞无厓兮上天之縡【载同】杳旭卉兮圣皇穆穆信厥对兮徕只郊禋神所依兮徘徊招摇灵迟【一作□】迡兮煇光【一作光煇】燿隆厥福兮子子孙孙长无极兮
　　甘泉宫赋　　　　　　　　　　　刘歆
　　轶凌隂之地室过阳谷之増城回天门而鳯举蹑黄帝之明庭冠高山而为居乘昆崘而为宫按轩辕之旧处居北辰之关中背共工之幽都向炎神之祝融封峦为之东序缘石阙之天梯桂木杂而成行芳肸蠁之依斐翡翠孔雀飞而翺翔鳯凰止而集栖甘醴涌于中庭激清流之弥弥黄龙游而宛蟺神沈于玉泥离宫特馆接比相连云起波骇星布弥山高峦峻阻临洮广衍深林蒲苇涌水清泉芙蓉菡蓞蓤荇苹蘩豫章杂木楩松柞棫女贞乌勃桃李枣檍
　　论都赋　　　　　　　　　　【后汉】杜笃
　　皇帝以建武十八年二月甲辰升舆洛邑巡于西岳推天时顺斗极排阊阖入函谷观阨于崤黾图险于陇蜀其三月丁酉行至长安经营宫室伤愍旧京即诏京兆廼命扶风斋肃致敬告觐园陵凄然有懐祖之思喟乎以思诸夏之隆遂天旋云逰造舟于渭北航泾流千乘方毂万骑骈罗衍陈于岐梁东横乎大河瘗后土礼邠郊其嵗四月反于洛都明年有诏复函谷关作大驾宫六王邸高车廏于长安修理东都城门桥泾渭往往缮离观东临霸浐西望昆明北登长平规龙首抚未央覛平乐仪建章是时山东翕然狐疑意圣朝之西都惧关门之反拒也客有为笃言彼埳井之潢污固不容夫吞舟且洛邑之渟瀯曷足以居乎万乘哉咸阳守国利器不可乆虚以示奸萌笃未甚然其言也故因为述大汉之崇世据廱州之利而今国家未暇之故以喻客意曰昔在彊秦爰初开畔霸自岐廱国富人衍卒以并兼桀虐作乱天命有圣托之大汉大汉开基高祖有勲斩白蛇屯黒云聚五星于东井提干将而呵暴秦蹈沧海跨昆仑奋彗光埽项军遂济人难荡涤于泗沂刘敬建防初都长安太宗承流守之以文躬履节俭侧身行仁食不二味衣无异采赈人以农桑率下以约已曼丽之容不恱于目郑卫之声不过于耳佞邪之臣不列于朝巧伪之物不鬻于市故能理升平而刑防措富衍于孝景功传于后嗣是时孝武因其余财府帑之蓄始有钩深图逺之意探冒顿之罪校平城之讐遂命票骑勤任卫青勇惟鹰扬军如流星深之匈奴割裂王庭席巻漠北叩勒祁连横分单于屠裂百蛮烧罽帐系阏氏燔康居灰珍竒椎鸣镝钉鹿蠡驰阬岸获昆弥掳侲驱骡驴驭宛马鞭駃騠拓地万里威震八荒肇置四郡据守敦煌并域属国一郡领方立候隅北建防西羌捶驱氐僰寥狼卭莋东攠乌桓蹂辚濊貊南羁钩町水劔强越残夷文身海波沬血郡县日南漂槩朱崖部尉东南兼有黄支连缓耳琐雕题摧天督牵象犀椎蜯蛤碎瑠璃甲瑇戕觜觹于是同穴裘褐之域共川鼻饮之国莫不袒跣稽颡失气潜伏非夫大汉之盛世借廱土之饶得御外理内之术孰能致功若斯故创业于高祖嗣传于孝恵徳隆于太宗财衍于孝景威盛于圣武政行于宣元侈极于成哀祚缺于孝平传世十一歴载三百徳衰而复盈道防而复章皆莫能迁于廱州而背于咸阳宫室寝庙山陵相望高显丽可思可荣羲农已来无兹着明夫廱州本帝皇所以育业霸王所以衍功战士角难之塲也禹贡所载厥田惟上沃野千里原隰弥望保殖五谷桑麻条畅濵据南山带以泾渭号曰陆海蠢生万楩柟檀柘蔬果成实畎渎润淤水泉灌溉渐泽成川粳稻陶遂厥土之膏畆价一金田田相如鐇镬株林火耕流种功浅得深既有蓄积阸塞四临西被陇蜀南通汉中北据谷口东阻嵚岩闗函守峣山东道穷置列汧陇廱偃西戎拒守褒斜岭南不通杜口絶津朔方无从鸿渭之流径入于河大船万艘转漕相过东综沧海西纲流沙朔南暨声诸夏是和城池百尺阸塞要害关梁之险多所衿带一卒举礧千夫沈滞一人奋防三军沮败地埶便利介胄剽悍可与守近利以攻远士卒易保人不肉袒肇十有二是为赡腴用霸则兼并先据则功殊修文则财衍行武则士要为政则化上簒逆则难诛进攻则百尅退守则有余斯固帝王之渊囿而守国之利器也逮及亡新时汉之衰偷忍渊囿篡器慢违徒以埶便莫能卒危假之十八诛自京师天畀更始不能引维慢藏招防复致赤眉海内云扰诸夏灭防羣龙并战未知是非于时圣帝赫然申威荷天人之符兼不世之姿受命于皇上获助于灵只立号高邑搴旗四麾首防之臣运筹出竒虓怒之旅如虎如螭师之攸向无不靡披葢夫燔鱼剸蛇莫之方斯大呼山东响动流沙要龙渊首镆铘命腾太白亲发狼弧南禽公孙北背强胡西平陇冀东据洛都乃廓平帝宇济蒸人于炭成兆庶之亹亹遂兴复乎大汉今天下新定矢石之勤始瘳而主上方以边垂为忧忿葭萌之不柔未遑于论都而遗思廱州也方躬劳圣思以率海内厉抚名将略地疆外信威于征伐展武乎荒裔若夫文身鼻饮缓耳之主椎结左衽鐻鍝之君东南殊俗不羁之国西北絶域难制之隣靡不重译纳贡请为藩臣上犹谦让而不伐勤意以为获无用之众不如安有益之民略荒裔之地不如保殖五谷之渊逺救于已亡不若近而存存也今国家躬修道徳吐恵含仁湛恩沾洽时风显宣徒垂意于持平守实务在爱育元元茍有便于王政者圣主纳焉何则物罔益而不损道无隆而不移阳盛则运隂满则亏故存不忘亡安不讳危虽有仁义犹设城池也客以利器不可乆虚而国家亦不忘乎西都何必去洛邑之渟瀯与
　　西都赋　　　　　　　　　　　　班固
　　有西都宾问于东都主人曰葢闻皇汉之初经营尝有意乎都河洛矣辍而弗康实用西迁作我上都主人闻其故而覩其制乎主人曰未也愿賔摅懐旧之蓄念发思古之幽情博我以皇道我以汉京宾曰唯唯汉之西都在于雍州实曰长安左据函谷二崤之阻表以太华终南之山右界褒斜陇首之险带以洪河泾渭之川华实之毛则九州之上腴焉防御之阻则天地之奥区焉是故横被六合三成帝畿周以龙兴秦以虎视及至大汉受命而都之也仰寤东井之精俯协河图之灵奉春建防留侯演成天人合应以发皇明乃眷西顾实惟作京于是睎秦岭睋北阜挟酆霸据龙首图皇基于亿载度宏规而大起肇自高而终平世増饰以崇丽歴十二之延祚故穷泰而极侈建金城之万雉呀周池而成渊披三条之广路立十二之通门内则街衢洞逹闾阎且千九市开场货别隧分人不得顾车不得旋阗城溢郭旁流百防红尘四合烟云相连于是既庻且富娱乐无疆都人士女殊异乎五方逰士拟于公侯列肆侈于姬姜乡曲豪举逰侠之雄则节慕原尝名亚春陵连交合众骋骛乎其中若乃观其四郊浮游近县则南望杜霸北眺五陵名都对郭邑居相承英俊之域绂冕所兴冠葢如云七相五公与乎州郡之豪杰五都之货殖三选七迁充奉陵邑葢以彊干弱枝隆上都而观万国也封畿之内厥土千里卓跞诸夏兼其所有其阳则崇山隠天幽林穹谷陆海珍藏蓝田美玉商洛缘其隈鄠杜濵其足原泉灌注陂池交属竹林果园芳草甘木郊野之富号曰近蜀其隂则冠以九嵕陪以甘泉乃有灵宫起乎其中秦汉之所极观渊云之所颂叹于是乎存焉下有郑白之沃衣食之源提封五万疆埸绮分沟塍刻镂原隰龙鳞决渠降雨荷臿成云五谷垂颖桑麻铺棻东郊则有通沟大漕溃渭洞河泛舟山东控引淮湖与海通波西郊则有上囿禁苑林麓薮泽陂池连乎蜀汉缭以周墙四百余里离宫别馆三十六所神池灵沼往往而在其中乃有九真之麟大宛之马黄支之犀条枝之鸟逾昆崘越巨海殊方异至于三万里其宫室也体象乎天地经纬乎隂阳据坤灵之正位仿太紫之圆方树中天之华阙丰冠山之朱堂因瑰材而究竒抗应龙之虹梁列棼橑以布翼荷栋桴而高骧雕玉瑱以居楹裁金璧以饰珰发五色之渥彩光爓朗以景彰于是左墄右平重轩三阶闺房周通门闼洞开列钟虡于中庭立金人于端闱仍増崖而衡阈临峻路而啓扉徇以离宫别寝承以崇台闲馆焕若列宿紫宫是环清凉宣温神僊长年金华玉堂白虎麒麟区宇若兹不可殚论増盘崔嵬登降炤烂殊形诡制毎各异观乘茵歩辇惟所息宴后宫则有掖庭椒房后妃之室合欢増城安处常宁若椒风披香发越兰林蕙草鸳鸾飞翔之列昭阳特盛隆于孝成屋不呈材墙不露形裛以藻绣络以纶连随侯明月错落其间金釭衔璧是为列钱翡翠火齐流耀含英悬黎垂棘夜光在焉于是墀扣砌玉阶彤庭碝磩防致琳珉青荧瑚碧树周阿而生红罗飒纚绮组缤纷精曜华烛俯仰如神后宫之号十有四位窕繁华更盛迭贵处乎斯列者葢以百数左右廷中朝堂百寮之位萧曹魏邴谋谟乎其上佐命则垂统辅翼则成化流大汉之恺悌荡亡秦之毒螫故令斯人扬乐和之声作画一之歌功徳着乎祖宗膏泽洽乎黎庶又有天禄石渠典籍之府命夫惇诲故老名儒师傅讲论乎六艺稽合乎同异又有承明金马著作之庭大雅宏逹于兹为羣元元本本殚见洽闻啓发篇章校理秘文周以钩陈之位卫以严更之署总礼官之甲科羣百郡之亷孝虎贲赘衣阉尹阍寺阶防百重各有典司周庐千列徼道绮错辇路经营修除飞阁自未央而连桂宫北弥明光而亘长乐陵隥道而超西墉混建章而连外属设璧门之鳯阙上觚棱而栖金爵内则别风之嶕峣眇丽巧而耸擢张千门而立万户顺隂阳以开阖尔乃正殿崔巍层构厥高临乎未央经骀荡而出馺娑洞枍诣以与天梁上反宇以葢戴激日景而纳光神明鬰其特起遂偃蹇而上跻轶云雨于太半虹霓带于棼楣虽轻迅与僄狡犹愕眙而不能阶攀井干而未半目防转而意迷舍櫺槛而却倚若颠坠而复稽魂怳怳以失度巡涂而下低既惩惧于登望降周流以徬徨步甬道以萦纡又杳窱而不见阳排飞闼而上出若逰目于天表似无依而洋洋前唐中而后太液览沧海之汤汤扬波涛于碣石激神岳之嶈嶈滥瀛洲与方壶蓬莱起乎中央于是灵草冬荣神木丛生岩峻崷崪金石峥嵘抗僊掌以承露擢双立之金茎轶埃壒之混浊鲜颢气之清英骋文成之丕诞驰五利之所刑庻松乔之羣时逰从乎斯庭实列僊之攸馆非吾人之所宁尔乃盛娱逰之壮观奋泰武乎上囿因兹以威戎夸敌耀威灵而讲武事命荆州使起鸟诏梁野而驱兽毛羣内阗飞羽上覆接翼侧足集禁林而屯聚水衡虞人修其营表种别羣分部曲有署罘网连纮笼山络野列卒周匝星罗云布于是乘鸾舆备法驾帅羣臣披飞廉入苑门遂绕酆鄗歴上兰六师发逐百兽骇殚震震爚爚雷奔电激草木地山渊反覆蹂躏其十二三乃拗怒而少息尔乃期门佽飞列刄攒鍭要趹追踪鸟惊触丝兽骇値锋机不虚掎不再控矢不单杀中必疉双飑飑纷纷矰缴相纒风毛雨血洒野蔽天平原赤勇士厉猨狖失木豺狼慑窜尔乃移师趋险并蹈潜秽穷虎奔突狂兕触蹶许少施巧秦成力折掎僄狡防猛噬脱角挫脰徒搏独杀挟师豹拖熊螭曵犀犛顿象罴超洞壑越峻崖蹶巉岩钜石隤松栢仆丛林摧草木无余禽兽殄夷于是天子乃登属玉之馆歴长杨之榭览山川之体势观三军之杀获原野萧条目极四裔禽相鎭压兽相枕藉然后收禽防众论功赐胙陈轻骑以行炰腾酒车而斟酌割鲜野食举烽命爵飨赐毕劳逸齐大辂鸣銮容与徘徊集乎豫章之宇临乎昆明之池左牵牛而右织女似云汉之无涯茂树防蔚芳草被堤兰发色猗猗若摛锦布绣爥耀乎其陂鸟则鹤白鹭黄鹄防鹳鸧鸹鸨鶂鳬鹥鸿鴈朝发河海夕宿江汉沈浮往来云集雾散于是后宫乘輚辂登龙舟张鳯葢建华旗祛黼帷镜清流靡防风澹淡浮櫂女讴鼓吹震声激越謍厉天鸟羣翔鱼窥渊招白鹇下双鹄揄文竿出比目抚鸿罿御矰缴方舟并骛俛仰极乐遂乃风举云摇浮逰溥览前乘秦领后越九嵕东薄河华西涉岐雍宫馆所歴百有余区行所朝夕储不改供礼上下而接山川究休祜之所用采逰童之欢謡第从臣之嘉颂于斯之时都都相望邑邑相属国借十世之基家承百年之业士食旧徳之名氏农服先畴之亩商循族世之所鬻工用高曽之规矩粲乎隠隠各得其所若臣者徒观迹于旧墟闻之乎故老什分而未得其一端故不能徧举也
　　终南山赋　　　　　　　　　　　前人
　　伊彼终南岿嶻嶙囷槩青宫触紫宸嵚崟鬰律萃于霞芬暧防晻霭若鬼若神傍吐飞濑上挺修林立泉落落宻隂沈沈荣期绮李此焉恬心三春之季孟夏之初天气肃清周览八隅皇鸾鸑鷟警乃前驱尔其珍恠碧玉挺其阿房溜其巅翔鳯哀鸣集其上清水泌流注其前彭祖宅以蝉蜕安期飨以延年唯至徳之为美我皇应福以来臻扫神坛以告诚荐珍馨以祈仙嗟兹介福永终亿年
　　西京赋　　　　　　　　　　　　张衡
　　有凭虚公子者心奓体忲雅好博古学乎旧史氏是以多识前代之载言于安处先生曰夫人在阳时则舒在隂时则惨此牵乎天者也处沃土则逸处瘠土则劳此系乎地者也惨则尠于欢劳则褊于恵能违之者寡矣小必有之大亦宜然故帝者因天地以致化兆人承上教以成俗化俗之本有与推移何以覈诸秦据雍而彊周即豫而弱高祖都西而泰光武处东而约政之兴衰恒由此作先生独不见西京之事欤请为吾子陈之汉氏初都在渭之涘秦里其朔实为咸阳左有崤函重险桃林之塞缀以二华巨灵赑屭高掌逺蹠以流河曲厥迹犹存右有陇坻之隘隔阂华戎岐梁汧雍陈寳鸣鸡在焉于前则终南太一隆崛崔崪隠辚鬰律连冈乎嶓冢抱杜含鄠欱沣吐镐爰有蓝田珍玉是之自出于后则高陵平原据渭踞泾澶漫靡迤作鎭于近其逺则有九甘泉涸隂沍寒日北至而含冻此焉清暑尔乃广衍沃野厥田上上实惟地之奥区神臯昔者大帝説秦缪公而觐之飨以钧天广乐帝有醉焉乃为金防锡用此土而翦诸鹑首是时也并为彊国者有六然而四海同宅西秦岂不诡哉自我高祖之始入也五纬相叶以旅于东井娄敬委辂干非其议天啓其心人惎之谋及帝图时意亦有虑乎神祗宜其可定以为天邑岂伊不防思于天衢岂伊不懐归于枌榆天命不滔畴敢以渝于是量径轮考广袤经城洫营郭郛取殊裁于八都岂稽度于往旧尔乃览秦制跨周法狭百堵之侧陋増九筵之迫胁正紫宫于未央表峣阙于阊阖疏龙首以抗殿状巍峩以岌嶪亘雄虹之长梁结棼橑以相接蔕倒茄于井披红葩之狎猎饰华榱与璧珰流景曜之韡晔雕楹玉磶绣栭云楣三阶重轩镂槛文防右平左墄青锁丹墀刋层平堂设切厓隒坻崿鳞防栈齴巉崄襄岸夷涂修路峻险重门袭固奸宄是防仰福帝居阳曜阴藏洪钟万钧猛虡趪趪负笋业而余怒乃奋翅而腾骧朝堂承东温调延北西有玉台聨以昆徳嵯峨崨嶪罔识所则若夫长年神僊宣室玉堂麒麟朱鸟龙兴含章譬众星之环极叛赫戯以煇煌正殿路寝用朝羣辟大厦耽耽九户开辟嘉木树庭芳草如积高门有闶列坐铜狄内有常侍谒者奉命当御外有兰台金马递宿迭居次有天禄石渠校文之处重以虎威重沟严更之署徼道外周千庐内附卫尉八屯警夜巡昼植锻悬用戒不虞后宫则昭阳飞翔増成合驩兰林披香鳯凰駌鸾羣窈窕之华丽嗟内顾之所观故其馆室次舎采饰纎缛裛以藻绣文以朱緑翡翠火齐络以美玉流悬黎之夜光缀隋珠以为烛金戺玉阶彤庭煇煇瑚琳碧瓀珉璘彬珍物罗生焕若昆仑虽厥裁之不广侈靡逾乎至尊于是钩陈之外阁道穹隆属长乐与明光径北通乎桂宫命般尔之巧匠尽变态乎其中于是后宫不移乐不徙悬门卫供帐官以物辨恣意所幸下辇成燕穷年忘归犹弗能徧瑰异日新殚所未见惟帝王之神丽惧尊卑之不殊虽斯宇之既坦心犹凭而未摅思比象于紫恨阿房之不可庐覛往昔之遗馆获林光于秦余处甘泉之爽垲乃隆崇而敷既新作于迎风増露寒与储胥托乔基于山冈直墆霓以高居通天訬以竦峙径百常而茎擢上辬华以交纷下刻陗其若削翔鶤仰而弗逮况青乌与黄雀伏櫺槛而頫听闻雷霆之相激柏梁既灾越巫陈方建章是经用厌火祥营宇之制事兼未央圜阙竦以造天若双碣之相望鳯骞翥于甍标咸遡风而欲翔阊阖之内别风嶕峣何工巧之瑰玮交绮豁以疏寮干云雾而上达状亭亭以苕苕神明崛其特起井干叠而百増跱逰极于浮柱结重栾以相承累层构而遂隮望北辰而高兴消雰埃于中宸集重阳之清瀓瞰宛虹之长鬐察云师之所凭上飞闼而仰眺正睹瑶光与玉绳将乍往而未半怵悼栗而耸兢非都卢之轻趫孰能超而究升馺娑骀荡焘奡桔桀枍诣承光睽罛庨豁増桴重棼锷锷列列反宇业业飞檐防防流景内照引曜日月天梁之宫实开高闱旗不脱扄结驷方蕲栎辐轻骛容于一扉长廊广庑连阁云闬庭诡异门千户万重闺幽闼转相逾延望窱以径廷眇不知其所返既乃珍台蹇产以极北墱道逦倚以正东似阆风之遐坂横西洫而絶金墉城尉不弛柝而内外潜通前开唐中弥望广潒顾临太液沧池漭沆渐台立于中央赫昈昈以敞清渊洋洋神山峨峩列瀛洲与方丈夹蓬莱而骈罗上林岑以垒防下嶃岩以嵒龉长风激于别隯起洪涛而扬波浸石菌于重涯濯灵芝于朱柯海若逰于元渚鲸鱼失流而蹉于是采少君之端信庶栾大之贞固立修茎之仙掌承云表之清露屑琼蘂以朝飱必性命之可度美往昔之松乔要羡门乎天路想升龙于鼎湖岂时俗之足慕若歴世而长存何遽营乎陵墓徒观其城郭之制则旁开三门参夷庭方轨十二街衢相经防里端直甍宇齐平北阙甲第当道直啓程巧致功期不陁陊木衣绨锦土被朱紫武库禁兵设在兰锜匪石匪董畴能宅此尔乃廊开九市通阛带阓旗亭五重俯察百遂周制大胥今也惟尉瓌货方至鸟集鳞萃鬻者兼赢求者不匮尔乃商贾百族禆贩夫妇鬻良杂苦蚩边鄙何必昬于作劳邪赢优而足恃彼肆人之男女丽美奢乎许史若夫翁伯浊质张里之家击钟鼎食连骑相过东京公侯壮何能加都邑防侠张赵之伦齐志无忌拟迹田文轻死重气结党连羣实蕃有徒其从如云茂陵之原阳陵之朱趫悍虓豁如虎如睚眦虿芥尸僵路隅丞相欲以赎子罪阳石污而公孙诛若其五县逰丽辩论之士街谈巷议弹射臧否剖析毫厘擘肌分理所好生毛羽所恶成疮痏郊甸之内乡邑殷赈五都货殖既迁既引商旅聨槅隠隠展展冠带交错方辕接轸封畿千里统以京尹郡国宫馆百四十五右极盩厔并巻酆鄠左暨河华遂至虢土上林禁苑跨谷弥阜东至鼎湖邪界细栁掩长杨而聨五柞绕黄山而欵牛首缭垣绵聨四百余里植物斯生动物斯止众鸟翩翻羣兽騃散似惊波聚似京峙伯益不能名首不能纪林麓之饶于何不有木则枞栝防柟梓棫楩枫嘉卉灌丛蔚若邓林鬰蓊薆薱橚爽櫹槮吐葩飏荣布叶垂隂草则葴莎菅蒯薇蕨荔苀王刍莔台戎葵懐羊苯防蓬茸弥臯被冈篠簜敷衍编町成篁山谷原隰泱漭无疆廼有昆明灵沼黒水元阯周以金堤树以栁杞豫章珍馆掲焉中峙牵牛立其左织女处其右日月于是乎出入象扶桑与蒙汜其中则有鼋鼍巨鼈鳣鲤鱮鲖鲔鲵鲿魦脩额短项大口折鼻诡殊种鸟则鹔鷞鸹鸨鴐鵞鸿鶤上春候来季秋就温南翔衡阳北栖雁门奋隼归鳬沸卉砰訇众形殊声不可胜论于是孟冬作隂寒风肃杀雨雪飘揺氷霜烈百卉具零刚虫搏击尔乃振天维衍地络荡川渎簸林薄鸟毕骇兽咸作草伏木栖寓居穴托起彼集此霍绎纷泊在彼灵囿之中前后无有垠锷虞人掌焉为之营域焚莱平场柞木翦棘结罝百里迒杜蹊塞麀鹿麌麌骈田偪仄天子乃驾雕轸六骏駮戴翠帽倚金较璿弁玉缨遗光儵爚建元弋树招揺栖鸣鸢曵云梢弧旌枉矢虹旃蜺旄华葢承辰天毕前驱千乘雷动万骑龙趋属车之簉载猃□獢匪唯翫好乃有秘书小説九百本自虞初从容之求实俟实储于是蚩尤秉钺奋鬛被般禁御不若以知神奸螭魅魍魉莫能逢旃陈虎旅于飞防正垒壁乎上兰结部曲整行伍燎京薪駴雷鼓纵猎徒赴长莽迾卒清候武士赫怒缇衣韎韐睢盱跋扈光炎烛天庭嚣声震海浦河渭为之波荡吴岳为之陁堵百禽防遽骙瞿奔触防精亡魂失归忘趋投轮闗辐不邀自遇飞防防箾流镝防矢不虚舍鋋不茍跃当足见蹍値轮被轹僵禽毙兽烂若碛砾但观罝罗之所羂结竿殳之所揘毕义蔟之所搀捔徒搏之所撞防白日未及移其晷已狝其什七八若夫游鷮高翚絶阬逾斥毚聨猭陵峦超壑比诸东郭莫之能获乃使迅羽轻足寻影追括鸟不暇举兽不得发青骹摰于韝下韩卢噬于末及其猛毅髬髵隅目高眶威慑兕虎莫之敢伉廼使中黄之士育获之俦朱鬕髽植髪如竿袒裼防手防踽盘桓鼻赤象圏巨狿摣狒猬防防狻揩枳落突棘藩梗林为之靡拉扑丛为之摧残轻鋭僄狡趫捷之徒赴洞穴探封狐陵重巘猎昆駼杪木末擭獑猢超殊榛摕飞鼯是时后宫嬖人昭仪之伦常亚于乘舆慕贾氏之如臯乐北风之同车盘于游畋其乐只且于是鸟兽殚目观穷迁延邪睨集乎长杨之宫息行夫展车马收禽举胔数课众寡置互摆牲颁赐获卤割鲜野飨犒勤赏功五军六师干列百重酒车酌醴方驾授饔升觞举燧既釂鸣钟膳夫驰骑察贰防空炙炰伙清酤防皇恩溥洪徳施徒御恱士忘罢巾车命驾回斾右移相羊乎五柞之馆旋憩乎昆明之池登豫章简矰红蒲且发弋高鸿挂白鹤聨飞龙磻不特絓往必加双于是命舟牧为水嬉浮鹢首翳云芝垂翟葆建羽旗齐栧女纵櫂歌发引和校鸣葭奏淮南度阳阿感河冯懐湘娥惊蝄蜽惮蛟鼍然后钓鲂鳢纚鰋鲉摭紫贝耆搤水豹潜牛泽虞是滥何有春秋擿漻澥搜川渎布九罭设罜防摷鲲鲕殄水族蘧藕拔蜃蛤剥逞欲畋效获麑防摎蓼浶浪干池涤薮上无逸飞下无遗走获胎拾卵蚳蝝尽取取乐今日遑恤我后既定且宁焉知倾陁大驾幸平平乐张甲乙而袭翠被攅珍寳之玩好纷瑰丽以奓靡临逈望之广埸程角觝之妙戯乌获扛鼎都卢寻橦冲狭鷰濯胷突铦锋跳九劔之挥霍走索上而相逢华岳峩峩冈峦参差神木灵草朱实离离总防僊倡戯豹舞罴白虎鼔瑟苍龙吹箎女娥坐而长歌声清畅而蜲蛇洪涯立而指麾被羽毛之襳襹度曲未终云起雪飞初若飘飘后遂霏霏复陆重阁转石成雷礔礰激而増响磅象乎天威巨兽百寻是为蔓延神山崔巍欻从背见熊虎升而挐攫猨超而高援恠兽陆梁大雀踆踆白象行孕垂鼻辚囷海鳞变而成龙状蜿蜿以蝹蝹含利颬颬化为仙车骊驾四鹿芝葢九葩蟾蜍与水人弄蛇竒幻儵忽易貌分形吞刀吐火云雾杳冥画地成川流渭通泾东海黄公赤刀粤祝冀厌白虎卒不能救挟邪作蛊于是不售尔乃建戯车树修旃侲僮程材上下翩翻突倒投而跟絓譬陨絶而复聨百马同辔骋足并驰橦末之伎态不可弥弯弓射乎西羌又顾发乎鲜卑于是众变尽心酲醉盘乐极怅栗萃隂戒期门微行要屈降尊就卑懐玺藏绂便旋闾阎周观郊遂苦神龙之变化章后皇之为贵然后歴掖庭适驩馆捐衰色从嬿婉促中堂之陿坐羽觞行而无算秘舞更奏妙材骋伎妖蛊夫夏姬美声畅于虞氏始徐进而羸形似不任乎罗绮嚼清商而却转増婵娟以此豸纷纵体而迅赴若惊鹤之羣罴振朱履于盘樽奋长袖之防纚要绍修态丽服飏菁眳藐流眄一顾倾城展季桑门谁能不营列爵十四竞媚取荣盛衰无常惟爱所丁卫后兴于鬒发飞燕宠于体轻尔乃逞志究欲穷身极娱鉴戒唐诗他人是媮自君作故何礼之拘増昭仪于媫妤贤既公而又侯许赵氏以无上思致董于有虞王闳争于坐侧汉载安而不渝高祖创业继体承基暂劳永逸无为而治耽乐是从何虑何思多歴年所二百余朞徒以地沃野丰百物殷阜岩险周固衿带易守得之者强据之者久流长则难竭柢深则难朽故奢泰肆情而馨烈弥茂鄙生生乎三百之外传闻于未闻之者曽髣髴其若梦未一隅之能睹此何异于殷人屡迁前八而后五居相圯耿不常厥土盘庚作诰帅人以苦方今圣上同天号于帝皇掩四海而为家富有之业莫我大也徒恨不能以靡丽为国华独俭啬以龌龊忘蟋蟀之谓何岂欲之而不能将能之而不欲欤防窃惑焉愿闻所以辩之之説也
　　温泉赋　　　　　　　　　　　　前人
　　阳春之月百草萋萋余在逺行顾望有懐遂适骊山观温泉浴神井风中峦壮厥之独美思在化之所原感洪泽之普施乃为赋云
　　览中域之珍恠兮无斯水之神灵控汤谷于瀛洲兮濯日月乎中营隂高山之比延处幽屏以闲清于是殊方跋涉骏奔来臻士女煜其鳞萃纷杂遝其如烟乱曰天地之徳莫若生兮帝育烝民懿厥成兮六气淫错有疾厉兮温泉汩焉以流秽兮蠲除苛慝服中正兮熈哉帝载保性命兮
　　西征赋　　　　　　　　　　　【晋】潘岳
　　岁次枵月旅蕤宾丙丁统日乙未御辰潘子凴轼西征自京徂秦乃喟然叹曰古往今来邈矣悠哉寥廓惚恍化一气而甄三才此三才者天地人道唯生与位谓之大寳生有修短之命位有通塞之遇鬼神莫能要圣智弗能豫当休明之盛世托菲薄之陋质纳旌弓于铉台赞庶绩于帝室嗟鄙夫之常累固既得而患失无栁季之直道佐士师而一黜武皇忽其升遐八音遏于四海天子于谅闇百官听于冡宰彼负荷之殊重虽伊周其犹殆窥七贵于汉庭畴一姓之或在无危明以安位秖居逼以示専陷乱逆以受戮匪祸降之自天孔随时以行藏蘧与国而舒巻茍蔽防以缪章患过辟之未逺悟山潜之逸士卓长往而不反陋吾人之拘挛飘萍浮而蓬转寮位儡其隆替名节漼以隳落危素卵之累殻甚鷰之巢幕心战惧以兢悚如临深而履薄夕获归于都外宵未中而难作匪择木以栖集尠林焚而鸟存遭千载之嘉防皇合徳于乾坤弛秋霜之严威流春泽之渥恩甄大义以明责反初服于私门皇览揆余之忠诚俄命余以末班牧疲人于西夏携老幼而入闗孔去鲁而顾叹季过沛而涕零伊故乡之可懐疚圣逹之幽情矧匹夫之安土邈投身于镐京犹犬马之恋主窃托慕于阙庭眷巩洛而掩涕思纒绵于坟茔尔乃越平乐过街邮秣马臯门税驾西周逺矣姬徳兴自高辛思文后稷厥初生民率西水浒化流岐豳祚隆昌发旧邦维新旋牧野而歴兹愈守柔以执竞夜申旦而不寐忧天保之未定惟泰山其犹危祀八百而余庆监亡王之骄淫窜南巢以投命坐积薪以待然方指日而比盛人度量之乖舛何相越之辽迥考土中于斯邑成建都而营筑既定鼎于郏鄏遂钻而启繇平失道而来迁繄二国而是祐岂时王之无僻赖先哲以长懋望圉北之两门感虢郑之纳恵讨子颓之乐祸尤阙西之効戾重戮带以定襄大顺以霸世灵壅川以止鬭晋演义以献説咨景悼以迄丐政凌迟而弥季俾庻朝之构逆歴两王而干位逾十叶以逮赧邦分崩而为二竟横噬于虎口输文武之神器澡孝水而濯缨嘉美名之在兹天赤子于新安坎路侧而之亭有千秋之号子无七旬之期虽勉励于延吴实潜恸乎余慈眄山川以懐古怅揽辔于中途虐项氏之肆暴坑降卒之无辜激秦人以归徳成刘后之来苏事回泬而好还卒宗灭而身屠经渑池而长想停余车而不进秦虎狼之彊国赵侵弱之余烬超入险而高防杖命世之英蔺耻东瑟之偏鼓提西缶而接刅辱十城之虚夀奄咸阳以取儁出申威于河外何猛气之咆勃入屈节于防公若四体之无骨处智勇之渊伟方鄙之忿悁虽改日而易歳无等级以寄言当光武之防尘致王诛于赤眉异奉辞以伐罪初垂翅于回谿不尤以掩徳终奋翼而高挥建佐命之元勲振皇纲而更维登崤坂之威夷仰崇岭之嵯峨臯托坟于南陵文违风于北阿蹇哭孟以审败襄墨缞以授戈曽只轮之不反緤三帅以济河値庸主之矜愎殆肆叔于朝市任好绰其余裕独引过以归已明三败而不黜卒陵晋以雪耻岂虚名之可立良致霸其有以降曲殽而怜虢托与国于亡虞贪诱赂以卖邻不及腊而就拘垂棘反于故府屈产服于晋舆徳不建而民无援仲雍之祀忽诸我徂安阳言陟陜郛行乎漫渎之口憩乎曹阳之墟美哉邈乎兹土之旧也固乃周召之所分二南之所交麟趾信于闗雎驺虞应乎鹊巢愍汉氏之剥乱朝流亡以离析卓滔天以大涤刼宫庙而迁迹俾万乘之盛尊降遥思于征役顾请旋于汜既获许而中惕追皇驾而骤战望玉辂而纵镝痛百寮之勤王咸毕力以致死分身首于锋刅洞胸腋以流矢有褰裳以投岸或攘袂以赴水伤桴檝之褊小撮舟中而掬指升曲沃而惆怅惜兆乱而兄替枝末大而本披都耦国而祸结臧札飘其高厉委曺吴而成节何庄武之无耻徒利开而义闭蹑函谷之重阻看天险之衿带迹诸侯之勇怯筭嬴氏之利害或开关以延敌竞遯逃以奔窜有噤门而莫啓不窥兵于山外连鸡互而不栖小国合而成大岂地势之安危信人事之否泰汉六叶而拓畿县农而逺闗厌紫极之闲敞甘防行以逰盘长傲賔于柏谷妻睹貌而献餐畴匹妇其已泰胡厥夫之缪官昔明王之巡幸固清道而后往惧衔橜之或变峻徒御以诛赏彼白龙之鱼服挂豫且之宻网轻帝重于天下奚斯渐之可长吊戾园于湖邑谅遭世之巫蛊探隠伏于难明委谗贼之赵虏加显戮于储贰絶肌肤而不顾作归来之悲台徒望思其何补纷吾既迈此全节兮又继之以盘桓问休牛之故林感徴名于桃园发阌乡而警防愬黄巷以济潼眺华岳之隂崖觌高掌之遗踪忆江使之反璧告亡期于祖龙不语怪以徴异我闻之于孔公愠韩马之大憝阻关谷以称乱魏武赫以霆震奉义辞以伐叛彼虽众其焉用故制胜于庙筭砰扬桴以振尘繣瓦解而氷泮超遂遁而奔狄甲卒化为京观倦狭路之迫隘轨踦以低仰蹈秦郊而始辟豁爽垲以宏壮黄壤千里沃野弥望华实纷敷桑麻条畅邪界褒斜右滨汧陇宝鸡前鸣甘泉后涌面终南而背云阳跨平原而连嶓冡九嶭太乙巃嵸吐清风之飂戾纳归云之郁蓊南有元灞素浐汤井温谷北有清渭浊泾兰池周曲浸决郑白之渠漕引淮海之粟林茂有鄠之竹山挺蓝田之玉班述陆海珍藏张叙神臯隩区此西宾所以言于东主安处所以听于凭虚也可不谓然乎劲松彰于歳寒贞臣见于国危入郑都而抵掌义桓友之忠规端股肱于昏主赴炭而不移世善职于司徒缁衣敝而改为履犬戎之侵地疾幽后之诡惑举僞烽以沮众淫嬖褒以纵慝军败戯水之上身死骊山之北赫赫宗周灭为亡国又有继于此者异哉秦始皇之为君也倾天下以厚葬自开辟而未闻匠人劳而弗图俾生埋以报勤外罹西楚之祸内受牧竖之焚语曰行无礼必自及此非其效欤乾坤以有亲可乆君子以厚徳载物观夫汉高之兴也非徒聪明神武豁逹大度而已也乃实愼终追旧笃诚欵爱泽靡不渐恩无不逮率土且犹不遗而况于邻里乎况于卿士乎于斯时也乃摹写旧丰制造新邑故社易置枌榆迁立街衢如一庭宇相袭浑鸡犬而乱放各识家而竞入籍含怒于鸿门沛局蹐而来王范谋害而弗许隂受劔以约庄撛白刃以万舞危冬叶之待霜履虎尾而不噬实要伯于子房樊抗愤以巵酒咀彘肩以激扬忽蛇变而龙摅雄霸上而高骧増迁怒而横撞碎玉斗其何伤婴罥组于轵途投素车而肉袒疎饮饯于东都畏极位之盛满金墉郁其万雉峻嵃峭以绳直戾饮马之阳桥践宣平之清阈都中杂遝户千人亿华夷士女骈阗偪侧展名京之初仪即新馆而莅职励疲钝以临朝朂自强而不息于是孟秋爰谢听览余日巡省农功周行庐室街里萧条邑居散逸营宇寺署肆防管库蕞芮于城隅者百不处一所谓尚冠修成黄棘宣明建阳昌隂北焕南平皆夷漫涤荡亡其处而有其名尔乃阶长乐登未央泛太液凌建章萦馺娑而欵骀荡轥枍诣而轹承光徘徊桂宫惆怅栢梁鷩雉雊于台陂狐免窟于殿傍何黍苗之离离而余思之芒芒洪钟顿于毁庙乘风废而弗悬禁省鞠为茂草金狄迁于霸川懐夫萧曹魏丙之相辛李卫霍之将衔使则苏属国震逺则张博望教敷而彛伦叙兵举而皇威畅临危而智勇奋投命而高节亮暨乎秺侯之忠孝淳深陆贾之优游宴喜长卿渊云之文子长政骏之史赵张三王之尹京定国释之之聴理汲长孺之正直郑当时之推士终童山东之英妙贾生洛阳之才子飞翠緌拖鸣玉以出入禁门者众矣或被发左袵奋迅泥滓或从容傅防望表知里或着显绩而婴时戮或有大才而无贵仕皆扬清风于上烈垂令闻而不已想佩声之遗响若铿锵之在耳当音鳯恭显之任势也乃薫灼四方震耀都鄙而死之日曽不得与夫十余公之徒齿才难不其然乎望渐台而扼腕枭巨猾而余怒揖不疑于北阙轼樗里于武库酒池鉴于商辛追覆车而弗悟曲阳僣于白虎化奢淫而无度命有始而必终孰长生而乆视武雄略其焉在近惑文成而溺五利侔造化以制作穷山海之奥秘灵若翔于神岛奔鲸浪而失水曝鳞骼于漫沙陨明月以双坠擢仙掌以承露干云汉而上至致卭蒟其奚难惟余欲而是恣纵逸防于角觗络甲乙以珠翠忍生民之减半勒东岳以虚美超长懐以遐念若循环之无赐较面朝之焕炳次后庭之猗靡壮当熊之忠勇深辞辇之明智卫鬒发以光鉴赵轻体之纎丽咸善立而声流亦宠极而祸侈津便门以右转究吾境之所暨掩细栁而抚劔快孝文之命帅周受命以忘身明戎政之果毅距华葢于垒和按乘舆之尊辔肃天威之临顔率军礼以长撎轻棘霸之儿戯重条侯之倨贵索杜邮其焉在云孝里之前号惘辍驾而容与哀武安以兴悼争伐赵以徇国定庙筭之胜负扞矢言而弗纳反推怨以归咎未十里于迁路寻赐剑以刎首嗟主闇而臣嫉祸于何而不有窥秦墟于渭城冀阙缅其堙尽覔陛殿之余基裁岥岮以隠辚想赵使之抱璧浏晲楹以抗愤燕图穷而荆发纷絶袖而自引筑声厉而高奋狙潜鈆以脱膑据天位其若兹亦狼狈而可愍简良人以自辅谓斯忠而鞅贤寄苛制于捐灰矫扶苏于朔边儒林填于坑穽诗书炀而为烟国灭亡以断后身刑轘以啓前商法焉得以宿黄犬何可复牵野蒲变而成脯苑鹿化以为马假谗逆以天权钳众口而寄坐兵在颈而顾问何不早而告我愿黔黎其谁听惟请死而获可逮子婴之果决敢讨贼以纾祸势土崩而莫振作降王于路左萧收图以相刘料险易与众寡羽天与而弗取冠沐猴而纵火贯三光而洞九泉曽未足以喻其高下也感市闾之菆井叹尸韩之旧处丞属号而守阙人百身以纳赎岂生命之易投诚惠爱之洽着讦望之以求直亦余心之所恶思夫人之政术实干时之良具茍明法以释憾不爱才以成务大体以高贵非所望于萧傅造长山而慷慨伟龙顔之英主胸中豁其洞开羣善凑而必举存威格乎天区亡坟掘而莫御临揜坎而累抃步毁垣以延伫越安陵而无讥谅恵声之寂寞吊爰丝之正议伏梁劔于东郭讯景皇于阳丘奚信谮而矜谑陨呉嗣于局下葢发怒于一博成七国之称乱飜助逆以诛错恨过听而无讨兹沮善而劝恶呰孝元于渭茔执奄尹以明贬褒夫君之善行废园邑以崇俭过延门而责成忠何辜而为戮陷社稷之王章俾幽死而莫鞠忲淫嬖之凶忍勦皇统之孕育张舅氏之奸渐贻汉宗以倾覆刺哀主于义域僣天爵于高安欲法尧而承羞永终古而不刋瞰康园之孤坟悲平后之専洁殃厥父之篡逆防汉耻而不雪激义诚而引决赴丹爓以明节投宫火而焦糜从灰熛而俱灭骛横桥而旋轸歴敝邑之南垂门磁石而梁木兰兮构阿房之屈竒疏南山以表阙倬樊川以激池役鬼佣其犹否矧人力之所为工徒斵而未息义兵纷以交驰宗祧汚而为沼岂斯宇之独隳由僞新之九庙夸宗虞而祖黄驱吁嗟而妖临搜佞哀以拜郎诵六艺以饰奸焚诗书而面墙心不则于徳义虽异术而同亡宗孝宣于乐游绍衰绪以中兴不获事于敬养尽加隆于园陵兆惟奉明邑号千人讯诸故老造自帝询隠王母之非命纵声乐以娱神虽靡率于旧典亦观过而知仁凴高望之阳隈体川陆之汚隆开襟乎清暑之馆防目乎五柞之宫交渠引漕激湍生风乃有昆明池乎其中其池则汤汤汗汗滉瀁弥漫浩如河汉日月丽天出入乎东西旦似旸谷夕虞渊昔豫章之名宇披元流而特起仪景星于天汉列牛女以双峙图万载而不倾奄摧落于十纪擢百寻之层观今数仭之余址振鹭于飞鳬跃鸿渐乘云颉颃随波澹淡瀺灂惊波唼喋菱芡华莲烂于渌沼青蕃蔚乎翠防伊兹池之肇穿肄水战于荒服志勤逺以极武良无要于后福而菜蔬芼实水物惟错乃有赡乎原陆在皇代而物土故毁之而又复凡厥寮司既富而教咸帅贫惰同整檝櫂收罟课获引缴举效鳏夫有室愁民以乐徒观其皷枻回轮洒钓投网埀饵出入挺义来往纎经连白鸣桹厉响贯鳃尾掣三牵两于是弛青鲲于网钜解頳鲤于黏徽华鲂跃鳞素鱮扬鬐雍人缕切鸾刀若飞应刄落爼靃靃霏霏红鲜纷其初载賔旅竦而迟御既餐服以属厌泊恬静以无欲回小人之腹爲君子之虑尔乃端防拂茵弹冠振衣徘徊酆镐如渴如饥心翘懃以仰止不加敬而自只岂三圣之敢梦窃十乱之或希经始灵台成之不日惟酆及鄗仍京其室庶人子来神降之吉积徳延祚莫二其一永惟此邦云谁之识越可略闻而难臻其极子赢锄以借父训秦法而着色耕让畔以闲田沾姬化而生棘苏张喜而诈骋虞芮愧而讼息由此观之士无常俗而教有定式上之迁下犹均之埏埴五方杂防风流溷淆惰农好利不昬作劳宻尔猃狁戎马生郊而制者必割实存操刀人之升降与政隆替仗信则莫不用情无欲则赏之不窃虽智弗能理明弗能察信此心也庶免夫戾如其礼乐以俟来哲
　　华林园马射赋【并序　　　　　北周】庾信
　　尧以仲春之月刻玉而游河舜以甲子之朝披图而巡洛夏后瑶台之上或御二龙周王圃之前犹骖八骏我大周之创业也南正司天北正司地平九黎之乱定三危之罪云纪御官鸟司从职皇王有秉厯之符珪有成功之瑞岂直天地合徳日月光华而已哉皇帝以上圣之姿膺下武之运通乾象之灵啓神明之徳夷典秩宗见之三礼防为乐正闻之九成克已备于礼容威风总于戎政加以卑躬菲食皂帐绨衣百姓为心四海为念西郊不雨即动皇情东作未登弥回天眷兵革无防非有待于丹乌宫观不移故无劳于白燕银瓮金船山车泽马岂止竹苇两草共垂甘露青赤二气同为景星雕题凿齿识海水而来王乌弋黄支騐东风而受吏于时鸟司厯苍龙御行羔献氷开桐花萍合皇帝幸于华林之园玉衡正而泰阶平阊阖开而勾陈转千军雷动万骑云屯落花与芝葢同飞杨栁共春旗一色乃命羣臣陈大射之礼虽行祓禊之饮即同春搜之仪止立行宫裁舒帐殿阶无玉璧既异河间之碑户不金铺殊非许昌之赋洞庭既张承云乃奏驺虞九节貍首七章正饰五彩之云壶宁百福之酒唐弓九合冬干春胶夏箭三成青茎赤羽于是选朱汗之马校黄金之埓红阳飞鹊紫燕晨风唐成公之骕骦海西侯之千里莫不饮羽衔竿吟猿落鴈钟鼓震地埃尘涨天酒以罍行肴由鼎进彩则锦市俱移钱则铜山合徙太史听皷而论功司马张旃而赏获上则云布雨施下则山藏海纳寔天下之至乐景福之欢欣者也既而若木将低金波欲上天顔惟穆宾歌惟醉虽复暂离北阙聊晏西城即同酆水之朝更是岐山之防小臣不举奉诏为文以管窥天以蠡酌海盛徳形容岂陈梗概
　　岁次昭阳月在大梁其日上已其时少阳春史司职青只效祥徴万骑于平乐开千门于建章属车酾酒复道焚香皇帝翊四圉于帝闲六龙于天苑对宣曲之平林望甘泉之长坂华葢平飞风乌细转路直城遥林长骑逺帷宫宿设帐殿开筵傍临细栁斜界祈年开鹤列之阵靡鱼须之旃行漏抱刻前旌载鸢河湄薙草渭口浇泉堋云五色的晕重圆阳管既调春弦实抚总章协律成均树羽翔鳯为林灵芝为圃草衔长带桐垂细乳鸟啭歌来花浓雪聚玉律调钟金錞节皷于是咀衔拉鐡逐日追风并试长楸之埓俱下兰池之宫鸣鞭则汗頳入埓则尘红既观贤于大射乃颁政于司弓变三驱而画鹿登百尺而悬熊繁弱振地鐡骊踏空礼正六耦诗歌九节七札俱穿五豝同穴弓如明月对堋马似浮云向埓雁失羣而行断猿求林而路絶控玉勒而摇星跨金鞍而动月乃有六郡良家五陵豪选新回马邑之兵始罢龙城之战将军戎服来叅武防尚带流星犹乘奔电始听皷而唱筹即移竿而标箭马喷沾衣尘惊洒面石堰水而浇园花乘风而绕殿熊耳刻杯飞云画罍水衡之钱山积织室之锦霞开司筵赏至酒正杯来至乐则贤乎秋水欢笑则胜上春台既而日下泽宫筵防相圃怅徙跸之留欢眷回銮之余舞欲使石梁衔箭铜山饮羽横弧于楚水之蛟飞镞于呉亭之虎况复恭已无为南风在斯非有心于蜓翼岂留情于防枝唯观揖让之礼葢取威雄之仪
　　灵囿赋　　　　　　　　　　【唐】徐元弼
　　代间秦余地仍周旧俯皇都之近域有文王之古囿遥萦林麓之表逺抱川原之秀沼莫辨于穷流台靡遗于层构徃往归鸟依依顾兽逢时之庆虽钟思古之懐亦疚当昔周徳资始灵台是新缭以斯囿洽其至仁使刍牧毕入而獝狨皆驯目以灵知感通于异大其囿见恵洽于蒸人固以垂耿光本亭育无私公共而有俟勿亟子来而以筑不麛不卵仁叶于羽毛以薪以蒸恵昭于郊牧覆露功博诚明感深遂天性于物性即人心于已心白鸟不惊匪观于狎物非熊已兆奚事于从禽嗟乎遗址全平余风可挹想千古之踪未昧叹三代之英不及犹欲恣窥临淹伫立防茫似隔乎烟水逦迤半临于井邑见鱼跃想坎窞于泉流闻鹿鸣访陂阤于原隰竟以隂壑萧条荒榛寂寥无人试问有路通樵怅望风烟之景沈吟黍稷之苗今国家以荣古为心宗周是继且欲储休祉降嘉惠园苑资灵囿之规宫室拟灵台之制是以爱物之诚溥好生之徳均仁政潜施于上苑之内灵徳已播于率土之濵然简阙逰于暇日纵刍词于贱臣稽制度于盛王百里犹小嗣风流于前古千载为隣
　　掌上莲峰赋　　　　　　　　　吕令问
　　众山逦迤曽何足仰未若太华崪为之长削成三峰壁立千丈伊昔太虚结而为山伊昔巨灵拓而为掌擘开象崛起原壤当少隂而徳合秋成据丁酉而气涵金爽深沈其色菡萏其状云霞不映而其势弥雄尘露将禆而其高靡让掌形仙蹠石容天状虽造次于自然若镌磨于意匠晦夕雾而羣峰乍隠煦朝阳而众壑相向繇是考图籍高为四岳之先盻灵竒势出九天之上若乃云摇羽葢鹤挂飞泉危峰并吐巨掌高悬异蓬莱之鼇泛海若昆崘之柱承天清露将零小为盘而仰汉阳乌假道疑拂日之孤莲不但子先之霓裳时见羊公之石榻仍全况乎运啓皇家应河源而降望岂比诗歌周徳美嵩甫之生贤者哉既而岚气霁媚烟光晚浓林峦一色嵒防千重相清虚而可睹叹攀陟兮无从歌曰苔生滑兮石无踪道不可得僊不可逢倘赐一九生羽翼愿轻举于三峰
　　驾幸华清宫赋　　　　　　　　　韩休
　　惟我皇御宇兮法象乾坤天步顺动兮行幸斯存雨师洒路兮九门洞啓千旗火生兮万乘雷奔紫云霏防随六龙而欲散还聚白日照耀候一人兮当寒却温葢上豫游以叶运岂伊沐浴而足论若乃壮骑殿后钩陈啓前度灵沼而鱼不在藻出青门而龙见在田霜防森森以星布玉辂迢迢而天旋声明动野文物藻川月落鳯城已涉于元灞日生旸谷俄届于甘泉于登三休兮憩神辔朝百辟兮礼容备玉堂凭艮面鹑野以髙明石溜象防绕龙宫之清毖处无为兮既端拱时或濯兮汤泉涌圣躬清兮圣徳广四目明兮四聪朗与元气之氛氲如晴空之涤荡观夫巍峩宫阙隠映烟霞盘薄鸟道经日车路临八水砌比万家楼观排空时既知于降圣忠良在位谅勿疑于去邪儒有鹏无翼风有每俟命以居易尚愧身于才难观国光以举踵歴清华而展欢不歌以忭舞夫何足以自安乃为歌曰素秋归兮元冬早王是时兮出西镐幸清华兮顺天道琼楼驾虚兮灵仙保长生殿前兮树难老甘液流兮圣躬可藻俾吾皇兮亿千夀考
　　灞桥赋　　　　　　　　　　　王昌龄
　　圣人以美利利天下作舟车禹乃开凿百川纡余舟不可以无水水不可以通舆遂各丽于所得非其安而不居横浮梁于极浦防有迹于通墟借如经纶淮海陶鼓仁义藏用于宻动物以智每因宜以制模则永代而取寄伊津梁之不设信要荒之莫致思未济于中流视安危之如戏故可取于古今岂徒阅千乘与万骑惟梁于灞惟灞于源当秦地之冲口束东衢之走辕拖偃蹇以横曵若长虹之未飜隘腾逐而水急忽须臾而听繁虽曰其繁溃而不杂懐璧拔剑披离屯合当游役之嗷嗷自洪波之纳纳客有居于东陵者接行埃之余氛薄暮垂钓平明去耘傍连古木逺带清濆昏晓一望还如阵云乃临川而叹曰亡周霸秦举目遗址前车覆轨不变流水叹往事之诚非得兹桥之信美皇风不竞佳气常依既东幸而清道毎西临以驻旂连袂挟毂烟阗雨飞嗟乎此桥且悦明盛徒结网于川隅视云霞之晖暎聊倚柱以叹息敢书桥以承命
　　花萼楼赋【并序】　　　　　　　　　高葢
　　开元中岁天子筑宫于长安东郛有以眷夫代邸之义旧者中宫起楼临瞰于外乃以花萼相辉为名葢所以敦友悌之义也银牓天题金扉御阙俯尽一国旁分万里崇崇乎实帝城之壮观也词曰
　　惟唐六代盛徳被于幽遐弥元都暨丹穴掩扶海与流沙莫不推福祚之攸永极威灵之所加敦夲既同夫羲轩之日睦亲又比乎棠棣之花裂土苴茅以表庆锡珪分瑞以聨华信可以受无穷之祉而保乂我皇家者哉乃命有司濬池隍缮城郭将崇大壮之义载考方中之作缭垣墙周乎旧宫设井干而为新阁既凖既绳以揆以度望驰道而通禁林走建章而抵长乐攒画栱以交映列绮窻以相薄金铺揺吹以玲珑珠缀含烟而错落饰以粉绘之丹雘飞梁回绕于虹光藻井倒垂乎莲萼信神明之保防亦列仙之凭托于是乘舆乃登夫翠辇而建华旒钩陈警道兮环卫周命期门使按跸将有事乎娱游六龙骧首以启路八骏腾光而夹辀且肃肃以穆穆幸夫花萼之楼然后层轩四敞圣情周顾遥窥函谷之云近识昆池之树绿野初霁分渭北之川原青门洞开览山东之贡赋亦以崇友悌之徳劝农桑之务岂止唯临鄠杜之郊空指邯郸之路而已哉且壮丽难匹光华匪一冯禁掖以孤明隠垂杨而半出赫昈昈以敞肃隠隠而静谧非匠氏之竒工梓人之妙术孰能至于是哉岁如何其嵗之首花萼楼兮对仙酒愿比华封兮祝我圣君千万夀歳如何其岁始正花萼楼兮开御营愿同吉甫兮颂我圣君亿载声
　　含元殿赋　　　　　　　　　　　李华
　　维皇高祖【一作宗】穆端命于元穹万有千歳钟景祚于洪裔建北宫之尊严上取治于天帝乃图正殿之逌居规崇山而定制信神明幽赞而人谋袭契不然何前王旷此之雄丽也先是大司空帅其属执度而相之曰美哉川原骛乎其大哉垣坤灵兮配干刚坤顺干而为龙舒广衍兮走羣山纷却面而朝宗陵正阳之奕奕郁佳气之葱葱葢昊天之作而黄只授元圣获以造新宫也乃审于筮筮协从太卜以告神人咸同皇曰钦哉是将宜于朕躬因以鸿称含元建名易乾坤之説曰含光大又曰元亨利贞括万象以为尊特巍巍乎上京则命徴盘石之匠下荆扬之材操斧执斤者万人涉碛砾而登崔嵬择一榦于千木规大壮于乔枚声坎坎于青云若神踣而顚摧势动连崖拉风捽雷倒劲梢于穷谷斩巨柢于昭回时也山祗效灵波神作气为桴为栰羽疉鳞萃朝沈江汉夕出河渭云奔山横交积于作宫之地于是农事既收灵台勿亟子来而就役者周邦畿而薄四海咸忘劳而献力乃张为广庭考正极星邦伯是经国工研精刬盘冈以为址太阶积而三重因博厚而顺高明筑陵天之四墉四墉既列大阶如截下上相嵚愕视沈沈其始也星锤电交于万堵霜锯氷解于千寻拥材为山攒杵如林乃占日月之吉以成帝室虹梁劲于中极榱桷艥以砻宻析姑繇以为楹隳乔山以为礩飞重檐以切霞炯素壁以留日神标峻樀鬼叠层楣高卑迭作寻尺相持木从绳而后正栋操宇而不危陛莹冰级瓦敷鳞差荡晶景而升降歘睒眦以交辉耸大厦之竒杰势将顿而复飞爰诏有司练日推时徴考室于周颂防公卿以落之丕赫哉如俯如跂若合若离森脩防以窅徼怳岌嶪而岩巍谓冲颷激海兮漩奫沦以无底奔雷触山兮掉巘防而倾防石鲛拖【一作拍】首于堂庑状出云而撑鬐嵩高之制灵丘上盘隣斗极之光耀迩天汉之波澜宻凿枘之吞吐吸山藂而水攒建升龙之大斾邈不至于阶端峥嵘孱顔下视南山照烛无间七耀环防欱赫以突兀摅闳以萧摋捧帝座于三辰冲天街于九达进而仰之骞龙首而张鳯翼退而瞻之岌树颠而崪云末嶷兮峩峩巨鼇载仙山而出沧波划兮煌煌烛龙折穹宂而临北方排层城而廓帝居豁阊阖而面苍苍左翔鸾而右栖鳯翘两阙而为翼环阿阁以周墀象龙行之曲直夹双壶以鸿洞啓重闺之呀赩趋堂而未半望宸居而累息惟上圣之钦明爰听政而崇徳去雕玑与金玉绌汉京之文饰炽丹雘于抗重霄而竞色若乃紫防晨曀墀夜明云薄万栱风交四荣冬止其阳则释裘而燠夏休其隂则捐以清旂猎风而振响叶坠露而成声悬栌骈凑竦柱奔列复槛曽缀高牕景黭翳日而罘连矐天开而中絶形持神而欲离足偻步而将跌眝昭训之崇崇瞵光范之揭揭其南则丹鳯啓途遐瞩荆吴十扇开闭隂阳睢盱容鼎九扄方驾五车示王者之无外不树屏于清都望仙辟于巽维建福敞于坤隅偃朱旗而櫜元甲屯仡仡之骁夫其后则深闱秘殿曼宇疎楹瑞木交隂墀砥平鲜风歴庑凌霰飘英防蔼武闱増华穆清玉烛内融则嘉盛丰备太阳临照而天下文明古有六寝御兹一人今也三朝繇古是因布大命于宣政澹元心于紫宸羲和弭节于通干望舒停景于观象宻勿旒扆臣人是仰左黄阁而右紫微命伊臯以为长其下则鹖冠鱼服良家茂族厉禁非宜金吾领之其前则置两石以防刑张三侯以兴武告善之旌登闻之皷节晷漏于钟律架危楼之笋虡以辨内外之差以正东西之序天光流于紫庭倒影入于朱户腾祥云之郁霭映旭日之葱茏清渠导于元气玉树生于景风平坦数里徘徊无穷罗千乘与万骑曽不得半乎其中厥初经营天下既乂文物未周孤其壮丽葢重于施劳非不懐也乃眷睿孙睿孙开元万物晏清而大和掩书契之所论既克广于崇构声明备而益尊葢圣皇之孝也辉焯变化兮动摇乾坤其东于是文教而开馆对日华之清阈葢左学之遗制协前王之讲徳其西于是延载笔之良史俯月华之峻扉集贤人于别殿朝命妇于中闱王风阐而成化隂教备而不亏加以咏周诗而展亲睦鲁卫而敦叙因合族而来晏置更衣之丰宇至于殿内诸曹则左右有局通轩并庑物有恒司供无废举又有银珰珥貂寺人巷伯奉宣出纳之令更践宫中之役熊罴之旅董以龙武矛防森森材官羽林声破丘山气詟飞沈爪抉千钧跟腾百寻克壮皇威协比其心其外则校人掌马天驷在闲以备顺逰放牧其间望我銮和陟彼高山犹虑宪章或遗国容未备乃立掌匦之司馆通事之吏职在逹下情于上天儆王言于有位堧通太极隥指龙池重门内注复道潜移幽峻肃以相属光彤融以熺熺悬象着明帝座维三皇居设位俯察仰叅翼室正中游宫次南北起含光其容耽耽总而言之如山之夀则曰蓬莱如日之升则曰大明自兹而北燕逰所经达于苑囿不可殚名周庐更呵匝以环卫南端百仭上极霄际却视防崟经途广深缭以层城黕为重隂至若时雨膏田九农恞畅云归山穴儵以昭旷白日丽于宫隅混晶光而益壮于是风师敛威纎埃不升頴絶摇芒叶无飜棱自中徂外镜洗川澄直闾闬井画沟塍靡迤秦山陂陀汉陵知稼穑之艰难见皇王之废兴及乎元防戒寒海神飞雪瑶城粉野琪树森列玉宇琁堦云门露阙天华爽霁朗日朝彻赤旌降庭朱柱艳月仰白帝而金精开据河宫而银烛发其或逺方不至帝用兴戎降元帅于天上发神谋于禁中皇灵震耀殄厥渠凶矫矫武臣此焉献功操俘馘以陈器械恢莫大之威容尔乃时殷仲冬日正南至上公奉斚羣后在位一人夀昌万国承赐式燕以乐欣欣具醉乃撞宫悬砯碣天地及乎献歳元辰东风发春悬法象魏与人惟新俨文物于王庭兼九伐而宿陈威仪之严岳岳振振若太一披絪缊而俯百神既而咸造勿亵防朝清明璿柄指寅寝闱发扃皇帝御衮龙之法服佩苍璧之纯精执镇珪导朱纮降辇登阶防闻玉声于是典礼之官赞王就位南面穆然至君甸侯采卫要荒闽貊输其方賮罔不来格统以千官六卿二伯司仪叙进象胥重译肃肃委皮干干奠璧设以庭燎天烘地赫雷鼓殷殷朱干玉戚神簴如生熊罴愕眙危昻歇向歊烂歕射金根玉辂太常少伯火烈门旂霜交陛防乃进元元以观礼珿亿兆之増増金吾南首麾之以肱递攀援而耸仰齐屡企而冠腾太史来告卿云勃兴洒丰泽于生人答上元之休徴申命司冦缓刑冡卿降徳秩山川而问耆老周雨露而均邦国华戎竭欢喜气阗塞掲金鸡于太清炫晨光于正色庆忻之声不逾晨而靁四域当斯时也驱周骤汉于廓焕烂王临于朝天地贞观灵宫岩岩上下交赞葢所以法乾道而遵帝度岂惟安体而明威者哉夫瑶台之美不可以刑万国土堦之陋不可以仪天下奢不逊而俭固久执中于大位洪范曰皇建其有极富哉上圣之宏议也诗歌楚室颂美泮宫诸侯之事也云梦甘泉宴谈景福辟王之志也论诸侯曷若以戴天子嘉辟王曷若以尊圣人烈烈盛唐祖武宗文五帝赧徳六王惭勋而政本乎慈用过乎俭夫苍生所奉者惟君所爱者惟亲宁有君亲宅体于卑室而臣子得安其身乎故有熊明庭帝尧总期从人欲也天垂定星易有大壮君人法焉圣朝犹斥其华而凭其质今为是殿也惟铁石丹素无加饰焉身居元心与万姓同畆之劳以是临众何众不宾以是亨神何神不若虽欲宫昆仑而馆不周城八极而隍四海犹未足储鸿猷而俯丕耀岂咸镐一京之所能极哉防四渎之前嵗勅懐铅之小臣俾雠书于禁中正百代之遗文由是循环天造耳目日新敢颂成功告于神明无媿斯干之什式昭圣徳之容颂曰帝作含元含元言言崒若日观呀为天门太阶三层逺法昆仑镇兹秦野揭以周原烈文祖宗永锡孝孙孝孙有庆于以施令奄甸万姓受天休命歌之颂之管磬宜之穆穆皇君夀考无期既成斯文客有劝之上者对曰前王之宏祥诡瑞乃圣朝之细事今休徴已厌于聪明颂声亦饫于天意夫私歌窃忭乃臣子之常志又焉足以荐闻哉客曰不然今至尊明发不寐永懐先皇周文之孝也克恭克让光溢海内尧帝之谦也自即位以来上下之休嘉臣人之咏歌歌于睿躬则固辞颂于宗庙则无斁今吾子之文昭乎累圣之耿光美于大君之孝徳可进而退宜言而黙使雅颂之音巻而不舒犹坦荡其胸臆无乃过欤为人之下者有可逹乎君亲虽濵于死亦冒行之况宗庙或啓其心乎臣华尝闻迁善之规愿附升歌之末
　　北斗城赋　　　　　　　　　　　崔鎭
　　昔炎汉之开国宅咸秦而设规阐都邑之壮丽纷制作而多仪像蓬岛以疏岳拟天河而凿池馆倚南山防云霞而上出城侔北斗仰星汉而曽披何爽鸠之代谢騐骊騵之运亏是以作之者不处居之者不为祚我神唐丹青焜煌峻址云矗曽谯锦章羃赪壤以叠形凝皓粉以飞光门结黄金之石檐施白璧之珰堞盘纡于曲槛池径复于圆塘城势逶迤若台岑之隠映楼形宛转似昆仑之相望接千门之宫阙通八达之康庄既而鸾驾西巡严扃晨啓羽卫咸集声明克陈登睥睨以清夜听毕逋而候春俨雄防以耀武振鹓行而拱辰夕沈烟云之色晓流车马之尘引祥昭之烂漫吐佳气而轮囷于是歳发青道池隍煦早堞雾萦林岸风柔草暖悬窦以弥蔼饰崇隅之増好映春水之澄澄纳朝阳之杲杲惟壮势之峥嵘达洪规而镇京望浮云之黒水对翔鳯之丹楹配宗子之永固等皇家之不倾俯宾庭而赞义终自恶其轻生
　　封西岳赋【并序】　　　　　　　　　杜甫
　　上既封泰山之后三十年间车辙马迹至于太原迁于长安时或谒太庙祭南郊毎嵗孟冬巡幸温泉而已圣主以为王者之礼告厥成功止于岱宗可矣故不肯到崆峒访具茨驱八骏于昆仑亲射蛟于江水始为天子之能事壮观焉尔况行在供给萧然烦费或至作歌有惭于从官诛求坐杀于长吏甚非主上执元祖醇醲之道端拱御苍生之意大哉圣哲垂万代则葢上古之君皆用此也然臣甫愚窃以古者疆埸有常处赞见有常仪则备乎玉帛而财不匮乏矣动乎车舆而人不愁痛矣虽东岱五岳之长足以勒崇垂鸿与山石无极伊太华最为难上至于封禅之事独轩辕氏得之夫七十二君罕能兼之矣其余或蹶踣风云碑板祠庙终么麽不足追数今圣主功格轩辕氏业纂七十君风雨所及日月所照莫不砥砺华近甸也其可恧乎比歳鸿生巨儒之徒诵古史引时义云国家土徳与黄帝合主上本命与金天合而守阙者亦百数天子寝不报葢谦如也顷或诏厥郡国扫除曽巅虽翠葢可薄乎苍穹而银字未藏于金气臣甫诚薄劣不胜区区吟咏之极故作封西岳赋以劝赋之义预述上将展礼焚柴者实觊圣意因有感动焉为其词曰
　　惟时孟冬百工乃休上将陟西岳览八荒御白帝之都见金天之王既刋石乎岱宗又合符乎轩皇兹事体大越不可载已先是礼官草具其仪各有典司俯叶吉日钦若神祗而千乘万骑已蠖略佁儗屈矫陆离唯君所之然后拭翠鳯之驾开日月之旗撞鸣钟发雷辎办格泽之修竿决河汉之淋漓彍天狼之威弧坠魍魉之霏霏赤松前驱彭祖后驰方明夹毂昌寓侍衣山灵秉钺而踉蹡海若防跸而参差风驭冉以纵云螭縒而迟跜地轴轧轧殷以下折原隰草木俨而东飞岐梁闪倐泾渭反覆而天府载万侯之玉尚方具左纛黄屋已焜煌于山足矣乗舆尚鸣鸾舆储精澹虑华葢之大角低回北斗之七星皆去届苍山而信宿屯絶壁之清曙既臻夫隂宫犀象硉兀戈鋋窸窣飘飘萧萧汹汹如也于是大乙抱式防司直天子乃宿祓斋就登陟骈素虬超崱屴天语秘而不可知代欲闻而不可得柴燎上达神光充塞泥金乎菡蓞之南刻石乎清防之北上意由是茫然延降天老与之相识问太防之所居稽上帝之遗则飒弭节以徘徊抚八纮而黬黑忽风飜而景倒澹殊状而异色冏若褰袪开帷下辨宸极者久之云气蓊以复山嘑嶪而未息祀事孔明有严有翼神保是格时万时亿尔乃驻飞龙之秋秋诏王属以中休觐羣后于高掌之下张大乐于洪河之洲芬树羽林莽不可收千人舞万人讴麒麟踆踆而在郊鳯皇蔚跋而来游雷公伐鼓而挥汗地祗被震而悲愁乐师拊石而具发激越乎遐陬羣山为之相万穴为之倒流又不可得载已乆而景移乐阕上悠然垂思曰嗟乎余昔歳封泰山禅梁父以爲王者成功已纂终古尝鉴前史至于周穆汉武豫逰寥阔亦所不取惟此西岳作鎭三辅非无意乎顷者犹恐百姓不足人所疾苦未暇瘗斯玉帛考乃钟鼓是以视岳于诸侯锡神以茅土岂惟壮设险于甸服报西成之农扈亦所以感一念之精灵答应时之风雨者矣今兹冡宰庻尹醇儒硕士佥曰黄帝颛顼乘龙游乎四海发轫匝乎六合竹帛有云得非古之圣君而泰华最为难上故封禅之事郁没罕闻以余在位发祥隤祉者焉可胜纪而不得已遂建翠华之旗用塞云台之议矧乎殊方奔走万国皆至元元从助清庙歔欷也臣甫舞手蹈足曰大哉烁乎真天子之表奉天为子者矣不然何数千万载独继轩辕氏之美彼七十二君又畴能臻此葢知明主圣罔不克正功防不克成放百灵归华清
　　朝元阁赋　　　　　　　　　　　钱起
　　上将恢帝宇壮神臯断景山之松用而有节感子来之众役不告劳成仙阁之敞配紫极之崇高先是徴规模宏大壮经始圣迹责成梓匠当桂户而八水悠逺植玉堦而千岩相抗升阳乌于赤霄之表栖玉于翠防之上可以吞贝阙压昆阆盛矣哉亦神明之化也不可得而称状观乎俭以示徳高即因山虹梁天近丹陛云还汉武求仙望蓬莱于海上吾君有道致方士于人间厥构既崇其寜惟永正色深沉于木末浮光嶙乱于山顶如翚斯飞独出于频农务暇霜气澄天门辟龙辂升俯人烟于万井小云树于五陵天临宇宙日照黎蒸是时也灵仙响集品物交感因高载着于人风有象宁遗于睿览圣人垂化稽古上清彼防昌之构宇得朝元之美名不夺穑地知庶心胥恱高标灵阜表圣夀长亨襟怀动植指掌寰瀛将九围载广与三光克明斯乃栋宇之大也虽前史莫之与京夫如是古之濬城隍饬宫苑孰比我君居高而致逺
　　华山赋　　　　　　　　　　　达奚珣
　　华山惟岳羣岳之雄天开厥状神致其功昔与襄山连冈不絶河水长注横流曲折神元再造拓崖而两分仙掌常存倚天而迥列其后多歴年所至于夏王穷地络正乾纲緑甲之功既就元圭之业有光定我祀典因为旧章同夫三事伟哉煌煌徒观其倚伏而起削成而峻作秦塞之高标为豫州之巨镇其南接楚其北临晋嵚乎数都之间岂惟直上者五千余仭逺疑将适近若将腾氤氲緑润霮防青凝发地壁立连天石棱披重霄而自致与元气而相陵旁望羣山兮尽为幽侧犹夫南面兮用资峻极巍巍乎掩夏云之竒峰苍苍然合秋天之正色近压关辅载枢京国此其所以为岳者也若乃人寰不逺胜气常清石含古色泉落秋声悬岩蔽亏谓乾坤之阖辟洞壑幽邃泛雷雨之满盈怳怳乎又似龙虎潜伏鬼神含精伊彼崇林望之尽目参灏气而森秀侔防山之摇矗仙草殊品灵花异族不以无人而不芳香风丽乎幽谷皆负灵造是润是黩其物灵繁故难详鞫萧条世俗彷佛神仙玉女明祠星坛尚在羊公旧室石榻常穿雾雨迷处云台巍然则知大象所存何有于古列真攸萃宁独于先国家南正司天北正司地人神不扰方岳定位森森象设之若生憺憺威棱而可畏宗伯制礼巫咸视事杀气每登骍刚必备葢所谓敬而无黩厉夫精意此则邦之礼物也受命如响依人而荣攸歆盛徳载答嘉生不旬时作为云雨白浆既挹黄玉斯覩隤止如山永康中土此则神之叶赞也物被山岳非无壮丽或隠峰于羣岭或结根于荒裔空闻象外之谈何贵人间之世而我直两都之大道当三条之正中偏近日月高谢纷蒙通天之气成天之功銮辂常幸声明有融能事无爽飏言莫穷举天下而争长故难可而比崇
　　渭水象天河赋　　　　　　　　　刘珣
　　昔我先王肇修人纪乃建邦国以立都鄙或处沃而称奥或宅中而为美周兮景台之测用防隂阳之拟汉据鹑首之分实为山河之理故右扶风而左冯翊距泾川而浮渭水潼函襟带酆鄠巍峩下则崇冈于地险上乃取范于天河城雉周环而斗设宫观骈牙而星罗转曲江于前崖俯冀阙于中波车马諠流浑声之交错风尘日夕与津雾而相和葢圣人垂则必天之象王者都防大洽斯享运璇衡以齐玉烛法露盘以崇金掌四方辐凑万国攸仰风云以之吸合日月于焉澄朗茍祯祥而应防则乾元之攸往何必河出图洛出书然后为卜食之华壤者也懿哉作者元后中兴后嗣同天之道顺人之意横桥乃牵牛之设素浐则饮龙之谓晚光澹灔接凤苑之祥烟晓色清明连斗城之佳气楼台傍而津涯隠伏钟皷作而波涛汩沸不覩斯焉以取斯宁复知王者之贵不察所由于所以又安明坎徳之灵而主乎渭徒观其逺界汧陇横截秦川沃长安之霞日浮京兆之云天都邑傍于左右舟檝来而泝沿上林之烟开雾巻建章之户万门千朝而望兮蓬瀛若留乎岸侧夕而临也河汉宛在乎目前是以娄敬云被山带河四塞为固岂不谓天道无亲惟徳是辅祥符不及瑞图斯遇以登仁夀之理用表坤灵之喻请谓东周安处先生之徒与须知西翰林主人作赋
　　华山赋　　　　　　　　　　　杨敬之
　　臣有意讽赋久不得发偶出东门三百里抵华岳宿于址下明日试望其形容则缩然惧纷然乐蹙然忧歊然嬉快然欲追云将浴乎天河浩然毁衣裳晞发而悲歌怯欲深藏果欲必行热若宅炉塞若室氷曛然以和怫然不平三复晦明以摇其精万态既穷乃还其真形骸以安百钧去肩然后知身之治而见其难焉于是既留无成辞以长叹倐然一人下于崖金玉其声霜雪其顔传则有之代无其隣姑射之神防庄云始不敢视然得与言灿然笑曰用若之勇周大物用若之智穷无端三四日得无颠倒反侧于胸中乎是非操其心而自别者耶虽然喜若之専而教若之听无多传维岳之初成二仪气凝其间小积焉为丘大积焉为山山之大者为岳岳其数五予尸其一焉岳之尊烛日月居乾坤诸山并驰附丽其根浑浑河流从禹以来自北而奔姑射九荆巫梁岷道之云逺兮徒遥而宾岳之形物不可阶其上无齐其傍无依举之千仭不为崇抑之千仭不为卑天雨初霁三峰相差虹霓出其中来饮河濵特立无朋似乎贤人守位北面而为臣望之如云就之如天仰不见其巅肃何芊芊蟠五百里当诸侯田岳之作鬼神反覆蛟龙不敢伏若歳大旱鞭之扑之走之驰之甘雨澜漫百川东逝千里而散噫气蹶然怒乎幽岩渐于人间其声浏浏岳之殊巧説不可穷见于中天挲挲而掌峨峨而莲起者似人伏者似兽坳者似池洼者似臼欹者似弁呀者似口突者似距翼者似抱文乎文质乎质动乎动息乎息鸣乎鸣黙乎黙上乎上下乎下千品万似是而非似非而是其无缮人事余安得毕议今作帝耳目相其聪明下瞩九州在宥羣生初太易时其人俞俞其主人者始乎容成卒乎神农中间数其君姓氏可称其徒以饮食为事未有仁义时哉时哉又何足涖是后敬乎天成乎人者必辟其心假其神与之龄降其仁故轩辕有盛徳蚩尤为贼生物不遂帝乃用力大事不可独治降以后牧三人有心烈火就扑其子之子其孙之孙咸明且仁虽徳之衰物其所宜由夏以降汤武仁以王桀纣暴以亡太甲成康不敢有加唯遵其常享国遂长天事着矣莫见乎高而谓之茫茫余受帝命亿有万歳而不敢怠遑臣赞之曰若此古矣祖矣大矣广矣富矣庶矣骇矣怖矣上古之事粗知之矣而神之言又闻之矣然神起居于上宫室于下如此而乆矣其所见何如也曰见若咫尺田千畆矣见若环堵城千雉矣见若杯水池百里矣见若蚁垤台九层矣醯鸡往来周西东矣蠛蠓纷纭秦速亡矣蜂巢聨聨起阿房矣俄而复然立建章矣小星奕奕焚咸阳矣累累茧栗祖龙藏矣其下千载改更兴坏悲愁辛苦循其上矣臣又问曰古有封禅今读书者云得其传云失其传语言纷纶于神何如也曰若知之乎闻圣人抚天下哀天下既信于天下则因山岳而质于天不敢多物若秦皇汉武则率海内以奉祭祀图福其身故庙祠相望坛墠迤逦盛气臭夸金玉聚薪以燔积灰以封天下怠矣然犹歉歉不足秦由是替汉由是弱明天子得贤者在位能者在职庙堂之上垂衣裳而已其封禅存可也亡可也
　　仙掌赋　　　　　　　　　　　　喻餗
　　行尽烟萝仙峯□嶙兮高掌巍峩无得而逾扼金方之险固不言而信指秦地之山河观其赑屭削成崟岑逺蹠斡开元气剖破凝碧五千余仭兮似假扶持百二之都兮如能指画毎劳瞻望徂秦适洛之人谁可攀援驾鹤骖鸾之客势比扪天形标一拳旁临霭霭无际直上巉巉克全稍为动摇带晨光而耀若如同拊击闻石皷以轰然可以引羣生摩八极孤标承露之状想蓄拔山之力霁雨飞尽见毛女同掌上之人岚岫丛分封莲峰为握中之色势孤耸于岩岩形不于纎纎拆烟雾以斯出控关防而可瞻夕耀而丹桂轮低疑将裭佩昼短而六龙驾逸似欲攀髯拏攫难穷规模酷似莓苔剥緑以盈握葛藟骈青而绕指因罅裂以文成偶嵌空而脉起齐大道之悠久絜坤维之纲纪有客西逰时当凛秋始凭轼以遐睇惟攀云而写忧吾闻太华中立黄河西流有巨灵兮受天之命擘竒峰兮裂帛斯柔故得一带东引致洪涛而直注千寻西峙标异迹以长留况乃豫鎭称雄秦城是仰沈潜之在臂斯见示化之前踪可赏岂非大壮皇都制遐荒而示诸掌
　　通天台赋　　　　　　　　　　任公叔
　　武皇起云阳之宫致崇台于爽垲就山谷之交防得神明之所在近瞰八极周临四海将端冕而不二必垂衣而有待是用载天路高摽地游依稀元圃想像丹丘嶝道邈以特立通天赫其无俦托神灵于秦甸结元气于雍丘白日旁转青云上浮八垓可接于咫步万象无逃于寸眸是献歳春众灵咸秩天子乃举羣祠撰吉日郊上元礼太乙风伯陪乘蚩尤扈跸向甘泉以整队届通天而挺出既而越氛雾之途近星辰之境背麟衍之五畤面长安之万井岐阳太华双标象魏之形秦岭终南遥树轩墀之屏蹈烟霞而有慕防斋戒而思奉宝位之防恭伫神僊于光景当其宵衣待曙旸谷未开钩陈匝乎营卫天汉列以昭回爟火周起神光来暨三山之遍登当仰侯于斯台霭霭高躅神只煜煜喜气周庆旋云复召安期于沧海降王母于黄屋树翠玉以青葱草灵芝以芬馥上结防帜高居耳目斯览物以懐柔非取乐于幽独观乎层构凌空形势作雄风起而纎埃不致雨过而瀑流潜通其载惟厚其覆惟洪所以大啓于皇祚岂徒峻极于苍穹是以拥带休徴感通纯嘏防歌童之曲节彰从臣之风雅立极人望叶灵王者将大汉之可追愿侍祠于台下
　　晨光丽仙掌赋　　　　　　　　潘存实
　　晴天既曙峻岳凝青仰熈熈之旭将吐见高高之掌呈形假彼晶光庶有分于清浊挺兹秀异示无双于杳防燠矣而升岧然相射浮艳华之烂烂靡大虚之奕奕写乾坤之丽色先觉曈昽廓烟雾之余姿转见明白疑参若木似坼芙蕖杲杲之容渐积惨惨之状不如下映而千岩共晓上照而丹霞共舒影曜人间毎当瞻瞻之早迹居物外长承煦煦之初昭昭以临峩峩莫匹向空凝彩若月下之对金茎绕指流辉异楼上之呈素质既炫晃之旁达亦孤标而独出幸当清浄之晨免敌沈隂之日佳气或烁朝云不还发明媚于紫霄之际擎彩翠于碧落之间自彰和朗寜俟跻攀遥挥六龙临万有初分焜燿讶彷佛以成文俯掬清光信烂漫而入手则知事不自妍理资相鲜因流光徳获照金天想清风旁来宛其穆若视晴景中驻何愧拳然故得无私功博润色道全当八极洞开之次明二仪交泰之先岂独擘洪蒙而干造化设形象以配神仙而已哉于是灵踪长耸日华长捧不然何羣山逦迤而相奉













　　陜西通志巻八十八
&lt;史部,地理类,都会郡县之属,陕西通志&gt;
　　钦定四库全书
　　陜西通志巻八十九
　　艺文五【赋下】
　　渭水贯都赋　　　　　　　　【唐】卫次公
　　清渭天凿名都王制贯金城千里之域防银河九霄之势同穴发源众川潜泄分黒水以渺漫绕黄山而迢逓水能济物用导于中州君徳配天故法于上帝都之防也皇皇渭之流也汤汤异东西之涧非汲引之沮漳夏后濬川分流非肇于伯禹秦徳主水贯都必因于始皇照双凤之丹阙架长虹之飞梁褰裳者不劳于揭厉濯缨者何必于沧浪泛彼楼船掩横汾于武帝濵之钓叟感入兆于文王且夫前王酌宪惟皇都之所建度地有孚因贯渭之上腴曲抱乎周原秦野旁临乎八达九衢既流衍以红粟诚辉焕乎黄图则知八水皆流岂清于渭水五都并制莫大于西都原夫渭者雍之巨浸都者人之所聚天垂法君必取曳云间之清渭河殊云汉移天上之紫宫洞开天府及乎萦流一带中派纡余荡元气澄太虚稽前典而备矣于名川而舍诸岂惟积润于庶物固亦近壮于皇居至乃春景澄廓晴霞朗畅涵万象于影中度牵牛于波上客有观光者于兹而冩望美夫取法可仰因天垂象疏紫陌而逶迤流丹霞而荡漾周公卜洛虽云风雨所交秦后贯都实谓膏腴之壤惟洪业之永固与渭流而弥广
　　登吴岳赋　　　　　　　　　　　周鍼
　　吾尝文战将北羇游极西覩吴岳之孤峭计羣山之莫齐由是邈崖谷遂攀跻入云霭出沈泥既臻顶上用视天倪鴈塞殊小峨眉甚低盖以气壮神扶雄标国祚揖白帝兮不见抱皇城而自固岚光拥翠拓开霄汉之心岫色横空锁断东来之路嵽嵲旁竦岧嶤上千碧草春含清风夏寒遥瞻魏阙逈立烟峦疑超洞府谓在天坛中隠深溪日月之光不到外连层阜龙蛇之势斯蟠当其区宇正宁氛埃初见览造化之宏制识乾坤之设险汧水萦盈而线走陇山峛崺而螺掩西窥劒阁霜地表之千镡东瞰蓬莱黛波间之数防遐徴众岳式并隆崇彼皆受封于百代此独不视于三公森笋立以削成宁惭太华黯云凝而化出岂让维嵩况乎万仞凌虚千里倒影虎踞华裔鲸吞遐境垒巘攅壁回岩列屏捍絶域以增隘固中原之堪永直使以礼賔九有仁服八荒臂贤以为辅弼宅道以为封疆亦须假我严卫凭我巨防静藩垣于都邑逺隔阂于氐羌吾唐重其功崇其镇爰升成徳之号用补极天之峻小儒是以竟日兴感抽毫赋韵登咏毕兮嵚岑指长安而后进
　　巨灵擘太华赋　　　　　　　　　关图
　　泰华崔嵬伊巨灵兮其壮哉挺髙掌以遐举擘孤峰而洞开功侔造化势越风雷划千仞之岩峦屹从地裂决九河之波浪杳自天来昔者混茫是生磅礴惟神无朕配天有作念波流之未通顾兹山之可却将以辟迢逓正崭凿惬心而再定川原应手而别开林壑灵异将伸雄棱益振蓄怒赑屭注情嶙峋谓钓鼇不足以骇人鞭石不足以骋神指挥而叠嶂知改盼睐而三峯可新然后攘臂効能端身任力扪苍蔼于天半拆翠防于月侧若百神将萃而潜助二仪欲判而未息岚光两向犹连松柏之声黛影中开已断云霞之色岂不以閟形幽黙拓迹巍峩致用而扶持天地成功而变化山河分积翠于空中千年轧坱启通津于指下万里腾波豁丹崖于天阻呀峭壁而相距势且异于两伤力自于一举截仙子幽栖之洞壮王者建都之所盖以神开夀域灵固人寰廓峻极于倐忽标削成而险难越大禹之理水小愚公之移山竹箭波中路竟深于导达莲花峯外迹终寄于跻攀是知事关杳防理归幻奥石有时而分裂水有时而疏导信乎载物者之使然非人情之所到
　　泾渭合流赋　　　　　　　　　独孤绶
　　感异源而合趣指泾渭于秦树泾如经也自北而南流渭若纬焉从西而东注性相近以不息势使然而自遇湜湜其沚昔既闻之于诗汤汤其流今则状之为赋夫至清者渭至浊者泾惟清也鉴物之道着惟浊也含垢之义形共导金气咸通井星混殊流之昭晰成一带之濚渟初以縦乱横似争长而难杂终以防受汚何极暌而乃合禹功之所两存汉苑斯焉博纳乍异其色觉游鳞之隠见必同乎声带长风之萧防象昭回之可求歌郑白之有由饮马投钱足以发明亷士决渠降雨足以殷富神州既相以利物宁自异乎并流知之者齐我以不皦不昧感之者比我于一薫一莸斯乃柔以长存和之足贵近则顺洪河之纡直逺则成沧海之濩渭同功一体叶灵通气信殊谷洛之流宁爽淄渑之味夫然波独清而无偶非达识之所谓
　　御注孝经台赋　　　　　　　　　张昔
　　孝惟行先教实理本故宗探宣尼之防为圣理之阃爰索隠以钩深或词约而意逺然后勒睿防于他山之石树崇台为儒林之苑天文焕发知孝道之克宣防防髙悬示仁风之已返上崇君徳下达人情王猷玉润帝典金清虽刑于子道理实畅乎家声施之于人风俗可移于孝理悬之于教日月方比于贞明不然何以倬尔孤标介然守正金字累累以条贯银钩歴歴而交映故向之者修睦就之者起敬斯乃示生民之大端仰髙山之景行至哉圣化本本元元酌其防而薄俗可厚毗于政而理道可敦故政以肃教为尊非无诗书始务陈其行本非无贵贱心愿宗其化源且髙而不危者尚乎台磨而不磷者莫如石掲贞质于庠序殊秘府之竹帛谅乃侔天地而始终岂特垂载祀于千百静而绎思文固在兹一人有作比屋允厘览君君臣臣之间则心乎爱矣于尊尊卑卑之道则学而知之矧乎雕琢成章区分式序方隅而不失其正篇次而各得其所三千子之鼓箧邈矣具瞻十八章之箴规掲之备举乃知孝理馨香有时而彰不壊不朽化被无疆所以播鸿休于玉叶表嗣子于明王故曰孝者天之经也宜乎配地久而天长
　　驾幸九成宫赋　　　　　　　　李子卿
　　皇帝握灵符之三载也天地穆清星日耀润野访遗逸朝登杰隽化则垂拱而成令则不言而信时巡之仪展秋狝之礼顺思访俗而观人若乘干而出震右辅伊迩离宫在兹前瞻鸣凤之岫傍指神鸡之祠渭水烟波接苑中之洲渚岐山云物落禁里之轩墀俄而回銮辂载羽旗为宴镐之乐动横汾之词况不劳于百姓而有务于三时者哉由是叶清秋拣吉日乘石洗皇舆出七驺按队千乘扈跸戈矛林森士马栉比始地业而天旋终电驰而飚疾翻然而八骏赛腾霍濩而六龙奔逸雷公转毂风伯按驭朱旗列而秋野生春金甲照而暮川增曙陋汉帝之游衍哂秦皇之逸豫祥烟不散近飞枪垒之间瑞草常开并拂车宫之处广陌鸣銮异彼游盘访百年之疾苦知五稼之艰难成王之搜由是问古公之政有以观翠华来兮野老喜属车至兮国人欢讵比夫陇塞回中妄开行幸之路泰郊畤上虚立礼神之坛穆然深宫驻跸其中楼枕岭而倒影殿当川而抱虹閟防而寒暑隔岧嶤而云雾通前视八水傍临九嵕所以明四目达四聪凝睿想播元风比游心于汗漫侔得道于崆峒亦既下辇于是端冕补阙政修坠典大风之歌作湛露之恩展于是振旅建旄回銮返辔百蛮惧威武万姓知教义若臣者岩穴久服丘园来贲未有烛于皇明窃以覩于人瑞敢献扬雄之赋庶获有司之议【按地业宜作地岋】
　　三良冢赋【并序】　　　　　　　　刘禹锡
　　鲁文公六年秦伯任好卒以子车氏之三子奄息仲行鍼虎为殉皆秦之良也国人哀之为之赋黄鸟君子曰秦伯之不为盟主也宜哉先王违世犹贻之法而况夺之善人乎是以知秦之不复东征也秋季月吾西游汧渭出于岐雍之间于古道傍得三良冢心甚哀之涕泗者久之而去词曰
　　昨宿岐城晓涉渭东霜凌雪结飞沙乱蓬中野踌躇届此古墟野人曰即车氏之塜方驱驾班如久而咤曰吾尝读旧史矣古者秦氏大于穆公出师则宁东夏用贤则霸西戎大服其礼小畏其雄谋已集战亦武不能勤王不为盟主者何居以灭天之良丧人之特百夫仰系一朝而踣可哀也哉宛其三子遭时迍邅主已即世身皆靡全指防寞而为期抚昭世而坐捐方惴惴以临穴且哀哀而号天从有言于寒原莽荡千里回眺无垠上刺衰徳下伤幽魂挂陇树脱剑山门掇野芳以为荐汲行潦而充罇矧今情之犹悲谅古恨之潜吞死而不作吾谁与言代事浩渺人夀尔夭言念君子中心悄悄哀生人之长恸赴永夕之莫晓归去来兮不可留且悲吟于黄鸟
　　华清宫望幸赋　　　　　　　　　李程
　　上苑之左兮骊山之中天作髙岫帝为离宫示宸游之有所表圣鉴于无穷临峻路而赫其昈昈标爽垲而屹以崇崇惜翠华之未至閴紫殿而犹空则有望幸其中流睇延幕希天顔而回瞩望云阙而屡顾想息波之东注俯瞰渭流爱佳气之西浮空瞻秦树目尽烟末心驰御路何圣虑之未还独幽懐而能喻穷辙迹且俟玉山之游想车音将购长门之赋矧夫阁有朝元之美称殿有长生之嘉名霞駮丹槛云攅绣楹可以召通仙之降止安皇祥之永贞是以仰碧空竭丹诚庶日月之回照等葵藿而同倾濯觱沸之泉每想金舆之度践萋青之草还思玉辇之行虽托质于别馆常寄心于穆清恋恋西向悠悠瞩望步磴道以寂歴眄广庭以寥旷竹花虽吐如含待凤之诚云气才升若覩从龙之状彼玉山既逺金阙仍赊未若浮游近县如在仙家俄天邑之孔迩自神都而不遐虽馆称五柞殿美九华谕之于此曾何以加惜乎神光未瞩旷此佳境徒企想以忡忡复懐慕而耿耿闭玉树于深谷销金铺于秀岭君乎君乎胡不出宸居而来幸
　　华山为城赋　　　　　　　　　　陈讽
　　地控强秦路惟分陕有太华之作固若崇墉之生险絶壑中抱重峦外掩倚云汉而匝野屏开跨金方而当空黛染千寻壁立万雉云屯龙盘日月虎视乾坤大河自北而东呀为濬洫穷谷从中而断豁若重门诚百二之光宅见九五之天尊伟夫襟带皇都咽喉上国磅礴乎崤函之外隐轸乎丰镐之侧所以罗羣象吞八极展万祀而成在众心冠三秦而位居一徳况乎天地初霁云霞四披红尘灭影碧落标竒宿雾市之气尚疑烟阙耸莲峯之色不让文陴顾万夫之莫向信六国而奚为岌岌神才言言天设连岸抱九州之路壮气折诸侯之节萧萧归马想饮窟之初还隠隠轻雷讶鸣鼓之不歇天包地束鸟过云轻万仞垂峭千峯入防髣髴虹蜺尽识旌旗之色依稀星月皆分弧矢之形疑其发迹混茫孕兹重阻假巨灵拔山之力卫王者登龙之所不然安得不费一钱不勤一旅削成而千里共峻作镇而一人可御是宜尧为君而舜为臣道为主而徳为隣与天地之人共守使海内之士咸賔
  </div>
  <div class="pagination">
   <a href="陕西通志_page451.html">
    上一页
   </a>
   <span>
    ...
   </span>
   <a href="陕西通志_page447.html">
    447
   </a>
   <a href="陕西通志_page448.html">
    448
   </a>
   <a href="陕西通志_page449.html">
    449
   </a>
   <a href="陕西通志_page450.html">
    450
   </a>
   <a href="陕西通志_page451.html">
    451
   </a>
   <span class="current-page">
    452
   </span>
   <a href="陕西通志_page453.html">
    453
   </a>
   <a href="陕西通志_page454.html">
    454
   </a>
   <a href="陕西通志_page455.html">
    455
   </a>
   <a href="陕西通志_page456.html">
    456
   </a>
   <a href="陕西通志_page457.html">
    457
   </a>
   <span>
    ...
   </span>
   <a href="陕西通志_page453.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
