<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 13 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 13 页/共 93 页
  </h1>
  <div class="content">
   河水
　　宋哲宗元祐三年六月戊戍诏黄河未复故道终为河北患王孝先等议巳尝兴役不可中罢宜接续工料向去决要回复故道三省枢密院速与商议施行右相范纯仁言天下大势惟人君所向羣下竞趋如川流山拥小失其道非一言一力可囘故居上者不可不谨今圣意巳有所向而为天下先矣乞谕执政前日降出文字却且进入免希合之臣妄测圣意轻举大役尚书王存等亦言使大河决可东回而北流遂断何惜劳民费财成经久之利今孝先等自未有必然之论但侥幸万一以冀成功又预求免责若遂听之将有噬脐之悔乞选公正近臣及忠实内侍覆行按视审度可否兴工未晚　庚子三省枢密院奏事延和殿文彦博吕大防安焘等谓河不东则失中国之险为契丹之利范纯仁王存胡宗愈则以虚费劳民为忧太后曰且熟议明日纯仁又画四不可之説且曰北流数年未为大患而议者恐失中国之利先事回改正如顷西夏本不为边患而好事者以为不取恐失机会遂兴灵武之师也存宗愈亦奏昨亲闻德音更令熟议然累日犹有未同或令建议者结罪任责臣等本谓建议之人思虑有所未逮故乞差官覆按若但使之结罪彼所见不过如此后或误事加罪何益臣非不知河决北流为患非一淤沿边塘泊断御河漕运失中国之险遏西山之流若能全回大河使由孙村故道岂非上下通愿但恐不能成功为患甚于今日故欲选近臣按视若孝先之说决可成则积聚物料接续兴役如不可为则令沿海踏行自恩魏以北塘泊以南别求可以疏导归海去处不必专主孙村此亦三省共曽商量望赐详酌存又奏自古惟有导河并塞河导河者顺水势自高导令就下塞河者为河隄决溢修塞令入河身不闻干引大河令就高行流也于是收回戊戍诏书戸部侍郎苏辙中书舍人曽肇各三上疏辙大畧言黄河西流议复故道事之经嵗役兵二万聚梢桩等物三十余万方河朔灾伤困弊而兴必不可成之功吏民窃叹今回河大议虽寝然闻议者固执来嵗开河分水之策今小吴决口入地巳深而孙村所开丈尺有限不独不能回河亦必不能分水况黄河之性急则通流缓则淤淀既无东西皆急之势安有两河并行之理縦使两河并行未免各立隄防其费又倍矣今建议者其说有三臣请折之一曰御河堙灭失馈运之利昔大河在东御河自懐衞经北京渐歴边郡馈运既便商贾通行自河西流御河堙灭失此大利天实使然今河自小吴北行占压御河故地虽使自北京以南折而东行则御河堙灭己一二百里何由复见此御河之説不足听也二曰恩冀以北涨水为害公私损耗臣闻河之所行利害相半盖水来虽有败田破税之害其去亦有淤厚宿麦之利况故道已退之地桑麻千里赋役全复此涨水之説不足听也三曰河徙无常万一自契丹界入海边防失备按河昔在东自河以西郡县与契丹接境无山河之限边臣建为塘水以捍契丹之冲今河既西则西山一带契丹可行之地无几边防之利不言可知然议者尚恐河复北徙则海口出契丹界中造舟为梁便于南牧臣闻契丹之河自北南注以入于海盖地形北高河无北徙之道而海口深浚势无徙移此边防之説不足听也臣又闻谢卿材到阙昌言黄河自小吴决口乗高注北水势奔决上流隄防无复决怒之患朝廷若以河事付臣不役一夫不费一金十年保无河患大臣以其异已罢归而使王孝先俞瑾张景先三人重画回河之计盖由元老大臣重于改过故假契丹不测之忧以取必于朝廷虽已遣百禄等出按利害然未敢保其不观望风旨也愿亟回收买梢草指挥来嵗勿调开河役兵使百禄等明知圣意无所偏系不至阿附以误国计肇之言曰数年以来河北京东淮南灾伤今嵗河北并边稍熟而近南州军皆旱京东西淮南饥殍疮痍若来年虽未大兴河役止令修治旧隄开减水河亦须调发丁夫本路不足则及邻路邻路不足则及淮南民力果何以堪民力未堪则虽有回河之防及梢草先具将安施乎会百禄等行视东西二河亦以为东流高仰北流顺下决不可回即奏曰往者王令圗张问欲开引水签河导水入孙村口还复故道议者疑焉故置官设属使之讲议既开撅井筒折量地形水面尺寸高下顾临王孝先张景先唐义问陈祐之皆谓故道难复而孝先独叛其説初乞先开减水河俟行流通快新河势缓人工物料丰备徐议闭塞北流已而召赴都堂则又请以二年为期及朝廷诘其成功遽云来年取水入孙村口若河流顺快工料有备便可闭塞回复故道是又不竢新河势缓矣回河事大宁容异同如此盖孝先俞瑾等知合用物料五千余万未有指拟见买数计经嵗未及毫厘度事理终不可为故为大言又云若失此时或河势移背岂独不可减水即永无回河之理臣等窃谓河流转徙乃其常事水性就下固无一定若假以五年休养数路民力沿河积材渐濬故道葺旧隄一旦流势改变审议事理酾为二渠分派行流均减涨水之害则劳费不大功力易施安得谓之一失此时永无回河之理【宋史河渠志】
　　宋哲宗元祐四年正月癸未百禄等使回入对复言修减水河役过兵夫六万三千余人计五百三十万工费钱粮三十九万二千九百余贯石匹两收买物料钱七十五万三百余缗用过物料二百九十余万条束官员使臣军大将凡一百一十余员请给不与焉愿罢有害无利之役那移工料缮筑西隄以护南决口未报己亥乃诏罢回河及修减水河四月戊午尚书省言大河东流为中国之要险自大吴决后由界河入海不惟淤壊塘泺兼浊水入界河向去浅淀则河必北流若河尾直注北界入海则中国全失险阻之限不可不为深虑诏范百禄赵君锡条画以闻百禄等言臣等昨按行黄河独流口至界河又东至海口熟观河流形势并縁界河至海口铺砦地分使臣各称界河未经黄河行流已前阔一百五十步下至五十步深一丈五尺下至一丈自黄河行流之后今阔至五百四十步次亦三二百步深者三丈五尺次亦二丈乃知水性就下行疾则自刮除成空而稍深与前汉书大司马史张戎之论正合自元丰四年河出大吴一向就下冲入界河行流势如倾建经今八年不舍昼夜冲刷界河两岸日渐开阔连底成空趋海之势甚迅虽遇元丰七年八年元祐泛涨非常而大吴以上数百里终无决溢之害此乃下流归纳处河流深快之验也塘泺有限辽之名无御辽之实今之塘水又异昔时浅足以褰裳而涉深足以维舟而济冬寒氷坚尤为坦途如沧州等处商胡之决即已淀淤今四十二年迄无边警亦无人言以为深忧自回河之议起首以此动烦圣听殊不思大吴初决水未有归犹不北去今入海湍迅界河益深尚复何虑即令有此则中国据上游契丹岂不虑乗流扰之乎自古朝那萧闗云中朔方定襄鴈门上郡太原右北平之间南北往来之冲岂塘泺界河之足限哉臣等窃谓本朝以来未有大河安流合于禹迹如此之利便者其畍河向去只有深阔加以朝夕海潮往来渲荡必无浅淀河尾安得直注北界中国亦无全失险阻之理且河遇平壤滩慢行流稍迟则泥沙留淤若趋深走下湍激奔腾惟有刮除无由淤积不至上烦圣虑七月己已朔冀州南宫等五埽危急诏拨提举修河司物料百万与之甲午都水监言河为中国患久矣自小吴决后泛滥未着河槽前后遣官相度非一终未有定论以为北流无患则前二年河决南宫下埽去三年决上埽今四年决宗城中埽岂谓北流可保无虞以为大河卧东则南宫宗城皆在西岸以为卧西则冀州信都恩州清河武邑或决皆在东岸要是大河千里未见归纳经久之计所以昨相度第三第四铺分决涨水少纾目前之急继又宗城决溢向下包蓄不定虽欲不为东流之计不可得也河势未可全夺故为二股之策今相视新开第一口水势湍猛发泄不及己不候工毕更拨沙河隄第二口泄减涨水因而二股分行以纾下流之患虽未保冬夏常流己见有可为之势必欲经久遂作二股仍较今所修利害孰为轻重有司具析保明以闻八月丁未翰林学士苏辙言夏秋之交暑雨频并河流暴涨出岸由孙村东行盖每嵗常事而李伟与河埽使臣因此张皇以分水为名欲发回河之议都水监従而和之河事一兴求无不可况大臣以其符合已説而乐闻乎臣闻河道西行孙村侧左大约入地二丈以来今所报涨水出岸由新开口地东入孙村不过六七尺欲因六七尺涨水而夺入地二丈河身虽三尺童子知其难矣然朝廷遂为之遣都水使者兴兵功开河道进锯牙欲约之使东方河水甚涨其西行河道若不断流则遏之东行实同儿戏臣愿急命有司徐观水势所向依累年涨水旧例因其东溢引入故道以纾北京朝夕之忧故道隄防壊决者第略加修葺免其决溢而已至于开河进约等事一切毋得兴功俟河势稍定然后议不过一月涨水既落则西流之势决无移理兼闻孙村出岸涨水今已断流河上官吏未肯奏知耳是时吴安持与李伟力主东流而谢卿材谓近嵗河流稍行地中无可回之理上河议一编召赴政事堂会议大臣不以为然癸丑三省枢密院言继日霖河上之役恐烦圣虑太后曰访之外议河水已东复故道矣乙丑李伟言已开拨北京南沙河直隄第三铺放水入孙村口故道通行又言大河已分流即更不须开淘因昨来一决之后东流自是顺快渲刷渐成淃道见今已为二股约夺大河三分以来若得夫二万于九月兴工至十月寒冻时可毕因引导河势岂止为二股通行而已亦将遂为回夺大河之计今来既因擗拶东流修全锯牙当迤逦増进一埽而取一埽之利比至来年春夏之交遂可全复故道朝廷今日当极力必闭北流乃为上防若不明诏有司即令回河深恐上下迁延议终不决观望之间遂失机防乞复置修河司従之【宋史河渠志】是年夏秋霖雨河流泛涨【宋史五行志】
　　宋哲宗元祐五年正月丁亥梁焘言朝廷治河东流北流本无一偏之私今东流未成邉北州县未至受患其役可缓北流方悍边西州县日夕可忧其备宜急今倾半天下之力专事东流而不加一夫一草于北流之上得不误国计乎去年屡决之害全由隄防无备臣愿严责水官修治北流埽岸使二方均被恻隠之恩二月已亥诏开修减水河辛丑乃诏三省枢密院去冬愆雪今未得雨外路旱暵阔逺宜权罢修河戊申苏辙言臣去年使契丹过河北见州县官吏访以河事皆相视不敢正言及今年正月还自契丹所过吏民方举手相庆皆言近有朝防罢回河大役命下之日北京之人驩呼鼓舞惟减水河役迁延不止耗蠧之事十存四五民间窃议意大臣业已为此势难遽回既为圣鉴所临要当迤逦尽罢今月六日果防圣旨以旱灾为名权罢修黄河候今秋取旨大臣覆奏尽罢黄河东北流及诸河工役民方忧旱闻命踊跃实荷圣恩然臣窃详圣旨上合天意下合民心因水之性功力易就天语激切中外闻者或至泣下而大臣奉行不得其平由此观之则是大臣所欲虽害物而必行陛下所为虽利民而不听至于委曲回避巧为之説仅乃得行君权已夺国势倒植臣所谓君臣之间逆顺之际大为不便者此事是也黄河既不可复回则先罢修河司只令河北转运司尽将一道兵功修贴北流隄岸罢呉安持李伟都水监差遣正其欺罔之罪使天下晓然知圣意所在如此施行不独河事就绪天下臣庶自此不敢以虚诳欺朝廷弊事庶几渐去矣八月甲辰提举东流故道李伟言大河自五月后日益暴涨始由北京南沙隄第七铺决口水出于第三第四铺并清丰口一并东流故道河槽深三丈至一丈以上比去年尤为深快颇减北流横溢之患然今己秋深水当减落若不少加措置虑致断絶即东流遂成淤淀望下所属官司经画沙隄等口分水利害免淤故道上误国事诏吴安持与本路监司北外丞司及李伟按视具合措置事连书以闻九月中丞苏辙言修河司若不罢李伟若不去河水终不得顺流河朔生灵终不得安居乞速罢修河司及检举【宋史河渠志】
　　宋哲宗元祐六年四月庚子敕窜责李伟【宋史河渠志】尧俞为吏部侍郎水官李伟议大河可従孙村导之还故道尧俞言河事虽不可亿度然比遣使按之皆言非便而伟又缪悠不肯任责岂可以遽兴大役朝廷遂置伟议进吏部尚书兼侍读【宋史傅尧俞传】
　　宋哲宗元祐七年三月以吏部郎中赵偁权河北转运使偁素与安持等议不协尝上河议其略曰自顷有司回河几三年功费骚动半天下复为分水又四年矣故所谓分水者因河流相地势导而分之今乃横截河流置埽约以扼之开濬河门徒为渊潭其状可见况故道千里其间又有高处故累嵗涨落辄复自断夫河流有逆顺地势有高下非朝廷可得而见职在有司朝廷任之亦信矣患有司不自信耳臣谓当缮大河北流两隄复修宗城弃隄闭宗城口废上下约开阚村河开使河流湍直以成深道聚三河工费以治一河一二年可以就绪而河患庶几息矣愿以河事并都水条例一付转运司而总以工部罢外丞司使措置归一则职事可举弊事可去四月诏南北外两丞司管下河埽今后令河北京西转运使副判官府界提防分认界至内河北仍于衔内带兼管南北外都水公事十月辛酉以大河东流赐都水使者吴安持三品服北都水监丞李伟再任【宋史河渠志　今水学云禹河従勃碣入海此故道也宋景德景龙两决横陇为大河之经流庆歴又决商胡横陇断絶商胡决河自魏至恩冀干宁入海是谓北流嘉祐河流派别于魏之第六埽遂为二股自魏恩东至德沧入海是谓东流主东流者文彦博呉安持等主北流者欧阳修苏辙等盈庭聚讼迨后东流断絶河竟北流矣】
　　宋哲宗元祐八年二月乙卯三省奉旨北流软堰并依都水监所奏门下侍郎苏辙奏臣尝以谓软堰不可施于北流利害甚明盖东流本人力所开阔止百余步冬月河流断絶故软堰可为今北流是大河正溜比之东流何止数倍见今河水行流不絶软堰何由能立盖水官之意欲以软堰为名实作硬堰隂为回河之计耳朝廷既己觉其意则软堰之请不宜复従赵偁亦上议曰臣窃谓河事大利害有三而言者互进其説或见近忘逺徼幸盗功或取此舍彼诪张昧理遂使大利不明大害不去上惑朝听下滋民患横役枉费殆无穷己臣切痛之所谓大利害者北流全河患水不能分也东流分水患水不能行也宗城河决患水不能闭也是三者去其患则为利未能去则为害今不谋此而议欲专闭北流止知一日可闭之利而不知后日既塞之患止知北流伏槽之水易为力而不知阚村方涨之势未可并以入东流也夫欲合河以为利而不恤上下壅溃之害是皆见近忘逺徼幸盗功之事也有司欲断北流而不执其咎乃引分水为説姑为软堰知河冲之不可以软堰御则又为决堰之计臣恐枉有工费而以河为戏也请俟涨水伏槽观大河之势以治东流北流五月水官卒请进梁村上下约东狭河门既涉涨水遂壅而溃南犯德清西决内黄东淤梁村北出阚村宗城决口复行魏店北流因淤遂断河水四出壊东郡浮梁十二月丙寅监察御史郭知章言臣比縁使事至河北自澶州入北京渡孙村口见水趋东者河甚阔而深又自北京往洺州过杨家浅口复渡见水之趋北者才十之二三然后知大河宜闭北行东乞下都水监相度于是吴安持复兼领都水即建言近准朝旨已堰断魏店剌子向下北流一枝断絶然东西未有堤岸若涨水稍大必披滩漫出则平流在北京恩州界为害愈甚乞塞梁村口缕张包口开青丰口以东鸡爪河分杀水势吕大防以其与已意合向之诏同北京留守相视时范纯仁复为右相与苏辙力以为不可遂降旨令都水监与本路安抚转运提刑司共议可则行之有异议速以闻绍圣元年正月也是时转运使赵偁深不以为然提刑上官均颇助之偁之言曰河自孟津初行平地必须全流乃成河道禹之治水自冀北抵沧棣始播为九河以其近海无患也今河自横陇六塔商胡小吴百年之间皆従西决盖河徙之常势而有司置埽创约横截河流回河不成因为分水初决南宫再决宗城三决内黄亦皆西决则地势西下较然可见今欲弭息河患而逆地势戾水性臣未见其能就功也请开阚村河门修平乡钜鹿埽焦家等隄濬澶渊故道以备涨水大名安抚使许将言度今之利若舍故道止从北流则虑河下巳湮而上流横溃为害益广若直闭北流东徙故道则复虑受水不尽而被隄为患窃谓宜因梁村之口以行东因内黄之口以行北而尽闭诸口以絶大名诸州之患俟春夏水大至乃观故道足以受之则内黄之口可塞不足以受之则梁村之役可止定其成议则民心固而河之顺复有时可以保其无害【许将本传略同时黄河东北二议未决故将言之】诏令呉安持同都水监丞郑佑与本路安抚转运提刑司官具圗状保明闻奏即有未便亦具利害来上三月癸酉监察御史郭知章言河复故道水之趋东已不可遏近日遣使按视逐司议论未一臣谓水官朝夕従事河上望专委之【知章本传云知章为监察御史哲宗亲政上言大河东北分流生灵被害今水之趋东者己不可遏顺而导之闭北而行东其利百倍迁殿中侍御史知章之意与许将同而将犹持两可】乙亥吕大防罢相六月右正言张商英奏言元丰间河决南宫口讲议累年先帝叹曰神禹复生不能回此河矣乃敕自今后不得复议回河闭口盖采用汉人之论俟其泛滥自定也元祐初文彦博吕大防以前敕非是防吴安持为都水使者委以东流之事京东河北五百里内差夫五百里外出钱雇夫及支借常平仓司钱买梢草斩伐榆栁凡八年而无尺寸之效乃迁安持太仆卿王宗望代之宗望至则刘奉世犹以彦博大防余意力主东流以梁村口吞纳大河今则梁村口淤淀而开沙堤两处决口以泄水矣前议累七十里堤以障北流今则云俟霜降水落兴工矣朝廷咫尺不应九年为水官蔽欺如此九年之内年年矾山水涨霜降水落岂独今年始有涨水而待水落乃可以兴工耶乞遣使按验虚实取索回河以来公私费钱粮梢草依仁宗朝六塔河施行防七月辛丑广武埽危急诏王宗望亟往救防壬寅帝谓辅臣曰广武去洛河不逺须防涨溢下灌京师已遣中使视之辅臣出圗状以奏曰此由黄河北岸生滩水趋南岸今雨止河必减落已下水官与洛口官同行按视为签堤及去北岸嫩滩令河顺直则无患矣八月丙子权工部侍郎吴安持等言广武埽危急刷塌堤身二千余步处地形稍高自巩县东七里店至见今洛口约不满十里可以别开新河引导河水近南行流地步至少用功甚微王宗望行视并开井筒各称利便外其南筑大堤工力浩大乞下各属官司躬往相度保明従之十月丁酉王宗望言大河自元丰溃决以来东北两流利害极大频年纷争国论不决水官无所适从伏自奉诏凡九月上禀成算自阚村下至栲栳堤七节河门并皆闭塞筑金堤七十里尽障北流使全河东还故道以除河患又自阚村下至海口补筑新旧堤防増修疏濬河道之淤浅者虽盛夏涨潦不至壅决望付史官纪绍圣以来圣明独断致此成绩诏宗望等具析修闭北流部役官等功力等第以闻然是时东流堤防未及缮固濒河多被水患流民入京师往往泊御廊及僧舍诏给劵谕令还本土以就振济已酉安持又言准朝旨相度开濬澶州故道分减涨水按澶州本是河行旧道顷年曽乞开修时以东西地形高仰未可兴工欲乞且行疏导燕家河仍令所属先次计度合増修一十一埽所用工料诏令都水监候来年将及涨水月分先具利害以闻癸丑三省枢密院言元丰八年知澶州王令圗议乞修复大河故道元祐四年都水使者吴安持因纾南宫等埽危急遂就孙村口为回河之防及梁村进约东流孙村口窄狭德清军等处皆被水患今春王宗望等虽于内黄下埽闭断北流然至涨水之时犹有三分水势而上流诸埽已多危急下至将陵埽决壊民田近又据宗望等奏大河自闭塞阚村而下及创筑新堤七十余里尽闭北流全河之水东还故道今访闻东流向下地形已高水行不快既闭断北流将来盛夏大河涨水全归故道不惟旧堤损缺怯薄而阚村新堤亦恐未易枝梧兼京城上流诸处埽岸虑有壅滞冲决之患不可不豫为经画诏权工部侍郎吴安持都水使者王宗望监丞郭祐同北外监丞司自阚村而下直至海口逐一相视増修疏濬不致壅滞冲决丙辰张商英又言今年已闭北流都水监长贰交章称贺或乞付史官则是河水已归故道止宜修缉堤埽防将来冲决而已近闻王宗望李仲却欲开澶州故道以分水吴安持乞候涨水前相度縁开澶州故道若不与今东流底平则才经水落立见淤塞若与底平则从初自合闭口回河何用九年费财动众安持称候涨水相度乃是悠悠之谈前来涨水并今来涨水各至澶州德清军界安持首尾九年岂得不见更欲延至明年乃是狡兎三穴自为潜身之计非公心为国事也况立春渐近调夫如是时不早定议又留后説邦财民力何以支持访闻先朝水官孙民先元祐六年水官贾种民各有河议乞取索照防召前后本路监司及经歴河事之人与水官诣都堂反覆诘难务取至当经久可行定议归一庶免以有限之财事无涯之功【宋史河渠志】是年河入德清军决内黄口【宋史哲宗本纪】曽孝广为北外都水丞元祐中大臣议复河故道召孝广问之言不可出通判保州久之复为都水丞入为水部员外郎河决内黄诏孝广行视遂疏苏村凿钜野导河北流纾澶滑深瀛之害迁都水使者洛水频岁湓涌浸齧北岸孝广按河隄得废渡口遗迹曰此昔人所以杀水势也即日复决之累石为防自是无水患提防永兴路刑狱【宋史曽孝广传】马黙为河北都转运使初元丰间河决小吴因不复塞縦之北流元祐议臣以为东流便水官遂与之合黙与同时监司上议以北流为便御史郭知章复请从东流于是作东西马头约水复故道为长堤壅河之北流者劳费甚大明年复决而北竟不能使之东【宋史马黙传】









　　行水金鉴巻十三
　　钦定四库全书
　　行水金鉴巻十四
　　江南按察使傅泽洪撰
　　河水
　　宋哲宗绍圣元年冬十月丁酉河北流十二月巳丑漳河决溢浸洺磁等州令计置堙塞【宋史哲宗本纪　熈宁导东流而北流闭至是河竟北流至元符二年东流遂断絶】
　　宋哲宗绍圣二年秋七月庚戌河北流涨没民田庐遣官振之【宋史哲宗本纪】七月戊午诏沿黄河州军河防决溢并即申奏【宋史河渠志】绍圣末都水使者议建广武四埽石岸朝廷命先治岸数十步以验其可否黄流湍悍役人多死一方甚病功不可成而使者申前説愈力文瓘条别利害罢其役【宋史谢文瓘】宋哲宗元符元年澶州河溢冬十月丁酉以河北京东河溢遣官振防【宋史哲宗本纪】
　　宋哲宗元符二年二月乙亥北外都水丞李伟言相度大小河门乗此水势衰弱并先修闭各立蛾眉埽镇压乞次于河北京东两路差正夫三万人其他夫数令修河官和雇三月丁已伟又乞于澶州之南大河身内开小河一道以待涨水纾解大吴口下注北京一带向着之患并従之六月末河决内黄口东流遂断絶八月甲戍诏大河水势十分北流其以河事付转运司责州县共力救防隄岸辛丑左司谏王祖道请正吴安持郑佑李仲李伟之罪投之逺方以明先帝北流之志诏可【宋史河渠志】六月久雨河北大水河溢漂人民壊庐舍【宋史五行志】十二月壬辰诏河北黄河退滩地听民耕垦免租税三年【宋史哲宗本纪】
　　先是治平二年始命都水监浚二股五股河以纾恩冀之患熙宁二年从宋昌言程昉议开二股以导东流裁及六分而北流闭河自其南四十里东决泛滥大名恩德沧永静五州军境三年令河北转运司开修二股上流四年北京新堤第四第五埽决下属恩冀贯御河五年二股河成深十一尺广四百尺而新隄决口亦塞又以水或横决散漫常虞遏壅命范子渊于第四第五埽开修直河使大河还二股故道十年大决于澶州之曹村【今在开州西南】河道南徙东滙于梁山张泽泺分为二派一合南清河入淮一合北清河入海凡灌郡县四十五而濮济郓齐尤甚壊田逾三十万顷元丰元年决口塞诏改曹村埽曰灵平四年澶州小吴埽大决河复注御河诏东流已填淤不可复将来更不修闭元祐中复议回河久之不决而绍圣初吴安持李伟卒行之然东流堤防未固濒河多被水患元符二年河决内黄口东流断絶诏大河水势十分北流其共力救防隄岸是后不复开二股矣漳水故禹河也清河行漳水之南大河故渎之北去禹河最近治河者欲复禹旧迹莫如导黄河入白沟以人力为之其可也而况商胡自决北流通快海口广深此诚千载一遇因祸而为福转败而为功在此时矣为当日计但能于魏恩冀沧之境寛立隄防约栏水势疏其壅积遏其冲要则此河虽不逮禹功犹得比王景之所治千年可以无患而朝议纷纭必欲回河使东六塔既败二股更兴至元丰四年河又北流而神宗之意怠矣王安石委任程昉范子渊濬川之杷几于以河为戏陈祐甫援李垂之防请复西河故渎帝爱惜民力亦莫之许也哲宗即位复议回河大畧谓河尾北向恐入契丹之地则其界逾河而南彼必为桥梁守以州郡中国全失险阻而苏辙駮之以为契丹之河南注于海地形北高河无北徙之道而海口深浚势无徙移范百禄亦云界河向去深阔加以朝夕海潮往来渲荡必无浅淀河尾安得直注北界是亦足以解其惑已而绍圣诸臣力主东流闭断北口盖借河事以伸其绍述之説意不在河更无足论元符二年河复决而北地势可知而建中靖国初犹有献东流之议者蜩螗沸羮一唱百和自庆歴以来五十余年凡发言盈庭之日皆坐失机防之日也卒委其地于金源氏而河益南徙濬滑汲胙之间化为平陆岂不惜哉【禹贡锥指】
　　宋哲宗元符三年正月已卯徽宗即位郑佑吴安持軰皆用登极大赦次第牵复中书舍人张商英缴奏佑等昨主回河皆违神宗北流之意不听商英又尝论水官非其人治河当行其所无事一用堤障犹塞儿口止其啼也三月乃以商英为龙圗阁待制河北都转运使兼专功提举河事商英复陈五事一曰行古沙河口二曰复平恩四扫三曰引大河自古漳河浮河入海四曰筑御河西隄而开东堤之积五曰开朩门口泄徒骇河东流大要欲随地势疏濬入海防四月河决苏村七月诏商英毋治河止厘本职其因河事差辟官吏并罢复置北外都水丞司【宋史河渠志】宗武第进士韩忠彦镇瀛州辟为河间令值河溢増堤防城吏率兵五百伐材近郊虽塟木亦不免父老遮道泣宗武入府白罢之徽宗即位为秘书丞【宋史韩宗武传】
　　宋徽宗建中靖国元年春尚书省言自去夏苏村涨水后来全河漫流今已淤高三四尺宜立西堤诏都水使者鲁君贶同北外丞司经度之于是左正言任伯雨奏河为中国患二千岁矣自古竭天下之力以事河者莫如本朝而狥众人偏见欲屈大河之势以従人者莫甚于近世臣不敢逺引只如元祐末年小吴决溢议者乃谲谋异计欲立竒功以邀厚赏不顾地势不念民力不惜国用力建东流之议当洪流中立马头设锯齿梢刍材木耗费百倍力遏水势使之东注陵虚驾空非特行地上而已増堤益防惴惴恐决澄沙淤泥久益高仰一旦决溃又复北流此非堤防之不固亦理势之必至也昔禹之治水不独行其所无事亦未尝不因其变以导之盖河流混浊泥沙相半流行既久迤逦淤淀则久而必决者势不能变也或北而东或东而北亦安可以人力制哉为今之防正宜因其所向寛立堤防约拦水势使不至大叚漫流若恐北流淤淀塘泊亦只宜因塘泊之岸増设堤防乃为长防风闻近日又有议者献东流之计不独比年灾伤居民流散公私匮竭百无一有事势窘急固不可为抑亦自高注下湍流奔猛溃决未久势不可改设若兴工公私徒耗殆非利民之举实自困之道也【宋史河渠志】
　　宋崇宁二年岳飞生未弥月河决内黄水暴至母姚抱飞坐瓮中冲涛及岸得免人异之【宋史岳飞传　按飞死于绍兴十一年辛酉飞年三十九逆数至徽宗崇宁二年癸未乃飞所生之年也】
　　宋徽宗崇宁三年十月臣僚言昨奉诏措置大河即由西路歴防边州军回至武强县循河堤至深州又北下衡水县乃达于冀又北渡河过逺来镇及分遣属僚相视恩州之北河流次第大抵水性无有不下引之就高决不可得况西山积水势必欲下各因其势而顺导之则无壅遏之患诏开修直河以杀水势【宋史河渠志】
　　宋徽宗崇宁四年二月工部言乞修苏村等处运粮河堤为正堤以支涨水较修弃堤直堤可减工四十四万料七十一万有奇従之闰二月尚书省言大河北流合西山诸水在深州武强瀛州乐寿埽俯瞰雄霸莫州及防边塘泺万一决溢为害甚大诏増二埽堤及储蓄以备涨水是嵗大河安流【宋史河渠志】
　　宋徽宗崇宁五年二月诏滑州系浮桥于北岸仍筑城垒置官兵守防之八月葺阳武副堤【宋史河渠志】杜常崇宁中至工部尚书以龙圗阁学士知河阳军大河决直州西上埽势危甚常亲防役徙处埽上埽溃水溢及常坐而止于是役人尽力河流遂退郡赖以安【宋史杜常传】宋徽宗大观元年二月诏于阳武上埽第五铺开修直河至第十五铺以分减水势有司言河身当长三千四百四十步面阔八十尺底阔五丈深七尺计役十万七千余工用人夫三千五百八十二凡一月毕従之十二月工部员外郎赵霆言南北两丞司合开直河者凡为里八十有七用缗钱八九万异时成功可免河防之忧而省久逺之费诏従之【宋史河渠志】是年京东水河溢【宋史徽宗本纪】是年夏大水河北京西河溢漂溺民戸【宋史五行志】宋徽宗大观二年五月霆上免夫之议大畧谓黄河调发人夫修筑埽岸每歳春首骚动数路常至败家破产今春滑州鱼池埽合起夫役尝令送免夫之直用以买土増贴埽岸比之调夫反有赢余乞诏有司应堤埽合调春夫并依此例立为永法诏曰河防夫工嵗役十万滨河之民困于调发可上户出钱免夫下户出力充役其相度条画以闻丙申邢州言河决陷钜鹿县诏迁县于高地又以赵州隆平下湿亦迁之六月已夘都水使者吴玠言自元丰间小吴口决北流入御河下合西山诸水至清州独流砦三义口入海虽深得保固形胜之防而嵗月寖久侵犯塘堤冲壊道路齧损城砦臣奉诏修治隄防御捍涨溢然筑八尺之堤当九河之尾恐不能敌若不遇有损缺逐旋増修即又至隳壊使与塘水相通于边防非计也乞降旨修葺従之庚寅冀州河溢壊信都南宫两县【宋史河渠志】是年八月辛已邢州河水溢壊民庐舎复被水者家【宋史徽宗本纪】是年秋黄河决陷没邢州钜鹿县【宋史五行志】
　　宋徽宗大观三年六月庚寅冀州河水溢【宋史徽宗本纪】是年八月诏沈纯诚开兎源河兎源在广武埽对岸分减埽下涨水也【宋史河渠志】
　　是年河决清河【淮安府志】
　　宋徽宗政和四年十一月都水使者孟昌龄言今嵗夏秋涨水河流上下并行中道滑州浮桥不劳解折大省嵗费诏许称贺官吏推恩有差昌龄又献议导河大伾可置永逺浮桥谓河流自大伾之东而来直大伾山西而止数里方回南东转而过复折北而东则又直至大伾山之东亦止不过十里耳视地形水势东西相直径易防不十余里间且地势低下可以成河倚山可为马头又有中潬正如河阳若引使穿大伾大山及东北二小山分为两股而过合于下流因是三山为趾以系浮梁省费数十百倍可寛河朔诸路之役朝廷喜而従之【宋史河渠志】
　　宋徽宗政和五年置提举修系永桥所六月癸丑降德音于河北京东京西路其畧曰凿山酾渠循九河既道之迹为梁跨趾成万世永赖之功役不逾时虑无愆素人絶往来之阻地无南北之殊灵祗懐柔黎庶呼舞眷言朔野爰暨近畿畚锸繁兴薪刍转徙民亦劳止朕甚悯之宜推在宥之恩仍广蠲除之惠应开河官吏令提举所具功力等第闻奏又诏居山至大伾山浮桥属濬州者赐名天成桥大伾山至汶子山浮桥属滑州者赐名荣光桥俄改荣光曰圣功七月庚辰御制桥名磨崖以刻之方河之开也水流虽通然湍激猛暴遇山稍隘往往泛溢近砦民夫多被漂溺因亦及通利军其后遂注成巨泺云是月昌龄迁工部侍郎八月已亥都水监言大河以就三山通流正在通利之东虑水溢为患乞移军城于大伾山居山之间以就高仰従之十月丁已中书省言冀州枣强埽决知州辛昌宗武臣不谙河事诏以王仲元代之十一月丙寅都水使者孟揆言大河连经涨淤滩靣已高致河流倾侧东岸今若修闭枣强上埽决口其费不赀兼冬深难施人力縦使极力修闭东堤上下二百余里必须尽行増筑与水争力未能全免决溢之患今漫水行流多咸卤及积水之地又不犯州军止经数县地分迤逦纒御河归纳黄河欲自决口上恩州之地水堤为始増补旧堤接续御河东岸签合大河従之乙亥臣僚言禹迹湮没于数千载之逺陛下神智独运一旦兴复导河三山长堤盘固横截巨浸依山为梁天造地设威示南北度越前古嵗无解系之费人无病涉之患大功既成愿申饬有司以日继月视水向着随为堤防益加増固每遇涨水水官漕臣不辍巡视诏付昌龄【宋史河渠志】蔡京任孟昌龄为都水使者凿大伾三山创天成圣功二桥大兴工役无虑四十万两两河之民愁困不聊生而京僴然自以为稷契周召也【宋史蔡京传】宋徽宗政和七年五月丁巳臣僚言恩州宁化镇大河之侧地势低下正当湾流冲激之处歳久堤岸怯薄沁水透堤甚多近镇居民例皆移避方秋夏之交时雨霈然一失堤防则不惟东流莫测所向一隅生灵所系甚大亦恐妨阻大名河间诸州往来边路乞付有司贴筑同防従之六月癸酉都水使者孟扬言旧河阳南北两河分流立中潬系浮梁顷縁北河淤淀水不通行止于南河修系一桥因此河项窄狭水势冲激每遇涨水多致损壊欲措置开修北河如旧修系南北两桥従之九月丁未诏扬专一措置而令河阳守臣王序营办钱粮督其工料【宋史河渠志】是年瀛沧州河决沧州城不没者三版民死者百余万【宋史五行志】唐恪知沧州河决水犯城下恪乗城救理都水孟昌龄移檄索船与兵恪报水势方恶船当以备缓急沧为极边兵非有旨不敢遣昌龄怒劾之恪不为动益治水水去城得全诏书褒美进龙圗阁待制知扬州召拜户部侍郎京师暴水至汴且溢付恪治之或请决南隄以纾宫城之患恪曰水涨隄壊此无可奈何今决而浸之是鱼鼈吾民也亟乗小舟相水源委求所以利导之乃决金隄注之河浃旬水平入对帝劳之曰宗庙社稷获安卿之力也恪再拜因上疏言水隂类也至犯宫阙天其或者以隂盛之沴儆告陛下乎愿垂意时事益儆天戒宣和初迁尚书靖康初拜同知枢宻事中书侍郎金人逼百官立张邦昌令吴幵莫俦入城取推戴状恪既书名仰药而死【宋史唐恪传】
　　宋徽宗重和元年三月已亥诏滑州濬州界万年堤全借林朩固防堤岸其广行种植以壮地势五月甲辰诏孟州河阳县第一埽自春以来河势湍猛侵啮民田迫近州城正二三里其令都水使者同漕臣河阳守臣措置固护是秋两广武埽危急诏内侍王仍相度措置【宋史河渠志】蒋兴祖知开封阳武县武古博浪沙地土脉脆恶大河薄其南尝积雨泛溢埽具溃兴祖躬救防露宿其上弥四旬隄以不壊治为畿邑最使者交荐之靖康初死难诏赠朝散大夫【宋史蒋兴祖传】
　　宋徽宗宣和元年九月辛未蔡京等言南丞管下三十五埽今嵗涨水之后岸下一例生滩河行中道实由圣德昭格神只顺助望宣付史馆诏送秘书省十二月开修兎源河并直河毕工降诏奬谕【宋史河渠志】
　　宋徽宗宣和二年九月已卯王黼言昨孟昌龄计议河事至滑州韩村埽检视河流冲至寸金潭其势就下未易御遏近降诏旨令就书定淃湾对开直河方议开凿忽自成直河一道寸金潭下水即安流在役之人聚首仰叹乞付史馆仍帅百官表贺従之【宋史河渠志】
　　宋徽宗宣和三年六月河溢冀州信都十一月河决清河埽是嵗水壊天成圣功桥官吏行罚有差【宋史河渠志　徽宗本纪是年六月河决恩州清河埽与河渠志异未知孰是】
　　宋徽宗宣和四年四月壬子都水使者孟扬言奉诏修系三山东桥凡役工十五万七千八百今累经涨水无虞诏因桥壊失职降秩者俱复之【宋史河渠志】
　　宋钦宗靖康元年二月乙卯御史中丞许翰言保和殿大学士孟昌龄延康殿学士孟龙圗阁直学士孟揆父子相继领职二十年过恶山积妄设堤防之功多张梢桩之数穷竭民力聚敛金帛交结权要内侍王仍为之奥主超付名位不知纪极大河浮桥嵗一造舟京西之民犹惮其役而昌龄道建三山之防回大河之势顿取百年浮桥之费仅为数嵗行路之观漂没生灵无虑万计近辅郡县萧然破残所辟官吏计金叙绩富商大贾争注名牒身不在公遥分爵赏每兴一役干没无数省部御史莫能钩考陛下方将澄清朝着建立事功不先诛窜昌龄父子无以昭示天下望籍其奸赃以正典刑诏并落职昌龄在外宫观依旧权领都水监职事揆候措置桥船毕取防翰复请钩考簿书发其奸赃乃诏昌龄与中大夫揆与中奉大夫三月丁丑京西转运司言本路嵗科河防夫三万沟河夫一万八千縁连年不稔羣盗劫掠民力困乞量数减放诏减八千人【宋史河渠志】靖康间求道判都水监陈留河决四十余日漕输不通京城大恐开封尹宗泽命求道治之七日河尽复故道【宋史陈求道传】
　　先是大中祥符四年河决通利军【治黎阳】合御河寻经塞治至庆歴八年自澶州东北三十里商胡埽决而北迳清丰县西【在今大名府东南九十里】又北迳南乐县西【在今大名府东南四十里】又北至大名府东北合永济渠【即今之卫河元城县志卫河在县东北】又东北迳冠氏县西北【今山东东昌府冠县北有冠氏故城】又东北迳馆陶县西【在今东昌府西一百三十里与平恩县分水今邱县西有平恩故城卫河在县东南四十里】又东北迳临清县西【元和志永济渠在临清县城西门外即今临清州】又东北径宗城县东【水经注白沟东北迳广宗县东为清河其故城在今威县界宋宗城即故广宗今为　顺德府广宗县威县地清河在威县东】又东北迳清河县东【今广平府清河县东有衞河广平府志清河县冇黄河故道在县北一里亦名黄芦河北入南宫县界】又东北迳夏津县西北【在今东昌府高唐州西五十里卫河去县四十里与清河县分水】又东北迳武城县西【在今高唐州北一百二十里县西十里有东武城故城水经注云清河迳其西也今卫河在县西与清河县分水】又东北迳枣强县西【在今真定府东南三百里枣强故城在今县东南】又东迳将陵县西北【将陵唐属德州五代周省长河入焉宋景祐元年移将陵治长河镇改属永静军永静今为河间府景州也元分将陵地置故城县今卫河在其南与恩县分水又东迳德州入吴桥界金志吴桥县有永济渠吴桥本安陵县宋景祐二年废入将陵今卫河在县西二十里宁津志县西三十里有古黄河自吴桥入又北入南皮广可二里两岸废堤窿然峭立居人谓之卧龙冈盖即永济渠为宋北流之所经也】又东迳蓚县南【蓚县今为河间府景州州志云卫河在州东二十里】又东北迳东光县西【在今河间府东南一百五十里水经注清河自胡苏亭又东北右防大河故渎迳东光县故城西寰宇记云永济渠在东光县南二百步南盖西字之误东光新志卫河在县西三里】又东北迳南皮县西【在今河间府东南三百七十里水经注清河自南皮县西又东北无棣沟出焉东北迳盐山东北入海清河又东北迳南皮县故城西按故城在今县东北卫河在县西二十里与交河县分水通典无棣沟隋末填废永徽元年薛大鼎为刺史奏开之外引鱼盐于海百姓歌其利】又东北迳清池县西而北与漳水合【水经注清河自浮阳县西又东北浮水故渎出焉详见后清河又东北迳浮阳县故城西按浮阳汉勃海郡治唐改曰清池置沧州治焉即今河间府沧州寰宇记云永济渠在清池县西三十里水经浊漳篇云衡漳自成平县北又东北入清河谓之合口今河间府青县南有合口镇】又东北迳干宁军东【军在今河间府青县南唐干宁中析长芦鲁城二县地置干宁军周置永安县为军治宋改曰干宁县大观三年升军为清州今为青县卫河在县东寰宇记云御河在干宁县南十步是也县南二里有中山山岩耸峙宋时以黄河所经呼为碣石或镌铭其上元王充耘据以为禹贡之碣石大谬】又东北迳独流口又东至劈地口入于海【水经注清河东北至泉州县北入滹沱又东迳漂榆邑故城南入于海泉州今顺天府宝坻县也漂榆城在今河间府静海县北按静海县本宋清州地县境有界河亦曰潮河即易滹沱巨马三水所防自顺天府文安县流经县西北合卫河入海塘泺既兴文安大城之水多入白河其行界河者唯漳卫耳独流口在静海县北二十里九域志云干宁军有独流北独流东二砦俱在军北百二十里即此地也劈地口在静海县东北又东为三义口盖即天津卫东北之三岔河志云漳卫水西南自静海县来经卫北其流浊潞水西北自武清县来经卫北其流清至卫东北而合流又东南出小直沽入于海天津亦宋清州地也】以今舆地言之开州大名元城【并属直隷大名府】冠县馆陶邱县临清【并属山东东昌府】威县清河【并属直隷广平府】夏津武城【并属东昌府】枣强【属直隷真定府】故城【属直隷河间府】恩县【属东昌府】德州【属山东济南府】呉桥景州东光南皮交河沧州青县静海天津【并属河间府青县静海天津北接顺天府大城寳坻界】诸州县界中皆宋时黄河北流之所经也商胡决后二十一嵗为神宗熙宁二年已酉导东流而北流闭又十二嵗为元丰四年辛酉河复北流哲宗绍圣初又闭后数嵗为元符二年已夘东流断絶河竟北流盖自仁宗庆歴八年戊子下逮金章宗明昌五年甲寅实宋光宗之绍熙五年而河决阳武出胙城南南北分流入海凡一百四十六嵗　北流初行永济渠其后兼混入漳水河渠志熙宁元年河溢瀛州乐寿埽元丰五年河溢永静军阜城下埽元祐五年南宫等五埽危急诏固防绍圣元年赵偁请修平乡钜鹿埽崇宁三年臣僚言奉诏措置大河由西路歴沿边州军回至武强县循河隄至深州又北下衡水乃达于冀四年尚书省言大河北流合西山诸水在深州武强瀛州乐寿埽俯瞰雄霸莫州万一决溢为害甚大诏増二埽隄及储蓄以备涨水大观元年邢州言河决陷钜鹿县诏徙县于高地又以赵州隆平县下湿亦迁之又冀州河溢壊信都南宫两县宣和二年河溢信都今按阜城平乡钜鹿武强衡水乐寿信都南宫等县皆漳水之所经御河不入其界而屡被大河决溢之害此北流混入漳水之明验也今广平府曲周平乡广宗钜鹿县界中并有黄河故道县志云宋元丰中北流决入漳水遂为大河之所经又清河县北有黄河故道北入南宫界盖自宗城清河二县之御河决入赵偁言初决南宫再决宗城三决内黄皆西决则地势西下较然可见即其事矣其在阜城乐夀者则自枣强之御河决而北熙宁元年河决冀州枣强埽北注瀛政和五年孟揆言若修闭枣强上埽决口其费不赀是也然北流虽混入漳水仍自两行其下流至清池县西还与之合故徽宗即位张商英议引大河自古漳河浮河入海盖欲导全河以入漳而废永济之故道浮河即浮水在今沧州东南水经注所称浮水故渎也【淇水注云浮水首受清河于浮阳县界东北迳高城县之宛乡城北又东迳章武县故城又东迳箧山北又东北迳栁县故城南又东北迳汉武望海台又东注于海应劭曰潮汐往来日再今沟无复有水也今盐山县东北七十里有武帝台】地势东高西下北流屡决而西导全河入漳尤合于禹迹但河由界河趋独流口入海极其通利而顾欲改従久淤之浮渎至盐山县界入海殊为多事商英亦非知水者也禹河本随西山下东北去贾让请决黎阳遮害亭放河使北入海是也时不见用而宋之北流实行其道河入海之路宜近不宜逺孙禁议决平原金隄令入故笃马河行五百余里入海是也许商阻之而宋之东流卒由笃马河入海盖訏谟逺犹虽为人所格而天必従之屈于一时伸于万世惟其言之当于理而已矣　宋君臣论治河往往有格言熙宁五年神宗语执政曰河决不过占一河之地或东或西若利害无所较听其所趋如何元丰四年又谓辅臣曰水性趋下以道治水则无违其性可也如能顺水所向徙城邑以避之复有何患虽神禹复生不过如此此格言也然施之于商胡北流适得其宜若地平土疏溃溢四出所占不止一河之地者岂亦当顺水所向迁城邑以避之乎欧阳修曰河本泥沙无不淤之理淤常先下流水行渐壅乃决上流低处故大河已弃之道自古难复此格言也然瓠子决二十余嵗而武帝塞之河复北行二渠河侵汴济注淮泗六十余年而王景治之仍由千乗入海今横陇之徙裁二十年安见必不可复但北流实为利便不当更事横陇耳苏辙曰黄河之性急则通流缓则淤淀既无东西皆急之势安有两河并行之理此格言也然吾观宋之二股即唐之马颊以此为枝渠受河水十之一二亦自无害但不可令指大如股耳张商英曰治河当行其所无事一用隄障犹塞儿口止其啼此格言也语出贾让然让意谓正道常流不可效战国为之曲防耳若冲激之处溃溢可虞非増卑培薄何以御之任伯雨曰昔禹之行水不独行其所无事亦未尝不因其变以道之此格言也然必如北流之合于禹迹者不妨因其势而利导之若注钜野通淮泗安得不反之使北邪此数説者譬如奕者必胜之着而低手混施之则全局皆空古今经验之方而庸医误用之则杀人无算是故治河之道或新或旧或合或分或通或塞或无事或有事或小有事或大有事神而明之存乎其人茍非其人则必有害孟子所以恶执一也【禹贡锥指】
　　宋高宗建炎二年冬杜充决黄河自泗入淮以阻金兵【宋史高宗本纪】









　　行水金鉴巻十四
&lt;史部,地理类,河渠之属,行水金鉴&gt;
　　钦定四库全书
　　行水金鉴巻十五
　　江南按察使傅泽洪撰
　　河水
　　金始克宋两河悉畀刘豫豫亡河遂尽入金境数十年间或决或塞迁徙无定金人设官置属以主其事沿河上下凡二十五埽六在河南十九在河北【金史河渠志】按范成大北使録云濬州城西南有积水若河盖大河剰水也又按宋史隆兴再请和以成大充金祈请国信使【见范成大传】孝宗隆兴之元二即金世宗之大定三年四年也时濬州城下仅有剰水则河离濬滑在隆兴之前可知矣朱子语録一条云元丰间河北流自后中原多事后来南流金人亦多事近来又北流见归正人説盖其时河尝南流寻复归北也【禹贡锥指】
　　金世宗大定八年六月河决李固渡水溃曹州城分流于单州之境九年正月朝廷遣都水监梁肃往视之河南统军使宗室宗叙言大河所以决溢者以河道积淤不能受水故也今曹单虽被其患而两州本以水利为生所害农田无几今欲河复故道不惟大费工役又卒难成功纵能塞之他日霖潦亦将溃决则山东河患又非曹单此也又沿河数州之地骤兴大役人心动揺恐宋人乗间构为边患而肃亦言新河水六分旧河水四分今若塞新河则二水复合为一如遇涨溢南决则害于南京北决则山东河北皆被其害不若李固南筑隄以防决溢为便尚书省以闻上从之【宗叙梁肃本畧同】三月拜宗叙为参知政事上谕之曰卿昨为河南统军时尝言黄河隄埽利害甚合朕意朕每念百姓凡有差调吏互为奸若不早计而迫期徴敛则民増十倍之费然其所征之物或委积经年至腐朽不可复用使吾民数十万之财皆为弃物此害非细卿既参朝政凡此者皆当革其择所利而行之【金史河渠志】金世宗大定十一年河决王村南京孟卫州界多被其害【金史河渠志】
　　金世宗大定十二年正月尚书省奏捡视官言水东南行其势甚大可自河隂广武山循河而东至原武阳武东明等县孟卫等州増筑隄岸日役夫万一千期以六十日毕诏遣太府少监张九思同知南京留守事赫舎哩邈监防工作【金史河渠志】
　　金世宗大定十三年三月以尚书省请修孟津荥泽崇福埽堤以备水患上乃命雄武以下八埽并以类従事【金史河渠志】
　　金世宗大定十七年秋七月大雨河决白沟十二月尚书省奏修筑河隄日役夫一万一千五百以六十日毕工诏以十八年二月一日发六百里内军夫并取职官人力之半余听发民夫以尚书工部郎中张大节同知南京留守事高苏董役先是祥符县陈桥镇之东至陈留潘冈黄河隄道四十余里以县官摄其事南京有司言乞专设埽官十九年九月乃设京埽巡河官一员【金史河渠志】
　　金世宗大定二十年河决卫州及延津京东埽弥漫至于归德府捡视官南京副留守舒穆噜辉者言河水因今秋霖潦暴涨遂失故道势益南行宰臣以闻乃自卫州埽下接归德府南北两岸増筑隄以捍湍怒计工一百七十九万六千余日役夫二万四千余期以七十日毕工遂于归德府剏设巡河官一员埽兵二百人且诏频役夫之地与免今年税赋二十一年十月以河移故道命筑隄以备【金史河渠志】河决于卫横流而东沧境有九河故道大节即相宜缮堤水不为害章宗即位擢中都路都转运使【金史张大节传】
　　金世宗大定二十六年八月河决卫州堤壊其城上命户部侍郎王寂都水少监王汝嘉驰传措画备御而寂视被灾之民不为拯救乃专集众以网鱼取官物为事民甚怨嫉上闻而恶之既而河势泛滥及大名上于是遣戸部尚书刘玮往行户部事従宜规画黜寂为蔡州防御使冬十月上谓宰臣曰朕闻亡宋河防一步置一人可添设河防军数他日又曰比闻河水泛溢民罹其害者赀产皆空今复遣官于被灾路分推排何耶右丞张汝霖曰今推排者皆非被灾之处上曰虽然必其邻道也既邻水而居岂无惊扰迁避者乎计其赀产岂有余哉尚何推排为十一月又谓宰臣曰河未决卫州时尝有言者既决之后有司何故不令朕知命询其故【金史河渠志】是年徙卫州胙城县【金史世宗本纪】刘玮擢户部尚书时河决于卫自卫抵清沧皆被其害诏兼工部尚书往塞之或以谓天灾流行非人力所能御唯当徙民以避其冲玮曰不然天生五材递相休王今河决者土不胜水也俟秋冬之交水势稍杀以渐兴筑庶几可塞明年春玮斋戒祷于河功役齐举河乃复故召还増秩【金史刘玮本传】金世宗大定二十七年二月御史台言自来沿河京府州县官坐视管内河防缺壊特不介意若令沿河京府州县长贰官皆于名衘管勾河防事如任内规措有方能御大患或守防不谨以致疎虞临时闻奏以议赏罚上従之仍命每嵗将泛之时令工部官一员沿河捡视于是以南京府及所属延津封丘祥符开封陈留胙城杞县长垣归德府及所属宋城宁陵虞城河南府及孟津河中府及河东懐州河内武陟同州朝邑卫州汲新乡获嘉徐州彭城萧丰孟州河阳温郑州河阴荥泽原武汜水濬州卫陜州阌乡湖城灵寳曹州济隂滑州白马睢州襄邑滕州沛单州单父解州平陆开州濮阳济州嘉祥金乡郓城四府十六州长贰皆提举河防事四十四县令佐皆管勾河防事初卫州为河水所壊命増筑苏门迁其州治至二十八年水息居民稍还皆不乐迁于是遣大理少卿康元弼按视之元弼还奏旧州民复业者甚众且南使驿道馆所在向以不为水备以故被害若但修其隄之薄缺者可以无虞比之迁治所省数倍不若从其民情修治旧城为便乃不迁州仍敇自今河防官司怠慢失备者皆重抵以罪【金史河渠志】是年十一月甲寅诏河水泛溢农夫被灾者与免差税一年卫懐孟郑四州塞河劳役并免今年差税【金史世宗本纪】河决曹濮间濒水者多垫溺朝廷遣元弼往视相其地如盎而城在盎中水易为害请命于朝以徙之卒改筑于北原曹人赖焉出为州刺史阅歳授大理少卿先是卫城为河所壊増筑苏门以寓州治水既退民不乐迁欲复归卫于是遣元弼按视还言治故城便遂复其旧【金史康元弼传】
　　金世宗大定二十九年五月河溢于曹州小堤之北六月上谕防有司曰比闻五月二十八日河溢而所报文字如此稽滞水事最急功不可缓稍缓时顷则难固防矣十二月工部言营筑河堤用工六百八万余就用埽兵军夫外有四百三十余万工当用民夫遂诏命去役所五百里州府差顾于不差夫之地均征顾钱验物力科之毎工钱百五十文外日支官钱五十文米升半仍命彰化军节度使内族裔都水少监大龄夀提控五百人往来弹压先是河南路提刑司言沿河居民多困乏逃移盖以河防差役烦重故也窃惟御水患者不过隄埽若土功従实计料薪稾桩杙以时征敛亦复何难今春筑堤都水监初料取土甚近及其兴工乃逺数倍人夫惧不及程贵价买土一队之间多至千贯又许州初科薪槀十八万余束既而又配四万四千是皆常嵗必用之物农隙均科则易输纳自今堤埽兴工乞合本监以实计度量一嵗所用物料验数折税或令和买于冬月分为三限输纳为便诏尚书省详议以闻【金史河渠志】刘玑为户部员外郎上便宜数事世宗谓宰相曰玑言河堤种柳可省每嵗隄防之费及言官钱利害甚可取卿等议其可者行之擢潍州刺史【金史刘玑传】
　　金章宗明昌元年春正月尚书省奏臣等以为自今凡兴工役先量负土逺近増筑高卑定功立限牓谕使人先知无令増加力役并河防所用物色委都水监每嵗于八月以前先拘籍旧贮物外实阙之数及次年春工多寡移报转运司计置于冬三月分限输纳如水势不常夏秋暴涨危急则用相隣埽分防备之物不足则复于所近州县和买然复虑人户道途泥淖艰于运纳止依税内科折他物更为増价当官支付违者并论如律仍令所属提刑司正官一员驰驿监视体究如此则役作有程而河不失备制可之【金史河渠志】伊喇履进尚书右丞初河决曹州帝问曰春秋二百四十二年不言河决何也履曰春秋止是鲁史所以鲜及他国事【金史伊喇履传】金章宗明昌四年六月河决卫州魏清沧皆被害【金史五行志】十一月尚书省奏河平军节度使王汝嘉等言大河南岸旧有分流河口如可疏导足泄其势及长堤以北恐亦有可以归纳排瀹之处乞委官视之济北埽以北宜创起月堤臣等以为宜从所言其本监官皆以谙练河防故注以是职当使従汝嘉等同往相视庶免异议如大河南北必不能开挑归纳其月堤宜依所料兴修上从之十二月敕都水监官提控修筑黄河堤及令大名府差正千户一员部甲军二百人弹压勾当【金史河渠志】金章宗明昌五年春正月尚书省奏都水监丞田栎同本监官讲议黄河利害尝以状上言前代毎遇古堤南决多经南北清河分流南清河北下有枯河数道河水流其中者长至七八分北清河乃济水故道可容三二分而已今河水趋北齧长堤而流者十余处而堤外率多积水恐难依元料増修长堤与创筑月堤也可于北岸墙村决河入梁山泺故道依旧作南北两清河分流然北清河旧堤歳久不完当立年限増筑大堤而梁山故道多有屯田军户亦宜迁徙今拟先于南岸王村宜村两处决堤导水使长堤可以固护姑宜仍旧如不能疏导即依上开决分为四道竢见水势随宜料理尚书省以栎等所言与明昌二年刘玮等所案视利害不同【按刘玮本传明昌二年玮知大名府仍领河防事三年召拜尚书右丞】及令陈言人冯德舆与栎靣对亦有不合者送工部议复言若遽于墙村疏决縁濒北清河州县二十余处两岸连亘千有余里其堤防素不修备恐所屯军户亦率难徙今嵗先于南岸延津县堤决堤泄水其北岸长堤自白马以下定陶以上并宜加功筑防庶可以遏将来之患若定陶以东三埽弃堤则不必修止决旧压河口引导积水东南行流堤北张彪白塔两河间碍水军户可使迁徙及梁山泺故道分屯者亦当预为安置宰臣奏曰若遽从栎等所拟恐既更张利害非细比召河平军节度使王汝嘉同计议先差干济官两员行戸工部事覆视之同则就令计实用工物量州县逺近以调丁夫其督趣春工官即充今嵗守涨及与本监官同议经久之利诏以知大名府事内族裔尚书户部郎中李敬义充行户工部事以叅知政事胥持国都提控又奏差德州防御使李献可尚书戸部郎中焦旭于山东当水所经州县筑护城堤及北清河两岸旧有堤处别率丁夫修筑亦就令讲究河防之计他日上以宋阎士良所述黄河利害一帙付叅知政事马琪曰此书所言亦有可用者今以赐卿二月上谕平章政事守贞曰王汝嘉田栎专管河防此国家之重事也朕比问其曽于南岸行视否乃称未也又问水决能行南岸乎又云不可知且水趋北久矣自去嵗便当经画今不称职如是耶可谕防令往尽心固防无致失备及讲究所以经久之计稍涉违慢当并治罪三月行省并行戸工部及都水监官各言河防利害事都水监元拟于南岸王村宜村两处开导河势縁比来水势去宜村堤稍缓唯王村岸向上数里卧卷可以开决作一河且无所犯之城市村落又拟于北岸墙村疏决依旧分作两清河入梁山故道北清河两岸素有小堤不完复当作大堤尚书省谓以黄河之水势若于墙村决注则山东州县膏腴之地及诸盐塲必被沦溺设使修筑壊堤而又吞纳不尽功役至重虚困山东之民非徒无益而又害之也况长堤已加固防复于南岸疏决水势已寝决河入梁山泺之议水所经城邑已劝率作防城堤矣先所修清河旧堤宜遣罢之监丞田栎言定陶以东三埽弃堤不当修止言决旧压河口以导渐水入堤北张彪白塔两河之间凡当水冲屯田戸须令迁徙臣等所见止当堤前作朩岸以备之其间居人未当迁徙至夏秋水势泛溢权令避之水落则当各复业此亦户工部之所言也上曰地之相去如此其逺彼中利害安得悉知惟委行省尽心措画可也四月以田栎言河防事上谕防叅知政事持国曰此事不惟责卿要卿等同心规画不劳朕心尔如栎所言筑堤用二十万工嵗役五十日五年可毕此役之大古所未有况其成否未可知就使可成恐难行也迁徙军户四千则不为难然其水时决尚不知所归倘有溃走若何枝梧如今南岸两处疏决使其水趋南或可分杀其势然水之形势朕不亲见难为条画虽卿亦然丞相左丞皆不熟此可集百官详议以行百官咸谓栎所言弃长堤无起新堤放河入梁山故道使南北两清河分流为省费息民长久之计臣等以为黄河水势非常变易无定非人力可以斟酌可以指使也况梁山泺淤填已高而北清河窄狭不能吞伏兼所经州县农民庐井非一使大河北入清河山东必被其害栎又言乞许都水监符下州府运司专其用度委其任责一切同于军期仍委执政提控縁今监官已经添设又于外监署司多以沿河州府长官兼领之及令佐管勾河防其或怠慢已有同军期断罪的决之法凡栎所言无可用遂寝其议八月以河决阳武故堤灌封丘而东尚书省奏都水监行部官有失固防诏命同知都转运使高旭武卫军副都指挥使钮祜禄奕同往规措尚书省奏都水监官前来有犯已经戒谕使之常切固防今王汝嘉等殊不加意既见水势趋南不预经画承留守司累报辄为迁延以至害民即是故违制防私罪当的决诏汝嘉等各削官两阶杖七十罢职上谓宰臣曰李愈论河决事谓宜遣大臣往以慰人心其言良是向虑河北决措画堤防犹尝置行省况今方横溃为害而止差小官恐失众望自国家观之虽山东之地重于河南然民皆赤子何彼此之间乃命叅知政事马琪往仍许便宜従事上曰李愈不得为无罪虽都水监官非提刑司统摄若与留守司以便宜率民固防或申闻省部亦何不可使朕闻之徒能张皇水势而无经画及其已决乃与王汝嘉一往视之而还亦未尝有所施行问王村河口开导之月则对以四月终其实六月也月日尚不知提刑司官当如是乎寻命戸部员外郎何格赈济被浸之民时行省叅知政事胥持国马琪言已至光禄村周视堤口以其河水浸漫堤岸陷溃至十余里外乃能取土而堤面窄狭仅可数步人力不可施虽穷力可以暂成终当复毁而中道淤淀地有高低流不得泄且水退新滩亦难开凿其孟华等四埽与孟阳堤道沿汴河东岸但可施功者即悉力修防将于农隙兴役及冻毕工则京城不至为害　参知政事马琪言都水外监员数冗多毎事相倚或复邀公议论纷纭不一隳废官事拟罢都水监掾设勾当官二员又自昔选用都散巡河官止由监官辟举皆诸司人或有老疾避仓库之繁行贿请托以致多不称职拟升都巡河作从七品于应入县令廉举人内选注外散巡河依旧亦于诸司及丞簿廉举人内选注并取年六十以下有精力能干者到任一年委提刑司体察若不称职即日罢之如守御有方致河水安流任满从本监及提刑司保申量与升除凡河桥司使副亦拟同此选注继而胥持国亦以为言乃从其请闰十月平章政事守贞曰马琪措画河防事未见功役之数加之积嵗兴功民力将困今持国复病请别遣有材干者往议之上曰堤防救护若能成功则财力固不敢惜第恐财殚力屈成而复毁如重困何宰臣对曰如尽力固护縦为害亦轻若恬然不顾则为害滋甚上曰无乃因是致盗贼乎守贞曰宋以河决兴役亦尝致盗贼然多生于凶歉今时平嵗丰少有差役未必致此且河防之役理所当然今之当役者犹为可耳至于科征薪刍不问有无督输迫切则破产业以易之恐民益困尔上曰役夫须近地差取若逺调之民益艰苦但使津济可也然当俟马琪至而后议之庚辰琪自行省还入见言孟阳河堤及汴堤己填筑补修水不能犯汴城自今河势趋北来嵗春首拟于中道疏决以解南北两岸之危凡计工八百七十余万可于正月终兴工臣乞前期再往河上监视上以所言付尚书省而治检覆河堤并守涨官等罪有差他日尚书省奏事上语及河防事马琪奏言臣非敢不尽心然恐智力有所不及若别差官相度倘有竒画亦未可知如适与臣防同方来兴功亦庶几稍寛朝廷忧顾上然之命翰林待制鄂屯忠孝权尚书户部侍郎太府少监温防权尚书工部侍郎行戸工部事修治河防且谕之曰汝二人皆朕所素识以故委任冀副朕意如有错失亦不汝容【金史河渠志】是年冬十月壬寅遣戸部员外郎何格赈河决被灾人户十二月丁卯免被黄河水灾今年秋税　六年四月戊寅以修河工毕参知政事胥持国进官二阶翰林待制鄂屯忠孝以下三十六人各一阶获嘉令王维翰以下五十六人各赐银币有差【金史章宗本纪】鄂屯忠孝大定二十二年进士歴擢户部侍郎佐胥持国治决河以劳进一阶除河平军节度使兼都水监遂疏七祖佛河及王村周平道口鸡爪孙家港复开东明南阳冈马蹄孙村诸河忠孝常曰河之为患不免劳民复垒石为岸十余里民不胜其病矣改沁南军坐前在卫州勾集妨农军借民钱不令偿由是贫富不相假贷军民不安降宁海州刺史改滑州【金史鄂屯忠孝传】高霖字子约东平人大定二十五年进士歴国史院编修官建言黄河所以为民害者皆以河流有曲折逢隘狭故致湍决按水经当疏其防塞行所无事今若开鸡爪河以杀其势可免数埽之劳凡卷埽工物皆取于民大为时病乞并河堤广树榆柳数年后堤岸既固埽材亦便民力渐省朝廷従之迁应奉翰林文字兼前职【金史高霖传　鄂屯忠孝高霖皆恐劳民病时其言如此何其勤勤恳恳也乃忠孝犹以勾集妨农被降何欤大抵金元以前治河者皆以为民也迨至胜国则为运道为祖陵遂置民瘼于二者之外矣】
　　明昌五年河犯武城堤明年诏凿新河修石岸十四里有奇以塞之【山东通志】
　　自获嘉县西南四十里至新乡县南又东北至胙城县又北接汲县皆有汉古堤城东南有杏园镇为河津戍守处自金明昌中河徙而汲县之流始絶【卫辉府志】先是大定二十七年令沿河京府州县长贰官结衔并带河防自荥阳以下如南京府之延津封丘祥符开封陈留【以上皆属今开封府】胙城【今属卫辉府】杞县【属开封府】长垣【今属大名府】归德府之永城宁陵虞城卫州之汲新乡获嘉【三县今属卫辉府】徐州之彭城【即今徐州】萧丰【皆属徐州】曹州之济隂【即今山东曹州】滑州之白马【即今直隷滑县】睢州之襄邑【即今河南睢州】滕州之沛【今属徐州】单州之单父济州之嘉祥金乡郓城【皆属兖州府】皆为沿河之地则当时河流所经亦大畧可覩也虽数迁徙而汲胙之间如故迨明昌五年八月河决阳武故堤灌封丘而东尚书省奏都水监官见水势趋南不预经画诏各削阶罢职盖河流至是又一大变矣金吉甫云河至绍熙甲寅南连大野并行泗水入淮于是有南北清河之分北清河即济水故道南清河并泗入淮今淮安之西二十里对岸清河口是也按宋光宗绍熙五年甲寅即金章宗明昌五年是嵗河徙自阳武而东歴延津封丘长垣兰阳东明曹州濮州郓城范县诸州县界中至夀张注梁山泺分为二派北派由北清河入海今大清河自东平歴东阿平阴长清齐河歴城济阳齐东武定青城滨州蒲台至利津县入海者是也南派由南清河入淮即泗水故道今防通河自东平歴汶上嘉祥济宁合泗水至清河县入淮者是也河滙梁山泺分二派入南北清河自宋熙宁十年始寻经塞治至是复行其道而汲胙之流遂絶朱子语录云因看刘枢家中原圗黄河却自西南贯梁山泊迤逦入淮来神宗时河北流故金人盛今却南来故其势亦衰谓此事也【时朱子年六十五】下逮元世祖至元间而河又徙自新乡出阳武之南凡九十余嵗　河一过大伾而东不决则已决则东南注于淮其势甚易邱文庄以宋熙宁十年河决为入淮之始非也先是天禧三年河决滑州歴澶濮曹郓注梁山泺合清水古汴渠东入于淮矣又先是咸平三年河决郓州浮钜野入淮泗矣又先是太平兴国八年河大决滑州泛澶濮曹济东南流至彭城入于淮矣溯而上之则汉元光三年河决濮阳瓠子东南注钜野通于淮泗矣但皆未几即塞其歴久而不变至今五百余嵗河淮并为一渎则自金明昌五年始【禹贡锥指】
　　金章宗承安元年七月敕自今沿河傍侧府州县官虽部除者皆勿令员阙【金史河渠志】
　　金章宗泰和二年九月敕御史台官河防利害初不与卿等事然台官无所不问应体究者亦体究之　五年二月以崔守真言黄河危急刍藁物料虽云折税每年不下五六次或名为和买而未尝还其直敕委右三部司正郭澥御史中丞孟铸讲究以闻澥等言大名府郑州等处自承安二年以来所科刍藁未给价者计钱二十一万九千余贯遂命以各处见钱差能干官同各州县清强官一一酬之续令按察司体究【金史河渠志】
　　卫绍王大安元年徐沛界黄河清五百余里几二年以其事诏中外临洮人杨珪上书曰河性本浊而今反清是水失其性也正犹天动地静使当动者静当静者动则如之何其为灾异明矣且传曰黄河清圣人生假使圣人生恐不在今日又曰黄河清诸侯为天子正当戒惧以消灾变而复夸示四方臣所未喻宰相以为妖言议诛之虑絶言路即诏大兴府鎻还本管【金史五行志五代史载开平元年八月丁卯黄河清注云于此书见不为瑞杨珪之上书其所见卓哉以故前后凡史言河清者皆不录】金宣宗贞祐三年四月单州刺史延嘉天泽言守御之道当决大河使北流德博观沧之境今其故堤宛然犹在工役不劳水就下必无漂没之患而难者若不以犯沧盐塲损国利为説必以浸没河北良田为解臣尝闻河侧故老言水势散漫则浅不可以马涉深不可以舟济此守御之大计也若曰浸民田则河徙之后淤为沃壤正宜耕垦收倍于常利孰大焉若失此计则河南一路兵食不足而河北山东之民皆瓦解矣诏命议之【金史河渠志】金宣宗贞祐四年三月延州刺史乌苏克钖克言近世河离故道自卫东南而流由徐邳入海以此河南之地为狭臣窃见新乡县西河水可决使东北其南有旧隄水不能溢行五十余里与清河合则由濬州大名观州清州栁口入海此河之故道也皆有旧堤补其缺罅足矣如此则山东大名等路皆在河南而河北诸郡亦得其半退足以为御备之计进足以壮恢复之基又言南岸居民既已籍其河夫修筑河堰营作戌屋又使转输刍粮赋役繁殷倍于他所夏秋租税犹所未论乞减其稍缓者以寛民力事下尚书省宰臣谓河流东南旧矣一旦决之恐故道不容衍溢而出分为数河不复可收水分则浅狭易渡天寒辄冻御备愈难此甚不可诏但令量宜减南岸郡县居民之赋役【金史河渠志】
　　自宋南渡河离濬滑势益趋而南至金明昌五年淫于济泗分派入海汲胙之河遂空其去禹迹益逺矣先是都水监丞田栎言黄河利害云前代每遇古隄南决多经南北清河分流南清河北下有枯河数道河水流其中者长至七八分北清河乃济水故道可容二三分而已因欲于北岸墙村决河入梁山泺故道依旧作两清河分流未及行而八月河决竟如其言盖是时决势既成栎欲因而利导之故为此议然前代河行淮济未几即塞曷尝以是为正道而任其所之也哉金以宋为壑利河之南而不欲其北迨贞祐四年延州刺史乌苏克锡克言河之故道可复而议者不从盖国势己蹙实无暇及此矣原其祸皆宋人筑室道旁不尽力于北流驯致此大变金何责焉【禹贡锥指】
　　宋端平元年葵知应天府南京留守盛暑行师汴隄破决水潦溢粮运不继未几北兵南下渡河发水牐兵多溺死【宋史赵葵传　按宋理宗端平元年甲午为金哀宗亡国之年】














　　行水金鉴巻十五
　　钦定四库全书
　　行水金鉴巻十六
　　江南按察使傅泽洪撰
　　河水
　　河源古无所见禹贡导河止自积石汉张骞持节道西域度玉门见二水交流发葱岭趍于阗滙盐泽伏流千里至积石再出唐薛元鼎使吐蕃访河源得之于穆穆哩山然皆歴嵗月涉艰难所得不过如此世之论河源者皆推本二家其説怪迂总其实皆非本真元有天下薄海内外人迹所及皆置驿传使驿往来如行国中至元十七年命都实为招讨使佩金虎符往求河源都实既受命是嵗至河州州东六十里有宁河驿驿西南六十里有山曰杀马闗林麓窄隘举足浸髙行一日至巅西去愈髙四阅月始抵河源是冬还报并图其城位置以闻其后翰林学士潘昂霄从齐都实之弟库库楚得其説撰为河源志临川朱思本又从巴尔济苏家得帝师所藏梵字图书而以华文译之与昂霄所志互有详略今取二家之书考定其説有不同者附注于下按河源在吐蕃朶甘斯西鄙有泉百余沮洳散涣弗可逼视方可七八十里履髙山下瞰灿若列星以故名鄂端诺尔鄂端译言星宿也【思本曰河源在中州西南直四川马湖蛮部之正西三千余里云南丽江宣抚司之西北一千五百余里帝师萨斯嘉地之西南二千余里水从地涌出如井其井百余东北流百余里滙为大泽曰鄂端诺尔】羣流奔辏近五七里滙二巨泽名鄂楞诺尔自西而东连属吞噬行一日迤逦东骛成川号齐必勒河又二三日水西南来名伊尔齐与齐必勒河合又三四日水南来名呼兰又水东南来名伊拉齐合流入齐必勒其流浸大始名黄河然水犹清人可涉【思本曰呼兰河源出自南山其地大山峻岭绵亘千里水流五百余里注伊尔齐河伊尔齐河源亦出自南山西北流五百余里始与黄河合】又一二日岐为八九股名伊逊鄂罗木译言九渡通广五七里可度马又四五日水浑浊土人抱革囊骑过之聚落纠木干象舟傅髦革以济仅容两人自是两山峡束广可一里二里或半里其深叵测朶甘斯东北有大雪山名伊拉玛博啰其山最高译言腾格哩哈达即昆仑也山腹至顶皆雪冬夏不消土人言逺年成冰时六月见之自八九股水至昆仑行二十日【思本曰自浑水东北流二百余里与和啰海图河合和啰海图河源自南山水正北偏西流八百余里与黄河合又东北流一百余里过玛拉噶地又正北流一百余里乃折而西北流二百余里又折而正北流一百余里又折而东流过昆仑山下番名伊拉玛博啰其山髙峻非常山麓绵亘五百余里河随山足东流过萨斯嘉库济克特地】河行昆仑南半日又四五日至地名库济及克特二地相属又三日地名哈喇伯勒齐尔四达之冲也多寇盗有官兵镇之近北二日河水过之【思本曰河过克特与伊实巴萨沁河合伊实巴萨沁河源自鐡豹岭之北正北流凡五百余里而与黄河合】昆仑以西人简少多处山南山皆不穹峻水亦散漫兽有髦牛野马狼狍羱羊之类其东山益髙地益渐下岸狭隘有狐可一跃而越之处行五六日有水西南来名纳琳哈喇译言细黄河也【思本曰哈喇河自白狗岭之北水西北流五百余里与黄河合】又两日水南来名竒尔穆蘓二水合流入河【思本曰自哈喇河与黄河合正北流二百余里过鄂勒博站折而西北流经昆仑之北二百余里与奇尔穆苏河合奇尔穆苏河源自威茂州之西北岷山之北水北流即古当州境正北流四百余里折而西北流又五百余里与黄河合】河水北行转西流过昆仑北一向东北流约行半月至奎腾州地名必齐勒始有州治官府州吐蕃等处宣慰司司治河州又四五日至积石州即禹贡积石【此处有误见首巻禹贡锥指】五日至河州安乡闗一日至打罗坑东北行一日洮河水南来入河【思本曰自奇尔穆苏河与黄河合又西北流与彭賛河合彭賛河源自彭賛山之西北水正西流七百余里过扎萨克逹实地与黄河合折而西北流三百余里又折而东北流过西宁州奎腾州马岭凡八百余里与邈水合邈水源自青唐宿军谷正东流五百余里过阿勒巴站与黄河合又东北流过土桥站古积石州来羌城廓州果宻站界都城凡五百余里过河州与页彭河合页彭河源自西倾山之北水东北流凡五百余里与黄河合又东北流一百余里过塔布城银川站与湟水浩亹河合湟水源自祁连山下正东流一千余里注浩亹河浩亹河源自删丹州之南删丹山下水东南流七百余里注湟水然后与黄河合又东北流一百余里与洮河合洮河源自羊撒岭北东北流过临洮府凡八百余里与黄河合】又一日至兰州过北卜渡至鸣沙河过应吉理州正东行至宁夏府南东行即东胜州大同路自发源至汉地南北涧溪细流傍贯莫知纪极山皆草石至积石方林木畅茂世言河九折彼地有二折葢奇尔穆苏及奎腾必齐勒也【思本曰自洮水与河合又东北流过逹勒逹地凡八百余里过丰州西受降城折而正东流过达勒逹地古天徳军中受降城东受降城凡七百余里折而正南流过大同路云内州东胜州与黒河合黒河源自渔阳岭之南水正西流凡五百余里与黄河合又正南流过保徳州葭州及兴州境又过临州凡一千余里与察纳河合察纳河源自古宥州东南流过陜西绥徳州凡七百余里与黄河合又南流三百里与延安河合延安河源自陜西芦子闗乱山中南流三百余里过延安府折而正东流三百里与黄河合又南流三百里与汾河合汾河源自河东朔武州南乱山中西南流过管州冀宁路汾州霍州晋宁路绛州西流至龙门凡一千二百余里始与黄河合又南流二百里过河中府遇潼闗与太华大山绵亘水势不可复南乃折而东流大槩河源东北流所歴皆西番地至兰州凡四千五百余里始入中国又东北流过逹勤逹地凡二千五百余里始入河东境内又南流至河中凡一千八百余里通计九千余里　元史地理志】
　　河自尔雅山海经淮南子水经皆言出昆仑汉书西域传云河有两源一出葱岭山一出于阗唐薛元鼎使吐蕃得河源于们磨哩山郑樵谓河有三源一出葱岭一出于阗南山而正源自出昆仑山元太祖过黄河九度九度在昆仑西南宪宗命弟实喇征西域拓地四万里而河源在域内至元庚辰世祖命招讨使都实往通互市自河州行五千里抵河源还图以闻又使其弟库库楚驰奏库库楚授其説翰林学士潘昻霄撰河源志可谓详矣而王文恪鏊辨之以为张骞所歴诸国甚乆且长东汉之世大秦条支安息至于海濵四万里外重译贡献甘英甞穷临西海而还皆未覩所谓昆仑元使行不及五千里云已逾之何昆仑之近乎【方中履古今释疑】
　　夫润下水之性也而欲为之防以杀其怒遏其冲不亦甚难矣哉惟能因其势而道之可蓄则储水以备旱暵之灾可泄则防水以防水潦之溢则水之患息而于是葢有无穷之利焉【元史河渠志】
　　台哈布哈陞礼部尚书兼防同馆事黄河决奉诏以珪玉白马致祭河神竣事上言淮安以东河入海处宜仿宋置撩清夫混江龙铁扫撼荡沙泥随潮入海朝廷从之防用夫屯田其事中废而止【元史台哈布哈传】
　　元世祖至元九年七月卫辉路新乡县广盈仓南河北岸决委都水监丞马良弼与本路官同诣相视差丁夫并力修完之【元史河渠志】
　　是年新乡广盈仓南河北岸决五十余步寻又崩一百八十三步其后河徙自原武出阳武南而新乡之流遂絶【禹贡锥指】
　　元世祖至元九年九月南阳懐孟卫辉顺天等郡洺磁泰安通滦等州淫雨河水并溢圮田庐害稼【元史五行志】元世祖至元二十年六月太原懐孟河南等路沁河水涌溢壊民田一千六百七十余顷卫辉路清河溢损稼南阳府唐邓裕嵩四州河水溢损稼【元史五行志】程思廉为河北河南道按察副使至元二十年间卫辉懐孟大水思防临视赈贷全活甚众水及城不没者数版即修隄防露宿督役水不为患卫人徳之迁陜西按察使【元史程思防传】
  </div>
  <div class="pagination">
   <a href="行水金鉴_page12.html">
    上一页
   </a>
   <span>
    ...
   </span>
   <a href="行水金鉴_page8.html">
    8
   </a>
   <a href="行水金鉴_page9.html">
    9
   </a>
   <a href="行水金鉴_page10.html">
    10
   </a>
   <a href="行水金鉴_page11.html">
    11
   </a>
   <a href="行水金鉴_page12.html">
    12
   </a>
   <span class="current-page">
    13
   </span>
   <a href="行水金鉴_page14.html">
    14
   </a>
   <a href="行水金鉴_page15.html">
    15
   </a>
   <a href="行水金鉴_page16.html">
    16
   </a>
   <a href="行水金鉴_page17.html">
    17
   </a>
   <a href="行水金鉴_page18.html">
    18
   </a>
   <span>
    ...
   </span>
   <a href="行水金鉴_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
