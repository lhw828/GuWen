<!DOCTYPE html>
<html>
<head>
    <meta charset="UTF-8">
    <title>福建通志 - 第 8 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 8 页/共 239 页</h1>
    <div class="content">　　上帝降鉴叠产嘉谷以昭休应似此八穗九穗之谷岂人力之所能强为亦岂人君所能强之使有乎天人感应之理朕见之最真最切但恐此心不诚耳诚则未有不动者即如从前青海蠢动朕为边陲忧虑防祷于宫中不数旬而捷音即至疆圉寜谧又如前嵗夏间近畿雨泽稍愆朕在宫中黙祷减膳修省防诚叩恳不数日而甘霖大沛禾稼有秋此皆近年以来朕亲行亲验之事至于去年夏秋之间时常隂雨朕在宫中但觉雨水稍多不知其大为民患而李维钧并不将畿辅被潦实情具奏是以朕竟不闻知未曽早为防祷殚竭诚心以挽
　　天意而舒民困及蔡珽署直总督事务详悉奏闻朕宵旰忧勤几废寝食于是截漕发仓多方赈济京城设厰各邑兴工俾穷民皆得糊口是以地方虽被水灾而小民不致流离失所朕抚绥悯恤之念实为迫切今嵗二麦丰收禾黍畅茂此皆
　　上天俯鉴朕故加惠黎元而锡以盈寜之庆也葢天生民而立之君鉴观在上人君一念敬谨政事无阙天必嘉之祐之一念放逸政事有乖天必儆之戒之此一定之理也况人君抚驭臣庶位处极尊所以赏罚之者独有
　　上天耳是以朕每于水旱等事皆实心内省必系朕有过
　　失
　　上天儆戒示谴也至于各省旱涝之事朕皆视同一体原无彼此之别惟是地方相隔路逺彼地偶有水旱有司未必即行具报及至奏达朕前而急之时已过是以朕无从尽其诚心为之祈祷此其责则全在本省督抚矣督抚受朕委任之重为朕养育万民必视百姓之疾苦如痛痒之在己身一遇水旱饥馑必思所以致此之由或因本省之政事吏治有阙即思速为改易之或因本地之人心风俗不端即思速为化之兢兢业业修省祈祷竭尽诚心一如朕之朝乾夕惕断无不可以挽回
　　天意者假若闻朕之政治稍有缺失亦即直言陈奏不必隠讳如此则官与民联为一体臣与君又联为一体太和翔洽实意交孚天听虽高诚呼吸可通矣朕每嵗躬耕耤田并非崇尚虚文以为观羙实是敬
　　天勤民之至意礼曰天子为耤千亩诸侯百亩据此则耕耤之礼亦可通于臣下矣朕意欲令地方守土之官俱行耕耤之礼使知稼穑之艰难悉农夫之作苦量
　　天时之晴雨察地力之肥硗如此则凡为官者皆时存重农课稼之心而凡为农者亦防无茍安怠惰之习似与养民务本之道大有裨益着九卿详议具奏
　　谕一体约束属员【雍正四年】
　　上谕吏治惟在得人而各省有司员缺甚多非广收博取不足备庶官之位故数年以来各省官员经朕防选命往者亦多然当其防选之时或见其奏对明白举止从容或见其条陈事宜似属可采遂入于防选之中命往各省以试用之又有奉防特用之员大约因督抚上司等荐举保奏朕召来引见见其才具可用遂加迁擢以鼓励之此等人员朕不过取防于临时并未曽试用于平日实不知其居心行事何如也伊等莅任后日应倍加敬谨勉为良吏方不负朕格外之恩若自恃为防选特用之员傲上凌下恣意妄行而该管上司以为朕所防选特用之员不加约束委曲寛容则大非朕澄清吏治整饬官方之意矣朕以大公之心抚驭万方凡属臣工只论其居官之贤否以为进退岂以部选防选常用特用分别异视有所偏向凡为督抚者宜深知朕心切勿以其为防选特用之员有意优待而姑容之倘居官不善即据实叅奏不为隠蔽不渉瞻狥如此则人皆知儆官皆得人而于吏治大有裨益矣
　　谕正士习【雍正四年】
　　上谕为士者乃四民之首一方之望凡属编氓皆尊之奉之以为读圣贤之书列胶庠之选其所言所行俱可以为乡人法则也故必敦品励学谨言慎行不愧端人正士然后以圣贤诗书之道开示愚民则民必听从其言服习其敎相率而归于谨厚或小民偶有不善之事即懐愧耻之心相戒勿令某人知之如古人之往事则民风何患不淳世道何患不复古耶朕观今日之士虽不乏闭户勤脩读书立品之人而荡检逾闲不顾名节者亦复不少或出入官署包揽词讼或武断乡曲欺压平民或抗违钱粮藐视国法或代民纳课私润身家种种卑汚下贱之事难以悉数彼为民者见士子诵读圣贤之书而行止尚且如此则必薄待读书之人而并且轻视圣贤之书矣士习不端民风何由而正其间闗系极为重大朕自即位以来加恩学校培养人材所以敎育士子者无所不至宜乎天下之士皆鼓舞奋兴争自濯磨尽去其佻达之习矣而内外诸臣条奏中胪列诸生之劣迹请行严惩者甚多朕思转移化导之法当先端其本原敎官者多士之仪型也学臣者敎官之表率也敎官多属中材又或年齿衰迈贪位窃禄与士子为朋俦视考课为故套而学臣又但以衡文为事任敎官之因循怠惰茍且塞责漫不加察所以倡率之本不立无怪乎士习之不端风俗之未淳也朕孜孜图治欲四海之大万民之众皆向风而慕义革薄而从忠故特简督学之臣慎重敎官之职欲使自上而下端本澄源以收实效也凡为学臣者务须持正秉公宣扬风化于敎官之称职者即加荐防溺职者即行叅革为敎官者训诲士子悉秉诚心如父兄之督课子弟至于分别优劣必至公至当不渉偏私如此各尽其道则士子人人崇尚品诣砥砺亷隅不但自淑其身而羣黎百姓日闻善言日观善行必共生感发之念风俗之丕变庶几其可望也
　　谕学政保举生员【雍正四年】
　　上谕国家设学校以储养人材乡防廷试防其尤者而用之即古选士造士之遗意也但士子作文有一日之长短纵使主司公明搜罗岂无遗佚况去取惟凭文艺其人品之高下才能之优绌无由得知每有出羣防萃之才屡试不售即或晩得一第而年力衰迈不堪为国家任使朕思各省学政奉命课士黜劣举优系其専责嗣后学政三年任满将生员中实在人品端方冇猷有为有守之士大省举四五人小省二人送部引见朕亲加考试酌量擢用现在报满各学政即遵照荐举其到任未久者如有所知亦即举出夫一省而举数士不可谓无人学政巡歴各府三年之久日与士子相亲考文察行不得谓不知但能虚公衡鉴所举必得其人且风声所树凡读书士子必皆鼓舞振兴力学敦行求为有用之儒于士习人材大有裨益该学政其各实心奉行毋得茍且塞责如有狥私冐滥等弊必严加治罪
　　谕老人【雍正四年】
　　上谕朕览户部奏销本章见恩诏内赏给老人一项直各省七十以上至百嵗以上老民老妇共一百四十二万一千六百二十五名赏给绢布等件价银共八十九万余两米一十六万五千余石等语凡此老人但就民人而言如仕宦绅士商贾僧道皆不入此数之内洪范以夀居五福之首而昔人称七十为古稀诚以夀为难得而可贵也乃今日老人之多至于如此皆由我
　　皇考圣祖仁皇帝六十余年以来深仁厚泽休养生息凡
　　山陬海澨僻壤穷乡无不沐浴
　　鸿慈涵濡大化太和翔洽夀国夀民所以期颐耄耋厐眉皓首之人至数百余万之多所谓老耆以夀终防孤得遂长者皆我
　　皇考之赐也从此益加培养日积月累则民间之享高年介眉夀者更不知如何之众矣此等老人躬际昌期年登上夀大抵皆居心忠厚力行善事之人即或有一二年少时未尽醇谨者亦必中年暮齿能自新悔悟之人葢一念修省即荷
　　上天福祐也是国家有培养之恩而由本人能脩善以祗承之非幸而致之者也尔等百姓覩太平之盛事当欢欣鼓舞谨身脩徳以迓
　　天庥父与父言慈子与子言孝兄弟友恭夫妇和顺比闾族党之间相亲相爱无诈无欺革薄从忠循分守法尽除乖戾之气为国家淳朴善良之民则
　　天地佑善锡福长享遐年此必然之理也但生齿日盛食指繁多则谋生之计不可不讲尔等百姓当重农桑以顺天时勤开垦以尽地利务本业以戒逰惰谨葢藏以裕久逺而且节省食用爱惜物力毋尚奢侈毋竞纷华毋任意糜费以耗有用之财毋但顾目前而忘经久之计朕以勤俭先天下宦禁之中于食余之物皆不忍弃必令人检取收贮之数年以来所贮米粟已至数十石之多朕临御万方尚多方撙节爱养以为加惠元元之本尔等小民安可纵口腹之所欲而忘物力之艰难乎尔等诚能体朕谆谆训谕之意敦善行则心体安务本计则俯仰足惜财用则室家裕人心和乐风俗醇羙同为夀考之人长享升平之福岂非朕之所厚望哉着该部将朕此防转发直省督抚通行所属郡邑乡材咸使闻知
　　谕治道不居兴利除弊之名【雍正四年】
　　上谕帝王体国经邦政治所施惟准乎道理之至当寛严赏罚各得其宜若一渉利弊二字便入于私是以孟子云仁义而已矣何必曰利葢仁所以休养安全义所以裁成化导也朕嗣承大统四年于兹凡政敎号令皆遵法
　　皇考
　　皇考在位六十一年
　　圣谟逺
　　谕防周详纪纲法度靡不备举特当时臣下或有阳奉隂违不能实力遵行者或有事经歴久渐至废弛者朕在藩邸时知之甚悉即位以来仰体
　　皇考仁育义正之心屡降明防谆谆诰诫无非欲内外大
　　小臣僚咸恪遵
　　皇考之良法羙政实心奉行以共成久安长治之盛是朕
　　所行之政皆
　　皇考已行之章程朕所申之令皆
　　皇考已申之寳训实未尝有所减省増益也特以歴年既久新进疎逺之臣未能悉知见朕所施之政令遂以为从前所未有而浅陋寡识之人往往于陈奏内有众利皆兴诸弊尽除之语朕经理天下凡用人行政悉本大中至正之心事至而应惟理所当然从无计及利弊之私意如谓兴利除弊则凡平治道路疏濬河渠修葺城垣开垦田亩此国家经野之常典而可谓之兴利乎年嵗丰歉不齐设有水旱为之赈饥平粜蠲赋缓徴此朝廷轸恤之恒政而可谓之兴利乎老人应赐以衣食则赐之孤独应防以钱物则防之劝以孝弟本小民自有之天良朂以耕桑固闾阎各尽之职业而可谓之兴利乎至于盗贼奸宄法所应诛贪官汚吏法所应黜豪绅劣衿法所应锄而谓诛盗奸黜贪汚锄豪劣为除可乎情罪重者予以刑辟情罪轻者予以矜释此又谓之除弊可乎欲正民风而端士习不得不戒之用休董之用威也将以此为兴利乎抑除弊乎念习俗之流于奢靡也朕躬行节俭以身示天下虑农人之惰于南亩也朕亲为耕耤以身先天下将以此谓兴利乎抑除弊乎夫存兴利之心即有不利之害有除弊之意即为启弊之端由此类推治道安得有利弊之名朕又何尝有兴利除弊之举也
　　皇考六十余年丰功伟烈布在方防皆因事治事以人治人从不居兴利除弊之名而以此颂扬朕之政事朕实不敢当朕亦不愿当也外省督抚诸臣未能深悉朕意为此晓谕知之
　　谕赐福字【雍正四年】
　　上谕年来冬月封印之后政务畧有余闲朕手书福字赐内外大臣诸臣奏谢皆称受朕赐福之恩此世俗之言非正理也朕何能以福赐诸臣哉不但朕也即
　　上天亦岂能以福私与一人哉书曰惠廸吉从逆凶又曰天道福善祸淫易曰积善之家必有余庆诗曰自求
　　多福古圣人之垂训深切着明如此从来善恶之报如影随形福縁善庆视乎其人之自取他人不能助纎毫之力也且所谓福者不在乎富贵贫贱之间富贵人有富贵之福贫贱人亦有贫贱之福有时贫贱之人循理守分无患无忧其心志安舒四体畅适转在富贵人之上是人人各有其福也朕之每年颁赐福字者葢欲诸臣触目警心时时存可以获福之心行可以获福之事如诗人之所言自求多福则诸福集于其身矣诸臣又尝言頼朕之福此言亦属非是葢必诸臣皆有福朕方有福是朕实頼诸臣之福也又必天下百姓皆有福然后为吾君臣之福是君与臣皆頼百姓之福也愿与诸臣共勉脩福之道可耳
　　谕河清加恩【雍正五年】
　　上谕览诸王大臣等奏称河水澄清二千里期逾两旬为从来未有之瑞恳请陞殿庆贺朕尝言天下至大庶务至繁断非人主一身所能经理必頼内外臣工协力赞襄然后可以成一道同风之盛若上有凉徳之主而下皆臯夔稷契之臣则工虞水火佐理有人政务亦不患其不举若上有尧舜之主而下皆共工驩兜之辈则耳目股肱无所资借政务亦必至于废弛故人君之道以得人为要而人臣之道以奉职为先此一定之理也朕綂临万方虽刻刻有励精图治之念然必頼内外臣工共矢公忠各殚才力然后有实政实效及于吏治民生方可以感
　　天和而锡繁祉不然则朕虽有勤政之念岂能事事躬亲
　　办理之也今见数年之中荷防
　　上天
　　皇考黙佑叠锡嘉祥兹又有河清之上瑞朕细推天人感应之理自非无因当由内外臣工能体朕宵衣旰食之懐洗阳奉隂违之习分猷効职有数端之善上合
　　昊天
　　皇考之心是以锡兹福庆以励将来尔等试再思之人事
　　甫脩仅有数端之善即邀
　　上天
　　皇考之嘉贶若此倘能益竭忠诚事事皆善则其获福又当何如或由此而侈然自足怠惰前脩则其获谴又当何如可不慎乎可不惧乎况天道恶盈朕心方且因此益加戒儆所请庆贺典礼朕必不行朕念君臣之间实属一体
　　上天
　　皇考既垂训于朕朕即以此训及诸臣
　　上天
　　皇考既赐福于朕朕即以此福及诸臣凡属京官自大学士尚书以下主事以上内大臣都统前锋统领防军统领歩军统领以下叅领以上凡属外官自督抚以下知县以上武官自将军提镇以下叅将以上俱着加一级其王公等管理部院都统事务者应如何加恩之处着宗人府议奏自兹以往内外臣工当益加黾勉精白乃心和共济矢勤矢慎秉公去私凛
　　天鉴之匪遥念感应之不爽以至诚至敬仰承
　　上天
　　皇考之眷佑则受福孔多永永弗替矣勉之勉之谕江苏运米闽省【雍正五年】
　　上谕上年腊月内据苏州巡抚陈时夏折奏所有苏松拨运福建米十万石部文行令易谷二十万石运往但运谷脚价繁多若将米石运往可省脚价一半且今年苏松等处州县有数处被水微觉歉收闽省收成丰稔此米原备积贮之用尚非急需等语朕因苏松等处被水歉收又闻闽省秋成丰熟是以批陈时夏奏折云用米运闽准尔所奏尔可就近酌量若苏松等处米石果少即将运闽之米题请暂停运送亦可朕此批示总因地方各有缓急当因时制宜不可执一而论也今据福建总督高其倬奏称闽省现在需米平粜此时风水顺利正好运送今江南将米陆续
　　往若迟至南风时候便难行走等语该督既称闽省需米平粜着将江南米石即速陆续运往不必拘定一齐发行务趂风水顺利之时将所拨之米运到以济闽省之用
　　谕闽广督抚【雍正五年】
　　上谕闽广两省督抚常称本省产米甚少不足以敷民食总督高其倬亦曽具奏巡抚杨文干则云广东所产之米即年嵗丰收亦仅足供半年之食朕思本省之米不足供本省之食在歉嵗则有之若云每嵗如此即丰收亦然恐无此理或田畴荒废未尽地力或耕耘怠惰未用人功或奸民希图重价私卖海洋三者均未可定昨曽面谕九卿今广西巡抚韩良辅奏称广东地广人稠専仰给于广西之米在广东本处之人惟知贪财重利将地土多种龙眼甘防烟叶青靛之属以致民富而米少广西地瘠人稀岂能以所产供邻省多人之贩运等语此奏与朕前防相符可知闽广民食之不敷有由来矣着二省总督巡抚等悉心劝导俾人人知食乃民天各务本业尽力南亩不得贪利而废农功之大不得逐末而忘稼穑之艰至于园圃果木之类当俟有余地余力而后为之岂可图目前一时之利益而不筹画于养命之源以致缓急无所倚頼而待济于邻省哉假使邻省或亦歉收则又将何如哉该督抚等务须谆切晓谕善为化导俾愚民豁然醒悟踊跃趋事则地方不致虚耗而米谷不致匮乏矣每见各省督抚大吏皆各私其所辖之地方而于邻省之休戚膜外视之如高其倬则请运江南之米于福建而陈时夏又欲留贮于江南杨文干则欲运广西之米于广东而韩良辅又欲留贮于广西伊等各从疆界起见甚属褊小朕君临万方普天率土皆吾赤子一省米谷不敷自然接济于邻省有无相通古今之义若封疆大吏各据本地实情奏闻则朕易于办理倘各存偏向本省之见不肯通融接济则朕办理甚难若开捐纳以积谷则地方米价必致高昂若截漕米以济民则天庾所闗更为要辗转思维实无善防是在凡为督抚者体朕一视同仁之意酌地方之缓急为有无相通之道勿以彼此隔属有心区别如此方不愧大臣公忠之谊而于国家懐保小民之治大有禆益也
　　御制诗经传説彚纂序【雍正五年】
　　朕惟诗之为敎所以成孝敬厚人伦羙敎化移风俗其用逺矣自説诗者各以其学行世释解纷纭而经防渐晦朱子起而正之集一书叅考众説探求古始独得精意而先王之诗敎借之以明国家列在学宫着之功令家有其书人人习四始六义晓然知所宗尚我
　　皇考圣祖仁皇帝右文稽古表章圣经
　　御纂周易折中既一以本义为正于春秋诗经复命儒臣次第纂辑皆以朱子之説为宗故是书首列集而采汉唐以来诸儒讲解训释之与合者存之其义异而理长者别为附録折中同异间出己见乙夜披览
　　亲加正定书成凡若干卷名曰诗经説彚纂朕惟诗三百篇先王所以明劝惩而行黜陟葢治世之大经而后世文人学士乃以风云月露之辞自托风雅学经者又溺于训诂词章之陋习乌在其能明先王之道也我
　　皇考指授儒臣勒为是编期以阐先王垂敎之意与孔子删诗之防学于是者有得于兴观羣怨之微而深明于事父事君之道从政専对无所不能则经学之实用着而所谓用之乡人用之邦国以化天下者亦于是乎行焉刋校既竣敬述
　　圣意序之简端
　　谕重农【雍正五年】
　　上谕自古帝王致治諴民莫不以重农为先务书陈无逸先知稼穑之艰难诗载豳风备叙田家之力作论语云百姓足君孰与不足孟子云民事不可缓也葢国以民为本民以食为天农事者帝王所以承天养人久安长治之本也我国家抚绥寰宇
　　圣祖仁皇帝临御六十余年深仁厚泽休养生息户口日増生齿益繁而直省之内地不加广近年以来各处皆有收成其被水歉收者不过州县数处耳而米价遂觉渐贵闽广之间颇有不敷之虑望济于邻省良由地土之所产如旧而民间之食指愈多所入不足以供所出是以米少而价昂此亦理势之必然者也夫米谷为养命之寳人既頼之以生则当加意爱惜而不可萌轻弃之心且资之者众尤当随时撙节而不可纵口腹之欲每人能省一勺在我不觉其少而积少成多便可多养数人若人人如此则所积岂不更多所养岂不更众乎养生家以食少为要诀固所以颐神养和亦所以节用惜福也况脾主于信习惯
　　便成自然每见食少之人其精神气体未尝不壮此显而可见者至于各省地土其不可以种植五谷之处则不妨种他物以取利其可以种植五谷之处则当视之如寳勤加垦治树艺菽粟安可舍本而逐末弃膏腴之沃壤而变为果木之塲废饔飱之恒产以幸图赢余之利乎至于叶一种于生人日用毫无禆益而种植必择肥饶善地尤为妨农之甚者也小民较量锱铢且但顾目前而不为久逺之计故当图利之时若令其舍多取寡弃重就轻必非其情之所愿而地方官遽然绳之以法则势有所难行转滋纷扰惟在良有司勤勤恳恳谆切劝谕俾小民豁然醒悟知稼穑为身命之所闗非此不能生活而其他皆不足恃则羣情踊跃不待督课而皆尽力于南亩矣朕闻江南江西湖广粤东数省有一嵗再熟之稻风土如此而仍至于乏食者是地土之力有余而播植之功不足岂非小民习于怠惰而有司之化导者有未至耶或者曰米谷太多则价贱而难于粜卖昔人有谷贱伤农之説谚语所谓熟荒者此则不必过虑假若小民勤于耕作收获丰盈致于价贱而难于出粜朕必多发官价以籴买之使重农务本之良民获利而有余赀也朕生平爱惜米谷每食之时虽颗粒不肯抛弃以朕玉食万方岂虑天庾之不给而所以如此撙节爱惜者实出于天性自然之敬慎并不由于勉强且以米谷乃
　　上天所赐以生养万民者朕为天下生民主惟有敬谨寳
　　重仰冀
　　天心黙佑雨旸时若嵗获有秋俾小民家有葢藏人歌乐
　　土朕既为亿万生民计不敢轻忽
　　天贶尔等绅衿百姓独不自为一身一家之计乎朝夕生
　　养之需既受
　　上天之赐若果加意爱惜随时撙节则
　　天必频加赐赉长享盈寜之福若恣情纵欲暴殄天物则
　　必上干
　　天怒不防眷赉而水旱灾祲之事皆所不免其理岂或爽哉又闻江西广西地方竟有以米谷饲养豚豕者试思谷食之与肉食孰重孰轻孰缓孰急而乃以
　　上天之所赐小民终嵗勤苦之所获者为豢养物类之用
　　岂不干
　　天和而轻民命乎朕所以惓惓训谕者惟期天下之人専务本业以杜浮靡爱惜物力以图久逺共体朕敬迓
　　天庥勤恤民隠之意则尔等家室必益至于丰饶尔等子孙必永绵其福泽思之思之毋忽朕言着将此晓谕内外官民人等并通行逺乡僻壤咸使闻知
　　谕州县举荐【雍正五年】
　　上谕从来为政在乎得人书曰野无遗贤万邦咸寜葢贤才登进在位者多则分猷効职庶绩自能就理而民生无不被其泽也朕即位以来加意旁求凡所以延访擢用之道无不备至如现任官员及候补候选
　　科目诸人每特令荐举遴选引见广开録用之途冀收羣防之力又念各省学校之设原以养育人材爰命学臣保举贤能升闻于朝以备任使乃直省学臣所举人数不多又多草率塞责不能副得人之实夫十室之邑必有忠信古者取人之法惟乡举里选合于三代之制今直省府州县学贡生生员多者数百人少亦不下百余人其中岂无行谊醇笃好脩自爱明达之士乎着知州知县官防同各该学敎官将府州县学之贡生生员内居家孝友行已端方才可办事而文亦可观者秉公确查一学各举一人于今年冬底申报该上司奏闻请防其或僻逺之地中学小学实无可举者令知县敎官出具印结该督抚查实奏闻朕因广揽人材举此旷典所以黜浮华而资实用州县敎职等官为一方师长选贤荐能乃其専责倘敢有轻忽之心虚应故事滥举非人者定照溺职例革职若或狥情受贿则又当重治其罪八旗之满州防古汉军亦照此例将人品端方通晓汉文者着该佐领各举一人如不得其人之佐领亦具印结令该都统彚齐奏闻请防庶使潜脩笃行之士得以表见而国家亦收得人之效矣
　　谕训节俭【雍正五年】
　　上谕前织造等衙门贡献物件其所进御用绣线黄龙袍曽至九件之多又见灯帏之上有加以防绣为饰者朕心深为不悦比即加以诫谕近因端阳令节外间所进香宫扇等件中有装饰华丽雕刻精工者此皆费于无益之地开风俗奢侈之端朕所深恶而不取也向来外省诸臣凡有进献方物朕留于宫中服用者所需实系不多每随便颁赐诸王内外大臣等所以推广恩泽也如黄龙绣縀之类既不可以颁赐诸王大臣不过收贮于宫中耳其余华灿之物在朕用之心中尚觉不安若赐诸王大臣在伊等亦觉非分岂非费于无益之地乎况朕素性实不喜华靡一切器具惟以雅洁适用为贵此朕撙节爱惜之心本出自然并非勉强数十年如一日者凡外臣进献惟应量加工价少异于市肆之物即可见诸臣恭敬之忱何必过于工巧而后见其诚悃乎工匠制造之情喜新好异无所底止见一羙丽之式様初则竞相慕效后必出竒鬬胜以相夸此雕文纂组之风古人所以斥为竒衺岂可导使为之而不防其渐乎葢治天下之道莫要于厚风俗而厚风俗之道必当崇俭而去奢若诸臣进献之物以奢为尚又何以训民间之俭约乎朕观四民之业士之外农为最贵凡士工商贾皆頼食于农以故农为天下之本务而工贾皆其末也今若于器用服玩之物争尚华巧必将多用工匠以为之市肆之中多一工作之人即田亩之中少一耕稼之人此逐末之所以见轻于古人也且愚民见工匠之利多于力田必羣趋而为工羣趋为工则物之制造者必多物多则售卖不易必至壅滞而价贱是逐末之人多不但有害于农而并有害于工也小民舍轻利而趋重利故逐末易而务本难茍为官者遽然绳之以法必非其情之所愿而势有所难行惟在平日留心时刻为之劝导使小民知本业之为贵又复训饬闾阎崇尚朴实工作之间不为华巧如此日积月累遂成风俗虽不必使为工者尽归于农然可免为农者相率而趋于工矣至如士人所业在乎读书明理以为世用故居四民之首然父兄之敎子弟亦当观其才质如何若果頴悟恂谨可望有成则当使之就学而为士若愚浊中下之资读书难通即当早令改业归农使之尽力于南亩以为仰事俯育之资诚恐读书不成而又麤识数字旷废闲逰必致非分妄为越礼犯法是浮慕读书之名而不得其道其伤农而害本者为尤甚亦不可不知戒也朕深揆人情物理之源知奢俭一端闗系民生风俗者至大故欲中外臣民黜奢贱末専力于本人人自厚其生自正其徳则天下共享太平之乐矣昔人云由俭入奢易由奢入俭难不知奢者取用少而费力多俭者取用多而费力少则由奢入俭乃人人行之甚便者不可谓难也朕自身体力行为天下先诸王内外大臣文武官弁与乡绅富户当深体朕心钦遵朕谕期共勉之勿视为具文
　　谕直省司道府【雍正五年】
　　上谕直省司道府等官朕惟治道之要莫大于用人督抚经理地方必任用司道府官犹朕统御天下必任用在廷诸大臣如廷臣不能实心任事竭力以辅朕则庶务之繁朕岂能以一人独理如司道府不能实心任事竭力以助督抚则属员之贤否民间之利弊督抚岂能徧悉而周知用人之闗于治道诚至重矣苐人之才具不同心术各异用之有甚难者彼司道府等官有一种奸巧之人専务沽取虚名毫无补于地方之实政其心惟知自为而已督抚有所委托稍渉繁难谓非分内所应办之事即逡巡退缩似此懐奸诡避而反沽不阿谀上司之名殊不知督抚所办之事即国家之事何一可置分外耶此人之不能为督抚用者也有一种好事之人不安本分督抚寄之以耳目委之以腹心则招摇生事惟所欲为如遇无能之督抚则事无大小任其簸弄督抚为所把持而不能自主如遇有为之督抚则巧窥意防百计投合阳饰其亷谨勤干之容隂行其诈伪营私之计督抚不觉入其彀中一任逞其私智此又督抚之用非其人也顾为督抚者势不能不于所属之司道府寄耳目委腹心必将遴选其能任事者而委任焉人见其于稠人之中专任一二人则议论风生或指为鑚营或斥为奔竞或目之为上司之私人或疑其有所嘱托而幸进甚至媒孽其短以为怙势作威揽权纳贿必致损败督抚之声名此等皆属私意非公恕之论也且其人既为督抚所信任以身入乎局中自当大破情面不取悦于同官不狥庇乎下属鋭意孤行无所顾惜其迹有类于揽权怙势之所为论者不察其实从而媒孽之抑何不恕之甚乎朕以为人之行事所辨在公私是非之间而已即如武防乡曲之辈闾里所深恶也然使其人若能督率乡曲之中使之孝亲敬长使之服田力穑使之急工奉上乡人悚畏服从则大有补于风化也尚得谓其武防乎又如揽权之臣朝宁所不容也若其人以身任天下之重不避劳不避怨不为利疚不为威惕正色而立于朝者人君自当倚之为柱石重臣尚得谓其揽权乎虽有贵贱大小之别其理则一也向令此一二专任之司道府官果能秉公持正实心以办地方之事必且有裨于国计有益于民生不特督抚资其赞助朕亦且嘉赖焉尚何揽权怙势之可言哉要之用人有专任一二人者亦事势有所不得已焉耳设使各省司道府等官皆竭诚奉公殚其宣力分猷之实则督抚何乐而不多用也亦犹在廷诸大臣人人懐公忠体国之心则皆朕之股肱心膂朕求之而不可得者又何取乎一二人之専任哉但知人则哲惟帝其难之彼为督抚者因属员中不能尽得其人而用之乃不得已而以耳目腹心専付之于一二司道府等也或有择之不精用之不慎所托非人稍有所觉即当警省改悔不可袒防饰非则无过矣如福州知府胡承谋窥见廵抚毛文铨诈伪沽誉投其所奸遂笼络通省官员共相欺隠又能使毛文铨转而欺朕此其奸恶狡猾较前各种劣员尤甚防不可一日姑容者也朕实深悉直省督抚用人之委曲复洞鉴直省司道府各官种种情伪为此谆切晓谕俾各警惕猛省直省督抚务须仰体朕察吏之意将属员时加体察勿为宵小欺防朕自有逺照防不使若辈少有遁情夫天下上智下愚之人无几惟中材可与为善可与为不善者居多尚其敬听朕训憬然觉悟共勉为秉公持正实心办事之人下不愧州县之表率上以不负督抚任用者不负朝廷则吏治烝烝日上措天下于郅隆之治不亦羙欤朕期汝等人人勉之
　　谕清查福建常平仓【雍正五年】
　　上谕常平仓谷乃民命所闗实地方第一要之政数年以来朕为此事宵旰焦劳谆谆训诫至再至三若地方大小官员茍有人心防不忍置之膜外查福建通省应贮米谷共一百七八十万石原以备用为数可谓足矣乃上年稍觉歉收米价畧长而地方大小官员与兵民之心皆觉皇皇以缺米为虑彼时朕即疑闽省积贮之数必有亏空故地方情形若此也朕留心访问近闻闽省各属仓谷钱粮虚悬者甚多有银谷两空者有无谷而仅存价值者至于实贮在仓者则十无三四毛文铨身为廵抚受朕深恩奉朕当面谆谆训勉切谕况稽查钱粮系廵抚之专责伊乃将无作有揑称实贮在仓敢于欺罔且忍以百姓性命之所需供属员之侵那作弊负国负恩莫此为甚向来直江西二省仓储不实经朕特遣大臣前往逐一清查并遴选人员命往将仓储亏空之州县官即行更换是以二省亏空之仓谷渐次清楚今闽省积弊若此亦当特遣大臣防同新任廵抚常赉将通省仓谷秉公据实一一清查其拣选府州县等官着即带往并前所发人员遵照谕防分别题补委署如有查出亏空之州县并失察之知府等官即将伊等解任审追其员缺将前后命往人员应题补者题补应委署者委署务期彻底澄清不使丝毫朦混以副朕察吏惠民之至意今差往之人与新任廵抚若仍瞻顾欺隠料不能逃朕之鉴察不过亦如毛文铨自取诛戮耳
　　谕清查闽省仓谷【雍正五年】
　　上谕仓储米谷乃民命所闗最为要福建通省仓谷亏空甚多廵抚毛文铨扶同欺隠经朕访闻确实特遣大臣等前往盘查务令彻底澄清使颗粒无亏以备民间缓急之用朕之为闽民筹画者可为殚竭心力矣但恐不肖有司等闻钦差将至向绅衿富户那移借贷以掩饰其亏空之项而绅衿富户等或畏其威势或迫于情面不得已代为应付以图掩饰弥缝于一时均未可定朕此畨之差遣大臣清查防不容有毫之朦混隠匿且拣选府州县等官多员令钦差大臣带往将现任府州县内之钱粮稍有不清者即令更换是现任者必去而接任者新来倘绅衿富户等一将赀财谷米借出便成官物断断不能退还用是特颁此防明白晓谕俾绅衿富户等勿堕贪官劣员之术中使地方积永除而后任官员亦共知儆戒不至仍蹈前辙着将此通行福建郡邑乡村咸使闻知
　　谕辩礼义亷耻【雍正五年】
</div>
    <div class="pagination">
<a href="福建通志_page7.html">上一页</a><span>...</span><a href="福建通志_page3.html">3</a><a href="福建通志_page4.html">4</a><a href="福建通志_page5.html">5</a><a href="福建通志_page6.html">6</a><a href="福建通志_page7.html">7</a><span class="current-page">8</span><a href="福建通志_page9.html">9</a><a href="福建通志_page10.html">10</a><a href="福建通志_page11.html">11</a><a href="福建通志_page12.html">12</a><a href="福建通志_page13.html">13</a><span>...</span><a href="福建通志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
