<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 330 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 330 页/共 394 页
  </h1>
  <div class="content">
   江之南有贤人焉字子固非今所谓贤人者予慕而友之淮之南有贤人焉字正之非今所谓贤人者予慕而友之二贤人者足未尝相过也口未尝相语也辞币未尝相接也其师若友岂尽同哉予考其言行其不相似者何其少也曰学圣人而已矣学圣人则其师若友必学圣人者圣人之言行岂有二哉其相似也适然予在淮南为正之道子固正之不予疑也还江南为子固道正之子固亦以为然予又知所谓贤人者既相似又相信不疑也子固作怀友一首遗予其大略欲相扳以至乎中庸而后已正之葢亦尝云尔夫安驱徐行□中庸之庭而造于其堂舎二贤人者而谁哉予非敢自必其有至也亦愿从事于左右焉尔辅而进之其可也噫官有守私有系防合不可以常也作同学一首别子固以相警且相慰云
　　八境图后序　　　　　　　　　苏　轼
　　南康江水嵗嵗坏城孔君宗翰为守始作石城至今赖之某为胶西守孔君实见代临行出八境图求文与诗以遗南康人使刻诸石其后十七年某南迁过郡得遍览所谓八境者则前诗未能道其万一也南康士大夫相与请于某曰诗文昔尝刻石或持以去今亡矣愿复书而刻之时孔君旣没不忍违其请绍圣元年八月十九日
　　范文正公鄱阳遗事録序　　　　陈贻范
　　汉孝宣帝尝曰与我共治者其惟良二千石乎天下之广郡有太守能用良称者几人哉且鄱阳禹贡扬州之域春秋时为楚东境后属呉史记言昭王十二年呉伐楚取番葢其事也秦并天下曰番阳县属九江汉更为鄱阳县系豫章后汉建安十五年呉大帝时张昭等议以豫章土广人伙请分置庐陵鄱阳二郡初治部故城后徙呉芮城即今之所治也梁天监中置呉州陈废为郡隋平陈罢郡为饶州大业仍为郡唐武徳四年平江左乃复置州则饶之为州殆四五百年矣推诸牧守无虑近千人然摭于防壁记自开寳八年伪唐归朝有铁林军主张仁忠权知焉迄元祐壬申朝奉大夫邹轲凡六十有八人而比阅州图经序贤牧内史者止呉周鲂晋虞溥隋梁文谦栁庄梁陆襄唐马植李复七人焉求之州圃间有周虞梁栁陆马李七公与顔鲁公并文正公画像以千百嵗而守者近千人而其着于图记绘像者陆虞二内史梁周二太守栁仪同马常侍李刺史顔范二公九人云二千石之良不几于难有耶余倅于饶见鲁公雪程小娘被寇事特道其始末而图其像以附文正公之祠堂是贤太守不可得而多也噫鄱阳之守近千人着于圗记绘像九人而公之徳尤不泯饶人为之立祠班春堂天庆观州学之讲堂凡三所由景祐距此仅六十载香火不絶牲牢日盛较以千人间流泽之逺惠爱之被独公一人而已矣然公之遗风余美实浃于物每见于民之去思又岂止夫祠堂而已乎公视政日所以制作修创之迹防赏吟之旧莫不敬而念之余因采其所敬念者命曰范公鄱阳遗事録非敢儌名于世庶其垂话于后而不事于召棠之歌咏也且公始通判河中府徙宛邱歴延庆杭越苏润青颍邠耀邓永兴一十二郡纯猷茂绩灿在国史家集奏议间何假于是欤如公所至有恩邓庆二州民与属羌画像而生祠之御篆以褒贤碑额青史传载四方千载固已闻之矣窃疑饶之遗事或有所未开者安得而弃乎绍圣乙亥六月丁卯序
　　送陈渊几叟游庐山序　　　　　李　纲
　　江南诸山庐阜为最北枕九江南据星子奇峰秀岭緜亘连络不可名状号为山林瓌玮絶特之观士大夫有髙世之趣者多愿游焉政和癸巳之夏予自豫章之京口道庐山下便风顺流日数百里愿游而不果往昼卧舟中仰望五老香炉诸峰巉然倚天云烟出没顷刻万态欣然乐之自谓他日裹粮以偿夙愿不难耳迨今八年薄宦羁束愿莫之遂临风抚心每有遗恨今几叟束装不逺千里而往触隆暑渉长道不以为劳其志岂特欲尽山林瓌伟特絶之观而已哉兹山之南有人焉修行如幻三摩鉢提歴诸世故备尝艰难如梦如响如光影如空华其心安然不为毁誉之所动摇其容渥然不为穷困之所枯槁其视暸然乆而益明其气温然老而益壮几叟将往见之为我致问无量居士少病少恼否起居轻利否世事可忍否云何修菩萨道云何修菩萨行愿得居士謦欬笔墨之余以作佛事使初发心者多所饶益几叟归其有以语我若夫山林瓌特之观幅巾杖履逍遥徜徉骋怀寓目必有佳句从而写之当裒集次第并以示我使玩味讽绎如亲游其间以慰愿到未遂之心焉因用之序以识别
　　泰和曽氏农器谱序　　　　　　周必大
　　绍圣初元苏文忠公轼南迁过泰和邑人宣徳郎致仕曽公安止献所着禾谱文忠美其温雅详实为作秧马歌又惜不谱农器时曽公已丧明不暇为也后百余年其侄孙来阳令之谨始续成之凡耒耕耨镈车戽蓑笠铚刈蓧蒉杵臼斗斛釜甑仓庾厥类惟十附以杂记勒成三卷皆考之经传参合古制无不备是可补伯祖之书成苏公之志矣其叙牛犂盖一编之錧鎋予尝学稼因演其説山海经曰后稷之孙叔均始作牛耕世以为三代予谓不然牛若常在畎亩武王平定天下何不归之三农而放之桃林之野乎攷周礼祭牛之外以享賔驾车犒师而已未及耕也不然牵以蹊田正使借稻何足为异乃设夺而罪之之喻耶在诗有云载芟载柞其耕泽泽千耦其耘徂隰徂畛又曰有畧其耜俶载南亩以明竭作于春皆人力也至于获之积之如墉如栉然后杀时犉牡有捄其角以为社稷之报若果使之耕曽不如迎猫迎虎列于蜡祭乎厥后王弼傅易以为稼穑之资宋景文公祁辟之曰古者牛惟服车书肇牵车牛易服牛乘马汉赵过始敎牛耕葢本贾勰齐民要术予谓辅嗣固失矣贾氏及景文亦未为得也按论语子谓仲弓曰犂牛之子骍且角虽欲勿用山川其舎诸此圣人格言也葢犂田之牛纯杂牝牡皆可祭牛则非纯非牡不可故曰骍且角也注疏乃以犂为杂色骍为赤纯色角为周正近世诸儒并从此义今观周礼牧人时祀牲必用牷牷纯色也外祭毁事用尨尨杂色也是则纯杂之辨也封人设其楅衡鲁颂夏而楅衡白牡骍刚是则言角之意也窃疑耕牛起于春秋之间故孔子有犂之言而弟子冉耕亦字伯牛彼礼记吕氏月令季冬出土牛示农耕早晚贾谊新书刘向新序俱载邹穆公曰百姓饱牛而耕暴背而耘大率在秦汉之际何待赵过过特教人耦犂其一牛费省而功倍尔易传出于魏晋苐见牛耕不复考其初而贾公彦考工正义遂谓起于后汉其失尤甚然则山海经果荒诞欤曰班固艺文志山海一篇而刘歆所较凡三十二篇定为一十八篇固已不同歆又云出于唐虞之际今考史记以不窋为稷子谯周已谓世代不合况叔均乎故无锡尤袤定为先秦之书非夏禹及伯翳所作甚明其在春秋之后无可疑者世人习熟见闻多惑是説予之谵谆亦可哂哉若杷之属扬雄方言往往三名来阳既书之矣遂使它日枚举名物采方言而附之非所谓后世复有子云者也
　　续修宜春志序　　　　　　　　张嗣古
　　九邱之书不可得而见矣然禹贡一编其于山川土地之别贡赋物产之宜靡不登载则去古虽逺学者尚于此乎有考后世郡邑图志之作其几是欤宜春为江右名郡韩文公典州日爱其赋税及时人安吏循闾里无事异时因饯客尝寄意于江山多胜游之句然风土之可纪者葢非止江山一事而已郡旧有志往往考订不精详而或失之烦简而或失之畧抵牾重复览者病焉而况距今六十年间事多兴废沿革则大书特书以诒悠逺诚当不一书而遂止也宗卿滕侯抚藩逾年一新简陋典章文物尤所经意乃命郡博士林君防新醴陵大夫张君耕博访旧闻搜辑放失随事编摩胪分彚列厘为若干卷于是一郡四邑之事迹粲然如指诸掌将锓木以永其传乃属予为之序予晚学不足与斯文惟侯之为此州也约已厚下民怀吏孚讲明利病以序罢行皆所以为一方长乆虑也而束于简书局于嵗月有不得以尽行其志焉则是书之作岂为无意哉揭敖之米虽蠲而取于民者未尽平也折绢之令虽格而和买平籴之害未能除也珥笔之谤虽弭而风俗之醇犹未徧也防患之意虽至而李渠之利尚未复也以至山川之气未发田里之力未寛鬼习盛而未革官府备而未完变通而推广之是岂无望于后之人乎予故考述侯之志着之篇首庶几因其书以求其意有以充其惠于无穷云侯名强恕金华人嘉定十三年十一月
　　江西诗派总序　　　　　　　　刘克庄
　　吕紫微作江西宗派自山谷而下凡二十六人内何人表颙潘仲达大观有姓名而无诗诗存者凡二十四人王直方诗絶少无可采余二十三家部帙稍多今取其全篇佳者或一联一句可讽咏者或对偶工者各着于编以便观览派中如陈后山彭城人韩子苍陵阳人潘邠老黄州人夏均父二林蕲人晁叔用江子之开封人李商老南康人祖可京口人高子勉京西人非皆江西人也同时如曽文清乃贑人又与紫微公以诗往还而不入派不知紫微去取之意云何惜当日无人以此叩之后来诚斋出真得所谓活法所谓流转圆美如弹丸者恨紫微公不及见耳派诗旧本以东莱居后山上非也今以继宗派庶几不失紫微公初意
　　吉水县文昌乡义役序　　　　　文天祥
　　吉水县文昌乡某都建义役复淳熙成规也予同升陈君某既为序则贻书于予曰愿赞一言使乡党隣里有所凭依且庶几儌福于君之笔俾勿坏予惧不敢当以其为义役不得辞呜呼义役之不行而差役之纷纷何甚也民无以相友助相扶持乙曰甲当役甲推乙乙复曰甲辗转而听命于长民者之一语时则其权在于官官无以自为也吏雁鹜行钳纸尾而进曰某宜差某有以私其人则改曰宜某时则其权在于吏一方之版籍吏胥主之髙下其手紊于多寡之实时则其权在于乡胥闾阎之间纷争之微桀黠者乘间而起告讦因之而差役以乱时则其权在于奸民受役者有二三年迄无一事有不幸而杀伤盗贼丽于其境不旋踵家破时则其权在于天今陈君与其乡约曰尔役日月若干尔末减若干尔费若干至若干以上助若干一惟公是据处之者无愧辞承之者无拒色是役之权不在官与吏与乡胥与奸民与适至之天而在吾乡里和气间义之用大矣且利久逺而无讼仁也使人知有逊让礼也不以资奸智也盟而无敢先后信也一举而五常备焉岂惟义哉乡之长上其申告子弟曰如是而福如是而祸守约者久处败羣者交罚使一守是法永永无斁则其于是邦之风俗不为无小助噫亦安能下其法于天下哉
　　指南録自序
　　余自呉门被命入衞守独松闗乃王正二月除浙西大制抚领神皋余辞尹引帐兵二千人诣行在日夕赞陈枢使宜中谋迁三宫分二王于闽广元夕后余所部兵皆聚于富阳朝廷拟除予江东西广东西制置大使兼广东经畧知广州湖南策应大使未及出命陈枢使已去国十九日太皇除余右丞相兼枢密使都督诸路军马时北兵驻高亭山距修门三十里是日北帅即引董参政以兵屯榷水教场城中兵将官纷纷自往纳降予欲召富阳兵入城已不及事三宫九庙百万生灵立有鱼肉之忧防使辙交驰北约当国相见诸执政侍从聚于呉左丞相府不知计所从出交赞予一行国事至此予不得爱身且意北尚可以口舌动也廿一日至高亭山诘北帅前后失信帅辞屈且谓决不动三宫九庙决不扰京城百姓留予营中既而吕师孟来予数骂其叔侄愈不放还贾余庆者逢迎卖国乘风防使代予位于是北兵入城所以误吾国陷吾民者讲行无虚日北知卖国非予所容也相戒勿令文丞相知未几贾余庆呉坚谢堂家铉翁刘岊皆以府第为祈请使诣北方葢空我朝廷北将甘心焉二月八日诸使登舟忽北人遣馆伴逼予同往予被逼胁欲即引决又念未死以前无非报国之日姑隐忍就船方在京时富阳兵已退趋婺处等州予俟间还军苦不自脱至是欲从道途谋遁亦不可得至京口留旬日始得盐商小舟于二月晦夜走真州朔日守苗再成相见论时事慷慨流涕予致书两淮间合兵兴复苗赞之甚力初三日早制司人来乃出文书谓丞相为赚城欲不利于我苗不以为然送予出门劝奔淮西予谓此北反间也否则托辞以逐客也李公仁人使见予必感动遂之维扬苗遣五十兵四骑从行夜抵西门欲待旦求见呵卫严密鼔角悲惨杜架阁谓李公必不可见徒为矢石所陷不如渡海归从王室予然之自是日夜奔南出入北冲犯万死道途苦难不可胜述呜呼予之得至淮也使予与两淮合北人悬军深入犯兵家大忌可以计擒江南一举而遂定也天时不齐人事好乖一夫顿困不足道而国事不竞哀哉予至通闻二王建元帅府于永嘉陈枢使与张少保世杰方以李郭之事为已任狼狈憔悴之余喜不自制跋涉鲸波将蹑屩以从意者天之所以穷饿困乏而拂乱之者其将有所俟乎时德祐二年闰月日
　　赵维城洗冤録序
　　汉法杀人者死我国家式敬由狱尤于人命重致意焉情法轻重相去一毛转移蔽欺其谬千里吾儒坐论书史志其大者固自以司空城旦之书柱后惠文之学为不必讲不必讲可也而一日临事懵然受成其为误不少爱人利物之心谓之何哉近世宋氏洗冤録于检覆为甚备宋氏多所厯葢履之而后知吾邦赵君与揲甫阶一命而能有志乎民反覆驳难推究其极于宋氏有羽翼之功矣使君自此有中外之绩日増月益岂曰小补之哉书曰狱货非寳惟府辜功又曰无或私家于狱之两辞祥刑之本也读赵君此编而于书再三焉虽不中不逺矣
　　帅正録序
　　讼九五曰尚中正下四爻竟至于不讼子曰子帅以正孰敢不正惟上九一爻犯终凶至锡带三褫岂帅之者之罪哉居卦之终为险健之极冀其矫揉非百倍其力有所不能兹易所以为忧患之书也龚君子辉宰吾庐陵其听讼必据经守法不肯少委折以贰民听凡断笔备书之册逾年几三帙名曰帅正録大哉君之用心乎庐陵讼最繁自君视事日以销杀从所帅也然犹不免于有録而録不免于再且三风俗所积其嚚也久矣夫岂一朝一夕之故县古诸侯也使君私其土子其人教化之入人也深则是録可以无作今之县三年一替君之所试曽几何时读是録也庶几期月而可者矣子路问政子曰先之劳之请益曰无倦君而以无倦行之是録也固筌蹄之粗也欤君名日升豫章人
　　元
　　赠教谕荣应瑞序　　　　　　　呉　澄
　　豫章之武宁分宁山峭而水清人生其间者大率任侠尚气虽士亦然葢其土风然也荣应瑞亦分宁士官崇仁邑校三年与少者相安与老者相得内无町畦外无圭角自始至逮官满如一日蔼然如周旋揖让于洙泗之间视其乡之士风无毫髪肖似予其敢以分宁之士伍之哉夫生于其乡而异于其俗此世所谓非常人也况其发言驯雅而不媚其处事雍容而不懦是又得其士风之善者夫如是使之有言责必不依阿而诡随使之有官守必不罢輭而不胜任惜乎沉晦于下僚局促于冷职而未得以展所蕴故予于其去也勉之益加培养以俟时及予之未死也犹将见其有立于世也
　　送南城教谕黄世弼序
　　临江黄良孙世弼为建昌南城教官将行言于予曰旴江之为郡有李泰伯曽子固学行文章百世师表某将惟二子者是慕是效以率其乡人士以庶几于寡过然畴昔尝闻先生绪言教者之所以教当进于古之圣人则似非可以如二子自画其详可得而闻乎予曰今之职教者茍度嵗月以俟叙迁能思其职慕效先贤以图寡过者葢鲜况又不肯安于小成而欲进于古之圣人子之志如是可尚矣抑古圣人之教人初非过为高逺而以人所不可知不可能者强人也因其所固然革其所不然者而已矣生而爱其亲长而敬其兄出而行之朋友娶而行之夫妇仕而行之君臣此良知良能之得于天而人所同也以其所禀之气质不能皆清且淳故于伦理之间有厚者有薄者有全者有偏者有循者有悖者于是而有万有不同者焉圣人之教使人顺其伦理克其气质因其同革其异所以同其同也契之教也顺其伦理之同也夔之教也克其气质之异也世弼之处父子兄弟夫妇朋友也有可称无可议而讨论讲贯脩身践行又有日长月益之功所以顺其同克其异者固己知所以用其力精之熟之持之勉之以此治已期于必成以此率人人其有不从者哉
　　送李教谕赴石城任序
　　昔宜黄李君夔友以太学名士释褐为贑州敎不及禄而其子仲谋中教官选再任得石城教石城贑州属邑也予少时客宜黄亲见贑州之所以教其子者又见仲谋之所以学于家者往往异于常人葢自宋末举世浸淫于利诱士学大坏童年至皓首一惟罢软烂熟之程文是诵是习无复知为学之当本于经亦无复知为士之当谨于行贑州之教子则不然仲谋九嵗以前论语诸经皆能成诵年虽幼德器如老成人不待父师绳束循循于礼法之内逮其父时已如此父既没而孝养其母谨饬其身益励于学以能有所立今之往石城也谂于予曰新制取士以经明行修为首好尚近古谓宜一变可以至道而学校承袭旧弊不知所以自新之方凛凛焉以经未明行未脩为忧呜呼今之任教事者靡不哆然若有余而仲谋独慊若不足此其贤于人也逺矣哉予之少也尝有志于古人荒落久矣何能有所裨益于今之时俊乎虽然不敢不诵所闻古圣遗经先儒俱有成説立异不可徇同亦不可虚心以玩其辞反身以騐其实博览而归诸约旁通而贯于一　一旦豁然有悟则所得者非止古人之糟粕也人之一身内有父母兄弟夫妇外有宗族姻亲朋友近而乡党逺而四方推吾爱亲敬长之良能以达乎彼何莫非吾之所当厚善者宁厚毋薄宁过毋不及夫如是经岂有不明行岂有不修者哉而非有甚高难行之事也人病不为耳今之往石城也试以斯言与一邑之士详究而实践之殆必有契于畴昔家庭之所闻也其毋厌予言之卑延祐丙辰九月之望
　　送黄文中赴西涧书院山长序
　　昔夫子删诗定书叙礼正乐赞周易五经备矣犹曰托之空言不如载诸行事也于是乎作春秋汉儒专门明经学者往往引春秋断国论其最纯者江都董相也其言以为为人君为人臣为人父为人子皆不可以不知春秋然则春秋之为用大矣哉友人黄孚文中家世春秋学而文中玩索遗经贯穿三传二百四十二年之陈迹厯厯如烛照数计发言处事每据经援传以为证使汉世专门之士复出未知其孰后孰先又推类以读通鉴纲目之书一千二百余年之得失治乱纵横商略有若身与其间此读经读传之余效也今长瑞州西涧书院或谓西涧之难处非他书院所可同予谓不然明春秋者临大事决大议破竹解牛罕所凝滞况于居小官应细故而有难者乎为是説者葢不知春秋之为用者也葢不知文中之为人者也于其行也酌之以酒而书之为赠
　　送娄志淳太初赴石城县主簿序
　　石城主簿娄志淳将赴官予昔与簿之叔父道舆甫同年贡士交契犹兄弟视簿犹从子也于其别也恶得无言哉簿之大父艮堂翁宋嘉熙庚子以诗经贡越二十九年戊辰特恩对策授迪功郎尉饶之徳兴翁之伯子徳刚甫簿之父也咸淳丁卯以诗赋贡次年登进士科授迪功郎尉袁之万载并转从政郎一授福州监镇一授吉州法曹值革命隐不复仕既而翁暨伯先逝簿之诸父仲叔季在须眉皓白仪观甚伟俨如商山老人画像至朔望深衣巍冠领羣子弟序列家庭接见宾友一如司马文正公家范士大夫之家能存承平时礼法之余风娄氏称乡邦第一当路为皇朝收拾遗逸道舆甫充濂泉石林两书院长志淳亦以湖北亷访使程公荐长南岳书院簿注宁州教再注南康路教以至于今遂分县寄夫石城贑之鄙邑地偏俗朴近年隶宁都州民苦于两属傥亲临之官又不悯恤之民无所倚矣簿世儒世宦恂恂慈祥薫沐圣贤之书讲闻仁义之实葢非一日洁身如秋霜之肃爱人如春阳之煦民其少瘳乎予不以居小官为簿之慊而以遇好官为民之幸有胡廉者石城士也簿其询焉
　　送左县尹序
　　宋初割抚州之南城县置建昌近郭多石山岩险麤砺故其民俗刚毅士生其间其行往往峭峻介特盖其形势然也南城之东南鄙士民接壤析为新城县其山独奇秀明丽而民俗士习亦肖之宋三百年儒科相尚抚之县五建昌之县四九县之中其八县之登进士科者岂无长才异能而仅占第二人以下推新城县有进士第一人谓人物之无闗于山川形势不可也宋亡儒科废后四十年始复而士以善书服勤于翰林国史院者歴月九十则出仕与进士之髙等同恩数渥矣然南士之得与斯选者厥惟艰哉贡举初行时予于校文得一士曰饶朴新城人文工行淳良士也其明年试礼部报罢以特恩厠儒学教授选中予荐之于集贤充国子助教而未用也今承乏词馆又于史属得一士曰左祥亦新城人才优守固良吏也新受承直郎广州路香山县尹而去予于是益信新城之山川多产英彦也夫其才之优也必能有裨益于民其守之固也必能无玷缺于身祥也往哉闻广东之郡县有以良吏称者必子也夫
　　送李文卿序
　　古之仕者三后世行可之仕几于无而际可亦或鲜矣大率皆公养之仕也夫既曰公养则有亲者凡以为其亲而已于养不便不仕可也葢人之大伦五父子其首也孝于父斯可移于君自非贵戚大臣身系社稷安危膺托孤寄命之重不免以公义夺私情茍守一官一职去就繇已而诿曰委身为国不顾其私虽曰不贪荣吾不信也犹记数十年前仕而少亏于子道清议不容不以人类比数坐是终身沦废者有焉窃怪海宇混同以来东西南北之相去地里辽絶有违其乡而仕逺方者于其亲也或五六年或七八年或十余年而不一省不惟安否之问甘旨之供阙至于畜妻抱子新美田宅于它所而其亲自营衣食自给繇役于家窘穷劳苦而莫之卹老矣而无欢或不幸永诀而不相闻甚者闻而不奔又甚者匿而不发饮食衣服言语政事扬扬如平时噫是岂独无人心哉其沦染陷溺之深而然与其未尝讲闻礼经之训而然与可哀也已迩来国典许人子以终养终丧此孝治天下之第一事也頽风流俗之中能自拔者谁乎饶阳李文卿温温有君子之徳其家七世不分异其太母逮见元孙年九十九而终其父年八十文卿佐涟海两州戎幕力请解官归养期年而后遂买舟北渡于是两州人士及见者闻者为诗文以襃美之夫文卿是举人子之所当然然行之于人所鲜行之时亦其天资之粹卓然有以自拔于世矣归侍其亲诸弟诸子诸孙林立乎其前缘是尽人子事亲之道则立身扬名将俾天下后世闻风而想慕不但二三子区区之襃美云尔
　　临川晏氏家谱序　　　　　　　虞　集
　　临川逍遥峰福胜院主僧师吉以所修晏元献公家谱相示深叹其委身于释氏而不忍忘先世之疏阔因其族兄某得其谱系而叙録焉按其谱自师吉上距于元献八世距尚书公六世葢元献公九子尚书则第八子之子尚书六十三而没尚书之子生三嵗而孤是以师吉之系厯三百年而才八世云尔宋之南渡秦桧专政误国胡公邦衡慷慨一疏当时伟之至今读者犹愤发有生气岂知尚书之疏尤深切着明忧思治法无不毕备世臣之言固当然乎而学者鲜得见之然国史有尚书之传今又幸于私记叙谱而见之也君子之言其不可泯也如此乎予昔待罪国史尝以职事求于先宋之故家遗记得燕山窦公俨贾公昌朝之后人皆为贵官于国朝传系可征而谱牒遗逸矣最后得阆中陈丞相尧咨兄弟诸孙之留居郑州者子孙之分居东平曰某为御史来求先茔碑而得其谱之略故宋盛时若吕申公韩魏公富郑公曽鲁公司马温公桐木韩家子孙南渡后仕宦功业犹可考见内附以来邈乎无所闻于四方闻曽氏有子孙在泉南数十年前北方曽氏有仕于南台者至泉南以世嗣求拜其家庙庆歴从官莆田陈氏之裔孙旅为余云而今亦不可考矣及余归侨临川郡之大族乐侍郎史后人尚多而未尝见其谱王荆公子孙四十年前在金陵尝见一二人今祠下亦有一二人耳而晏氏之子孙莫盛于尚书八世之后乃有去为释氏若师吉者凛然思其宗支缉累其家世行事嵗月如此贤者之传固当有见于后世矣又闻王岐公子孙有官抚州而留居者其孙卒于外孙李氏家又得桐木韩氏之谱于其诸孙之留居临川者南涧公为之序者也故家之子孙数世之后虽隆替不可知予于晏氏之谱有不胜感叹者矣思古人于既往望乔木而遐思故书此而归之
　　按谱序多系一家世系之私言今概不録独存此篇与义门陈氏族谱序以故家遗俗于此可征云送孔元用序
　　嵗庚午殿试后集与阁学士阿荣存初侯见直庐存初慨叹相语曰更一科后科当辍辍两科而复复则人才彬彬大出矣又叹曰荣不复得见公犹见之应之曰得士之多诚愿如存初言方今文治兴隆未必有辍贡理存初国家世臣妙于文学在上左右华年方殷斯文属望集老且衰见亦何补耶又叹曰数当然尔问何以知之弗答也后三年集归田而存初有玉楼之召乙亥果停贡今嵗圣天子科诏兴贤一一如存初言犹愿此举得人亦如其言则区区畎亩之愚诚也临川素号多士前七举进士者予弟仲常与黄养源同年张国賔予校艺南省所得罗友道予忝读卷时所奏也今年临川之士预荐者六人前此未有如此之盛者元用阙里之系清江三仲家之传曽子白南丰之后刘良甫墨庄公是公非家子孙当汴宋极盛时皆文学知名大家去之三百年而有子孙并荐于今日徐国基之高大父尝为试官得周益公程文题之曰此有公辅之器时以为知人涂自昭张直方皆再举直方尤老于文学者六君子之世业积学岂茍然侥幸于一日者哉子以州里耳目之近以推其逺而未知者则彬彬多材之出其征讵不可信哉元用质粹而文高与子白皆予素所期望者行省将歌鹿鸣而劝之驾元用亟来山中为别其意尤古乃赋诗以饯之并寄诸君子云
　　送黄敬则之官序
　　至元甲申之嵗集从先人始来侨临川之崇仁时内附未久淄莱李忠愍公方领其军定江右镇豫章鹿泉贾公以文臣为使奉诏分阃绥抚其士民思有以畏服众志而安定之起文雅通练之士知名一时者以慰民望故宋进士之在崇仁者犹十数人衣冠甚伟独宗正寺簿思梅黄公为诸公一起为之賔客气象议论多所感发既而河东刘公于洪学亲听其讲说焉刘公为许文正公高第弟子经学节行方正严重其为此举也风厉激昂四方耸然嵗丙戌寺簿公没忠愍元子龙川公以世家仍镇其部厯阶省府贾公刘公子弟之往来于洪者皆以其先志求寺簿之子浮山君开馆塾而礼貌之中山赵公朴隐持节再至与君处无一日之舎而李氏之子孙至再世皆称门生弟子君之生平客授之日多于居家矣龙川以平章留枢筦尝与翰林集贤荐君仅一拜文学之命而君不屑也使其子仕为学官则敬则也敬则自浮梁改迁太平需次者五六年恬然以居略无躁急之意是以学者称焉仍改至元之五年孟夏之吉敬则来告曰有人自太平来趣治其学事求一言之赠焉集为席与坐而告之曰世祖皇帝以天兵临鄂渚之嵗嵗在已未我先尚书解组永州道过崇仁为姻戚少留始识寺簿公寺簿公登进士第时实寓我尚书临安之别第而我参政少寺簿公十嵗甲申之来得相从者三稔焉我先人浮湛田野箪瓢屡空不计闻达浮山君友道崇笃每为诸侯大夫称诵之赵国董忠宣公之延敬先人则君与清河元文敏公实啓之也及忠宣还朝先人即归田舎浮山君亦渐倦游相处东西家讲学修行无食顷不相求始终无间言人以为有古君子之风延祐己未先人即世浮山君年已六十视集少有十三年待之若稚弟焉及集再召还朝而君殁矣既老而归君已不可复见赖敬则之家居也时有过从之乐今出而服官政集得无言乎集尝闻诸乡之遗老云敬则曽大父梅牕先生方盛年富文史教授近郊之巨室中夜有求见鲁男子者先生絶袖抉闗而走失道堕巨浸中衣絓水栁而止闻有人声相呼者云此人有子登科谨防之旦乃得解而归家人怪问之不答也而馆人或叹其事而泄之后三年丙申而寺簿公生造物之报卓行君子昭昭如此可不惧乎可不敬乎今内附且七十年寺簿公之名徳雅望浮山君之清才懿学再世积累漑被其子孙充硕盛大方殷而未央也可不知所自乎夫善必积而后成非必一事而可责报于天也然而一念之烈其发之不可遏若是此孟氏之论学所贵乎扩而充之者也吾敬则横经于其堂以其祖父之所教而教人者岂足以尽知之至于善端之发确持而不变勇行而不绌者尚有以广君子之泽哉子行矣予待子于蓬荜之下三年而归有以为告焉采石之上有我先忠肃公遗庙在故人覃怀薛公超吾守郡时为起断碑于草莽而植之谊不可忘也集过祠下又已六七年子弟之至者亦一二年矣敬则经行幸为集省其庭柏阶草焉
　　送墨庄刘叔熙逺游序
　　元统甲戌予自史馆归侨临川从清江墨庄刘氏贤子孙之分居金谿者得见其先世遗墨遗事与羣贤交游之翰墨葢三叹其文献之懿久逺而能使人不忘也其后叔熙氏嵗登华葢山必及于门予尝与叔熙论其家书因及静春戒子通録实有助于名教恨其书不大传叔熙曰诺有家藏旧本当刻而传之一年而书成宗族乡党受而读之逺近学者愿得之台省有知其书不逺千里使人求之信乎锡类之不匮也叔熙又谓予言族人诸父昆弟愿合其财力先取公是公非两先生之文而刻之而公非集颇有遗脱将访而足成之故缓他日叔熙又以自清江至金谿族谱及侍读以来所与欧阳公王荆公眉山苏公昆弟南丰曽子固诸家之书与刘氏相闗者及静春与诸子所往复备録为三巨编受言诵之慨思古人之不可复见也予早辞亲游京师馆授以为业每惧夫于道未有闻也至于古今记载名物制度之类又皆空疎不足以酬应观于昔者斯文之盛肓欧王苏曽度越前代而侍读公兄弟父子博学洽闻森然参着于其间声望略等何其盛哉故予每执笔茫然博雅之士未尝不叹息刘氏于二百年之上也往者承乏事文宗皇帝于延阁清燕之暇曲赐延对访问故实著述文字几无虚日于是时也则前日所愧于是益深承诏读进士对策于殿庐得刘性粹衷刘闻闻庭诸君之文而奏之后知其赐官庐陵临江因告以其説而嘱之曰刘氏之书惟春秋意林及三传权衡刻本在学宫而所着传尚阙其他成书者犹十七八种惟西汉书注或附见于本书七经小传学者或传冩读之其余葢罕传焉而静春氏等诸著述未暇数也宜访而广之二年前闻庭刻小传于临江粹忠刻弟子记于旌徳皆摹寄以属餍予之嗜焉因以其贰与叔熙叔熙归读而告曰与家藏本无异也故家子孙若叔熙之拳拳于先世草茅俗陋其可以小愧乎哉世祖皇帝时江南大臣有奏言国可灭史不可灭上甚善之命史官修辽宋金史时未遑也至仁宗时屡尝以为言是时予方在奉常因防议廷中而言诸朝曰三史文书阙略辽金为甚故老且尽后之贤者见闻亦且不及不于今时为之恐无以称上意典领大官是其言而亦有所未遑也天厯至顺之间屡诏史馆趣为之而予别领书局未奏故未及承命间与同列议三史之不得成葢互以分合论正统莫克有定今当三家各为书各尽其言而覈实之使其事不废可也乃若议论则以俟来者诸公颇以为然然每思史事之重非有欧公之才识而又得刘公之博洽以资之葢未易能有成也予闻前辈言渡江后眉山李公仁父就蜀置局着宋通鉴长编而北兵猝至尽亡其书走至东南多追忆以成书凡数百卷是可以追及刘氏者欤宋晚礼部尚书王公伯厚最彊记而我从大父秘监公与之齐名予不及见王公秘监公防世祖特起之任以舆地之事今其书在秘省予幼时得豫章布衣孙【阙】吾每得书览记之不忘又能参错攷定非是每有问必举之终其篇蜀人范大冶亦善记尝言幼在蜀从予先世得尽见六经纬时为予读一篇予时尚小不能通其説时范已七十余矣其后同朝友侍讲四明袁公伯长葢学于王氏得其记言之要而泰定执政东平王公继学见书辄记无复再览领政事省朝省吏牍过目无所遗皆异材也然今惟王公在耳此予所亲见者也朝廷必欲成一代之言不有如此数君子其克有济乎戊寅春叔熙来别将游观乎燕赵齐鲁晋宋之郊予曰善哉子之游乎慎母茍然也观夫山川之形胜封域之离合考古人之遗迹风气之变通习俗之升降文史之遗阙皆子家学能事也以子清通明敏因以肆其学问资其见闻今圣明在上必有述作之事济济之多讵可遗吾叔熙者乎
　　钤冈续志序　　　　　　　　　欧阳元
　　郡县之图志何为而作也国有贤守令犹家有贤子孙守令保图志以治分地子孙保闗券以治分业能治其所有即为贤矣因田野之有定界也而考其有汚莱者乎因户口之有定数也而考其有流亡者乎因赋役之有定制也考其在公者有湮没在私者有暴横乎因士习之有旧俗也考其有可直而振徳濯磨而作新者乎治之无倦则田野可辟户口可増赋役可均风化可以日美人材可以日盛矣然则图志可一日而阙乎分宜有县起宋雍熙至南渡嘉定间谢令谋作县志不果淳祐黄尉始克成之混一以来更六十有七载浚仪赵侯尚之为尹乃作钤冈新志以续前编书成适予至侯以予于是邦实多桑梓之谊以序见属辞不获则愿以昔人治官如家之责告夫求刍于吾邑者庶知前人作图志之意非徒以广纪载备考订而已将以为勤政之一大助也推本作者之意黾勉述者之事吾邑吾民其多幸矣乎
　　送镏文廷之清江録事序
　　安成士登第自镏文廷始调清江録事得视牧守县大夫为亲民长官自重宜矣其行欧阳元重告之曰周官司市掌市之治教政刑量度禁令今之録事治城市闗厢大略相同而古今之制则不侔矣古者都邑如井田画为九区前二区为君之宫之庙社之防治后一区为市左右三区为民居市别为四门日出而启惟民得入焉葢二亩半在邑之农也其余大夫士凡有爵禄者入市有罚所谓出一幕一帟一□一帷之类是也内而天子之都外而诸侯之国同一法其君过市则有刑者赦所以别尊卑也古法简古俗淳恶嚣而抑末尚尔今夫録事所治则市人居民出入同其门综理同其官而况百族之寓公四方之游士官府之府史胥徒兵戎之游徼以逮卜祝老释之流又下而百技工巧驵侩负贩奴客倡优淆处而杂由之如是而望其布治教平政刑一其量度禁令如古司市法不既难矣乎虽然儒者将为政必使沈犹氏不敢朝饮其羊公慎氏出其妻慎溃氏逾境而徙此亦其有道者乎或闻元之言而笑之曰迂儒者欲驱市人而读周公之法欲进録事而行孔子之政其可駴也特甚嗟夫文廷儒者也进士也元语儒者语市人哉
　　丰水续志序　　　　　　　　　揭徯斯
　　王顺伯修丰水志之六十有三年已陞为富州又二十五年李君肖翁典乡校居五年乃辑淳祐以来城池人物时政之迹及前志所未备者为续志六卷条敷类析穷搜极简将以垂信方来惟东南物产豫章为下故班孟坚曰物之所有取之不足以更费盖自古然矣是书于贡赋之变未尝不再三致意使为政者戚焉有动乎中思复其旧政教所施必録其善而遗其不善此居其乡不非其大夫之意亦作志者之法也君以硕学粹徳起文献之家居儒师之位祠先贤育人材无所不用其道犹惓惓是书而岂徒哉君子尚求李君之志
　　送习文质赴辟富州吏序　　　　傅若金
　　国家萃人材广文治然科举所取士有恒数承平既久士益自奋为学举者日多江西歳就试且数千人而预贡礼部南人才二十有二于是不能无遗才焉朝廷亦恒视其能之小大所胜而録之使各称其用国初定令儒生愿试吏郡县者优庸之而不屑为者有矣及比年幸进既多正途日塞持法者病其壅于治也则闭之门而固拒之冀杜其滥而儒者亦縁是而胥厄焉凡子弟之有志禄仕者茍非借世胄之资其不由刀笔发身则不能以达吁亦其时使之然与识者知吏治之不可不资于儒也顾名实何如耳新淦习文质将以儒术饰吏于富州而问言于予以别文质尚究夫国家用儒之实哉富为上州虽大府不数舎而逺大臣之所监临风纪史司之所纠察行一政善其上必先知之行一政不善其上亦必先知之而黜陟系之矣吏于斯者可不慎乎然文质以儒名者也昔者孔子谓子夏曰女爲君子儒文质之于儒庶将为君子欤毋使由他而吏者得以借口则岂惟一州哉虽大府行之矣岂惟一府哉达上下行之矣
　　瑞阳志序　　　　　　　　　　杨升云
　　郡邑之有图志其来尚矣葢自职方氏掌天下之图而图之经始见班孟坚载地理之志而志之书始行禹贡一书载天下山川土色田赋包贡草木甚详而圣人定之以为经汉高帝初入闗萧何先收秦图籍以此尽知天下阨塞则夫郡邑之图志岂细务哉瑞为郡昉于唐复于宋国朝因之归附且百年百废具举独图志阙焉至治初元普宁崔公栋实长郡幕独慨焉坠典之未修言诸总府佥以为然廼属笔于予予惟方今四海防同穷天所覆极地所载悉属来臣若瑞郡者何可胜纪不有图志则非惟地理贡赋无所考且将无以垂后于是始收録官府案牍类而编之且参考旧志摭以新闻使因革互见灿然在目为图于首则职方氏之遗意也列志于后则班孟坚之家法也门分类析纲举目张览者如视诸掌后之来者按图考贡且以征输庶几无壅蔽之患而亦知前之为政者能识大体云
　　赠宋国賔还贑序　　　　　　　王　沂
　　至正辛卯冬予客游宁都识筠阳宋才卿氏才卿于是为贤判官见其二子国賔其次也眉目姢秀又为宋氏才子弟方读书有大志因内交焉癸巳秋变起仓卒才卿死王事尚书全侯子仁令国賔摄先职谒大府俨然在忧服之中予固知其志不在是也次年国賔之乡先生艾君祥氏谳狱凡癸巳之首祸殱之国賔始泄其愤又次年天子陞尚书防江西大政僚属以次迁转国賔亦授镇抚之职君祥因妻之以子师次青原予客艾氏与国賔凡三遇而其识见才智各因时而长每辱以师礼视予交好甚密属戊戍江淮兵变众寡不敌麾下适有他志者防政遂退保上流以节终于贑予与国賔处忧患日久而操守不渝国賔事君祥如父奔走上下触风雨冒寒暑于生计无少怠视世之怀名烖已辱先丧家者为有间矣乃壬寅仲夏由章贡访予隐居相与道故旧间及父讐国事未尝少释于懐贫窭极矣未尝一动于心嗟乎国賔由富贵而贫贱而患难自少至长尝卓卓有过人者予久欲书之秋七月既望告予南归予于国賔旧且好故述交际之初终与其所守之大概使四方知防政公虽以节而逝而其门人从事能承公志者未尝无其人则予之所以赠国賔者孰有过于此顾离别依依之态复何足为国賔道哉
　　广信文献録序　　　　　　　　危　素
　　信东南大郡也其山奇拔其水清冩其钟而为人有文章尚节概自唐呉武陵父子及校书王贞白启其端绪至于宋室南迁中原故家多侨寓于此而士习益盛由签书枢密院事张公叔夜直秘阁知同州郑公骧以来皆能伏节死义尤足为是邦之重矣余家隣贵溪之境少读栁仪曹作呉君文集序奬誉备至亲往求之卒不可得而武陵之文亦复不传及被命脩宋史信独无一字送官攟拾他书仅成数传其间阙遗固亦多矣葢州县无良吏家无贤子孙使忠贤泯没史家有遗佚非可惜哉永丰士舒彬文质时客京师睹其事而慨焉乃发愤还其乡网罗散逸得昔人所为文辞久而防萃成编题曰广信文献録文质居贫方汲汲于养而寝食之间不忘乎此访求故家世族至于浮屠老子之宫残碑断碣无不搜辑众颇非笑之而文质不畣其老师宿学及闻前代故实者则曰盛哉文质之举也已而日积月累可以更互考见数县之事及再游京师假公私书补其未备而所得益富文质将还江南徧求以纪载之向使广信之人皆有志若此则呉氏父子之文安得并与飘风游尘壹归于湮没耶
　　太平十策序
　　太平十策者临川艾君本固之所着也其纲曰开经筵以广圣学谨储蓄以备水旱行铜钱以助钞法严考绩以择守令崇节俭以厚风俗汰冗员以厚正官奬亷让以化官吏举孝弟以正民彝通资格以任贤才修武备以振国威艾君上书时今太师忠王方入相得君书大喜中书参议何庭兰世称能吏亦曰君言可用下之部而吏议沮之不报余尝论之四民之中惟士有天地民物之责虽穷居草茅其虑必周于天下后世此昔之君子先天下之忧而忧也君处田里之间民生之休戚见之详矣国政之得失思之熟矣而又能穷经考史以损益古今之宜此十策者葢其灿然可举而行者为国而不先乎此则以为治者皆自诡而已顾岂可以老生常谈视之哉今夫居髙位食重禄者非无其人而乃使布衣之士焦心劳思徒步五千里奋然言事言之而又困于吏议吾不知其何説也因阅其草稾书以归之
　　山庵图序
　　圣井山在信之上清宫东南上为神龙所居嵗旱祷辄雨葢人迹罕至之处延祐中永嘉金蓬头先生修其学于先天观风月良夜乃游圣井山扪萝而上乐其深邃高逺也裴徊久之其门徒颇为构室庐以待先生之来余家虽隣境距其地不数十里朝发而夕可至且余性嗜佳山水而先生又心所敬慕者然仅能相从于先天所谓圣井山者未能一游徒见其积翠千仞高入云汉则其幽夐可知矣方外之友曰方壶子者早弃尘事深求性命之学从先生最久先生既去人世方壶子稍出而游观天下之名山至于京师曽未旬日即思南还与之交游之素者争挽留之张君彦辅知其志之所在乃取高句骊生纸作圣井山图以慰之彦辅君里人隐老子法中而善冩山水向者侍臣有进其画于延阁上览而説之余数从讲官入直尝与古画并观几莫可辨矣然其书人所罕得虽游从之久者亦不能强求也初鲁国大长公主好名画以自娯玩欲得其画而张公终不肯与他人可知己今独嘉方壶子之高趣而为是图方壶子谓余本山人恋禄于朝去其田里甚久故特以相示使不忘乎樵牧之事亦反招隐之道也方壶子将结庵于金先生故隐之东偏约余为投老之计其亦古之交宜然耶欧阳子思颍之诗曰及身强健可为乐莫待衰老须扶携则余之非才乞身而返其初服有日矣方壶子其候我于仙岩之上游哉书其后以要之云耳
　　送刘子铉序
　　至正二年皇上有诏作辽金宋史执政与总裁官等集议设修冩四十人用翰林国史院书写十有六人国子伴读籍记部令史各十有二人辽金史卷帙不甚多既已进上独宋故史记载详备今史氏势不得尽削而野史杂记当参证者不可胜筭于是政府选能书者廿有一人以布衣辟寘馆中庐陵刘鼎子与焉今御史大夫高公以中书平章政事莅史事尝掩人不备猝然至局唯子与廿人者朝夕不怠而字画又皆楷正高公甚喜扬言于朝宜官之总裁官用史官言按本朝故事大一统志成书者廿有五人经世大典成书者二十人皆用为儒学教授今所修史尤为繁多而廿一人宜遵先朝故事官之然廷议卒用为郡学录县教谕且檄外中书授之子名在江西檄中行省参政亷公曰吾史官也知廿有一人者有功于史亟白僚长择便地近阙处之子授吉安之龙泉学教谕子且南去京师故旧分题赋诗赠之顾子方盛年其学水涌而山进用以施教于一县既不足以酬其劳又不足以展其才或疑子不能无介然于其中者余读周官书古者闾有塾以乡大夫士里居者为左右帅或曰父师少师或曰乡先生凡朝夕有教焉嵗时属民饮酒则为之僎介自门左席于尊东所以考徳问业刑善而劝贤也今一县之大其廿五家之闾葢不知其几龙泉又子之邻邑乃往为之师则朝廷之待吾子者可谓厚之至也子尚益思所以报称哉
　　仙岩图序
　　信之贵溪南行八十里至龙虎山余尝从渔者买小舟泛溪流行数里得仙岩自舟中仰望峭壁万仞众岩棋布如辘轳酒瓮仙仓仙棺不可枚数有三人者同坐岩中俯观流水然或隐或显意非飞仙不能到也樵者虽极力攀缘至絶顶仅可俯窥而石磴嵌空终莫能即至顺中居民系长绠大树上县竹笼坐一人其中稍至仙棺岩前以长钩钩二棺坠溪水中棺皆楠木所制一棺中有玉连环而已或云尧时民避水其上故其遗踪存焉余尝辨之尧时河水为患矣其横流泛滥恶得至此境耶缘藤萝而上有大岩可容数百人益折而上至其颠甚平旷浮图师架岩为宫室复登舟行数里至桃源太史范先生尝为之记及舎舟入山造演法观汉张天师链丹处犹髣髴可见又有水帘洞者瀑流泻厓上若缟练飞而雷霆吼入洞中可坐虽疾趋衣巾必沾湿至邹尊岩乱石为门扉中多黄精薯蓣蹲防之类邹尊者古仙人也大扺千岩万壑草木秀润非遯世好奇之士无因而至方壶生学道于龙虎心迹超迈不汚尘垢时时写山水有奇趣若武夷庐恒岱华不注诸山数为余图之而仙岩者又尝所坐卧其间者也然其人游方之外莫可测度兴之所至不问姓名亦漫与之否则虽一笔不轻与紫阳王君达善得其所冩仙岩图寄至京师求余识之因序所尝游者而自惜其汩没世事而不知返也
　　经邦轨辙序
　　经邦轨辙十卷临江郭君庆传之所着也其目则十有二曰格君进贤恤民正已守法勉学去邪絶私识量职任兼听寡欲各引经史于其端而证以国朝名臣之事其后则君自为论断以发明之监察御史以君所着有补于当世荐于朝集贤翰林两院校其书亦以为善乃按令式命为学官君持其书使余叙之嗟乎经邦之道夫岂易言哉今夫梓匠轮舆犹有俟乎规矩准绳而后可以作室制器况于身居辅弼疑丞之地废兴治乱之所系岂可以不学无术者茍充其位使隂阳不和水旱洊至社稷其有不至于危亡者乎傅説之告其君有事不师古之戒周公有兼三王施四事之思古之圣贤莫不皆然后之经邦者不求昔人之轨辙而遵行之其可乎哉今皇上嗣大厯服勲贤并用君所著书适际其防然而藏诸有司而已君虽受官以去犹宜缮写进于延阁颁示羣臣俾公卿百官咸知经纶邦家具有成法一旦举而措之宜不至于旷官而败事则君著书之功何可计也
　　送郭真人还玉笥山序
　　世祖皇帝受命自天非独一时豪杰文武异才并为之用而山川百灵防不率职方是时常山刘文正王以沈机大畧最为亲幸且通秘术行师用兵之际役使鬼神多着奇效乃作祠宇于宛平之西山开平之南屏山以祀太乙六丁之神俱号曰灵应万夀宫常山王既薨嗣居之者非操履贞白明于道术者不得与兹选至元五年四月己丑朔今皇帝勅玉笥山道士郭君宗纯为第八代祭遁真人降玺书宠嘉之其所馆两都靖治所在戒严真人厐眉皓首深居林壑时人望之已若古仙异人未易狎习既十年乃言于朝将归隐于故山则其高风益邈不可攀矣名卿大夫士闻真人之知止自足有契于老子之旨为诗歌以送之而属余为之叙葢至顺初第六代真人毛君退林于龙虎山杜门简絶人事翛然自得余固己叹其浮游尘埃之表非世俗所能汩没者及今观郭君之归后世将益羡遁祠之多贤也惟其轻世故薄功名然后心无所累而可交于神明吾于二君子见之矣抑常山王初尝寄迹方外及其遭逢圣明超拜上公之爵然处之泊如也二君子无乃闻其风而兴起者欤不然何其去就之从容如此哉









　　江西通志卷一百三十六
&lt;史部,地理类,都会郡县之属,江西通志&gt;
　　钦定四库全书
　　江西通志卷一百三十七
　　艺文【序二】
　　明
　　杨氏二贞妇序　　　　　　　　刘　崧
　　杨氏妇萧者泰和人也年二十适同里杨用霖甫事姑康以孝闻康暮年得盲疾萧扶持益谨一咳唾之间即无不在左右泰和由壬辰来无歳不被兵警井邑萧条民无定居庚子秋流言安成寇将大至民闻风骇愕日争道驰窜至相蹂躏覆溺犹不止用霖戒其子同予将舁其母先避之母卧病不肯去曰吾年逾七十矣顾杨氏先庐在此尚复何徃萧与其弟妇刘因相谋曰忆始乱时姑病强舁载以行乃呕吐仆防死于外吾尝为恨今若此可再强乎宁与若等奉老姑于此设不幸即偕死一室不尤愈于道路乎刘曰诺遂不果行一日寇奄至用霖仓卒负其母出匿萧遽出追之不知所向乃返顾刘曰今日不得从老姑奈何然事亟矣不可他徃即牵引趋傍舍井次俱自投以死实是歳九月二十一日也越四日寇退同予求其母不可得号哭于道或有告之者因自缒视之信乃负尸出井瘗其傍为二墓焉时同赴死者复有二隣妇曰陈氏邓氏云嗟夫死难事也况于妇人女子哉妇内而无外礼也从姑义也知动则或失其正故寜从内以安夫礼之常知生则必辱其躯故寜自投以不见不义为正而顚沛之行决于当时闺门之间唯诺就义萧诚克自贞者刘亦善所从哉自兵变来平时号为大丈夫者犹不能不震失守以丏须臾之活而里巷闺帏自奋于义烈有如此者然徃徃湮没于踈逺而不克自见者多矣其如陈邓二氏能因人自白者又防何人哉悲夫萧卒之又明年同予继死于难而康卒以寿终用霖为余言如此其情概可悲矣故述而表之为杨氏二贞妇序
　　余徃年为乡先生用霖甫作杨氏二贞妇序先生读余文而哀不自胜抚其防子起予曰吾儿幸有立也其报而母乎起予为之然泣数行下又数年先生没起予益勤问学扪然思震树其家声余甚爱之洪武三年余始去家窃禄于朝又明年起予以进士来防京师乃三月擢授黄陂令于别也复征予文予不能辞因更书前序以遗之俾无忘其先君嗟乎诗书之泽贞烈之所以辉千古而福百世者宁有穷哉刘崧书
　　吕氏采史目録序　　　　　　　宋　濓
　　皇帝既正宸极龛定幽燕薄海内外罔不臣妾慨然悯胜国之亡其史将遂湮微乃洪武元年冬十有一月命啓十三朝实録建局删修而诏宋濂王祎总裁其事起山林遗逸之士协恭共成之以其不仕于元而得笔削之公也明年秋七月史成自太祖迄于宁宗总一百五十九卷左丞相宣国公李善长率诸史臣上进顺帝三十六年之事旧乏实録史臣无所于考阙畧不备于是礼部尚书崔亮主事黄肃与濂等发凡举例奏遣使者十有一人徧行天下凡渉史事者悉上送官今之北平乃元氏故都山东亦号重镇一代典章文献当有存者特择有职于官者行示不敢轻也章贡吕仲善司饍成均乃被是选是月癸卯即乗驿北去八月丁卯抵北平凡奏令章疏拜罢奏请布在方册者悉辑为一有渉于番书则令译而成文其不系公牍若锡与巡幸宫中隐讳时政善恶民俗歌謡以至忠孝乱贼灾祥之属或见之野史或登之碑碣或载羣儒家集莫不悉心谘访且遣儒生危于幰等分行平滦燕南诸郡示以期日有慢令者罪及之爰自丁丑开局于故国子监至冬十有一月壬辰朔始完以帙计者八十择高丽翠纸为之衣舁至行中书借官印识之进于南京乙未赴山东河水方冻大雪深二三尺仲善驾牛车遵陆而行一吸一呼冰生髯间己未至济南其谘询大畧如北平时又明年春正月甲寅竣事成书又四十帙所搨碑文北平四百通山东一百通不在数中仍印识如前三月壬寅辇还京师已而诸使者咸集濂于是有所依据修成续史四十八卷夏六月复诣阙上进仲善以功陞太常典簿寻为丞且以史事之重不可易视也集为目録四钜编上之而藏其副于家征濂序其首昔者司马光既着资治通鉴又畧举事目年经而国纬之名曰目録示学者以枢要也仲善今备述采史纲领明其事之良艰示后人以轨则也书之意虽不同而心之厚于仁则一而已呜呼史有阙遗久矣如近代卫绍王之朝记注亡失南迁后遂不能纪载当时史臣所属若得如仲善者岂不有胜窦祥杨云翼之所録哉顺帝一纪卒得为完书皆仲善之功无疑人有功而不知不智也知而不言不仁也濂待罪国史故不辞而为之序使观者有所征焉
　　江西贡院唱和诗序　　　　　　梁　寅
　　余观古诗之作也必有为而作皆足以兴起夫人心焉故定之方中为营室也泮水为兴学也干旄为见贤伐木为燕朋友也若是者人心之兴起宜矣天朝于九州平定之初诏以明经科取天下士洪武三年秋八月江右十三郡之士云集于文塲于时行省叅政滕公按察副使安公同莅贡举事行省都事马侯道泉按察经歴刘侯景文实左右之刘矦赋诗以歌盛美而两府之贤咸和考试六人则余与番阳蔡深渊仲豫章傅箕拱宸临川张洁以修何淑伯善河南艾实若虚及凡在贡院者无不属和金玉之章前陈后列喤喤乎洋洋乎如八音之并奏虽声之不同而同合于太师氏之律吕何其美哉既冩成轴刘矦命序之余谓大藩之选士而升之朝甚盛事也其方之营居室修学宫见贤人燕朋友不犹重乎哉宜和之众而传之久矣抑是诗也献贤能之书有日矣士之获荐者方于于然而来两府之大臣賔之于庭歌鹿鸣之章以为饯诗之作也又安得而已乎余归山中虽不获与而篇章之传者余尚愿见之
　　南昌府图志书序　　　　　　　熊　钊
　　南昌郡在大江之西藩臬所治统县惟八其山厌原其浸彭蠡舟车所集财赋所出自古都防之地秦属九江汉为豫章郡今之疆境东西盖千里人民众多方古诸侯之域则大邦也歴代广狭不同而郡守之择必在其贤智列郡仪表系焉皇上兴运南昌不烦干戈而向服虽攻窃间发民人莫不遵约束固守御属县向风畏威顺化山川风气之淑亦可征矣洪武十一年郡守太原王庄治郡政修恭承上命考郡之图经记志属进贤文学新建丁之翰编类成卷事修词雅命钊为之序盖自疆野分州而国以万区九州既别而贡赋成等殷正域四方周列爵分土帝王之政莫大于是然而古者列国各有史官任其记载郡县设而史废职矣今使郡各有志志得其实可以考见得失系于政治不小也按斯志而求之山川之胜人物之奇生产服食之宜城池之髙深道路之逺近民性习俗之贤愚美恶治术教化之难易缓急与夫文章卓行之闗于天典民彛者皆可以览而周知皇上神机圣畧可以仰测其妙而盛德之化极于无穷继今以后民人得以求其先民学行之懿致力忠孝以不失乎为君臣为父子之道仕于此者有以知其风土之常益求皇上开基之迹爱民之心用德以率其人有加于昔人之善治则斯志之作岂曰小补云哉
　　送范秀才序　　　　　　　　　萧　岐
　　水利之在天下其功最大然所以成其功者惟在乎得人焉不得其人则倒行逆施叫嚣隳突使上之情不得以孚于下下之情不得以达于上以其所利民者而反病乎民矣一得其人则勤民而民不扰劳民而民不怨圣君之防意既大明于当时圣世之德泽自旁流于天下若禹之治水行其所无事斯无恶于人矣今太学秀才范德常兴水利于泰和斯所谓称其任也德常谦逊而审宻恭俭而有守畎浍溪壑一循前人之所拟而未尝变更丈尺深广一遵在上之所定而不为増损工力逺迩一由县官之所遣而未尝移易兴事之日民劝趋之德常单骑一童与从官父老徃耒其上作其勤戒其怠者惩其不如法者未及期月厥功告成基址深广土石完固过者称叹行者喜恱荷锸讫功而归者欢呼载道歌謡四起莫不曰为吾民建无穷之利者圣天子使吾民拜无扰之赐者范秀才也非得人而能之乎使天下兴水利者皆如范秀才则何患大事之不立使今日为使者皆如德常之能事亦何患善政之不行哉昔白公引泾水史公引漳水以利民皆见于歌颂载在青史吾将铺张国家之良法与秀才之美意録于县志异时上史舘德常不徒有功于今日宜有誉于后世也医士任敬立皆从事于水利者备言其美余故序以爲德常东归之赠云
　　龙虎山志序　　　　　　　　　张宇初
　　道之潜于至防而显于至着也天地之大隂阳周始而理着焉事物之众盛衰循环而文着焉此其至微之机潜于至着之间人不可得而见矣迨夫歴千百载之下而不泯絶者而后知也道之谓虚无元黙者原夫天也杳冥恍惚之内而精粹朕兆存焉是不可见而可知也欤吾太上之教自轩皇文景之下率尝用其清静无为之说騐于世矣或方之申韩刑名或辟之方术怪诞盖将有不得而毁斥为异端者乎故太史迁以其动合无形澹足万物指约而易操道家者流则古有之也必矣是以闗尹庄列之言有以发其未尽而柔弱谦退之言有足以拯周衰之而范世轨俗焉得以幽元视之且神道设教岂将诬后世以取惑哉迨列国而下秦之茅君汉之我祖天师吴之许葛皆其尤著者焉天师钟不世出之姿亲受于太上由是三洞经箓符法之传袐于九霄十极者灵诠奥旨尽降于世乃防蜀之吴而链丹龙虎山山之名于天下者居福地之下而与三茅閤皁并称焉我张氏留侯而下四十八世矣有非二山之足拟也歴魏晋唐宋代有裦崇典秩具备若山川之胜宫宇之丽人物之繁仙迹之异道行之神爵望之显代之慕拟歆艳者或美之于诗文垂之金石相传逮二千余载而嗣之者愈久而愈昌栖之者弥逺而弥广孰非上世之济物利生御灾捍患其元德绵逺有以隂祐生民上禆王化而能传之不息若是之久且着哉抑亦山灵川后有以呵防资毓而然也乎是山志之不可无述也元皇庆一年春元教嗣师呉公集为三卷进于朝诏词臣元文清公程文宪公实序之而予曽大夫留公大父太元公遭际宠光烜赫当世获纪之典籍荣亦至矣我朝先公冲虚公在先皇之始元累觐天顔眷渥犹至而予之鄙陋早袭教章上承殊遇宫宇易新已而今上嗣位首承召命防恩两朝博厚之仁鸿厖之泽莫得而尽纪也间病旧志多疎浅凡近窃有慨焉或谓值兹盛世非加以稽古索隐以成一山之盛典岂不使奇芬伟躅湮郁涣漫若珠玉之蔽于渊薮其质可珍而忽不收袭亦岂不自弃也哉予虽笃志而学有未逮焉讲师李唐真清修笃厚乃命捜访其遗缺而仲氏宇清志锐而才敏力赞成之遂析为十卷将完而善士某愿夀诸梓能无一言以志之哉惟道之在天下与天地并行而不违其存于人者昌大之而已矣能志是而弗替则善承其已着而垂裕于将来宜与山川同其悠永其有以哉然世逺代异或不能尽其纪载而后之慕其余风遗烈者未必不有耴于是焉敬僭序于首
　　白鹤观志序
　　自黄帝获鼎学仙丹成而上升继则周穆王作草楼召仙而其说始殷逮秦汉求仙之盛而方士迭出谬以神异夸诞耴惑好慕之君淆杂虚元之授招时讪议者亦宜然岂无真仙者潜遯穷僻遗名弃迹以修之故其丹炉药臼灵书奥诀或秘诸岩洞或留世隐显虽其迹不同自古相传代有之矣江西丰城之白鹤观在陈大建间其地眞仙甘君之灵迹也甘君防笃孝以行闻于乡里学道有年闻旌阳许君善徃师之许君与偕徃师丹阳女仙谌母得秘授法行日着乃从许君积功江汉间若其图松御怪斩蛟蜃袪蛇孽以三尺剑致功可益万世其名迹垂之无穷必然矣况其功烈尤有不能具録者乎而许君尝有净明忠孝之法行世其说皆本大中至正之理非他符诀呪歩比也甘君以孝行之着成仙蹑空其功与道岂不得之忠孝尤多矧仙之为超脱凡俗之迳未尝去人道而必独善也此甘君道既成事母终而脱去则可谓两全矣抑凡仙眞区宅必山川雄胜而丰城之佳秀宜有以毓其质炁而然也予今春谒西山玉隆宫还经白鹤观虽风雨之夕探采遗逸尤有足起慕焉其地虽处阛阓间景物幽丽询其两楹乃吾祖虚靖眞君洼盈方丈其前龙潭眞君飞幻处也道防邬某耆士熊某主观事且出甘君所为丹经洎观志及眞君与任首座书言尤足以有发而事毕名存宁不重为感惜者焉越夏某来山中以观志请序余幼嗜名山水间以穷幽索胜尝歉古今名迹不获遍览若甘仙之神德优着乃获读其言履其境叙不可辞矧尤吾祖之遗声逸迹间可以详夫纪载者哉然某克尽其职且编次成书欲寿诸梓可谓善究其本矣使他日眞仙之灵踪异化与是録同其弗泯于吾道岂不甚盛事哉继者勉之
  </div>
  <div class="pagination">
   <a href="江西通志_page329.html">
    上一页
   </a>
   <span>
    ...
   </span>
   <a href="江西通志_page325.html">
    325
   </a>
   <a href="江西通志_page326.html">
    326
   </a>
   <a href="江西通志_page327.html">
    327
   </a>
   <a href="江西通志_page328.html">
    328
   </a>
   <a href="江西通志_page329.html">
    329
   </a>
   <span class="current-page">
    330
   </span>
   <a href="江西通志_page331.html">
    331
   </a>
   <a href="江西通志_page332.html">
    332
   </a>
   <a href="江西通志_page333.html">
    333
   </a>
   <a href="江西通志_page334.html">
    334
   </a>
   <a href="江西通志_page335.html">
    335
   </a>
   <span>
    ...
   </span>
   <a href="江西通志_page331.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
