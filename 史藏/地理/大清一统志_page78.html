<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 78 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 78 页/共 202 页
  </h1>
  <div class="content">
   本朝因之乾隆四十一年升为直州领县三武城县【在州东北七十里东西距五十里南北距七十里东至恩县界十五里西至直冀州南宫县界三十五里南至夏津县界二十里北至直河间府故城县界五十里东南至夏津县界二十五里西南至直广平府清河县界十五里东北至故城县界五十里西北至冀州枣强县界四十里战国时赵武城邑汉置东武城县属清河郡后汉属清河国晋曰武城县后魏因之北齐天保七年徙废隋开皇初复置武城县仍属清河郡唐属贝州宋属恩州金因之元初东平路至元七年改属高唐州明因之　本朝初属东昌府乾隆四十一年改属临清州】夏津县【在州东四十里东西距七十里南北距四十七里东至高唐州界三十里西至直广平府清河县界四十里南至清平县界十二里北至恩县界三十五里东南至高唐州界三十里西南至清平县界二十里东北至恩县界三十里西北至武城县界二十五里汉置信乡县属清河郡后汉省为甘陵县地晋魏为清河县地隋开皇十六年改置又文属清河郡唐初属贝州天寳元年始改县曰夏津五代汉改属大名府宋金皆因之元初属东平路至元七年改属高唐州明因之　本朝属东昌府乾隆四十一年改属临清州】邱县【在州西南四十里东西距十七里南北距二十五里东至馆陶县界十二里西至直广平府曲周县界五里南至曲周县界五里北至曲周县界二十里东南至馆陶县界十六里西南至曲周县界八里东北至馆陶县界十八里西北至曲周县界三十里汉置平恩县属魏郡后汉因之三国魏改属广平郡晋及后魏因之隋属武安郡唐属洛州宋因之金省入曲周县元至元二十六年改置邱县属东昌路明属东昌府宏治二年改属临清州　本朝属东昌府乾隆四十一年改属临清州】
　　形势连城依阜百肆堵安两水交渠千樯云集闗察五方之客牐通七省之漕【通志】西隣广平北接河间东南一水连江引湖南北襟喉扼要之地【州志】
　　风俗士好经术矜功名舒缓阔达而足知【汉书地理志】人情朴厚俗有儒学近古之风【马端临文献通考】士习退让民无险诈【州志】
　　城池临清州城【周九里有奇门四濠广九丈明正徳间于西南二面筑罗城嘉靖间广之跨汶卫二水门六水门三月城四　本朝顺治六年修乾隆二十二年重修】武城县城【周四里门四濠广三丈明成化三年土筑　本朝顺治六年修】夏津县城【周七里门四濠广一丈二尺明天顺中土筑　本朝顺治三年康熙十年屡修】邱县城【周八里门四濠广一丈六尺元至元二十七年土筑本朝顺治七年康熙元年屡修】
　　学校临清州学【在州治东明正统间建　本朝康熙中修入学额数十五名】武城县学【在县治东宋大观间建明洪武初重建天顺间修　本朝康熙雍正年间屡修入学额数十二名】夏津县学【在县治东南明洪武三年建宏治中修　本朝雍正年间重修入学额数十二名】邱县学【在县治东南元大徳四年建明洪武初重修　本朝康熙年间重修入学额数十二名】清源书院【在州治东南明嘉靖中建本朝乾隆二十年重建又武城县歌书院在县城南旧名歌书院金大定中建于县西明隆庆初移建更名学道　本朝康熙二十四年重建仍名歌又州县各设有义学社学】
　　戸口【原额人丁十一万六千三百七十一又滋生人丁七千零三十】
　　田赋【田地三万六百八十三顷二百三亩五分额徴银九万四千六百六十三両三钱二分零米二万八千十八石三斗六升三合八勺零】
　　山川大阜【在临清州北二里广百余里】运河【自东昌府清平县境北流至临清州城南贯城而北卫河自西来会为一又东北迳夏津武城恩县之西入济南府徳州界自阳又文官空口铺入府境北至临清州监店自兖州府阳谷县至此长一百七十七里即元明以来会通河旧道皆汶水也是为上河闸凡九自临清州监店北至直呉桥县降民口长二百二十七里皆卫水也是为下河不设闸今皆谓之运河明史河渠志正统十三年河决沙湾临清告涸侍郎赵荣则请置减水石坝以蓄运河之水四年土壊运道仍阻尚书石璞凿河三里以避决口明年运河胶浅如故漕舟俱蚁聚临清上下都御史徐有贞请置减水闸开分水河挑运河工竣会通复安　本朝顺治九年河决安平隄浸及东昌府城浸堂邑博平临清各堤闸总河杨方兴塞之康熙六十年黄沁并决修东昌各属堤岸以卫运河乾隆三年修建聊城县房家口进水唯以泄白家洼滙聚之水入运又修博平县三教堂成水闸泄运河之水由引河入马頬河十八年重修聊城县十里铺进水闸以泄曹州府郓城县西南诸邑之水入运三十二年添建临清月河单闸以泄运河之水入卫凡皆先事绸缪相机防防而嵗修之工不与焉此运河所以深通无滞也康煕二十八年】
　　【圣祖南巡亲阅运河堤有御制诗乾隆三十年】
　　【皇上南巡有御制临清舟次杂咏诗】
　　【回銮有卿制临清舟中口号诗三十九年有】
　　【御制临清叹诗四十一年东巡有】
　　【御制临清歌诗】卫河【旧名御河亦曰永济渠一名白沟又名清河自河南辉县引淇洹二流至直大名府元城县入府境东北流迳冠县西北又东北迳馆陶县西南会漳河又东北迳邱县东南四十里又东北至临清州西与会通河合为漕河又东北迳直广平府清河县界又东北迳夏津县西北四十里又东北迳武城县西一里东北入直河间府故城县界又北迳恩县西北五十里又东北入济南府徳州界自临清以北全资此水以济运是谓卫河汉书地理志注应劭曰清河在西】
　　【北郡道元水经注白沟水东北迳赵城西又东北迳空陵城西又北迳乔亭城西东去馆陶县故城十五里又东北迳平恩县故城东又东过清渊县故城西又厯县之西北为清渊清河东北迳广宗县故城南又东北迳界城亭东又东北迳信乡西又东北迳信城县故城西又东北迳清阳县故城西又东北迳陵乡西又东北迳东武城县故城西又东北迳复阳县故城西又东北流迳又强县故城西李吉甫元和郡县志馆陶县白沟水本名白渠隋炀帝导为永清渠亦名御河在漳南县东五十里此渠葢汉屯氏故渎隋氏修之因名永济宋史河渠志皇祐元年河合永济渠注干寕军崇寕元年诏开临清县坝子口増修御河西堤开置斗门决北京恩冀沧州水静军积水入御河枯源明会典卫河会淇漳诸水过临漳分为二其一北出经大名至武邑以入滹沱其一东流迳大名东北出临清至直沽会白河入海长二千余里今为运河自临清至直沽九五卫十七州县浅一百五十七处明史河渠志卫河由内黄至山东馆陶西漳水合焉东北至临清与运河合河流势盛运道得之始无浅阻永乐五年临清隄决尚书宋礼言河岸低薄徒事増筑无益乃于魏家湾穿二小渠以泄于土河卫河自是无横溢患正统十四年河决临清四闸御史钱清请濬其南撞圈湾河以达卫从之山东通志明万厯二年漳水北溢馆陶之流遂絶至　本朝康熙四十七年而今漳与卫河合即今南馆陶镇所出之漳河也卫合淇洹诸水仅戌带川益以二漳乃见浩瀚双流交注所益不在汶济下矣　按运河全赖各闸节宣而卫河则环曲而行不复置闸遂有三济抵一闸之説不知古人用曲之意全为漳设漳水之浊减于黄河而易淤则相等但黄河水源甚高顺其所趋则沙随水去遇曲则势逆而易怒故其道在逢湾取直漳水浊轻而来源平坦若津道径直则水浮沙沉随路淀积惟使之多湾则左冲右激水不得寕沙亦随去治漳之法所由与治河不同附记于此】漳河【在邱县　本朝顺治九年自直广平元城等处直注邱县分为两道一从县西迳直广宗县入泘沱河一从县东迳直清河县北至青县入运河康四十七年入邱上流尽塞而全漳会于东昌府馆陶县详见东昌府巻】古屯氏河【在州境自东昌府馆陶县东北流迳州界又东北流迳夏津县之南详见东昌府卷】马颊河【在夏津县东三十里详见东昌府卷】沙河【在州南旧城东门外东北迳夏津县西十五里又东北迳武城县东南十五里又东北入恩县界旧志相传为古赵河无水则积沙水盛则成河东流至海或入高唐马颊河】一字河【在武城县西河防志黄河旧经县境金明昌五年河犯武城堤明年凿新河修石岸十四里有奇以塞之元时河自河南原武县决而东南此河遂絶】新河【在武城县西北即运河引渠也　本朝乾隆三年因城东北隅逼近运河　发帑市民地挑濬引河自三官庙前至大三里口计长三百九十丈引水由西北入运以防城垣】康台泽【在邱县东魏书地形志广平郡平恩县有康台泽元和郡县志康台泽在县东五里】广济泉【在州西又有通济普惠二泉俱濒运河】显晦泉【在州南旧城内又有漱玉清惠威武镇定遗泽洙泗渊源等泉各甃甓为井以助会通河之流】琉璃井【在州城西南】
　　古迹清渊故城【在临清州西南汉置县属魏郡三国魏改属阳平郡晋及后魏因之北齐改置于贝邱县界而故城废水经注洪水又东遇清渊县故城西又厯县之西北为清渊故县有清渊之名矣世谓之鱼池城非也州志清渊废县在临清州西南四十里　按旧唐志临清即汉清泉县后魏改名今考地形志清渊与临清并列元和郡县志亦谓临清本清泉县地其非改名可知刘昫误也】临清故城【在今临清州南本汉清渊县地后魏析置临清县唐属贝州元和郡县志县东北至贝州六十里太平寰宇记县在大名府东北一百五十里州志宋建炎中患水移治曺仁镇明洪武二年徙县治于故县北八里临清闸即今治也】东武城故城【在武城县西本战国特赵邑汉置东武城县晋太康中去东字曰武城北齐移县于故信成县隋开皇初改为清河别置武城县于此唐移治永济渠西宋大观中移于今治金时以故城为镇元和郡县志贝州武城县西南至州四十二里府志武城县武城旧治在县西十里汉时建宋大观问卫河决徒今治】复阳故城【在武城县东北汉置县属清河郡后汉省水经注清河又东北迳复阳县故城西地理风俗记东武城西北三十里有复阳亭故县也世名之曰槛城】歈县故城【今夏津县治本后魏清河县地隋开皇十六年始自今徳州平原县界徙置歈县于此唐天寳元年改曰夏津元和郡县志贝州夏津县西北至州九十里太平寰宇记夏津县在魏府东北二百五十里府志夏津县新县店在县西北三十里隋开皇间改置夏津唐罹水患徙今治　按汉歈县在今济南府平原县西南水经注河水故渎东迳歈县故城东又东迳平原县故城西是也后汉书马武传注亦云歈县故城在今徳州平原县西南后魏时犹治歈城自北齐废后隋复改置于此实非汉县故地元和郡县志谓夏津即汉　县而诸志从之误也旧志谓汉　县在夏津界别以县西北之孙生镇为鎭之夏津唐徙今治考隋志开皇十六年置夏津县大业初废入清河县改北齐之武城为清河即今直清河县今夏津西与清河接界疑隋所置夏津即在今县之地唐时改名当即因此旧志似非无据但隋之夏津偶置寻废而唐书元和郡县志但承　县言之不及夏津其遗址不可考矣至隋之　县即唐之夏津以元和郡县志太平寰宇记道里考之即今县治为是旧志云在东北又谓在西北皆非也】信乡故城【在夏津县西汉置县亦曰新乡为侯国后汉省入甘陵水经注屯氏河故卖东迳甘陵之信乡县故城南地理志曰顺帝更名安平应劭曰甘陵西北十七里有信乡故县也　按汉书地理志注孟康曰顺帝更名安平水经注亦引之今考郡国志无此县】平恩故城【在邱县西汉置地节三年封许广汉为侯国后汉曰平恩县应劭曰县改馆陶之别乡旧唐书地理志平恩县隋自斤漳移于平恩故城置太平寰宇记高齐天保七年移治斤漳城在今广平府威县隋开皇六年还治平恩王存九域志县在洺州东九十里金省入曲周金史地理志曲周县有平恩镇是也元改置今县　按邱县之名自元时始立而明统志云本馆陶之别乡汉析置邱县属魏郡不知何据府志又云汉置斥邱县斥邱即春秋晋干侯邑鲁昭公所处在今直庿平府成安县界阚驷日地多斥卤故曰斥邱与邱县无涉也】南曲故城【在邱县北汉置县属广平郡后汉省入平恩县水经注衡漳故渎东北迳南曲县故城西应劭曰平恩北四十里有南曲亭故县也】馆陶故城【在邱县西南四十里遗址八里汉置更始二年萧王追撃铜马于馆陶晋永和七年冉闵追后赵将刘显于阳平时阳平郡治馆陶也后周于阳平郡兼置毛州寻废唐复置又废元和郡县志县西至魏州五十里有陶邱在县西北赵时置馆于侧因为县名金移于今治金史地理志馆陶县有馆陶镇即故县也】沙邱废县【在州西隋开皇十六年析临清县置大业初省唐武徳五年复置属毛州贞观元年省】永济废县【在州南唐置属贝州元和郡县志县东北至州一百十里本汉贝邱县地临清县之南偏大厯七年田承嗣奏于张桥行市置以西并永济渠而名太平寰宇记县在魏府北九十里熙寕五年省为镇入馆陶寻改属临清】侯城废县【在武城县西南本故陵乡应卲曰东武城西南七十里有陵乡故县也后魏置侯城县属清河郡水经注清河东北迳陵乡西后汉封太仆梁松为侯国故世谓之梁侯城遂立侯城县治此】榆阳城【在临清州境水经注淇水东北迳榆阳城北汉昭帝封江徳为榆阳侯文曰邑在魏郡清渊】潄玉亭【在州城内明大学士杨守阯记又有秀林亭在城外】歌台【在武城县西十里旧县址高九尺上有子游祠太平寰宇记台在御河北岸　按鲁武城在今沂州府费县已于兖州府古迹武城下详加辨证此台因汉东武城之名误为鲁邑从而传防不足据附记于此】徳星堂【在武城县唐崔郸建宣宗以其一门孝友题其堂曰徳星】
　　闗隘临清闗【在州运河上明宣徳间设　本朝因之旧用御史及户部官监收船料啇税今改归巡抚管理】临清卫【在州治东明置指挥使　本朝设守备及领运千总】甲马营【在武城县东北二十五里县志相传宋太祖诞生之地明置廵司今存　按宋史本纪太祖生于洛阳夹马营与此地无涉县志传会不足信也】裴家圈【在夏津县西四十里运河所经为往来要津明置巡司今废】曹仁镇【在州南八里金史地理志临清州有曹仁镇州志宋时尝移临清县治曹仁镇今会通渠南宋旧城是】摇鞍镇【在州西南六十里州志五代汉高祖屯兵处】饶阳镇【在武城县西北三十里九域志武城有饶阳顿宗窦保旧县四镇】孙生镇【在夏津县北二十五里金史地理志夏津县有孙生镇县志尝徙县于此亦名新县】焦屯堡【在邱县东】清源水马驿【在州城西南隅旧有驿丞今裁】渡河水驿【在州北五十里】甲马营水驿【在武城县东北二十五里运河东岸旧有驿丞今裁】临清递运所【在州西南二里又西南五里有会通税课局】
　　津梁通济桥【在州新城内有通济桥在临清闸东当汶水北属处明嘉靖二十七年建石桥如闸制以蓄泄河水】永济桥【在州外城内会通临清二闸浮桥也以木四十丈为巨筏絶河横亘俗名天桥】广济桥【在州西卫河上】太平桥【在武城县东门外】马颊桥【在夏津县东南三十里】屯氏河桥【在夏津县东北三十里一名董姑桥又卞官桥在县东北四十里】
　　堤堰古堤【自州南通会通河而北绕州城东南东北入夏津县境抱县城又东北入恩县界绕县西入济南府界旧志堤堰亘数百里其委絶海葢古之堤防也或谓之鲧堤太平寰宇记鲧堤在厯亭县东三十五里】卫河堤【在夏津县西北卫河东岸旧堤北自武城县界横河口南至临清州界二十里口计十九处长五千三百丈有奇又有新堤夹卫河两岸东岸八处长一千三百九十八丈有奇西岸四处北至武城刘家道口南至潘家口长一千八百五丈又有月堤在县西卫河之东西两岸也外不足以防水患故重筑内堤嵗久缺壊明嘉靖中三修　本朝顺治中修筑完固雍正十年复培厚以御河水】虞公堤【在邱县西五里南至张林北至宋八疃延亘七十余里明正统七年知县虞镐所筑以捍漳水　本朝顺治中修】砖闸【在州西南外城内运河上旧名新开闸南距戴家湾闸三十里明正统二年建　本朝康熙二年重修上镇以石下固以铁四十二年圣祖南巡过临清闸有】
　　【御制诗乾隆十八年复修今有闸官其西五里为南板闸亦在运河上明永乐中平江伯陈瑄建　本朝乾隆十一年修每年十一月十五日于砖板二闸间筑堆疏浅间年则一大濬闸之外即为汶卫合流处旧有会通临清二闸在州治西南运河之北皆元时所建明废又设中沙湾潘官屯观音觜减水闸三亦久废】
　　陵墓汉许广汉墓【在邱县城东县志汉平恩侯许广汉墓在东郭外】耿贵人墓【在州西北卫河西十五里汉安帝母耿氏尊为甘陵大贵人葬此州志其地有池俗称莲花池】唐孙伏伽墓【在武城县东北三十里】崔羣墓【在武城县文庙前】明王道墓【在武城县南二里】
　　祠庙成汤庙【在邱县城中东北隅明天顺三年建春秋上戊致祭】子游庙【在武城县西十里邑人嵗时致祭】陈瑄祠【在临清州西南明永乐间瑄疏运河有功故祀焉】汶河神庙【在临清州砖闸东　本朝雍正八年　　　敕建】卫河神庙【在临清州广济桥南　本朝康熙十四年建】漳河神庙【有二一在临清州板闸外　本朝康熙六十年建勅封福漕漳河一在馆陶县西南四十里馆陶镇　本朝雍正四年建封恵济漳河神】
　　大宁寺【在州治西明永乐中建】清凉寺【在州南门外明成化间建寺内双桧】
　　【连抱髙六七寻枝干挺拔数百年物也】资佛寺【在夏津县治北旧有塔髙十二级明宏治中于塔址掘出石椁金棺内有水晶瓶藏舍利七粒又中一石匣上刻太平兴国八年定光佛舍利也】云寺【在夏津县东二十里唐时建】洪济寺【在邱县治东宋皇祐中建】无为
　　观【在州城南一里运河上即三官庙　本朝康熙四十二年】
　　【圣祖南巡经此勅赐是额乾隆三十年】
　　【圣驾南巡经此御制额日福祐津途三十六年四十一年四十五年四
　　十九年皆有御题无为观诗】
　　房恭懿【洛阳人仕齐厯平恩令有能名】　贾躭【沧州南皮】
　　【人天寳中举明经补临清尉上书论事徙太平】　周渭【昭州恭城人建隆初擢右赞善大夫时魏帅符彦卿専恣朝廷选常参官强干者莅其属邑以渭知永济县彦卿郊迎渭揖于马上就馆】
　　【始与相见畧不降屈县有盗伤人而逸渭捕获并拿匿者按鞫之不以送府】金刘源【馆陶人以馆陶尉陞临清丞未半载徳化流行政令清肃民皆徳之】明李真卿【永嘉人洪武间知临清县亷能善抚字卒于官民悲泣如防所亲执绋送葬者至二千余人】戴浩【鄞县人宣德中为东昌府通判有清操力行惠政民为之謡曰戴别驾公实惠吾侬防慎忘躬克致年丰】虞镐【余姚人正统四年知邱县先是漳河东泛漂没田庐镐筑长隄御之水不为害后遂名虞公堤】张翰【京山人正徳初知夏津县甫至即令郭外之民徙居城中旷地未几流贼起剽掠诸县输率士民固守贼不能近逆引去保障之功山东称最】易时中【晋江人嘉靖中知夏津县有惠政后迁顺天府推官终飬归道出夏津老稚欢迎数里争献果脯将别有哭失声者】高重光【保定人崇祯中由贡生为县训导有佐平盗功擢知邱县　大兵至抱印赴井死】
　　本朝杨朝徴【镶白旗汉军康熙二十一年知东昌府访知临清有临水临银大为民扰因请归入终编总徴分解聊城县挑浅夫役偏累不均朝徴公之甲递郡西南潴水为行李患首捐赀建石桥三座凡所设施皆为民谋久逺郡人至今感颂】黄道珪【广东海丰人康熙二十九年知邱县邱土瘠人贫道珪下车即除旧弊二十三条屡遭旱涝为请发仓赈济有可惠民之事无不力举以劳卒于官】宋元徴【庐江人康熙三十三年知夏津县亷洁明允值天旱疏濬漕河随濬随淤而漕艘已入境元徴朝服祷于龙神水忽腾涌沙分舟过不费牵挽人咸异之】朱国祥【镶黄旗汉军康熙十三年知夏津县凡六年兴利除弊知无不为创设新荘安挿流民力编保甲以卓异陞去三十七年复知东昌府夏民闻之趋迎几至空市】阿锡鼐【满洲镶白旗人康熙三十九年以监察御史督理临凊钞関性清约周知啇民之瘼平衡会计罢侦逻之扰人者濬河例在季冬因施粥河上民忘其寒州人颂之】陈留武【镶蓝旗汉军雍正十年知临清州民闻不知胥役之扰又劝民开垦荒田百余顷尽成沃壤设立普济堂州人感化助田百余亩后迁登州府】
　　人物汉赵苞【字威豪东武城人从兄忠为中常侍苞深耻门族有宧官名势不与交通初仕州郡举孝亷累迁辽西太守以到官明年遣侠迎母及妻子道经栁城值鲜卑入冦遂为所劫质载以击郡苞悲号谓母曰今为王义不得顾私恩毁忠节母遥谓曰人各有命何得相顾以忠义苞即时进战贼悉摧破其母妻皆为所害苞殡殓毕自上归葬桓帝遣防吊慰封鄃侯苞葬讫谓乡人曰食禄而避难非忠也杀母以全义非孝也何面目立于天下遂呕血而死】三国魏崔琰【字季珪东武城人少尚武事后就郑康成受学归以琴书自娯袁绍辟为骑都尉数諌绍不听绍死二子争欲得琰琰称疾固辞太祖破袁氏领冀州牧辟为别驾从事传文帝于邺世子出田猎变易服乗琰书諌宜燔翳捐褶以塞众望魏国初建拜尚书时太子未立临菑侯有才而爱太祖宻访于外琰答春秋之义立子以长迁中尉琰声姿高畅眉目疏答须长四尺甚有威重朝士瞻望而太祖亦敬惮焉会有白琰傲世怨诗者遂赐死为世所痛惜】崔林【字徳儒琰从弟少时晚成琰异之太祖定冀州召除鄥长累迁御史中丞文帝践阼拜尚书出为幽州刺史迁大鸿胪龟兹王遣世子来朝朝廷褒赏甚厚余国遣子间使连属林恐所遣或非真的而道路防送所损滋多乃移书炖煌喻指并録前世待遇诸国丰约故事使有恒常明帝即位赐爵闗内侯转光禄勲司校尉林为政推诚简存大体是以去后每辄见思景初元年司徒司空并缺孟康荐林忠直不囘清俭守约后年遂为司空进封安阳亭侯】南北朝宋崔懐顺【东武城人父邪利鲁郡太守宋元嘉中为魏所获懐顺即日遣妻布衣蔬食如居丧礼嵗时向北流涕防始初淮北入魏懐顺因此归北至代都而邪利已卒懐顺絶而复苏载丧还青州徒跣水雪天气寒酷而手足不伤时人以为孝感丧毕以弟在南齐建元初逃归而弟已亡懐顺孤贫宗党哀之日敛给其斗米永明中卒按清河郡之武城本汉东武城旧县宋时已入于魏又南徐州南清河郡有东武城宋元嘉中侨】
　　【置其地在今镇江攷崔怀顺以下六人本传或称东武城人或称清河郡人其文不一据宋志永嘉之乱幽冀流民相率过江则此六人实清河武城人而迁徙南清河郡之东武城者也以例论之南朝之人不应附载北朝郡县但侨置郡县名表内向不标列姑依旧统志各従其原占籍贯存之附识于此】齐崔祖思【字敬元琰七世孙少有志气好读书齐高帝在淮隂祖思为上辅国主簿甚见亲待迁齐国内史帝受禅转给事中黄门侍郎武帝即位祖思启陈政事以为宜修文序开武校崇俭素罢杂役上优诏报答后为青冀二州刺史卒上深加叹惜祖思叔父景真位平昌太守有恵政子元祖有学行好属文厯位骁骑将军出为东海太守】崔慰祖【字悦宗东武城人父庆绪永明中为梁州刺史慰祖解褐奉朝请父丧不食盐母曰毁不灭性当不进者羞耳如何絶盐吾今亦不食矣不得已从之父梁州赀财千万散与宗族料得父时假贳文疏悉焚之好学聚书至万卷邻里假借未尝为辞建武中从兄慧景举慰祖硕学常欲试以百里辞不就沈约谢朓尝于吏部省中问慰祖地理中所不悉十余事慰祖酬据精悉朓叹曰假使班马复生无以过此着海岱志起太公迄西晋人物为四十卷未成卒】梁崔灵恩【清河武城人少笃学徧习五经尤精三礼三传仕魏为太常博士归梁累迁歩兵校尉国子监博士聚徒教授听者常数百人性拙仆无风采及解悉经理甚有精致先是儒者论天互执浑葢二义灵恩立义以浑葢为一出为桂州刺史卒官集注毛诗二十二卷周礼四十卷制三礼义宗四十七卷左氏经传义三十二卷左氏条例十卷公羊谷梁文句义十卷】陈张讥【字直言清河武城人幼聪俊有思理年十四通孝经论语梁大同中召补国子正言生武帝尝于文德殿释乾坤文言敕令讲议讥辞令温雅帝甚异之幼防母有错防经帕即母之遗制每嵗时辄对帕哽噎不能胜及丁父忧居防过礼侯景冦逆于围城之中独侍哀太子城陷崎岖避难卒不事景陈天嘉中为国子助教累官东宫学士讥性恬静不求荣利所居宅营山池植花果讲周易老荘而教授所撰周易尚书毛诗孝经论语老荘诸义后主尝敕就其家冩入秘阁】张正见【字见赜东武城人幼好学有清才累迁尚书度支郎通直散骑侍郎有集十四卷五言诗尤善】魏崔宏【字元伯魏司空林六世孙少有俊才号冀州神童仕慕容垂为吏部郎尚书左丞高阳内史立身雅正与世不羣太祖征慕容寳素闻其名遣使追求与语悦之以为黄门侍郎与张衮对总机要草创制度迁吏部尚书时命有司制官爵撰朝仪协音乐定律令申科禁宏总裁之以为永式及置八部大夫宏通着三十六曹势倾朝廷而约俭自居不营产业帝益重之厚加餽赐赐爵白马侯太宗将即位清河王绍闻人心不安大出财帛班赐朝士宏独不受及即位命宏居门下虚已访问拜天部大人进爵为公卒赠司空谥文贞】崔徽【字元猷宏弟少有文才与渤海髙演俱知名厯位秘书监赐爵贝邱侯乐安王范镇长安世祖选忠清旧徳之士与范俱镇以徽为平西将军副将行乐安王传进爵济南公徽为政务存大体性好人伦引接宾客讲论道义诲诱后进终日不止以疾还京师卒】崔逞【字叔祖魏中尉琰六世孙少好学有文才遭乱孤贫讲诵不废归魏拜尚书除御史中丞以事赐死太祖深悔之子赜字太冲累官散骑尚书赐爵清河侯为大鸿胪持节防拜杨难当奉使数返光扬朝命世祖善之逞兄适亦有名于时为慕容垂尚书左丞通曾孙延夀轻财好施甚收乡曲之誉为冀州主簿】崔浩【字伯渊宏之长子少好学博览经史元象隂阳百家之言无不闗综弱冠为通直郎稍迁著作郎太祖常置左右太宗初拜博士祭酒赐爵武城子恒与经国大谋后浩进讲书传论近世人物帝大悦赐御缥醪酒十觚水精戎盐一两曰朕味卿言若此盐酒故与卿同其旨也又浩父疾笃乃剪截髪夜祷北极求以身代家人罕有知者及居丧尽礼袭爵白马公朝廷礼仪优文防诏军国书记尽闗于浩始光中进爵东郡公拜大常卿时议伐赫连昌击蠕蠕朝臣尽不欲行洁赞成之大军既还加侍中特进抚军大将军左光禄大夫以赏谋谟之功敕诸尚书凡军国大计所不能决者皆先谘浩然后行迁司徒诏浩总理史务监秘书事后被诛】崔寛【字景仁祖彤随晋南阳王保避地陇右遂仕沮渠李暠父剖字伯宗每慷慨有懐东土世祖西巡使寛送欵世祖嘉之拜寛岐阳令赐爵沂水男徴剖诣京师未至而卒諡剖武陵公寛还京封安国子家于武城居司空林旧墟后袭爵武陵公拜陜域镇将号曰能政子衡字伯玉少以孝行著称为内秘书中散袭父爵蠕蠕犯塞上书陈备御之方便国利民之防凡五十余条除秦州刺史徙爵齐郡公卒】崔休【字惠盛逞元孙少孤贺墧然自立孝文时频迁给事黄门侍郎休勤学公事军旅之隙手不释卷孝文南伐以休为尚书左丞转长史宣武初出为渤海太守部内安之入为吏部郎中迁散骑常侍权兼选任多所拔擢后为司徒右长史公平清洁厯幽青二州刺史皆以清白称累官殿中尚书久在台阁明习典故每朝廷疑】
　　【义成取正焉卒谥文贞】路恃庆【字伯瑞阳平清渊人有干用为乡闾所称太和中除奉朝请以从兄文举有才望因推让之孝文遂并拜焉累迁定州河间王琛长史琛贪暴肆意恃庆每进苦言卒赠左将军安州刺史】路邕【清渊人宣武时为东魏郡太守莅政清勤值年俭日出家粟赈赐贫窘灵太后下诏褒羙赐廏马衣被稍迁南青州刺史卒】张谠【字处言东武城人为东徐州刺史以勲赐爵中陆侯谠性开通笃于抚恤青齐之士虽疎族未姻咸相敬视宠要势家无所顾避高允之徙甚器待之卒赠青州刺史　按东武城本汉县晋太康中去东字魏志因之而列传仍称东武城人似乎自相予盾攷隋志有武城旧曰东武城之文而北齐列传亦有称东武城人者疑魏又尝加东字但志不具耳附识于此】崔亮【字敬儒东武城人家贫佣书自叶李冲荐之累迁尚书二千石郎高祖在洛驿徴亮兼吏部郎迁中书侍郎兼尚书左丞虽厯显任其妻不免亲事舂簸世宗亲政迁给事黄门侍郎仍兼吏部郎亮自参选事垂将十年亷慎明决为尚书郭拒所委迁度支尚书领御史中尉自迁都之后经峉四方又营洛邑费用甚广亮在度支别立条格嵗省亿计又议修汴蔡二渠以通边运公私赖焉厯雍州定州刺史以平硖石功进号镇北将军累转尚书仆射卒】崔光韶【亮从父弟事亲以孝闻初除奉朝请与弟光伯操业相侔特相友爱遂让官于光伯孝文嘉而许之太和中累迁青州平东府长史解教知州事孝庄初河间邢果率流民攻逼州郡州人乞光韶为长史以镇之寻为东道军司及元颢入洛自河以南莫不风靡刺史广陵王欣集文武议所从光韶抗言元颢受制梁国称兵本朝所宜切齿乃斩颢使迁廷尉乡时秘书监祖莹以赋被劾太尉阳城王徽等为莹求寛光韶执意不回永安末遂还卿里刺史侯渊谋为不轨夜劫光韶责以谋畧光韶曰起兵须有名义使君今日举动直是作贼耳知复何计渊虽恨之而不敢害除征东将军金紫光禄大夫不起卒于家】崔隆宗【延夀子简率爱友居丧以孝闻为兰陵燕二郡太守仁信待物检慎至诚见重于时卒谥曰孝】北齐崔冏【字法峻逞之元孙幼好学泛览经传多技艺尤工相术武平中为散骑常侍性亷谨恭俭所得俸禄必分亲故终鸿胪卿】张晏之【字熙徳东武城人祖寻仕魏厯官尚书爵平陆侯晏之幼孤有至性为母郑氏教诲动依礼典从未荣平元颢赐爵武城子高岳征颢川以为都督中兵叅军兼记室晏之文士兼有武干深为岳所叹赏齐天保初行北徐州事寻即真为吏人所爱百姓制清徳颂数篇】周崔彦穆【字醇夫魏司空林九世孙幼明悟神彩卓然魏吏部尚书李神隽有知人之鉴见而叹曰王佐才也天统三年拜荥阳郡守赐爵千乗县侯累迁司农卿时军国草创众务殷繁太祖引彦穆入幕府兼掌文翰世宗初进骠骑大将军开府仪同三司陈氏请敦隣好诏彦穆使焉甚为江表所称后加授上大将军进爵东郡公卒】隋崔儦【字岐叔休之孙少兴范阳卢思道陇西辛徳源友善博览犀言解属文开皇四年徴授给事郎累迁员外防骑侍郎仁夀中卒】张干威【字元敬晏之子性聪敏涉猎羣书其世父暠之谓人曰吾家千里驹也开皇中为晋王属王羙其才及即位授内史舍人仪同三司寻拜谒者大夫从幸江都以本官摄江都赞治称为干理时帝数巡幸百姓罢干威上封事以谏帝不悦自此见疎未几卒弟干雄亦有才器厯夀春阳城二县令俱有治绩】唐崔善为【武城人巧于厯数仕隋为丈林郎四方有疑狱令按讯皆究其情仁夀中迁楼烦司户书佐髙祖为太守尢礼接及兵起署大将军府司户参军封清河县公擢尚书左丞用清察和传仁均撰戊寅厯李淳风诋其疏帝令善为考二家得失多所裁正贞观初为陜州刺史厯大理司农二卿出为秦州刺史卒初天下既定羣臣居丧者皆夺服善为建言其敝始许终丧】孙伏伽【武城人武徳初上疏言事帝大悦即以为治书侍御史时军兴赋重伏伽数请厘损帝语裴寂曰我虚心尽下冀闻嘉言若李纲孙伏伽可谓谊臣矣东都平大赦天下又欲责贼支党伏伽以为冝一切加原又表置谏官帝皆钦纳太宗即位封乐安县男累迁大理卿时司农市木橦倍直与民韦悰劾吏没事下大理防伽曰縁官市贵故民直贱臣见司农识大体不见其罪帝顾悰曰卿不逮伏伽逺矣父之出为陜州刺史致仕卒】程名振【平恩人隋大业末仕窦建徳为普乐令盗不迹境俄弃归高祖诏授永宁县令使率兵经畧河北刘黑闼陷洺州杀名振母妻贼平请手斩黒闼以其首祭母拜营州长史封东平郡公转洺州刺史太宗征辽东拜右骁卫将军平壤道行军总管攻沙卑城破独山阵皆以少击众号为名将迁营州都督击高丽于贵瑞水焚其新城厯晋蒲二州刺史镂方道总管卒】张文瓘【字稚圭武城人幼孤事母兄以孝友闻贞观初第明经补并州叅军时李勣为长史尝叹曰稚圭今之管箫吾所不及勣入朝因极推引累授东西台舍人参知政事干封二年遂与勣同为宰相俄知左史事时高宗造蓬莱上阳合璧等宫复征讨四方京师飬廏马万匹帑廥寝虚文瓘谏帝善其言为减□马数千兼大理卿不旬日断疑狱四百扺罪者无怨言时以执法平恕方戴胄性严正未尝回客诸司奏议悉心糺駮帝故委之新罗叛将讨之文瓘力疾请息兵修徳以懐逺人诏可卒谥曰懿四子潜沛洽涉皆至三品时谓万石张家兄子锡久视初为鳯阁侍郎同平章事请还庐陵王不为张易之所右神龙中迁工部尚书累封平原郡公卒】程务挺【名振子少从父征讨以勇力闻拜右领军卫中郎将破突厥六万骑于云州阿史那伏念叛诏裴行俭讨之以务挺副时伏念屯金牙山务挺引兵赴之伏念擢乃降迁右武卫将军封平原郡公绥州部落稽白铁余叛诏务挺讨之生禽白铁余后以左武卫大将军为单于道安抚大使突厥惮之不敢盗边武后以谮杀之突厥闻务挺死率相庆为立祠每出师辄祷焉】路敬淳【临清人少志学足不履门居亲丧倚庐不出者三年服除号恸入门形容癯毁妻不之识后擢进士第天授中再迁太子司议郎兼修国史崇贤馆学士数受诏簒辑庆恤仪典武后称之尤明姓系着姓畧衣冠系録等百余篇自魏晋以降推本其来皆有条序唐初姓谱学唯敬淳名家其后柳冲韦述萧颍士孔至各有撰次然皆本之路氏弟敬潜少与敬淳齐名厯懐州录事叅军位中书舍人】崔甫【武城人仁曾孙解褐兵曹叅军迁殿中侍御史内供奉浮屠惠范倚大平公主胁人子女甫劾状反为所挤贬邛州司马明皇立擢汾州长史迁洛阳令累拜御史大夫帝诏校外官嵗考异时叅审竞春未定甫一日防朝集使诲逮检实其暮皆讫议者服其敏迁刑部尚书累封清河郡公卒諡曰忠始帝欲相甫谓曰牛仙客可与语卿尝见否对曰未也帝曰可见之甫终不诣他日又问对如初帝乃不用甫所至洁介自守明吏治在职以强正称云】崔琳【武城人祖义元厯官御史大夫封清邱县公琳明政事开元中与高仲舒同为中书舍人侍中宋璟亲礼之每所访逮尝曰古事问仲舒今事问琳尚何疑累迁太子少保天寳二年卒秘书然江肃闻之然曰古遗爱也琳与弟太子詹事珪光禄卿瑶俱列棨防世号三防崔家】崔羣【宇敦诗武城人未冠举进士陆贽主贡举梁肃荐其有公辅才擢甲科举贤良方正累迁右补阙翰林学士中书舍人数陈谠言宪宗嘉纳元和十三年以中书侍郎同中书门下平章事时皇甫鏄言利幸于帝隂借左右求宰相羣数言其侫邪不可用既入对及开元天寳事羣言安危在出令存亡繋所任世谓禄山反为治乱分时臣谓罢张九龄相李林甫则治乱固已分矣以是讽帝故镈防之帝卒相鏄罢羣为湖南观察使穆宗立以吏部侍郎召厯御史大夫武寕荆南节度使拜吏部尚书卒】崔咸【字重易博平人元和初擢进士第又中宏辞为侍御史处正特立风采动一时敬宗将幸东都裴度在兴元忧之自袤求观与章偕东时李逢吉当国长庆复相使京兆尹刘栖楚等十余人悉力拒却之他日度置酒延客栖楚曲意自解附耳语咸举酒让度曰丞相乃许所由官嗫嚅耳语愿上罸爵坐上莫不壮之累迁陜号观察使入拜右散骑常侍秘书监卒咸素有高世志造诣靳逺诸文中歌诗最善】崔邠【字处仁武城人父倕三世一爨当时言治家者推其法至徳初献赋行在肃宗异其文位吏部侍郎邠第进士复擢贤良方正授渭南尉迁补阙上疏论裴延龄奸以鲠亮知名由中书舍人再迁吏部侍郎性温裕沈密行已简俭宪宗器之裴泊荐邠材可宰相会病不拜久乃为太常卿知吏部尚书铨故事太常始视事大阅四部乐都人纵观邠自第丢帽亲导母舆公卿见者皆避道都人荣之卒諡文简】崔郾【字广畧邠弟中进士第累迁吏部员外郎下不敢欺每拟吏亲挟格褒黜必当寒逺无留才三迁谏议大夫穆宗立荒于游畋郾进谏帝动容慰谢敬宗嗣位拜翰林侍讲学士旋进中书舍人谢曰陛下使臣侍讲厯半载不一问经代臣无功不足副厚恩帝慙谢与高重顾六经安言为十篇上之以便观省迁礼部侍郎出为号州观察使改鄂岳等州又观察浙西皆有治绩卒諡曰徳□不藏赀有辄周急亲旧居家怡然子弟自化五子瑶瑰瑾佩璆俱逹官弟郸厯官中书侍郎崔氏四世总麻同典况弟六人至三品邠又郸凡为礼部五吏部再居光德里搆便齐宣宗闻而叹曰郸一门孝及可为士族法因而题曰德星堂】宋王彦超【临清人性温和恭谨能礼下士仕周以功厯官永兴军节度移镇鳯翔加检校太师宋初加知中书令代还复为永兴军节度干德三年复镇鳯翔开寳二年为右金吾卫上将军同平章事太平兴国六年封邠国公彦超语人曰人臣七十致仕古之制也我当知止表求得请尽斥去仆妾之化食者居处服用咸遵俭约卒赠尚书令】马仁瑀【夏津人善射挽弓二百斤周广顺初补内殿直刘崇入寇世宗亲征至高平周师不利诸将多引退仁瑀谓众曰主辱臣死安用我軰乃控跃马挺身出阵射贼毙者数十人士气益振大军乗之崇遂败绩宋初以功厯领诸郡防御使后为密州防御使大祖征晋阳命仁瑀率师巡边至上谷渔阳辽人素闻仁瑀名不敢出盗超兖州贼首周弼毛袭甚勇悍仁蝺率十余卒入防山擒弼尽获其党鲁郊遂寕累迁朔州观察使判瀛州事】宋九嘉【字飞卿夏津人为人刚直豪迈少游大学有能赋声从李纯甫读书为文有奇才与雷渊李经相伯仲至寕元年进士厯蓝田高陵扶风三水四县令成以能称入为翰林应奉正大中以疾去】明刘昱【字景阳武城人洪武中由吏科给事中迁右通政出为河南左参政吏民畏惮改交阯右叅政永乐六年征交阯从尚书刘儁賛沐晟军务被围死之】王士嘉【字道亨武城人永乐初知大同山隂县善决疑狱称为神明厯工部员外郎擢陜西叅政正统初召拜礼部右侍郎致仕为人狷介有守与尚书呉中同里士嘉薄其为人中每见之不觉自失】阎闳【字尚友临清人正徳进士选翰林院庶吉士授吏科给事中世宗自藩邸入继大统敕车骑由正阳门闳叩头曰殿下未即位尚不得由天子门嘉靖初大学士杨廷和以定策功进封伯又计大赏迎扈诸臣闳言叙援立则威柄移私随徙则侍御骄恐累初政事遂寝以劾论权要忤旨谪云南蒙自县丞累官提学副使乞归卒】王道【字□甫武城人正徳进士选庶吉士以事祖母及继母力辞改应天教授擢吏部即选法公平门无私谒以荐授左春坊谕徳引疾归嘉靖间起南祭酒厯史部侍郎卒于官】孙维城【字宗甫邱县人隆庆进士厯知濬县大康任邱三县皆有治迹万厯初为南京监察御史劾佥都御史胡槚媚权奸杀正士槚坐落职戍边座主大学士许国欲庇一大僚属京察时勿劾维城不可寻出为永平知府累迁赤城兵备进右布政使移守宣府覈减赏费浮蜀者嵗积羡银十四万市租五千秩满拜佥都御史巡抚延绥与诸酋吉囊卜荘等申约束条上善后六事皆如请寻卒于官】谢榛【字茂秦临清人刻意为歌诗有闻于时西游彰徳赵康王宾礼之嘉靖间游京师脱昌黎卢柟于狱朝士多其谊时李攀龙王世贞等结社燕市榛以布衣为之长称五子秦晋诸王争延致之河南北皆称谢榛先生】周朝瑞【字思永临清人万厯进士光宗即位擢给事中陈慎初三要天启初与魏大中等极论阁臣沈漼之罪朝瑞遇事直陈无所顾忌中人衔之刺骨魏忠贤盗柄遂与杨连左光斗等同下狱死崇祯初追赠大理卿諡忠毅】
　　本朝汪元度【字涵之临清人笃于孝友秉介洁家贫甚有友懐金欲赠之坐谈终日察其词色卒不敢出诸手在乡里遇人搆怨善持平多为譬解卒祀郷贤】苏俊【字用章武城人康熙丙辰进士初授中书舍人考选兵科给事中正色立朝顺治间以廵抚方大猷荐授礼部郎致仕回籍闭门自守为闾里表率卒祀乡贤】汪灏【字文漪元度子康熙乙丑进士授翰林提督山西学政絶苞苴谢请记士气丕变厯官内阁学士礼部侍郎巡抚河南莅事明决所部肃然寻以督修河工积劳成疾乞归卒】
　　列女明宋徳成妻姜氏【临清人徳成知赞皇县姜随之任巨防入官署姜投井贼出之逼令食姜骂曰俟官军剿尔醢为脯吾当食之抜簪剔出一目示贼曰吾已成废人矣请速杀贼怒害之】姚氏二女【武城主簿姚廷蔚女一名玉果一名王香正徳六年流贼陷城执二女驱之出郭登舟及中流并投河贼去玉果已死玉香浮出仍苏又王氏女武城人初流贼至县贼首传令无入士人家母因呼女往避舍西王秀才家女曰儿生不识王秀才何可往后遇贼投路旁眢井贼诱之不出遂死井中】
　　本朝喻援妻胡氏【临清人许配未婚而援夭氏坚欲往吊父母不得已许之既至哭拜柩前谓父曰女子归矣请终服而后返父怜其志令其母与之偕三年丧毕无疾而终】云福履妻黑氏【临清人福履阵亡氏求遗骸不得一恸而絶】胡源渤妻董氏【临清人年十五夫亡守节卒年九十五嵗】阎山妻李氏【临清人山双目失明氏以女红易粟糊口山病贫无医药氏剪髪令其子鬻于市山故氏守贞不渝顺治初州经兵燹子罹于难氏负孤孙逺遁夜行二百余里得免抚之成立卒年七十余】孟守道妻李氏【武城人年十七夫亡守节寿登一百七嵗】霍慎行妻时氏【夏津人慎行为讐家诬许死氏痛哭谓夫弟立防曰我女流不能为夫鸣寃当相从地下兄之仇惟君图之言讫自刎立行因连控得白兄寃】朱健妻班氏【临清人夫亡守节又司州刘希舜妻李氏尹防妻周氏朱克纉妻防氏黑台妻陈氏又烈妇刘天晢妻祝氏胡师抃妻刘氏皆死寇难俱乾隆年间　旌表】谈氏女【名二姐武城人年十六邻人禇二逼之不从殒命又同邑节妇米清男妻周氏张芝妻霍氏尤可良妻王氏刘奇桂妻李氏烈妇徐林妻安氏苑成妻王氏俱乾隆年间先后　旌表】张瓒妻姚氏【夏津人夫亡守节教子成立又同邑许铨妻贺氏冉择先妻王氏冉秘妻时氏郭永锡妻潘氏张希圣妻郭氏烈妇张彬妻张氏俱乾隆年间先后　旌表】李氏女【名爱姐邱县人为强暴所逼不从被害同邑刘秉信妻霍氏夫亡无子立嗣抚飬纺绩终身刘志玘妻张氏俱乾隆年间旌表】
　　土产丝　绵【州境俱出】绢【州出】羊皮【州出旧市张家口皮及束鹿小羔皮硝熟之后改市西皮较他处特柔而气不羶此水土之异也】氊【州出精致甲于他处】棉花【州境皆出旧志夏津宜木棉】桃【州产白露节始熟树不高大三年后即不实故种桃之地三嵗而一易俗谓之临桃】梨【各县皆有其种有红消秋白香水鹅梨瓶梨州及武城者为佳】砖【州出厰有四□有十二旧设工部司员督理今改归临清州承办以体坚貭细色白声清者为上】





　　钦定大清一统志卷一百四十七
&lt;史部,地理类,总志之属,大清一统志,河南全圗&gt;
&lt;史部,地理类,总志之属,大清一统志,河南全圗&gt;
&lt;史部,地理类,总志之属,大清一统志,河南省表&gt;
&lt;史部,地理类,总志之属,大清一统志,河南省表&gt;
&lt;史部,地理类,总志之属,大清一统志,河南省表&gt;
　　钦定四库全书
　　钦定大清一统志卷一百四十八
　　河南省【在　京师西南一千五百四十里东西距一千二百二十里南北距一千二百九十里东至江苏徐州府砀山县界三百六十里西至陜西同州府潼关防界八百六十里南至湖北黄州府黄安县界八百五十里北至直广平府成安县界四百四十里东南至安徽颖州府颖上县界五百六十里西南至湖北防阳府防阳县界八百二十里东北至山东曹州府曹县界二百里西北至山西辽州治七百四十里】
　　分野天文角亢氐房心室壁栁星张分野【郑地角亢分野属兖州自轸十度至氐一度为夀星之次今开封陈州汝宁光州及怀庆之南境南阳之北境当其地宋地氐房心分野属豫州自氐二度至尾二度为大火之次今归徳及开封之东南境当其地周地栁七星张分野属三河自栁四度至张十五度为鹑火之次今河南南阳许汝陜三州当其地卫地营室东空分野属并州自危十七度至奎四度为娵訾之次今卫辉彰徳怀庆当其地】
　　建置沿革禹贡荆河惟豫州【风俗通禀中和之气生理安舒故云豫也　按今光州兼古扬州域怀庆卫辉彰徳三府古冀州域】周礼职方河南曰豫州春秋为周畿内及宋卫郑许陈蔡诸国地兼秦晋楚之疆战国为西周及韩赵卫诸国地界【按河南春秋时畿内地战国时半属韩许州春秋时许地战国为韩卫二国之境开封归徳卫辉春秋时郑宋卫三国地彰徳怀庆春秋时晋地后俱属魏陈州汝宁春秋时陈蔡二国地南阳光州春秋时申邓诸国地后俱属楚南阳为楚韩分界汝州战国属韩陜州春秋时晋地后属韩又属秦】秦并天下置三川颍川南阳砀四郡汉元封五年置十三部刺史分属司及豫兖荆冀四州【司隶领河南河内宏农豫州领颍川汝南梁国而魏郡属冀州陈留郡淮南国属兖州南阳郡属荆州】后汉都洛阳移司治焉【时豫州刺史治谯为今江南亳州建安中冀州治邺为今彰徳府】三国属魏景元中改司置司州晋初分属司豫兖荆四州【司州治洛阳领河南荥阳农汲河内魏郡豫州治陈领颍川汝南襄城汝隂梁国弋阳郡而陈留仍属衮州南阳仍属荆州】永嘉后为刘聪石勒所据【永嘉五年刘聪陷洛阳大兴元年李矩为司州刺史大宁三年石勒尽陷司州之地咸康三年石虎分司州之河南河内荥阳兖州之陈留为洛州改陈留为建昌郡】永和七年司州来归寻复陷【兴宁三年陷于慕容燕太和四年入于苻秦隆安三年又入于姚秦仍置洛州】义熙十二年刘裕克复仍置司州【治虎牢领河南荥阳农实土三郡】刘宋景平后入于后魏后魏初为洛州增置相【天兴四年置治邺】怀【天安二年置治野王】陜【太和十一年置治陜】豫【陈宋司州皇兴中改治悬瓠】诸州太和十七年移都洛阳改洛州为司州寻又増置东豫【十九年置治新息】荆【太和末置治穰】郢【正始元年改梁司州治】襄【孝昌中置治襄城】广【永安中置治鲁阳】诸州东魏天平初移都于邺以相州为司州改故司州为洛州增置梁郑阳蔡析义北杨北豫北荆南襄诸州【按自孝昌以后梁魏争持东魏始尽得其地地形志又有光州西淮西楚南郢南朔等州皆仍梁置】北齐因之后周平齐于相州置六府宣政初移六府于洛州置东京及总管府隋开皇二年废总管府置河南道行台三年废大业元年建东都三年改诸州为河南荥阳【本管州大业初改郑州】梁郡【本宋州】襄城【本汝州】颍州【本许州】汝南【本蔡州】淮阳【本陈州】农淅阳【本淅州】南阳【本邓州】淯阳【本淯州】淮安【本显州已上十二郡属豫州】魏郡【本相州】汲郡【本卫州】河内【本怀州已上三郡属冀州】弋阳【本光州属扬州】等郡唐武徳初复改诸郡为州于洛陜汴豫怀相六州皆置总管府七年改都督府后罢显庆二年于洛阳置东都开元二十一年分属都畿采访使河南河北淮南山南东道【都畿治河南府领汝州河南道治汴州领陜虢郑许蔡陈宋七州河北道领相磁怀卫孟五州而唐邓二州属山南东道光中二州属淮南道】至徳以后分置宣武陜西淮西河阳忠武等节度使【唐书方镇表至徳元年置河南节度使治汴州乾元元年废置豫许节度使治豫州二年又置陜虢节度使治陜州陈郑节度使治陈州上元元年改陜虢节度曰陜西寻罢窦应元年复置河南节度使又改豫许节度曰蔡汝广徳元年置相卫节度使治相州大厯元年赐号昭义军节度八年废蔡汝节度徙怀西节度治汴州十四年还治蔡州更号申光蔡节度建中元年徙昭义节度治潞州二年置宣武军节度治宋州又置河阳三城节度使四年复置陜西节度使兴元元年罢乂移宣武节度治汴州元贞二年赐陈郑节度号忠武军十四年赐申光蔡节度号彰义军元和十二年复为淮西节度十三年废移忠武节度治许州中和二年复以蔡州置奉国军节度使又置陜虢节度使龙纪元年赐号保义军节度】五代梁始都开封曰东都以河南为西都后唐复以河南为东都晋复都开封曰东京以河南为西京汉周至宋因之太平兴国二年罢诸节度领州分诸府州军仍属河南东道至道三年分置京东京西及陜西河北诸路之地大中祥符七年以应天府为南京皇祐五年增置京畿路熙宁中又分京东西及西南西北等路【京畿路领开封府陈许郑州京东西路领应天府拱州京西南路领邓唐二州京西北路领河南府孟蔡汝三州及信阳军而相磁怀卫四州则属河北西路陜虢二州则属陜西路光州则属淮南西路南渡后惟存信阳光州】金初曰汴京贞元元年改置南京路及河北河东之地【南京路治开封领河南归徳二府睢陜邓唐裕嵩汝许钧陈蔡息郑十三州而彰徳府濬卫辉滑四州属河北西路怀孟二州属河东南路虢州属京兆府路】元置河南江北行中书省【治汴梁路领河南归徳南阳汝宁四府郑许陈钧睢陜嵩汝裕唐邓信阳光息十四州兼有今江南湖广之地而河北彰徳卫辉怀庆三路磁林辉淇孟滑濬七州则统于中书省】明洪武元年置中书分省于汴梁以汴梁为北京二年改分省为行省九年改河南等处承宣布政使司【领开封彰徳卫辉怀庆河南南阳汝宁七府成化中升汝州为直州嘉靖二十四年升归徳州为府共领八府一州】
　　本朝因之为河南省雍正二年升开封府之陈许郑三州河南府之陜州汝宁府之光州为直州十二年升陈州许州为府郑州仍属开封乾隆六年改许州府仍为直州凡领府九州四
　　开封府　归徳府　彰徳府　卫辉府　怀庆府　河南府　南阳府　汝宁府　陈州府许州　汝州　陜州　光州
　　形势东连齐楚西阻函潼南据淮化逾衡漳其名山则有嵩髙太行三崤底柱大川则有大河淮水汴水洛水颍水汝水其重险则有虎牢黾阨
　　文职官
　　巡抚【雍正五年升河南巡抚为河南总督六年兼辖河南山东为河南总督十三年省専设巡抚兼提督卫】
　　提督学政
　　布政使　经厯　都事　库大使【巨盈】
　　按察使　经厯　司狱
　　驿盐水利粮务道【驻省城】
　　分守河北兵备道【驻怀庆府武陟县】
　　分巡开归陈许河务兵备道【驻省城】
　　分巡南汝道【驻信阳州】
　　分巡河陜汝道【驻陜州】
　　开封府知府　理事同知　盐捕同知【驻朱仙镇】上南河同知【驻中牟县杨桥镇】下南河同知【驻府城】上北河同知【驻阳武县太平镇】下北河同知【驻祥符县陈桥镇】管粮通判府学敎授　训导　经厯　照磨　知州二
　　员【郑禹】州判二员　州学学正二员　训导二员吏目二员　知县十五员【祥符陈留杞通许尉氏崤川鄢陵中】
　　【年兰阳仪封荥泽荥阳汜水密新郑】县丞七员【祥符陈留杞中年兰阳仪封荥泽旧十一员乾隆七年以来裁改四员】县学敎谕十五员　乡学敎谕一员【旧曰河隂县学敎谕乾隆二十九年改名】训导十四员　管河主簿八员【祥符南岸程家寨北岸陈桥镇兰阳仪封荥泽各一】巡检四员【黄李集朱仙镇张村河隂】典史十五员　驿丞一员【郭店旧设五员近年裁四】
　　归徳府知府　粮捕水利通判　商虞管河通判【驻商邱城外刘家口乾隆四年设】府学敎授　训导　经厯司狱　知州一员【睢】州判　州学学正　训导吏目　知县七员【商邱宁陵永城鹿邑虞城夏邑柘城】县丞六
　　员【商邱鹿邑夏邑永城虞城睢宁管河】县学敎谕八员　训导八员　管河主簿二员【商邱虞城】典史七员
　　彰徳府知府【按彰徳府旧有管河同知乾隆七年裁】粮捕通判　府学敎授　训导　经厯　知县七员【安阳汤隂临漳林武安涉内黄】县丞三员【安阳汤隂内黄】县学敎谕七员　训导六员【旧设训导七员乾隆二十八年裁涉县一员】典史七员　驿丞兼巡检一员【宜沟】
　　卫辉府知府　河捕粮盐水利通判【旧又有管河通判乾隆六年裁并】仪考管河通判【驻考城】府学敎授　训导经厯　知县十员【汲新乡辉获嘉淇延津濬滑封邱考城】县丞四员【汲新乡获嘉濬旧设六员乾隆七年裁滑县乾隆四十八年改淇县县丞属睢州】县学敎谕十员　训导九员【旧设训导十员乾隆七年裁淇县一员】主簿一员【辉】巡检一员【老岸】典史八员　驿丞一员【亢村】
　　怀庆府知府　黄沁同知【旧有沁河通判乾隆七年裁归怀河同知兼理曰黄沁同知】粮捕水利通判【驻淯化】府学敎授　训导经厯　知县八员【河内化济源修武武涉孟温原武阳武】县丞
　　三员【河内修武武涉】县学敎谕八员　训导八员　主簿三员【沁源孟原武】巡检一员【邵原】典史八员
　　河南府知府　粮捕水利通判　府学敎授　训导　经厯　知县十员【洛阳偃师巩孟津宜阳登封永宁新安渑池嵩】县丞二员【洛阳巩旧又有偃师县县丞乾隆九年裁改永城县县丞】县学敎谕十员　训导八员【旧设十员乾隆十六年裁渑池巩县二员】巡检二员【南村旧县】典史十员
　　南阳府知府　军捕水利同知【驻淅川】管粮水利通判　府学敎授　训导　经厯　知州二员【邓裕】州同一员邓州判一员【裕】州学学正二员　训导二员　吏目二员　知县十一员【南阳南召唐泌阳镇平桐柏内乡新野淅川舞阳叶】县丞一员【南阳】县学敎谕十一员训导九员　巡检二员【李青西陜】典史十一员
　　驿丞三员【林水博望保安】
　　汝宁府知府　粮捕水利通判　府学敎授　训导　经厯　知州一员【信阳】州判　州学学正训导　吏目　知县八员【汝阳上蔡确山正阳新蔡西平遂平罗山】县丞一员【汝阳】县学敎谕八员　训导六员【旧设八员乾隆十六年裁正阳确山】巡检二员【庙湾大胜关旧止一员乾隆十八年改设罗山县大胜关缺】典史八员　驿丞【明港兼巡检】
　　陈州府知府　粮捕水利通判【驻周家口】府学敎授训导　司狱【兼管经厯事】知县七员【淮宁西华商水项城沈邱太康扶沟】县丞二员【淮宁太康旧止太康一员乾隆元年增设淮宁】县学敎谕七员　训导七员　典史七员
　　许州知州　州判　州学学正　训导　吏目知县四员【临颍襄城郾城长葛】县学敎谕四员　训导四员　典史四员
　　汝州知州　州同　州学学正　训导　吏目知县四员【鲁山郏宝丰伊阳】县学敎谕四员　训导二员【旧设四员乾隆十六年裁宝丰伊阳二员】典史四员
　　陜州知州　州判　州学学正　训导　吏目驿丞【硖石兼巡检】知县三员【灵宝阌乡卢氏】县丞二员【灵宝兼巡检阌乡】县学敎谕三员　训导二员　巡检一员【朱阳】典史三员
　　光州知州　州判　州学学正　训导　吏目知县四员【光山固始息商城】县丞一员【固始】县学敎谕四员　训导四员　巡检二员【流集牛食昄旧止流集一员乾隆十八年增牛食昄一员】典史一员
　　武职官
　　城守尉【驻开封府】八旗佐领八员　防尉八员　骁骑校八员　前后古佐领二员　防尉二员骁骑校二员　随印九品笔帖式一员
　　抚标中军防将【旧设逰击雍正八年升巡抚为总督改设督标中军副将十三年裁总督改抚标中军防将兼左营】守备　千总二员　把总四员【二员分防尉氏通许】右营守备　千总二员　把总四员【一员分防郑州】
　　河北总兵官【驻怀庆府】中军逰击【兼左营】守备　千总二员【一员分防河内县清化镇】把总四员【二员分防济源修武】右营都司守备　千总二员【一员分防孟县】把总四员【二员分防武陟】
　　【温县】卫辉营防将　守备　千总二员【分防淇县延津】把总五员【分防新郑辉县获嘉滑县濬县】开封营都司　守备千总二员【分防杞县封邱】把总三员【分防祥符县朱仙镇荥泽荥阳】河南营防将　守备　千总二员【分防汝州渑池】把总三员【二员分防鲁山郾师】彰徳营都司　守备　千总一员【分防临漳】把总四员【分防汤隂林县武安内黄】嵩县营守备　把总三员【二员分防嵩县永宁】王禄店营守备　陜州营都司【旧设守备雍正九年改】千总一员　把总二员【分防灵宝阌乡】
　　南阳总兵官【驻南阳府】中军逰击【兼左营】守备　千总二员【分防裕州桐柏】把总四员【三员分防唐县泌阳舞阳】右营逰击守备　千总二员【一员分防叶县】把总四员【分防南召镇平内乡淅川】邓新营守备　千总一员【分防新野】把总一员汝宁营防将　守备二员　千总一员【分驻光州】把总四员【分驻汝阳正阳西平国始】信阳营守备　千总一员把总二员【分防确山平靖关】归徳营防将　守备
　　千总二员【分防永城考城】把总四员【分防虞城鹿邑睢州宁陵】襄城营都司【按都司下旧设守备一员乾隆十八年改驻商城属汝宁府防将管辖】千总二员【分防禹州许州】把总四员【三员分防新郑郾城洧川】陈州营都司　千总一员【分防淮宁】把总三员【分防太康西华商水】怀河营守备【驻武陟】千总二员　把总二员　豫河营守备【驻祥符县曹家寨】千总二员　把总二员
　　户口【原额人丁二百万五千八十八丁滋生人丁六十一万七千八百八十一丁】
　　田赋【田地七千三万九百五顷九十六畆正兑改兑耗木十二万一千三百一石六斗零麦九千九百九十九石零豆五万九千六百九十八石二斗零地丁等银三百三十七万三千六百九十两零漕银四万五千七百五十三两七钱三分】
　　名宦汉张敞【平阳人宣帝时以切谏显名擢为豫州刺史数上事有忠言帝征为大中大夫】后汉杨秉【华隂人顺帝时为豫州刺史计日受俸余禄不入私门有故吏赍钱百万遗之秉闭门不受以亷洁称】周景【卢江舒人桓帝时为豫州刺史好贤爱士拔才荐善常恐不及每至嵗时延请举吏人后堂与共宴会如此数四乃遣之赠送什物无不充备既而选其父兄子弟事相优异常称曰臣子同贯若之何不厚】黄琬【江夏安陆人中平初为豫州牧时冦贼陆梁州境凋贱琬讨击平之威声大震政绩为天下表封关内侯】王允【太原祁人中平初黄巾贼起拜豫州刺史辟荀爽孔融等为从事奏除禁党讨击黄巾别帅大破之受降数十万】三国魏贾逵【襄陵人文帝时为豫州刺史考绩二千石以下阿纵不如法者悉奏免之帝曰逵真刺史布告天下当以豫州为法赐爵关内侯州南与吴接逵明斥堠缮甲兵为守战之备贼不敢犯外修军旅内治民事遏鄢汝造新陂又断山溜长谿水□小弋雁陂又通运渠二百余里所谓贾侯渠者也】王凌【太原祁人明帝时为裕州刺史得军民欢心旌先贤之后求未显之士各有条敎意义甚美】王沈【晋阳人正元中为豫州刺史按贾逵以来法制禁令诸所施行择其善者而从之于是九郡之士咸悦道敎移风易俗】晋祖逖【范阳通人元帝时拜豫州刺史会石勒纵兵掠境逖追击于汴水进镇雍邱归附者甚众逖爱人下士虽疎交贱皆思礼之由是黄河以南皆为晋土百姓感悦置酒歌曰幸哉遗黎免俘虏三辰既朗遇慈久元酒忘劳甘瓠脯何以咏思歌且舞其得人心如此】南北朝梁夏侯防【谯郡人大通六年为豫州刺史豫州即嵗连兵人颇失业防乃率军于苍陵立偃溉田千余顷嵗收谷百余万石以充储备兼赡贫民境内赖之防兄亶先任此州并有惠政百姓歌之曰我之有州赖得夏侯前兄后弟布政优优在州七年卒】后魏于栗防【代人永兴中为河南镇将刘裕伐姚栗防虑其北扰遂筑垒于河上禁防严密裕不敢进迁豫州刺史洛阳虽厯代所都久为边裔城阙萧条栗防刋辟榛荒劳来安集徳刑既设甚得百姓之心】髙道悦【辽东新昌人太和间以御史中尉留守洛京时宫极初基庙库未搆车驾将水路幸邺已诏都水官营搆大材以造舟檝道悦表諌以为缺居宇之功作逰嬉之用损耗殊倍更为非务深搆之危古今共慎于是帝遂从陆地还】隋于仲文【洛阳人髙祖为丞相尉迥作乱遣将王让收河南之地仲文领河南道行军总管发兵讨让进击破之获让槛送京师河南悉平勒石纪功树于泗上】唐任瓌【合肥人武徳初为河南安抚大使王世辨以徐州降瓌至宋州会徐圆朗反副使使栁璿劝退保汴瓌笑曰公何怯老将居边久自当有计俄而贼陷楚邱将围虞城瓌遣崔枢张公谨守之圆朗不能拔贼平迁徐州总管】夏侯端【夀州人髙祖时为河南道招慰使会亳汴二州已降王世充道塞无所归世充遣人以河南郡公尚书吏部印绶召端端曰吾天子使宁汚贼官耶非持首去不可见即焚其书因解节旄怀之间道走宜阳比到体髪癯焦入谒帝悯之拜秘书监】宋务光【西河人神龙初以监察御史巡察河南道时滑州七县而分封者五王赋少于侯租入家倍于输国务光请以封户均余州又请食赋附租庸私送停封使息传驿之劳不见纳以考最进殿中侍御史】张介然【猗氏人天宝末安禄山反采河南节度采访使守陈留陈留据水陆剧居民孶伙而太平久不知战介然刭屯不三日贼已渡河士闻钲鼔声皆褫气不能授甲凡旬六日城陷介然死之】鲁炅【幽州蓟人天宝末安禄山反炅为山南节度使保南阳潼关失守城中食米斗米五十千一鼠四百饿者相枕籍被围凡一年昼夜战守卒无救至徳二载乃率众突围走襄阳田承嗣尾击炅殊死战二日斩获甚众贼引去拜御史大夫襄邓十州节度使】张镐【博州人肃宗时以同平章事兼河南节度使都统淮南诸军事贼围宋州张巡告急镐倍道进檄濠州刺史闾邱晓趋救之晓逗遛不进比镐至而巡已陷镐怒仗杀晓帝还京师封南阳郡公诏以本军镇汴州捕平残冦】李光弼【栁城人肃宗时为河北节度使与九节度兵围安庆绪于相州大战邺西败之既而史思明来援光弼拒贼战甚力进都督府知诸道节度行营事未几为天下兵马副元帅会汴滑节度使许叔冀战不利降贼思明】
　　【乗胜西向光弼悉军据河阳部曲重坚贼惮不敢犯屯白马光弼筑城以守已而与战中单大破逆党贼又合众攻北城光弼登陴望曰彼军虽鋭然方陈而嚣不足虞也乃督将出战自麾旗者三诸军争奋贼众奔败斩万余级俘八千人以功进临淮郡王】令狐彰【富平人肃宗时拜滑亳魏博节度使始滑当冦冲城邑墟榛彰躬训吏下检军力农法令严无敢犯者田畴大关库委丰余嵗时贡赋如期】田神功【南宫人肃宗时为河南节度汴宋八州观察使初贼围宋州急李光弼奏遣神功往救贼解去又破法子营攻敬釭降之既寝疾宋之将吏为祈祷报思后力疾入朝卒代宗为撒乐赠司徒】李勉【字元卿髙祖子郑王元懿曽孙为汴宋节度使时汴将李灵耀反魏将田悦以兵来叩汴而屯勉与李忠臣马燧合讨之战于匡城贼溃悦走河北灵耀奔韦城勉擒缚以献斩阙下徳宗立诏勉为汴宋滑亳河阳等道都统】刘晏【曹州南华人代宗时领东都河南江淮转运租庸盐铁常平使时大兵后京师斗米十钱农挽穗以输晏自按行由汴入河观三门遗迹至河隂巩洛见梁公堰通济渠及李杰新堤尽得其利病嵗致粟四十万斛开中虽水旱物不翔贵帝劳曰卿朕鄼侯也】张延赏【猗氏人大厯初除河南尹诸道营田副使河洛当兵冲邑里墟榛延赏政简约轻徭赋疏河梁筑宫庙数年流庸归附都阙完雄有诏褒美既而留守东都治行第一】李泌【京兆人贞元初拜陜虢观察使泌始凿山开车道至三门以便镶漕以劳进检校礼部尚书】贾耽【南皮人徳宗时迁义成节度使淄青李纳隂蓄奸谋冀有以逞其兵数千自行营还道出滑或请馆于外耽曰与我邻道奈何疑之使暴于野命馆城中晏庑下纳士皆心服耽每猎从数百骑往往入纳境纳大喜然畏其徳不敢谋】李复【贞元十年郑滑军乱以复为节度使下令垦营田以廪其军而赋不及民众悦】曲环【安邑人建中时以讨李希烈功授陈许节度使二州比为冦征民苦剽卤客他县环勤身节用寛赋敛简条敎不三嵗归者繦系训农治兵谷食丰衍转检校尚书左仆射】刘昌裔【曲阳人徳宗时从曲环军环卒上官涚知后务吴少诚引兵薄城涚欲遁去昌裔曰受诏而守死其职也贼攻堞坏昌裔密造飞棚聨栅即募突将千人凿城以出击贼走之涚遂领陈许节度涚卒昌裔代之命境上吏不得犯蔡人有来犯者缚送使自治少诚惭亦禁境上暴戾】裴度【闻喜人元和十二年拜彰义节度使讨蔡屯郾城是时诸道兵悉中官督监度奏罢之使将得专制决事一战气倍未几蔡平度以蔡牙卒侍帐下或谓反侧未安不可去备度笑曰元恶已擒人即吾人也众感泣】李光顔【太和人元和九年讨蔡擢为忠武节度使时诸镇兵环蔡十余屯各相顾不肯前独光顔先败贼以功进尚书左仆射都统韩宏素蹇纵隂挟贼以自重且恶光顔忠力乃饰名姝以遗之光顔曰战士皆弃妻子冒白刃奈何独以女色为乐天子于光顔独厚誓不与贼同生指心曰虽死不贰因呜咽泣下将卒皆感激流涕于是士气益励贼至力战却之蔡平加检校司空】乌重防【张掖人宪宗时为河阳节度使王师讨蔡诏重防以兵压贼境割汝州隶其军与李光顔相掎角大小百余战凡三年贼平迁检校司空进邠国公初蔡将李端降重防蔡人执其妻杀之妻呼曰善事乌仆射其得士心如此】李愬【洮州临潭人宪宗时为唐邓节度使讨蔡获贼将李祐愬待以客礼问袭将之谋谋既定遣告裴度师期愬乃率中军三千夜起会大雨雪天晦夜半至悬郀城贼晏然无知者黎明雪止愬入驻元济外宅火南门元济请罪槛送京师其党二万皆降】袁滋【朗山人宪宗时为义成节度使滑用武地东有淄青北魏博滋严备而推诚信务在怀来李师道田季安畏服之居七年百姓立祠祝祭】薛平【龙门人宪宗时为郑滑节度使始河溢瓠子东泛滑距城才二里所平按求故道出黎阳西南因命其佐裴宏泰往请魏博节度使田宏正宏正许之乃籍民田所当者易以他地疏道三十里以酾水悍还壖田七百顷于河南自是滑人无患】吕元膺【东平人宪宗时拜东都留守东都有李师道留邸兵与山棚谋窃发事觉元膺擒破之始盗发都人震恐守兵弱不足恃元膺坐城门指纵部分意气闻舒人赖以安】韩充【匡城人穆宗时诏充以宣武节度统义成兵讨李防战郭桥破之会李质斩防先入汴充驰至城下汴人望见充欢跃无复贰者始帝遣人问破贼期充对以一月可破方二旬即克帝喜曰充料敌如神加检校司空籍防所胁为兵者悉纵之责首乱者斥出境由是内外安堵汴人爱怜之】李珏【赵郡人宣宗时为河阳节度使罢横征宿逋百余万后召珏去镇而府库十倍于前】五代周王朴【东平人世宗征淮朴留京师广新城通道路壮伟宏阔今京师之制多其所规为天厯六年世宗遣朴行视汴口作斗门还过故相李谷第疾作仆于坐上舁归而卒】宋程能【建隆中为京西转运使请定诸州户为九等着于籍上四等量轻重给役余五等免之后有贫富随时升降诏加裁定】李符【内黄人干徳中以京师诸州钱帛不登选知京师南面转运事奏便宜百余条命着为令者凡四十八事】卢之翰【祁州人太宗时迁太常博士为京西转运副使建议导潩河合于淮达许州以便漕运】陈靖【莆田人太宗务兴农事靖议两京东西千里检责荒地及逃民产籍之募耕作赐耕者室庐牛犂种食不足则给以库钱别其课为十分责州县劝课分殿最为三等视殿最行赏罚数嵗尽罢屯田悉用赋民然后量人授田为定法以下三司杂议以靖为京西劝农使真宗时徙河南转运使极论前李氏横赋十七事诏罢其尤甚者】刘综【虞乡人咸平初为河北转运副使河北承兵冦之后民户凋敝州县官皆四方之人不习风俗且有怀土之思以是政事多因循不举综建议请自今并以河朔人充之冀其安居勤于职事从之又再为河北转运使时边事烦急转漕之任尤所倚办综继领其职号为详练】李若谷【丰人真宗时为京东转运使会河决白马调取刍楗同列卢士伦协三司意趣刻扰郡县而若谷寛之】陈尧叟【阆中人真宗时权东京留守每裁剸刑禁虽大辟亦止面取状亟决遣之以故狱无系囚】杨告【绵竹人除京西转运副使属部嵗饥所至发仓廪又募富室出粟赈之】陈希亮【眉州人嘉祐间为京西转运使石塘河役兵叛震动汝洛间希亮轻骑出按贼道遇希亮相与列诉道周希亮徐问其所苦命一老兵送之曰以付叶县聴吾命既至曰汝以自首皆无罪然不有首谋者无不敢隐乃斩元以徇流军校一人余悉遣赴役如初】韩宗彦【雍邱人厯提点京西京东刑狱应天府失入平民死罪狱成未决通判孙世宁辨正之狱史当坐法尹刘沆欲宥之宗彦举按其事沆复止之宗彦疏沆于朝抵吏罪】王举元【镇定人仁宗时为京东转运使沙门岛多流人守吏顾货槖隂杀之举元请立监以较赏罚自是全活者众】赵滋【开封人仁宗时京西军贼张海久未伏诛命滋都大提举陜西京西路捉贼数月贼平】富弼【河南人皇祐中为京东安抚使河朔大水民流京东弼择所部丰稔者五州劝民出粟得十五万斛益以官廪随所在贮之得公私庐舍十余万区散处其人以便薪水官吏自前资待阙寄居者皆给其禄使即民所聚选老弱病瘠者廪之山林河泊之利有可资以为生者聴流民取之其主不得禁官吏皆书其劳约为奏请他日得以次受赏于朝率五日辄遣人以酒肉糗饭劳之出于至诚人人为尽力流民死者为大冢葬之明年麦大熟流民各以逺近受粮而归凡活五十余万人募而为兵又万余人】夏安期【徳安人为京西转运使盗起部中剽刼州县光化军戍卒相继叛势且相合安期督将吏捕斩殆尽】解于侁【阆州人神宗时徙京东西路转运副使河决澶渊议欲弗塞侁言东南滙泽惟两泺夏秋雨防犹溢而害若纵大河注其中民为鱼矣作议河书上之神宗嘉纳后两路合为一以侁为转运使】唐义问【江陵人熙宁中移京西转运判官时陜西大举兵多亡卒所至成聚义问请令诣官自陈给券续食人以为便】张景宪【河南人为京西东转运使王逵居郓专持吏短长景宪疏论其恶编置宿州】余良朋【分宁人提举汴河司汴水淀淤流且缓执政举狭河议良肱谓方冬水涸宜自京左浚治以及畿右三年可使水复行地中又议伐汴堤木以资狭河良肱言自泗至京千余里江淮漕卒接踵暑行多病暍借防以休又其根盘错与提为固伐之不便】乔执中【髙邮人神宗时提点京西北路刑狱时河决广武埽危甚相聚莫敢登执中不顾立其上众随之如蚁附不日埽成】李周【冯翊人神宗时除提点京西刑狱时方兴水利或请酾湍河为河渠以益钳卢陂水度用工八十万周曰湍河原髙委下捍以堤犹患决溢若又导之必致为害乃疏言其未便明年河溢邓城几没始思其议】范纯粹【吴县人呉居厚为京东转运使数献羡赋哲宗立居厚败命纯粹以直龙图阁往代之尽革其苛政时苏轼自登州召还同建募役之议轼谓纯粹讲此事精详】吴择仁【永兴人徽宗时为京畿都转运使郑州城恶受命更筑之或谗于帝曰新城杂以沙土反不如故帝怒密遣人取块城上絾以来令卫卒三投之坚致如削铁谗不能售】程振【乐平人徽宗时提举京东西路学事请立庙于邹祀孟子以公孙丑万章乐正子等配食从之】李纲【先世邵武人后徙无锡宣和末为东京留守金兵攻汴纲身自督战募壮士□城而下杀伤数千人金兵乃退求和纲议扼要害絶粮道以复畿北郡县执政不许既而言者谓纲丧师费帑于是罢谪髙宗即位诏以资政殿大学士领开封府事纲在长沙闻命率湖南勤王之师入援条陈时政凡百余疏俱不能行】宗泽【义乌人靖康初除京城留守兼开封府尹乃渡河约诸将共议事宜以图收复于京城四壁各置使以领招集之兵又据形势立坚壁二十四所于城外沿河为连珠寨连结河东河北山水砦忠义民兵于是诸路人马咸聴节制乌珠谋攻汴京泽戒诸将竭力保防河梁以俟大军之集金兵闻之夜断河梁遁去　乌珠旧作兀术今改】孙昭逺【眉山人建炎元年河南尹西京留守西道都总管至洛收集散亡得义兵万余人栅伊阳使民入保金兵来攻其下欲拥昭逺南还昭逺骂曰若等平日衣食县官不以此时报国南去何为叛兵怒反击昭逺遂遇害】向子諲【临江人为京畿转运副使兼发运副使建炎初康王次济川子諲献金帛钱谷以助军费张邦昌僭位使其甥刘达赍手书来子諲焚之械系逹于狱复遣子请康王率诸将渡河】刘汲【眉州人建炎中为京西安抚使金兵急攻京西汲下令城中有才武愿杀敌者聴留余从便得敢死士四百人助守御金兵攻益急或请汲去不许城破死之】李迨【东平人绍兴九年金人归三京命迨为京畿都转运使孟庾时为权东京留守潜通北使迨察其隐徼庾不能平讼于朝且使人告迨曰北兵至矣迨曰吾家食禄二百年首可断膝不可屈也如果然吾将极骂以死告者悚然而去后迨罢职庾遂以京师降金】翟兴【伊阳人髙宗时为京西北路安抚制置使兼招讨叛贼杨进屯鸣臯山兴击败于鲁山县西京平又王俊据汝州兴引兵攻破之金兵攻河阳遣将邀击俘获甚众刘豫将迁汴以兴屯伊阳惮之遣人啗其将杨伟以利伟乗间杀兴携首奔豫弟进骁勇善战如兴追杨伟于汝洛间马惊坠堑为贼所害】岳飞【汤隂人绍兴十年为河南北诸路招讨使所遣诸将相继奏捷飞自以轻骑驻郾城兵势甚鋭乌珠合兵逼郾城飞大败之累战皆捷中原大振飞进军朱仙镇父老百姓挽车牵牛载糗粮以餽义兵顶盆焚香迎者充满道路自燕以南金号令不行】李植【临淮人金人败盟朝廷将大举以植漕运有才略授京西河北路计度转运使措画有方延议倚重】金厐迪【正安人大定初迁南京路都转运使以省事惜费安静为政河南称之】李愈【正平人明昌中为河南路提刑使上言随路提刑司乞留官一员余分部巡按又言本司见置许州乞移置南京为使并从之宪台亷察九路提刑司以愈为最】璞萨揆【上京人章宗时为河南路统军使陜西提刑司举揆刚直明断狱无滞寃禁戢家人百姓莫识其面积石洮二州旧冦皆遁商旅得通于是进官一阶仍诏褒谕　璞萨揆旧作仆散揆今改】胥鼎【繁峙人贞祐中为河东南路兵马都总管权宣抚使建言利害十三事若积军储作黄河选官谳狱简将练卒钞法板籍之类上颇采用马正大二年以平章政事行尚书省于卫州力疾赴镇州郡来归者甚众鼎通达更事有度量为政镇静所在无贤不肖皆得其欢心南渡以来书生镇方面者惟鼎一人耳】元杨奂【干州奉天人太宗时授河南路徴收课税所长官兼亷访使奂既至招致一时名士与之议政事约束简易按行摬内亲问监务月课几何难易若何有以增额言者奂责之曰剥下欺上我不为也即减元额四之一公私便之时论以为前此漕司所未有】杨惟中【州人宪宗初立河南经畧司于汴梁以惟中为使屯田于唐邓申裕嵩汝蔡息亳颍诸州初万户刘福为河南道总管贪鄙残酷虐害遗民二十余年惟中至召福聴约束福称疾不至惟中设大梃于坐复召之使谓福曰汝不奉命吾以军法从事福不得已乃至惟中即握大挺击朴之数日福瓦河南大治】赵璧【怀仁人宪宗时为河南经畧使先足刘万户贪淫暴戾郡中嫁娶必先赂之得请而后行咸呼之为翁其党董主簿尤恃势为虐强取民女有色者三十余人璧至厯按其罪立斩之尽还民女】崔斌【马邑人至元六年佥河南行省事时调曹濮民丁屯田南阳城议罢屯民以近地兵多者补之民以为便人议给滨棣青沧盐劵募民以米贸之仍增价和籴逺近输贩辐辏餽饷不劳而集有防籍河南四路兵二万以益襄樊斌奏河南户少而调繁实不堪命请咸其半从之】胡逊【回回人至元十五年为河南宣慰司同知羣盗凭依山滓劫夺行路官军收捕失利胡逊遣土豪持檄谕之木几贼二人来归明逊赐之冠巾令遍谕其党数日后招集为首者十軰来罗拜庭下顾瞻异常逊命吏籍其姓氏为民留之使侍左右夜则令卧户外时时饮食之吏皆惧甚而羣盗相继欵服瑚逊旧作忽辛今改】程思亷【东胜州人哈逹行省河南署为都事时方规取襄樊使任转饷筑城置仓以受粟转输者与民争门不时至思亷令行者异路粟至多露积一夕大雨思防安卧不起省中召诘之思亷曰此去敌近中夜騒动众必惊疑纵有漂湿不过军中一日粮耳闻者韪之至元中迁河北河南道按察副使道过彰徳闻两河成饥徴租益急欲止之有司谓法当上请思亷曰若然民已不堪命矣即移文罢徴后果得请二十年河北复大饥流民渡河求食朝廷遣使絶河止之思亷曰河南河北皆吾民也亟令纵之且曰虽得罪死不恨章上不之罪卫辉怀孟大水思亷临视赈贷全活甚众水及城不没者数版即修堤防露宿督役水不为患卫人徳之　哈逹旧作哈丹今改】王忱【宁晋人世祖时为河北河南路提刑按察副使忱以江南人鬻子北方名曰养子实为奴也乞禁之頴州朱喜尝俘于兵既自赎主家利其赀复欲以为奴又有诬息州汪青为奴杀而夺其妻子田宅狱久不决忱救正之】张庭珍【临潢全州人世祖时拜南京路总管兼开封尹有控鹤军士十余人纵横街陌庭珍至察其必为盗急捕之得宝玩器服子女满室更索其党俱杀之河决灌太康溧溺千里庭珍括商人渔子船及缚木为筏载糗粮四出救之全活甚众水入善利门庭珍亲督夫运薪出捍之不能立乃頺城为堰水既退即发民增外防百三十日人免水忧】尚文【保定人元贞二年授河北河南肃政亷访使大徳元年河决蒲口台檄令文防之文言蒲口已决千有余步迅疾东行得河旧渎行二百里至归徳横堤之下复合正流或强湮遏上决下溃功不可成蒲口不塞便朝廷从之会河朔郡县争言塞之便帝复从之明年蒲口复决塞河之役无戚无之是后水北入复河故道竟如文言】额森布哈【防古人大徳八年平章河南行省河决落黎堤势甚危督有司先士卒以备之汴以无患　额森布哈旧作也先不花今改】王约【正定人仁宗初拜河南行省右丞有诏更铜钱银钞法且令天下税尽收至大钞约度河南嵗用钞七万锭必致上供不给乃下诸州几至大至元钞相半众以妨诏命为言约曰吾岂不知第嵗终诸事不集责亦非轻丞相伯勒齐泰赞曰善遣使白中书省及大臣遂遍行天下　伯勒齐泰旧作卜怜吉台今改】阿勒哈雅【古人至治初为河南行省平章政事有惠政汴人怀思之天厯元年复镇汴省时当艰难之际阿勒哈雅髙贾籴粟以峙粮储命近郡分治戎器阅士卒括马民间以备不虞先是文宗即位之诏已播告天下而陜西奉靖安王起兵击潼关掠阌乡披灵宝荡陜西新安放兵四劫汴人大恐阿勒哈雅亲出行抚其民修城阙以备冲突立四门以通往来戒卒伍以严守备出入怡然如平时众赖以安已而靖安王军散去解严报捷　阿勒哈雅旧作阿里海牙今改】齐里克特穆尔【防古人天厯二年为河南行省平章政事黄河清有司以为瑞请闻于朝齐里克特穆尔曰吾知为臣忠为子孝天下治百姓安为瑞余何益于治嵗大饥议赈之其属以为必自县上之府府上之省然后以闻齐里克特穆尔慨然曰民饥死者已众欲拘以常格则往复累月民存无几矣即发仓廪赈之乃请専擅之罪文宗闻而嘉之　齐里克特穆尔旧作撤里帖木儿今改】多尔济【防古人顺帝至元六年运河南行省左丞相先是河南范孟为乱以□误连系者千百计多尔济至知其寃欲直之平章纳麟乃原问官执其説不从已而纳麟还言于朝谓多尔济心徇汉人多尔济亦不恤　多尔济旧作朶儿只今改】贾鲁【髙平人至正四年河决白茅堤又决金堤命鲁行都水监鲁循行河道考察地形往复数千里备得要害为图上进二防其一议修筑北堤以制横溃则用功省其一议疏塞并举挽河东行使复故道其功数倍会迁右司郎中议未及竟十一年命鲁以工部尚书总治河防使四月鸠工至十一月诸埽堤皆成水土工毕河复故道】归旸【汴梁人至正五年除佥河南亷访使事行部西京以法绳赵王府官属之贪暴者王三遣使请不为动宣宁县有杀人者蔓引数十人一谳得其情尽释之沁州民郭仲玉为人所杀有司以富察山尔当之旸察其诬踪迹得其杀人者山尔遂不死　富察山尔旧作蒲山山儿今改】董霄【磁州人至正十八年拜河南行省右丞甫拜命毛贵兵已至而营垒犹未完诸将谓搏霄曰贼至当如何搏霄曰当以死报国耳因拔剑督兵以战贼众突至搏霄前捽而问曰汝为谁搏霄曰我董右丞也众刺杀之无血惟见白气冲天是日其弟昻宵亦死之】明郭英【临淮人洪武初以指挥佥事从大军北定中原进河南都指挥使时河南新罹兵燹邑井萧然盗贼充斥英至绥辑流亡中明约束境内大治】陈贞【华亭人洪武中为河南右防政时黄河决贞劳来有方民不失业盗发汝宁将窥汴贞以计离其党困其首张子诚等于均山降之乱平上嘉其功降玺书褒劳之】李昌祺【卢陵人宣徳初为河南左布政使防豪滑去贪残疏滞举废救灾恤贫与右布政使萧省身共为治政化大行忧归诏以侍郎魏源代而是时河南大早廷臣请起复昌祺夺丧赴官抚恤甚至省身泰和人居河南二十年治行与昌祺等】于谦【钱塘人正徳中以兵部侍郎巡抚河南河南嵗苦河患厚筑堤障之五里置亭亭有长以时督治植榆栁凿井以防行旅而饮渇者民皆称便六年疏言河南积谷数百万计请于每嵗三月令府州县申报缺食下户随分支给俟秋成偿官而免其老疾及贫不能偿者诏可自是储峙充溢境内无水旱忧在官九载入朝中官黄振恶之讽其私人劾谦系狱河南吏民伏阙上书请留者以千数乃赦谦以大理少卿复往巡抚会山陜流民来就食者二十余万谦以河南怀庆二府积粟赈之又令布政使年富安集其众给牛种以耕流民皆得其所前后在任十九年政绩大着河南民世祀之】王来【慈谿人正统中迁河南左布政黄河溢且齧汴城筑堤捍之寻改左副御史巡抚河南额森内犯督兵勤王渡河闻冦退乃还　额森旧作也先今改】年富【怀逺人正统中迁河南右布政使嵗饥流民二十余万公肆剽敚巡抚于谦委富抚之皆定土木之败边境道阻富奉檄转饷无后期者】王恕【三原人成化初为河南左布政使南阳荆襄流民啸聚为乱擢右副都御史抚治之恕与尚书白圭共平大盗刘通复讨破其党石龙严东所部无滥杀流民复业】陈选【临海人成化六年以河南副使督学政汪直出巡抚臣以下皆拜谒选独长揖直曰君何官曰提学副使曰大于都御史耶选曰提学何可比都御史业沗人师不可自诎辱直气慑好语遣之久之进按察使决遣轻系数百人重因多所平仄□图为空治尚简易独于赃吏无所假然赃百金以上者坐六七镮而止或问之答曰奸人惜财亦惜命若尽挈所赂以货要人即法挠矣】原杰【阳城人成化时荆襄流民数十万朝廷以为爱十二年命杰出抚杰宣布朝廷徳意令附籍乃于南阳增置南召桐柏二县于汝州置伊汤县择邹境良吏以抚之流民得所四境亦皆帖然】张瑄【工浦人成化中巡抚河南荐按察使何乔新副使陈选人服其明河南军粮先在元城交兑不便铃制瑄乃置仓于漳徳水次军民称便值嵗大饥瑄发廪赈济设粥食饥者出官库衣布给寒者全活数万人】何乔新【唐昌人成化中迁河南按察使嵗大饥故事赈贷迄秋止乔新曰止于秋谓秋成可仰也今秋可但已乎赈至明年麦熟乃止时方驱流民过当民窜山谷乔新躬往招之附籍者六万余户】朱瑄【鄞县人成化时为左防议累迁右布政使抚辑流庸复业甚众以河南地多平陆逾时不雨即赤地千里因考求古迹濬渠置牐藩府豪右兼并者悉为厘正水利大典河决张秋与都御史刘大夏悉心筑塞黄陵冈口河患遂息】舒清【徳兴人成化时为方防议黄河溢灌开封城同列多具舟自济清独率史民防御二日水降城卒无虞嵗饥请输漕木数十万石赈之】徐恪【常熟人治初为河南巡抚恪素刚直所部多王府持法尤严因灾伤奏寛民力多所蠲豁及移抚湖广吏民罢市泣送者数千里不絶属吏以羡金三千为赆恪挥去且自责曰吾不为人所信如此】刘太夏【华容人治六年河决张秋诏博选才臣往治王恕以大夏荐乃擢右副都御史以行大夏于孙家渡四府营疏上流以分水势而筑长堤捍之堤起昨城抵徐州亘三百六十里决口既塞更修筑黄陵冈水乃大治孝宗嘉之壐书褒美】张鼐【厯城人治初为河南佥事以协治黄陵冈功累迁至按察使鼐官河南久屡遭河患督治有方民为立祠】厐泮【天台人治时河南右布政使首革镇守中官刘琅及马尚书家私役钱中防取洛阳牡丹疏奏罢之司礼中官李荣索古铜器镜物泮曰物非上产而官取之民无以应则发及冢墓卒不予】孙需【徳兴人治十五年巡抚河南时嵗凶汴溢城且坏民惧需以平贾募民筑堤堤成饥者亦济中防取河南牡丹三百本需言不宜以耳目玩劳民力镇守中官刘琅为民患需裁抑之琅请曰公曷少縦防墨使琅得饮勺水需执不聴】刘俊【深州人河南副使有重狱同列不能决者多推俊俊发伏钩隐尽法乃止前后巡大梁河内所至弊絶及代去奸吏酌酒相庆】彭泽【兰州人正徳时贼刘惠赵鐩等乱河南泽以右副都御史与咸宁伯仇钺提督军务讨之陈便宜十一事务厚赏峻罚以激劝将史鼔行薄贼大小数十事连破之甫四月贼尽平】秦金【无锡人正徳初河南提学副使与前使邵宝齐名称秦邵改右防军分守开封贼赵鐩剽掠洛阳将犯封邱金率民兵偕防将宋振合击于陈桥大破之】李充嗣【内江人正徳九年巡抚河南嵗大祲请发帑金移粟赈之不足则劝贷富室煮糜哺之逾月资遣还郷初镇守中官廖堂假进贡名要求百端继者以为常充嗣极言其弊睢阳盗张鋭浙川盗王泰等相继起皆应时讨平】杨志学【徐州人正徳时为河南左防政河北久不雨条上救荒十二事彰徳诸府兑运粮当徴者二十万石志学不俟报下令停之驿传旧以二户供一役民多破家志学令一大户佐以四中户民咸感悦】何孟春【彬州人正徳时为河南布政亷公有威政绩大着】王以旗【江宁人正徳中出按河南宸濠反镇守太监刘璟倡议停乡试以旗言河南去江西逺罢试无名乃止璟又言帝亲征道言出汴牒取供顿银四万两巡抚议予之以旗执不予】陶谐【会稽人嘉靖初为河南管河副使命沿河植栁夹以葭苇有事采以为埽民间得无扰总理都御史请推行之诸道嵗省费巨万】潘恩【上海人嘉靖时巡抚河南徽王载埨贪虐与按臣共劾之伊王典楧骄横恩一切裁之河南素苦藩府自恩连制两悍王民甚赖焉】张永明【乌程人嘉靖时巡抚河南伊王兴楧恣横永明首发其罪后竟伏诛帝好祥瑞汝宁获白鹿或请上之永明谢曰吾不能遗后世嗤卒不献】顾【上元人嘉靖时河南副使与巡按御史论事不合封还其牒或尤之曰天子置按察使为外□宁令其枉法媚人耶洛阳故有官祖充监司私费独不取时称其介】刘天河【麻城人嘉靖中总理河道黄河南徙厯济徐皆旁溢天河疏汴河自朱仙镇至沛飞云桥杀其下流疏山东七十二泉自岛尼诸山达南旺河濬其上流役夫二万不三月讫工故事河南八府嵗役民治河不赴役者人各出银天河因嵗饥请尽蠲旁河受役者课逺河未役者半之诏可】王仪【文安人嘉靖中巡按河南赵府辅国将军祐数掠杀人招亡命刦□积十余年冀敢发仪偕巡抚吴山奏之夺爵禁锢】顔鲸【慈谿人嘉靖末以御史按河南伊王兴楧结严嵩父子养矿盗为爪牙鲸密奏记徐阶説诸大珰絶其内援又尽捕王侦事飞骑托言防冦檄诸府分兵屯要官乃疏劾其罪帝震怒废为庶人锢之髙墙两河人鼓舞称庆】钟化民【仁和人万厯二十二年河南大饥化民以光禄丞兼河南道御史往赈荒政具举既竣绘图以进寻以都御史抚河南讨平南阳矿盗及夹河羣贼力諌矿使扰民遍厯八府延父老问疾苦以劳瘁卒官士民相率请于朝诏赐祠曰忠惠】程绍【徳州人天启中巡抚河南宗室居仪封者为盗窟绍列上其状废徙髙墙临漳民耕地得玉壐文曰受命于天既夀永昌绍闻于朝言秦玺出适在臣疆欲遣官恭进阙庭迹涉贡媚且至尊所宝在徳不在玺方今名贤如邹元标冯从吾等并正国祯祥珍宝不能汲至明廷徒献符贡瑞臣窃羞之时魏奄方斥逐耆硕不悦命赍表官进之后奄势日益张绍遂引疾归】范景文【吴桥人崇祯二年巡抚河南练兵缮甲为保障计京师戒严帅所部八千人勤王饷皆自赍四方援兵多剽掠独河南军无所犯又以河南苦徭役力为厘革虑代者更已法上疏请有司实行一条鞭法徭役俱归之官而令民稍助其费供应以市直平贾不立官价名帝令永着为例】吴先义【泾县人崇祯三年巡抚河南防劾藩宗除民害调兵助民大筑塞河决奨亷锄强御冦有方贼不敢犯　本朝康熙十六年　题祀名宦】蔡懋徳【昆山人崇祯中迁河南右布政使时田荒谷贵吏日急催科贼流言先服者不输租民日望其至懋徳亟檄州县停征上疏自劾】髙名衡【沂州人崇祯中巡按河南十四年李自成围开封巡抚李仙风在河北名衡集众坚守贼穴城将入守者投以火贼死无算始解去即擢名衡抚河南自成复患众来名衡固守会杨文岳以援兵至贼解围去】祝万龄【咸宁人崇祯中迁河南副使监军磁州辉县之北有村曰水谷回贼窃据数十年万龄合军夹击焚其巢三百余贼遂平】王汉【掖县人崇祯十五年巡按河南督诸将复开封追贼至朱仙镇连战皆捷擢右佥都御史抚河南总兵刘超反于永城汉声言招抚与诸军入城天忽两贼乗而冲之遂遇害河南北士民闻之皆泣】李乗云【髙阳人崇祯十四年以佥事出分巡夫梁行涖禹州闯贼拥众十余万薄南城乗云率众拒守成陷被执骂不絶口贼攴解之】关永杰【陇西人睢陈兵备道守陈州手刃贼被执举手指贼骂不絶口而死】艾毓初【米脂人分守汝南道南阳陷死于城门后守道王世综亦被贼执骂贼而死世综达州人】
　　本朝张应祥【奉天益州人仕明为副将归诚后累迁南汝总兵官南阳数遭冦乱所在荒城应祥修城郭筑庐舍设营房掩骼埋胔剪除叛贼王光秦等威惠甚着疆宇肃清】吴景道【正黄旗汉军顺治二年由河南布政使迁巡抚驻节杞县厯任十载招抚流民开垦荒芜擒南阳大盗关索等曹濮之乱委总兵髙第绥辑归徳秋毫不扰潜擒李化鲸余党加尚书归】许得功【奉天开元卫人顺治二年以左都督镇汝南时军垒初立诸多草创得功竭力经营什伍精严遂成巨镇又御下有纪民间不知有兵】金玉和【奉天人顺治元年以副都统署怀庆总兵事闯贼余党掠河南犯济源玉和领兵趋援至则城陷夜与贼战遇害赠爵二等男世袭祀昭忠祠】申朝纪【镶蓝旗汉军人顺治元年以河北道驻怀庆闯贼余党二万余来犯朝纪登城守御昼夜不懈每逢女墙兵一民一戒勿哗哗者死贼周走呼曰城陷矣一人动朝纪手斩以徇守者益肃贼首于濠间指挥朝纪以飞礟毙之贼党悉惊窜后祀名宧】亢得时【崞县人顺治二年仕巡抚号令严明吏民守法置学田延师造士文风蔚起】涂廓【奉天人顺治四年分巡河北道副使为政一本至诚时山东贼刧武安一路廓率兵杀躬冒矢石遂遇害】张存仁【镶蓝旗汉军人顺治七年总督直河南山东三省时山东榆县冦聚蔓延河南存仁抚有方冦贼屏迹百姓安堵】楼希昊【奉天人顺治九年以防政分守南汝时贼党吴加寛吴七等煽乱希昊率叶令许鸿翔平之】胡士梅【锦州人先任祥符令时汴城被河决之害士梅招流移问疾苦新安十三寨之民赖以全活者甚众顺治十年为河南屯道辟荒地千余里增课至二十七万两举治行卓异】桑芸【榆次人顺治十二年以防政守南汝锄强恤良速积蠧白福徳毙杖下欢颂载路十六年迁河南右布政使】沈荃【华亭人顺治十三年为河南按察司副使分巡大梁时学官多毁圯荃捐俸新之并修复圣贤祠墓频年河夫栁束及军需浩繁荃为申请禹郑十余州县得减三分之一以忧去士民为建碑立祠】于朋举【金坛人顺治十五年任睢陈兵巡道招集流亡给牛种垦田万余顷民获其利】张瑞徴【莱阳人顺治十六年任南汝道受事不数月平光商巨冦士民赖以安辑】李昌祚【汉阳人顺治十六年任河北道防议除奸蠧禁私派筑堌阳堤以御河患濬广济渠以分沁水民赖其利】徐化成【奉天人先任光州有巨憝张可大罗平等负固山寨化成设计擒之顺治十六年陞河南左布政藩署自罹河患移驻雍邱康熙二年始归省会化成捐俸更建民无所扰】蔡含灵【宁晋人康熙元年分巡睢陈道厘正赋役户口均平署臬篆热审三百六十余案多所平反以劳瘁卒官】张九徴【丹徒人康熙三年提学河南取士公明不受请托檄各郡邑修葺学宫增设社学广置书册于庠序聴诸生就读凡境内陵墓祠宇有关名敎者并加葺治搜访殉难名臣姓氏为表章之举卓异】史逸裘【金坛人康熙七年提学河南考校公明所拔多单寒士敎诸生以孝悌忠信为首务又檄郡县有立行者申请题旌以彰潜徳】朱昌祚【镶白旗汉军总督河南等三省秉性忠耿端己率属严饬将士兵民戢和】佟凤彩【正蓝旗汉军康熙十三年巡抚河南疏请修筑河工尽出官雇不费民力又请罢协济挽豆之伇氏甚徳之】范周【吴县人康熙十一年任粮储道节减漕项耗羡银三万余两以内陞去任】王永誉【奉天人康熙十三年任提督时遣禁旅勦叛贼蔡禄于怀庆永誉由孟津渡河为掎角势兵至擒之不烦血刃严戢部伍闾里晏然怀人徳之为生祠以祀】郎永清【奉天人康熙十三年任河南布政使防理抚篆题豁灵宝荒地宿逋又力请拨协楚米改解折色民便之】石琳【正白旗汉军康熙十三年任河南按察使禁旅南征驻牧于汴时常麦秋琳与统军约令火于野不得入防市琳坐其帐中四十余日及至民得获麦琳之力也】王日藻【华亭人康熙二十一年巡抚河南先任管河道素知中州民困以兑运为累乃抗疏请永改折色报可之日八郡若更生又恤堡夫树堤栁人皆呼为王公新栁云】蒋伊【常熟人康熙二十四年提学河南严絶苞苴有暮夜投金者面唾之愧服而去文庙及名贤祠墓多捐俸葺冶以劳卒官士人皆为尽伤】李国亮【镶黄旗汉军康熙三十五年由河南布政使陞任巡抚首务敎化建修书院延名宿以训课士子严饬武备禁除一切陋规河工夫役栁稍俱出官办不以累民时称贤大吏云】周铨元【奉天锦州人康熙三十五年由管河道陞授分守道详豁协办江南栁东改河夫派协里下者官自防覔民获更苏因小滩窎逺运米未便议改卫河水次官民便之】徐潮【钱塘人康熙三十九年巡抚河南性清介极力兴利除弊属官有贪虐者辄防劾不少贷吏治为之丕变】甘国基【正蓝旗汉军康熙四十六年任河南布政使専意爱民造士减重耗惩贪酷延名师敎士置义田以资诸生膏火一时成就者甚众】李苾【大兴人康熙五十一年任河南布政使亷明仁恕时春夏亢旱二麦不登苾查勘成灾州县转请题报得减钱粮若干余不成灾者亦量加赈济一时民庆更生】陈鹏年【湘潭人康熙六十年授总河值河决武涉鹏年亲往堵御风餐露处竟以劳瘁卒于其地】尹会一【博野人乾隆二年授河南巡抚崇学校敎民务本以树畜为王政所先广栽树木一百九十余万立社学以敎士置营仓以裕兵开封水奏请赈恤全活甚众】胡寳瑔【青浦人乾隆十七年以兵部侍郎出为河南巡抚整饬吏治人举其职豫省多积潦】
　　【上遣大臣徃会勘治宝瑔请濬贾鲁惠济涡河巴沟四大干河又于各邑开支河百余以利疏泄而滋灌溉旋调江西巡抚后以杨桥河溢仍调抚河南寻卒于官】
　　【赠太子太保兵部尚书諡恭靖】
  </div>
  <div class="pagination">
   <a href="大清一统志_page77.html">
    上一页
   </a>
   <span>
    ...
   </span>
   <a href="大清一统志_page73.html">
    73
   </a>
   <a href="大清一统志_page74.html">
    74
   </a>
   <a href="大清一统志_page75.html">
    75
   </a>
   <a href="大清一统志_page76.html">
    76
   </a>
   <a href="大清一统志_page77.html">
    77
   </a>
   <span class="current-page">
    78
   </span>
   <a href="大清一统志_page79.html">
    79
   </a>
   <a href="大清一统志_page80.html">
    80
   </a>
   <a href="大清一统志_page81.html">
    81
   </a>
   <a href="大清一统志_page82.html">
    82
   </a>
   <a href="大清一统志_page83.html">
    83
   </a>
   <span>
    ...
   </span>
   <a href="大清一统志_page79.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
