<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 193 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 193 页/共 196 页</h1>
    <div class="content">　　蔡志重见封赠。府志记世重。　寿九十二岁，妻曾氏寿九十岁，齐眉偕老，眼见子澄服官泗水令。乡人称羡，卒赠文林郎。妻赠孺人。依旧志载。
　　蔡钟旻　寿九十二岁。雍正元年蒙恩赐修职郎。其长媳王氏，时春女，诸生师显母，现年八十三岁，双眼久晦重光。绅士作诗以赠之。依旧志载。
　　萧韶增　寿九十岁。蒙恩赏赍。着《酂侯师俭十二则家训》。孙邑诸生，大成，现年八十三岁。依旧志载。
　　黄承弼　孝友敦行，寿八十岁。受恩锡。孙谦万，举人。依旧志载。
　　庄宇静　寿八十六岁。尝逐虎救颜氏母，入贼寨出被虏乡民，人称义勇。依旧志载。
　　朱伯　邑诸生，乡饮介宾，现年八十岁。邑侯干赠以“耆德英才”匾。胞弟宸，字莲，俱举人。依旧志载。
　　何开业　年八十七。慷慨尚义。孙一贵，拔贡生。依旧志载。
　　庄延礽　年八十岁。有孝行，往广东，闻母讣，绝粒七日。乐善行恕：人皆重之。依旧志载。
　　林士騧　监生，乡饮宾，现年八十一岁。以子受封，妻王氏，亦现年八十余岁。人称未艾云。依府志载。
　　赖芳衍　长兄魁，因父病采药亡；次兄炳，痛父兄殁，亦卒。衍事母孝，每朔望，省父坟数十里往返。抚伯兄子贡生光远；次兄乏嗣，以次子珪继之。耄年建祠修谱，郡县延为乡宾。依旧志载。
　　知府邱锡母李氏　寿百有二岁。
　　陈兆蕃拔贡生妻苏氏　寿一百岁。
　　林焜府志记林焜长。妻吴氏　寿百有二岁。邑令黄昌遇给以“寿母”匾额。
　　颜廷椿妻邱氏　寿一百岁。以“百龄节孝”旌表建坊。
　　施世骝妻黄氏　以节旌，年至百岁。请建坊。
　　颜益仲妻曾氏　寿一百三岁。
　　赵若凤妻陶氏　寿百有四岁。迭受恩赏。
　　张锡圭　廪生，寿九十六岁，五代同堂。
　　吴志豪妻李氏　寿百有十岁。嘉庆元年题请建坊，复额外恩赐银币。
　　陈南飞妻叶氏　守节寿百有三岁。
　　何奎妻□氏　寿九十五岁，五代同堂。
　　高汉淑　寿百有三岁。嘉庆十四年恩赏银缎，建升平人瑞坊。
　　王敦悠儒士妻陈氏　寿百有一岁。嘉庆二十五年恩赏银缎。
　　黄良骥国学生妻林氏　五代同堂。子朝东，职员；清和，延平府学训导；清岳，生员；清峯，国学生。孙梦麟，生员；容光，职员；世枢，生员；世璐，生员；世瑚，武举。曾孙廷彪，生员。元孙鸣盛。嘉庆二十五年恩赏给银。
　　吴开淑　现年九十五岁，五代同堂。
　　王寿淑　现年八十八岁，五代同堂。
　　蔡元督　现年九十六岁，五代同堂。
　　王老观　十六都深沪耆民，寿百有一岁。
　　王钜熊　现年百有一岁。子沐斌，登仕郎；沐■〈糹奠〉，国学生。孙金鳌，邑庠生;金书，邑廪生。

　　●卷之七十五　杂志上

　　自古载籍所登，经经纬史，性道文章之备，礼乐刑政之华，炯乎如日月丽天，山河附地矣。若乃《齐谐》之书述于蒙叟，小说九百起自《虞初》。龙门传荆卿本于当时，《燕丹子》三篇嗣此。《西京杂记》、《东京梦华》、《国史补》、《辍耕录》诸书，皆足以资闻见，考风俗，不特瑰奇璚诡如《洞冥》、《拾遗》、《夷坚》之琐琐者也。晋江人才奋起，征文考献，其大者既大书特书矣。至于一节之行，足传芳馨；一言之微，亦征博雅，往往流连景慕，若见其人。谈数之资，亦游艺之助，岂如晋人清谈空虚无补哉！志杂志。
　　《泉山通志》引颜师古《汉书注》，指此为越王所保之泉山，非是。《汉书·朱买臣传》云：“发兵浮海，直抵泉山。”师古注云：“泉山，即今泉州之山。”自师古时言，乃唐贞观初之泉州，今福州也。又谓北山之巅，乃东瓯王避汉兵之处。然东瓯王即东越王余善，为汉兵所攻，自所保之泉山南徙大泽中，繇王居股杀以降汉，亦无由至此山也。隆庆府志。
　　陈笋湄大玠曰：史记东越王退保泉山。颜师古以为泉州之山。曹能始《名胜志》谓师古当贞观时，未有泉州之名，应在福州。余考睿宗景云之先，闽下游统称晋安，而福州则无所谓泉山者。能始福人，私而欲争之耳。可见果属名胜地，非其有犹将冒之，以夸天下来世，而况居桑梓听其倾坠，不能接武前人而增新之，此非生其乡者之愧哉。陈大玠《修建泉山清源洞碑记》。
　　泉郡志云：东出海门，舟行二日程，曰澎湖屿，在巨浸中，环岛三十六，如排衙然。晋人多侨寓其上，苫茅为庐，推年大者为长，不蓄妻女，耕渔为业，牧牛羊散食山谷间，各嫠耳为记。讼者取决于晋江县。城外贸易岁数十艘，为泉之外府。后屡以倭患墟其地，或云抗于县官，故墟之。今乡落屋址尚存。初闽人自乐其土，虽有长材秀民，通文学，习吏事者，相率不肯出仕。及常衮为观察使，设乡校，课文章，乡郡小民有能诵书作文者，衮必具宾主之礼，亲加讲导，延泉名士欧阳詹辈教育劝勉，闽俗一变，每岁贡士与内州等。《闽书》。
　　德宗贞元八年，是岁壬申，兵部侍郎陆贽知贡举，所取二十二人，贾棱为首，欧阳詹第二人。是榜为宰相者三人：王涯、李绛、崔群。赋题《明水》，诗题《御沟新柳》。《登科记》。
　　欧阳詹少与里人王式、吴播、薛寿、郑简、康暐、王云卿相善。诸公见詹性行文辞，劝其赴举，詹不应。
　　后詹为观察常衮、州将薛播所知，诸公佥以白詹父博罗丞，令其赴举京师。詹父特与诸公会于龙首山妙峰
　　堂，询议可否，诸公益决其行。父乃遣詹随计吏，明年遂登第。《闽书》。
　　詹举进士，联第皆天下选，时称龙虎榜。故刘昌言诗曰：“一举首登龙虎榜；十年身到凤凰池”世以为荣。《渔隐丛话》。
　　余在白门时，编刻《欧阳詹诗集》，自谓无遗矣。偶阅全蜀艺文志，詹有《新都行》云：“缥缈空中丝，蒙龙道傍树。翻兹叶间吹，惹彼花上露。悠扬丝意去，苒蒻花枝注。何计脱缠绵？天长春日暮。”原本所遣，尚俟续补。《笔精》。
　　欧阳四门《初发太原途中寄所思诗》：“高城已不见，况复城中人。”此古乐府体也。黄璞乃有太原函髻之谤，谓公悦一妓，卒以此陨身，好事者喜传之，不信韩退之、李习之、李贻孙三公而信璞，何哉？《清源文献》。
　　闽川欧阳澥者，四门詹之孙也。澥娶妇经旬而辞赴举，久不还家，诗云：“黄菊离家十四年。”又云：“离家已是梦松年。”又云：“落日望乡处，何人知客情？”自怜十八年之帝乡，未遇知己也。亦为燕诗以献主司郑愚侍郎，其词虽为朝贵称羡，尚未第焉。其诗曰：“翩翩双燕画堂开，送古迎今几万回。长向春秋社前后，为谁归去为谁来？”《唐诗纪事》。
　　许稷挟策入关，遇舍人陈诩、四门助教欧阳詹、校书郎邵楚苌、侍御林藻在京师闽川举子，醵酒食，会诸先达。詹以稷乡人亲故，特与俱。诩酣戏稷曰:“今日之会，子何人斯？辄冒其间。”稷投杯愤悱，曰：“男儿患不能立志霄汉，岂有扃鐍？王侯出处，岂必常耶？叨此一飱，稷之过矣。”哕酒而出，入终南山读书，三年出就府荐，遂擢第。《闽川名士传》。
　　唐柳冕，河东人，贞元十三年为福建观察使。冕生长河东，徒见其地多马，谓闽中羊马不息，奏置牧区于东越，名万安监。又置五区，泉州悉索部内马驴牛羊之数，合万余，游畜之。不经时死耗略尽，复调充之。民间怨苦，坐无状，代还。《闽书》。
　　俗传罗隐出语成谶，着有异迹，若罗裳山之画马石，深沪之石壁山书字，及建安书筒滩所载。予初尚未信其果此罗隐与否，及读杨文敏《书筒滩记》，已稍信之。因阅黄滔赠隐诗：“三征不起时贤议，九转终成道者言。”方知隐学道修真人也。《闽书》。
　　泉州杨廷式，字宪臣，唐末明经登第，为京官，求太常博士，及除太子舍人，怒甚，将诘责宰相。同里翁承赞闻之曰:“吾进士及第，宏词登科，求一直馆学士不可得，廷式何人，敢望太常博士？”贻书贺之。廷式亦悟曰:“黄逋村中，何尝有太子舍人？”乃受命。廷式既避乱南归，颇能以清苦名节自立云。《福建通志》。
　　颜仁郁，泉州人，仕闽为归德场长。时土荒民散，仁郁抚之。一年襁负至，二年田莱辟，阅三岁而民用足。有诗百篇，宛转回曲，历道人情，邑人途歌巷唱之，号颜长官诗。其《劝农诗》曰：“夜半呼儿趁晓耕，羸牛无力渐艰行。时人不识农家苦，将谓田中谷自生。”《十国春秋》。
　　泉州鲁司寇庙廷有皂荚，州人举进士，观其荚多寡以为应。梁贞明中忽生一荚有半，人莫测其祥，是岁陈逖进士及第。时黄仁颖初以学究应试，至后唐同光中亦及第。半荚之枝，遂成全荚。徐铉《稽神录》参《闽书》。
　　初，审知从子延彬刺泉州，徐寅每同游赏，及陈焱、倪曙等赋诗酣酒为乐，凡十余年。寅有《贺清源太守王延彬诗》云：“蘂珠宫里谪神仙，八载温陵万户闲。心地阔于云梦泽，官资高却太行山。姜牙兆寄熊罴内，陶侃文成掌握间。应笑清溪旧门吏，年年扶病掩柴关。”又：“武荣江畔荫祥云，宠拜天人庆郡人。五色鹤绫花上勅，九霄龙尾道边臣。英雄达处谁言命，富贵来时自逼身。更待春风飞吉语，紫泥分付舆陶甄。”《十国春秋》、《钓矶集》合纂。
　　延彬，邽之子，忠懿之犹子也。邽死，袭其父封于泉。性多艺而奢纵，日服一巾栉，日易一汗衫。能为诗，亦好谈佛理。词人弹客谒见，多为所阻。初，邽领兵至泉州，舍于开元寺，始生延彬于寺之堂。既生，而有白雀一栖于堂中，迄延彬之终，方失其所在。凡三十年，仍岁丰稔，每发蛮舶，无失坠者，人因谓之招宝侍郎。朝廷赠延彬云中节度使。及卒，复葬云台山。迄今闽人谓之云台侍中。有诗曰：“两衙前后讼堂清，软锦披袍拥鼻行。雨后绿苔侵履迹，春深红杏锁莺声。因携久酝松醪酒，自煮新抽竹笋羹。也解为诗也为政，侬家何似谢宣城？”人多诵之。《稗史汇编》。
　　五代，詹敦仁劝王氏入贡。王氏宠予以官，作《辞命篇》曰：“争帝图王事总非，中原失统可伤悲。往来宾主如邮传　胜负干戈似局棋。周粟纵荣宁忍食？葛庐频顾谩劳思。江山有待早归去，好向鹪林择一枝。”《清源文献》。
　　闽王氏亡国，留从效继领留后，虽称藩南唐，实雄据一隅。先是，留陂人陈智广者，中和初居九座山，不茹荤，所言祸福必验，留从効待之甚厚。尝有谶云：“卯下田，力交连，井中坐，二十年。”从效果据泉州，如其言，而后灭。《全唐诗纪》。
　　陈洪进在泉州，日方昼，有苍鹤翔集内斋前，每引吭向洪进。洪进视之，有鱼鲠其喉。以手探视之，鱼犹活。鹤驯扰斋中数日而后去。人皆异之。《宋史》。
　　詹琲《追和秦系辞张建封诗献陈洪进》曰：“谁言悦口是轻肥？独酌鹅儿噉翠微。名利薄于秋纸扇，羊裘暖甚紫罗衣。心随倦鸟甘栖宿，目送征鸿远奋飞。击壤太平朝楚客，凤山深处觅光辉。”《清源文献》。
　　陈洪进献地表云：“臣闻峻极者，山也，在污壤而不辞；无私者，日也，虽覆盆而必照。顾惟遐僻，尚隔声明，愿归益地之图，辄露由衷之请。臣所领两郡，僻在一隅，自浙右未归，金陵偏霸，臣以崎岖千里之地，疲散万余之兵，望云就日以维勤，畏首畏尾之不暇，遂从间道远贡赤城，愿倾事大之心，庶齿附庸之末。太祖皇帝赐之军额，授以节旄，俾专达于一方。复延赏于三世，祖父荷漏泉之泽，子弟享列土之荣。棨戟在门，龟组盈室，虽冠列藩之宠，未修肆觐之仪。暨江表底平，先皇厌世，会婴犬马之病，尚阻云龙之庭。皇帝陛下，钦嗣丕基，诞敷景命，臣远辞海峤，入觐天墀，获亲咫尺之颜，迭被便蕃之泽。六飞游幸，每奉属车之尘；三殿宴嬉，屡挹大樽之味。旬浃之内，雨露骈臻。至于童男，亦荷殊奬恩荣。若此报效何阶？志益恋于君轩，心遂忘于坎井。臣不胜大愿，愿以所管漳泉两郡，献于有司，使区区负海之邦，遂为内地，蚩蚩生齿之类，得见太平。伏望圣慈，授臣近地别镇。臣男文显等早膺朝奖，皆忝郡符，牙校宾僚，久经驱策。各希元造，稍霈鸿私。”太宗优诏嘉纳之。《宋史》。
　　陈洪进据漳、泉二州，有沙门行云者谓人曰：“陈氏当有五侯之象。去此五年后，有戎马千万众，前歌后舞入此城，喜而不怒。”泉人闻之疑：洪进所营二州，何以容五侯？当克汀、建以自益耳。后洪进入朝，献其地，改镇徐州。文颢通州团练使，文顗、文顿、文显三人并受诸州刺史。王师入城，作笳鼓为乐，悉如其言。《八闽通志》。
　　刘昌言，泉州人，极有才思，当下第作诗，落句云：“唯有夜来蝴蝶梦，翩翩飞入刺桐花。”后为商州记室，王禹偁赠诗曰：“年来复有事堪嗟，载笔商州鬓欲华。酒好未陪红杏宴，诗狂多忆刺桐花。”盖为是也。刺桐花深红，每一枝数十蓓蕾，而叶颇大类桐，故谓之刺桐，唯闽中有之。《青箱杂记》。
　　陈舍人从易，当时文方盛之际，独以醇儒古〔一〕学见称，其诗多类白乐天。盖自杨、刘唱和《西昆集》行，后进学者争效之，风雅一变，谓西昆体，由是唐贤诸诗集几废而不行。陈公时偶得杜集旧本，文多脱误，至《送蔡都尉诗》云：“身轻一鸟”，其下脱一字。陈公因与数客各用一字补之。或云“疾”，或云“落”，或云“起”,或云“下”，莫能定。其后得一善本，乃是“身轻一鸟过”。陈公叹服，以为虽一字，诸〔二〕君亦不能到也。《六一诗话》。
　　王文穆罢相知杭州，朝士送之诗，惟陈从易学士云：“千重浪里平安过，百尺竿头稳下来。”冀公爱之。《侯鲭录》。
　　江西俚俗骂人有曰“客作儿”。按陈从易《寄荔枝与盛参政》诗云：“樱桃真小子，龙眼是凡姿。橄榄为下辈，枇杷客作儿。”盛问其说，曰：“樱桃味酸，小子也；龙眼无文采，凡姿也；橄榄初涩后甘，下辈也；枇杷核大肉小，客作儿也。”凡言客作儿者，佣夫也。《能改斋漫录》。
　　晋江曾鲁公公亮，楚公会子也。初草堂僧戒行高洁，楚公遇之甚厚。僧曰：“愿后身为公子报公。”时楚国夫人方娠，一夕，梦僧来访问讯。遽寤，子公亮生，则僧已示寂矣。《闽书抄》。
　　曾鲁公公亮自嘉佑秉政，至熙宁中尚在中书。年虽高而精力不衰，故台谏无非之者。惟李复圭以为不可，作诗曰：“老凤池边蹲不去，饥乌台上噤无声。”公亦去。《名臣言行录》。
　　曾鲁公庆历间道杭州，至天竺瞻礼，中途兄衣素妇人，谓同行僧元达曰：“上座同曾舍人来耶？舍人五十七入中书。”语讫不见，已而如其言，实观世音灵现也。既而蔡端明襄出守杭州，曾公以钱十万为匾。求蔡公书“灵感观音院”。咸淳《临安志》。
　　黄龙山产蔬菜特美，故曾鲁公有“饭思白石红桃米，菜忆黄龙紫芥心”之句。《诗话总龟》。
　　泉州城，五代时留从効重加版筑。傍植刺桐，岁久繁密，其木高大，枝叶蔚茂。初夏时开花鲜红，叶先萌芽而花后发，则年谷丰熟。廉访丁谓至此赋诗，后郡守王十朋续之。二诗皆详见《物产注》、《闽省通志》，参《梅溪文集》。
　　韩魏公生州治，陈了翁两随侍来守郡,二名贤生寄于此,皆郡人所喜谈者。《方舆胜览》。
　　王沂公曾，字孝先，晋江人，武肃王审邽六世孙。少随父兄官于益都。父卒，贫不能归，因家焉。咸平中，甫冠，联捷三元，历官左仆射大学士，称社稷臣，相业具国史本传。宝元初冬，有大星坠其寝，左右惊告，曾曰：“后一月当知之。”如期而薨。年六十一。赠侍中，谧文正。嗣曾孙判贺州，晔回居泉州。《闽书抄》。
　　本朝翰林苏公绅尝题润州金山寺云：“僧依玉鉴光中住，人踏金鳌背上行。”时公方举大科，识者以人踏金鳌背上行，乃荣入玉堂之兆，已而果然。公位止于内相，岂亦诗之谶耶！《青箱杂记》。
　　苏子容爱元、白、刘宾客辈诗，如“汝洛唱和”，皆往往成诵，苦不爱太白辈诗。曾诵《汝洛集九日送人》云：“清秋方落帽，子夏正离群。”以为假对工夫，无及此联。又举刘梦得《送李文饶再镇浙西诗》，以为最着题。《诗话总龟》。
　　魏收有“庸峭难为”之语，人多不知其义。文潞公以问苏子容，子容曰：向闻之宋元宪云，事见本经。盖梁上小柱，取其有曲折峻峭之势耳，言人之仪矩可喜者曰庯峭。就乃用此事作诗为谢曰：“高宴初陪听鼓鼙，清谈仍许奏挥犀。自知伯起难庯峭，不及淳于善滑稽。舞奏未终花十八，酒行先困玉东西。荷公德量容狂简，故敢忘怀去町畦。”《宋稗类抄》。
　　刘丞相莘老殿试时，苏丞相子容为详定官。子容后尹南京，莘老复佥判在幕中，相与欢甚。元佑初，莘老自中司入为左丞，子容犹为翰林学士承旨，及莘老迁黄门，子容始为左丞。莘老宿东省，尝以诗寄子容云：“膺门早岁预登龙，佥幕中间托下风。敢谓弹冠烦贡禹，每思移疾避胡公。”盖记前事。而子容答之，有“末路自惊黄发老，平时曾识黑头公”之句，当时以为盛事。又三年，莘老既相而罢，子容始践其位云。《石林诗话》。
　　柯述赈饥，有异鹊来巢，苏轼以诗纪焉。其诗曰：“昔我先君子，仁孝行于家。家有五亩园，幺凤集桐花。是时乌与鹊，巢鷇可俯拏。忆我与诸儿，饲食观群呀。里人惊异瑞，野夫笑而嗟。云此方乳哺，其畏鸢与蛇。手足之所及，一物不敢加。主人若可信，众鸟不我遐。故知中孚化，可及鱼与豭。柯侯故循吏，悃愊真无华。临漳所全活，数等江干沙。仁心格异族，双鸟栖其衙。但恨不得言，相对空楂楂。善恶以类应，古语良非夸。君看彼酷吏，所至号鬼车。”《闽书》。
　　兴化别称莆阳，又曰莆中，原属泉州，自古未有为本郡太守者。陈仆射靖始以兵部郎中知泉州，有诗云：“分符出守同吾祖，衣锦还乡自我身。”后方慎言、蔡襄、方谷，陈觉民、苏晔、林伯显、蔡橚、林之平、林大鼐、林枅、傅淇、方铨相继为泉州守，然已别置兴化军矣。《仙游县志》。
　　闽人有谢伯初者，字景山，当天圣景佑之间，以诗知名。予谪夷陵时，景山方为许州法曹，以长韵见寄，颇多佳句，有云：“长官衫色江波绿，学士文华蜀锦张。”予答云：“参军春思乱如云，白发题诗愁送春。”盖景山诗有“多情未老已白发，野思到春如乱云”之句，故予以此戏之也。景山诗颇多，如“自种黄花添野兴，旋移高竹听秋声”。“园林换叶梅初熟，池馆无人燕学飞”之类，皆无愧于唐诸贤，而仕宦不偶，终以困穷而卒。其诗今已不见于世，其家亦流落不知所在。其寄予诗，逮今三十五年矣，予犹能诵之。盖其人不幸既可哀;其诗沦弃亦可惜，因录于此。诗曰:“江流无〔三〕险似瞿塘，满峡猿声断旅肠。万里可堪人谪宦？经年应合鬓成霜。长官衫色江波绿，学士文华蜀锦张。异域化为儒雅俗，远民争识校雠郎。才如梦得多为累，情似安仁久悼亡。下国难留金马客，新诗传与竹枝娘。典辞悬待修青史，谏草当来集阜囊。莫谓明时暂迁谪，便将缨足濯沧浪。”《六一诗话》。
　　天圣七年，予始游京师，得吾友谢景山。景山少以进士中甲科，以善歌诗知名，其后又得今舍人宋公为景山母夫人之墓铭，言夫人好学通经，自教其子。乃知景山出于瓯闽数千里之外，负其艺于大众之中，一贾而售，遂以名知于人者，繄其母之贤也。今年，予自夷陵归许昌，景山出其女弟希孟所为诗百余篇，然后又知景山之母不独成其子之名，而又以其余遗其女也。景山学杜甫、杜牧之，文以雄健高逸自喜。希孟之言，尤隐约深厚，守礼而不自放，有古幽娴淑女之风，非特妇人之能言者也。然景山尝从今世贤豪者游，故得闻于当时，而希孟不幸为女子，莫自章显于世。昔卫庄姜、许穆夫人录于仲尼而列之国风；今有杰然巨人，能轻重时人而取信后世者，一为希孟重之，其不泯没矣。予固力不足者，复何为哉？复何为哉？希孟嫁进士陈安国，卒时年二十四。《六一居士集》。
　　蔡君谟守泉，诣飞阳庙祷雨，岁以大稔。题诗庙中曰：“年年乞雨问山神，羞见耕耘陇上人。太守自知才德薄，彼苍何事罪斯民？”王龟龄题其后云：“贤侯去久迹犹遗，乞雨诗奇字更奇。世俗妄论公政猛，爱民心有彼苍知。”《闽书》。
　　泉州壁记：蔡襄、陈觉民、傅淇守泉日，母夫人年俱九十，邦人异之。人第知蔡母之贤且寿，不知陈、傅之母亦复如是。且子先后皆守泉，尤为奇事。《仙游县志》。
　　吕洞宾入峨眉山采药，着诗云：“太乙宫前是我家，诗书万卷作生涯。春风醉酒不归去，落尽碧桃无限花。”五百年后当遭雷厄，洞宾化青蛇，隐于泉州蔡襄炉内。襄熔炉读书，一夕雷震，判官云：“雷部速退，无惊学士。”天乃开霁。洞宾出揖曰：“蒙君福荫。”谢以笔墨。后登科，仁宗朝为学士，出守泉州，造洛阳桥。以洞宾笔墨为檄，使隶之海若而告之。隶叹曰：“茫茫远海，何以投檄？”买酒酣饮，醉卧海岸，潮落而醒，则檄已易封矣。襄启阅之，惟一“醋”字。襄曰：“神示我矣。廿一日酉时兴工乎？”至期，潮水果三昼夜不进。桥成，时人以诗颂之曰：“迭石为桥与路长，惠安之北晋江东。几时募化千家宝，一旦缘成万载功。五尺栏杆遮巨浪，两头华表镇危峯。往来无限行人口，日月齐休颂蔡公。”《坚瓠集》。
　　万安桥未建，旧设海渡渡人。每岁遇飓风大作，或水怪为祟，沉舟而死者无算。宋大中间，某年月日，济渡者满载，至中流风作，舟将覆。忽闻空中有声云：“蔡学士在，宜急拯之。”已而风浪少息，舟人皆免于溺。既渡，以姓细问同渡者，止有一妇之夫乃蔡姓也。时妇方娠，已数月矣。舟人心异之，蔡姓妇亦以为异，即祷愿于天，曰：“吾今怀娠，若生子官果至大学士，必造舆梁，以免病渡之苦也。”后生子，即忠惠公襄，以状元及第。后出守泉州，太夫人追忆前事，促公创桥，至于再三。私计海之深极千丈，若欲筑址累石，将从何处着力？违命者踰年。太夫人复督责不已，一日，忽命工房吏写文一通，申报海神。公亦勉承母命，自以为迂诞而不经也。乃命皂隶投文海滨。隶畏溺死，无一肯从命者。有一风皂隶出而倡言曰：“吾愿斋文以往。”既至，即就酒肆痛饮，饮毕，酣睡于海厓，潮至有死而已。睡及半日而始醒，醒后退潮，起视之，则文书已易封矣。封上无他书，止封一字，乃返而呈于公。拆而阅之，内一“醋”字在焉，翰墨如新，举郡莫之识也。公夜卧转展思之，方悟其意曰：“醋”字以酉配昔，神其令我廿一日酉时兴工乎？至期，潮果退舍，沙泥壅积者丈余。潮之不至者联以八日，遂创建此桥。又时有谶云：“若要此桥成，除是状元生。”则公之默承天佑感通神明者，盖有自也。《名山记》。
　　干道四年冬，予得郡温陵，道出莆田，望蔡忠惠公故居，徘徊顾叹而不忍去。迨入泉境，访公遗迹，则首见所谓万安桥者，与大书深刻之记争雄，惜其有济川之才而不至于大用。登爱松堂九日山，则又见公之诗与其真迹犹在，凛然有生意，如见其正颜色坐黄堂时也。盖公至和、嘉佑间尝两守是郡，至今泉人称太守之贤者，必以公为首云。王梅溪文。
　　万安天下第一桥，君谟此书雄伟遒丽，当与桥争胜。结法全自颜平原来，唯策法用虞永兴耳。《弇州山人稿》。
　　万安桥记作碑二段，今在忠惠祠中。是桥也坦夷如官道，可三里许。扬州廿四，空悬月夜；吴江飞压，仅表虹垂。兼以忠惠记文，书笔并精千古。于是好事者竞传桥异，谓桥未兴时，深不可址，忠惠为檄，使隶投之海若而告之。隶叹息曰：“茫茫远海，何所投檄？”买洒剧醉，卧小艇上，起视则檄已换，第书一“醋”字。忠惠公曰：“神示我矣，当廿一日酉时潮退可址也。”又二碑之石，一粗一腻，好事者复云：“外国人摹仿其书，勒粗石上，夜换载归。”此二事要属齐东，而近时有作皇朝列卿传者，又以移檄海神，作蔡守锡事，亦不知何据也。惟余同年都给事中刘宏宝者，洛阳里人，为余言：“幼读书祠下，嘉靖末有兵燹之变，祠被贼毁，碑离地四尺许，石理横裂，斜倚石垣之上。居久之，忽自端正，意有神物呵护。此则所亲见云。”又宋泉守三山林之奇手录造桥二事，其一云：“初造时石匠四至，各呈其艺。有献石狮子者，其■〈髟上火下〉玲珑有条理；又一人所献，其口开处不容指，有珠圆转在口中，殆不可测。”元丰八年，转运副使王子京图桥以进，朝命嘉赏。桥之北亭榜曰“洛阳之桥”。赵岍书。《闽书》。
　　何镜山蔡忠惠祠诗：“美芹岂必嫌团鉼，嘉树仍闻谱荔枝。好事已传埤雅注，行人还看雒阳碑。”又：“江边林蕴宅，驿外蔡襄祠。”并佳句也。《闽小记》。
　　仁宗朝，襄以便养知泉州，架洛阳桥。先是，公为闽部使者，夹道种松，以蔽熇毒。闽人即桥旁作堂以祠之，又作诗二章，俾歌以祀公。一曰：“道边松，大义渡至漳泉东。问谁植之我蔡公，岁久广荫如云浓。甘棠蔽芾安可同，委蛇天矫腾苍龙。行人六月不知暑，千古万古长清风。”一曰：“洛阳桥，一望五里排琨瑶。行人不忧沧海潮，冲冲往来乘仙颷。蔡公作成去还朝，玉虹依旧横青霄。考之溱洧功何辽，千古万古无倾摇。”《方与胜览》。
　　公刺泉，美政不可殚述。最昭昭留人耳目者，惟所造万安渡石桥，与常年勒岸左书记一百五十二字，至今如新。河洛之思已足不朽，况今得公之全集以行于世也。余独怪公之文可厕欧、苏、曾、王之间，乃散佚漫漶，几不复传。宋干道世，公殁未远，王梅溪公来守泉，过莆入晋，访公遗文，则郡与学皆无之，亦得之莆阳世家，乃授锓事与蔡伯达公。今日举合辙，梅溪公检之当代之年，蔡公表章隔世之后。梅溪公与公同官同地，蔡公与公官同地同姓同，人谓蔡公为公后身，斯集之传，神授非耶？黄谕德《双甕斋文集序》。
　　蔡君谟守泉日，书《荔枝谱》于安静堂。有郑熊者，亦记广中荔枝凡二十五种，以附蔡谱之末。《浪斋便录》。
　　闽地颇畜蛊，其神或作小蛇毒人，有不能杀者。独泉之惠安最多，八十里间，北不能过枫亭，南不敢度洛阳桥云。蔡端明为泉州日，捕杀治蛊者几尽，其妖至今畏之。以桥有端明祠，而枫亭仙游属，端明即仙游人也。土人之庄事端明如此。《闽部疏》。
　　王十朋守泉时，闻南宫揭榜，温陵得人为盛，诗曰：“龙虎乡邦地最灵，鲲鹏相继上南溟。已闻元凯宾虞国，行见渊骞冠孔庭。帝遣伏波持使节，天教平海会文星。钤斋忽报捷音至，一炷清香千佛经。”《梅溪文集》。
　　泉州有娘子桥，视洛阳虽低而长过之。相传泉人入番，舶坏，得巨岛，见大蟒夜出，有光如昼。乃插刀穴口，蟒出为刀伤，性急直奔，胸破肚裂，遗下明月珠累累。其人归，遂得钜富。尝谋聘富家女为妇，富家翁怪其妄诞，给之曰：余女畏渡海风波，能作桥，又布金于桥满，当遣女。其人即作桥、布金，俗呼为娘子桥。《闽小记》。
　　蔡确《车盖亭诗》一案，朝论忿争。凡理确者皆坐确党免黜。刘器之至谓确包藏祸心，睥睨两宫。按《挥尘录》：吴处厚始谄事确，后以推治舒亶狱，为确所怒。确既守安州，处厚知汉阳，两人益交恶。会汉阳吏至安州，确问处厚近况。吏诵其《秋兴》诗云：“云共去时天杳杳，雁连来处水茫茫。”确笑曰：“犹乱道如此。”吏归以告处厚。怒曰：“我文章蔡确乃敢讥笑耶？”会安州有举子贩米至汉阳，规免和籴，乃谒县令陈当，且言离乡里时，蔡丞相作《车盖亭诗》十章，舟中有本，归舟以诗送之。处厚得诗于当，遂笺注上之。谓其子柔嘉曰：“二十年深雠今报之矣。”其子问知其详，泣曰：“此非人所为，大人何以自立于世？”处厚悔悟，遣健步剩给缗钱追之，则文书已投矣。然则处厚与确不过语言责望，遂造大狱。确之为人固死有余罪，然告讦一倡，卒兆缙绅之祸，可叹也！《钝翁类藁》。
　　蔡确以弟硕赃败，谪守安州。夏门登车盖亭，作十绝诗。吴处厚知汉阳军，笺注以闻。其录云：五篇涉讥讽。“何处机心惊白鸟，谁人怒剑逐青蝇？”以讥谗谮之人。“叶底出巢黄口闹，波间逐队小鱼忙。”讥新进用事之人。“睡起莞然成独笑。”方今朝廷清明，不知确笑何事？“矫矫名臣郝甑山，忠言直节上元间。”按郝处俊安陆人，封甑山公，唐高宗欲逊位天后，处俊上疏谏，此事正在上元三年。今皇太后垂帘，遵用章献明肃故事，确指武后以比太后。又云：“叹息思公俯碧湾。”按诗《绿衣》我思古人，实获我心”者，卫庄姜妾上僭而作也。确以处俊为古人，又叹息而思之，其意可见。“沉沉沧海会扬尘。”谓人寿几何，尤非佳话。宣仁盛怒，令确分晰，终不自明，坐贬新州。大臣得罪度岭自持正始。《尧山堂外纪》。
　　蔡确《送将归赋》：“昔人之言秋意也，曰若在远行，登山临水送将归。此其平日游子之所悲，怨慕凄怆，尚不能自支，而况于予乎？恋高堂之慈爱，积三岁之违离，余亲属子，以待我行，且复命于庭闱。其送子也，乃在粤岭之南，溟海之西，洗亭之侧，泸水之湄。出门踯躅以将别，仰天涕泣之交颐。浮云为我变色，行路为我斋咨，而况于予乎？予方省愆念咎，藿食布衣，鬓如秋霜，形如槁枝，子见吾亲，勿以告之。明明二圣，仁如天也。雷霆雨露，固有时也。孤臣放逐，久当怜也。晨夕定省，归可期也。子告吾亲，其以斯也，冒乎天下之险，处乎人迹之稀。触氛雾以深入，仗忠信而不疑。以余之故，而两走乎万里。嗟如子者其谁？周楚之郊，余亲所栖。瞻彼白云，余留子驰，安得借翰于鸿鹄，径从子而奋飞也？《困学纪闻》云：“《文鉴》取蔡确《送将归赋》。犹楚辞后语之取息夫躬。”《闽书》。
　　朱彧可谈蔡诗有“睡起莞然成独笑”句，处厚注云：“未知蔡确此时独笑何事？”又彧父帅广，崇宁元年正月游蒲涧，见游人簪凤尾花，因作口号，中一联：“孤忠正泣龙须草，游子空簪凤尾花。”盖以被遇先朝，自伤流落，鉴司指此句为罪，诬注云：“契勘正月十二日，哲宗皇帝已大祥，岂是孤臣正泣之时？”谗口可畏如此，既不得笑，又不得哭，以是知车盖亭一案，器之辈疾恶未能免乎，已甚矣！《东都事略跋》。
　　蔡持正谪新州，侍儿从焉，善琵琶。尝养一鹦鹉，甚慧。丞相呼琵琶，即扣一响板，鹦鹉传呼之。琵琶逝后，误扣响板，鹦鹉犹传言。丞相大恸，感疾不起，尝为诗云：“鹦鹉言犹在，琵琶事已非。伤心瘴江水，同渡不同归。”《侯鲭录》。
　　留鄂公从效庙在郡东南留澳，庙后有岩石，淳佑末，一夕晦冥，钜石忽移置岸上。《闽书抄》。
　　林外，泉南人，词翰潇爽，谈谲不羁，饮酒无算。在上庠，暇日独游西湖，幽寂处得小旗亭饮焉。外美风姿，角巾羽氅，飘飘然神仙中人。预市虎皮钱箧数枚，藏腰间。每出其一，命酒家保倾倒，使视其数，偿酒直，即藏去。酒且尽，复出一箧，倾倒如初。逮暮所饮几斗余不醉，而箧中钱若循环无穷者，肆人皆惊异之。将去，索笔题壁间曰：“药炉丹竃旧生涯，白云深处是吾家。江城恋酒不归去，老却碧桃无限花。”明日都下盛传某家酒肆有神仙至云。又尝为垂虹亭词，所谓“飞梁遏水者，倒题桥下人”。传为吕翁作。惟高庙识之曰：是必闽人也。不然，何得以“锁”字协“老”字？已而知其果外也。《齐东野语》。
　　王禹偁作《圣主亲试贡士歌》，有“同上青云梯”之句，后《容斋随笔》载，枢密郑侨省试，未廷对时，梦空中一梯，云气围绕，窃自念世所谓云梯者是欤？俄至梯侧，遂登之。及高，仰望大石若压，已忽冉冉立石上。既为天下第一，其亚则石起宗也。盖主司先以石居首，至唱名始易之。《王养静文集》。
　　郭朏，字景初，泉州人。少有才学，而性甚轻脱。尝夜出，为醉人所诬。太守诘其情状，朏笑曰：谚所谓“张公吃酒李公醉者”，乃朏是也。太守怪其不屈，命取纸笔使作《张公吃酒李公醉赋》一首。朏操纸立就。其略云：“事有不可测，人当防未然。何张公之饮也，乃李公之醉焉。清河丈人方肆杯盘之乐，陇西公子俄遭酩酊之愆。”太守见而大笑，乃释之。《墨客挥犀》。
</div>
    <div class="pagination">
<a href="晋江县志道光本_page192.html">上一页</a><span>...</span><a href="晋江县志道光本_page188.html">188</a><a href="晋江县志道光本_page189.html">189</a><a href="晋江县志道光本_page190.html">190</a><a href="晋江县志道光本_page191.html">191</a><a href="晋江县志道光本_page192.html">192</a><span class="current-page">193</span><a href="晋江县志道光本_page194.html">194</a><a href="晋江县志道光本_page195.html">195</a><a href="晋江县志道光本_page196.html">196</a><a href="晋江县志道光本_page194.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
