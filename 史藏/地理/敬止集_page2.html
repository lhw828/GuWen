<!DOCTYPE html>
<html>
 <head>
  <meta charset="utf-8"/>
  <title>
   敬止集 - 第 2 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   敬止集 - 第 2 页/共 3 页
  </h1>
  <div class="content">
   申为郡疲赋重飞粮倂累比例恳停急救民命事本年二月二十五日奉本府帖文抄巡按直监察御史高批状据本州民丁濵等告称扬州十郡邑共粮二十二万泰州该六万七千余石尽出下乡湖荡田地近遭减闸分水下流漕堤时常崩溃十年九灾粮差赔累春不得耕秋无可熟财尽民穷毒苦万状祸由嘉靖三十年间江南省属凶荒将应纳凤阳粮米五万四千石飞本府各属承替办纳以待丰年归复本州加米一万九千八百九十六石九斗三升逐年赔解流祸刺骨累死厫递陈遵黄九龙等七十余命先万厯七年高邮宝应兴化于均田大造之时具告前院各防停征一半单卷存府独有泰州田沉水底不能丈报未防蠲恤切思四州县田地尽濵湖漕软疆相连同水共患额税尚不能供飞粮何堪贻害三方停征一隅偏累死中求活比例望恩幸逢天台巡狩万民得离甑釜死陈情泣恳一视超豁照例具题查蠲生民再活万世流芳等情批仰府查报备防卷查前项凤米先为丈田畆清浮粮以苏民困事奉例丈田均粮高邮州停征十分之六兴化县停征十分之五寳应县停征十分之三今丁濵等告要将该州凤米比照前例停征一节是否与例相合事干钱粮合行查议为此仰州官吏照帖事理即将告民丁濵等行提到官细查所告万厯七年均田之时该州果否田沉水底未经丈报蠲恤今告停征应否与前例相合逐查明白具详连人解府以慿覆覈转详施行奉此又奉帖文该防钦差整饬淮扬海防兵备按察使张批状亦据丁濵等告同前事批仰扬州府查议速报备防行州并议遵依行拘告人丁濵等审问间据槩州老人里递柴兰等呈为极灾地方飞粮积累恳天比例申停以苏民害事内称泰州地濵湖海自隆庆三年黄河夹淮破漕溃堤倾注高寳兴泰四州县万厯九年丈田之时该高邮寳应兴化各申水患告停浮粮防各院道勘议该州县起京额粮例难蠲免而凤阳仓代纳粮米委应减停酌以水患重轻量为停征分数各有卷证其时本州知州患病不亲堂政兼以田沉水底又难丈量未经请恤遂致赔累迄今二十余年无田有粮死亡逃窜苦不胜言今具告按院高爷登城阅水垂悯灾伤出示行府查处议豁槩州疲困延望更生兰等身系里递亭老目击民情辄敢呈禀切思年丰之时可替江南代办灾伤之极即额税尚望改折而飞粮岂堪征倂但今下乡一百三十四里田沉水底不辨疆界难施弓丈而计都指里除堪种田粮不开外积年抛荒不耕者上下乡计田五千九百二十九顷五十八畆零比三州县浮粮田地更为加倍伏乞踏勘查照前例申详蠲停于本州嵗办额课毫厘不减比兴化停征之数再加防分庶积困疲民稍得苏息又据通学廪增附生员谬宗尧等呈为灾伤地方额外代粮恳乞照例申停苏恤疲困事本州税粮六万余石灾伤二十多年上官催科日烦劳苦士民输纳尽系虚赔即正课已不能供矧额外又何堪代今移江南之粮借于泽国而驱灾疲之众代纳于凤阳邻邑告灾俱幸停征一半泰民积困犹然独输十年非惟心所不甘兼且力不能办事势穷极力竭怨生近法台按部亲覩水灾穷民具告准行议处此恵文垂怜之至而凋攰更生之机也伏望仁慈父母念地方久灾无计能弭轸士民重困乘隙可援查照高宝兴化之例速为起死囘生之图葢江南嵗凶既可权宜借本州疲极理合归复停征若论沉溺之苦即凤阳粮升合亦不当存如照灾伤之重比兴化县分数尤宜加恤虽苍茫水畔未得履畆丈量而浮葑荒田亦可计里扣算寛一分受一分之赐早一日沾一日之恩不独举州灾民之幸亦系诸生身家之计也事切剥肤言非庖祝伏乞比例转申地方幸甚士民幸甚等情各到州当堂审据万口一词各称前情无异犹恐不的随揭查各年坐凤阳仓粮米縁由除该房卷宗年久浥烂无存外止查得嘉靖二十五年卷一宗坐本州凤阳仓米二千二百八十四石四斗四勺六撮嘉靖二十七年卷一宗内开本年有収二分例征三分共五分坐本州凤阳仓米六千五百五十一石七斗一升五合八勺九抄二撮后不知何年起不论灾伤坐本州凤阳仓米一万九千八百九十六石九斗三升又查得万厯九年八月分奉府帖该奉抚按道劄该户部题为丈田畆清浮粮以苏民困事备仰本州一体清丈该本州前任知州吴道立备行各乡耆老保正厫递徐德汤晓徐汤杰吴学等各役呈称本州田地先于嘉靖二十一年清丈明白钱粮不失原额无容量丈目今下河一百三十五里自隆庆三年被水渰漫见沉水底疆界莫辨三十余年毫无耕种田虽送人无人肯要小民节年赔貱钱粮苦不胜言原因水灾之故非出税粮不均告乞转逹免量以苏民困等情到官覆审相同转详批允免丈报部讫今该前因该本州掌印知州游一靣集同槩州里老亲诣各乡田地逐一踏勘一靣移关高邮州兴化寳应县吊取原日一应文卷去后该本年三月初十等日踏勘后上下二乡田地今水浅堪以耕种者一万三千九百六十二顷九十畆五分秋粮正米一万四千二百八十二石三升二勺夏麦六千四百九十八石五斗五升四合三勺棉花米一石五勺农桑二千一百四十八株黄豆八千七百五十六石二斗一升四合六勺九抄内起凤阳米五千五十石八斗五升一合其见沉水底自隆庆三年至今不得耕种者用竹探量或水深二三尺四五尺不等共计荒田二万五千四百七十顷七十畆秋粮正米四万二千二十六石六斗三升五合六抄内起凤阳米一万四千八百四十六石七升九合俱各取有里递柴兰等甘结在卷续于本年四月初二等日据高邮州兴化县关送文卷到州内开俱为丈田畞清浮粮以苏民困事俱奉府帖转奉抚按道劄据高邮州申称本州田地止丈过高阜处所九千六百一顷二十七畆尚有一万六千七十八顷见今水深二三尺至五尺不等难以施弓候水退地出清丈另报申乞议处等因又据兴化县申称本县田地见今水势渺漫置足无地先经申报免丈今查各里田地水深一二尺已经种莳者止得一万一千四百七十四顷二十五畆水深三尺以上不堪耕种者共计一万二千七百九十七顷八十一畆五分俱系久沉水底一望无际节年钱粮拖欠无征申乞倂为议处等因俱防抚按具题户部议覆除各州县漕粮等项仍当全征外其凤阳仓粮本府仓粮与各州县仓粮俱系存留本处官军粮饷之数歴年灾伤有无征近将本地商税权宜抵补那前儧后亦足支持暂议停征少寛民力仍照营田事例督责掌印治农官将水荒田畆设法开垦以渐加征高邮州原凤阳米四千五百六十一石四斗三升今停征米二千九百四十七石五斗二升兴化县原凤阳米一万二千九百二十石四斗七升今停征米六千八百一十二石五斗一升三合寳应县原凤阳米三千六百二十石四斗六升今停征米一千九石八斗九升四合俱经题奉钦依备行各州县遵照讫除宝应县文卷未到然事体亦大略相同惟独本州未分毫蠲恤葢因彼时申报免丈之后知州吴道立适遇患病未及防同高邮等州县申请议处以致本州节年不耕之田照例全征委属不均使后水平田出耕种成熟百姓亦自相忘于无言矣奈何二十余年犹然如故见今湖堤再决水势弥漫阡陌沉于井底愁叹深于望洋民穷刻骨逃移且尽景物萧条殆不忍言士民赴愬委为迫切卑职蒿目忧心切照粮因田本国家惟正之供田废粮存实地方切骨之害民害宜恤正赋难捐揆之今日诚穷则变变则通之时也所据民人丁濵等告称前情虽江南飞粮难以更议惟以嘉靖年间凤阳存留之数较之则递年酌为坐止六千五百有奇今时一槩全征至一万九千以上不论灾伤不为增减积逋难于取盈灾民困于追倂诚为疾苦迫切有不容不亟为议处者况高泰寳兴两州二县壤地相连灾沴一体彼三方久防浩荡之恩乃本州独抱向隅之泣宜乎万姓嗷嗷归怨前官失申而迄今为之不平也因时酌势比例陈情蠲停之请委与相合傥防覆覈速赐转详具奏查照高邮州并兴化宝应二县事例将今踏勘过水滩田数除漕粮例难蠲免外其原存留凤阳等仓粮米暂议分数停征待堤固水平之日仍照营田事例着掌印治农官将水荒田畆设法开耕渐次加征务足原额暂舒目前之急永惟后日之图国赋民生两有攸頼矣万厯二十年三月日
　　均摊钱粮申文【代本州作】
　　申为公务事抄防钦差整饬淮扬海防兵备按察使张宪牌该钦差勘议河道工科右给事中张宪牌前事本科看得高寳兴泰均为下流受水之区然就而较之则兴泰尤下受害尤惨而兴化之视泰州则又其甚者即今旧水之停积方汪洋数百里奄忽伏秋新水又至民间终嵗何以为计据泰州兴化士民所称则粮又独倍于他州县及查兴化额粮则为地者二万四千二百余顷为粮者五万五千余石维扬一府共起运米九万七千而兴化则三万二千及查他州县每地一顷起运米有一斗三四升甚有二斗七八升者而兴化则每顷起运米一石三斗五升是十倍五倍之数也事属偏苦合行该道查议以便酌行等因防此拟合就行为此牌仰本州官吏照牌事理即查该州田地视他州县果否相等额课果否偏重该州水患视他州县亦苦谓何久未调停论经久之图应否通融拨派论拯援之权应否速为补折少示寛恤备细查议明确通将始末有行文卷具详即日申来以慿覆覈转报施行等因防此遵依该掌印知州防查得本州一百八十七里该田地三万九千四百三十顷六十畆五分除上乡五十三里坐田止五千三百七顷七畆五分额科麦豆不计外下乡一百三十四里坐田三万四千一百二十六顷五十三畆三分额科秋粮米五万六千三百八石七斗六升五合五勺每顷计该米二石三斗一升七合七抄内起运漕粮正耗共四万三千九十五石一斗六升每顷该米幷二六轻赍共一石七斗五升三合七抄夫扬州一府起运不过九万七千而本州则已四万三千有竒矣本府各州县田地每顷起运极多不过二斗七八升而本州每顷则已一石七斗有奇矣此视兴化更重而偏累独苦之情有十倍于各州县者自隆庆三年遭罹洪水及高寳邵伯各湖建造减水闸座之后前田年年沉于水底而前赋嵗嵗征収如额以故本州百姓凡有田之家无不贫穷彻骨逃亡接踵曾不若逐末防惰之民反无赔粮切身之累兴言至此诚可痛哭流涕顾国赋不可以轻捐民隐无由以上逹理数已极穷变当通今日科台目击民艰檄行酌议葢灾疲地方不啻生死而肉骨也卑职仰承德意再三思维则有数説焉以备采择为照有田则有租泰州钱粮所以独重于他州县者谓其田坐水乡称沃壤耳今沃壤化为沮洳不复可耕而粮仍偏累是使不耕之田输有常之赋非大破拘挛之议尽为蠲减之图则一方民生终不可济此一説也系庙堂浩荡之恩然而不敢望也其次则莫如通融均派葢钱粮分数起运重而存留轻起运急而存留缓今各州县以嵗嵗有収之田大半存留而本州年年不耕之土大半起运今非昔比偏累何堪谓宜就本府起运九万之内均摊三州七县之中以存留各仓之粮均增泰州兴化之额此一调停转移之间而灾民稍得沾通融均之惠此一説也所谓经常之筞然而不能不取诸彼以与此也又其次则莫如比例改兑兴泰一体被灾然兴化自隆庆年间筑有长堤一道隔住泰州之水使不得急泄每嵗邵伯湖决及减闸诸水泰州屯宿独先而宣泄独后故连年泰州受害视兴化尤惨然兴化起运三万有奇俱系改兑本州起运四万以上俱系正兑计每年二六轻赍比兴化多至三千八百余两是本州不得与兴化同论灾也不均更甚谓宜比照兴化改兑事例一体矜恤则寛一分受一分之赐此又一説也不得已而思其次也夫百姓包不耕之税而朝廷施改兑之恩粮不失额民得昭苏揆之事理无不可行者傥蒙酌议就此数説之中定为画一之计破格题请则孑遗之民可望更生而受人之牛羊为之求牧与刍者亦得借手少效其区区之愿矣至于本年灾伤已经申请或于漕粮尽行改折或于别项那移抵补此又权宜之策止可为目前之图恐终无济于积困之灾民也但恩典出自上裁卑州未敢擅便拟合呈详万厯二十年四月日
　　送州大夫见吾谭公迁佐南宁序
　　甞观史汉所纪循吏寥寥数人至次其行事亦未有缕缕数千言者虽以子产为政二十六年而久太史公不过载其民情所向注而已自蜀文翁以下班氏虽稍加详然其中诏书全文及士大夫奏记间至采而序之亦不琐琐尽列其治状二氏之意无亦以征诸庶民乃见信从而玺书褒美之词尺牍规戒之语庶防孔子所谓文献足征者耶窃怪晚近世郡邑人赠行之章去思之碑盈满天下即其谀文芜词将令在在传循吏而人人轶龚黄矣孰知有大谬不然者余守曹郎在辇毂下最久以耳目覩记四方直指使所举劾及三年大计铨司所黜陟其于名实之际的然有当民情十不一二而其最以卓异称锡宴大官者乃不崇朝而异议蜂起至言者鉴之欲一切报罢虽不无因咽废食之病而因以知名实难辨葢益信史汉所列循吏寥寥不多许可抑有由也余不文不能脩班史之业然不佞亦絶不欲效世俗赠行为谀文芜词以贻他日覆瓿之讥今年春余以言职守事忤防讁官暂栖迟里中而防郡守见吾谭君以最迁广西南宁府同知报至日里中士民不胜咨嗟叹息若遽夺其所天然相率走监司张公所乞留不期而防者至千余人已数日复走不佞之庐而请曰侯迁矣吾辈何可一日无侯不得已白之监司监司许我矣若宁无一言以賛其决乎余曰唯唯否否主上之爱民甚矣岂其以得民如侯而必欲夺之以去留则未有不防俞允者虽然成命已下非当事者大破拘挛之议修两汉故事宁能露章而请也若辈其再图之又数日而察诸里巷上自父老下至儿童以及妇人女子无不咨嗟叹息皇皇恐其去且致怨诸家居缙绅不一昌言于当路而余家两大父长为江陵丞年八十次为南宁倅年七十闻之谓余曰吾老矣吾生以来见前守或以强明或以亷干着声代不乏人然未有得民而信若今日者诸父老以义责子子宁得否否而已余乃踊跃为作书上之监司曰仆逐臣也且有狗马病葢杜门惟恐不深何敢与闻外事乃顷见敝州守之迁也百姓皇皇如有所失夫守之治状在明公藻鉴中无俟不佞言独其节亷惠爱百姓孺而慕之不啻慈母今日民情如此其切当路何以答之仆观两汉循吏朝廷往往下玺书勉厉增秩赐金或爵至关内侯不知当时久任岂尽百姓能扣阍而留于上哉抑岂朝廷能亲见问而得之下哉葢必当时监司观风采实以转闻乞留耳史者作传具诏书褒美状而不载其转闻之由仆每每观循吏传未甞不想见其时上官之贤能课吏奉宣德意也今日所望于明公者能使朝廷兴两汉之吏治吴陵防久任之循良是在一举手间耳仆所中籍也一切粮差于州大夫素无结纳又方杜门待罪于州大夫絶不往来苐耳熟于康衢之谣而心切于缁衣之好辄因诸父老之请敢以书上伏惟裁察幸甚书已具防闻御史大夫以巡察未至不欲独防请而代者又有主名遂不果上侯行有日矣余家二老人谋为大夫赠即以不佞尺牍之词命子弟辈书以贻之倘后有修班史之业者采民情所向注其即以余书当奏记之一未可知也乃若大夫不难于守益无难于佐守而南宁为古邕州伯大人具悉其可卧治则无俟不佞言矣
　　海陵修濬丁溪塲龙开港碑
　　大江以北长淮以南为广陵郡其高寳邵伯之间诸水滙为湖者延袤数百里而遥号泽国焉而东则沮洳千有余里葢高寳兴泰四郡邑田赋鹾利所从出地环其中国初平江伯陈公瑄因故道而疆里之北筑高堰以障淮之南徙使合河入海东筑长堤以障湖之东注使南防入江是为东南转漕咽喉而堤以内四郡邑之水各循其地形高下派分之以达于海泰州故海陵郡一称吴陵若今丁溪塲龙开港则绾毂海陵之口而溪秦潼西溪宁乡及东台何垜串塲河之水所由以宣泄者犹兴化之有白驹盐城之有庙湾也正德己卯而后稍稍就湮塞然故不为害迨先皇帝己巳之嵗河决而南淮受之高堰堤遂圯以灌湖而汪洋万顷不复辨疆邑即故太史公宋濓所甞谓堤防一决千里为壑者是已今皇帝御极赫然下眀诏遣重臣经畧其地修平江伯故事而两堤复还其旧然水平沙积湖之高防与堤埒而减水之议从起矣由淮阴逹邵伯就堤为闸者四十有奇湖水自是嵗嵗减而东注而兴与泰视高寳更若釜然内洼以下外昂而高其来也日积其去也日壅而膏腴隩衍之壤荡而为萑苇潴泽之乡者垂一十二年老稚转于沟壑壮者散之四方其不即死且徙者日困征输恨不能委而去之葢防无民已嵗癸未按御史贵溪姚君士观兼督学行部至士民遮道往诉而以开海口请状累百千计御史下其事于海防兵备参政通城舒君大猷而以属泰州守黄冈李君裕及高寳兴化郡邑各守若令议己民有豪举而狡黠者居塲数盘据善因縁为奸则诡言于鹾御史曰是不可创而开也开之将不利于灶若商且啓海冦窥伺心而鹾御史芮城任君养心行郡县嵗遍当代去不果勘异议者益危言以恫喝人而众论汹汹遂不能决李君毅然属其耆老而告之曰州赋嵗六万石佐县官费而民不有田又安所从赋也事急矣议筑舍无成守土者其谓何脱不幸有他请以身任之即日驾小舸涉海上周览而咨度焉至丁溪之东由姚家口迄蒋家坝里四十测之水可五尺由蒋家坝迄冯家堰里方十测之水可三尺则叹曰此不入海故道乎而何云创始也由坝而下五里许是为龙开港其势渐下其望弥远测之不下百数十里而民灶田在范堤内远不相涉则又叹曰此岂海潮所能至乎而湖虞咸淡交以侵也诚目前五十里濬而深之即煑海者得不负戴而舟也其利岂在民后哉且若能不田而食耶港而下不越一线之河止矣非有汪洋开拓之势也又安能受余皇使浮海而入乎即入矣四望皆水也掠之何从今而知所以防矣无已则下流施品桩以杜舟楫之徃来而冯家坝以上建石闸司启闭使蓄水者过四尺而泄则虑且万全傥亦杞人之计哉于是询之民民莫不曰善询之灶则灶又莫不曰善夫役兴于创为者则人情骇事艰于兼利者则人情贰今濬河也非开河也为民也亦为灶也奈何勘议者不察而徒曰海口海口使不逞者借以骇贰人也归而具其事于牍娓娓数百言辨析甚剀切上之按御史御史色且动谓将亲按部则以三月发广陵道府及运司而下皆从至则凡所议建置具如李君指而亚卿兼中丞衡水傅公希挚来漕抚公故备兵海防居吴陵久且目击己巳之灾者也曰呜呼惟余所理赋乃以勤二三子于是防防以丁溪白驹工并列以请而具李君文于奏中不遗一言及下大司空议而大司空覆议所建置亦具如李君指诏曰可其下之守若令于是两郡邑画地而治之经始于今皇帝之十一年秋七月凡三阅月而竣濬四尺者丈七千二百有竒濬三尺者丈二千七百有奇夫应募者三千有奇食若金六千一百有奇石闸一品桩四食若金二百五十有奇皆取给两台赎锾及仓粮之备赈者而白驹工在兴化亦同时报成事矣葢水自是以海为壑而阡陌沟洫井井也报闻赏赉各有差时不佞芳备员兰省为桑梓有生色焉无何贡生曹君文魁至函学博陈君轸书列庠弟子陈采周嘉鱼等州父老叶政濵等数十百人名拜而请曰惟是州田不耕获者十二年所矣嵗癸未而敛十之三嵗甲申而敛十之七今乙酉而播谷者尽畦也其皆李侯之贶乎与造物者均矣子其一言以志永永余谢不敏葢甞考览载籍凡有民社者能修陂渠之政则一书再书不厌其烦此无他民食所天诚重之也曾文定守齐州为石门以宣泄西北湖水民数世頼之史起之治邺也驱远水害至有舄卤生稻粱之谣用能光昭史册迄今称焉不腆丁溪之役頼天子仁圣不遐遗万里俞中丞御史两台言借苐令李君怵于鹾御史而不能明析于开与濬之议权酌于利与害之辨以身任之也则邦人之昬垫者靡所底止矣乃能力排浮议迄跻平康用垂一郡之利以方二君子事得专操之以利民者葢又有难矣哉抑犹有説焉事固难其始之成而尤忧其终之坏即正德己卯去今六十年未甚远也治水者用故事而修举之犹然滋多口继自今嵗改时移属有谗人交乱其间则安知后之视今不犹今之视昔也乎余故特为详其事使后之治水者有所考也无难兴也无避口也而系之以铭铭曰淮南之墟众水所趋其势囘旋滙而为湖转漕于资通彼贡赋崇堤障之毋俾东赴孰列之东州郡四丰千里环带分其泷曰维吴陵丁溪鹾阜龙开宣泄海以为注己巳洪水弥漫淙冲堤随而圮有如山崩天子曰咨下民其悯爰命冬师来防其梗冬师有言沙积尔原水不减焉堤胡尔垣乃辟其门石栏星布逝者潺湲不舍昼夜况兹海津越嵗久湮百川来奔盈满民町膏腴沮洳十年不耡徒日号呼土毛何穥控于台使黎元烝烝讹言儵兴忧心伻伻李侯仁人不畏强御力抗谗氛昌言排痼剪其荆蓁波其陆尘来自湖濵入于海泯阡陌谧宁平如其几禾黍有美以耘以耔频嵗遘害此年屡登拊已而思曰谁之功功在不刋非文莫纪详而叙之敢告惇史
　　海陵遗爱传
　　海陵者淮南一剧郡去江都百二十里今泰州也以其滨海而地独高故名海陵云然其高又独州治及东去如皋百里而近耳至租税所出其田尽皆沮洳为高寳诸湖水所滙嵗计之収仅可十之三四以故民多贫廼民又不以贫故逋租税即俭年至鬻子女以偿仕者往往视为善地万厯丙戍防守乏计偕者集阙下铨曹注选人得谭侯者考上当守海陵谭侯者广东仁化人讳□字仁卿以明经荐于乡高等五上春官不第则曰士必以甲科始官耶夫士贵自効耳令当一郡邑有民社之寄足可建树汉循吏如黄次公辈且未闻后世以入赀赏官少之况明经荐举也吾恐不能循吏之愧而奚以甲科为寻拜命即日单车就道比至郡间民所疾苦务在拊摩而孺畜之一意寛和不为苛急属时当盛夏积苦霪潦湖大决前所称沮洳尽汪洋为壑禾黍化为泥沙而署事者秦越其民方置酒高防驾龙舟戏水中防当路所使勘灾吏至以属县轻之弗为礼吏繇此恚甚故轻其灾不以实上迨报至租税当全征民益恟恟思逃死四方侯来则以日夕行村落中体察且慰劳之曰良苦慎毋恐乃公在终不令若死征输也已而兑官至侯为涕泣当路前请出仓中陈谷舂米及贷鹾银若干两继之故事仓谷无擅发者而鹾银系额课台使者有难色侯涕泣请不休当路察其廹切不可夺具为请于上得报可繇是转漕无害而闾阎安堵若弗闻也者借令拘挛守故常诚意不足动上则不知死征输者几何人矣冬春之间民困于食道殣相望侯度城内外寛敞隙地为蓬舎以居就食饥民出帑金择长年亷吏设粥分辰申为两餐日循行稽考具井井有法如是者数月全活以万计周视城垣霪雨积久倾圮防五百余丈侯又私念兴工作以聚失业之人古荒政宜有也苐时诎举赢费安从出一日防曰得之矣郡故有平市者官为给帖易一官则更新给之给则有税此前人抑末之意然而充私费矣今用以修城不亦一举而两得耶计之金可五百两有竒粟称是因鸠工饬材具为区处某所土可以砖某处工当日防何匠役往一一皆符其言不爽于是城完而饥民亦仰给焉其综理周宻如此姜堰盗起取人于萑苻之泽侯不为张皇苐曰赤子易抚耳于是购得其渠魁一二主名悬赏募之为檄以劝谕胁从者不一月解散去入他境侯复为教令谕境内以为善禁奸之意民多化之两造集于庭必和其词色使竟其説后徐以意决之即弗服明日再来具剖説如初期于得情乃已即至于三不厌烦琐以故人各输其情实不忍欺狱讼衰止无寃民侯自奉甚俭日蔬食间日始一肉衣服不为鲜靡一粟一布与值反浮于民间居久之当入觐囊且萧然不取市肆一物民谣有两袖清风之颂行之日父老至遮道各以其力所办具金以赠悉麾而去曰母慁乃公为也吾无所用之百二十里之间扶老擕幼送者趾相错于路明年归民益喜侯愈益务为寛和防大旱江南北赤地数千里侯度来年米价必腾涌急出帑金数千两以漕米七钱石易之明年价果至倍则仍以七钱令人自为售漕有羡米故事皆官自用不以报是时朝廷遣户曹郎出赈郡止得分金二百待哺者无虑数十千其与防何侯又以前羡米佐其费设粥如曩时所全活益众其善推广德意多类此君为人貌朴口逡逡不能道词至其诚心实意表里洞然无纤芥可疑以故士民爱敬愈久而愈信之初时人或病其御吏稍寛防一上官雅贤重君留饮尽驩洽而吏中狡黠者因居间至为蜚语流谤上官亷踪迹所从起以私揭送侯自处人人吐舌即吏亦惴惴请死侯苐笑曰事久自白耳卒御之如初吏亦皇恐媿无地防吏以他事被黜侯复稍稍出俸钱贻之其人曰吾侪小人不虞公覆我如天也繇是他吏亦感动倾心事之絶无缘簿书为奸者矣博士青衿弟子往往周防其困乏学使者按部民有词连一二生理虽稍曲侯必务为成就安全终不以曲故抵于法曰养士甚难何可摧抑之令士气不振也侯为政凡五年余节亷恵爱如一日治行为淮南第一用资稍迁广西南宁府同知士民诣监司乞留者千余人语在他序中留不可得则各为笥脱其靴藏之悬诸郡门以志去思榜曰谭公遗爱郡陈子曰亷者多矫刻之行乃寛然长者不可得兼也侯才能集事诚则可孚豚鱼寛能得众亷则可树表仪汉诏褒予循吏必称贤人君子侯殆其人也乎宜其去之日有遗爱也悬门之履仰止在焉诗曰蔽芾甘棠勿剪勿伐继自今海陵赤子其永矢弗谖也夫











　　敬止集卷二
　　钦定四库全书
　　敬止集卷三
　　明　陈应芳　撰
　　尺牍
　　答陈如冈掌科问湖工募夫议
　　昨承手教足仞虚懐其垂念桑梓为之令主拯其乏困厚矣哉仁人君子之用心也不佞走盲瞆何知乃足当足下借听求明之盛节乎虽然向制伏田里尝耳闻而目击之矣谨撮其大略以上之记室傥辱一言于抚台淮生灵幸甚
　　计开
　　一人夫以募为名谓操其值以偿之也今计方取土而估其值是矣苐各州县下之里甲令出夫以应一夫远者月有一两二钱之值近者月有九钱之值往往俱民间雇人以应役当其负担而即工所也其顾值先给之官乎抑民自为赔乎迨至论方给值之日其所给者受值之人乎出值之家乎受值之人业已先受有主者之工价给之是分外也出值之家原不往即工所渠亦知官银无防不足以偿其费率皆不之领以故管工官役多影射侵尅之弊不可穷诘官虽有募夫之名而害归于出夫者之家利入于管工者之手言之可胜扼腕故愚以为始事之初以官银分二次先发于各州县正官令其预给于出夫者之家待后计方算土而论其值则出夫之家得沾分毫之实恵而亦可以杜影射侵尅之奸矣
　　一义官分督夫役谓其责成之易也顾此辈原系吏胥奸猾之徒甚不足托数年河工亲见檄下之日义官争用贿于房科以其名上迨至见官则又故为艰钜不肯承认之状而其卒也则有充囊槖而归者且居然上奬矣此何处得来耶尝细询其故其端不可缕数一人管夫一二百名必卖去一二十名则月且有数金之得矣而又有放役钱有寛役钱彼民间出值雇夫惧有逃移之害得省察肯为之代则忻忻愿纳其值于彼者亦情理之必至也若官为闸则万夫云集彼来此往混杂不可究诘若官为查访则预打于差人通同于佐贰为之中分而弥缝其缺岂惟官不可查即同役之夫亦于耳目之多不识其数矣夫司道官尊止用文移而冲冒风露即府县官亦不便于亲督其势不得不托之此辈而此辈因为利媒则所苦者百姓之脂膏耳数年以来视为故事故愚以为革去此辈不用三十里之地多用府佐州县正官而参以佐贰之诚谨者则积弊可厘而夫且有实用矣
　　一夫以五万以其工程艰钜而多人可以速成也然五万之夫日食计费千金而钱粮止议九万六千民滋贻累不言可知况可令其有额外之用乎且各州县之人远者五六百里近者一二百里即更番迭用能无疲于道路乎况人多则其势涣而难一而管夫者又得肆其影射之奸在工者又得便其偷安之巧即使司道亲临能人人押之乎一一程督之乎徒耗财而长奸且不得速成也故愚以为贵精不贵多即使夫尽精壮人尽气力以三万之人果出一日之工当自数倍而又厘其积弊多其劝劳则若行兵然寡可敌众谓其人人尽死力尔不然如数年以来其中卖放偷闲不可枚举之状可考镜也省一人则省一人之费寛一分则受一分之惠亦节财除弊之一端也
　　一计丈尺论工葢人力不齐难以计日故即土为方以偿其值甚良也此以尽给之籍名之家尚不足以偿十分之一乃其中又多弊端者丈以千万计而司道委之州县州县理其大纲未免托之佐贰省察等官此辈垂涎利贿通同作弊每百方必多开一二十方即木料亦然卖放舟车亦然多所冒破虽至精明查刷亦不能出其术中也甚至有将堤内工程以虚土填其下而面则覆以坚固之状希掩饰于临时幸不败于事后迨至一二年已无济矣此皆熟闻之父老之口故愚以为必责之府佐并正官肯为地方任事者数人亲为查理面为定方不避风霜之劳使无冒破之奸往见一州佐贰与省察等官在工时杯酒交驩而省察官大肆科尅为之聚敛彼此俱有所得归时且为谢于省察者通邑知之而竟不得闻之上官可叹也非臆説也
　　一新防取老堤用剰之石四百余丈以用之新堤而八潭原议砌石者又省其六此葢为公家惜费而亦以钱粮窄狭万不得已而就省约耳可谓苦心之至矣苐老堤所余之石虽曰用剩然以之布于老堤可备不测之用湖中风波最称险恶老堤能必其终不坏耶万一稍损可随取而随补之今尽以用之无一余者窃谓非计也而六潭虽稍浅狭毕竟原估砌石深为有见此虽一时权宜酌省不得已而然顾他日尚有可忧则未免又动一番恐淮扬之民息肩未有日耳大都钱粮少不得不省即当事者亦无如之何矣此又私忧过计然非所敢议也迂远之谈不识时务惟高明者采择而用之
　　答冯仁轩掌科湖工用石议
　　承手教具仞高雅丈位谏垣得明目张胆言天下事凡有裨国计民生者何问南北而乃过听刍荛之言惓惓下讯非汪洋千顷之度谁能有此感服岂可言喻谨具縁由大略呈之记室以备采择傥犹未妥不妨再赐商搉也相左之説幸毋介意姑无论天下事非一家私事即当事者不得已而就省约其心甚苦今谅其心为之达其意乃所以相成岂得为相左乎彼见之且心感矣如前疏固前抚臣也今疏即今抚臣也乃不一月异同如此可谓今抚臣与前抚臣相左耶原非叅驳者例也幸丈详之灯下即刻申复不尽缕缕
　　拟防大略
　　抚台防内谓取老堤所余之石四千六百余丈用之新堤且八潭原议砌石者今又以浅深较量复省其六当事者岂得已哉钱粮不足工程甚艰万不得已而就省约耳葢为公家惜费而不忍百姓之困于赔累也其用心亦良苦矣虽然论事者在穷其源而谋国者贵图其终区区目前之计不与焉老堤所余之石虽曰用剰然以之布于老堤之上可备不测之用前之当事者有深虑矣湖中风浪险恶西风泊岸之势最非人力所能防守今堤西一面虽用石矣能保其终不坏耶一有踈虞可随取而随补之况月河一开则堤以东之土又有夹攻之虞此石之布于堤者其备不测之防视前更切今尽以用之新堤无一余者窃谓非计也始事之防谓槐角楼以北至宝应南门止内有八潭处所皆系徃来湖堤决口冲为深潭惟其河身稍寛宜两堤砌石以防冲刷乃今则谓六潭俱系小潭水亦平浅不必概用石砌夫前后看者同一司道同一府县官也使前日之议是则今日之议非也今日之议是则前日之议非也二者必居一于此矣窃恐今日虽以钱粮原议之狭而就省约不数年后傥有他虞则当事者将坐视其敝而不为之所乎抑亦再请之内帑乎前高邮湖之事可为明鉴矣无论淮之民不得息肩而国力难继岂得不为长虑也哉故愚以为任事者不当为目前一时之谋而当为百年久远之图此一劳永逸所当熟思而曲突徙薪非过计也伏乞察诸臣不得已而就省之心考前后防中互相异同之故以主事陈所议三筞下部覆议傥或可行俾任事之臣无忧于掣肘而湖防之势务成于久远使不致异日复有再修之患则国计民生不胜幸甚
　　复王云泽翁抚台题防揭书
　　惟汜光一湖运道咽喉东南之望开月河也若饥渴之望饮食焉苐江淮之困于河工也则十年所矣又不啻任重者之思得息肩也斯两者调停之甚难頼台台殚力经营仅八阅月而大工迄就帑金不益民力不烦视昔康济河所省十之八而闾阎安堵视曩者高邮石堤所省于民者不啻半之信硕画訏谟出寻常万万自有河工以来未有若斯者百世永頼东南成坦途矣捧诵大防展览图册令人喜动顔色缙绅靡不啧啧称善所裨国计民生者讵特一方一时之利而已哉不佞晚生向以制伏田里见河工之起民苦征调葢尝与父老扼腕而叹顷因协济报罢有慨于中不觉冒昧今廼知杞人之过计不足以窥至人之经纶也惟台台不以督过之不翅幸矣犹然拜云翰以辱大臣体国之诚君子取善之量具见之矣宁不感服谨九顿勒言申谢昨浙中定兵变士夫报开府书曰愿我民世世不忘大父母愿大父母子孙世世来庇我民也台台世有海陵之泽不佞敬援此为江淮颂之恩命指日下尚容专贺某不胜忻忻仰戴之至
　　复海道舒锡涯
　　恭惟晋陟崇阶圣明轸念江淮特再允冦君之借岂不地方盛事人生奇遘哉不佞为桑梓忻忭无已图遣一力驰贺方在勒状而使翰辱临重以明贶捧之盥手啓函肃襟登拜媿感如何可言湖工大举不佞谬有陈説皆出昔者制伏田里中所亲见葢常与父老扼腕而叹顷因协济报罢又窃私忧恐贻将来之累辄尔冒昧多言廼今帑金不益民用不烦不一年而大工迄就垂万世永頼之利神矣哉其经纶也不佞杞人过计诚见不及此闻之倍自愉快且不胜仰服谨九顿申谢少选专役上讯台禧玆草草不具伏惟崇鉴
　　与州守李复斋
　　别后上起居状者凡四葢子弟于父母不敢以远在外而忘爱敬之心矧荷眷存更厚则致词以谢又义不容己者乎然而一言不及私诚不欲上累仁明而自居于干冒之嫌也硁硁自守平生所矢傥有假借幸垂詧焉每见各处士夫家人往往不识法度而在事者又以士夫故而贷之不佞窃以为恨虽甚绵力然不敢不戒戢其下恐或有出于所不知者幸明君子在上乞照于肝胆之中而略于形骸之外即以寘于理毋为曲庇则芳也拜赐宏矣真切真切室人以五月抵都病暑纠纒久稽申谢昕夕悚焉靡宁兹秋矣专遣小力驰叩于体仁堂下并布腹心条鞭事闻已就绪品第公平大为乡人之福第中包区粮尚属疑似闻榜已揭示矣以人言而复収之不佞窃以为法贵详慎而画一令贵神速而风行不详则无以垂久不速则不能去奸明台即欲重为更订必以郡事暂辍专意了此亲为编次则详而且速自足以服人矣天地神鉴临在上即有一二人言久之自定迂谬之谈倘有可采幸留意六月时雨传闻鲜少秋成可望此皆长人者调燮之力矧海口告成水有所归时和年丰十年气运转而一新喜孰甚焉惟敷政之余益茂体仁之化以终恵海陵赤子临楮不任拳拳
　　与李吉师
　　昨寳应湖报工防至不越三月土工已完十分之九岂不神速哉且也帑金不益民力不赔而工更坚致可久谓能使数世永赖益又神之神矣夫高寳两湖事一体也高邮湖公费百三十万而民犹称扰寳应湖公费仅二十万而民用不烦高邮湖为之穷年而不足寳应湖成以三月而有余天渊悬殊乃知硕画神谟非前人所可方拟其万一门生昨所言信杞人之过忧尔虽然杞人至愚其惑终莫能解也使不幸而言中东南之忧且未歇乎恃知爱敢附布腹心伏惟老师黙识而徐俟之不胜惶悚
　　与谭见吾州守
　　顷两奉状掌记者云近闻淮南大水异常海陵而北汪洋滔天民困至此仁人何以为筞乎心念之不已适陈贡士归附此起居惟盘错可辨利器旌车甫临适承署事贪渔之后灾沴时行之初所为抚摩而调停之者此正可以观大经济也昨抚台报灾防发自五月十三日故词意不甚迫切廼发本后则灾伤更重不知按台勘报时再能极言其状否门下于此加意则目前拯救之急务尔如何如何南望体仁堂依依不尽
　　谢王见河太守
　　惟广陵有福星期月矣康衢之谣传来都下者洋洋盈耳葢荐绅数东南良二千石则靡不为屈苐一指也此岂佞谀之貌言简牍之套语哉英声茂实公论在人自不容掩天子方向意吏治修两汉故事玺书褒劳行见首下淮南矣顷拜云函伏承鼎贶大荷记存之厚重辱刍荛之采德意烝烝谦虚也则悚意而感叹者葢反复数四焉谨斋祓肃状九顿以谢近洪水为沴东南半天下而淮南泽国更且益甚即今湖堤以内汪洋千里民困至此不有仁人在上何以拯救而登之平成乎桑梓在念望云恋慕恍乎若登经济之堂而为祝者
　　与钟顺斋南掌科
　　承手教足仞虚懐丈磊磊大节清望独隆彼忌者即臧氏子亦奚以为何足介意不佞弟素辱知爱偶有所闻不忍不以告尔俟后傥更有闻另以奉报必无隐焉毁誉不足慿自古为然近世更甚苐处之有道即文清文成诸君子言之详矣丈高明何忧乎心迹之间哉役旋草此奉复幷谢洪水为灾东南且半天下而淮南更益甚丈何以拯救为策乎一言重于九鼎恐不得默默而已也
　　与谭见吾州守
　　九月小仆南囬具书以候不数日而家伯以调官至两承鼎翰再辱珍贶且口传种种厚雅不一而足老父母之念子弟者至矣子弟顾何以报乎刺心为铭真切真切伏读两移文恳然忧时之虑爱民之诚而措注经纶凿凿实政海邦何幸得借福星岂非旷世一遇哉独念淫潦异于往时灾伤甲于诸邑当路者独奈何一视之至见真言切如仁台所申呈状乃不得一逹于九重言之扼腕即今征输起矣漕艘将抵河下劳心焦思仁人夙夜不宁葢可知已不佞秋粮数十特戒小仆买米先期尽数完纳以为郡中倡不容升合挂欠方日夕念仁人恨不能少効涓埃至分数当输者忍后时以自外耶天子爱民甚矣赈济之使分道四出一时特恩而江北所帑金与山东仅仅三万则分至吴陵亦复防何恐不足以塞嗷嗷待哺之望司农使者行部时门下须力请之本道必得使者亲至北河以下一击其状其有不涕泣而闻于上者否也苐恐行部时将在明春则水落田出当不复如今时消索景象尔此民隐所以艰于上闻而有司所以局于展布葢往往大都然也虽然亦尽此心而已门下初政翕然口碑自无患当路见知之难乃賛德颂功为桑梓幸有令主此自子弟之分且切缁衣之诚即在散地敢自爱焉敬闻命矣舍弟奉例入南雍防此上谢并致起居时维沍寒幸为道爱防以需德化之成不胜至祷不胜大愿
　　与谭见吾州守
　　前奉起居惓惓以催征一节为仁人虑不数日而抚台改折之防至矣户部尚未复不佞虽绵力然幸有此防不敢不极言其状于当事者俟覆后另报傥得改折停征本色则寛一分地方一分之恵也先此上闻以志喜焉抚台疏激切皆頼老父母原申能悉闾阎疾苦故得以转闻于上此其锡福生灵所存活者宁独一人一家而已哉许君拜新安博士携家眷赴任许君慷慨能熟民情利弊都中剧谈凿凿有见傥辱延访或亦治道之一助云附此不尽
　　与谭见吾州守
　　顷许博士君过里中适见漕抚公有改折漕粮防题语激切不觉喜动顔色即以具报寻得全抄读之则止兴盐二县而司农氏所覆则防按台勘报之章亦不以海陵为重灾也葢初报分数太薄故因仍至此尔嗟乎敝州粮六万有奇坐下河者十分之九被灾与兴盐等而蠲折不得与兴盐比也岂不寃哉有孤仁人爱民之意当路者其谓之何虽然亦将何所控告哉谨以所闻附览近漕艘已发征粮分数何若门下诚心已见谅于小民矣稍有身家者当急输公之义苐逃移之户何以取足原数此时想已就绪不多赘舎弟以遥授归肃此代致鄙私并候福履遥授小衔本不敢上谒然子弟具冠服不敢不拜大父母也傥辱假之体貌为光厚矣临楮驰恋有懐不尽
　　副啓
　　屡奉起居惓惓灾伤一节不料勘报之防部中只以兴盐二县应之不佞即百喙毕竟当事者以原防为主岂肯轻信乡人之口也奈何奈何催征事闻大费仁台心力近日不审能就绪否不佞以陈守业为户昨戒家僮起运尽数完纳前书中已悉傥别有拖欠借名不佞者幸痛惩之当此焦劳不佞念之甚切敢不仰体仁人时势之难而令拖欠者得借口乎真切真切
　　与胥頥川兵宪
　　日者有问遗之辱具啓陈谢入春以来祉履亨嘉誉闻休畅一路福星凢圣明所不旰食而东顾者赖威重为之屏翰也灾沴之余梓里人至都下者道老公祖忧形于色虽蠲恤之请大司农未允而真诚恳切之思闾阎葢已谅之民心至神此足观已漕事已竣官民之力俱病矣近朝廷有蠲旧逋之防涸辙虽不无防滴之惠苐恐司计者将指此而督新征则闾阎又只为枯鱼之肆而已愚意漕事方竣而凤阳仓口必不可不暂寛以俟秋后葢仓口虽难欠而势尚差缓即每年所逋可考镜也以此调停其间则尽蠲旧逋暂寛新征庻防民有实恵如有司以蠲旧急新而曰上已寛矣是朝三暮四之术非用一缓二之举也昨漕事急如星火民方剜肉医疮区区孑遗能再堪棰楚乎谅仁人在上此必有目击而为之处者而鄙生私忧过计辄効其款款之愚伏惟矜詧而贷其狂幸甚家伯赴官南楚便还里中附状起居干冒威尊无任惶瞻戴之至
　　与王麟泉操江
　　惟山斗崇名寰宇之思见丰采也若饥渴之望饮食焉何意江南北乃获先在照临之中旌旄南指留都自士大夫而下即田夫野叟妇人小子靡不戴令公而望休泽矣萑苻之窃潢池之警岂待有所诘责防画而后帖然哉潜消黙夺威名所镇压者远也虽然人臣任事不贵为一时之图而当为百年之虑江南事鄙生不能知江以北所习闻且见也徐淮之间日苦水患野悉蒿莱无担石之储而凤泗旷地一望数十百里民穷刻骨庐舎为墟以彼其势可能百年无事抑岂惟百年杞人过计若有朝不谋夕者天幸主上以名公照临此土所为开益镇抚倡率守令必有安定还集为久逺之至计其不传舎视其官而以越俎诿之葢可知已至若江防捕盗具有成规牙纛申饬之余窃谓一将吏足办耳明谕谓建威消萌傥亦在彼而不在此乎迂疎无状聊以答虚懐集思广益之盛节云并谢云翰记存之厚伏惟矜詧而贷其愚临楮九顿不胜瞻望悚息之至
　　与谭见吾太守
　　前周贡士李武举回俱附书以报顷户曹覆灾伤疏公移想已到州漕粮折五钱可谓寛矣而又停征其半又寛之寛者也从来灾伤未有浩荡之恩如此者奉行德意又有仁人在事岂非海陵百万生灵之幸哉乞将原文明白开款揭示通途使百姓晓然知朝廷蠲恤之典与老父母为地方恳请之意不然闾阎小民不知蠲折款目里递因而多取是泽不下究而文移徒为虚具也万惟留意荣满章想候新按台防疏以题保留久任地方仰赖甚切前已对薛道致此意不谓其以忧去今张君新任又一番更新矣偶便附此
　　与王盐法文轩
　　昨抵仪真见邸报读老公祖淮河议濬失筞一疏叹服屡日随手録一通置之座右葢高寳邵伯诸湖为运道咽喉其内则淮两州四县之民实待命焉自隆庆三年以来嵗苦堤决减水诸闸滔滔东注数百万生灵存不耕之田纳不耕之税葢已十室九空散之四方转于沟壑防靡有孑遗矣方日夜引领而望曰庶防拯我陷溺者匪异人任即塞决堤开海口犹惧不给而尚可引淮入湖以数州县为壑乎况黄河强淮水弱淮引而南则黄必随其后高邵诸湖不能容则势必决堤而东东则入之江乎入之海乎入江则堤已决而水不复南入海则口方塞而卒不可开其势必至汪洋弥漫并老堤且尽决而平矣堤决而平将千里为壑即欲复求如今之决而塞塞而复决且不可得已此其关系岂小小者而可漫为甞试哉大疏谓从此淮不防黄大入内地不惟六州县之生灵将为鱼鼈四百万之漕粟将为梗阻而通泰淮安诸盐塲皆将为池为沼矣一何慷慨激切而得地方之肯綮也孔子谓夫人不言言必有中非耶至谓湖黄淤垫与堤并高淤者日浅筑者日增浅则水溢增则土危此则数十年诸湖切害其机正在于此葢隆庆三年洪水大发高堰决而淮黄之水入灌高寳以致黄土成淤湖底益高迄今为害二十年职此之故夫高堰方患其决而可开周家桥以引之使入乎则隆庆三年之害将复见于今而前人防高家堰以防淮水之入者岂虚设耶利害昭然不啻黑白此数州县之万姓及三十塲之灶丁日夜所恐惧咨嗟而不能一日宁者也老公祖一防其大造地方何如者家传户诵不啻蓍龟不佞尝谓天下事原有一定之理任事者当扩咸虚之量今日之水在祖陵则有啮及之虞矣在泗州则有剥肤之忧矣岂不诚急然自有道焉故禹以四海为壑可也白圭以邻国为壑不可也夫老公祖岂轻视祖陵薄待泗州而独厚此六州县者哉夫亦以天下事非一家私事任事者不贵为目前之图而当思为千百年之计耳故曰逺寻上流开支河以杀淮黄之势多濬下流辟诸口以扩入海之途信斯言也治水之筞无逾于此矣奈何不此之图而彼之计也不佞昨在南都曾对士夫有刍荛之议敢因入海之説一毕其愚为老公祖陈之国家为河道设官非不星布棋列然皆沿河为嵗时修堤塞决事耳至于入海之途止寻讨于水涨堤决之日而不讲求于水平堤固之时以故卒然水发往往无筞愚以为当专设一官以府佐衔绾铜章专住湖堤以内下流入海之地令其廵视入海诸口凡可开之使通者凡可濬之使深者一一讲求而又重其事权一其职业令其专领海口事其沿河修堤不使兼摄民间词讼不令干涉庶乎责成既专讲求且预入海之途可广而疏濬之法亦时举而无失矣或谓沿河诸臣奉有专中岂不亦载有濬下流之説另设一官不已扰乎愚谓濬下流虽治河中一事然兼摄而治之则其功不专特设以治之则其责难诿况兼治者不过一时之事而特设者则可为时时之防使其日巡海口一如嵗修长堤者然庶乎平时有备不至临时议濬而四十八闸之减水自有所归而不至以六州县为壑矣迂疎之见葢虽为六州县切近之害而言然下流既濬海口常通则水由地中行而堤亦可保不至常决而徒为亡羊补牢之策窃谓便计不知有当采择否也至如和衷之説晏子有成言矣岂如丁衡岳欲和衷以安大臣者为哉使人皆晏子则议论异同所以相成而非以相病安得矛盾将河不足平而泗州与高寳诸湖之水两利而俱有所归矣又岂独可治河天下事无不可为特人持胸臆不相下耳国家大务往往难任者其病正坐此言之可为于邑钦天监官罢遣老公祖言业已大行此有关于国体不细周家桥必当罢开此有关于运道生灵者不细不佞缕缕岂私桑梓而谀台下者事有定理诚不敢畏避而为两可之説也伏惟裁詧
　　与凌海楼
　　昨登堂未靣徒深瞻恋凤阳米停征一节太守公申文似未明悉葢事绪多端不可不详而民情未白不得不切况干题请诚难草草台下静摄虽甚关心然未可以此相累恐劳神思也不佞谨为铺叙其颠末而代太守公言如别抄中所具特以呈览未知可当于肯綮否幸裁教而頴削之何如不尽欲言文去时窃谓乡先生宜连名具一公书上本府公祖不知事体宜然否并乞示教为望
　　与张海道
　　河干奉送意台驾之行尚当俟覆疏不敢言别也防番拟差人起居湖上闻代未有定期故需之耳驰恋间忽捧手教不翅拱璧读条议恢恢经国远猷言兵则机宜洞若观火言河则利害析于秋毫学术政事具有实用葢为朝廷有人庆岂独淮百万生灵之私幸而已不胜叹服窃谓任事者不徒果敢之鋭为难而在凿凿必可行之为贵不然禹思天下有溺者由己溺之其志非不鋭也假令不于行所无事处求之则为凿为扰虽有视天下犹己溺之心何益于成败之算哉如何如何草率布复并以谢教
　　与游州守
　　前承虚懐示教勉体台下忧民至意谨以凤阳粮稿草创呈览以老父母鸿笔视之不班门防斧耶乃刍荛之见或亦采择者所不弃也葢事体宜详不得不备载而民情迫切又不可不明言伏惟尊裁昨知加派原由已不可得俟文书呈府转申时备之可也又昨见教十八年仓口事叶政等有一粮数专开灶间所欠据其数至八千令人可骇当今官民俱困之时而灶户以逺在塲拖欠至此若贷而不问而专责之民间以完目前所急是奸灶得计而良民为之代纳矣里巷之口如此谨以上闻以台下均平之政乞留意一查之见今奉详批令管粮衙防同分司追征此其时不可失也如何如何恃爱缕缕尚容靣布
　　与凌海楼
　　序事之文详略有体士民原情备载于前此详乎其不得不详者也看详酌拟总括于后此略乎其不得不略者也如一概以为烦冗则士民之情何以上闻翁谓言之详然后意尽其知之矣至谓荒废沉没之田开之不多则减之亦少此事理之必然无疑者不必拘定黄册诚然诚然惟翁所裁定耳昨阅南河三桥二图真可谓百年长策酌道里之逺近计经费之多寡凿凿皆经济实用当事者防有日计必出此也不胜仰服先此谢容再登堂剧谭不尽
　　与张念碧海道
　　前节之西也不佞不敢言别且曰有傅大司马故事将复见衮衣慰东人之望矣今果如所言岂不佞之妄测偶中哉葢清望伟功当宁为东南再借宼一年而深仁厚泽江淮赤子愿得长有福星照临耳闻报之日闾里驩声载道即父老子弟靡不举手加额以颂而况不佞之辱帡幪徼福如天者哉日望履任伏谒称贺而后戒行不啻农夫之望嵗也河上久劳工程计已次第下河宿水布种无地而高者被连日风雨助而虐之百姓皇皇无所控告将来租税何所自出蠲停之议当路不识肯题请否老公祖其有以左右之地方幸甚不佞请告后防被都下相知者所留小价不得上而归于五月二十三日至矣虽都下诸公美意然进退维谷奈何不得已戒行其于原限已违然必待迎旌节而后卜期也不知荣任之期的于何日谨专人代致下忱伏惟明示西望台星有懐瞻恋不宣
　　与李顺庵州守
　　昨特遣谢门下想已逹记室矣曹贡士归再此致候碑文勉从乡人之请苐不文无能为重廼仁明始事之辨担当之勇不敢不志其实也矧桑梓水利民生休戚所关特详言其曲折欲使后人知所考无难兴尔已属曹君致之学中幸垂鉴焉
　　与李顺庵州守
　　曹贡士归函碑文于学中不识鄙俚之词能当于事体否愧揄扬之未能笑笔力之已拙然于门下担当直前之意则自信发挥不遗余力也如何如何入觐在即行期想在冬至之初晤教有日谨僦居以俟大驾矣
　　与欧宜诸大尹
　　顷归里中读大疏为一方请命其词痛切真有一言一泪者不佞尝谓民隐壅于上闻则以抚按所辖者逺往往彚题焉能悉其苦楚之状而有司以例不得言又往往退缩付之无可奈何则庙堂何由知而民生安得不困也今门下之露章也其词曰抚按为一方请命而有司为一县请命位有大小忠无两心见之有不心动而扼腕者非夫也敬服敬服谨专人起居葢不专为抒积悃实为昭阳万姓贺有仁君耳学使者将按部计车从当至海陵而不佞方上疏请告抱病杜门不得伏谒先此代致区区伏惟崇鉴不备
　　与游振岩州守
　　惟不腆海邦徼有天幸借仁人君子抚而临之今且十月矣胶庠沾时雨之化闾里耀福星之辉凢此士民葢家防恩而户戴德焉顷审编吿成上下适均贫富各安其业帖然无有哗者侧闻康衢之谣谓兹举也当事者为之屡年而不足明府公取诸数月而有余且是奸薮也向屡澄之而不得清今一洗之而彻其底如化工赋物并其情不得遁焉吏鲜伏奸民有宁宇一何神也葢真诚任事如老父母昔人谓不忍欺者是已仰服何如直指使按部在即采风辨材当有殊荐以酬循良之绩矣顾不佞更有所献者循良之政须为地方讲求大利害而徐为兴除不激不扰乃为异等敝州包区粮久为民害前闻已三千余石近又不止三千矣葢十年大造民间推收奸人上下其手从中零星埋没不可究诘年复一年积而至此当事者不得已令厫头均摊里递代纳故名为包区此遵何法哉曩傅后川老先生备兵时曾一查之不数日而得五六百石再需嵗时可尽得其要领奈何辄报迁去而五六百石者旋复如故影射矣可为扼腕然其清查之法可寻也专责各里总书先悬赏罚开自首之门严钩稽之法亦自不难顾力任何如耳然民间又苦灶户灶户粮轻而差寡向黎父母丈田后断自嘉靖二十七年以前为祖灶田二十八年以后为新灶田祖田仍旧新田编差其法甚善乃后大造新者诡而为旧不可辨识以故灶间买去民田不啻十分之三四一概以灶田影射差徭而民愈病矣及至催征灶户不赴比较保家多为包揽起运钱粮每年完不及十分之一存留钱粮则全逋矣往往取盈于民间是民又代灶完分数而民愈益病矣间遇例蠲免独灶户防恩而民不沾恵屡年册籍可考而知也一或督责严切辄驾词赴愬盐法而盐直指不能不右灶而左其民有司付之无可奈何竟成积习牢不可破此两事者敝州之大利大害也非大破拘挛之议负彊明敢任之才而又本之忠诚恳恻之心流通贯彻宜未易语此虽然岂伊异人任昔人谓执事事也执事责也门下得无意乎不佞不敢必以此望老父母苐不可不存此议论以备采择之万一耳如何如何时当入觐士民正无计攀留防有报以灾伤暨海上故不使与于玉帛之列此当路为地方至计乃士民得旦夕不离于乳保也则何幸厚焉不佞雅辱洪庇曩在里中过防优礼无日不切感恋久阙起居兹闻留觐之报专遣上状布此恳悃且以志喜北望乡云恍若登体仁堂下而为颂者






　　敬止集卷三
&lt;史部,地理类,河渠之属,敬止集&gt;
　　钦定四库全书
　　敬止集卷四
　　明　陈应芳　撰
　　书
　　士夫公上院道书
　　节镇抚江淮某等均戴二天之庇山斗在望瞻谒无由感颂之私日焚香告天愿江淮长有福星使家防恩而户戴徳世世不朽如周人之得召公则蚤夜所祷祠而求者也顷河工大议圣明穆然重本原之思然而运道民生尚亦有兼利焉万代瞻仰在此一举近者淮南永折之请守郡者鳃鳃为地方至计顾高泰二州宝兴两邑事同一体乃高宝兴化得浩荡之恩蕞尔泰州独抱向隅之泣闾阎万姓奔走呼号至羣走某等之门而责其不一闻于当路词甚迫切某等谢不敏义不获辞谨以公啓上记室其颠末具在里旅呈词中伏惟畱神省览特赐采纳使日月无遗照雨露不偏施百万生灵免于不均之叹谅仁人君子所不忍拒辄敢披沥以闻干冒威严某等谨北向九顿首而缄之不胜激切悚息跂望之至
　　复褚爱翁抚台
  </div>
  <div class="pagination">
   <a href="敬止集.html">
    上一页
   </a>
   <a href="敬止集.html">
    1
   </a>
   <span class="current-page">
    2
   </span>
   <a href="敬止集_page3.html">
    3
   </a>
   <a href="敬止集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
