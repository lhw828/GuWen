<!DOCTYPE html>
<html>
<head>
    <meta charset="UTF-8">
    <title>泉州府志选录 - 第 11 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉州府志选录 - 第 11 页/共 15 页</h1>
    <div class="content">　　郑士熊，字淑礼；安溪人。攻举业，兼娴韬略。登武科；非其夙志，不赴铨选。戊午海氛，尝随相国李光地举义兵，导王师下永邑，解泉厄；力辞荐辟。
　　——选自「泉州府志」卷五十六「扞卫」「国朝扞卫」。
　　郑士亮
　　郑士亮，字淑时；安溪人。值寇乱，有扞御雄才。外父陷于寇，不惜己赀，倾囊赎归。又尝于干戈扰攘中，冒险捐躯，以保祖母一族之难。壮岁，捷武闱；未服官而殁。
　　子延瑾，举人，知县（以上俱「安溪志」）。
　　——选自「泉州府志」卷五十六「扞卫」「国朝扞卫」。
　　陈司可
　　陈司可，安溪人。慷慨好施。乡遭寇掠，人无安宅；司可出己赀营堡，以卫乡闾。邑令举为乡宾。年八十三，卒（「安溪志」）。
　　——选自「泉州府志」卷五十六「扞卫」「国朝扞卫」。
　　李光埌
　　李光埌，字赐卿；安溪武生。戊午岁，蔡寅煽乱，攻县城；光埌佐兄光地率乡壮击败。「海寇」围泉州，复捐厚赀招募乡勇，扞卫梓里。康亲王大加优奖，劄授参将。巡抚吴兴祚援泉州，阻于白鸽岭，光埌同从弟光垤夜冲寇巢，俘获甚众，遂迎王师收复永、德二邑，而泉州围解。叙功，授守备。施琅攻取澎、台后，叙光埌绩，加左都督，委署晋江营游击（「安溪志」）。
　　——选自「泉州府志」卷五十六「扞卫」「国朝扞卫」。
　　李光益
　　李光益，字利卿；安溪人。当「海寇」围泉，中丞吴兴祚将由永救泉，被贼踞白鸽岭，峻险难越；□□□□李光地令光益领乡壮接引。光益潜师，乘黑夜陟巅，直逼寇垒，斩关夺隘；贼惊窜，大破之。黎明，诣幕献馘；吴中丞嘉其勳曰：『此神勇也』！记名特荐，授守备（「安溪志」）。
　　——选自「泉州府志」卷五十六「扞卫」「国朝扞卫」。
　　李光垤
　　李光垤，字阜卿；安溪人。少入庠，有能名。
　　康熙丁巳、戊午间，耿逆平后，郑经犹蹲厦岛。流贼蔡寅突至盘岭，达里门才五、六里；兄光地家居，比里伍丁壮以为声援。光垤自请往御，遂直抵岭下，坐磐石上，约众无譁。适值云雾四起，咫尺不辨人；贼据岭巅，临谷下望，满野蔬畦、木杙皆为我众，遽惊退。
　　是岁，伪将刘国轩围泉，断漳兴桥；军皆阻，不得进。光垤领乡壮由永春间道兼行，路与贼遇，三战皆捷，夺白鸽岭。迎巡抚之师，复为先导；拔永春，长驱而下，泉围遂解。时伪镇尚有在德邑南庭者，光垤遂逼贼垒，贼望风夜遁；追至漳郊，余党悉平。叙勳，得恩贡，授府通判；辞不就（「安溪志」）。
　　——选自「泉州府志」卷五十六「扞卫」「国朝扞卫」。
　　李光斗
　　李光斗，字枢卿；安溪人，通判日暻子。以增生，入太学。性至孝，时时为婴儿慕以娱父母；父母嘉其志，别字之曰「莱庵」。为人慷慨尚义，绰有父风。方日暻之急难也，光斗随父行间，寝戈沫血不离侧。
　　康熙戊午岁，妖人蔡寅聚海上，号「白头贼」；剽劫郡县。相国光地结族保卫乡闾，光斗倾赀赞襄。白头贼攻县城，光斗遣仆黄鹏领家僮数十人佐邑令李钰堵御，击败之。
　　是岁，「海寇」围泉州急甚。宁海将军喇公统大军救援，入杉关，驻师漳界；寇断江东桥，师不得达。光斗率乡旅间道过漳平石柱岭，凿山支桥，迎导王师由湖头乡出安溪进援；郡围遂解。时兵役荐兴，追呼孔急；光斗为邑人代输，不取其偿（「安溪志」）。
　　——选自「泉州府志」卷五十六「扞卫」「国朝扞卫」。
　　李治
　　李治，安溪人。少知兵事，出入戎间。泉郡被围，绝粮日久，危困甚；大学士李光地请援师未至，而患城中不支，与治商。治荐董升、翁已二人能没水行；临河至城下夜呼，守陴者悬二绳以上，合城欢呼坚守。数日，大兵果至，「海寇」遂遁去，泉围得解；治与有劳焉（「安溪志」）。
　　——选自「泉州府志」卷五十六「扞卫」「国朝扞卫」。
　　王佐
　　王佐，安溪感化里人。父应基，精于医。年届九十，步履如常；举乡宾。佐享年亦八十。
　　康熙丁、戊间，大学士李光地纠义族扞卫乡里，令弟光垤、光埌夺白鸽岭，迎巡抚吴兴祚之师于仙游；佐与戎行，不辞劳瘁。以军功，扎授千总；总督姚启圣委署本邑防守。
　　——选自「泉州府志」卷五十六「扞卫」「国朝扞卫」。
　　沈高攀（高裔馨）
　　沈高攀，安溪来苏里人。为诸生，慷慨尚义。康熙甲寅、乙卯间，年甫弱冠，值漳贼煽乱，剽掠城邑；李光地招集义兵以护乡闾，举攀为里中总练，自出家赀率领兵壮协力御寇，着有劳绩，劳瘁而殁。
　　同邑诸生高裔馨，甲寅间，邑令李委御漳、同诸寇，民赖安堵。
　　——选自「泉州府志」卷五十六「扞卫」「国朝扞卫」。
　　刘望祖
　　刘望祖，安溪诸生。戊午，「海寇」未靖，李光地因安、永联界，多受寇害；以望祖有文武才，委作十五寨堡主，团练乡兵，连环御寇；里闾赖保护焉。
　　——选自「泉州府志」卷五十六「扞卫」「国朝扞卫」。
　　李光征
　　李光征，安溪人。为人持义。戊午岁海氛，李光地谕以团练乡勇，豫防详密。卒，年九十一岁；五世一堂（以上俱「安溪志」）。
　　——选自「泉州府志」卷五十六「扞卫」「国朝扞卫」。
　　黄登稚
　　黄登稚，字良策；安溪仙瀛人。常从李日燝破贼，脱光地全家之难。生平行履，卓然可称（节「安溪志」）。
　　——选自「泉州府志」卷五十六「扞卫」「国朝扞卫」。
　　周允隆
　　周允隆，安溪人。康熙丁巳，蔡寅寇安溪，李日燝荐隆任练总事。贼过新康，隆率乡勇追贼林东溪，夺马一匹，献于县令李钰，贼党自是解散；里人至今传之（「安溪志」）。
　　——选自「泉州府志」五十六「扞卫」「国朝扞卫」。
　　吴溉
　　吴溉，安溪人。康熙十七年，「海寇」围泉州；时宁海将军喇师驻漳州，贼断江东桥，援绝。李光地以学士居忧家中，遣溉与其从兄光斗率乡兵导喇公自漳州引师出安溪，海寇遁。以功，劄授把总（「安溪志」）。
　　——选自「泉州府志」卷五十六「扞卫」「国朝扞卫」。
　　白灏
　　白灏，安溪依仁里人；武生。慷慨尚义。尝从李光地协力御寇，挑练乡勇，以靖海氛。事毕，康亲王欲实授守备；以母老，辞不受（「安溪志」）。
　　——选自「泉州府志」卷五十六「扞卫」「国朝扞卫」。
　　林宏才
　　林宏才，安溪依仁里人；武生。慷慨杖义。初海氛，团练防御，保护乡闾；出家资，招募壮勇以破流贼。时有白头贼蔡寅党伙猖獗，剽掠村落；闻其严警，不敢扰犯。总督姚启圣劄付通判；以母老，辞不受。
　　——选自「泉州府志」卷五十六「扞卫」「国朝扞卫」。
　　张焞
　　张焞，字伯靖；惠安人。顺治甲午举人；辛丑进士，授推官。改曲周令，民称「张佛」；丁外艰，归。
　　值郑氏据泉，勒饷诸邑，拘絷衣冠，胁令从仕。焞倾家与之；曰：『吾头可断，志不可易』！寻大兵至，得脱。戊午，邑再陷；众遇之，曰：『此张进士，正人也』。护出之。自是，绝意仕进，键户讲学。提督段忠烈应举稔其清贫，分俸赠之。
　　年六十四，卒。着有「四书摘要」、「时拂居诗文」（雍正旧稿）。
　　——选自「泉州府志」卷五十三「仕蹟」「国朝仕蹟」。
　　洪启范
　　洪启范，字尔锡；南安英山人。少读书，沈静有智虑。时海氛未靖，山居騥扰，族推范为砦长。性方严慎密，不少假借；咸敬惮，无敢犯者。是时，泉标朱中军威望素着，为一郡长城；与洪氏深相结。山寇陈申、李复贵会攻洪砦，中军提兵擒二酋，乡人以安。
　　丁巳、戊午间，白头贼攻围安溪，拒援兵于严岭，岭峻溪恶，相持累月，安溪几不支。启范曰：『从吾乡间道由英格出贼不意，可救安溪。官兵与吾相首尾；有德而不报，非义也』。往见朱中军，言其状。中军韪之；送之出门曰：『平时握手，欢若兄弟；至军中，则无戏言！吾子慎之』。范曰：『愿当军法』！遂导官军攀陟而上，以乡兵为前锋。是日，重雾弥山谷；兵抵岭上，据胜地。贼乃觉，一战仆其旗，遂溃；其众填枕坑谷，不可胜数。乘胜抵安邑，解其围；于是洪氏义声闻于七邑。制阃郎公上其功，传旨褒嘉；当事旌以扁曰「奇谋匡国」。清溪人至今啧啧焉。
　　——选自「泉州府志」卷五十六「扞卫」「国朝扞卫」。
　　洪宝基
　　洪宝基，字伯珍；南安英山人。为诸生，慷慨有大节。时海上多故，山寇窃发；族推基督乡兵备盗，扞卫山砦，一乡赖焉。尝从数人巡徼，至石坑，猝遇巨魁廖丑——丑为贼前锋，骁勇冠其属，纵横安、同，所向无前；同行数人皆悄悄引避。基不知其为丑也，挺身迎之；丑素识基，呼其小字曰：『尔书生，今日可惜』！丑且气吞之；基亦健斗，相持颇久。同行有飞石助之者，竟擒丑，枭其首而归。由此，名震乡邑；提军段公嘉劳之。后白头贼攻安溪，宝基复与族叔启范率乡兵由间道解安溪之围（事载「安邑志」）。
　　会「海寇」郑氏派饷至英，族人奋螳臂，攻杀之；郑大怒，且剿洪氏。适族中有与郑素交者，哀解稍释，以一校行查。洪氏纷纷欲逃；宝基曰：『此时州郡皆郑境，逃且安之？彼既以查为名，顺则抚、逆则剿。我逃，是彰其罪而益其怒，吾族不保矣』。乃领鼓吹，前迎十里外；诫族人曰：『若等登砦，望吾信息吉凶，以决进退。吉则皆前；凶则各任所之，吾一身当之』。海上校见宝基，大喜下马，揖曰：『固知公等无他，吾岂以数人累一族』！洪氏由是获全。
　　宝基质直，敦族谊；遇有公事，义形于色。晚际升平，享寿考。每首春，辄置酒，召族子课文；酒后舞蹈，述壮时擒廖丑事。
　　——选自「泉州府志」卷五十六「扞卫」「国朝扞卫」。
　　施世泽（明良）
　　施世泽，即齐世；施明良，即亥世：俱晋江人。
　　世泽受康亲王随征副将劄付，随提督段应举出师海澄；城陷，世泽被执。明良在海日久，先授援剿前镇伪总兵。二人隐忍事郑，蓄谋归正。康熙十九年间，总督姚启圣密谕同安镇总兵王英遣都司施应元前往查探；世泽、明良回禀：『各路进兵，须俟省船到日，方可齐举。围头安兵甚为妥当，至期速运八桨船四十只，以便相机接取；自当密约同志，图据厦门，擒郑锦来献』。机事不密，为书办吕运出首；被郑锦捉拿，将世泽、明良在金门料罗地方磔杀，并将明良男施馨、施伟等七十三口尽沈于海。屡经督、抚具题请恤；世泽以子致远任海安营游击，赠怀远将军。
　　——选自「泉州府志」卷五十七「忠义」「国朝忠义」。
　　林皋
　　林皋，字伯宏；惠安人。从将军杨捷来征「海寇」，破淅山、东埭、万人洞诸处，擢提标游击。又以克复金、厦诸岛功，晋秩七等。□余众犹保江东桥、湾要树等砦，总督姚启圣趣兵南下；皋率所部先登，攻刘国轩所筑十九砦，平之。加拖沙喇哈番，改芜湖游击。
　　会征噶尔旦，转饷有功，陞东兖参将。旋迁定广副将，申明纪律，招徕蛮苗；远近帖服，积逋以清。擢南澳总兵，饬营规、刷陋习，兵民便之。
　　年八十七，卒。子士佐，世袭拖沙喇哈番。
　　——选自「泉州府志」卷五十六「武蹟」「国朝武蹟」。
　　洪秉钧
　　洪秉钧，字元衡；惠安人。康熙十九年，随征台湾，连复十九寨及海澄、金、厦两岛；功加左都督，授邵武营参将。值岁饥，设法赈兵，军士不匮。捐修文庙，立有「文德武功」碑。历陞肇庆参将、荆州总兵；卒。
　　子斌，以荫，授礼部郎中；隆，雍正壬子副榜；成，雍正癸卯副榜、壬子举人，任华容、江华知县。
　　——选自「泉州府志」卷五十六「武蹟」「国朝武蹟」。
　　裴震忠
　　裴震忠，晋江人。康熙十九年，率众投献厦门城，授副将劄。命往台湾宣扬圣化，招郑经等归顺，兵部给副将原衔劄付。
　　康熙二十五年，罗刹犯边；震忠带领闽省藤牌兵随大将进征五次，奋勇争先，俘馘无数，大将军给赏银币。叙功，授龙门水师协右营守备，引见记名。在任十四年，束兵安民，地方宁静。
　　三十九年，推陞陕西左营游击。以染血疾，乞休；原品致仕。
　　——选自「泉州府志」卷五十六「武蹟」「国朝武蹟」。
　　林汇
　　林汇，字如渊；惠安人。父早殁，母周氏守贞鞠之。
　　汇少倜傥不群。会总督姚启圣统师削平金、厦、澎、台，汇上策干之；授以援剿劄付，训督舟师。叙功，奏授左都督。
　　丙子，谒选，授湖广竹山游击；历山东登莱参将。秩满，陞湖广黄州副将。黄梅，故陈友谅窃发地；地险民凶，因逼于县官，变起不测。汇亲到晓谕，鹰眼悉化；督府褒奖。
　　居四载，以病告归；足迹不入城市。
　　——选自「泉州府志」卷七十六「补编」。
　　傅为霖
　　傅为霖，字石漪，号晦三；南安人，明会元夏器之后。由海上纳款，制军姚公启圣颇得其力。郑氏尽杀其眷属，独为霖与其父逃免。
　　康熙间，授松江府通判，署华亭县；逋饷数万，咄嗟立办。摄郡篆；累年积牍，次第裁决，皆报可。其间多以援赦请，人叹于公复出云。
　　为霖能文，工诗。初抵通判任，即携其祖夏器「锦泉集」，与云间□□□、周茂源、张若羲、董俞等校梓之；诸公皆为之序。于厅事之西葺屋数楹，颜曰「绿绮堂」；延名俊觞酒赋诗。其诗秀骨逸气，饶于藻而沈于思。所着有「阳谷诗集」、「文集」、「别集」。
　　——选自「泉州府志」卷五十五「文苑」「国朝文苑」一。
</div>
    <div class="pagination">
<a href="泉州府志选录_page10.html">上一页</a><span>...</span><a href="泉州府志选录_page6.html">6</a><a href="泉州府志选录_page7.html">7</a><a href="泉州府志选录_page8.html">8</a><a href="泉州府志选录_page9.html">9</a><a href="泉州府志选录_page10.html">10</a><span class="current-page">11</span><a href="泉州府志选录_page12.html">12</a><a href="泉州府志选录_page13.html">13</a><a href="泉州府志选录_page14.html">14</a><a href="泉州府志选录_page15.html">15</a><a href="泉州府志选录_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
