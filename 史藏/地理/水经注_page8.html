<!DOCTYPE html>
<html>
<head>
    <meta charset="UTF-8">
    <title>水经注 - 第 8 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注 - 第 8 页/共 34 页</h1>
    <div class="content">丹水出长平北山，南流。秦坑赵众，流血丹川，由是俗名为丹水，斯为不经矣。丹水又东南流，注于丹谷，即刘越石《扶风歌》所谓丹水者也。《晋书地道记》曰：县有太行关，丹溪为关之东谷，途自此去，不复由关矣。丹水又迳二石人北，而各在一山，角倚相望，南为河内，北曰上党，二郡以之分境。丹水又东南，历西岩下，岩下有大泉涌发，洪源巨轮，渊深不测，蘋藻冬芹，竟川含绿，虽严辰肃月，无变暄萋。丹水又南，白水注之。水出高都县故城西，所谓长平白水也。东南流历天井关。《地理志》曰：高都县有天井关。蔡邕曰：太行山上有天井，关在井北，遂因名焉。故刘歆《遂初赋》曰：驰太行之崄峻，入天井之高关。太元十五年，晋征虏将军朱序，破慕容永于太行，遣军至白水，去长子一百六十里。白水又东，天井溪水会焉。水出天井关，北流注白水，世谓之北流泉。
白水又东南流，入丹水，谓之白水交丹水。又东南出山迳鄈城西，城在山际，俗谓之期城，非也。京相璠曰：河内山阳西北六十里有鄈城。《竹书纪年》曰：梁惠成王元年，赵成侯偃、韩懿侯若伐我葵，即此城也。丹水又南，屈而西转，光沟水出焉。丹水又西，迳苑乡城北，南屈东转，迳其城南，东南流注于沁，谓之丹口。《竹书纪年》曰：晋出公五年，丹水三日绝，不流。幽公九年，丹水出，相反击。即此水也。
沁水又东，光沟水注之。水首受丹水，东南流，界沟水出焉。又南入沁水，又东南流，迳成乡城北，又东迳中都亭南，左合界沟水，水上承光沟，东南流，长明沟水出焉。又南迳中都亭西，而南流注于沁水也。

△又东过周县北。
县故州也。《春秋左传》隐公十有一年，周以赐郑公孙段，六国时，韩宣子徙居之。有白马沟水注之，水首受白马湖，湖一名朱管陂。陂上承长明沟。湖水东南流，迳金亭西，分为二水，一水东出为蔡沟，一水南流注于沁水也。

△又东过怀县之北。
《韩诗外传》曰：武王伐纣，到邢邱，更名邢邱曰怀。春秋时，赤翟伐晋，围怀，是也。王莽以为河内，故河内郡治也。旧三河之地矣。韦昭曰：河南、河东、河内为三河也。县北有沁阳城，沁水迳其南而东注也。

△又东过武德县南，又东南至荥阳县北，东入于河。
沁水于县南水积为陂，通结数湖，有朱沟水注之。其水上承沁水于沁水县西北，自方口东南流，奉沟水右出焉。又东南流，右泄为沙沟水也。其水又东南，于野王城西，枝渠左出焉，以周城溉，东迳野王城南，又屈迳其城东，而北注沁水。朱沟自枝渠东南，迳州城南，又东迳怀城南，又东迳殷城北。郭缘生《述征记》曰：河之北岸，河内怀县有殷城。或谓楚、汉之际，殷王卬治之，非也。余按《竹书纪年》云：秦师伐郑，次于怀，城殷，即是城也。然则殷之为名久矣，知非从卬始。昔刘琨以郭默为殷州刺史，督缘河诸军事，治此。朱沟水又东南注于湖。湖水又右纳沙沟水。水分朱沟南派，东南迳安昌城西。汉成帝河平四年，封丞相张禹为侯国。今城之东南有古冢，时人谓之张禹墓。余按《汉书》禹，河内轵人，徙家莲芍。鸿嘉元年，禹以老乞骸，自治冢茔，起祠堂于平陵之肥牛亭，近延陵，奏请之，诏为徙亭。哀帝建平二年薨，遂葬於彼。此则非也。沙沟水又东，迳隰城北，《春秋?僖公二十五年》，取太叔于温，杀之于隰城，是也。京相璠曰：在怀县西南。又迳殷城西，东南流入于陂。
陂水又直荥阳县北，东南流入于河。先儒亦咸谓是沟为济渠。故班固及阚骃并言济水至武德入河，盖济水枝渎条分，所在布称，亦兼丹水之目矣。
○淇水
△淇水出河内隆虑县西大号山。
《山海经》曰：淇水出沮洳山。水出山侧，颓波漰注，冲激横山，山上合下开，可减六七十步，巨石磥砢，交积隍涧，倾澜渀荡，势同雷转，激水散氛，暧若雾合。又东北，沾水注之。水出壶关县东沾台下。石壁崇高，昂藏隐天，泉流发于西北隅，与金谷水合，金谷即沾台之西溪也。东北会沾水，又东流注淇水。淇水又迳南罗川，又历三罗城北，东北与女台水合。水发西北三女台下，东北流注于淇。
淇水又东北历淇阳川，迳石城西北。城在原上，带涧枕淇。
淇水又东北，西流水注之。水出东大岭下，西流，迳石楼南，在北陵石上，练垂桀立，亭亭极峻。其水西流，迳注于淇。
又东迳冯都垒南，世谓之淇阳城，在西北三十里。
淇水又东出山，分为二水，水会立石堰，遏水以沃白沟，左为菀水，右则淇水。自元甫城东南，迳朝歌县北。《竹书纪年》，晋定公二十八年，淇绝于旧卫，即此也。淇水又东，右合泉源水。水有二源，一水出朝歌城西北，东南流。老人晨将渡水，而沉吟难济。纣问其故，左右曰：老者髓不实，故畏寒也。纣乃于此斮胫而视髓也。其水南流东屈，迳朝歌城南。《晋书地道记》曰：本沫邑地。
《诗》云：爰采唐矣，沫之乡矣。殷王武丁，始迁居之，为殷都也。《禹贡》，纣都在冀州大陆之野，即此矣。有糟邱酒池之事焉。有新声靡乐，号邑朝歌。晋灼曰：《史记?乐书》，纣为《朝歌》之音，朝歌者，歌不时也。故墨子闻之，恶而回车，不迳其邑。《论语撰考谶》曰：邑名朝歌，颜渊不舍，七十弟子揜目，宰予独顾，由蹙堕车。宋均曰：子路患宰予顾视凶地，故以足蹙之，使堕车也。今城内有殷鹿台，纣昔自投于火处也。《竹书纪年》曰：武王亲禽帝受辛于南单之台，遂分天之明。南单之台，盖鹿台之异名也。武王以殷之遗民，封纣子武庚于兹邑，分其地为三，曰邶、鄘、卫，使管叔、蔡叔、霍叔辅之，为三监。
三监叛，周讨平，以封康叔为卫。箕子佯狂自悲，故《琴操》有《箕子操》，迳其墟，父母之邦也，不胜悲，作麦秀歌。地居河、淇之间，后乃属晋，战国时皆属于赵。男女淫纵，有纣之馀风。土崄多寇，汉以虞诩为长，朋友以难治致吊。
诩曰：不遇盘根错节，何以别利器乎？又东与左水合，谓之马沟水。水出朝歌城北，东流，南屈至其城东，又东流与美沟水合。水出朝歌西北大岭下，东流迳骆驼谷，于中逶迤九十曲，故俗有美沟之目矣。历十二崿，崿流相承，泉响不断，返水捍注，捲复深隍，隍间积石千通，水穴万变，观者若思不周赏，情乏图状矣。其水东迳朝歌城北，又东南流，注马沟水，又东南注淇水，为肥泉也。故《卫诗》曰：我思肥泉，兹之永叹。《毛注》云：同出异归为肥泉。《尔雅》曰：归异出同曰肥。《释名》曰：本同出时，所浸润少，所归各枝散而多，似肥者也。
犍为舍人曰：水异出，流行合同曰肥。今是水异出同归矣。《博物志》谓之澳水。
《诗》云：瞻彼淇澳，菉竹猗猗。毛云：菉，王刍也；竹，编竹也。汉武帝塞决河，斩淇园之竹木以为用。寇恂为河内，伐竹淇川，治矢百馀万，以输军资。今通望淇川，无复此物。惟王刍编草，不异毛兴。又言：澳，隈也。郑亦不以为津源，而张司空专以为水流入于淇，非所究也。然斯水即《诗》所谓泉源之水也。
故《卫诗》云，泉源在左，淇水左右。卫女思归，指以为喻，淇水左右，盖举水所入为左右也。淇水又南，历枋堰，旧淇水东南流，迳黎阳县界南入河。《地理志》曰：淇水出共，东至黎阳入河。《沟洫志》曰：遮害亭西一十八里至淇水口是也。汉建安九年，魏武王于水口，下大枋木以成堰，遏淇水东入白沟，以通漕运，故时人号其处为枋头。是以卢谌《征艰赋》曰：后背洪枋巨堰，深渠高堤者也。自后遂废，魏熙平中复通之。故渠历枋城北，东出，今渎破故堨。其堰悉铁柱，木石参用。其故渎南迳枋城西。又南分为二水：一水南注清水，水流上下，更相通注，河清水盛，北入故渠，自此始矣。一水东流，迳枋城南，东与菀口合。
菀水上承淇水于元甫城西北，自石堰东注菀城西，屈迳其城南，又东南流历土军东北，得旧石浢，故五水分流，世号五穴口，今惟通并为二水。一水西注淇水，谓之天井沟。一水迳土军东，分为蓼沟，东入白祀陂。又南分，东入同山陂，溉田七十馀顷。二陂所结，即台阴野矣菀水东南入淇水。
淇水右合宿胥故渎，渎受河于顿邱县遮害亭东，黎山西北。会淇水处，立石堰遏水，令更东北注。魏武开白沟，因宿胥故渎而加其功也。故苏氏曰：决宿胥之口，魏无虚、顿丘。即指是渎也。
淇水又东北流，谓之白沟，迳雍榆城南。《春秋?襄公二十三年》，叔孙豹救晋，次于雍榆者也。淇水又北迳其城东，东北迳同山东，又东北迳帝喾冢西，世谓之顿邱台，非也。《皇览》曰：帝喾冢在东郡濮阳、顿丘城南台阴野中者也。
又北迳白祀山东，历广阳里，迳颛顼冢西，俗谓之殷王陵，非也。《帝王世纪》曰：颛顼葬东郡顿丘城南，广阳里大冢者是也。
淇水又东屈而西转，迳顿丘北。故阚骃云：顿丘在淇水南。《尔雅》曰：山一成谓之顿丘。《释名》谓一顿而成丘，无高下小大之杀也。《诗》所谓送子涉淇，至于顿丘者也。魏徙九原、西河、土军诸胡，置土军于丘侧，故其名亦曰土军也。又屈迳顿丘县故城西，《古文尚书》以为观地矣，盖太康弟五君之号曰五观者也。《竹书纪年》晋定公三十一年，城顿丘。《皇览》曰：顿丘者，城门名顿丘道。世谓之殷，皆非也，盖因丘而为名，故曰顿丘矣。淇水东北，迳枉人山东，牵城西。《春秋?定公十四年》，公会齐侯于牵者也。杜预曰：黎阳东北有牵城，即此城矣。淇水又东北，迳石柱冈，东北注矣。

△东过内黄县南为白沟。
淇水又东北，迳并阳城西，世谓之辟阳城，非也。即《郡国志》所谓内黄县有并阳聚者也。白沟又北，左合荡水，又东北流，迳内黄县故城南。县右对黄泽，《郡国志》曰：县有黄泽者也。《地理风俗记》曰：陈留有外黄，故加内。《史记》曰：赵廉颇伐魏，取黄。即此县。

△屈从县东北与洹水合。
白沟自县北迳戏阳城东，世谓之羛阳聚。《春秋左传?昭公九年》，晋荀盈如齐逆女，还，卒戏阳，是也。白沟又北，迳高城亭东，洹水从西南来注之。
又北迳问亭东，即魏县界也。魏县故城，应劭曰：魏武侯之别都也。城内有武侯台，王莽之魏城亭也。左与新河合，洹水枝流也。白沟又东北，迳铜马城西，盖光武征铜马所筑也，故城得其名矣。
白沟又东北，迳罗勒城东，又东北，漳水注之，谓之利漕口。自下清漳、白沟、淇河，咸得通称也。

△又东北过馆陶县北，又东北过清渊县西。
白沟水又东北，迳赵城西，又北阿难河出焉，盖魏将阿难所导，以利衡渎，遂有阿难之称矣。
白沟又东北，迳空陵城西，又北迳乔亭城西，东去馆陶县故城十五里，县即《春秋》所谓冠氏也，魏阳平郡治也。淇水又屈迳其县北。
又东北，迳平恩县故城东。《地理风俗记》曰：县故馆陶之别乡也，汉宣帝地节三年置，以封后父许伯为侯国。《地理志》，王莽之延平县矣。
淇水又东迳清渊县故城西，又历县之西北为清渊，故县有清渊之名矣，世谓之鱼池城，非也。
淇水又东北迳榆杨城北。汉武帝封太常江德为侯国。文颖曰：邑在魏郡清渊，世谓之清渊城，非也。

△又东北过广宗县东，为清河。
清河东北迳广宗县故城南。和帝永元五年，封皇太子万年为王国。田融言，赵立建兴郡于城内，置临清县于水东，自赵石始也。清河之右，有李云墓。云字行祖，甘陵人。好学，善阴阳，举李廉，迁白马令。中常侍单超等立掖庭民女亳氏为后，后家封者四人，赏赐巨万。云上书，移副三府曰：孔子云，帝者，谛也。
今尺一拜用，不经御省，是帝欲不谛乎？帝怒，下狱，杀之。后冀州刺史贾琮使行部，过祠云墓，刻石表之，今石柱尚存，俗犹谓之李氏石柱。
清河又东北，迳界城亭东。水上有大梁，谓之界城桥。《英雄记》曰：公孙瓒击青州黄巾贼，大破之，还屯黄宗。袁本初自往征瓒，合战于界桥南二十里。
绍将曲义破瓒于界城桥，斩瓒冀州刺史严纲，又破瓒殿兵于桥上，即此梁也。世谓之鬲城桥，盖传呼失实矣。
清河又东北迳信乡西。《地理风俗记》曰：甘陵西北十七里有信乡，故县也。
清河又北，迳信成县故城西。应劭曰：甘陵西北五十里有信成亭，故县也。赵置水东县于此城，故亦曰水东城。
清河又东北，迳清阳县故城西，汉高祖置清河郡，治此。景帝中三年封皇子乘为王国，王莽之河平也。汉光武建武二年，西河鲜于冀为清河太守，作公廨，未就而亡。后守赵高计功用二百万，五官黄秉、功曹刘适言四百万钱。于是冀乃鬼见，白日道从入府，与高及秉等对共计校，定为适、秉所割匿。冀乃书表自理。
其略言：高贵不尚节，亩垄之夫，而箕踞遗类，研密失机，婢妾其性，媚世求显，偷窃银艾，鄙辱天官，《易》讥负乘，诚高之谓。臣不胜鬼言，谨因千里驿闻，付高上之，便西北去三十里，车马皆灭，不复见。秉等皆伏地物故。高以状闻，诏下还冀西河田宅，妻子焉，兼为差代，以旌幽中之讼。汉桓帝建和二年改清河为甘陵王国，以王妖言徙，其年立甘陵郡，治此焉。

△又东北过东武城县西。
清河又东北，迳陵乡西。应劭曰：东武城西南七十里有陵乡，故县也。后汉封太仆梁松为侯国，故世谓之梁侯城，遂立侯城县治也。
清河又东北，迳东武城县故城西。《史记》，赵公子胜号平原君，以解邯郸之功，受封于此。定襄有武城，故加东矣。清河又东北，迳复阳县故城西。汉高祖七年，封右司马陈胥为侯国，王莽更名之曰乐岁。《地理风俗记》曰：东武城西北三十里，有复阳亭，故县也。世名之曰槛城，非也。
清河又东北流，迳枣强县故城东。《史记?建元以来王子侯者年表》云：汉武帝元朔三年，封广川惠王子晏为侯国也。应劭《地理风俗记》曰：东武城西北五十里，有枣强城，故县也。

△又北过广川县东。
清河北迳广川县故城南。阚骃曰：县中有长河为流，故曰广川也。水侧有羌垒，姚氏之故居也，今广川县治。清河又东北，迳历县故城南。《地理志》，信都之属县也，王莽更名曰历宁也。应劭曰：广川县西北三十里，有历城亭，故县也。今亭在县东如北，水济尚谓之为历口渡也。

△又东过修县南，又东北过东光县西。
清河又东北，左与张甲屯、绛故渎合。阻深堤高障，无复有水矣。又迳修县故城南，屈迳其城东。修音条。王莽更名之曰治修。《郡国志》曰：故属信都。
清河又东北，左与横漳枝津故渎合。又东北迳修国故城东，汉文帝封周亚夫为侯国，故世谓之北修城也。清河又东北，迳邸阁城东。城临侧清河，晋修县治。
城内有县长鲁国孔明碑。
清河又东，至东光县西南，迳胡苏亭。《地理志》，东光有胡苏亭者也。世谓之羌城，非也。
又东北，右会大河故渎，又迳东光县故城西。后汉封耿纯为侯国。初平二年，黄巾三十万人，入渤海，公孙瓒破之于东光界，追奔是水，斩首三万，流血丹水，即是水也。

△又东北过南皮县西。
清河又东北，无棣沟出焉。东迳南皮县故城南，又东迳乐亭北，《地理志》之临乐县故城也，王莽更名乐亭。《晋书地道志》、《太康地记》，乐陵国有新乐县，即此城矣。又东迳新乡城北，即《地理志》高乐故城也，王莽更之曰为乡矣。无棣沟又东分为二渎。无棣沟又东迳乐陵郡北。
又东屈而北出，又东转，迳苑乡故城南，又东南，迳高城县故城南，与枝渎合。渎上承无棣沟，南迳乐陵郡西，又东南，迳千童县故城东。《史记?建元以来王子侯者年表》曰：故重也，一作千钟。汉武帝元朔四年，封河间献王子刘阴为侯国。应劭曰：汉灵帝改曰饶安也。魏沧州治。枝渎又南东屈，东北注无棣沟。
无棣沟又东北，迳一故城北，世谓之功城也。又东北，迳盐山东北入海。《春秋?僖公四年》，齐、楚之盟于召陵也，管仲曰：昔召康公锡命先君太公履，北至于无棣。盖四履之所也。京相璠曰：旧说无棣在辽西孤竹县。二说参差，未知所定。然管仲以责楚，无棣在此，方之为近。既世传以久，且以闻见书之。清河又东北，迳南皮县故城西。《十三州志》曰：章武有北皮亭，故此曰南皮也。王莽之迎河亭。《史记?惠景侯者年表》云：汉文帝后七年中，封孝文后兄子彭祖为侯国。建安中，魏武擒袁谭于此城也。
清河又北，迳北皮城东，左会滹沱别河故渎，谓之合口，故谓之合城也。
《地理风俗记》曰：南皮城北五十里有北皮城，即是城矣。

△又东北，过浮阳县西。
清河东北流，浮水故渎出焉。按《史记》，赵之南界，有浮水出焉。浮水在南，而此有浮阳之称者，盖浮水出入津流，同逆混并，清漳二渎，河之旧道，浮水故迹，又自斯别，是县有浮阳之名也。首受清河于县界，东北迳高城县之苑乡城北，又东迳章武县之故城南。汉文帝后七年，封孝文后弟窦广国为侯国。王莽更名桓章。晋太始中，立章武郡，治此。浮水故渎，又东迳箧山北。《魏土地记》曰：高城东北五十里有箧山，长七里。浮渎又东北，迳柳县故城南。汉武帝元朔四年，封齐孝王子刘阳为侯国。《地理风俗记》曰：高城县东北五十里有柳亭，故县也，世谓之辟亭，非也。浮渎又东北，迳汉武帝望海台，又东注于海。应劭曰：浮阳，浮水所出，入海，潮汐往来日再。今沟无复有水也。
清河又北，分为二渎，枝分东出，又谓之浮渎。清河又北，迳浮阳县故城西，王莽之浮城也。建武十五年，更封骁骑将军平乡侯刘歆为侯国。魏浮阳郡治。又东北，滹沱别渎注焉，谓之合口也。

△又东北，过濊邑北。
濊水出焉。

△又东北，过乡邑南。
清河又东，分为二水，枝津右出焉。东迳汉武帝故台北。《魏土地记》曰：章武县东一百里，有武帝台。南北有二台。相去六十里，基高六十丈，俗云，汉武帝东巡海上所筑。又东注于海。清河又东北，迳纻姑邑南，俗谓之新城，非也。

△又东北，过穷河邑南。
清河又东北，迳穷河邑南，俗谓之三女城，非也。东北至泉周县，北入滹沱水。《经》曰：笥沟东南至泉周县，与清河合，自下为派河尾也。又东，泉周渠出焉。

△又东北，过漂榆邑，入于海。
清河又东，迳漂榆邑故城南，俗谓之角飞城。《赵记》云：石勒使王述煮盐于角飞，即城异名矣。《魏土地记》曰：高城县东北一百里，北尽漂榆东临巨海，民咸煮海水，藉盐为业。即此城也。清河自是入于海。
○荡水
△荡水出河内荡阴县西山东。
荡水出县西石尚山，东流，迳其县故城南，县因水以取名也。晋伐成都王颖，败帝于是水之南，卢綝《四王起事》曰：惠帝征成都王颖，战败，时举辇司马八人，辇犹在肩上，军人竞就杀举辇者，乘舆顿地，帝伤三矢，百僚奔散。惟侍中嵇绍扶帝，士将兵之。帝曰：吾吏也，勿害之。众曰：受太弟命，惟不犯陛下一人耳。遂斩之，血污帝袂，将洗之，帝曰：嵇侍中血，勿洗也。此则稽延祖殒命之所。

△东北至内黄县，入于黄泽。
羑水出荡阴西北韩大牛泉。《地理志》曰：县之西山，羑水所出也。羑水又东，迳韩附壁北，又东，流迳羑城北，故羑里也。《史记音义》曰：牖里在荡阴县。《广雅》称：狱，犴也。夏曰夏台，殷曰羑里，周曰囹圄。皆圜土。昔殷纣纳崇侯虎之言，囚西伯于此。散宜生、南宫括见文王，乃演《易》，用明否、泰始终之义焉。羑城北水积成渊，方一十馀步，深一丈馀，东至内黄，与防水会。
</div>
    <div class="pagination">
<a href="水经注_page7.html">上一页</a><span>...</span><a href="水经注_page3.html">3</a><a href="水经注_page4.html">4</a><a href="水经注_page5.html">5</a><a href="水经注_page6.html">6</a><a href="水经注_page7.html">7</a><span class="current-page">8</span><a href="水经注_page9.html">9</a><a href="水经注_page10.html">10</a><a href="水经注_page11.html">11</a><a href="水经注_page12.html">12</a><a href="水经注_page13.html">13</a><span>...</span><a href="水经注_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
