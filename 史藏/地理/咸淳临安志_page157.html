<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 157 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 157 页/共 177 页</h1>
    <div class="content">在县西南二十里招德乡旧名兴善麟德二年建治平二年改今额
　　　　　天真院
在县西南二十里招德乡旧名真君咸和二年建郭文举曾于此修道故名　治平二年改今额
　　　　　善应院
在县西南二十里招德乡旧名灵应天成二年建治平二年改今额
　　　　　崇先资福院
在县西南一十二里招德乡　绍兴二十九年建
　　　　　灵源院
在县东南一十二瑞安乐乡旧名龙泉咸通七年建 治平二年改今额
题咏【唐张承吉留题云四回山一面楼殿倚嵯峨中路见山远上方行石多天晴花气漫地暖鸟音和徒（汀去丁改敕）葛仙井此生其柰何】
　　　　　澄鉴院
在县东一十五瑞安乐乡　绍兴二十五年建移请今额
　　　　　定水院
在县东一十五瑞安乐乡　绍兴二十八年建移请今额
　　　　　金山院
在县南一十五里钦德乡旧名金源广顺二年建治平二年改今额
　　　　　静林寺
在县东南一十二里钦德乡萧梁时建中废人呼为寺坞林木森隘人迹罕至阴雨时或闻钟鼓锣钹声有僧利钦筑庵坞中渐拓基址得大石龟二断碑一文磨灭不可辨止存篆文静林寺记四字又得古井六及阶砌隐约尚存于是寺复兴　绍兴四年重建
　　　　　广福院
在县西一十二里同化乡旧名兴圣广明元年建　熙宁元年改圣寿　隆兴元年改今额
　　　　　般若院
在县北二十五里孝行乡旧名长乐大中十一年建　祥符元年改今额
　　　　　无相寺
在县北三十里孝行乡旧名无碍永明二年建　治平二年改今额
　　　　　无相禅院
在县北四十里孝行乡旧名吉祥咸通十四年建　大中祥符元年改今额
　　　　　慈圣寺
在县东北四十里常熟乡旧名灵岳寺【唐欧阳询寺记略云杭州余杭县西北有镇曰曹桥镇走北十里得精舍曰灵岳兹寺也建武二年有周闽越王无诸十二代孙摇氏舍宅之所建也】 后唐天成元年复置　治平二年改今额
　　　　　胜因院
在县东五十里常熟乡旧名报圣开成二年建　治平二年改今额
　　　　　大智院
在县东四十里常熟乡旧名感山同光二年建治平二年改今额
　　　　　崇因报本禅院
在县东三十五里常熟乡旧名兴福　干德四年建　大中祥符中改普宁　绍兴三十一年改今额
　　　　　大觉禅院
在县北四十里常熟乡　绍兴三十年建
　　　　　普安院
在县东北三十五里常熟乡　绍兴二十七年建请今额
　　　　　圆教院
在县北四十五里长安乡旧名法华同光三年建大中祥符元年改今额
　　　　　悟真院
在县东北三十五里长安乡旧名吴山咸通八年建　治平二年改今额
题咏【王荆公诗野水纵横（汀去丁改敕）屋除午窗残梦鸟相呼春风日日吹香草山北山南路欲无】
　　　　　大安院
在县北五十里长安乡旧名境安咸通十二年建　治平二年改今额
　　　　　广福院
在县北三十里长安乡旧名安众同光三年建　治平二年改圣寿　隆兴二年改今额
　　　　　光教院
在县北八十里止戈乡旧名龙光大同二年建　治平二年改今额有清习阁
题咏【邑尉闻人符题清习阁云清晓卷书坐开帘揖远峰腻云留宿润膏雨沐春容世味生来薄诗愁晚更浓溪山看未足还听暮楼钟】
　　　　　慈济院
在县北六十里止戈乡旧名吴山天成二年建　治平二年改今额
　　　　　甘露寺
在县北八十里止戈乡旧名石泉永泰元年建　治平二年改今额
　　　　　慈相院
在县北一百里止戈乡旧名石佛天成四年建　治平二年改今额
　　　　　宝严寺
在县北一百二十里止戈乡旧名宝隆干化二年建　治平二年改今额
　　　　　崇觉院
在县北七十里止戈乡旧名宝幢干符元年建　治平二年改今额
　　　　　净严院
在县北六十里止戈乡旧名灵石天福七年建　治平二年改今额
　　　　　正观院【以下尼院】 
在县南一里旧名祈福天监二年建　大中祥符元年改今额
　　　　　净安院
在县一里旧名南禅干化三年建　治平闲改今额
　　　　临安县
　　　　　径山能仁禅院
在县北三十里乃天目之东北山也开山曰国一禅师法钦唐代宗时诏杭州即其庵所建径山寺【详具径山】 干符六年改为干符镇国院　大中祥符改赐承天禅院　政和七年【县志云开禧元年】 改今额初师之来是山也猛兽不搏鸷鸟不击山下之民不渔不猎有白兔二拜跪于杖屦闲有灵鸡常随法会不食生类及师之长安鸡长鸣三日而死今灵鸡冢存焉　绍兴闲大慧妙喜禅师宗杲住山衲子云集乃建千僧阁有妙喜庵
孝宗皇帝御书扁
显仁皇太后
高宗皇帝尝游幸前后赐赉甚渥　乾道四年乃建龙游阁
记文【吴尚书泳撰重建寺记　国家驻跸临安自西天目龙翔凤舞舒冈布麓蟠结而为帝王之都者钱塘也自东南天目熊腾马奔凌深拔峭发越而为梵释之宫者径山也山径名乃天目之径路其地尊故鬼神不敢宅其境胜故凡庶不得居必也以大法力建大道场然后能储精会秀揽光景而纳于其中始国一禅师卓锡于此兴废逮今盖已四百余年矣先是　庆元己未冬龙王殿灾精庐佛宇一夕而烬住持僧元聪治故而复新之后三十五年夏再毁无准师范慨然叹曰曩在育王时曾梦一神人伟衣冠盛仪卫驰骑而前迎畴昔之夜又梦前神人者持念一宝珠以相授曰谨勿讶或谓梦之神即山之龙珠之数即火之日也岂住止成坏皆数耶师于是以精进心转不退轮以勇健力挝无畏鼓披榛塞窍高深度材于山视昔所封植可以为榱为梁为杗为桷者适饱厥用则鸠工聚粮命干力之僧相其役一念纔起诸天响合　上方颁赉甚渥公卿大夫士乐施舍南国之好善者不祈而献货不命而献力越三年考成曰殿曰堂曰门曰廊曰楼观栖客之庐斋庖之所库庾井厩靡不毕具最是龙游阁居翠峰之顶画栱璇题承云纳日而虚（木阎）外曰凌霄之阁天空宇迥若与灏气者游循而下曰宝殿曰（王缶）所曰灵泽殿曰妙庄严阁不但如飞来涌出而　宸奎丽画宝镇此山实振古所未有旧两僧堂幼学者居外久习者居内殆非不二法门今则统而为一楹七而口九席七十有四而衲千焉矧翼五凤而闶离门之虚建万佛而补艮山之阙皆以大用胜服之若夫乘金相水西奉多闻异僧所云更不道也比年以来岁数不登诸方寺宇兵残火毁荒基断础相望百不能兴一二师乃于艰棘之秋廉以克己勤以募众竟乘愿力成就兹事岂不谓释中之杰耶虽然予尝闻瞿昙氏之为教也旅泊三界木下一宿穴土为庐编茅为庵达磨之不屋也德山之无殿也包摄之不设佛像也杨岐之不盖僧堂也凤穴之不葺破院也林洋泰布衲之不饰寺塔不占檀那地也瓦石击竹无非道山桃开花无非禅地上木庭下柏无非佛安得有宫殿楼观之华哉无准曰不也了性者真幻皆性证实者权假皆实一大宝藏半说庄严一部华严只言现量有是身非旅亭也有是物非寓宇也有是居处室庐非假观也有是宫殿楼阁非化城也于密屋可以识无漏于镜壁可以见因果于广大楼阁可以观三生立一枯木为象可以起人敬心拈一团泥涂地可以使人不堕恶趣茎草建剎具足大智聚沙为塔皆成佛道安得谓无笵金合土塈茨丹雘之事哉予谓南前之说则一切有为之事俱落虚无由后之说则诸祖无上之宗悉成断灭泥空则如盲人摸象黑山窟里修行堕有则犹跛鳖困泥浊海波中起没二说皆非也道有则一尘不立道无则一法不舍于真空而不着顽空于妄有而转归妙有性圆而不偏念活而无弊合体性名貌融为一源其庶乎道哉师曰斯事且止普乐院火永邦建之记者张无尽也圜通寺焚师序复之记者周益公也己未之厄聪亦求记于楼学士子旧词臣也盍为我识之岁丁酉登山口首请守宁国又请奉祠龟溪请益勤且曰　上累（月分）金币赐　御书复贲范　金襕法衣佛铿师号盖自灵山付嘱以来未有如今　天子神圣慈武清心寡欲笃行善道扶立教门如此之力子尚可得而辞耶泳不尝醍醐不嗅薝卜枮藤败笔何能铺述盛美然学自孔氏所求乎子以事父臣以事君常恐不尽其分无以报　国汝等舍世俗家出形色界辞亲割爱不拜　君父饭以珍厨栖以大厦将于何所求报国恩持经诵咒不足以报谈空说妙不足以报殚子之力尽未来世以无量（王缶）聚无量庄严不足以报惟发扬大旨警悟群迷具如来眼踏毘卢（左上囱下心右页）掘二祖髓御大梅心标俱胝指破马师钦师惑使一切众生成等正觉具真是报国恩处鉴曰唯乃为之记○张魏公浚撰大慧禅师塔铭　先是　上为普安郡王时闻师名尝遣内都监至径山谒师师作偈以献上甚佳之及在建邸复遣内知客请师山中为众说法亲书妙喜庵大慧禅师明年复取向所赐　宸翰以　御宝识之　恩宠加厚而师亡矣仰惟　主上神圣英武资不世出而惠顾一方外之士如此盖师于释氏所谓卓然杰出于当世者忠诚感格得之天理是以上动宸心眷知特异吁其盛哉自昔圣贤以传心为学诚明合体变化兴焉西方之教指心空为解脱究竟盖得一而不见诸用而悟入要处或几于尽性者所为后世三宗并行临济三传号为得人超出声尘不立一法根源直截以证为拯焜耀震动卷舒无碍如狮子吼游戏自在获大无畏此固不可以智知识识也临济六传至杨岐再世而圆悟禅师克勤得法于五祖演被遇两朝其道盖盛行矣师实嗣圆悟益光明焉师讳宗杲宣州宁国人姓奚氏年十七为浮图不欲居乡里从经论师即出行四方始从曹洞诸老宿游既得其说叹曰是果佛祖意耶去之谒湛堂准准识师眉睫闲久谓之曰子谈皆通畅特未可以敌生死吾今疾革他日见州勤当能办子事勤即圆悟师也湛堂死师谒丞相张公无尽求准塔铭无尽门庭高于天下士亦少许可见师一言而契即下榻朝夕与语名其庵曰妙喜字之曰昙晦且谓子必见圆悟师吾助子往遂津致行李来京师见勤于天宁一日勤升堂师豁然神悟以语勤勤曰未也子虽有得矣而大法故未明又一日勤举演大师有句无句语师言下得大安乐法勤拊掌曰始知吾不汝欺邪自是纵横踔厉无所疑于心大肆其说如苏张之雄辩孙吴之用兵如建瓴水转圆石于千仞之阪诸老敛衽莫当其锋于是贤士大夫往往争与之游云云浚在蜀时勤亲以师嘱谓真得法髓浚造朝遂以临安径山延之道法之盛冠于一时百舍重趼往迁惟恐后拜其门惟恐不得见至无所容敞千僧之阁以居之凡二千余众所交皆俊乂当时名卿如侍郎张公子韶为莫逆交而师亦竟以此遇祸盖当轴者恐其议己恶之也毁衣焚牒屏居衡州凡十年徙梅州梅州瘴疠寂寞之地其徒里粮从之虽死不悔噫是非有以真服其心而然耶又五年　太上皇帝特恩放还云云将示寂亲书遗奏及寄声告别右相汤公又贻书于浚了贤请偈复取笔大书不少乱师虽为方外士而义笃君亲每及时事爱君忧时见之词气其论甚正确云云使为吾儒岂不为名士而其学佛亦卓然自立于当世非豪杰丈夫哉云云呜呼我识师之早此心默契未言先同从容酬接达旦不倦人闲至乐孰与等拟盖惜其泯没山林慧利之不博加于人也然而以道观之安可以隐显去来索师于形骸之内哉我实知师宜为之铭曰死生为一非想非说澄澈了悟一息千劫嗟师何为拳拳忠孝欲迪群迷俾趋正教嘻笑怒骂佛事炽然情生智隔疑谛兴焉天目巍巍终古莫移师之道德此山与齐○陆待制游撰别峰禅师塔铭南山自长安汉中西南驰为蟠为岷岷东行纡余起伏历蛮夷中跨轶且千里然后秀伟特起为三峰磨星辰蓄云雨龙蟠凤翥是名峨眉山通义犍为二郡实在其下人锺其气为秀民杰士出而仕者固多以功业文章擅名古今至于厌薄世纷弃捐衣冠木食涧饮自放于尘垢声利之外而不幸为人知不能遂其隐操亦卒至于光显暴耀者如别峰禅师是也师名宝印自成童时已博通六经及百家之说至是复从华严起信诸名师穷源探赜不高出同学不止论说云兴泉涌众请主讲席谢不可圆悟克勤禅师有嗣法上首安民号密印禅师说法于中峰道场乃挈一笠往从之一日密印举僧问岩头起灭不停时如何岩头叱曰是谁起灭师豁然大悟自是室中锋不可触密印恨得师晚会圆悟自南归成都昭觉乃遣师往省因随众入室圆悟举从上诸圣　何法接人师举起拳圆悟曰此是老僧用者孰为从上诸圣用者师即挥拳圆悟亦举拳相交大笑而罢圆悟叹异之曰是子他日必类我云云久之南游见沩山佛性泰福严月庵果疏山草堂清皆目击而契或以第一座留之师遯以免最后至径山见大慧杲大慧问曰上座从何处来师曰西川来大慧曰未出剑门关与汝三十棒了也师曰不合起动和尚时径山众千七百虽耆宿名衲以得栖笠地为幸顾为师独扫一室堂中皆惊云云被敕住径山　淳熙九年五月也七月至　行在所至尊寿皇圣帝降中使召入禁中以老病足蹇赐肩舆于东华门内赐食于观堂引对于选德殿特赐坐劳问良渥师因举古宿云透得见闻觉知受用见闻觉知不堕见闻觉知　上悦曰此谁语师曰祖师皆如此提倡亦非别人语　上为微笑云云铭曰圆悟再传是为别峰坐十道场心法之宗渊识雄辩震惊一世矫乎人中龙也海口电目旄期称道卓乎涧壑松也叩而能应应已能默浑乎金钟大镛也师之出世如日在空升于旸谷不为生隐于崦嵫其可以为终乎○陆放翁圆觉阁记　淳熙十年二月己未径山兴圣万寿禅寺西阁成乙丑上赐住持僧宝印　御注圆觉经且命宝印为之序既　上为嘉叹召见锡赉甚宠于是道俗咸曰　赐经与阁成同时宜榜曰圆觉之阁且刻石以侈盛事则又咸曰陆游宜为记宝印以众言来谂游于山阴泽中游（上就下足）然不敢辞恭惟　圣天子以聪明睿智之资体尧蹈舜深造道妙悟一心于万法之中既以博极皇坟帝典羲图鲁史之秘而象胥所传木叶旁行亦靡不究览以大圆觉为我世界悼士之陋多岐私智昧乎大同乃以万几之余亲　御注释凡十二大士之所问调御之所说佛（施去方改）波罗之所译宗密之所注裴休之所言皆冰释缕解于　宸笔之下十日并照物无遁形百川东归海无异味如既望月无有缺减如大宝镜莫不照了东夷西戎南蛮北狄霜露所坠日月所照莫不共在此大圆觉中鲁之逢掖楚之黄冠竺干之坏衣祝发平时相与为矛盾为冰炭者亦莫不共在此大圆觉中不偏不欠不迷不谬垂之万世亦莫不然而宝印以山林枯槁之士道行海内名彻　九重得以怀琏入侍　仁宗皇帝故事召至便殿者再觐　清光承　圣问口诵所闻文附巨典有学士大夫愿学而不可得者又此阁壮丽首冠一山费至三十万钱其落成也适当　赐经之时山川动色神龙踊跃于虖盛哉方阁之未建东偏有千僧阁绍兴中大慧禅师宗杲所营宗杲法门之杰方住山时众溢千数故　是名阁然自今观之虽万亿阿僧祗众犹有限量岂若圆觉之广大无边也哉顾游衰病憔悴之余学问废落文思局涩而名山盛事本末闳关非区区笔力所能演述实以为愧惧云】 
题咏【东坡颍滨诗并见径山○范石湖题径山凌霄庵峰头非尘寰一舍谁所茇轩眉玉霄近挼指沙界豁万山纷累块众水眇聚沬来云触石回去鸟堕烟没向无超俗缘兹路讵可越偕行木上坐同我证解脱　径山倾盖亭万山离立翠云幢袅袅稀闻晚吹香山下行人尘扑面谁知世界有清凉　题径山寺楼落日苍茫水扪星缥缈楼神光来烛夜寿木不知秋海内五蜂秀天涯双径游爱山吾欲住衰疾懒乘流】
　　　　　海会寺
在县西二里旧为竹林寺大同中建会昌五年废　大中五年重建　大中祥符元年改今额
记文【蔡端明襄撰杭州临安县海会寺梁大同中始作号曰竹林及五代正明之初钱吴越王又新之王县人也少尝往来里中困甚已而跨有金吴名贵地大私自省所从来岂非有阴相我者邪且竹林最得山水佳处因大治之益广前制当是时吴中浮屠居虽百千数无是伦者　大中祥符闲例易天下寺名遂锡今额　天禧五年冬十月火通夕而墟其徒散去总持僧有朋顾思怃然以兴所废为己务每说于众曰吾师之法或赀于塔庙福报之来称其所出今殿适谋始而大家力饶不能厚施异时名氏不齿篆载反索气于后人其可乎于是盛仁俊张从实先输而倡之从而和者数十百人以元一盛鋹兼管度材砻石塈茨陛级之役积费钱三千万行一十年而后已既成列像其下鼓锺其中会合邑子而落之墟者复芘而散者复集钱氏以一国之资基之于前而有朋以一己之志继之于后可谓能且勤矣】 
题咏【东坡题海会寺诗篮舆三日山中行山中信美少旷平下投黄泉上青冥线路每与猿狖争重楼束缚遭涧坑两股酸哀饥肠鸣北渡飞桥踏彭铿缭垣百步如古城大锺一撞千指迎高堂延客夜不扃杉槽漆斛江湖倾本来无垢洗更轻倒床鼻息四邻惊紞如五鼓天未明木鱼呼粥亮且清不闻人声闻履声　又清心堂诗南郭子綦初丧我西来达磨尚求心此堂不说有清浊游客自观随浅深两岁频为山水役一溪长照雪霜侵纷纷无补竟何事惭愧高人闭户吟】
　　　　　净土禅寺
在县南二里显德中吴越王建号光孝明因寺
大中祥符元年改今额有石刻妙法莲华经七卷叶清臣书
题咏【东坡诗鸡鸣发余杭到寺已亭午参禅固木暇饱食良先务平生睡不足急扫清风宇闭门群动息香篆起烟缕觉来烹石泉紫笋发轻乳晚凉沐浴罢衰发稀可数浩歌出门去暮色入村坞微月半隐山圆荷争泻露相携石桥上夜与故人语明朝入山房石镜炯当路昔照熊虎姿今为猿鸟顾兴废何足吊万世一仰俯○杨参政栋和云令君督来期书邮日旁午世事不足论清游乃先务朝朝叩禅关复此得净宇浅斟琥珀浓细嚼银丝缕味隽问牛酥轩高来燕乳曲折溪屡横尖圆峰可数万顷喧桑田一簇静松坞由来镜中人不殊草头露越主朝汴宫蜀客尽吴语剥蚀净土碑荒残峡山路桑梓如之何谁能忘一顾日询锦桥新三叹清流俯】
　　　　　净明院
在县西十五里旧为五峰院天福中建
　　　　　开化禅院
在县南二里干化五年吴越王建旧名功臣　大中祥符元年赐今额
题咏【东坡自净土步至功臣寺诗落日岸葛巾晚风吹羽扇松闲野步稳竹外飞桥转神功凿横岭岩石得巨片直渡千人沟下有微流泫冈峦蔚回互金碧烂明绚缅怀异姓王负担此乡县长逢跨下辱屡乞桑闲饭谁知山石顽识此希世彦凛然英气逼屹起犹耸战他年万骑归父老恣欢宴锦绣被原野珠金散贫贱窦融既入朝吴芮空记面荣华坐销歇阅世如邮传惟有长明灯依然照深殿】
　　　　　崇觉院
在县北三十里旧名合觉院　干德中吴越王建　治平二年改今额
　　　　　广教院
在县南十里旧名宝积　治平二年改今额
　　　　　双林院
在县西北十五里旧名宝林天成元年径山寺僧景文望南山有祥气遂庐于山巅大理评事俞寿因舍山为寺于土中得金铜佛像三寺僧宝传至今五百年矣山南有迎晖亭望钱塘江见东日初升溠水岩在寺山之腰有瀑布泉飞白甚长东流至于海
记文【建溪黄揆撰院记杭州临安县之西北宝林院者即后唐天成初里人大理评事俞寿以其山之高明深秀真浮图氏之所居也遂召径山僧景文庐于其旁巅一夕景文梦有祥气达天三及觉而异之翌日发地得金仙躯于是俞氏族人尽绝其旁地以为宝林院焉院之建距今百有余年堂殿摧杞法像隤坏其徒冲广蕴式自　嘉佑庚子同心悉力募诸乡人乡人乐施其财以成其志以至于今凡八年而工毕其丹漆之宇泥金之相莫不焕然一新矣　英宗即位例更天下寺名于是始易今额云夫金轮氏之教自汉明帝时流于中国及晋宋齐梁之闲崇尚益甚自是之后夸侈日滋楼观相望多于廛野之庐井亦其习俗渐渍而非释氏之本然也抑尝闻菩提以法界为居本空为相居以法界则群生之前万物之后莫匪佛也相以本空则无伦之大无内之小莫匪佛也然而必宫其居必像其象者盖为之教而使民得以景仰修省而善之所自归焉尔冲广请余书废兴之迹以示于后余嘉其成功而亦明其学佛之本焉】 
题咏【邑令李敷诗云双林高寺秀峰环我欲题为小径山炎月一游神骨爽天风相送出松关令巩丰诗云我来将值日午时千峰照耀碧玻璃集贤村落俯列屋宝林树石呈幽姿人言可比双径雄妙处乃在阿堵中崇冈展障屹亭左似约老眼专窥东日出乌鸟飞日入牛羊下再游当与夸父期不用山僧远迎迓○洪忠文公咨夔诗大径山高寺山巅小径山深寺山趾辛夷花开数点雨艾纳香空半泓水新新故故自楼阁下下高高各窗几二三名公诗一束八十老衲画几纸云岑灭没野屋浮草树离列渡舟檥露横断浦月已高日落平沙风欲起直疑着我江湖闲安得伴君岩壑里鱼肥尚恨丝莼晚酒酣苦爱葅笋美参寥有句堕杳霭更上迎晖亭徙倚】
　　　　　吉祥院
在县东南二十五里光化中僧明晓大师开山旧名平阳　治平二年改今额
　　　　　定惠院
在县西三里东晋时号朗瞻院【县有瞻山】 　天禧四年改今额
　　　　　灵峰院
</div>
    <div class="pagination">
<a href="咸淳临安志_page156.html">上一页</a><span>...</span><a href="咸淳临安志_page152.html">152</a><a href="咸淳临安志_page153.html">153</a><a href="咸淳临安志_page154.html">154</a><a href="咸淳临安志_page155.html">155</a><a href="咸淳临安志_page156.html">156</a><span class="current-page">157</span><a href="咸淳临安志_page158.html">158</a><a href="咸淳临安志_page159.html">159</a><a href="咸淳临安志_page160.html">160</a><a href="咸淳临安志_page161.html">161</a><a href="咸淳临安志_page162.html">162</a><span>...</span><a href="咸淳临安志_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
