<!DOCTYPE html>
<html>
<head>
    <meta charset="UTF-8">
    <title>浙江通志 - 第 745 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 745 页/共 787 页</h1>
    <div class="content">　　浙江通志卷二百六十
<史部,地理类,都会郡县之属,浙江通志>
　　钦定四库全书
　　浙江通志卷二百六十一
　　艺文【三】
　　记
　　游赤松记　　　　　　　　　【宋】吕祖谦
　　淳熈十五年十一月二十五日南至后一日与二三友访吕仲平之庐登高四望缥缈赤松之居如在屋后后二日呼儿覔藜杖命友戒行囊将出门仰视天际云物飘浮雨意坠地兴尽欲止旣而曰会有能为我开之者缓步出北郭五里许市廛烟火始絶山光野色渐与人相应接而晴光亦时着人又二里许至季氏之庐所居依山茂林清池相映带季氏兄弟与其知友陈岩夫亦亟襆被欲共宿山中道间有可寓目处则止一以休足力一以适吾意又行十里至小石桥望赤松山积霭横翠蔚然深明而水声琤琮如环佩之相击相应复行三里许入山门长松偃蹇道旁若不肯与世士为伍至桥亭坐于老木之上古涧横石激为清湍澎湃汹涌人籁俱息心目为之醒然止于潄玉饮于濯缨曩岁雷雨泉石之声恍然犹在耳边复曳杖入小桃源暝色已满岩谷矣徙倚枕流四际溟防天水一色泉声松韵始若暴风急雨之骤至徐而察之又若车驰卒犇而未有所止也云间时有踈星缀林杪与水影相照清彻无底坐而假寐神清如游乎钧天而不自知夜将半始就寝梦魂所厯葢亦非人间世也晨兴复至其处灏气游衍天宇无滓心旷神怡注目乆之道士设豆粥即寻支径谒二仙祠世相传以为黄初平兄弟覔亡羊之地或曰此畱侯所谓愿弃人间事欲从赤松子游者其信然耶雨微作欲还观中已而复霁偕行者俱欲登山酌丹井饮造之自崖而返景移目改亦忘乎足之前苍然列屏流水在下望桃源之亭榭亦隠约可见中道或有依涧而上观瀑泉履白石欲穷其源而不可得复相与防于丹井之上山高而深下视羣谷莫不献状道家者説葛真人炼丹处其语虽若诞谩不经然广谷大川之间亦安知无葛天氏之民遗世忘言者欤归途高者平险者顺山回路转乌纱欹斜随意先后非徒望之者忘其为谁氏之子也雨复作小憇于村舍至山下雨亦止日犹未中少休即饭饭竟信其所之道士多扄户时闻棊声再寻桃源之游登御风亭林木交翳今皆廓然复循山磴游于物外乔木倚天涧流清壮此间桃源之津所从始也过小桥缘山而行泉石相搏无风而涛行且百步幽意益邃横涧为桥榜曰三峡惊涛怒流与巨石相吞齧前莫知其所穷后莫知其所止清深幽胜殆与尘世相隔使人凡情俗虑不扫而自去复行数十歩过盘石临浚流景象天逸不特与所谓物外者异亦与所谓三峡者异横絶一小桥又数歩临涧而高大石侧立于小亭之后其名曰泠然平流满盈以止众止上下水石滚滚不少休望涧之北山容如画下泠然又数十歩复有杰石横峙不倚物而立由杰石而前登栖碧位置清穏水声潺湲心迹可以俱清杰石之后地平如掌可据高梧而坐丹井路亦可由此而上诵招隐游仙之篇徘徊登眺不知日之入湏臾暮烟四合不可以乆畱复寻旧游而归仲平赋诗和之者亦有自得意抵夜复坐于枕流林外灯火乆益微茫泉流静深犹与夜气相宜是行也初为一日之畱而山灵不我厌也晦而雨雨而晴极目于丹井称心于桃源而于枕流过清之间朝暮几与神交自己未至辛酉凡三日而后返因识所游之大概及同游者之姓名于幅纸以为他日之思仲平亦姓吕氏河南人乐于山水而不厌者季氏兄弟长曰元发次曰淳父幼者未字陈岩夫居古括亦相与再宿而归缙云曰沈伯明子温叔昭子成东阳李从仲乔子疆郭元简陈仲益许叔仪徐正之徐用之浦江郑厚之石介卿永康章仲温武义阮梦得王性之皆欲从予山行者祖烈乔年亦令随宾友之后庶几其长而亦渐知此意焉
　　绍兴府修学记　　　　　　　【宋】陆　游
　　八卦有画三坟有书经之原也典教有官养老有庠学之始也厯世虽逺未之或异自周季以来世衰道微俗流而不返士散而无统而学校弗治自周襄王之五代几二千岁而后我宋诞受天命崇经立学以为治本十二圣一心防或怠忽然窃尝考之方周盛时天子所都既并建四代之学而又党有庠遂有序畿内六郷郷有党百五十六遂遂有鄙如党之数遂序党庠葢互见之则是千里之内为序十有二为庠三百何其盛也今畿内之郡皆仅有一学较于周不及百之二而又不治则为之牧守者得无任是责耶会稽拱行在所为东诸侯之冠宜有以宣圣化倡郡国而学未称给事中括苍王公信来为是邦政成令行民物和乐台榭弗崇陂池弗广而惟学校是先燕防弗亲厨传弗饰而惟养士是急下车未乆奥殿崇阁邃宇修廊讲説之堂诵之舍以葺以增不日讫事以其饔飱未足也则为之售常平之田以其见闻未广也则为之求四方之书食有余积书罕未见然公犹以为歉曰上丁之礼服器未复古也又为之新冕弁衣裳带绅佩舄之属自邦侯至诸生各以其所宜服鼎爼尊彛豆笾簠簋之属自始奠至受胙各以其所宜用无一不如礼式公乃斋心修容来宿于此质明陟降揖逊进退跪起俯首屏气如惧弗克礼成士佥曰公以躬行先我我处于郷弗笃于孝悌忠信出而仕弗勉于亷清正直不独不可见公仰天俯地其何心见父兄长老其何辞教授陈君自强与诸生以其言来告曰愿有记某老病不获奉爼豆以从公后喜士之能承公也于是乎书绍熈二年九月癸酉记
　　书巢记　　　　　　　　　　【宋】陆　防
　　陆子既老且病犹不置读书名其室曰书巢客有问曰鹊巢于木巢之逺人者燕巢于梁巢之袭人者凤之巢人瑞之枭之巢人覆之雀不能巢或夺燕巢巢之暴者也鸠不能巢伺鹊育雏而去则居其巢巢之拙者也上古有有巢氏是为未有宫室之巢尧民之病水者而为巢是为避患之巢前世大山穷谷中有学道之士栖木若巢是为隠居之巢近时饮家者流或登木杪酣醉呌呼则又为狂士之巢今子幸有屋以居牖戸墙垣犹之比屋也而谓之巢何耶陆子曰子之辞辨矣顾未入吾室吾室之内或栖于椟或陈于前或枕藉于牀俯仰四顾无非书者吾饮食起居疾痛呻吟悲忧愤叹未尝不与书俱宾客不至妻子不觌而风雨雷雹之变有不知也间有意欲起而乱书为之如积槁枝或至不得行则辄自笑曰此非吾所谓巢者耶乃引客就观之客始不能入既入又不能出乃亦大笑曰信乎其似巢也客去陆子叹曰天下之事闻者不如见者知之为详见者不如居者知之为尽吾侪未造大道之堂奥自籓篱之外而妄议之可乎因书以自警淳熈九年九月三日甫里陆某务观记
　　东阳陈君义庄记　　　　　　【宋】陆　游
　　东阳进士陈君德高因吾友人吕君友德来告曰德高不幸早失先人举进士又辄斥念昔先人进德高辈于学葢将使之事君使之字民以广我先人之志今虽自力而不合于有司之绳尺如其遂负所期望付托生何面以奉祭享死何辞以见吾亲于地下不获施于仕进为时雨为丰年矣独不可退而施于宗族乎于是欲为义庄略用范文正公之矩度而稍增损之以适时变敢求于执事者且载其凡于碑隂予复之曰美哉吾子之志也人之情于其宗族逺则防之弥逺则益防而至于忘之葢以身为亲踈而不以先人为亲踈也视兄之子或不若己之子己之子与兄之子自吾父视之有异乎能以父之心为心则己之子与兄之子且不知其同异矣推而上之大父之孙为从父兄弟曾大父之曾孙为从祖兄弟又推而上之至于无服虽天下长者不能无亲防之杀矣于乎制服不得不若是也若推上世之心爱其子孙欲使之衣食给足婚嫁以时欲使之为士而不欲使之流为工商降为皂隶则一也死而有知岂以逺而忘之哉义庄之设盖基于是然举天下言之能为是者有几非以为不美而不为也力不足也若陈君者自其先人勤劳节约以致饶余而陈君不敢私有之其地在塍头昭福寺之旁初期以千亩今及十之七而吾地在塍头者止此比隣感其义皆欲期年间贸易以成之又值桑畜牛筑陂以丰衣食之源其详见碑隂又有最当虑者吾子之心则尽矣后人或贪其专利或啬而吝出或夸而广费或挟长挟仕挟有力之助而败约非有司者别白之则庄且壊不支府牧邑长丞掾曹吏及郷人郷大夫先生处士其必纲维主张之使乆而如一日陈氏布衣也其赀产非能絶出一郷之上而义倡于郷如此吾徒仕于朝于四方虽未必皆厚禄然闻陈氏之风而不知媿且慕者岂人情也哉于是并书以遗焉君之先君子葢讳士澄字彦清云开禧三年七月辛丑记
　　严州钓台买田记　　　　　　【宋】陆　游
　　嘉泰四年诏以严州乆不治命朝散郎直秘阁浙西路安抚司叅议孙公叔豹为知州事公至数月州以大治公天资近道不乐燕游歌舞之奉又不喜以土木无益之事劳其民治事少休则宴坐别室自夜至旦盥靧而出终岁如一日独念初赴郡过七里濑汉严先生钓台下读唐兴元中崔儒钓台记以为上有平田百亩足以力耕下临清流足以垂钓今投钓之地具在而田则无有乃以属县令访之则田亦具在旁有流泉虽大旱不竭可给灌溉而或者辄有之公乃遗语以当归田直而取田以为先生岁时祭享之奉其人难之公叹曰光武欲与先生共天下而先生不屑也千有余岁后吾乃欲必取百亩之田以奉祀事乎且吾教化未孚而遽望人以辍耕逊畔难矣因置不问会有没官田又从旁买民田足百亩除其杂泛科敛以畀浮屠之奉祠者又即祠之右创为佛院栖钟于楼箧经于室僧庐客馆略皆有所度岁入可以食其徒七人而樵汲之役又在其外则先生之祠可以永世不废乃砻美石请记于予予曰严名城也自大驾巡幸临安以朝士出守者与夫人对行殿被临遣而来者大抵多取道于富春入谒祠下有高山仰止之叹而恨祠屋弊壊椒桂不以时荐徃徃咨嗟踌躇乆而后去及其下车则日困于簿书米盐将迎燕劳之事忽焉忘前日之言寒暑再更复上车去则又过祠下负初心戴媿面者袂相属也闻孙公之举得无少自咎哉予二十年前葢尝来为此邦亦自咎者之一也故喜道孙公之举且以励来者云开禧元年十二月辛未记
　　上天竺复庵记　　　　　　　【宋】陆　游
　　嘉泰二年上天竺广慧法师筑退居于寺门桥南名之曰复庵后负白云峰前直狮子乳窦二峯带以清溪环以美箭嘉木凡屋七十余间寝有室讲有堂中则为殿以奉西方像设殿前辟大池两序列馆以处四方学者炊防湢浴皆有其所牀敷巾鉢云布鳞次又以为传授讲习梵呗之勤宜有游息之地以休其暇日则又作园亭流泉以与学者共之旣成命其弟子了懐走山隂镜湖上从予求文以记岁月予告之曰进而忘退行而忘居知趋前而昧于顾后者士大夫之通患也故朝廷于士之告归每优礼之而又命有司察其尤不知止者以励名节而厚风俗士犹有不能决然退者又况物外道人初不践是非毁誉之途名山大众以说法为职业愈老而愈尊愈乆而人愈归之虽一坐数十夏何不可者如法师道遇三朝名葢万衲自绍熈至嘉泰十余年间诏书褒録如日丽天学者归仰如泉赴壑非有议其后者而法师慨然为退居之举倾竭槖装无所顾惜虽然以予观之师非独视天竺之众不啻敝屣加以岁年功成行着遂为西方之归则复庵又一敝屣也死生去来无常予老甚矣安知不先在寳池中俟师之归语今日作记事相与一笑乎开禧元年三月三日记
　　智者寺兴造记　　　　　　　【宋】陆　游
　　婺州金华山智者广福禅寺浮屠氏所谓梁楼约法师道场国朝开宝九年始为禅寺自浄悟禅师全肯传三十七代二百余年至庆元之五年而仲玘实来方是时事废不举地茀不粪栋挠柱腐垣断甃缺若不可复为者玘植杖而四顾曰智者之为寺天造地设者至矣而人事不能充焉故寖壊至于此天其使我兴此地与乃诹诸为地理学者则其言与玘略合葢寺在金华山之麓峰嶂屹立林岫间出日月映蔽风云吞吐而前之形势无以畱之如王公大人南向坐帷幄中宜其前有列鼎大牲之养盛礼备乐之奉宾客进趋摈相襜翼将吏武士执挝执殳然后为称今乃巍然独坐而侍衞者皆奔趋而去则其威重无乃少损乎于是始议凿大池潴水于门梁其上通大路而增门之趾高于故三之二异时所谓奔趋而去者皆肃然就列恪然执事则王公大人之尊于是始全则其施置建立号令赏罚亦何可少訾耶方议之初或谓门有大木数十必尽去乃可兴池役而木所从来乆以是未决忽一夕大风木尽防若有鬼神相其役者其亦异矣玘之来百役皆作修廊杰阁虚堂广殿至于栖众养老之室庖湢帑庾之所缭为垣墙引为道路莫不美于观而便于事后虽有能者无以加焉玘有道行为其徒所宗而才智器局又卓然不凡如此故荐绅多喜道之余又与有夙昔且尝记其严州南山兴造之盛故玘今又从予求作智者兴造记而予友人寕逺军节度使提举佑神观姜公邦杰复以手书助之请未及属稿而邦杰没予尤感焉虽耄不敢辞也今兹之役池为大故书之特详嘉泰三年十月二十九日记
　　婺州稽古阁记　　　　　　　【宋】陆　游
　　大观二年九月乙丑天子旣大兴学校举经行之士于是诏天下州学经史阁皆赐名稽古婺州稽古阁者本以阁之下为讲堂而阁用大观诏书易名绍兴中学废于火及再建讲堂虽复其故不暇为阁至嘉泰元年太守丁公逢乃即讲堂后得旧直舎地以为阁而请于今参知政事许公大书其额公书宏伟有汉法于是阁一日而传天下丁公旣代去曾公防来为郡阁之役尚未旣也于是戸阑楯瓦甓髹丹粲然皆备又为两庑达于讲堂高广壮丽无遗力南山在其上双溪缭其下烟云百变朝暮献状阁之后有仰高堂旧祀资政宗公泽尚书梅公执礼中书舍人潘公良贵三公皆郡人有忠义大节而祠庳陋勿葺曾公撤而大之始奕奕与阁称曾公以邦人之请及州学教授潘君梦得所叙移书史官山隂陆某愿记其始末时方修孝宗光宗两朝实录业大事丛而奏篇有程乆乃能如曾公之请夫尧舜禹臯陶书纪其事虽不同然未尝不同者稽古也稽古必以书前乎尧舜之书其易之始画与典坟乎易之画幸在至今而三坟五典自楚倚相以后不闻有能尽读者世所共叹也虽然今读易不能知伏羲之心读典不能知尧舜禹臯陶之心虽典谟尽在亦何益于稽古故余以为士能玩易之画与身亲见伏羲等反覆尽心于典谟与身亲见尧舜禹臯陶等能亲见圣人而不能佐其君兴圣人之治理岂有是哉士之放逸惰伦不力于学者固所不论学而不亲圣人犹未学也亲见不疑而不用于天下则有命焉进则不负所学退则安吾命而不愠斯可仰称大观诏书与贤守复阁之意矣士尚勉之嘉泰二年闰月二十五日陆某谨记
　　分绣阁记　　　　　　　　　【宋】洪　适
　　浙江以东层冈峭岑盘深复阻出防稽道天姥百有余里才得夷旷之地十有五顷以为天台郡郡践山作郛而余麓及屹立之峯废不可庐者亦十一二故官寺民区鲜钜丽之所十数年中监州始有以员外置者侨宇城之巽隅距黄堂七百歩而赢其职业之商谳僚之谒请吏抱文书袂属嚣阛隘谿间举不以为便乃徙幕曹之舍为今所居与正员相东西焉然规恢下窄荣奥埃墨无复高明爽垲之观独东偏有地斗大丛榛委甓蚓虺所潜前沿后仍指为弃壤则薅刜辇治培基建阁以夏四月课材阅月而斤斧论阞其高四寻衡袤卄有七尺南北不及者九之一羣山萦环垂光献状可以分绣名推去冗牍登临领略则岩姿之四时烟霏云采之隐见咸与意防举杯属客则琴瑟奕思恢乎其有乐地阁之下对植美竹以清閟目其堂后穿小池可容萍藻则又为舞猗之亭或曰人生天地间以百年为湏臾况宦防弗常席甫暖而趣代今子来旬岁矣又如是而去何以兹阁为语之曰人能无以一生为客则澡濯自强期与前英联横能无以一官为不乆则黾勉尽瘁必有以美其政予年少质下若乗鴈双鳬虽去来无系于邦人然吾身朝夕于斯抑欲自适耳绍兴十六年五月七日记后卄四年壻永嘉薛绍以左从事郎为郡推官得是阁而新之请易旧扁故重刻此碑
　　昌化县儒学记　　　　　　　【宋】陈居仁
　　杭为古都防自六蜚时巡曰行在肇清府名其地望为尤重昌化其支邑也施德自近始宜其教明俗化俊秀辈出衣冠相望然僻在岩谷间其俗第知服勤穑事尽力于桑麻自唐武德迨于我朝曾未有蹑巍科登显仕者岂天之降才尔殊哉系我长民者之责也淳熈四年钱君宰斯邑始至诣学谒先圣败屋数楹莫蔽风雨像设寖以頽剥其心惕焉朞年政成乃鸠材僝工经始于己亥仲夏落成于仲冬民不惮役役不滞时畏敬有殿驾设有堂肄业有斋藏书有库司膳有庖百里稚耋争快先覩更相与言曰令君所以惠顾我者厚矣旣足我以衣食又教我以孝弟其可不图维所报者哉由是口诵心传耳濡目染先圣之教长长幼幼趋善如不及而讼庭为空教化之移人如是哉文翁之于蜀常衮之于闽韦景俊之于肥郷流芳垂声乆且见思临人之君子盍亦视所适从噫十歩有茂草孰谓近在畿甸而儒服者无几焉异时髦俊猬兴超取显美有闻天朝而文物彬彬然如邹鲁未占有孚矣余嘉其为政知所本不邀誉于一时殆非俗吏之所能为者乃特书以语后人君名孜嘉禾人
　　宝婺观记　　　　　　　　　【宋】叶　适
　　观即八咏楼道士陈守正职补治厯十年乃具夫山峙以近则廹而易穷川浩以逺则荡而难限皆游观之病也金华高千仞旁走三县逶迤回环其余漫陇伏冈林茂野蕃若轾若轩若万马纵牧于平原锦出绣没不可控抟两溪广长防清合凉匪厉伊方徐纳于江南山緜緜菓蔬之区柘桑之园日月风雨借其恣态雾烟氛霭相为吞吐而光气灵响之答于耳目异矣四顾百里不荡不廹有临望之美无游观之病浙以东兹楼称最焉昔沈约始建而地以文显意士之防者必有得于斯而余不能知也近世大儒吕公出人以理着四方英俊岁常数百千人无不登兹楼其得之孰浅深高下则余虽或知而亦不能尽也山水至善之所存游于是者密悟为善之机反冲藏约而内守通变逹化而外应寛施忘其偏吝朗豁消其闇鄙德成性安而动乐静夀之功騐矣其或不然豪怒使酒激而为狂感物悲愤鬰而离忧巧讽咏益其轻肆谬题品示其诞拙是游观不以病夫人而人反以病夫游观也可无畏哉嗟夫吕公殁乆同时并游俱逝余亦老不复至矣故因守正系其语使后之学者有考观初立于唐史曰湏女之舍也遂以名州太守洪迈请锡嘉字故曰宝婺天象邈矣星辰之躔次难言哉然而禬禳毎效福嘏频集邦人奉承无敢不肃岂非地胜故耶守正与其徙尤不当以人而病夫防观也
　　绍兴府新置二庄记　　　　　【宋】叶　适
　　嘉定七年越州初建二庄于诸曁县古博岭越之西皆海也水怒防失冐宝盆隳白杨市两县间荡为沧溟事闻上遽颁经常命太守赵公彦倓筑堤捍之起汤湾迄王家浦公又益以畱州钱千余万役自秋及夏乃毕越人谢曰昔土塘而今石宜可乆无患公愀然曰未也堤之始穴尺寸尔慢不省积岁月大溃矣今虽壮好后将复然石何能为初民杜思齐获罪家没入公请买于安边所别藏其租以备补完一也越为郊畿而民不胜困卿相迭守而治反踈卤城堞营署无不敝缺聘问燕飨无不削损若夫命郷论秀合乐以侑之古今常礼也然且寂而无声数十年矣公又叹曰越为东诸侯率而简陋至此况以贵傲世哉幸吾在皆略具而鹿鸣歌矣若异日何因思齐之余又买诸傅氏以待三岁之用二也余知公者以记来请嗟夫政未有不得其本而后成其末也捍海之功巨而害原于小举士之费小而所关者大二庄之作赵公知之矣非特此也劵易米而致镪三物相流通不贵籴矣持劵索钱昏暮无不与天下坐防子犯法相望不滥罚矣勤收而俭藏以贯万数者四十乙亥大旱举以救民不病岁矣有本也抑又有末焉夫名峰异岭在扬州葢百千所独会稽为镇山越之竒胜峻特擅于东南者以山也其深泉高瀑百道争流昔人浚而为湖山之窈窕萦纡媚于越中者以湖也湖今废矣公能防凿以复汉晋之旧存王谢遗迹则治越之美可垂无穷二庄又岂足为公道哉然天子召公归矣嘉定八年记
　　温州学田记　　　　　　　　【宋】陈傅良
　　郡校官有赐田自庆厯四年始于是宋兴且百年上所以嘉惠学校之道备矣崇寕学制行郡各置博士弟子员废广不继用事者文饰过当至苛敛以赡之中间多故辄一切弛去徃徃所在凡校官所入不足以待学士之版直焕章阁司谏谢侯来守永嘉下车才数月修坠绪平滞讼人用又和乃以其暇访求里中士宾致之学又得公田民私以为利而不应令者归于学有司阖郡惊叹方为吏者急他务不暇有学政侯顾独加之意即相与请于博士李君求予文记之予固乐道乎此者也葢宋士大夫之学亡虑三变起建隆至天圣明道间一洗五季之陋知郷方矣而守故蹈常之习未化范子始与其徒抗之以名节天下靡然从之人人耻无以自见也欧阳子出而议论文章粹然尔雅轶乎魏晋之上乆而周子出又落其华一本于六艺学者经术遂庻几乎三代何其盛哉则本朝人物之所由众多也予尝求其故三君子者皆萃于东南若相次第然殆有天意而浸灌培植斯亦勤矣至后生晩进失其师傅自为异同不务相扶持然要其消长皆关乎兴衰之数非细故也而议者但患官冗而举子多厌薄而销沮之之説滋甚吾州生长旁郡最有闻则亦每在数中侯于今加意焉政何足以言之是尤予所乐道者也而况李君之请乎侯名某邵武人李君名某庐陵人田若干亩着之碑隂
　　北山普济院记　　　　　　　【宋】陈　亮
　　金华多佳山水而游者徃徃依浮屠老子之宫以穷其足力之所至其所不能至者遂为樵夫牧子所私高人逸士因以自混于其间而天巧有非人之所能尽发者梁刘孝标以不合当世弃官居金华北山今其故居是为清修院葢尝溯流縁磴欲以尽发山水之竒结庐紫薇岩呉会士人多从之学岩有石室因以为讲书之堂所谓刘先生讲堂是也至今其山号讲堂原而陈隋及唐冺然置之不问周显德二年呉越王始建寺于岩麓曰九龙本朝庆厯六年郡守关公尝命河南许归以氊笔书紫薇岩三巨字镵之石治平二年又改赐普济院额山之僧因陋就简日底于废叅知政事萧公燧繇从槖来为此邦以僧奉钦为才命徃主之奉钦铢积寸累服勤不暇佛殿法堂建如程式敞三门于前而翼以两庑库堂藏室防不略备翰林学士洪公迈还其甲乙住持之旧免其诸般科买之扰以励其成今太守秘阁殿撰赵公师葵染寺额以张大之然后此山之胜不复为樵夫牧子所私而刘氏讲堂亦因是以复着爱金华山水者于是可无恨矣以奉钦一力而能有功于幽胜如此使天下而各用其力则事功寕有既耶奉钦以寺记为请耸然为书以授之
　　鹿田听雨记　　　　　　　　【宋】谢　翺
　　郷余见南岳僧言岳顶望日出海看云生树石与岩屋听风雨夐异人世尝疑其言之过比防金华之北山宿东西鹿田夜闻风雨声滃郁浥隘琤琮澎湃浙淅浮浮泠泠翏翏或散或裒或赴或休或激或射或凌或或沉或淫或益而溢其过虚若乗其击实若盈其举朽若胜而振于叶也若凭其赴于壑也若崩其回旋于空而薄乎轩也若涛风击舟而拥于败罾是不可行而诘其名也葢其地近洞天山川鬼神虎豹蛟龙虫蛇防象烟云水石之所聚故声郁而不散其石虚窾窍垤坳析圈洼臼防峥口鼻之所出故其声汨以深其林木靃靡枯新坚脆荣实瘿液之所生故其声泛以啬其势之来也殊方其席而怒也殊力其散而防于物也殊値故能若无若有万变而不穷而畸人孤子抱膝拥衾感极生悲而继之以泣故其听也独眞于是信郷之所闻于僧者不谬然僧之听乎此与人世异而吾之听此复与僧异知吾与人世与僧之所以为异则斯防将必有与吾不异而深知此声者乎是为记
　　赤城书堂记　　　　　　　　【宋】王应麟
　　台之寕海其先贤曰赤城先生罗公德业为元祐名臣道义为一郷师表教思无穷逾二百年清风肃然闻者兴起旧祠于学犹未特祀邑之宿儒前进士胡君元叔倡率郷人仿古闾塾之制即公游息之地剏为书堂令郷之俊秀子弟而淑艾之诹诸郷评延笃学多闻之彦前进士舒君岳详为之长前进士孙君钧赵君孟礼胡君三省前太学陈君应嵩刘君庄生为之录训之以孝弟敬逊其规约如蓝田丽泽而稽经订史种学积文以为有用之实衿佩济济诵洋洋邹鲁之风蔼如也某闻而叹曰美哉教学之意乎古者立教始于郷仕焉而已者归教闾里谓之郷先生上老庻几朝夕坐于塾是为左右师入而事亲从兄出而诵诗读书小而洒扫应对大而明德新民上帝之蒸民之彝师徒所教之伦冡宰所降之德少而习焉不见异物而迁焉是以礼义兴风淳俗成人小子皆士君子之行也昔有正素戚先生讲道睢阳始建学舍文忠富公文正范公皆游习于斯为一世伟人家法之粹延及后昆正素子孙若维纶若舜宾舜臣世学相承睢阳遂为四书院之冠简策有光焉今寕海耆德鸿生咸克宪慕前哲启廸后进俾之尊德性求放心以进于诚明养其原而即理以应事孝弟忠信培其根而余力以学师道立善人多庻几见睢阳之盛诗云有斐君子终不可谖兮罗公有焉高山仰止景行行止学子其哉某病耄不能文然居相迩他日海濒为沂泗门人若安定孝友睦婣任恤如成周之时家稷契而戸曾闵也行其野则冀缺之耨茅容之耕攸介攸止日多髦士推家之教为天下法将自兹始故乐为之书
　　呉兴山水图记　　　　　　　【元】赵孟頫
　　昔人有言呉兴山水清逺非悠然独徃有防于心者不以为知言南来之水出天目至城南三里而近滙为玉湖汪汪百顷玉湖之上有山幢幢状若车葢曰车葢山由车葢而西山益高曰道塲自此以徃奔腾相属弗可胜图矣其北小山坦迤曰岘山山多石草木踈瘦如牛毛诸山皆与水际路绕其麓逺望惟见草树缘之中湖巨石如积坡陁磊磈葭苇丛焉不以水盈缩为高卑故曰浮玉浮玉之南两小峯参差曰上下钓鱼山又南长山曰长超越湖而东与车葢对峙者曰上下河口山又东西小山衡视则散布不属从视则联若比邻曰沈长曰西余曰蜀山曰鸟山东北曰毗山逺树微茫中突若覆釡玉湖之水北流入于城中合苕水于城东北又北东入于震泽春秋佳日小舟泝流城南众山环周如翠玉琢削空浮水上与船低昻洞庭诸山苍然可见是所谓清逺非耶
　　甬东山水古迹记　　　　　　【元】呉　莱
　　昌国古会稽海东洲也东控三韩日本北抵登莱海泗南到今庆元城三五百里泰定元年夏六月自庆元桃花渡覔舟而东海际山童无草木或小仅如筯辄刈以鬻盐东偪海有招宝山或云他处见山有异气疑下有宝或云东夷以海货来互市必经此山山故有炮防曾就防蹠弩射夷人矢洞船犹入地尺又别作大筒曳鐡鎻江水夷舟猝不得入前至峡口怪石嵌险离立南曰金鸡北曰虎蹲又前则为蛟门峡束浪激或大如五石斗瓮跃入空中却堕下碎为雰雨或逺如雪山水岸挟风力作声势崩拥舟荡荡与上下一僧云此特其小小者耳秋风一作海水又壮排空触岸杳不辨舟楫所在独帆樯上指潮东上风西来水相鬭舟不能咫尺一撞嶕石且靡解不可支持又前则为三山大洋山多磁石舟板钉鐡或近山则胶制不动昌国境也昌国中多大山四面皆海人家颇居篁竹芦苇间或散在沙墺非舟不相徃来田种少入海中捕鱼蝤蛑蛇母禅涂杰歩腥涎防味逆人鼻口岁或仰谷他郡东从舟山过赤峙转入外洋望岸客山山出白艾地多蛇东到梅岑山梅子眞炼药处梵书所谓补怛落迦山也唐言小白花山自山东行西折为观音洞洞瞰海外巉中裂大石壁紫黑旁罅而两岐乱石如断圭积伏蟠结怒潮摐击昼夜作鱼龙啸吼声又西则为善财洞峭石齧足泉流渗滴悬缨不断前入海数百歩有嶕土人云曾有老僧秉烛行洞穴且半里石舎一窍有光大如盘盂侧首睨之寛洁白非水非土遂不辨厓际又自山北转得盘陀石山麤怪益高垒如垤东望窅窅想望高丽日本界如在云雾苍莽中日初出大如米簁海尽赤跳踊出天末六合奣然鲜明及日光照海薄云掩蔽空水弄影恍铺僧伽黎衣或现或灭南望桃花望秦诸山嵌空刻露屹立巨浸如世叠太湖灵壁不着寸土尺树天然可爱东南望东霍山山多大树徐市葢尝驻舟于此土人云自东霍转而北行尽昌国北界有蓬莱山众山四围峙立旋绕小屿屹如千尺楼台而中岛又有紫霞洞与山为邻中畔明通方如大车之舆潮水一退人或可入或云人不可到隐隐有神仙题墨漫不能辨又有沙山细沙所积海日照之有芒手攫则霏屑下渐成洼穴潮过又补终不少损旁有石龙苍白角爪鳞鬛具蜿蜒跨空亘三十里舟径其下西转别为洋山中多大鱼又北则为朐山岱山石兰山鱼盐者所聚又自北而南则为徐偃王战洋世传偃王既败不之彭城而之越弃玉几砚会稽之水又南则为黄公墓黄公赤刀厌虎厌不行为虎所食者也夫昌国本禹贡岛夷后乃属越曰甬句东越王句践欲使故呉王夫差居之然不至也海中三山安期羡门之属或避秦乱至此方士特未始深入或云三山在水底或云山近则风引舟去葢妄说也东土人士毎爱会稽山水故称入会稽者为入东瓯抱朴子亦云古仙者之乐登名山为上海中大岛屿如会稽之东翁洲者次之今昌国也是年秋八月自昌国回姑蘓山海竒絶处明昔人之不妄时一展翫宗少文防卧不是过矣
　　鄞县义役记　　　　　　　　【元】黄　溍
　　浙水东州县隶庆元大府者六所入田租鄞以一县当其什五诸名额及非时之需称是取民为最伙县在钜海上为浙东一都会牧伯守将若他司以转漕市易盐防之利有事于海者悉涖治其处一切趋办用民极繁富者巧自避匿贫者日削而弗继吏鳃鳃焉惟期防之或后为惧而公私交病矣天台周君之为丞也会国家申严役法其豪右以他名数自占者毋敢弗与周侯进父老教之为义役于是县西五十里林村之民次当受役者三十有五家相与谋眂物力之厚薄各捐已槖得钱七千五百緍为子本推执事者五人日诣有司以听徴令岁终则更休焉既条上于县周君合长佐白状大府而定其要因庭酌父老以为众劝旁郷比井争慕为之其致力也均其待时也易奸胥悍卒不得舞手其间而民忘为役之勤后周君以秩满去父老过予请曰愿有继庶嗣为政者知相之俾后人毋弃其成也昔孔子称子产使民义夫义也者固古之所以使民也今田里之人不爱其力相率以听于有司而为义役非上之人以义使之而能然乎是葢子产所以为郑而孔子之所与也其孰得而废之可托以永乆者有不在予文矣周君名仔肩延祐五年进士来以七年二月而义役行于至治元年正月其去以三年三月云
　　傅氏义田记　　　　　　　　【元】黄　溍
　　乌伤北鄙有义门傅氏长曰某过予言曰家合族而食五世矣故有田四百亩以羣从子侄之蕃衍也岁率用八亩之入食一人而籍其余以给宾祭百湏之费吾惧夫乆且弗继也吾竭吾私焉得田若干别储其入为子本而权其竒赢俟他日更购田以附益焉是不可无告来裔以成吾志惟子也请嗟乎义之名孰从生乎亲亲仁也因时制宜义也礼之所由起也葢予闻之古之制礼者为之井田以同其利为之比闾族党以均其安夫然后教以急相赒喜相庆死丧相恤疾病相养犹患其未足以劝亲亲也于是有宗法焉服穷于缌而同姓杀于袒免是以祖迁于上宗易于下戚也而日以防势也繋之以姓而弗别缀之以食而弗殊则是踈可使戚其所因者本也循其势故教易行逹其本故道可乆圣人恶有术以强之哉大雅曰饮之食之君之宗之王者之大政也田制坏宗道废仁人孝子不得由乎先王之礼之大而各以意行之假区区生养之具以收圣人之所不能合夫亦有取其义云尔充其义而仁不可胜用也记曰一家仁一国兴仁一家让一国兴让在乎勿替引之书之俾刻诸石岂非望以扶吾义于百世而弗坠者耶旌异之实存乎旧记条约之凡具于碑隂兹不书
　　永嘉县重修海隄记　　　　　【元】黄　溍
　　温为郡俯瞰大海江出郡城后东与海合直拱北门枕江为亭榜其顔曰四时万象有馆在焉使指所临长吏迎劳无虚日亭之西为市区百货所萃江浒故有大石堤延袤数千尺舎舟登陆者阻泥淖不得前俗于隄之旁为石路外出以属于舟次为马头二一以俟官舸一以逹商舶先是江水遏于沙洲由江心寺之西逆流而上势奔突莫支隄数毁缮治之费公私交病至顺二年秋水暴溢括苍山中被郡境风激海水相辅为害隄倾路夷亭随仆永和盐食仓亦圯水怒未巳且将破庐舎败城郭县尹赵君大讷谓是不可缓议兴作俾大家之役于官者分任其事或输以财或荐以力经画劝相则身亲之以潮汐之盈缩有时投其隙而赋功列巨木为柱而设栿柂其上内攒众木围之三周外施其芒以泼浪次塡以石次积以瓦砾而实土其中加横木焉备其欹仄帖石其背以便行者隄若路暨亭之址悉如之而亭亦复其故始事于三年之春二月讫役于冬十一月费不益于旧而功倍焉伻来乞记其岁月溍惟春秋之法有直书其事具文见意者敢窃取斯义叙次梗槩不敢袭近人之记事谬为謏言以乱其实续郡乗者尚有考于斯
　　西湖书院义田记　　　　　　【元】黄　溍
　　昔天下未有学惟四书院在梁楚间今江浙行中书省所统吴越偏州下邑无不立学其为书院者至八十有五大抵皆因先贤郷邑及仕国遗迹所存而表显之不然则好义之家创之以私淑其人者也独杭之西湖书院实宋之太学规制尤盛旧所刻经史羣书有专官以掌之号书库官宋亡学废而板库具在至元二十八年故翰林学士承防徐文贞公持部使者节治于杭始崇饰其礼殿奉西湖向所祀三贤于殿之西偏以其建置沿革之详逹于中书畀书院额立山长书库官之所掌悉隶焉顾所赡之田皆薄瘠且逺在他州县富岁所输犹多不登营缮廪给之湏或匮乏弗继安有余力及其书也郡人朱庆宗以二子尝肄业其中乃捐宜兴州泊阳村圩田二百七十五亩归于书院遵着令减其租十二为米一百三十二石别储以待书库之用凡书板之刓缺者补治之舛误者刋正之所未备者增益之主教既白于儒台而转闻于宪府俾有司蠲其田之徭役虑后人昧于所自而堕其成规徴予文为记昔蘓文忠公记李氏山房藏书以为物之悦于耳目适用而不敝不竭随人才分求无不获者书耳李氏于书既取而用之书固未尝少损也夫可悦适用使传刻者岁乆而尝无弊则摹造者日益广而岂有竭哉向之书院若白鹿洞岳麓非朝廷所赐无以得书今以布衣而垂意学校不患居不崇食不广而患书之不完此仁者之惠也学者宜无求不获玩味其英华而防极其根柢蘓公叹古人得书之难而其学非后世所及后世书易着而学者益以茍简蘓公书院之先贤显诵其説而推明之以为记以劝夫束书不观而游谈无根者
　　汤氏义田记　　　　　　　　【元】黄　溍
　　汤氏为龙泉钜族宋岐国公思退以文章致位宰相族益着岐公伯祖大中大夫稻后九世为武翼大夫节武翼生望以父防让其弟有子曰镛字伯韶年十三德祐失国遂隐不仕人称之曰石屋处士处士混迹民间为生产业家茍完自奉甚薄乐振人之穷急谓仁民始于亲亲乃置义田以瞻族为田二百亩岁可得谷四百石择族人亷谨而有干局者任其出纳月给人五斗有丧者二石葬半之产子者一石再有子倍之始入学与钱三十缗嫁女如入学之数娶妇减三之一七十者岁帛一疋能自业者弗预不知检饬而有过者罢之大约仿范文正公成规而微有损益范公有此志三十年曁临方面践政迹位充禄厚始克终其志岐公方贵显未及为而处士以布衣为之难矣尝观三王之民皆有常业饮食服用之需不必仰于人公卿大夫所受田禄有差等不得过其制安所取羡田以为赒防之资若夫合族之道又非衣食之谓也今田制宗道废已乆矣有能以义起而崇其恩爱于服穷亲尽之余不愈难哉处士君三子长滨次溱次京溱先卒滨与京是继是逑弗懈益防京不逺数百里走钱塘求予书其事于石此固予之所喜闻而乐书者处士君之言行前进士叶岘已铭其墓兹不复云
　　均役记　　　　　　　　　　【元】余　阙
　　古者井天下之田以授民民百亩一易者倍之再易者再倍之其养均也则九壤成九赋园廛二十而一近郊十一逺郊二十而三甸稍县都皆十二其取之又均也小任以力则上地家五人中地家三人下地家二人大任以兵则比为伍闾为两族为卒党为旅州为师郷为军其役之又均也兹三者王政之大端也大端具而又为之刑政以防民情为之学校以道民性为之公卿大夫士以登民材其制详故不乱其本深故不防是以商周之世皆七八百年而后衰也自经界废于是田不在公而养不均矣养不均则土会民数皆不可知而赋与役不均矣养与赋与役之不均虽周公为政不可以言治也浙东古于越之地也其地之媺无甚贫甚富之家山谷之间有一亩之居十亩之田者祖孙相保至累世不失又其土瘠故其小人勤身而饬力其君子尚朴俭而敦诗书非若呉人之兼并武断大家收谷岁至数百万斛而小民皆无葢藏此固易治之地有贤师帅为之制而导利之其可以庻几矣乎然余尝行郡以观民风其庶人之役于官者徃徃闾左之民也而富人则有田而不役甚者或不以征岁终保正称贷而输之至破产者无算此其田虽近于均而役则不均也至正十年秋藁城董公来长越宪省民所疾苦乃曰井田者吾虽不得而行而役不可不均也于是择其部吏之清强者委之以事以衢州路经厯王仲谦西安县主薄张拜珠治金华青田县尹叶巴延治武义永嘉县丞林彬祖治永康而兰谿逹噜噶齐克哷苏义鸟县逹噜噶齐额琳沁浦江县逹噜噶齐廉额哷布哈东阳县丞蒋受益自治其邑义乌县则复以衢州路录事范公琇为之辅而总管陈巴延布哈总领之先期一月令民及浮屠道士各以田自占其或蔽匿及占不以实者没其田令既浃乃保以一正属民履亩而书之具其田形疆亩主名甲乙比次以上官官按故牍而加详覈之曰鱼鳞册以会田别为右契予民使藏之曰乌册以主业其征之所会曰鼠尾册以诏役凡役弓兵隶卒铺兵为至劳坊里正主首次之馆夫步夫又次之凡民田多者役其劳少者役其逸又其少而不足役者则出钱以助竒田不助者则以待夫不虞之役其一人而有数保之田者各役之即卖其田则买者承其役凡一州六县之田二万六千四百二十四顷四十九亩役者一万二千六百六十八名故役而今复者四千三百名所未役而今役者三千四百六十名役而不复者周而始役之册成一畱县一藏府一上宪司于是野无幸民公无逸征强弱有伦赋役有经上下和洽岁以有年葢公之遇人有礼故吏尽其力其使民有义故贫者戴其德而乐其役富者服其公而忘其劳以故为是大制政不肃而成民不扰而治也传曰天地养万物圣人养贤以及万民公之是举兼礼与义则诚贤者矣继今之人毋替公政或推其所未及则越之民乐乐利利其福岂可既哉故于终事也其下咸愿刻石以示不朽以阙尝陪其末议而知其梗概遂来属笔焉至正十一年岁次辛卯十二月记
　　活水源记　　　　　　　　　【明】刘　基
　　灵峰之山其上曰金鸡峰多竹木其鸟多竹鸡如鸡而小有文采善鸣寺居山中四面环之前曰陶山华阳外史景之所隐居其东南曰日铸峰欧冶子之所铸剑也寺之后薄崖石有阁曰松风阁奎上人居之有泉焉其始出石鏬涓涓然冬温而夏寒浸为小渠冬夏不枯溢而西南流伏行沙土中旁出为四小池东至山麓潴为大池又东注于若耶之溪又东北入于湖其初为渠时深不逾尺而澄澈可鉴俯视则崖上松菊花木皆在水底故秘书卿白野公恒来终日坐水旁名之曰活水源其中有石蠏大如钱有小鲭鱼色正黑居石穴中水鼠常来食之草多水松菖蒲有鸟大如鸜鹆黑色而赤觜恒鸣其上音如竹鸡而滑二鹡鸰恒从竹中立石上浴饮毕则鸣而去予早春来甚寒诸水族皆隐不出至是悉出又有虫四五枚大如小指状如半莲子终日旋行水面日照其背色若紫水晶不知其何虫也予既爱兹水之清又爱其出之不穷而能使羣动咸依宜乎白野公之深爱之也
　　鱼乐轩记　　　　　　　　　【明】刘　基
　　至正癸巳鄱阳程邦民以进士授官判绍兴之余姚州明年春奉府檄至郡理钞法及赈济事寓永福寺之东轩东轩者上人善启之居也其广不盈丈而有花木竹石可翫轩之前甃石为小池有鱼六七十头皆长五六寸赤鳞锦章出入蕰藻中悠悠焉或沫或翔或吹或沤或施而涟与与焉不啻如处江湖而乗秋涛也程君观而悦之命其轩曰鱼乐之轩或难之曰诗不云乎鱼在于沼亦非克乐今此无乃廹于沼而非鱼之所乐乎程君曰吁果然哉子见其一而未见其二也夫恶忧患而乐无害物之同也性迁于习习惯而乐生焉岂惟鱼哉野鸟之处笼中其始至也憧憧焉闻声而跃见动而惕不能湏臾生也及其乆而驯也则虽举而之野纵之而不逸驱之而不去徘徊盘旋恐违其所离之则悲以鸣狂顾疾赴焉于是笼为其家而乐在是矣夫山野之优防岂不胜樊笼之局促哉彼既习而躭之矣我局促而彼优防又乌得不乐哉今夫洿泽之间数罟不禁缯网如云鲛人蜑夫鼓檝生风獭鹙鸧鹜鹭成羣利觜长骹没渊泉撇波涛无隐弗畱鲲鲕登于庖厨鲰鱻殈于胎卵患害日至而无所避优防云乎哉则又曷若处此之为乐也难者无以应遂书其言以为记吾思程君言鱼之乐皆指民之乐以为言也不见孟子之言渊鱼丛雀乎程君知治道矣凡为民社者当思程君之言
　　深居精舍记　　　　　　　　【明】刘　基
　　深居精舎者云门广孝寺上人浮林公退居室也上人名允若字季蘅以文行闻于时贤士大夫无不与交深居去云门十里初入谿口有竒石防起沙水中状如折柱下如伏兽名曰钓台其石鏬皆有树自钓台泝溪色湛碧两岸皆秔稻风过之其香菲菲然有三山鼎足立如三狮子九墩错其间为九毬深居在三狮子中其背曰柯公山山上有潭潭中有白龟有龙作云雨岁旱祷辄应其右曰化尘山相传葛稚川既化为仙有木几亦化为鹿其外山曰秦望其左山曰木禾木禾视羣山为最高其前山曰鹅鼻峰高与木禾等峰顶大石突起望之如鹅鼻大海在鹅鼻东北其上有秦碑今亡之矣鹅鼻北下小山曰望秦秦望在望秦北又北曰天柱曰玉笥又东北为阳明山是为禹穴其下惟湖予既至深居与浮休公语极相得又爱其有美木水石花竹且静僻无妄人迹虽隆暑不汗因畱八日既出而心恒思之
　　松风阁记　　　　　　　　　【明】刘　基
　　风雨露雷皆出于天雨露有形风霜无形而有声然风不能自为声附于物而有声非若雷之怒号訇磕于虚无之中也惟其附于物而为声故大小清浊可喜可愕悉随其物之形而生土石赑屭虽附之不能为声谷虚而大其声雄以厉水荡而柔其声以豗皆不得其中和使人胆骇而心惊独于草木为宜而草木中叶之大者其声窒叶之槁者其声悲叶之柔者其声懦是故宜于风者莫如松松之为物干挺而枝樛叶细而条长离竒而巃嵸潇洒而扶蘓鬖髿而珑风过之不壅不激疎通畅达有自然之音听之可以解烦黩涤昏秽旷神怡情恬淡寂漻逍遥太空与造化防宜乎山林之士乐之而不违也金鸡之峰有三松焉不知其几百年矣微风拂之声如暗泉飒飒走石濑稍大则如奏雅乐大风至则如扬波涛又如振鼓隐有节奏方舟上人为阁其下名之曰松风之阁予尝过而止之洋洋乎若将畱而忘归虽在山林而去人不逺夏不苦暑冬不酷寒观于松可以适吾目听于松可以适吾耳偃蹇而优防逍遥而相羊无外物汨其心可以永日又何必濯颍水以为清登首阳以为高也哉予四方之寓人也行止无定所而于是阁不能忘情故将与上人别而书此以为记至正十五年七月九日也
　　孝友堂记　　　　　　　　　【明】刘　基
　　堂曰孝友敦人伦也陶君忱仲及其子凯俱有孝友之行于是临川葛元哲请以孝友名其堂按书言君陈惟孝友于兄弟诗言张仲孝友是皆天子大臣不举其事业而以孝友称之葢以修身齐家为治国平天下之本也故曰其为父子兄弟足法而后民法之孝友者所谓懿德之首与陶君台之临海人旧为巨室生八年而母卒继母弗能爱长娶呉氏相与谨事母母终不容乃与妻出居于外力勤苦织绩以为食朝夕入定省弗旷父与继母自治产食不使君与闻乆之家日匮父且老继母所生弟妺无以具婚嫁君乃迎父及继母于己养以其资为弟娶妇嫁其妹咸得所由是继母大感悔门庭之内穆穆如也呉氏早丧父其母沈无以养君亦迎养以夀终凯读书有文行为贫以经学教授子弟四方来从者甚众故得以其束脩之入佐父治丧葬供祭祀悉如礼上世墓域有夺于世家者咸赎而表之凯一妹适顾氏早卒凯为育其子及女以成人郷党之称孝友莫不曰陶氏父子士大夫又皆为歌诗以咏之于是栝苍刘基既叙其事复为之言曰诗不云乎民之秉彝好是懿德孝友在人心而民鲜能者欲昏之也世教既衰彝伦攸斁于是有借耰锄而德色取箕帚而诟谇者况敢望其奉不爱己之父母于艰苦之余哉又敢望其施及异产之弟妹哉若陶君者可谓能尽孝友之道矣君陈张仲以孝友施于政陶君无位不得流泽于民独行于家其子又克天将昌陶氏乎子父孙必子绳绳不絶能无昌乎善之有后天之道也凯字中立今之郷贡乙科为丰县教谕与予善
　　敦睦堂记　　　　　　　　　【明】宋　濓
　　黄岩之西三十里有沣水沣水之上大姓张氏有堂曰乐善讳遂者属其子光祖与玑为岁时合族之所诸孙奎等五人谨守之不敢废元至正壬辰堂燬于盗越二十六年为国朝洪武丁巳奎之子昭与羣从兄弟谋以为自斯堂之废亲义踈而友悌乖将始诸此可不亟图乃各出钱粟合作同谋弗怠弗息越明年堂成既行防族之礼更名其堂曰敦睦大学生升遂来徴予记昔者先王盛时制民之具至备为井田以联其心为郷党州闾以同其俗为学校以化其暴戾而兴起善良又有月书岁考之法以纠其不率教者而取人之际又必察其孝弟姻睦之行以为仪表故当时比屋隣井之人喜相庆戚相吊疾病患难相赒防如至亲然脱有灾祸非常之事狠虐不轨之人亲戚隣保随而扑灭之故其时天下无乱民以百姓皆相亲睦故也世逺法隳人自为家郷自为俗甚者兄弟父子不通假贷忧喜不相庆逸乐不同情事触于中则勃然操戈而相逐父不能禁其子兄不能戒其弟末世之乱多起于此非民性顿异于古也制民之具荡然耳制民非无位者所得为有志之士能化其族睦其郷岂非善学古人者乎若张氏近之矣贤人君子岂必假位以行道居乎家而使同姓之亲知礼让而不争勉于学笃于行顽嚚化为纯慤愚昩不失天性是即道之推也岂细故哉张氏子孙多贤能其郷咸称之他日东海之邑闻有民俗淳厚如邹鲁者必张氏之所化也姑记其堂以俟焉
　　金华张氏祠记　　　　　　　【明】宋　濓
　　金华县东三十五里曰苓塘山川相缪而风气郁盘着姓张氏世居其中有讳隆者字亨仲宋建炎初自睦来力本为务家浸穰生三子子政子中子成皆能绍前业子中之子文华倜傥尚竒行郷端明学士王公埜噐重之淳祐末公迁沿江制置使僻为属辞弗赴后三子遗引日滋遂成三大族出仕者以文墨议论著于时退修于家者循循雅饬无愧士君子之行六世孙荣为一家之长慨然叹曰吾侪永借先祉以至于今有阖庐以御风雨有丝枲膏梁以为差服而先祖妥灵无其所不亦背乎与族弟力谋之子侄中畱镇琮侣四人即捐所居之防事三楹以为之倡荣遂加以塈茨缭以垣墉列以龛椟祭享百湏之器莫不精良中奉府君旁以三子侑食世逺属疏不敢用四仲祭惟据朱徽公所定祀先祖之仪以立春物之始生陈器具馔而行三献礼月旦望序三族之散处乎东西不能以皆至惟正月朔旦无小大咸拜于祠下复防拜别室以叙长幼祭田若干亩俾三族轮掌其租入以供祀燕始事于至正乙巳之冬迄功于丙午之春荣率宗人数千指皆沐浴盛衣冠入奉明荐牲酒洁清执事严恪进退周旋跄跄济济观者咸悦以为一邑之所未覩竣事遣其孙愈来徴文濓闻先王制为祭祀之礼上下隆杀有常典非可防行然其亲亲之仁出于物则民彝不以贵贱而有异也荣能以义起礼使子孙不忘所自出管摄人心聚合宗族实于是乎在非仁人孝子之用心哉呜呼人孰不本于祖方其封殖自厚溯所从来则曰吾不知也问其荐奠之礼则曰我未之能行也其于报本反始之礼安在视荣之所为应愧赧无地矣三族之人尊荣法其懋敬之哉
　　经畬堂记　　　　　　　　　【明】宋　濓
　　圣人之言曰经虽不皆出于圣人而圣人所取者亦曰经经者天下之常道大之天地之理性命之原君臣内外之等微之鬼神之情状气运之始终显之政教之后先饮食衣服器用之节冠昏朝享丧祭之仪无不毕载而其指归皆不违乎道而可行于后世是以谓之经易书春秋用其全诗与礼择其纯而别其伪故皆曰经论语固圣人之言孟子以大贤明圣人之道亦谓之经其他诸子正不胜谲醇不逮疵乌足以为经哉自汉以降圣贤不作异説滋横小道诡异艺术之言皆以经名千余年间时益岁加书之以经名者布乎四海之内学者乎其名趋而陷溺焉者甚众而五经孔孟之道晦矣然非彼之过学五经孔孟者不能明其道以见诸事功之过也夫五经孔孟之言唐虞三代治天下之成效在焉小用之则小效大用之则大效岂止空言而已乎世儒不之察顾切切然剽攘摹拟其辞为文章以取名誉虽以韩退之之贤诲勉其子亦有经训菑畬之説其意以为经训足以为文章之本而已不亦陋于学经矣乎学经而止为文章之本亦何用于经乎以文章视诸经宜乎陷溺于彼者之众也吾所谓学经者上之可以为圣次亦不失为贤以临大政则断以处富贵则固以行贫贱则乐以居患难则安逹以为生民穷则法后世岂特学其文章而已乎钱唐钱君质敏好学取退之经畬之言名其斋会余过郡造旅邸徴文甚力余美其志恐泥退之之言也推其道以告之使求夫大者焉
　　见山楼记　　　　　　　　　【明】宋　濓
　　见山楼者上虞魏君仲逺所建也仲逺居县西四十里其南如龙委蛇走将升而复翔旁支斜径而西则为福祈诸峯若车若旌若奔马若渴鹿饮泉不一而足势之下降为隂阜为连坡为平林一奋一止复襟带乎后先东则遥岑隂见青云之端宛然娥眉向羣山妩媚为妍其下有巨湖广袤百里汪洋浩渺浸乎三方晦明吞吐朝夕万变方屏揷起湖濵曰夏葢山去天若咫尺岩峙谷张尤可爱玩诚越中絶胜之境也仲逺心乐之以为非高明之居不足以揽精华而纳爽气于是构斯楼日与贤士大夫同登壶觞更酬吟篇叠咏神酣意适搴帘而望逺近之山争竒献秀晴色含青雨容拥翠遥指邀呼俨若次第排闼而入使人涵茹太清空澄碧素直饮骖鸾翳凤招偓佺韩终翩然被髪而下大荒也伻来俾濓记之夫自辛卯兵兴所在为灰烬狐狸昼舞鬼燐宵发悲风翛然袭人为之咏嘅自非真人龙兴拨世乱而反之正含齿戴髪之氓孰不在枯鱼之肆哉纵有佳山不暇见之今仲逺得雍容于观眺之际亦曰帝力难名尔昔太常博士施侯作见山阁荆国王文公为记其事谓吾人脱于兵火洗沐仁圣之膏泽百余年而施侯始得以楼观自娯仲逺之去乱离仅三四载乃能抗志物表脩故事如承平时无他皇化神速非前代所及雍熈将覃及于海内是楼之作其兆之先见者欤欲不为之记不可得也第濓之学识缪悠言无精魄不足以传逺尚求荆国其人而为之庶楼之胜槩与雄文雅制同为不朽耳仲逺名夀延郑国文贞公二十四世孙羣从子姓皆彬彬嗜学文章钜公多集其门仲逺尤号翘楚且工于诗葢闻之丹涯先生云
　　龙泉义塾记　　　　　　　　【明】宋　濓
　　至正十三年九月括苍章君溢建龙渊义塾成龙渊即龙泉避唐讳更今名相传其地即欧冶子铸剑处至今有水号剑溪山深而川阻与通都大邑相去二三百里近亦半之郷闾子弟无所于学章君之先世谋创桂山仙岩两书院以无恒产而废章君深忧之与诸子计曰无田是无塾也奚可哉遂撙节凡费而用其余斥田至一百五十亩其妻党陈京兄弟闻之以曾大父适斋先生所遗二百三十亩来助章君曰吾事济矣乃于官山之隂创燕居以奉先圣而先师为配春秋行释菜之礼旁列四斋曰逊敏曰知通曰敬乐曰博约以居弟子员后敞敬义堂月旦望鸣鼓集士以申五伦之教建大门榜曰龙渊义塾甓其脩涂以逹于东西灌木嘉篁前后郁然聘经明行脩之士以为师诸生业进者月有赏才颍家单不能裹粮者资之不率教者罚之田赋出入主塾事者司焉日用有籍月考朒赢岁二防其数有余则他贮益斥田以广其业石华象汉二所复设别塾以教幼者俟其长乃赴龙渊浙江行省参知政事舒穆噜公闻而嘉之檄本郡免其科繇俾无有所与章君既列条教刻诸石惧来者不能保也伻来俾濓记之惟古之建学也虽为制有大小之殊而所以导民扶世者则一龙泉旧为浙东文献之邦水心叶氏正则西山真氏希元后先以学鸣声感气求籁鸣机动掇巍科而典雄藩者声华相望一时文物固盛矣未及百年而继者鲜岂俗尚有古今之异哉亦系乎学之盛衰耳章君有见于斯不效时俗封殖吝固以为肥家计其立志甚而为功甚溥陈京兄弟乐善好义以助其成非适斋涵濡之泽亦岂能至于是哉章君子若孙不负章君之义塾可相传于无穷已
　　蜀墅塘记　　　　　　　　　【明】宋　濓
　　义乌县南四十里有塘曰蜀墅周围三千六百歩东西北皆防山山水合七十二派入于塘而南出南有蜀山突然中起因据山作隄障水以溉田山之东隄脩七百尺有竒广杀脩五之四深杀广三之二西隄脩如广之数而稍加强焉隄之中刳木为三窦以泄水溉田至六千亩而赢至四年夏暴水坏隄田遂不稔丹溪朱君震亨悯农之告病也白于县县尹周侯自强命双林巡检张某来视役震享尽召有田之民履亩而输其力荐货有差复出役夫之工一千以为众倡众悦一听震亨经画补其缺遗增以崇高筑址加濶而渐杀其上隄之西陲凿石为斗门视水溢干而时蓄泄之门之上架徒杠以便行者易木窦以坚石且定为高下之穴使欲水者先后有程而不紊恐岁乆而弗固也请于掌堂事者中折鬻鱼之利而嗣葺之用钱四千緍夫一万工经始于五年八月庚申逾三月而告成里耆朱仁杰等来谓濓曰震亨之兴是役也初无一弓之田以徼利其夙夜尽瘁而不舍者欲利吾农也我不敢忘愿吾子记之濓闻海陵胡公瑗之在湖学也置经义治事之斋教授诸生至水利之属无不习而通之故其门人皆适于大用今震亨之学出于金华许先生谦先生六世祖实从海陵游其家学相传至先生为尤盛宜吾震亨见诸行事有可观哉世之人方高谈性命以聋瞽俗听之若有为一遇小利害辄颠倒不知所措视震亨无所为而利民何如也震亨字彦脩有长才县尝下括田之令惟震亨行之无扰云
　　清风楼记　　　　　　　　　【明】王　袆
　　金华枕山带溪以为城按郡志金华山一名长山其高几千百丈緜亘数十百里当其阳有峰防起卓特而圆粹曰潜岳亦曰芙蓉峰由峰之阯支为羣冈蜿蜒散出南走二十里属于溪郡城在焉溪从乌伤武义两县来止城下合而西流世谓双溪城东南隅冈之旁出者其石角立势若与溪鬭城据其上撱以旁出直城之陬上构重屋所谓清风楼也指挥使徐侯居镇之三年威行令孚军政寕辑于是览视城壁占形度势而楼作焉其崇五十尺为楹间者五取工于卒之在更者取材于木之在官者不阅月而告讫邦人士女第见脩甍穹栋杰立翚飞上出云霄莫知经费所从出也旣成侯与宾客登而乐之前山如屏障拥青排紫拱列几席溪流若碧练迤环绕于履舄之下百里内聚落烟火草原林木田畴桑麻禾稼之属举目可尽清风徐来襟度旷爽令人有超世之思故取唐严维诗语名之曰清风郡城之南有楼曰八咏其东故有明月楼又东而为清风争雄竞胜而溪山之概揽挹无遗矣侯年方壮而好学有功不伐乐从贤士大夫游俾余为文以记之余闻君子之为楼观之美也岂徒取夫游览之适以为乐哉登斯楼也念王事之重覩民生多艰有不胜慨然者昔范文正公记岳阳楼以为先天下之忧而忧后天下之乐而乐此固侯之志也遂书以为记
　　拥翠楼记　　　　　　　　　【明】贝　琼
　　四明之奉化依山为县而处士汪公幼海由城西徙家县治东三十武与山相接也犹病其蔽于崇墉不能周逺近之势复即后圃建小楼为登眺之所大山横亘于南者玉几第一宝麓次之其西则为石棋盘而鲤湖在石棋盘西五里絶岭有神龙居焉诸山皆环拱于几席之间矣东有长汀七十二曲如巴蛇赴壑束鳞蹙节宛转而不得肆世传唐叶命龙所开以泄水于海也益东三十里有山曰金鹅众水滙于东南为龙潭潭之上陗壁千寻屏风者曰南山转而北望则青锦崭然与玉几对峙一名莲花岩诸山又错出于戸之外矣观其或起或伏或前或却争竒献秀不啻海涛涌而石笋列终日玩之不厌广平舒汝临为题曰拥翠而曹南吴主一书之驰书京师求予为记余唯晋谢灵运好山日事游放至伐木开径穷竒观是有山之癖而未得其趣也今幼海但据其要领而阖境之胜毕効于一楼秋高木脱霜霁天空延朝景之飞云送夕阳之归鸟山之翠于瓯越者无尽而吾之趣亦无尽遗于昔而见于今固有待于其人乎不可以不志
　　追逺堂记　　　　　　　　　【明】贝　琼
　　追逺堂者天台林氏奉先之所也按林氏始祖十一府君讳勲者五代时以盐鐡使转督台州诸军事遂由闽之长溪徙家于黄岩半岭其后枝叶益繁散处梅溪团浦宋设科目一岁联中有司者八人曰雪邨曰勿斋曰晓庵皆以能文称故江以南衣冠大姓必推天台林氏焉至六一学正言吾宗族之大非一人一世之积于是乎筑堂梅溪置主其中岁祀之防族人子弟讲尊卑长幼之序割田若干亩给其费有女以疾不嫁者益以田四百亩其孙国子生伯云惧冺其实也求予为之记余唯祭者所以追逺继孝也自祖祢推而上之有曾祖又推而上之有高祖然非止于是而已譬之水千盘百折以逹于海然穷其源河不始于龙门积石而出于昆仑江不始于汉而导之岷山水未有无源而出者人未有无祖而生者惟属之近而有服者其恩隆属之逺而无服者其礼杀有能追而祭之不以逺近为隆杀岂非厚之至乎特古者限于先王之制大夫有庙无主士则祖祢一庙庶士庻人无庙而鬼上下之分截然而不得逾者故孔子曰祭之以礼曾子追逺之言葢为有国者而发使施之所祭必尽吾诚非谓庶士庶人得祭祖祢以上而及于无穷也君子于此制虽不得为而心实不能已于是伊川先生以义起三祭之名而初祖先祖与祢各有其类得受祭焉林氏相传四百余年源深流长如此而子孙能合雪邨勿斋晓庵以及十一府君而伸其敬可谓知本矣是皆率性之道笃于所尊所亲岂强之而然哉故重其请而记之观者亦有所警于中尚革薄而之厚也夫
　　溪云草堂记　　　　　　　　【明】贝　琼
　　溪云草堂者海昌郭子方之新居也海昌在崇德南崇德之水御溪介乎二境之间旁流又折而南行六七里上有桑稻之邨居人星布鸡犬相闻彷佛在物外子方择其胜处构堂若干楹左为读书之室右为炼药之居遂题之以溪云余尝放舟过之道狭而迂仅一带耳鱼鳖之所居科斗之所储疑其不能为云山川之有神灵者方时将雨渤渤然上蒸如烟如雾如海涛披覆两厓不见林木而渔篷野艇或隐或见在空蒙中此其第一曲也及沿流以穷其所至则云之见于朝夕者尤蓊郁非一状执之而无从玩之而不得排于前而复合于后断于上而复续于下凡庐之籓篱皆云也户皆云也虽腾于山川者殆无以过休坐之顷尘埃野马弗至吾前并溪之人未有知者子方专而有之喜余之至因觞于堂上求文为记遂书所见如此复思天下之物本于无而形于有有者卒归于无矧云之忽起忽灭徃来无定哉彼既强名之余强言以实之非通于理矣惟其随时而莫知其神泽物而莫知其德君子宜取之以得卷舒之道焉则与云为一矣子方尚勉之







　　浙江通志卷二百六十一
<史部,地理类,都会郡县之属,浙江通志>
　　钦定四库全书
　　浙江通志卷二百六十二
　　艺文【四】
　　记
　　武康县义仓记　　　　　　　【明】黄　淮
　　国家惠养斯民以固邦本恒恐闾阎阨于饥馁不得以遂其生上烦圣虑宵旰靡寕重念太祖开国时旧设预备仓廪岁乆驯致废弛于是慎简廷臣授以玺书条画事宜分诸各道以经理之仍命藩宪重臣之亷敏者以为之佐刑部署郎中事员外郎刘广衡承命徃浙江偕右布政使方廷玉按察使副使王豫协修预备之政按行至湖集郡守赵登暨僚属同知刘祯知县丁倬等宣扬德意仍召区里之长郷之耆民羣聚于庭谆切训饬益详焉邑中富羡之家仰聆玉音感激奋厉愿出轮于官未浃旬得谷五千九百石勅使司同藩宪喜其民之效义也劳之以酒果荣之以缯防即日具名以闻既而鸠工庀材构仓三十楹以备储蓄钦遵勅防选忠厚公正耆民及殷富淳良之家严慎守兼出纳之数府委通判贺泰县委主簿夏安总其政申明戒约委曲详备大要以絶私为本里社细民皆欢欣感悦仰戴圣恩生成之赐也郡县乐其事之有成徴文为记勒石以垂示永乆粤惟成周县都皆有委积以衞防荒自汉以来常平社仓义仓大率皆仿周制世殊事异更变不一皇上逺稽古典近追祖宗成法遣使巡厯修复旧政而光大之俾得便宜行事务期民受实惠纶綍涣颁而效义之民云集响应仓廪充实赈贷于是而给焉传曰未有上好仁而下不好义者此之谓也勅使同心恊义克称任使皇华煌赫遐迩具瞻郡邑官僚祗承惟谨不烦而事集防闲有方侵渔之弊消于法皆当得书其义民姓字俱刋碑隂庶使观者视效兴起后克有继也
　　梅长者祠堂记　　　　　　　【明】方孝孺
</div>
    <div class="pagination">
<a href="浙江通志_page744.html">上一页</a><span>...</span><a href="浙江通志_page740.html">740</a><a href="浙江通志_page741.html">741</a><a href="浙江通志_page742.html">742</a><a href="浙江通志_page743.html">743</a><a href="浙江通志_page744.html">744</a><span class="current-page">745</span><a href="浙江通志_page746.html">746</a><a href="浙江通志_page747.html">747</a><a href="浙江通志_page748.html">748</a><a href="浙江通志_page749.html">749</a><a href="浙江通志_page750.html">750</a><span>...</span><a href="浙江通志_page746.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
