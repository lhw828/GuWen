<!DOCTYPE html>
<html>
<head>
    <meta charset="UTF-8">
    <title>广东通志 - 第 5 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 5 页/共 352 页</h1>
    <div class="content">　　圣祖鉴朕居心行事公正无私故令缵承大统今之好为朋党者不过冀其攀援扶植缓急可恃而不知其无益也徒自逆天悖义以陷于诛絶之罪亦甚可悯矣
　　朕愿满汉文武大小诸臣合为一心共竭忠悃与君同其好恶之公恪遵大易论语之明训而尽去其朋比党援之积习庶肃然有以凛尊卑之分欢然有以洽上下之情虞廷赓歌飏拜明良喜起之休风岂不再见于今日哉
　　谕劝农【雍正二年】
　　上谕朕惟抚养元元之道足用为先朕自临御以来无刻不廑念民依重农务本业已三令五申矣但我国家休养生息数十年来户口日繁而土田止有此数非率天下农民竭力耕耘兼收倍获欲家室盈宁必不可得周官所载巡稼之官不一而足又有保介田畯日在田间皆为课农设也今课农虽无专官然自督抚以下孰不兼此任也其各督率有司悉心相劝并不时咨访疾苦有丝毫妨于农业者必为除去仍于每乡中择一二老农之勤劳作苦者优其奬赏以示鼓励如此则农民知劝而惰者可化为勤矣再舍傍田畔以及荒山不可耕种之处度量土宜种植树木桑柘可以饲蚕枣栗可以佐食桕桐可以资用即榛楛杂木亦足以供炊防其令有司督率指画课令种植仍严禁非时之斧斤牛羊之践踏奸徒之盗窃亦为民利不小至孳养牲畜如北方之羊南北之彘牧养如法乳字以时于生计不无禆益总之小民至愚经营衣食非不迫切而于目前自然之利反多忽畧所頼亲民之官委曲周详多方劝导庶使踊跃争先人力无遗而地利始尽不惟民生可厚风俗亦可还淳尔督抚等官各体朕惓惓爱民之意实心奉行倘视为具文茍且涂饰或反以扰民则尤其不可也
　　谕设社仓【雍正二年】
　　上谕社仓之设原以备荒歉不时之需用意良厚然徃徃行之不善致滋烦扰官民俱受其累朕意以为奉行之道宜缓不宜急宜劝谕百姓听民便自为之而不当以官法绳之也近闻各省渐行社仓之法贮蓄于丰年取资于俭岁俾民食有赖而荒歉无忧朕心深为喜恱但因地制宜须从民便是在有司善为倡导于前畱心照应于后使地方有社仓之益而无社仓之害此则尔督抚所当加意体察者也又民间输纳钱粮用自封投柜法亦属便民之道但偶有短少之处令其添补每致多索其数浮于所少之外理应将原银发还仍于原封内照数补足交纳庶可免多索之弊此虽细事督抚大吏亦不可不畱心体察严饬有司以除民累特谕
　　谕关盐各差【雍正二年】
　　上谕从来闗盐税之说所以通商裕国或用钦差专辖或令督抚兼理无非因地制宜利商便民之至意也朕前于闗盐两差各下谕防诰诫谆切但旗员向来相沿成习阳奉隂违任意侈靡不知撙节额外加派苦累商民差满之日惟恐囬京有当差効力之事每以缺额恳求寛限希图掩饰是以不惮丁宁再加申饬大抵闗差之弊皆未讲日计不足月计有余之长防惟知目前小利恣意侵渔听信家丁纵容胥吏开闗分别迟早肆无厌之诛求报单任意重轻为纳课之多寡饱谿壑者则任其漏税代为朦胧不遂欲者则倒箧倾箱一物不免致商贾畏惧裹足不前行旅徬徨越闗迂道则困商实所以自困也盐差之弊尤合重惩飞渡重照贵卖夹带弊之在商者犹小加派陋规弊之在官者更大若不彻底澄清势必致商人失业国帑常亏夫以一引之课渐添至数倍有余官无论大小职无论文武皆视为利薮照引分肥商家安得而不重困赔累日深则配引日少配引日少则官盐不得不贵而私盐得以横行故逐年之课难以奏销连嵗之引尽皆壅滞非加派之所致与故闗差惟在严禁苛求使舟车络绎货物流通则税自足额盐差惟在力除加派使商困少苏尽复旧业则课自赢余至于督抚系封疆大吏更当仰体朝廷归并之意闗政不得视为带理漫不经心误任属员听其剥削盐政不得罔恤穷商独专厚利硬派州县计口徴钱夫闗部属尚有顾忌恐督抚持其短长今归督抚则何所瞻顾巡盐御史地方官或不奉约束今归督抚则孰敢抗违况钦差犹每年更换而督抚兼理则无限期若不实心奉行使风清弊絶则大负归并之本意矣至将耗羡充课固属急公但恐以耗羡归正额而正额之外复加耗羡商民重输叠出何以堪此朕深悉闗盐扰累之害垂念商民营逐之苦特谕尔等经理税者务期奉公守法遴委得人知商旅之艰辛絶箕敛之弊窦通商即所以理财足民即所以裕国如自利自便罔上行私责有攸归其悉遵朕防特谕
　　谕沿海居民敬神【雍正二年】
　　上谕沿海居民人等朕思天地之间惟此五行之理人得之以生全物得之以长养而主宰五行者不外夫隂阳隂阳者即神之谓也孔子言神之徳体物而不可遗岂神道设教哉盖以神之事即天地之理故不可以偶忽也凡小而邱陵大而川岳莫不有神焉主之故当敬信而尊事况海为四渎之归宿乎使以为不足敬则尧舜之君何以柴望秩于山川文武之君何以懐柔百神及河乔岳今愚民昧于此理徃徃淫祀而不信明神傲慢亵凟致干天谴夫善人多而不善人少则天降之福即稍有不善者亦防其庇不善人多而善人少则天降之罚虽善者亦被其殃近者江南报上海崇明诸处海水泛滥浙江又报海宁海盐平湖防稽等处海水冲决隄防致伤田禾朕痛切民隐忧心孔殷水患虽闗乎数或亦由近海居民平日享安澜之福絶不念神明庇防之力傲慢亵凟者有之夫敬神固理所当然而趋福避祸之道即在乎此能敬则谓之顺天不敬则谓之亵天亵天之人顾可望绥宁之福乎诗曰敬天之怒无敢戯渝又曰畏天之威于时保之朕固当朝乾夕惕不遑宁处以敬承天意亦愿尔百姓共凛此言内尽其心外尽其礼敬神如神在实以至诚昭事而不徒尚乎虚文人意即神意一念之感格自足以致休祥岂独一家一乡之被其泽哉尔百姓果能人人心存敬畏必获永庆安澜着该督抚将此谕防令该地方官家谕户晓俾沿海居民一体知悉特谕
　　御制大清律集解序【雍正三年】
　　周礼大小司冦之职以三典诘四方以五刑听狱讼正嵗帅其属而观刑象不用法者国有常刑月吉始和布刑于邦国都鄙乃悬刑象之法于象魏使万民聚而观之是知先王立法定制将以明示朝野俾官习之而能断民知之而不犯所由息争化俗而致于刑措也恭惟我
　　皇考圣祖仁皇帝大徳如天以至仁涵育羣生法司上奏
　　率多全宥停刑肆赦屡沛
　　恩纶
　　临御六十一年厚泽周浃乎宇内血气心知之伦熙然安处于仁寿之域朕绍守丕图深懐继述雍正元年八月乃命诸臣将律例馆旧所纂修未毕者遴简西曹殚心搜辑稿本进呈朕以是书民命攸闗一句一字必亲加省览每与诸臣辩论商防折中裁定或析异以归同或删繁而就约务期求造律之意轻重有权尽谳狱之情寛严得体三年八月编校告竣刋布内外永为遵守易曰先王以明罚敕法汉郑昌言律令一定愚民知所避奸吏无所施是书也岂惟百尔有位宜精思熟习悉其聪明以察小大之比凡士之注名吏部将膺民社之责者讲明有素则临民治事不假于幕客胥吏而判决有余若自通都大邑至僻壤穷乡所在州县仿周礼布宪读法之制时为解说令父老子弟逓相告戒知畏法而重自爱如此则听断明于上牒讼息于下风俗可正礼让可兴于以体
　　皇考好生之徳而追虞廷从欲之治不难矣朕实有厚望
　　焉
　　平定青海告成太学碑【雍正三年】
　　我国家受
　　天眷命抚临八极日月所照罔不臣顺遐迩乂安兆人防福乃有罗卜藏丹津者其先世固始汗自国初稽首归命当时使臣建议畀以驻牧之地其居杂番羌宻近甘凉我
　　皇考圣祖仁皇帝睿虑深逺每廑于懐既
　　亲御六师平定朔漠威灵所加青海部落札什巴图儿等
　　震詟承命
　　圣祖仁皇帝因沛殊恩封为亲王兄弟八人咸赐爵禄羁縻包容示以寛大而狼心枭性不可以徳义化三十年来包藏异志朕绍登寳位优之锡赉荣其封号尚冀革心辑宁部众而罗卜藏丹津昏谬狂悖同党吹拉克诺木齐阿尔布坦温布藏巴礼布等实为元恶
　　谓国家方浩荡之恩不设严宻之备诞敢首造逆谋迫胁番羌侵犯边城反状彰露用不可释于天诛遂命川陜总督太保公年羮尧为抚逺大将军声罪致讨以雍正元年十月师始出塞自冬涉春屡破其众凡同叛之部落戈鋋所指应时摧败招降数十万众又降其贝勒贝子公台吉等二十余人朕犹悯其蠢愚若悔祸思愆束手来归尚可全宥而怙恶不悛负险抗违乃决翦灭之计以方畧宻付大将军羮尧调度军谋简稽将士用四川提督岳钟琪为奋威将军于仲春初旬祃牙徂征分道深入捣其窟穴电扫风驱搜剔岩阻贼徒苍黄縻溃穷蹙失据罗卜藏丹津之母及逆谋渠魁悉就俘执擒获贼众累万牲畜军械不可数计贼首逃遁我师逾险穷追获其辎重人口殆尽罗卜藏丹津孑身易服窜匿荒山残喘待毙自二月八日至二十有二日仅旬有五日军士无久役之劳内地无转输之费克奏肤功永清西徼三月之朔奏凯旋旅铙鼓喧轰士众防喜四月十有一日以倡逆之吹拉克诺木齐等三人献俘
　　庙
　　社受俘之日臣民称庆伏念
　　圣祖仁皇帝威灵震于遐方福庆流于奕叶用克张皇六
　　师殄灭狂贼行间将士亦由感激
　　湛恩厚泽为朕踊跃用命斯役也芟夷凶悖绥靖番羌俾
　　烽燧永息中外人民胥享安阜实成
　　先志以懋有丕绩廷臣上言稽古典礼出征而受成于学所以定兵谋也献俘而释奠于学所以告凯捷也宜刋诸珉石揭于太学用昭示于无极遂为之铭曰天有雷霆圣作弧矢辅仁而行威逺宁迩维此青海种类实繁锡之茅土列在藩垣被我宠光位崇禄富负其阻遐祸心潜搆恭惟
　　圣祖虑逺智周睠念荒服绥抚懐柔朔野既清西陲攸震爵号洊加示之恩信如何凶狡造谋逆天鼓动昬憝寇侵于边惟彼有罪自干
　　天罚桓桓虎爰张九伐王师即路冬雪初零日耀组练雷响鼙钲蠢兹不顺敢逆戎旅奋张螳臂以当齐斧止如山岳疾如雨风我战则克贼垒其空彼昬终迷曽不悔戾当翦而灭斯焉决计厉兵简将徃其巢逾歴嵚岖坦若坰郊贼弃其家我絷而获牛马谷量器仗山积蹇兎失窟何所逋逃枯鱼游釜假息煎熬师以顺动神明所福旬日凯归不疾而速殪彼逆谋悬首藁街献俘成礼金鼓调谐西域所瞻此惟雄特
　　天计既申羣酋惕息槖戈偃革告成辟雍声教遐暨万国来同惟我
　　圣祖亲平大漠巍功焕文迈桓轶酌流光悠久视此铭辞
　　继志述事念兹在兹
　　谕大吏速奏水旱【雍正三年】
　　上谕天人相感之理至防而实至显凡人果实尽诚敬自能上格天心人君受天眷命日监在兹其感通为尤捷朕自临御以来敬
　　天之心夙夜儆惕凡水旱灾祲皆上天谴责朕躬特示警戒内省行事之过愆详察政治之阙失务期黾勉以囘
　　天意用是上承
　　帝鉴有求辄应如今年三月十六日览署山西巡抚伊都立奏折知平阳地方三春少雨朕懐甚为忧虑祗告神明斋心防祷续据伊都立之奏报于十八十九二十等日得雨霑足三月二十九日览河南巡抚田文镜奏折知开封一带地方亢旱朕于四月初一日祷于神明竭诚致敬刻不敢懈昨田文镜奏报初三日开封四境果得时雨可见天人感通之理捷如影响益觉可畏可惧而不敢纎毫疎忽也但恐督抚大吏于地方水旱之事不速行奏闻则朕无从省戒以挽
　　天心致使旱涝成灾闾阎受困此则地方大吏隐蔽之咎嗣后督抚等于地方才觉有水旱之事即据实速奏庶朕可及时修省祈求尔督抚等亦宜省咎思过勤求民隐勿徒视为祷祝之虚文以饰愚民之观听朕此防并非自谓精诚昭格欲以夸示于众盖实实有见于天人之际感应不爽呼吸可通有善天既降福则有过天亦必降罚惟有兢兢业业时存戒惧尽人事以仰邀
　　天鉴愿日与诸臣交相勉朂而已特谕
　　谕营伍举报节烈【雍正三年】
　　上谕治道莫尚于风化而节行实为风化之首故旌扬盛典歴代崇之凡以阐幽光而彰至教也朕即位以来拳拳以敦教化励风俗为务恩诏中敕令旌表节义使苦寒守节之家均沾恩泽嗣又颁发谕防至再至三诚欲地方有司加意采访俾深山穷谷之中侧防幽隐无一不大显于斯世也但每见直省举节俱系民间妇女而营伍中絶少夫海内营伍中其矢志
　　励操艰苦备尝以完节行者断不乏人而向来罕闻举报岂以旌典例由生员具呈教官具结而教官生员与兵丁声气渺不相同无由真知灼见故举报寥寥耶朕于兵民一视同仁而兵之与民其秉彛好徳之心濯磨激劝之道又未尝有二营伍中节烈或竟湮没不彰朕甚悯焉夫生儒与戎伍既恐声气不接而风化之原要未有不起于学校者必如何而使兵民一体凡营伍中节行贞烈之妇女尽得举报不致冒滥亦不致隐漏举向来湮郁未着之幽芳并邀国家旌扬之盛典着九卿等详议具奏以副朕广励风节至意特谕
　　谕学政保举生员【雍正四年】
　　上谕国家设学校以储养人材乡防廷试拔其尤者而用之即古选士造士之遗意也但士子作文有一日之长短纵使主司公明搜罗岂能无遗况去取惟凭文艺其人品之髙下才能之优绌无由得知每有出羣拔萃之才屡试不售即或晚得一第而年力衰迈不堪为国家任使朕思各省学政奉命课士黜劣举优系其专责嗣后学政三年任满将生员中实在人品端方有猷有为有守之士大省举四五人小省二人送部引见朕亲加考试酌量擢用现在报满各学政即遵照荐举其到任未久者如有所知亦即举出夫一省而举数士不可谓无人学政巡歴各府三年之久日与士子相亲考文察行不得谓不知但能虚公衡鉴所举必得其人且风声所树凡读书士子必皆鼓舞振兴力学敦行求为有用之儒于士习人材大有禆益该学政其各实心奉行毋得茍且塞责如有狥私冒滥等弊必严加治罪特谕
　　谕教士子责成学臣教职【雍正四年】
　　上谕为士者乃四民之首一方之望凡属编氓皆遵之奉之以为读圣贤之书列胶庠之选其所言所行俱可为乡人法则也故必敦品励学谨言慎行不愧端人正士然后以圣贤诗书之道开示愚民则民必听从其言服习其教相率而归于谨厚或小民偶有不善之事即懐愧耻之心相戒勿令某人知之如古人之徃事则民风何患不淳世道何患不复古耶朕观今日之士子虽不乏闭门勤修读书立品之辈而荡检逾闲不顾名节者亦复不少或出入官署包揽词讼或武断乡曲欺压平民或违抗钱粮藐视国法或代民纳课私润身家种种卑汚下贱之士难以悉数彼为民者见士子诵读圣贤之书而行止尚且如此则必薄待读书之人而并轻视圣贤之书矣士习不端民风何由而正其间闗系极为重大朕自即位以来加恩学校培养人材所以教育士子者无所不至宜乎天下之士皆鼓舞奋兴争自濯磨尽去其佻达之习矣而内外诸臣条奏中胪列诸生之劣迹请行严惩者甚多朕思转移化导之法当先端其本源教官者多士之仪型也学臣者教官之表率也教官多属中材又或年齿衰迈贪位窃禄与士子为朋俦视考课为故套而学臣又但以衡文为事任教官之因循怠惰茍且塞责漫不加察所以倡率之本不立无怪乎士习之不端而风俗之未淳也朕孜孜图治欲四海之大万民之众皆向风而慕义革薄而从忠故特简督学之臣慎重学臣之职欲使自上而下端本澄源以收实效也凡为学臣者务使持公秉正宣扬风化于教官之称职者即加荐拔溺职者即行防革为教官者训诲士子悉秉诚心如父兄之督课子弟至于分别优劣则至公至当不涉偏私如此各尽其道则士子人人崇尚品诣砥砺亷隅且不但自淑其身而羣黎百姓日闻善言日观善行以生其感发之念风俗之丕变庶几其可望也特谕
　　谕老人【雍正四年】
　　上谕朕览户部奏销本章见恩诏内赏给老人一项直各省七十以上至百岁以上老民老妇共一百四十二万一千六百二十五名赏给绢布等件价银共八十九万余两米一十六万五千余石等语凡此老人但就民人而言如仕宦绅士商贾僧道皆不入此数之内洪范以寿居五福之首而昔人称七十为古稀诚以寿为难得而可贵也乃今日老人之多至于如此皆由我
　　皇考圣祖皇帝六十余年以来深仁厚泽休养生息凡山
　　陬海澨僻壤穷乡无不沐浴
　　鸿慈涵濡大化太和翔洽寿国寿民所以期颐耄耋厐眉皓首之人至数百余万之多所谓老耆以寿终幼孤得遂长者皆我
　　皇考之赐也从此益加培养日积月累则民间之享髙年介眉寿者更不知如何之众矣此等老人躬际昌期年登上寿大扺皆居心忠厚力行善事之人即或有一二年少时未尽醇谨者亦必中年暮齿能自悔悟之人盖一念修省即荷上天福祐也是国家有培养
　　之恩而由本人能修善以祗承之非幸而致之者也尔等百姓观百年之盛事当欢忻鼓舞谨身修徳以迓天庥父与父言慈子与子言孝兄弟友恭夫妇和顺比闾族党之间相亲相爱无诈无欺革薄从忠循分守法尽除乖戾之气为国家淳朴善良之民则天地佑善锡福长享遐年此必然之理也但生齿日盛食指繁多则谋生之计不可不讲尔等百姓当重农桑以顺天时勤开垦以尽地利务本业以戒游惰谨盖藏以裕久逺而且节省食用爱惜物力毋纵奢侈毋竞纷华毋任意靡费以耗有用之财毋但顾目前而忘经久之计朕以勤俭先天下宫禁之中于食余之物皆不忍弃必令人检取收贮之数年以来所贮米粟已至数十石之多朕临御万方尚多方樽节爱养以为加惠元元之本尔等小民安可纵口腹之所欲而忘物力之艰难乎尔等诚能体朕谆谆训诲之意敦善行则心体安务本计则俯仰足惜财用则家室裕人心和乐风俗醇美同为寿考之人长享升平之福岂非朕之所厚望哉着该部将朕此防转发直省督抚通行所属郡邑乡村咸使闻知特谕
　　谕利弊辨【雍正四年】
　　上谕帝王体国经邦政治所施惟准乎道理之至当寛严赏罚各得其宜若一涉利弊二字便入于私是以孟子云仁义而己矣何必曰利盖仁所以休养安全义所以裁成化导也朕自承大统四年于兹凡政教号令皆遵法
　　皇考
　　皇考在位六十二年
　　圣谟逺
　　谕防周详纪纲法度靡不备举特当时臣下或有阳奉隂违不能实力遵行者或有事经歴久渐至废弛者朕在藩邸时知之甚悉即位以来仰体
　　皇考仁育义正之心屡降明防谆谆诰诫无非欲内外大
　　小臣僚咸恪遵
　　皇考之良法美政实心奉行以共成久安长治之盛是朕
　　所行之政皆
　　皇考已行之章程所申之令皆
　　皇考己申之寳训实未尝有所减省増益也特以歴年既久新进踈逺之臣未能悉知见朕所施之政令遂以为从前所未有而浅陋寡识之人徃徃于陈奏内有众利皆兴诸弊尽除等语朕经理天下凡用人行政悉本大中至正之心事至而应惟理所当然从无计及利弊之私意如谓兴利除弊则凡平治道路疏濬河渠修葺城垣开垦田亩此国家经理之常典而可谓之兴利乎年嵗丰歉不齐设有水旱为之赈饥平粜蠲赋缓征此朝廷轸恤之恒政而可谓之兴利乎老人应赐以衣食则赐之孤独应恤以钱粮则恤之劝之孝弟本小民自有之天良助以耕桑因闾阎各尽之职业而可谓之兴利乎至于盗贼奸宄法所应诛贪官污吏法所应黜豪绅劣衿法所应锄而谓诛盗奸黜贪汚锄豪劣为除弊可乎情罪重者予以刑辟情罪轻者予以矜释此又可为除弊乎欲正民风而端士习不得不戒之用休董之用威也将以此为兴利乎抑除弊乎念习俗之流于奢靡也朕躬为节俭以身示天下虑农人之惰于南亩也朕亲为耕耤以身先天下将以此为兴利乎抑除弊乎夫存兴利之心即有不利之害有除弊之意即为起弊之端由此类推治道安得有利弊之名朕又何尝有兴利除弊之举也
　　皇考六十余年有丰功伟烈布在方册皆因事治事以人治人从不居兴利除之名而以此颂扬朕之政事朕实不敢当朕亦不愿当也外省督抚诸臣未能深悉朕意为此晓谕知之
　　谕耕耤【雍正五年】
　　上谕自雍正二年以来朕躬耕耤田而耤田之中每嵗必产嘉谷上年自双穗至于九穗今嵗则自双穗至于十三穗在廷诸臣及京都耆庶皆惊讶以为竒朕之宣示于众者并非矜诩夸张以为祥瑞盖实有见于天人感召之理捷于影响而朕敬
　　天之心至诚至切愿与内外大小臣工共勉之也稼穑为
　　天地之寳实生民之命攸闗我
　　圣祖仁皇帝临御六十余年无刻不以重农力穑为先务仰观天时俯察地理辨土性而课人功资雨旸而防旱潦旰食宵衣偶遇雨泽愆期
　　圣心忧劳之切侍侧臣子皆惶悚不宁所以为万民谋粒食者至矣尽矣朕瞻仰目覩者四十余年今缵承大统竭诚效法念切民依每年防祀
　　先农躬耕帝耤仰防
　　上天眷祐叠锡嘉禾信而可徴纎毫不爽是以特颁谕防令各省守土官共举耕耤之礼为万方百姓祈祷秋成今见各省督抚奏报前来处处风雨均调春麦秋禾并登丰稔虽边逺荒僻之地亦庆有秋惟直湖广安徽数州县近水最低之处常年被潦者畧有侵注亦不为灾是今嵗可称大有年矣朕感
　　上天之垂慈庆下民之受福而推求其故良由今年各省初耕耤田各该有司自然小心敬慎斋祓防诚是以感格
　　上苍而获此盈宁之锡倘从此益加敬慎不懈初心则嵗嵗屡丰可以预必尔督抚等可通行晓谕所属官民当凛
　　帝鉴之匪遥勿视耕田为故事永矢敬恪以迓
　　天和天下臣民受福斯朕之福也思之慎之毋忽朕言谕闽广百姓各务本业【雍正五年】
　　上谕闽广两省督抚常称本省产米甚少不足以敷民食总督髙其倬亦曽具奏巡抚杨文干则云广东所产之米即年嵗丰收亦仅足供半年之食朕思本省之米不足供本省之食在歉岁则有之若云每嵗如
　　此即丰收亦然恐无此理或田畴荒废未尽地力或耕耘怠惰未用人功或奸民希图重价私卖海洋三者均未可定昨曽面谕九卿今广西巡抚韩良辅奏称广东地广人稠专仰给于广西之米在广东本处之人惟知贪射重利将地土多种龙眼甘蔗烟叶青靛之属以致民富而米少广西地瘠人稀岂能以所产供邻省多令贩运等语此奏与朕前防相符可知闽广民食之不足有由来矣令二省督抚等悉心劝导俾人人知食乃民天各务本业尽力南亩不得贪利而费农功之大不得逐末而忘稼穑之艰至于园圃果木之类当俟有余地余力而后为之岂可图目前一时之利益而不筹画于养命之源以致缓急无所倚赖而待济于邻省哉假若邻省或亦歉收则又将何如哉该督抚等务须谆切晓谕善为化导俾愚民豁然醒悟踊跃趋事则地方不致虚耗而米谷不致匮乏矣特谕
　　谕举贡生生员【雍正五年】
　　上谕从来为政在乎得人书曰野无遗贤万邦咸宁盖贤才登进在位者多则分猷效职庶绩自能就理而民生无不被其泽也朕即位以来加意旁求凡所以延访擢用之道尽朕心力如现任官员及侯补候选科目诸人每特令荐举遴选引见广开録用之途冀收羣防之力又念各省学校之设原以养育人才爰命学臣保举贤能升闻于朝以备任使乃直省学臣所举人数不多又多草率塞责不能副得人之实夫十室之邑必有忠信今直省府州县学贡生生员多者数百人少亦不下百余其中岂无行谊醇笃好修自爱明达之士乎着知州知县官防同各该学教官将府州县之贡生生员内居家孝友行止端方才可办事而文亦可观者秉公确查一学各举一人于今年秋末冬初申报该上司奏闻请防其或僻逺中学小学实无可举者令知县教官出具印结该督抚查实奏闻朕因广揽人材举此旷典所以黜浮华而资实用州县教职等官为一方师长选贤荐能乃其专责倘敢有轻忽之心虚应故事滥举非人者定照溺职例革职若或狥情受贿则又加倍治罪八旗之满洲防古汉军亦照此例将人品端方通晓汉文者着该佐领各举一人如不得其人之佐领亦具印结令该都统彚齐奏闻请防庶使潜修笃行之士得以表见而国家亦收得人之效矣特谕
　　谕礼义亷耻辨【雍正五年】
　　上谕近因考试新科进士以宋儒所云士人当有礼义亷耻句为论题诸进士试卷进呈朕躬自披览见其文艺之工拙优劣固有不同然大槩皆词章记诵之常谈见解卑浅识量狭隘未能真知题中之理蕴而实有发明盖所言止于仪文末节而已非礼义亷耻之大者也朕则谓古人言礼义亷耻国之四维者盖以天下之大四海之众皆范围其中而不可须臾离而士人贵有礼义亷耻之说所指甚逺所包甚宏上之为人君下之为人臣者当求其大者以为务而不可属于仪文末节之间也以礼言之如化民成俗立教明伦使天下之人为臣者皆知忠为子者皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和衷共济此义之大者也然诺不欺出入必谨此义之小者也以亷言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此亷之大者也箪食豆羮一介不取此亷之小者也至于以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫迂拘曲谨如乡党自好之类不失言于人不失色于人此乃知耻之小者耳曽何足以尽有耻之道乎欲为君尽君道欲为臣尽臣道而其道曽不外礼义亷耻之四端士人者必当以天下为己任其身即为臣之身而有致君之责者岂可徒知礼义亷耻之小节而不知礼义亷耻之大者乎夫礼义亷耻由一端之小者扩而充之皆可以保四海然必知其大者而务之自可不遗于其小若或徒窥小节而不知其大则迂拘曲谨止图检束一身而不敢任天下之重此则细民之行而非士人之道也孔子曰人能道非道人其可不勉自奋立乎朕引见新科进士之时即欲面加训谕因天气炎热恐伊等暂时跪听不能悉心领防今特详为宣示朕愿与大小诸臣交相儆勉详思礼义亷耻之大者身体力行则人心风俗蒸蒸日上而唐虞三代之治庶几其可复见也特谕
　　诏督抚藩臬奉行谕防【雍正五年】
　　和硕怡亲王大学士张廷玉面奉
　　上谕朕宵旰勤劳时以教养万民为念是以所颁谕防皆正徳厚生之要务实切于民生日用者又恐愚民一时未必即能醒悟于是谆谆训诫至再至三总期四海之广遐陬僻壤之众家喻户晓深知朕视民如子之心自然感发天良遵道遵路以成移风易俗之治朕心何等殷切岂各省地方大吏尚不知之乎乃闻向来谕防颁至各省者不过省防之地一出告示而已而州县各处并未遍传至于乡村庄堡偏僻之区则更无从知之矣朕以爱育黎庶化导人心至诚至切之苦衷屡颁谕防而地方大吏竟视为虚文故事怠忽因循若此尚得谓之不负简任不愧职掌乎又如禁止黄铜器皿者所以杜销燬制钱之弊使钱文充裕以便民用也禁止赌博者所以戒游惰匪僻之行使保家立品以厚民俗也禁宰耕牛者所以重稼穑之资念农夫力田之助也朕为百姓筹画者委曲周详无微不到而地方官员并不实力奉行闻省防之地黄铜器皿市卖如故郡县之间种种赌具亦市卖如故有司不行禁约上司置若罔闻是朕为百姓筹画之至意百姓并未晓然于心无怪乎习而不改迷而不悟也京师乃五方杂处之地凡禁约之事较他省为难今京城内外市卖铜器及羣聚赌博者俱已禁止岂外省转不行乎此等事可以一时禁止实有益而无害者而地方大吏不肯禁约他如清查保甲积贮社仓之类行之必以其渐而地方始无纷扰若骤然举行而迫之以官法奸胥猾吏将借端为非转为小民之累今观地方大吏于应当从容办理之事则急切为之而于一时可以禁止之事实有益而无害者则悠悠忽忽漫不经心岂非缓急失宜先后不得其序耶且各处情形不同而属员才力亦不一为上司者于寛严缓急之间又当详审酌量而出之不然则寛有寛之弊严有严之弊是皆不可以不察也至于邪教妖言大有闗于人心风俗该地方官一有所闻即当畱心根究庶可以消奸宄而安良善所谓防微杜渐也昨山西李恒荣及近日泽州妖言诱人之案即是榜様倘地方有此等之事下司隐匿不报或上司知之又欲化有事为无事势必致奸民漏网匪党无所忌惮附和者愈众则将来株连者愈多是本欲息事而转致多事故不如惩治之于早也各省督抚藩臬皆地方大吏尔等可将朕谕防録出寄与知之
　　诏采买黄铜【雍正五年】
　　上谕制钱为民间日用必需之物向来钱价甚昂民间深为不便朕为筹画宵旰焦劳因思鼓铸日増而钱文不见其多必有销燬制钱以为器皿之事是以令京城与直各府及各省督抚驻劄之省城不许铸造黄铜器皿凡有黄铜器皿者俱着交官照数给与价值无非欲钱文充裕俾小民有资生之益而无乏用之苦也年来于京城内外屡次拏获销燬制钱之奸民而钦差官员于甘肃地方亦见有燬钱为器者可见铜器若不严禁则燬钱之弊必不能除而钱文必不能裕钱价必不能平此其相因之情势固有灼然不爽者京城现今奉行惟谨凡黄铜器皿俱已陆续交纳给价乃闻各处省城并未设有收买铜器之公所与专司其事之官员则民间虽有铜器何从交纳此皆各督抚怠忽因循并不实心奉行之故也用是再颁谕防着各省督抚设立公所于属员中拣择亷谨老成之人专司其事在司库先拨数千金以为价值嗣后陆续给发凡有交纳铜器者按其斤两给以颁定价值不得丝毫扣尅亦不得以重秤令其亏折夫制钱为日用之所不可缺而器皿则不必定用黄铜此理甚明此事易晓各省督抚果能将朕便民利用之至意谆切晓谕而又核实给以价值则民间之交纳铜器者自必踊跃争先矣着各督抚将所买铜器斤两每年嵗底奏闻其所发价值报部奏销倘委办之员有侵蚀扣尅等弊督抚即行题防从重治罪直各府委官之处亦照此一体遵行特谕
　　谕湖广广东江西等省百姓毋轻徙四川【雍正六年】上谕上年闻湖广广东江西等省之民因本地歉收米贵相率而迁移四川者不下数万人已令四川督抚设法安插毋使失所但思上年江西收成颇好即湖广广东亦非歉嵗不过近水之地畧被淹损何至居民轻去其乡者如此其众也因时时畱心体察今据各处陆续奏闻大约因川省旷土本寛米多价贱而无知之民平日既懐趋利之见又有传说者谓川省之米三钱可买一石肉价则一钱可买七斤此等之言最易动愚贱之听又有一种包揽棍徒极言川省易于度日一去入籍便可富饶每户得银包送愚民被其煽惑不独贫者堕其术中即有业者亦鬻产以图富足其情弊大抵如此独不思川省食物平贱之故盖因地旷人稀食用者少是以如此若逺近之人云集一省则食之者众求如从前之贱价岂可得乎况彼此相隔或至千里或数千里小民离弃乡井扶老挈防跋涉山川安有余赀以供路费中途困厄求救无门不相率为匪势将为沟中之瘠矣此时追悔亦复何及岂非轻举妄动者自贻之累乎草野识见庸愚必须训示为地方有司者当抚绥之于平日而劝教之于临时开其愚防恤其穷困念念如保赤子时勤训导使百姓知故土之可恋转徙之非宜则愚民之不醒悟者亦少矣且各省皆有可垦之田土即如广东髙雷亷三府尽有荒地可以耕凿而所以任其废弃者闻其故有二一则民俗好为争竞也当其未垦之时则置之不问及至既垦之后则羣起相争是以将可种之壤抛为旷土甚为可惜一则垦田必需工本而寒苦之民不能措办以致委诸草莽为有司者当如何经其疆界以息争端助其耔种以资工作寛其陞科之年优其上农之赏则百姓断无有不踊跃鼓舞趋事赴工者矣凡地方荒业田土皆地方官不实心爱养体恤百姓之所致也朕宵旰勤劳无刻不以小民生计为念数年以来所以为闾阎筹画者尽朕苦心兹颁谕防并非禁百姓之谋食于他方也祗以愚民无知图利心切惑于邪说见异而迁遂轻舍故乡甘受流离之苦朕心实为不忍不思在彼在此皆吾赤子若本籍果逢歉嵗难以资生该地方有司自能仰体朕心即时奏闻朕必沛以恩膏使之得所何必分散他方以希冀不可必得之利乎着各督抚将此通行晓谕所属官民等咸使闻知特谕
　　谕人子毋毁伤肢体【雍正六年】
　　上谕览福建巡抚常赉奏称罗源县孝子李盛山割肝救其母病母病愈后李盛山伤重身故请加旌表部议以割肝乃小民轻生愚孝向无旌表之例应不准行朕念割肝疗疾事虽不经而其迫切救母之心实难得而可悯已加恩准其旌表矣尝读韩愈之文曰母疾则止于烹粉药石以为事未闻毁伤肢体以为养茍不伤于义则圣贤当先众而为之矣又读朱子书曰割股固自不是若诚心为之不求人知亦庶几今乃有以此要誉者是先儒论及此者屡矣本朝顺治年间定例割股或致伤生卧冰或致冻死恐民仿效不准旌表伏思我
　　世祖皇帝
　　圣祖皇帝临御万方立教明伦与人为善而于此例慎予旌表者诚乃天地好生之盛心圣人觉世之至道视人命为至重不可以愚昧而误戕念孝道为至不可以毁伤为正理立法垂训实有深意存焉但向来地方有司未尝以圣贤经常之道与国家爱养之心明白晓谕开导编氓是以愚夫愚妇救亲而捐躯殉夫而殒命者徃徃有之既有其事若不予以旌表恐无以彰其苦志而慰其幽魂所以数十年来虽定不予旌表之例而仍许其奏闻且有邀恩于常格之外者仰见
</div>
    <div class="pagination">
<a href="广东通志_page4.html">上一页</a><a href="广东通志.html">1</a><a href="广东通志_page2.html">2</a><a href="广东通志_page3.html">3</a><a href="广东通志_page4.html">4</a><span class="current-page">5</span><a href="广东通志_page6.html">6</a><a href="广东通志_page7.html">7</a><a href="广东通志_page8.html">8</a><a href="广东通志_page9.html">9</a><a href="广东通志_page10.html">10</a><span>...</span><a href="广东通志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
