<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 144 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 144 页/共 184 页
  </h1>
  <div class="content">
   董洪字颖实。晋江人。嘉定庚辰进士第二人，为大学正。丐外，通判南剑州，就知州事，蠲役钱、苗米以万计；创峡阳、济粜二仓以待歉岁；更修延平书院，士民德之。
　　赵汝佟字台卿。晋江人。汝倣之弟。以父任当得官，逊其季，季寻夭，复与其兄之子。后登嘉定进士第。端平初，除知郁林州。陛对，言“国家频年多厄，乞谨德修政，以弭灾召和”，时谓得宗臣进言体。将行，改韶州，治以平易，卒。汝佟为人清旷，托僧庐以居；诸子皆联第。
　　刘用行字圣与。晋江人45。昌言七世孙。登嘉定戊辰第。知零陵、巴陵，皆以最书。通判道州，单车临蛮砦，谕自新，蛮感泣去。除知桂阳军，召为太常簿，出知安庆府，改潮州，详刑使者贪暴，用行命左右掩得其赃，械其卒，引章自劾，使者坐罪。知赣州，振削前蠢，声华烨然。终于郡，年八十二。用行貌修伟，遇事有执。诗文典丽，有《北山漫游集》十卷、杂稿二十卷。
　　赵时焕字元晦。晋江人。宗室子。幼有俊誉，嘉定中第进士。再调长溪尉，奸恶悉奔他境，号称神明。辟湖湘帅干，一夕讹传北兵至，官民皆欲溃，时焕处之如常，人心以安。除太社令，迁太常寺隐46。轮对，首论崇公道，次极君子小人之状。改礼部郎中，知抚州。初，州军悍甚，自时焕到官迄代去，无敢者。除广东转运判官，罢复税，禁贪污，闻者悚然。卒于官。
　　陈洪字禹范。南安人。登嘉定甲戌第。教授新州，转致中州书数千卷诲学者。迁知莆田县，有惠政。通判建宁，摄府事，兵燹之后，痛加撙节，郡计以裕，后守深德之。真德秀荐其谨厚可用。晚号“淡轩”。弟浩，庚辰进士，终连城令，有文行。
　　黄学行字上文47。惠安人。登嘉定戊辰第。教授全州，尝疏历代褒封先圣，故实冠服、奠享仪注，上之，有旨颁胄监。后知循州，时赣寇据松梓山，招捕使合兵破之，奔逸岭外，学行激隅总追擒其酋，以劳迁秩。有《史说》、《坦齐类集稿》。
　　庄壬字子中。惠安人。嘉定戊辰进士。尉永嘉，盐寇掠境，宪司符夜至。壬谓白郡待命则缓兵致寇，亟发卒偕寨兵俘盗。数辈，上谒，郡守杨简迂，怪恚不先白，建旗立壬与巡检其下，将斩之。巡检惧，亟拜，壬山立不动。通判以下为叩头请曰；“尉能权以济事，可旌也，何诛焉？”简意解，同僚抑令拜且谢，竟不屈，拂衣去。诸台壮其志，交章荐之。终海丰令。尤工于诗。
　　留元圭字粹中。正之孙，以门功授承奉郎。父使金，元圭时典笺奏，礼文悉所裁定。主管南外睦宗院，知建安县，狱有丽重辟者，久不决，元圭阅案即得情。均徭省讼，绩为诸县最。以疾卒于官。
　　魏必昌字世复。晋江人。授福州怀安尉。三山户通法律，知诗书，必昌年少，兀如老苍。豪家讼田数年不能决，折以礼法，两争遂息。移兴化录事，持廉壁立，无敢干以私，狱事一清。有新贵人挟中官气势，罗织仇吏于狱，嘱必昌毙之，且协以危语，必昌竞不为动。吏得免。刘克庄以诗赠之曰：“守法仁人勇，防身处女严。”人以为实录。
　　曾用虎字君遇。从龙之弟。以兄任历官知兴化军，创郡城三步泄，溉田千顷。修太平废陂，民号之曰曾公陂。期年蠲夏税，代编户输僦直弛舍余三万缗。复设平粜仓，以备凶岁。锄盗必竞蹊隧，豪右屏息，招捕陈。以课最闻改江西提刑，移转运判官，召为吏部郎。弟治凤，字君仪，开禧中登第。性简俭，累官广东帅，直徽猷阁。
　　林介卿晋江人。登绍定壬辰第48，调罗源令，不畏强御，细民爱之如父母。改知龙岩县，巨寇出没，介卿修西寨，募民储谷，教以弓弩，斥候精明，寇不敢犯。镂朱文公《谕俗》榜以化民，旌孝门，复死事。卒于治所。评者谓其修于家，施于官，不失儒者家法。
　　曾荷孙字橐卿49。晋江人。弱冠仕为怀安簿，荐知崇安县，蠲合户钱岁二百万。邑罹水灾，亟募舟以济溺，为粥以哺饥，便宜发义廪以贷，自辄餐钱偿之50。朝廷遣使巡行，民遮道言状。使者上其劳，竟以勤民得疾卒。
　　王序字景礼。晋江人。少与兄庚齐名，兄弟继擢咸淳进士第。授尤溪尉，历知长泰县。时郡佥幙预征大礼银，及打量田土，文移甚竣，序白郡力争之。郡守文及翁愈加敬任。后摄守惠州，濒江无城堡，海寇骚绎，人有虞心。序浚濠堑，团保伍，郡赖以宁。得代，航海而归。宋亡，徜徉丘壑以终身。
　　刘叔智以字行。晋江人。登咸淳甲科第。调婺州金华尉，获盗不肯受赏。改广州录参，帅臣年壮气盛，僚吏莫敢可否事，叔智据款正救为多51。后知闽县，士民颂之。通判吉州，请祠。江万里力荐于朝，召主管官告院。轮对，言天下大势与当时急务。有劝使谒郑清之者，谢不住。及清之再相，坐万里党，劾罢，卒。

 〔元〕
　　卢琦字希韩。惠安人。第至正二年进士。十二年稍迁至永春县尹。在县多惠政，而尤以教化为首务。仙游盗发，琦立马喻以祸福，寇挽刃槊请缚其酋以自新。安溪寇来袭永春，琦率乡民大小三十余战，斩获贼众三百余52。时列郡兵起，独琦邑境晏然。民为立德政碑，生祠之。十六年，改宁德县。先是，宁德县贼炽，民匿山谷中，闻琦来官，皆复业，贼亦奔溃。升鹾司，民安赋集。后以近臣荐，授温州路平阳州知州卒。有文集若干卷。
　　诸葛晋字仲昭。晋江人。廷瑞之后。以明经授福建行中书省检校；兵兴，省檄分治尤溪县，保障境内，民赖以安。尤溪乃朱文公毓秀之地，先是，以所居为书院，后废，故地悉为豪家所有，晋首访复之。元亡，徙居颖上，以寿终。
　　赵甫字莹卿。晋江人。领乡荐。除知道之宁远县，廉介有守，爱民礼士，人称政教父母。任满，改新城，以母老表辞归侍，得旨改福州之闽清。后母丧服阕，以疾辞归。
　　陈信惠字孚中。晋江人。初试有司不利，因学古文词。后以才能应帅府辟，队钱帅平漳寇，累功授山魁、彭湖、芦溪三寨巡检，转南安主簿，升南丰州判官。省檄摄同安尹，转惠安，多惠政，调顺昌县。寻以老疾谢事，自号退翁。有《中斋》等集。

 〔国朝〕
　　郑懋中名馞。以字行。晋江人。由郡库升大学，领应天府丙子乡荐。擢知程乡县，治先礼义，不尚法律。民谣之曰：“郑懋中，真长者，禁令不烦徭役寡。斯民相见何嬉嬉，昔日无羊今有马。”初。程乡民鲜知学，懋中至，首作新学校，亲为生徒讲解，自是始有进士登第者。一日感疾，戒其子具汤沐，正衣冠，端坐而逝。民哀慕之，共舁其丧归葬，复立像于汉令曾芳之祠而合祀焉。
　　赵应字孟。晋江人。弱冠入邑庠，以诖误谪为吏。宣德间授南昌典史。当道者荐其才，擢知浮梁县，政教浃于士民，威令行于狡猾。县东南有青峰渡，滩水悍急，岁恒一覆舟，溺者甚众，应具牲醴为文祭之，自是其患遂息。满九载，民相率乞留，升六品秩，仍知县事。再满秩，丁内艰。服除，疏乞致仕。年八十四而卒。

 儒林
 〔唐〕
　　欧阳詹字行周。晋江人。先是，闽人不肯北宦，及常衮观察闽部，始聚秀民教之，詹独为衮所敬爱。举进士，与韩愈、李观辈联第，时称“龙虎榜”。后为国子四门助教，率其徒举愈为博士，又昌言明何蕃为仁勇。评者谓唐自助教置官以来，善举职者无逾于詹云。詹孝友谦儒，动不逾节。其文章切深回复明辨。有集十卷。詹早卒，愈为作哀词，李翱为传，而廉使李贻孙又序其文传之。子价，居南安。微有文，亦早卒。

 〔宋〕
　　宋宜同安人。天圣八年进士。尝以便亲签判本州。治平中，除太常少卿。宜有文行，为州里所推。元祐中，刘康夫作《修学记》，言其行全乎人理。
　　张读字圣行。安溪人。绍圣中由上舍擢第，调颖昌府法曹，守范纯礼深器重之。召编修《国朝会要》。以父老求便亲，通判本州。后除诸王府直讲，未几请郡，知兴化军，士卒感服，不敢复骄恣。建炎初，被召不赴，奉祠家居，杜门不出。孝友清俭，里人矜式之。尝客苏辙所，辙撰其兄轼墓铭，独以示读，读曰：“斯文妙尽东坡平生，政恐仇人复藉此媒蘖，不若刮磨之为愈。使东坡无此铭，万世之下，其不蜚声腾实乎？”辙深然之。晚年徙居晋江，与李邴尤厚。
　　吴冈字雅山。晋江人53。初与贡籍不第，取所业焚之，曰：“是不足学。”益读书。长于经学。绍兴中第进士。教授邵、峡二州54，地偏俗陋，人不知学，自冈葺治黉宫，磨励诸生，始相继登第。后官于夷陵，邑人庙祀焉。自号“耐闲翁”。有诗集六卷。黄维之、陈知柔皆推为乡先生。
　　陈知柔字体仁。永春人55。性超迈，读书日诵数百言。绍兴中进士第四人，授台州判官，辨活受诬为海盗者四十余人。历教建州、漳州，知循州，徙贺州。秦桧当国，一时与其子熺同在甲科者，皆拔援贵显56，知柔独龃龆不合。雅好山水，盛年从仕，已动归兴，因自号“休斋”。后为福建安抚司参议官，前后凡四食祠禄，教授诸生，著述甚富。
　　蔡兹字光烈。永春人。绍兴中第进士。仕至南恩守。秩满，除广宪，抗辞甚力，遂挂冠归。筑长春书室。兹尝为考试官，谓人曰：“吾取中一后生，三篇策皆欲为朝廷措置大事，他日必非寻常人。”乃朱熹也。
　　梁南一字力行。晋江人。南省第三人。居乡讲授，从游者甚众。有《六经辩疑》57行世。
　　黄宙字由仲。晋江人。第进士。居乡讲授，学者从之游，多登科者，石起宗其一也。有《论孟解》并诗文杂著。
　　梁亿字伯安。晋江人。克家之子。襟度夷粹，母性严，亿奉事无违。博亲师友，讲学不倦。以父任补官，累迁未管西外睦宗院，通判福州。尝著《论语集解》，上之秘府，进官一秩。
　　蔡霆发字子飞。南安人。学行纯笃。登淳熙甲辰第，以邑最登朝，主管官告院。著《家训集鉴》。
　　陈易字后之58。永春人。从朱文公学，文公尝称易及陈淳为学颇得蹊径次第，同郡蔡和累贻书请质。
　　蔡和字廷杰。晋江人。心慕朱文公，以亲老不能去，勉陈易往受业，而以书请质之。居白石村，丧祭酌古今之礼，乡闾化之。真德秀守郡，李方子为僚，议创书院于东湖，延和为堂长，会易镇不果。号蔡白石。
　　杨至字至之。晋江人。游朱文公之门，与清漳李唐咨皆文彩发越，粲然可观。蔡元定妻以女。有《文公语录》二卷。
　　杨履正字子顺。晋江人。朱文公门人。生徒数百人。
　　刘镜字叔光。惠安人。蒙朱文公学，称高弟。
　　许升字顺之。同安人。朱文公来为簿，从游最早，恬淡无欲。及文公去任，复从游于建阳。后升卒，文公作文祭之。
　　王力行字近思。同安人。游朱文公之门，苦学善问，深得其旨趣。尝著《朱氏传授支派图》。
　　苏思恭字钦甫。晋江人。祖尊已以学行著。思恭嘉定中登第，从陈淳、蔡和游，笃意朱氏之学59，践履坚确，时然后言。除兴化军教授，以理义之实革词藻之华，士风翕然为变，陈宓诸贤推重之。调韶州教授。有《省斋文稿》、《曲江志》。
　　卓琮字廷瑞。永春人。嗜学坚苦，能畅陈淳所授之旨。
　　黄以翼字宗台。维之犹子。永春人。陈淳、蔡和门人也。庄毅有立，析理精诣，暮年记问益富。有《易周礼说》。
　　郑思永字景修。安溪人。好学笃行，蔡和爱其朴粹，妻以女，俾从学终身。著《易说》。
　　黄必昌字景文60。晋江人。从陈淳学，又切磋于陈宓、潘炳二贤，有《中庸》、《大学》讲稿。嘉定中登第。
　　吕大圭字圭叔。同安人61。居朴乡，因以为号。少师事陈淳门人王昭，复得文公道学之传。
　　傅天骥字君遇。嘉定中第进士。调建宁府教授，时朱文公未有祠，白于郡，首立之。与诸生讲伊洛书，不专课以程文，理学由是益盛。改知龙溪县，通判福州卒。有《埜斋集》。兄天骐，天骐文行为邑士模楷，以布衣终。
　　丘葵62字吉甫，号钓矶。同安人。风度修然，如振鹭立鹤。初从辛介叔学，后从信州吴平甫授《春秋》，亲炙吕大圭、洪大锡之门最久。时宋末科举废，杜门刻志，学不求知于人。著《易解义》、《书直解》、《诗口义》、《春秋通义》、《四书日讲》、《经世书》、《声音既济图》、《周礼补亡》，取五官中错简成之。卒祀邑之先贤祠。
　　郑曾子字子可。晋江人。弱冠有文声，咸淳甲戌试两浙，寓太学。景炎丙子随跸三山，铨中，以迪功郎为湖州司法。未行，泉州降元，元左丞蒲寿庚荐授武略将军、梅州路治中，不就。曾子孝友嗜义，持论能公是非，大夫士遇疑事多请质焉。自号“唯齐”。
　　刘志学字师孔。晋江人。少与兄璧齐名。咸淳间，璧擢进士第，志学释褐，教授台州，以二亲高年，白郡归省。未几，元兵南下，杜门娱亲，蒲寿庚欲罗致门下不可得。下帷讲诵，四方学者从之如云。暮年与同辈论谈，淋漓翰墨。种菊数十本，号秋圃，以陶潜、韩渥自许。
　　赵文孙字道鸣，初名必。宗室商王九世孙。自绍兴移跸，属籍南外宗正寺，遂为晋江人。咸淳丁卯以登极恩赐出身，除福州长乐县主簿。宋亡，遂不仕。易今名，游居郡庠，不接流俗，专以训诲讲解为事。同县有赵伯，亦宗室，与傅定保为友，其文章议论，渊懿浩博，为闽南硕儒。

 文苑
 〔唐〕
　　陈嘏字锡之。晋江人。开成三年进士。以词赋擅时名，尤工篆隶，终刑部郎中。宣宗奇其才，曰：“陈嘏，琬琰器也。”将大用之，以疾卒。
　　欧阳秬字降之。晋江人。詹之从子。工文词。时拾遗陆洿弃官隐吴中，被召在道，秬遗书让出处之遽，洿遂不至。秬名益闻。开成中擢进士第，而里人萧本妄言戚属颇恃恩，秬在刘从谏幕府，为辨质其伪，本终得罪。后从谏子积拒命，秬方休假还家，积表斥损时政，或言秬所为，诏流崖州，赐死。临刑色不挠，为书遍谢故人，自誌墓，人皆怜之。
　　盛均字之才。永春人。博物强记，尝病《白氏六帖》疏略，广为《盛氏十二帖》，囊括经史，贯穿百家，颇资时贤所好。舍人皇甫燠以辩博自处，每宾客及门，必延饮为证事令，屈者多自引去，惟均终席，时谓勍敌。大中十一年第进士，终台州刺史。
　　王肱字用辅。晋江人。为文好讥刺当世，以是累举不第。尝著《济状》一篇，言浊河贯清济，济诘其浼溷，时甚奇之。又有无题古诗一百三十首，辞多凄惋。
　　谢翛字升之。同安人。词藻过人，第文德元年进士。其所居山名文圃。

 〔五代〕
　　陈保极永春人。后唐天成间与弟元亮皆仕江南李氏后主，称为“二英”。陈元恺《永春建县记》有云：“诗人赋客则陈职方名擅梁国，陈行军声腾江左。”盖美保极兄弟也。所居地右英宅。
　　康仁杰泉州人。喜儒学，颇自励，尤工于诗。因游江淮，会南唐陈德诚出次池阳，仁杰以诗投之，德诚荐至金陵。时陈洪进据漳、泉，南唐主召间其土俗，仁杰对答无滞，授鄂州文学，补溧阳簿。性循素俭，门无私谒，终汾阳令。

 〔宋〕
　　黄薮禹锡子。晋江人。幼聪悟，以文贽秘监陈致雍，深器之，苏易简知贡举，薮以《皇帝受命赋》万言为献。苏奇之，召试崇政殿。
　　钱熙字大雅。南安人63。父居让，陈洪进署清溪令。第雍熙间进士甲科，用寇准荐，试中书迁殿中丞，献《四夷来王赋》，命直史馆。坐累，出通判朗州、衡州。真宗时，就任加右司谏。李宗谔、杨亿、梁显等表请复熙旧职，不报，徙杭州、越州。熙负气好学，善谈笑，精笔札，狷躁务进。自罢史馆，‘愤恚成疾卒，年不及五十。尝拟古乐府，著《杂言》十数篇及《措刑论》，为识者所许。有集十卷。子蒙吉，亦进士及第。
　　李沂字从圣。南安人。以六经、《太玄》讲授闾里。太宗时，赴京师，与孙何、丁谓齐名。前后两试皆不第。归著《帝王纪年通录》。后以唐子孙授校书郎。庆历中，同郡苏绅荐其著书，诏官为缮写上进，改国子监丞，致仕，迁大理寺丞。
　　郑褒字成之。惠安人。慕韩愈为文，蔡襄评闽人自欧阳詹后，褒尤有闻。尝举进士至辇下，会诏罢举，携文往谒滁守王禹偁，禹偁极称赏之。时方盛暑，留之，俟秋而行，曰：“褒有老母，闻讯必计程以待，若后一日，必贻母忧。”禹傅偁赋诗，且市一马送之。咸平初第进士甲科。早卒。有集十卷。子方，天圣中登进士第，任南剑州推官。(褒，《兴化军志》作莆田人。)
　　黄宗旦字叔才。晋江人。薮之子。总角时，祖父禹锡全赋《早春诗》，有“就中喜有龙门客，跃出洪波只待雷”之句，声称籍甚。后以文贽寇准、王禹偁诸名公，皆器重之。咸平初进士第二人。晚直史馆，欧阳修尝称为闽中文士。有集十卷。同县李庆孙与宗旦齐名，同中甲科。
　　陈在中字繇文。晋江人。博物洽闻，尤深于《易》。景德中尝进所著《六十四卦赋》，赐释褐，不仕。子祐，字天经，工诗，祥符初进土高第，终三司副使。
　　胡靖字立之。晋江人。事继母孝。同三傅出身。李庆孙及黄宗旦见其《弩牙》等十赋，皆惊叹以为弗如。
　　郭咸字建泉。晋江人。幼嗜学，甫成童，通经义，属文笔翰如流，一洒立就。尤精于法律。善草书篆隶。年十九登祥符壬戌进士，累迁殿中侍御史，改乾州观察推官。未几，复除殿院，出为闽宪，卒于官。所著有《拙庵文集》四卷、《杂咏》一卷。
　　谢伯景字景山。晋江人。天圣二年甲科，为许州法曹。诗文雄健高逸，欧阳修云：“景山诗颇多，如：‘自种黄花添野色64，旋移高竹听秋声’、‘园林换叶梅初熟，池馆无人燕学飞’之类，皆无愧于唐贤。”伯景之女弟希孟，亦工诗，所著百余篇，修亦称其隐约深厚，守礼而不自放，有古幽闲淑女之风。盖伯景母通经，自教其子女，故希孟之诗如此。
　　黄豫字伯奋。永春人。少颖悟，蜚声场屋。景祐初试《房心为明堂赋》，中甲科。官秘书省校书郎；有诗名。
　　颜孝初永春人。力学起家。嘉祐中第进士。初廷对有升黜，孝初凡两中南宫。以文名世，尤长于诗，人争诵之。官秘书郎。
　　丘崇65字执礼。晋江人。工诗文，尤精天文象数之学。尝侍父官惠之河原，时苏轼谪居于惠，崇因得闻其余论，而李邴亦常与之唱和。有遗稿六帙。
　　刘涛字普公。昌言之曾孙。工诗及草书，苏轼尝跋其书，谓其奇逸多才，中有所得，不能自已，因以适情为乐。晚年读书灵泉院，自号“灵泉山人”。
　　许权同安人。治年二年进士。有文名，平生所为碑文最多，人争传诵。
　　王献臣字宾虞。惠安人。有诗，号《卧龙翁集》。陈执中尝过其家，有“主公杜陵老，草堂枕溪碧”之句。郡守叶廷珪序其集，谓其间佳句置唐人集中不能辨也。
　　杨少阳字七公。晋江人。有诗文数百篇，为当时名公称赏，如《建崇福寺碑铭》与《二公亭记》，皆号奇绝。
　　韩惇66字去华。晋江人。崇宁中第进士，调处州教授。以所著诗礼义解上辟雍，得迁国子博士。旋除广南东路提举学事。归以所著《议礼》67数篇见当路。时朝廷缉熙典章，大开礼制局，即日除编类御笔所编类官兼礼制局检讨。抗章谢事卒。
　　吕科字德中。夏卿之子。尝撰《唐史音义》六十卷以进，诏付秘阁看详。仕终建雄军签判。子靖登第。
　　谢文龙字德翔。惠安人。问学该博，为文敏捷。陈觉民深器重之。范祖禹、庄公岳朝夕与论文，待以国士。尝著《野议》十篇献，赵鼎亦厚遇之。累试不第而卒。遗有诗文号《菱溪集》。
　　王文献晋江人。尝撰《孝经详解》一卷，绍兴间投进，藏于秘府。
　　黄址晋江人。长于诗，有集。又有《南华真经解》、《琴书人觉》一十卷。
　　陈权字巽行。晋江人。号朝阳居士。注老子《道德经》，编类《汉唐君臣图》，有《朝阳诗集》。
　　颜褒永春人。号唯庵。孝初孙也。长于《易》，工诗善书。陈知柔《咏清涵阁》云：“追忆唯庵真可人，诗成咳唾笔如神。”
　　林外字岂尘。枢之孙。晋江人。游太学，工诗词，尝题吴江垂虹亭，人以：“不食烟火人”语。绍兴末第进士，仕止兴化令。所著有《娴窠类稿》。
　　尤台字公辅，安溪人。八岁能属文，腹稿立就。庆元丙辰应童子举中书试，以《公则说赋》数刻而成，词藻绝出68。竟不仕而终。
　　杨景陆69字伯淳。晋江人。博学强识，讲授经史，钩玄提要，生徒常数百人。学尤邃于《春秋》，复以词赋偕弟联荐登开禧乙丑第，终建宁司法。有《春秋汉唐通鉴史志解》，学者传之。
　　林德秀字实之。安溪人。家贫苦学，为文敏速，有歌诗杂著传于人。
　　杨寅翁字仁仲70。晋江人。炳之子。颖悟强记，手不释卷。嘉定中登第，以亲老奉祠十年。为文纯丽丰赡，应博学宏词科，擢置高等，除知抚州宜黄县。大臣荐召，命下而卒。弟茂元，会稽令。
　　杨景申字梦符。安溪人。以特奏名仕湖北帅幕。所著诗文号《凤山集》。
  </div>
  <div class="pagination">
   <a href="八闽通志_page143.html">
    上一页
   </a>
   <span>
    ...
   </span>
   <a href="八闽通志_page139.html">
    139
   </a>
   <a href="八闽通志_page140.html">
    140
   </a>
   <a href="八闽通志_page141.html">
    141
   </a>
   <a href="八闽通志_page142.html">
    142
   </a>
   <a href="八闽通志_page143.html">
    143
   </a>
   <span class="current-page">
    144
   </span>
   <a href="八闽通志_page145.html">
    145
   </a>
   <a href="八闽通志_page146.html">
    146
   </a>
   <a href="八闽通志_page147.html">
    147
   </a>
   <a href="八闽通志_page148.html">
    148
   </a>
   <a href="八闽通志_page149.html">
    149
   </a>
   <span>
    ...
   </span>
   <a href="八闽通志_page145.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
