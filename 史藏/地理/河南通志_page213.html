<!DOCTYPE html>
<html>
<head>
    <meta charset="UTF-8">
    <title>河南通志 - 第 213 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 213 页/共 276 页</h1>
    <div class="content">　　晋乐广字彦辅淯阳人泰始中为河南尹先是河南官舍多怪前尹皆不敢处正寝广居之不疑尝外戸自闭左右皆惊广独自若顾见墙有孔使人掘墙得狸而杀之其怪遂絶广为政无当时功誉然去职遗爱为人所思
　　王祥字休征琅琊临沂人高贵乡公时为司校尉以讨毋邱俭功增邑四百戸迁太常封万嵗亭侯后武帝即位拜太保进爵为公
　　杜预字元凯京兆杜陵人咸宁中拜镇南大将军都督荆州诸军事屯守南阳预乃修召信臣遗迹激用滍淯诸水以浸原田万余顷分疆刻石使有定分公私同利众庶頼之号为杜父歌之曰后世无叛由杜翁谁识智名与勇功后征为司校尉加位特进行次邓县卒时年六十三追赠开府仪同三司諡曰成
　　刘温羡字长卿太原祁人惠帝时以尚书郎出为豫州刺史早有时名在官清白吏畏民爱入拜散骑常侍
　　索靖字幼安炖煌人太安末河间王颙举兵向洛阳拜靖后将军使持节监洛城诸军事与颙战大破之靖亦被伤而卒追赠太常
　　李矩字世回平阳人永嘉初为司州刺史时农太守尹安振威将军宋始等四军并屯洛阳交相疑阻莫有固志矩与河内太守郭黙各遣千骑至洛以镇之安等乃同谋告石勒勒遣石生率骑五千至洛阳矩黙军皆退还俄而安等复背勒遣使迎矩黙矩黙又遣步卒五百人入洛石生以安等相谋不自安乃收宋始一军渡河而南百姓相率归矩于是洛中遂定
　　祖逖字士雅范阳人元帝时拜豫州刺史会石勒纵兵掠境逖追击于汴水大败之遂授逖节度逖爱人下士虽疎交贱皆恩礼遇之由是黄河以南皆为晋土百姓置酒歌曰幸哉遗黎免俘虏三辰旣朗遇慈父酒忘劳甘瓠脯何以咏思歌且舞一日妖星见于豫州之分逖见曰为我矣俄卒于雍邱年五十六豫州士女若防考妣为之立祠刘毅字仲雄彭城沛人义熙末拜豫州刺史时刘雅反毅遣将平之
　　南北朝夏侯防字季龙谯郡人梁大通六年为豫州刺史豫州积嵗连兵人颇失业防乃率军于苍陵立堰漑田千余顷嵗收谷百余石以充储备兼赡贫人境内頼之防兄亶先经此任至是防又居焉兄弟并有惠政百姓歌之曰我之有州频得夏侯前兄后弟布政优优在州七年卒赠侍中安北将军諡曰桓
　　于栗防代人元魏永兴中为豫州刺史时洛阳城闗萧条野无烟火栗防刋辟榛荒劳来安集甚得百姓之心太宗南幸盟津诏栗防曰河可桥乎栗防曰杜预造桥遗事可仿乃编次大船构桥于冶坂六军旣济帝深叹美之
　　张普惠字洪赈常山九门人元魏太和间为东豫州刺史时淮南九戍十三郡因梁前别郡异县之人错杂居止普惠乃依次括比省减郡县上表陈状诏许之宰守由是绾摄有方奸盗不起民以为便普惠不营财产好有进举孝昌元年卒于州高道悦字文欣辽东新昌县人元魏太和间以御史中尉留守洛京时初基庙库未备车驾将由水路幸邺诏都水官营搆大材以造舟檝道悦表谏以为缺居宇之功作游嬉之用损耗殊倍又深薄之危古今共慎于是帝遂从陆路还
　　王肃字恭懿琅琊临沂人元魏太和中为豫州刺史善于抚绥治有声称尝于四望陂筑城以御梁繇是梁刺史羊鸦仁以粮运断絶遂弃悬瓠城而去
　　寇隽字祖隽上谷人周正光二年为梁州刺史时民俗荒犷多为盗贼隽乃令郡县立庠序劝其耕桑敦以礼让数年中风俗顿革隽在州清苦不治产业秩满其子等并徒步而还吏人送隽留连于道久之乃得出界
　　曹世表字景升魏人元魏正光中为豫州刺史值湛僧珍为乱州民刘获等为之内应时贼众彊驿使不通诸将皆欲退世表乃简选兵马出贼不意一战破之斩首传京师还朝加左将军
　　平鉴字明达燕郡蓟人元魏孝昌末为怀州刺史鉴请于州西故枳闗道筑城以防西军从之寻敌杨摽来攻时新筑之城粮糗未集素乏水南门内有大井随汲即竭鉴具衣冠俯井而祝至旦井泉涌溢有异于常将士贾勇遂败摽以功进开府仪同三司
　　司马悦字庆宗仕元魏为豫州刺史汝南有董毛奴者赍钱五千死于道疑张湜刼杀湜惧掠诬服悦引见毛奴兄灵之询当时所遗曰惟一刀鞘召刀匠询之知为董及祖刀收及祖诘之果伏罪庾岳延代人元魏时相州刺史执法平当百姓称之邺旧有园池时果初熟丞吏送之不受曰未进御吾何得先食其谨如此
　　高允字伯恭渤海蓚人元魏怀州刺史年将九十矣嵗时行县问民疾苦尤劝力学风化颇行后去职郡中为立祠于野王南树碑纪徳焉
　　卢贲字子征范阳涿人仕周为怀州刺史尝决沁水东注名曰利人渠又支派入温县名曰温润渠以漑泻卤人资其利焉
　　于翼字文若代人周建徳间为陜州刺史从大军东讨河南九州三十镇一时俱下至襄城襄城民庶喜翼至壶浆迎于道寻即除洛怀等九州诸军事
　　独孤永业字世基中山人北齐干明初累迁洛州刺史又转左丞刺史如故宜阳深在敌境周人于黑涧筑城戍以断粮道永业亦筑镇以抗之治边甚有威信迁行台尚书至河清三年周人寇洛永业恐刺史段思文不能自固驰入金墉助守周人为土山地道晓夕攻战经三旬大军至寇乃退永业久在河南善于招抚归降者万计选二百人为爪牙作先锋每以寡敌众周人惮之
　　隋令狐熙字长熙炖煌人开皇初帝祠太山还次汴州恶其殷盛多有奸侠于是拜熙为汴州刺史下车禁游食抑工商民有向街开门者杜之舩客停于郭外星居者勒为聚落侨人逐令归本其有滞狱并决遣之令行禁止称为良政上闻而嘉之顾谓侍臣曰邺都天下难理处也勅相州刺史豆卢通令习熙之法其年入朝考绩为天下最赐帛三百疋
　　唐任瓌庐州合肥人高祖武徳初为河南安抚大使比至宋州会徐圆朗反副使栁濬劝其退保汴瓌笑曰公何怯耶老将居边久自当有计俄贼陷楚邱将围虞城瓌遣崔枢张公谨等击之贼遁去夏侯端夀州人高祖时为河南道招慰使会亳汴二州巳降王世充道塞无所归世充遣人以吏部印绶召端端叱之曰吾天子使寜汚贼官耶即焚其书乃解节旄怀之由间道归体发俱焦入谒帝悯之拜秘书监
　　李勣字茂功曹州离狐人武徳初为河南大总管时徐圆朗叛上命勣讨平之
　　杨恭仁隋宗室武徳末为洛州都督太宗尝谓之曰洛阳要重任难其人故以委公恭仁至政务大体不事苛察性冲厚以礼自闲未尝与物忤时人方之汉石庆云
　　萧瑀字时文后梁明帝子太宗时拜河南道巡省大使以称职闻复召入叅预政事
　　狄仁杰字怀英并州太原人高宗时为豫州刺史会越王兵败支党余二千人论死仁杰奏释之悉谪戍边始宰相张光辅讨越王军士恃功多暴索仁杰拒之光辅怒曰州将轻元帅耶仁杰曰乱河南者一越王耳公董士三十万以平乱而乃纵使暴横是一越王死百越王生也且杀降为功寃痛彻天愿得上方斩马劒加君颈虽死不恨也光辅还奏仁杰不逊左授复州刺史徙洛州司马万嵗通天中徙魏州刺史时河北以契丹数犯境乃驱民守城民甚苦之仁杰至悉纵就田敌闻亦引去民爱仰之为立生祠
　　宋务光字子昂汾州西河人武后时以监察御史巡察河南道适境内滑州七县而分封者五王赋少于侯租入倍于输国请以封戸均余州又请食赋附租庸嵗送停封使息传驿之劳不见纳后以考最进殿中侍御史
　　王志愔博州聊城人景云初授河南道按察使破碎奸猾令行禁信境内肃然
　　陆余庆苏州吴县人开元初为河南河北道宣抚使博访俊彦尝荐达奚珣等于朝后皆为知名士顔真卿字清臣万年人天宝末为河北招讨采访使时贼将袁知泰守魏郡真卿遣大将李择交等攻之知泰败走累迁吏部尚书及李希烈陷汝州卢杞乃建议遣真卿徃谕之希烈留军中真卿抗节不屈死赠司徒諡文忠
　　张介然猗氏人天宝末为河南节度采访使守陈留陈留处水陆冲剧居民孳伙而太平久不知战介然到屯不三日而安禄山已渡河矣士闻钲鼓声皆褫气不能授甲凡旬有六日城陷介然死之李光弼营州栁城人天宝末为河北节度度支营田经略等使与九节度兵围安庆绪于相州大战邺西败之史思明因杀庆绪纵兵攻汴州节度使许叔冀降贼乘胜西向光弼悉军赴河阳排阅守备号令严明贼惮威略屯白马寺南筑城以守已而贼攻中潬城光弼大破逆党五千余众贼又攻南城遣李抱玉破之贼复整军向北城光弼登城望曰彼军虽众然方阵而嚻不足惧也乃督诸将出战光弼自麾旗者三一鼓而贼大溃斩万余级生擒八千余人以功进爵临淮郡王
　　张镐字从周博州人肃宗初为河南节度使都统淮南诸军事时贼围宋州张巡告急镐倍道进檄濠州刺史闾邱晓趋救晓逗留不肯进比镐至淮口而巡巳陷镐怒杖杀晓帝还京师封南阳郡公诏以本军镇汴州捕平残寇镐又言史思明不可假以威权许叔冀狡狯宜追还宿衞俱不报来瑱邠州永寿人天宝间累官山南东道节度使会贼围南阳急瑱与魏仲犀合兵救之不胜人情恟惧瑱能抚训士卒举动安重贼不得侵改淮南西道节度使
　　鲁炅幽州蓟人天宝末为山南节度使安禄山叛屯守南阳贼围之城中食尽斗米五十千一防四百饥者相枕籍被围凡一年昼夜备战人至相食卒无救援至徳二载五月乃率众突围走襄阳田承嗣尾击炅殊死战二日斩获甚众贼引去时贼欲南侵江汉頼炅遏其冲要南夏得全俄拜御史大夫襄邓十州节度使
　　田神功冀州南宫人天宝末为河南节度汴宋八州观察使初贼围宋州神功率师徃救贼解去又破法子营旣寝疾宋之将吏为设八闗斋报恩后力疾入朝而卒赠司徒诏其弟曹州刺史神玉知汴州
　　哥舒曜字子明安西人翰之子宗时拜东都镇守兵马使徳宗立召为龙武大将军及李希烈陷汝州以周晃为伪刺史诏曜为东都汝州行营节度使召见问曰卿治兵孰与父贤对曰臣安敢与先臣比但斩长蛇殪封豕然后待罪私室臣之愿也帝曰尔父在开元时朝廷无西忧今朕得卿亦不东虑曜果击贼汝州擒晃以献斩其将二人希烈退保许州
　　刘晏字士安曹州南华人代宗末领东都河南江淮转运租庸盐鐡常平使时大兵后京师米斗千钱农家挼穗以输晏自按行由汴入河观三门遗迹至河隂巩洛见梁公堰通济渠及李杰新隄尽得其利病乃移书宰相嵗致闗中粟四十万斛帝劳曰卿朕酂侯也迁吏部尚书
　　张延赏蒲州猗氏人大歴初为河南诸道营田副使河洛当兵冲邑里榛莽延赏轻徭赋疏河渠筑宫庙数年流逋归附城阙完饬有诏褒美旣而留守东都治行第一子靖亦廕为河南叅军徙宣武节度政令寛简民咸安之
　　李勉字元卿郑惠王元懿曾孙代宗时为汴宋节度使时汴将李灵曜反魏将田悦与合兵屯于汴勉与李忠臣马燧合讨之战于匡城贼溃悦走河北灵曜奔韦城俱为勉所获献俘阙下徳宗立诏勉为汴宋滑亳河阳等道都统
　　曲环陜州安邑人徳宗时为陈许节度使二州比为寇冲民苦剽虏客他县环勤身节用寛赋敛简条教不三嵗归者甚众训农治兵谷食丰衍转检校尚书左仆射
　　韩滑州匡城人贞元中为宣武节度副大使知节度事时曲环死吴少诚与全谅谋袭陈许使数辈仍在馆至欲以忠自表于众即驱出少诚使斩之仍选卒三千会诸军击少诚败之
　　吕元膺字景夫郓州东平人徳宗时为东都留守都有李师道留邸邸兵与山棚谋窃发事觉元膺禽破之始盗发都人震恐守兵弱不足恃元膺坐城门指纵部分意气闲舒人頼以安
　　李泌字长源京兆人贞元初为陜虢观察使泌始凿山开车道至三门以便饟漕以劳进检校礼部尚书
　　董晋字混成河中虞乡人贞元中为宣武节度副大使知节度事汴士素骄怙乱尝介勇士伏幕下早暮畨休晋一切罢之初节度李万荣死邓惟恭谋代及晋至则鞅鞅不能平乃结大将相里重晏等谋乱晋觉之杀其党械送惟恭京师诏拜汝州刺史
　　李愬字元直洮州临潭人宪宗时为唐邓节度使命讨蔡初高霞寓屡北蔡人易之不为备防得贼将李祐愬待以客礼问袭蔡之谋谋旣定遣告裴度师期愬夜率中军三千以祐为前锋田进诚以下军殿出文城栅防大雨雪天晦夜半至悬瓠城贼恃吴房朗山戍晏然无知者祐等坎墉先登众从之黎明雪止愬入驻元济外宅蔡吏惊曰城陷矣元济尚不信及闻号令乃率左右登牙城拒战进诚兵薄之火南门元济请罪梯而下槛送京师其党二万皆降愬不戮一人还屯文城栅有诏进检校尚书左仆射山南东道节度使封凉国公实封戸五百
　　乌重字保君张掖人宪宗时为河阳节度使王师讨蔡诏重以兵压贼境割汝州其军与李光顔相犄角大小百余战凡三年贼乃平迁检校司空进邠国公重出行伍善抚士与下同甘苦初蔡将李端降重蔡人执其妻脔而杀之妻临死犹呼曰善事乌仆射其得人心如此
　　马总字防元扶风人宪宗时为彰义军节度使值吴元济初禽蔡人习伪恶相告讦犷戾不驯总为设教令明赏罚磨治洗汰其俗一变始奏改彰义为淮西寻擢拜淮西节度使
　　田布字敦礼平州卢龙人正之子宪宗时为河阳节度使布至省冗将募战卒寛赋劝穑人皆安之
　　崔咸字重易博州博平人元和间为陜虢观察使日与宾客僚属痛饮未尝醒夜分辄决事裁剖精明无一毫差吏称为神
　　韩充滑州匡城人之弟穆宗时为宣武军节度使统义成兵讨李防战郭桥破之防李质斩防先入汴充驰至汴城下汴人望见充欢跃无复贰者始帝遣人问破贼期充对汴天下咽喉臣颇习其人然王师临之一月可破方二旬即克帝喜曰充料敌如神加检校司空籍防所胁为兵者三万悉纵之又责首乱者千余人斥出境令曰敢后者斩由是内外安堵汴人頼之
　　崔宏礼字从周博陵人长庆初为河阳节度使治河内秦渠漑田千顷收八万斛累迁东都留守李绛字深之赵郡赞皇人穆宗时拜东都留守当洛中頺靡之久严于莅政入补太常卿后为贤宰相
　　令狐楚字殻士宜州华原人敬宗时为宣武节度使先是韩弟兄以汴军素骄务峻法绳治士偷于安无革心楚至不事酷烈以仁惠开谕人皆悦喜遂为善俗
　　李徳裕字文饶赞皇人文宗时以太子宾客分司东都政尚寛和得士庶心
　　温造字简舆并州祁人太和中为河阳节度使奏复怀州古秦渠枋口堰以漑济源河内温武陟四县田五千余顷民咸頼其利
　　敬昕河中河东人武宗时为河阳节度使朝命王宰兼河阳行营攻讨使以扞敌昕馈饷不絶刘沔字子汪徐州彭城人武宗时为义成军节度使防刘真叛攻讨使王宰率兵逗留宰相李徳裕表沔镇河阳以滑兵二千壁万善居宰肘腋下激之俾出军真平进检校司徒
　　石雄徐州人武宗时以平刘真进检校兵部尚书徙河阳节度使初雄讨真水次见白鹭谓众曰使吾射中其目当成功一发如言帝闻下诏褒美卢钧字子和京兆蓝田人宣宗时为东都留守遨游林墅防心荣进卧防留钥门庭肃然寻代刘钧为宣武节度使
　　李珏字待价赵郡人宣宗时为河阳节度使罢横赋宿逋百余万以吏部尚书召珏去镇而府库十倍于初
　　韦澳字子裴杜陵人宣宗时为河阳节度使政尚安静懿宗立徙平卢军
　　崔安潜字进之齐州全节人咸通中为忠武节度使王仙芝寇河南安潜募人缮器械号令精明贼畏之不敢犯陈许境又使大将张自勉将兵七千援宋州时宋威屯曹州官军数却贼围宋益急自勉收南月城斩贼二千级仙芝夜解去
　　五代符彦卿字冠侯宛丘人存审之子晋天福间为河阳三城节度使辽人南侵诏彦卿率所部军拒战澶渊契丹骑兵数万围高行周于鐡邱诸将莫敢当其锋彦卿独引数百骑击走之行周得免王朴东平人周世宗征淮以朴留守京师朴外事征伐内修法度广新城通道路京师之制多其所规为天歴六年春世宗遣朴行视汴口作斗门还过故相李谷第疾作仆于坐上舁归而卒
　　宋张永徳并州阳曲人太祖时为武胜军节度使寻加侍中邓人爱之如父母太平兴国六年进封邓国公咸平初分司西京二年契丹入寇帝将北征诏永徳留为东京内外都巡检使三年制授检校太师彰徳军节度使俄以衰老归洛而卒
　　曹彬字国华真定灵寿人太祖时为忠武军节度使每出中途遇朝绅必引军避过市戢其传呵戒导吏云马不得越十轮恐壅遏市井其仁恕清谨如此
　　高琼字宝臣亳州防城人况勇有大略太宗时为许州都指挥使有亡命卒谋作乱琼选卒数十人袭贼贼注矢射琼琼一发毙之迁御前忠佐马步都军头真宗景徳初契丹入澶州寇准倡议亲征或劝南迁琼进曰敌师巳老陛下宜亲徃督战不宜退缩以阻士气遂下马扶辇拥众渡河众望见皆呼万嵗声闻数十里契丹夺气遂定盟还赐宴行宫未几以疾辞拜忠武军节度使三年薨于建宁里第葬开封府开封县吹台乡建邑里后追封衞王諡烈武翰林学士王珪志其墓
　　刘综虞乡人至道末为河北转运副使防河北承兵寇之后民戸凋敝州县官皆四方人不习风俗且有怀土之思政事多因循不举综建议请自今并以河朔人充之冀其安居勤于职事从之再为河北转运使时边事烦急转漕重任尤所倚办综继领其职号为练达景徳初召拜枢宻直学士曹璨字韬光彬之子天禧初授河阳节度使善抚士卒兼着威爱有父风
　　张存冀州人仁宗时为河北都转运使防契丹与元昊缔婚约聚兵塞上存言河北诸城久不治所宜留意上善之乃命存尽城诸州民恃以不恐召入知开封府
　　陈希亮眉州人嘉祐间为京西转运使时石塘河役兵叛其首周元自称周大王震动汝洛间希亮闻之即日轻骑出按吏请以兵从不许其部贼二十四人道遇希亮遂列诉所苦希亮徐问讫命一老兵押之曰以是付叶县聴吾命旣至令曰汝以自首皆无罪然必有首谋者众不敢隐乃斩元以徇流军校一人余悉遣赴役如初
　　李纲字伯纪无锡人宣和末为东京留守金人犯汴纲身督战募壮士缒城而下斩首领十余人杀其众数千金人乃退求和纲议扼要害絶粮道以复畿北郡县宰执不从遂乞休时诣阙留者至挝破登闻鼓乃复其秩旣而言者谓纲専主战议防师费财于是落职责授保静节度副使建昌郡安置纲又上疏辨论再谪江寜府高宗即位诏还除资政殿大学士领开封府事时纲行次长沙闻命率湖南勤王之师入援上遣使趋见进对内殿纲条陈时政前后凡百余疏俱不能行卒赠太师諡忠定
　　宗泽字汝霖婺州义乌人靖康初知磁州缮城浚池治器募勇为固守之计上嘉之除河北义兵都总管金人寇磁州泽登城令壮士以神弩射走之有诏以泽为副元帅未几除京城留守兼开封府尹泽乃于京城四壁各置使以领招集之兵又据形势立坚壁二十四所于城外沿河鳞次为连珠砦于是金人屡战不利遂徙去泽因请回銮以固人心凡二十四疏俱为黄潜善汪伯彦所抑遂忧愤疾作而卒赠观文殿学士諡忠简
　　张所青州人建元初为河北招抚使赐内府钱百万缗给空名诰千余道以京西卒二千为衞将佐官属许自辟置所方招来豪杰以王彦为都统制岳飞为准备将而汪伯彦黄潜善恶之诬奏安置岭南而卒
　　金布萨揆上京人章宗时为宣抚河南军民使赐以名马玉带揆至汴搜练将士军声大振及上秋猎赐以亲获鹿尾舌未几召还
　　宋扆中都宛平人贞祐二年为沁南军节度使正月元兵至怀州城破死焉
　　强伸河中射粮军子弟天兴初授中京留守明年元兵傅城伸率卒三百鼓噪而出元兵退旣而行省胡士率众走南山鹰扬都尉献西门以降伸知城溃乃率死士数百人突东门出转战至偃师力尽就执不屈而死
　　元史天泽真定人宪宗初为河南等路经略使兴利除害政无不举诛郡邑长贰之尤贪横者境内大治
　　杨惟中洪州人宪宗时为河南等路经略使俾屯田唐邓申裕嵩汝蔡息亳颍诸州初涖官时万戸刘福为河南道总管贪鄙残酷歴二十余年惟中至召福聴约束福称疾不至惟中设大梃于坐复召之使谓福曰汝不奉命吾以军法从事福不得已乃至惟中即握大梃击仆之数日福死河南大治
　　赵璧怀仁人宪宗初为河南经略使先是刘万戸贪淫暴戾郡中婚嫁必先赂之得请而后行咸呼之为翁其党董主簿尤恃势为虐强取民女有色者三十余人璧至按其罪立斩之尽还民女时人称快
　　张庭珍临潢全州人世祖时拜南京路总管时有控鹤军士十余人縦横街市庭珍始至察其必为盗急捕之得宝玩器服子女满室穷索其党俱杀之民以为神河决灌太康漂溺千里庭珍括商人渔子船及缚木为筏载糗粮四出救之全活者甚众水入善利门庭珍亲督夫运薪土捍之不能止乃頽城为堰水旣退即发民増外防百三十里人免其患
　　王忱赵州寜晋人世祖时为河北河南道提刑按察副使忱以江南人鬻子北方名为养子实为奴也乞禁之又省部以正军余田出调法忱言士卒冲冒寒暑逺涉江海宜加优恤上皆从之改河北道肃政亷访副使
　　崔斌马邑人世祖时佥河南行省事初诏河南四路籍兵二万以益襄樊斌驰奏曰河南戸少而调度繁多实不堪命减其半为宜帝从之
　　鄂森布哈防古齐哩克氏大徳中累迁平章河南行省时河决落黎堤势甚危督有司先士卒以筑捍之汴以无患
　　王约真定人至大四年拜河南行省右丞陛辞帝赐巵酒及弓矢先是有冒献民地上知之窜建言者而田未给民约至立期檄郡县厘正如诏防诏更铜钱银钞法且令天下税尽收至大钞约度河南嵗用钞七万锭必致上供不给乃下诸州凡至大至元钞相半众以方诏命为言约曰吾岂不知第嵗终诸事不集责亦匪轻丞相布拉吉达曰善未几召拜集贤大学士
　　尚文深泽人武宗时擢河南河北肃政亷访使防河决蒲口台檄令文按视文上疏极言不塞为便后帝惑于羣言卒塞蒲口不就民苦役者累年竟如文言
　　郝天挺安肃人仁宗初为河南行省平章政事时河南王布拉吉达为丞相待以师礼政化大行卒封冀国公諡文定
　　彻尔特穆尔谔尔昆氏天厯初为河南行省平章政事嵗大饥亟议赈之其属欲以闻曰民饥死者已众乃欲拘以常格耶遂大发仓廪赈之而请专擅之罪于朝文宗悦赐以文绮寻改行枢宻院事王思诚嵫阳人至正初佥河南山西道肃政亷访司事时议欲疏凿黄河三门立水陆站以达于闗陜移牍思诚相视思诚躬诣其地河中滩碛百有余里嶕石错出路穷舍骑徒行攀藤葛以进凡三十里度其不可乃作诗歴叙其险执政采之遂寝其议
　　亷惠山哈雅字公亮辉和尔人至正间为河南行省右丞时有诏发民治决河徧骚属郡乃亟以不便上言而时宰不用
　　董守简藁城人至正间为汴梁路总管事至即判庭无留讼有齐人官于梁卒不能返其弟利家赀匿其兄骸诬诉寡嫂于官下狱隣有豪家觊贱售其田宅乃同谋赂狱卒杀其嫂以病死闻守简亷得其情捕弟及豪家狱卒皆论死宛邱有恶少为宗族闾里害其同党乘众怒杀之而诱其妻以逃事觉有司坐恶少族人以杀人之罪守简阅牍曰恶少旣死其妻安在吏不能对乃捕其党及所诱妻一讯俱服遂置法人皆称神明
　　明冯胜江南定逺人洪武初以都督府右都督兼太子右詹事率兵取汴克陜洛遂拔潼闗还谒上于行在授右副将军留守大梁寻克武陟及怀庆获将士八百余人明年调征库库特穆尔及西土畨累以功封宋国公十年复命镇河南十二年董建周王宫殿十四年徐达率师讨故元平章鼐尔巴哈等命胜佩征北将军印节制河南抚恤军民众心欣附十八年上以胜久镇于外乃召还京遣礼曹赍羊酒慰劳又一年卒吏民建祠祀之
　　康茂才字寿卿湖广蕲州人洪武初以荣禄大夫同知都督事守陜州给粮饷造浮梁以济大军绥辑流亡寛条禁明赏罚百姓大悦后移镇山西民为刻石颂徳卒赠蕲国公諡武义
　　汤和字鼎臣江南凤阳人洪武初以中书平章扈从车驾幸汴梁与宋国公胜取河南怀庆封中山侯旣而镇守彰徳陶甓甃城多惠政后进封信国公卒封东瓯王諡襄武
　　郭英江南临淮人洪武初以骁骑左衞指挥佥事从大将军北定中原平许颍破彰徳旣还陞骠骑将军河南都指挥使将赴镇上遣使以白金廏马饯于第时河南新罹兵燹邑井萧然盗贼充斥英至布宣威徳逺近归赴者日以千计未期年戸口倍增政治大洽丙辰移镇北平河南士女不忍其去拥英马数十里不得行有至泣下者旣去为立生祠后封武定侯卒赠营国公諡威襄
　　顾时字时举江南濠州人洪武初以骠骑上将军大都督府副使兼知太子率府事统兵取陜洛等处以功封济宁侯未几命守河南抚循士卒境内頼之卒赠滕国公諡襄靖
　　安然江南颍州人洪武初为河南行省参政时蔡河壅塞自开封抵陈州漕运不通然亲督工役疏导之不逾月功成官民两便寻陞浙江左布政使仕至四辅官
　　徐贲江南吴县人洪武初由荐举为河南左布政使多善政吏民诵之贲雅有诗名与高啓杨基张羽为吴中四杰
　　徐士涓浙江余姚人洪武初为河南副使风纪振肃豪右畏服巡视南阳值大旱士涓乃斋沐防祷甘雨随至是嵗大有百姓徳之明年进按察使王琏山东长山人洪武中以监察御史巡按河南得宪体回奏称防上谓近臣曰王琏异日将相才也
　　董伦字安常真宛平人洪武中为河南参议尽心民事名其退食之堂曰后乐方孝孺为之记尝草封事数千言悉俞允百姓徳之累官礼部侍郎陈贞字景祺江南华亭人洪武中为河南右参政时黄河决贞劳来有方民不失业盗发汝宁将窥汴贞以计离其党困其首张子诚等于均山遂率千人降兵不血刃而乱平事闻上嘉其功特降玺书褒劳之
　　张士彬江南山阳人洪武中为河南按察使风纪振扬政化大行
　　史曅山东章邱人洪武中为河南副使亷明刚介为时所称
　　王平四川新繁人洪武中为河南佥事亷介明敏尝行部至孟津宜阳有属吏以赂通者平械其人以闻上嘉之劳以玺书绮钞陞左佥都御史裴琏湖广监利人洪武中为河南副使执法不挠操守清慎吏民惮之官至刑部侍郎
　　刘真江南庐州人洪武中为河南都指挥佥事训练兵马稽覈屯种居三年诰授世袭指挥使初从大将军定中原克汴梁陜洛等处其功尤多郭敦字仲厚山东棠邑人洪武中为河南右参政亷明勤约才识超迈时京师营建敦率民赴役民闻敦督行皆乐趋无后期者
　　于贞四川营山县人由贡入监洪武十七年幸学拣拔二十四人贞居其一遂授河南府知府后随永乐从征有功特陞河南巡抚惠威茂着朝野有声
　　韩克忠字守信山东城武人洪武末为河南佥事学行纯实为一时硕望
　　薛正言浙江山隂人永乐初以应天府尹出镇河南绥又逋亡民頼以安随召还
　　贾正仪山西曲沃人优于文学永乐时举秀才授河南道御史有直声歴河南参政谢政夫妻徙步归家居纺绩朝廷闻而旌之
　　孟骥江南萧县人永乐初为河南左参政躬率夫役疏濬黄河故道自中牟抵山东功成民不言病迁四川左布政使
</div>
    <div class="pagination">
<a href="河南通志_page212.html">上一页</a><span>...</span><a href="河南通志_page208.html">208</a><a href="河南通志_page209.html">209</a><a href="河南通志_page210.html">210</a><a href="河南通志_page211.html">211</a><a href="河南通志_page212.html">212</a><span class="current-page">213</span><a href="河南通志_page214.html">214</a><a href="河南通志_page215.html">215</a><a href="河南通志_page216.html">216</a><a href="河南通志_page217.html">217</a><a href="河南通志_page218.html">218</a><span>...</span><a href="河南通志_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
