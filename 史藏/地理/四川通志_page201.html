<!DOCTYPE html>
<html>
<head>
    <meta charset="UTF-8">
    <title>四川通志 - 第 201 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 201 页/共 218 页</h1>
    <div class="content">　　哲宗元祐三年秋七月忠州临江涂井鎭黑黍四年江津石上生芝二本六茎绍圣元年渝州大水九月星出参至天仓没四年三月有苍白色异云长三丈余贯东井乆之乃散
　　徽宗建中靖国元年正月星出西南如盂急流入尾崇宁五年正月彗出西方大观元年二月星出参如桮急流至西南而没
　　钦宗靖康元年春正月丁丑夜赤白气起西方高宗绍兴二年涪州大疫五月渝涪皆旱十五年四月丙申彗星见参度五月丁巳化为客星其色靑白至六月乃没六月乙亥朔日食于井
　　宁宗嘉定九年二月东西两川地震三月东川大水太白经天
　　理宗淳祐十年六月忠州黄华洲石出双鱼宝祐三年忠州瑞莲生
　　度宗咸淳元年两川地震荧惑入南斗五十余日
　　元世祖至元二十年三月庚申太阴犯井是后频年屡犯大德五年八月庚辰彗星出井二十四度经天贯索星长丈余至天市垣巴蜀之东凡四十日乃没
　　成宗元贞二年彗星出井入紫微垣
　　武宗至大二年太阴犯参
　　仁宗延祐三年彗出于井六月重庆大火
　　泰定帝时碉门天全地震厥后成都及峡中同日地震
　　文宗天厯二年太白经天四月重庆火
　　顺帝至正十一年有星孛于西方二十二年秋七月丙辰荧惑见西方白气如长蛇横亘中天移时乃没
　　明太祖洪武十一年荣昌大旱三十年九月长星西陨冬十月荧惑守心
　　成祖永乐四年神木出马湖山夜闻吼声度险自出肤寸不损六年八月丙申夜有星大如盏色靑白有光出西方
　　宣宗宣德六年夏四月有星孛于东井茂州瑞麦两岐或五岐
　　英宗正统五年富顺县产芝一茎二葢八年黔江产嘉瓜并蔕麦秀两岐白燕来巢天顺元年绵竹县大雨雹三年岳池县产白莲一茎双花
　　宪宗成化五年夏五月大足县水涨坏稻及民舍八年富顺县生连干梨瑞竹并头莲十三年黔江芝草生安居麦秀一本二岐二十一年春正月朔有火自中天西坠复化白气上腾有声西方有大星蛇形赤色声如雷震二十三年江津多虎患县令黄昭祷于神乃息
　　孝宗治元年夹江民郦茂实妻一产三男二年绵竹大旱八年龙见于富顺九年绵竹地震十五年夏六月垫江芝草生秋九月忠州黑黍白仁可食十七年安居石池产瑞莲
　　武宗正德二年安居县官溅河地脉自生沙接两岸四年秋七月永川白虹亘天五年威州旱秋七月广元百丈关五色云见十二年永川荣昌界蝗十五年江津大水十六年武隆甘露降
　　世宗嘉靖元年秋八月大足产嘉禾四年绵竹县龙蟒山竹实七年夏秋全蜀大旱八年春疫保顺潼大饥十年冬十月岳池地震十一年万县产白渠县谷一本三穗十五年春三月岳池地复震建昌宁番尤甚有声如雷地裂陷四五尺十八年三月富顺彩云现十九年夏六月彭县崇宁新繁新都金堂大水江津县牛生二犊二十四年巫山熊入人家二十五年大足有海鹳飞集城市三十年蒲江一日获四虎三十四年武隆少妇生须三十五年嘉定李树结为豆三十六年安岳地生白毛长四寸如马尾四十四年夏四月有星陨于大足形如狗头入地有声八月海鹳复集蒲江虎复为患
　　穆宗隆庆三年罗江民濬井得龙首骨及珠一颗大如鹅卵晶光耀日忽雷震珠复堕井再觅不获四年武隆大溪河产驺虞为乡民所毙蒲江甘露降于学宫之柏六年夏四月綦江昼晦自午至未方明彭水县天降红点衣尽赤
　　神宗万厯元年安居二仙石生木连理四月初五日叙州府地大震十三日复震秋八月叙州府及雅州俱地震数日二年武隆酆都蝻虫生禾根如刈东乡县虎伏城郊三年荣昌瑞竹生五年合州李树结长豆栗实变桃味甚甘八年三月武隆雨沙黄云四塞十一年五月东乡大水十二年五月朔三夜保县南沟龙行光如月声如鼓吹雷雨大作十四年春三月武隆火龙见秋七月重庆虎入城十五年永州有石自行十八年綦江斗米三分二十二年春正月綦江民人见日下复有一日相荡数日方止六月望日有星陨于昭化县之三堆掘地三尺许得黒石如斗大二十二年顺庆有鸟状如鸾明年大旱二十五年蒲江牛生三犊二十六年蜀郡邑大疫二十七年顺庆乡民掘地得穴深广各数丈内有瓦棺以万计二十八年冬什邡桃杏开花成实二十九年秋昭化大水冬十一月朔金堂县大雷雨三十年夏五月金堂大雨雹三十二年正月成都城北阁为大风顚陨北门夜开夏六月石泉县地震闰九月龙安保宁松茂地震二十三日辰时成都郡邑天鼓鸣白雾迷天有火下流至地始没三十三年夏五月松潘卫天火坠秋七月有星如灯火自南坠于西三十四年夏六月成都白龙昼飞三十六年十一月朔建武地震三十八年春正月马湖叙州地震三月十四日资阳县火夏四月泸州大风拔木同时越巂鎭西等处大雨雹同时松潘漳腊小河平番地震三十九年秋九月蜀世子府灾宫室俱燬四十一年夏五月蜀府灾四十二年除夕通江甘露降味如脂饴次年元日复降四十五年夏四月昭化县麦两岐冬十月成都地震四十六年春正月元日汉昭烈帝惠陵树自焚八月初九日有星陨于东南九月十八日以后连朝地震十月朔日白气见于东方四十七年春二月成都白燕来巢三月甘露降是年屡有地震之异又长星见于东方
　　光宗泰昌元年冬十二月初八日天黑如夜熹宗天啓元年成都有秃鹙止于城堞兵象也应是年奢酋之叛三年夏五月大雪深尺许荣经县江边大石方广数丈忽飞不知所之
　　怀宗崇祯二年十二月甲寅地大震十二年成都东岳庙玉帝像自动不止十三年夏四月天鼔鸣六月安岳红雨着物俱赤色十六年大足县李树结实如刀豆甲申年日中有赤气数道下寛上锐自东指西彭县白鹿山裂
　　皇淸顺治六年秋七月朔七日一日一月一星以次顺行至晩乃没九年夏四月初九日洪雅县闻空中如炮声者三继如鸣金数声少顷如笙管迭奏十四年春三月朔威州汶川地震有声山倾水沸并成都西南方俱动十六年秋霪雨不绝保宁城圯锦屏山亦倾陷如截去一靣成赤壁
　　康熙元年黎州山颤数日下陷溪水不流二年夏四月名山县天目寺前一山入地成渊三年冬彗星见长丈余自翼轸经东井止于娄歴十五宿而隐七年春有白气自西方亘数十丈下锐上濶光如银形如竹箒凡两夜始散八年夏四月茂州麦秀七岐九年夏五月西充夜溪涨水溢城圯百十丈十年夏五月綦江县雹偃禾十五年夏南充县大水十六年春三月十九日顺庆府有甘露降味如饴夏四月初六日又降秋九月初二日又降十七年夏蓬州大水十九年岁大熟二十年岁大熟二十有一年夏六月綦江县暴雨鱼坎岩頽压民居二十有三年保宁府旱三十一年秋七月嘉眉绵灌新津河水泛涨损民居伤禾稼三十三年西充大有年三十四年蜀中郡邑大有年三十五年秋八月大竹县民蔡秉贤妻王氏一产三男嗣是自三十九年及五十九年廿载之间蜀中一产三男者凡七见云四十七年绵竹县麦秀六岐或四五岐五十二年秋七月茂州地震疉溪平番城圯五十五年秋八月松潘卫地震
　　雍正元年全蜀大稔二年冬十月简州民王之佐妻一产三男三年夏六月西炉地震七年夏四月旬有二日瑞云现于建昌五色呈彩光华捧日凡歴午未二时六月旬有三日瑞云复见于叙府之师来山自东北而西环绕数十余丈五色灿烂拱捧太阳歴未申酉三时八年夏六月初七日瑞云见于黄螂雷波正西一带五色绚彩光辉四映歴申酉二时九年春正月崇庆州民孙文林妻王氏一产三男秋九月南川县产嘉禾糓穗十二茎每茎三穗十年春正月初三日宁远府西昌县防理州德昌河西迷易三所等处地震两院具
　　奏奉
　　防发帑赈恤先是分巡建南道副使马维翰奉委预行查勘巡抚宪德亲至宁远府属西昌等处被灾地方督率各属吏逐戸查赈军民之家莫不懽忭共戴
　　圣恩髙厚云是年夏五月峩眉荣经雅安眉州被水峩眉为甚建昌道副使马维翰请发帑金赈恤峩邑其荣经等处亦各发常平仓糓以给灾民又请豁免本年地粮银两秋九月省城
　　先农坛耤田并郫县耤田民田内各产嘉禾或三岐三穗或两岐两穗俱坚实颖栗异于常糓民间耆庶咸称罕觏焉十一年夏五月戊子直隷潼川州盐亭县永贤乡民杨士荣家牛产一麟身高二尺长二尺五寸头中挺一肉角长寸许目如水晶周身鳞甲遍晕靑霞两脊旁至尾各有肉粒如豆色如黄金麕身马腿牛蹄产时风兼至金光四射草木映黄士民徃观咸称祥瑞




　　四川通志卷三十八之四
　　钦定四库全书
　　四川通志卷三十八之五
　　风俗
　　诗称文王之化行于南国江汉之间实渐被之然则蜀土之淳风有自来矣其未列于十五国中者或以其附见于二南非畧之也厥后文翁之敎育武侯之政治后先接踵俗称近古歴代以来习尚与时移易今则幸逢
　　盛世仁渐义摩翕然向化蜀虽边徼地秀者服诗书之泽朴者安耕凿之常孝弟力田敦本务实彼夫輶轩至止问俗采风莫不颂
　　圣主至徳涵濡引恬引养有自然登时雍而臻风动者
　　矣作风俗志
　　全省
　　周文王之化被乎江汉之间秦豳同咏故有夏声【华阳国志】巴蜀之人少愁苦而轻易荡佚【通典】家有盐铜
　　之利戸有山川之材居给人足以富相尚【逸史】汉景帝时文翁为蜀郡守建立学校自是蜀士学者比齐鲁焉【文献通考】化杜宇之敎而力农务【逸史】民食鱼稻无凶年忧【汉志】人多工巧绫锦雕镂之妙侔于上国【隋志】
　　成都府
　　古蚕丛之国其民重蚕事故国中二月望日鬻花木蚕种号曰蚕市【旧志】地大而腴民勤耕作无尺寸之弃岁三四收【宋志】文翁治化犹存南轩道教尚在【旧志】风雅英伟之士命世挺生【华阳国志】民俗俭朴习尚淳良【双桥志】务农业儒无为匪作奸【温江志】力耕织尚礼文【新津志】俗朴民淳文风亦骎骎日盛【金堂志】业耕读寡争讼远佛老【新都志】民和俗阜敦诗说礼有邹鲁风【简州志】生聚渐繁颇兴礼让男耕女织士安诵【崇庆州志】士朴民厚颇称淳风【郫县志】俗尚气节民知耕凿【灌县志】士皆敏慧人皆朴质【崇宁志】民富俗淳人文蔚起【新繁志】人士俊乂民朴而丰【汉州志】家敦诵野洽农桑【什邡志】士敏慧民质朴【彭县志】
　　重庆府
　　江州以东其人半楚姿态敦重垫江以西精敏轻疾上下殊俗【华阳国志】二江商贩舟楫旁午【方舆胜览】民力稼穑士喜静退其风淳质近古【元一统志】士愿而好学【府旧志】邑称知礼人敦齿让士隆文学农重耕耘【江津志】人尚勤俭士习诗书俗之刚悍渐化【长寿志】民朴讼少【永川志】俗尚节俭民勤本业【壁山志】男耕女织淳质未漓【荣昌志】力田务学富敎可加【大足志】务孝弟而勤力田黜浮华以重本业【綦江志】风俗朴淳服养简质【南川志】土僻民淳俭而好学【黔江志】风俗朴厚秀异间生【合州志】山险水滩人多戅勇然工艺术【铜梁志】人性淳朴不尚浮华【定远志】士多尚志倜傥不羣【忠州志】士民淳朴服食俭约【酆都志】民性淳朴喜以诗书自娱【垫江志】夏巴蛮夷悉遵礼法【涪州志】治丝衣布俭朴可嘉【彭水志】
　　保宁府
　　地暖气淸民淳事简【宋太守李献乡南楼诗序】质直好义士风淳厚【阆中志】人好礼义犹有古风【苍溪志】士民淳厚恭俭而文【南部志】城南纯带巴音城北杂以秦语【宋宁武广元志】俭朴相尚民情颇淳【昭化志】人安俭约惟尚农桑【巴州志】人务耕桑士敦礼义【通江志】质朴勤农循理守分【南江志】人性谦和百货所聚【劒州志】
　　顺庆府
　　古称忠义之邦其民淳朴温厚【旧志】汉以名节着唐以神仙浮图显宋以文章学术名【宋开汉志】近代儒风尤盛人物间出不减果遂之风【宋郡县志】女勤纺绩而不肆志逸游男力耕耘而恐身试刑法【西充志】婚礼亲迎务农力作【蓬州志】务农桑而尚礼义重气节而饬亷隅【营山志】民务耕士务学不事商贾【仪陇志】土膏饶沃民俗淳厚【广安州志】士务读民务耕多秦风楚俗【渠县志】民耕士读尚俭朴少仪文【大足志】居人庻富士务文学【岳池志】民务耕凿而性质直士习诗书而气勇健【隣水志】
　　叙州府
　　汉夷杂居风俗各异【寰宇记】其士静而有文其民朴而易治【孝宗承园记】人心淳厐民俗古朴【南溪志】民力于穑士竞于文重农守礼【富顺志】士习淳正有古君子遗风【长宁志】士固穷而兢于文民尚勤而力于穑【隆昌志】盗息讼寡民风淳朴耕读而外鲜有逐末【庆符志】其人诚质其俗朴俭【高县志】习俗俭素不尚浮华士敦节义民勤稼穑【筠连志】士勤学问农习耕耨尚气节而好礼【珙县志】士朴民淳水耕火耨【兴文志】遵文敎守礼法务农尚朴俗慤而愿【屏山志】
　　建武防
　　汉夷杂居风俗各异汉则淳而有礼夷则朴而易治【建武防志】
　　直叙永防
　　汉夷杂处务实尚朴【叙永防志】人民浑朴婚姻祭葬皆遵古制衣冠不异中州
　　夔州府
　　士风拙扑【宋杨辅书】民淳讼稀【王龟龄诗】烧地而耕【杜诗注亦谓火耕】踏碛而游【图经夔人重武侯人日倾城出游八阵上谓之踏碛】借商贾以为国有楚遗风【府志】服贾代耕地有山岚气辢茶以辟之【大宁志】士务文学民简讼词【巫山志】士习诗书商贾以盐为利【云阳志】人多劲勇士笃儒风民力于农吉凶相助【梁山志】土地肥美风俗淳朴不事贾贩惟务农桑【新宁志】民力农桑佐以鱼罟俗颇信巫【万县志】俗重田神地无医药【开县志】地僻山深男妇力耕民淳而质【建始志】
　　龙安府
　　务农工业刀耕火种人性质直俗尚刚劲【隋志】风俗与武都畧同【寰宇记】尚俭朴服诗书【平武志】尚俭务农不竞词讼士有古风【江油志】畜牧耕稼俗尚静约人性质直礼义渐兴【石泉志】俭而不奢俗犹近古【彰明志】番多汉少男曰安达女曰白麻衣惟氁衫是尚食以酥油为佳日耕野壑夜宿碉房人精悍善战鬭敎化旣乆风俗渐淳【松潘志】
　　宁远府
　　地处边末汉夷杂居人情狡悍好讼习尚朴俚少文迩来民风渐归淳雅【西昌志】地气煦和三种居民各安生业【防理州志】敎化渐通风俗日易【冕宁志】男女裹毯披毡辫髪赤足不事修饰【盐源志】霑濡声敎习尚衣冠【越巂志】
　　雅州府
　　山多田少地瘠耕劳男勤本业妇不外饰近山人戸借采茶为业【雅州志】其民质而少文其俗淳而不薄力农采茶男妇勤苦自甘【名山志】民质淳厚知礼节从敎化【荣经志】民稠多土著俗淳而质朴【芦山志】高阳遗黎世为土军耕稼种茶为业【天全志】地瘠民贫俗淳讼少【清溪志】
　　直隷嘉定州【雍正十二年陞为府】
　　土地沃美民勤耕织士尚诗书【州志】农耕士读俗尚俭节民淳事简【峩眉志】俗厚风淳人勤稼穑文学渐兴争讼日息【洪雅志】敦朴尚礼士淳民质【夹江志】男事农桑女勤纺织杂处居民多务煑海【犍为志】民多朴实士好诗书【荣县志】士不辍于弦诵农相安于耕凿【威远志】
　　直隷眉州
　　士以名节相尚【唐通义志】俗多近古士大夫贵经术重氏族其民尊吏而畏法其农夫合耦以相助【宋苏轼远景楼记】士类滋多人崇礼让力耕务本不尚奢华【丹棱志】民无游惰士艳科第【靑神志】民俗朴俭服稼穑事陶冶【彭县志】
　　直隷邛州
　　临邛多殷实之家接壤锦里人多敏慧雅慕文学民乐农桑不务商贾【州志】俗尚祷祀人务耕桑【大邑志】人民质直礼义渐兴【蒲江志】
　　直隷潼川州【雍正十二年陞为府】
　　土地沃美人士俊乂【常据论】士通经学民务农桑【潼川志】服食俭约不事奢靡人多务农煎盐为业【射洪志】地瘠俗古不尚争讼男女力穑【盐亭志】俗朴务耕好学尚义【中江志】民勤耕织士敦礼让【遂宁志】农务耕凿乡里族党颇相亲睦俗为近古【蓬溪志】士秀而文民朴而淳【安岳志】有无相通忧患相恤【乐至志】
　　直隷泸州
　　气候偏阳夏多炎燠冬无寒苦【宋勾公记】家诗戸书勤耕乐赋【图册】风气挺发贤哲间生【州志】力耕务织士朴民淳【江安志】稼穑多勤士好驯雅【合江志】人多朴直士敦礼让【纳谿志】
　　直隷资州
　　山川挺秀多产英奇王褒诸人皆以文显【图经】昼经夜史诵声不绝【何三益政文堂记】民和俗阜有邹鲁风【资阳志】俗近唐魏风比齐鲁衣冠之族多于他邑【内江志】地瘠力耕人多勤俭士好文学饶有淳风【仁寿志】土瘠地僻士好诗书农勤耕女勤织【井研志】
　　直隷绵州
　　介东西二川之间其俗文而不华淳而不鲁【旧志】人饶地腴货财繁茂【州志】节俭好礼狱讼寖息【德阳志】力耕农桑安分守法【罗江志】敎化日深风俗淳美【安县志】士多弦诵民尚俭勤【绵竹志】风淳俗简农安耕凿士习诗书【梓潼志】
　　直隷茂州
　　其地有六夷七羌九氐各有部落其长颇知书而法制严重【后汉志】盛夏凝冻【华阳国志】俗耐饥寒【图经】毡裘杂揉【王咨防边五事】其俗疉石为以居如浮图高二三丈者谓之笼鸡十余丈者谓之碉房间有板屋土屋自汶川以东皆有屋宇【图经】好弓马以勇悍相尚【茂州志】汉羌杂处汉读诗书羌遵王化【保县志】石田山地俗尚勤俭咿唔之声彻于四境【汶川志】
　　直隷达州
　　土地肥美【地理志】民俗俭勤竞尚气节【白居易州志】夏秋多瘴雪不到地【州志】男慕文学鲜商贾女多纺织尚俭素【东乡志】民重农桑俗少健讼【太平志】








　　四川通志卷三十八之五
　　钦定四库全书
　　四川通志卷三十八之六
　　物产
　　百物之生皆以利用记曰地不爱宝又曰物曲有利禹贡载梁州之产璆铁银镂而外继以砮磬织皮凡以别方物辨土宜也今
</div>
    <div class="pagination">
<a href="四川通志_page200.html">上一页</a><span>...</span><a href="四川通志_page196.html">196</a><a href="四川通志_page197.html">197</a><a href="四川通志_page198.html">198</a><a href="四川通志_page199.html">199</a><a href="四川通志_page200.html">200</a><span class="current-page">201</span><a href="四川通志_page202.html">202</a><a href="四川通志_page203.html">203</a><a href="四川通志_page204.html">204</a><a href="四川通志_page205.html">205</a><a href="四川通志_page206.html">206</a><span>...</span><a href="四川通志_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
