<!DOCTYPE html>
<html>
<head>
    <meta charset="UTF-8">
    <title>山西通志 - 第 396 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 396 页/共 700 页</h1>
    <div class="content">　　平阳府
　　明
　　王志临淮人洪武元年以六安卫指挥使从渡河取怀庆泽潞留守平阳防大将军徐达军西征三年封六安侯复畱守平阳率兵出察罕诺尔塞还镇平阳复领山西都司卫所军务上称其处置得宜卒追封许国公諡襄简
　　凌文质洪武初任赵城县县丞有干济材县署学校委令督建文质措置有方事集而民不病祀名宦
　　萧韶龙泉人洪武初任临汾县县丞有能声详见彰善録中祀名宦
　　徐本洪武初任平阳府知府建防署葺坛庙清驿传荒残景象焕然一新民有苗氏子家贫母笃老乞丐以养歴年不懈周以衣食俾获遂其志寻奉召入朝
　　徐铎南昌人洪武初以户部侍郎改知平阳府濬永利池改建临汾县学祀名宦
　　周凯枣强人洪武初平阳府通判多政绩
　　李谅山东潍县人洪武二年以中书检校任翼城县知县性朴素遇事治以公正修建坛壝庙学移县治以避水患除奸宄以安良善祀名宦
　　薛大昉直蠡县人洪武三年以进士任翼城县县丞清慎爱民雅重学校尝延元翰林李炳奎主师席文教勃兴涖任十年声名洋溢远近擢御史累官布政使祀名宦
　　丁宪直枣强人洪武四年任临汾县知县勤其官能得士民心绩最着详载彰善録中祀名宦
　　洪彦升福建莆田人洪武八年以进士任汾西县知县修学校建庙坛立廨舍厝注有方民不为扰祀名宦
　　张先洪武十一年任灵石县恤民爱士时当草创百废具兴
　　周郁山东济南人洪武三十一年任襄陵县知县持身严洁为政寛宏均赋役平狱讼民争徳之擢浑源知州祀名宦
　　徐彪山东商河人洪武间任平阳府同知先为临汾丞以治行闻擢今职盗息民安威望益着祀名宦
　　袁景甘泉人洪武间以监生任太平县主簿有清操能自守尝冬日衣单衣理事有吏夜持緼袍奉之不受次日对众发其事按以法闻者耸然涖任七年擢监察御史祀名宦
　　贾昭济阳举人洪武间灵石教谕学行卓越歴官湖广布政司左参政陞云南布政使
　　陈宗哲归徳人洪武间任岳阳招集流亡改科田税民乐归之
　　刘亨遵化人洪武间任汾西为政公平操守亷洁陞本府同知
　　刘濬临川人永乐初任临汾守身亷谨政平讼简吏民不敢欺陞湖广佥事
　　曹端字正夫渑池人永乐六年举人为霍州学正修明圣学诸生服从其教郡人皆化之耻争讼监司大吏必造谒知府郭晟问为政端曰其公亷乎公则民不敢慢亷则吏不敢欺晟拜受教艰归渑池霍州诸生多就墓次受学服阕改蒲州学正霍蒲两州各上章争之霍奏先得请先后在霍十六载宣徳九年卒官年五十九诸生服心丧三年霍人罢市巷哭童子皆流涕贫不能归遂留霍二子瑜琛亦庐端墓相继卒墓侧后改渑池端为明理学之冠学者称月川先生
　　万观字经训南昌人永乐十九年进士知严州府治行为海内第一服阕严金衢民交乞之朝廷异焉补平阳府政绩益茂有芝生尧祠栋上士民皆言使君徳化所致观曰太守知奉职而已芝非吾事也考满擢山东左布政使卒
　　杨睿河南柘城人永乐间任平阳府知府明习治体厝注咸合民情未数月刑清政简境大治遇荒旱祷雨立应寻卒于官祀名宦
　　傅荣洋县人永乐间任曲沃以刚明着声
　　张亷字惟清咸宁人永乐癸夘乡荐由山西临汾县丞调州判官用保陞知州刬刮积弊检饬条法扶植柔善绳抑豪强修举学政俱以诚信行之数十年无非法一事以扰其属县一日薛文清过其防事朗朗闻诵读声问之则曰课吏读律使知畏法且不暇游惰耳丁内艰归
　　杨瓒蠡县人永乐末进士知赵城县课绩为山西最仕至浙江右布政使卒
　　贺琳宜君人洪熙时浮山县丞赞政不苛尝捐俸备礼劝富民助偿逋税自是流移复业及忧去民馈赆不受泣送者至数百人
　　王磐山东沂州人宣徳初知浮山县亷鲠不屈遇旱斋戒自责徒跣拜祷得雨而后已及去民攀留泣下
　　丁琏河南鄢陵人宣徳五年以举人任襄陵县训导学博行高见文庙頽废慨然修葺训诸生先行后文擢翼城知县祀名宦
　　王彧直开州人正统六年任洪洞县知县亷干有善政尝遇大水禾稼漂没彧履畆亲勘即以其状上闻得免租税祀名宦
　　杨志学河南河内人正统九年以举人任襄陵县教谕少从薛文清游讲明心性操履清慎训诲勤笃涖教八年卒于官贫不能敛厝城外僧舍文清过而哭焉后子御史徽始扶柩归
　　何子聪直隶呉桥人正统间以进士任赵城县知县嗜读工书为政体悉民情以恺悌着而建城创庙为百姓永利厥功尤伟祀名宦
　　张杰陜西凤翔人正统间以举人任赵城县训导学闳博于五经尤防涖官以礼义亷耻为教祀名宦
　　贾珪巴县人正统间任汾西清勤仁恕
　　张元陜西人天顺四年以举人任襄陵县教谕工诗学为生徒讲解隆冬盛暑不辍沐其教者皆兴起科第甲一时擢国子监博士祀名宦
　　王珏字廷玉山东昌邑人天顺六年以歳贡任翼城知县清勤端恪抚细民如子民亦爱如父母间出米豆奉之辄欣然乐受少有犯法立治之不贷威信甚着解官去争夺肩舆肩之前受笞者亦竞前泣下邑故多循吏然必以山东王为称首山东王者翼人追称之辞也祀名宦
　　薛骥江南华亭人成化二年谪襄陵县知县先官御史称敢言及县事慈祥恺悌以简易着卒以不附权贵解组归祀名宦
　　樊莹字廷璧常山人天顺末进士成化末知平阳府有声治初许大臣保举方面官侍郎黄孔昭以莹应尚书王恕亦器之擢按察使仕至刑部尚书致仕卒赠太子少保諡清惠
　　谢谦山东章邱人成化七年以举人任襄陵县知县性谨厚事无大小必慎以处之不敢忽然发奸摘伏称有为上官屡旌异之祀名宦
　　李琮顺天人成化十九年知平阳府甫下车即除积豪为民患者数人皆预访其欵迹系之庭以实之均俯首伏罪由是合郡安堵时有神明太守之颂不期年政简刑清吏民怀之
　　赖英任邱人成化间任翼城令仁以御民严以束吏民皆慕之
　　呉佐西安人成化间曲沃教谕以忧去补稷山教谕着大学经传元编人多传之
　　刘玑字用齐陜西咸宁人成化十七年进士除曲沃知县县产枣民有罪令入枣赎积数万斛歳饥赈粟不给发枣继之正徳中仕至户部尚书致仕卒
　　李咨直隶故城人成化十八年以进士任襄陵县知县明于吏事尝置二簿记民间善恶以时劝惩歳凶煮粥食饥者纂修县志徴文考献称一时信史擢监察御史祀名宦
　　王纶直隶开州人成化间以进士任浮山县知县纶夙负文学名待士有礼而治民尤勤尝刻表忠劝学二録令民间诵读祀名宦
　　胡睿直隶长垣人成化间以进士任平阳府知府有清操临事谨慎为政以精宻着祀名宦
　　姜寔陜西蒲城人治三年以进士任曲沃县知县谨慎清介尝作诗自厉后擢御史巡视河东盐政遇歳饥捞盐数百万引抵民间田租复设法赈给祀名宦
　　赵元泾阳人治间翼城教谕学问老成教规严整生徒贫者周给之
　　闾恺泾阳人治间翼城教谕教有成效利无茍得以礼经授生徒至今传之
　　陈璚丽水举人治间浮山教谕有文名卒于官凡一时碑记多出其手
　　周云徐州人治间任曲沃公直亷介吏畏而民服郭桂字时芳咸宁人元时铁冠御史之后以进士为令守理讼决狱人人称服服阕补平阳知府百姓凋敝藩邸下人怙势侮法无敢谁何桂至而盗贼息州县平藩邸各辑其下百姓安堵新尧庙増修舜禹庙告成洪洞户部尚书韩绅年八十余家居宾客非其人不与见乃安车入平阳谒谢曰老人无所求强为百姓一行耳未久擢山西右参政分涖冀北督边储以病乞归
　　杜忠字世臣河阴人成化戊戌进士治辛亥以监察御史出守平阳括苍俞尚贤称其百废俱兴民心爱戴庚申迁本省布政司左参政未几拜右副都御史巡抚延绥乞休命下而卒
　　张贤字尧臣祥符人治七年任襄陵县知县先授单县邑豪贵子暴横强夺人妻女贤按治如法及涖襄陵有山泉可资灌溉为临汾势家所据贤廉得立夺之返诸民擢庆阳同知迁顺庆知府忤刘瑾罢归瑾诛起太原知府时边警甚亟游骑至太原有陈宪使者夜饮宗室第中贤单骑叩其门曰边患孔棘非燕饮时也其戅直如此比卒襄陵人立祠祀之
　　李高河南虞城人治十年以进士任襄陵县知县刚明清勤善折狱邻境有寃抑胥来质成尝创置汾桥开通山坂又时集诸生讲授文法在任五年奬劳者一旌异者五士民勒其善政四十余事于石擢监察御史祀名宦
　　邢昭直三河人治十年以进士任洪洞县知县居官清慎民有讼者引至堂前晓以义理令其愧悔复时至田间劝督农桑而崇师课士尤有礼祀名宦
　　张文佐河南西平人治十一年以进士任平阳府知府文佐有孝行先官襄陵以廉名及涖府事清誉益着尝行朱子社仓法鼎新学宫延名人主师席祀名宦
　　张鼐山东歴城人成化十二年以进士任襄陵县知县持躬廉谨牧民有方未浃期刑清讼简吏民畏服襄陵俗于父母丧多偷鼐力革之令从厚尤加意学校士类咸荷甄陶擢监察御史祀名宦
　　张云河南信阳人治十五年以进士任襄陵县知县性平易尝谓亲民官尊严如神非父母斯民本意故其抚绥恩意曲至累官户部尚书祀名宦
　　罗端河南邓州人治间以举人任浮山县知县仁厚廉明尝遇歳荒设法赈济寻卒士民陨涕罢市祀名宦
　　李伸三原进士治间知临汾县王府军校肆横至杀人前令莫敢治伸至悉寘之法境内肃然擢御史
　　向明巢县人治间以举人任赵城县知县礼士爱民具有成效遇昏丧不能自给者捐俸助之卒于官祀名宦
　　尹琭陜西秦州人治间以进士任太平县知县有威望立法以严明胜爱民教士有古循吏风祀名宦
　　姚显浙江徳清人治间以举人任岳阳县知县勤于政事爱民尝视之如伤严于驭吏悉畏服不敢肆祀名宦
　　何鸣谦陜西高苑人治间以举人任曲沃县教谕讲学课艺无虚日尝与诸生同宿学舍中夜二鼓督读益力贫不能自给者捐俸资之涖任二年卒诸生哭甚哀祀名宦
　　路钦直永年人正徳五年以监生任汾西县知县宅心正大持身廉洁为政刚果立决人以私谒者谢弗与通祀名宦
　　侯秩直长垣人正徳十二年以进士任曲沃县知县严重不轻兴礼正俗救荒止暴退食后引诸生与疏经史奥义一时学者以山斗归之祀名宦
　　任继宗蒲台人正徳间任岳阳县教谕端重有令望勤于训诲寒暑不少间诸生翕然尊之祀名宦
　　元思永河南汤阴人正徳间以举人任岳阳县知县廉干有能声尤加意学校増修圣庙尊师重士时人比之文翁焉祀名宦
　　黄直直隶人正徳间以翰林院编修谪赵城县教谕文章品望卓絶一时日进诸生与讲论经史不以官微稍懈祀名宦
　　葛襘顺天人正徳间任曲沃锄强抑暴恶人远迹甎砌城垜民到今便之陞御史终光禄卿
　　蒋瓒字君器山东高唐人正徳间以举人知繁峙县以能调翼城令为人亷平训小民如诫子弟折狱甚惬人情陞定州知州累官郎中
　　黄甲陜西人任汾西实心实政铸火器修城池经乱无虞入名宦祠
　　浦鋐字汝器文登人正徳十二年进士授洪洞知县有异政嘉靖初召为御史以疏救富平杨爵杖卒穆宗初复官赠光禄卿
　　张琴鸡泽人正徳十五年以歳贡任翼城县县丞刚正自守秩俸外一无所取又寡谐不轻与人接公事后闭户吟啸清介絶俗以艰去嘉靖初补闻喜后擢太原府经歴祀名宦
　　李暹字徳进直隶滑县人正徳十六年以举人任曲沃县知县精敏达治体尝作劝民十二事揭通衢详豁代纳银两葺学宫毁淫祠正经界严斥堠政教修明仓粮赢至数万讼狱衰息又立两驿接递界正南北交界坊迄今遵守后擢陇州知州累官布政使参议祀名宦
　　聂豹字文蔚吉安永丰人正徳十二年进士嘉靖中为平阳知府时山西频中寇民无寜居豹令富民出钱罪疑者赎得万余金修灵石郭家沟冷泉诸关隘练乡勇六千守之寇来犯被却廷议以豹为知兵给事中刘绘大学士严嵩皆荐之擢潼关备兵副使言官论豹在平阳干没大学士夏言恶豹落职二十九年徐阶荐擢兵部右侍郎仇鸾请调宣大兵入卫豹陈宜固守宣大宣大安则内地安三十一年为兵部尚书秋寇入山西总兵李漆军覆总督苏祐报捷巡按御史毛鹏发之豹请论功行赏寻罢归卒隆庆初赠少保
　　张衍瑞字元承汲县人正徳中为吏部郎中諌南幸受杖下狱谪平阳府同知嘉靖中召还卒赠太仆卿
　　王利山东阳信人嘉靖三年以举人任翼城县知县廉正有执守初下车即捕数大猾置于法每涖民威严若神凛不可犯而慈惠通达于闾里利害无不周悉厝注咸中肯綮擢工部郎中祀名宦
　　张永清山东莱芜人嘉靖六年以监生任灵石县县丞性方严涖政清慎寻卒于官祀名宦
　　楚书陜西宁夏人嘉靖七年以进士任曲沃县知县果毅有伟度长于应变抚小弱治豪猾吏畏民服寻擢兵部主事大同兵变单骑往定之累官都察院都御史祀名宦
　　王庚直隶滦州人嘉靖十年以进士任襄陵县知县仁厚恺悌凡所施设雅称廉平累官左布政祀名宦
　　岳伦淮安卫人嘉靖十一年以进士任曲沃县知县先任行人有直声改授县以寛抚民以严驭吏尝念赋役日烦申免代纳银两三分之二后大同兵变再疏言兵事歴官郎中以谏死祀名宦
　　何思直雄县人嘉靖十三年以进士任襄陵县知县年甚少抚民造士虽练达老成无以过邑有巨憝廉得之立寘诸法豪贵屏息良善获安累官都御史祀名宦
　　赵统临潼人进士嘉靖十五年知临汾县性素刚直请托馈遗胥絶豁里书飞诡之积免阖邑荒地之徴输严惰农之禁立社仓之法使民有无相通流遗复业者千余家作社学修文庙改明伦堂建尊经阁师生学舍凡数百楹复簿正祭器课训生徒葺邑治毁淫祠新帝尧之陵其余善政甚多后擢知蒲州邑人立遗爱碑
　　昝如思陜西三原人嘉靖十五年以进士任洪洞县知县练达吏事为政以严胜发奸摘伏时称神君邑有凶悍横肆为人害立剪锄之祀名宦
　　高节陜西咸宁人嘉靖十六年以进士任襄陵县知县性廉洁严于嫉恶有犯者必痛治之而体悉民瘼以慈祥着尝为省里甲均赋役公庭累月絶敲朴声累官河南知府祀名宦
　　种奎四川阶平人嘉靖十七年以监生任灵石县知县精明仁恕濬筑城池疏通水利所措施皆有实惠祀名宦
　　刘光远河南杞县人嘉靖三十一年以进士任翼城县知县性俭朴翼故有代办差银为累力请上官得免五百余两民获少苏累官苑马少卿祀名宦
　　阴秉旸河南汲县人嘉靖三十一年以进士任曲沃县知县立社仓劝民积谷出所着读书抄授诸生使知体用之学寻擢御史祀名宦
　　张学顔字子愚直肥乡人嘉靖三十三年以进士任曲沃县知县尚严明而不至暴当地震后城池公署倾圮略尽竭力营缮不一科诸里甲故大役烦兴而民不病后擢工科给事中累官户部尚书
　　褚相海宁人嘉靖三十五年由进士知霍州申除徐沟蒲县等处助差银审定轮编夫役歳省郡赀数百创建霍山正学书院集庠彦肄业其中朔望亲诣讲学寒暑无辍士民立祠祀之
　　刘孝河南安阳人嘉靖三十六年以进士任曲沃县知县淳厚不喜为刻覈涖任时适地震未几疮痍犹未起益崇寛大与民休息而于奸黠者则痛绳以法不少恕祀名宦
　　王植安定人嘉靖三十八年以举人任灵石县知县明敏慈惠修学造士尤竭其力祀名宦
　　单讷直隶枣强人嘉靖四十二年以进士任翼城县知县视事勤敏剖决狱讼无留滞尝请蠲代办银两朔望谒圣毕即为诸生讲修已正人之道丞某尝以帑羡金进叱之病笃邑参议刘志助以木不受及卒士民流涕祀名宦
　　张国彦直隶邯郸人嘉靖四十二年以进士任襄陵县知县亷重持大体以科条正民俗以忠孝振士习尝遇旱步祷数十里至龙祠父老悯其劳国彦曰一身何足恤独吾民荒歉可念耳擢兵科给事中民立祠祀之
　　丁由义山东泗水人嘉靖四十五年以歳贡任襄陵县县丞亷介甘澹泊抚恤小民备至尝署曲沃篆卒于官棺衾无所出知县宋之韩赙之祀名宦
　　毛恺浙江进士嘉靖间知平阳府惩奸剔吏畏如神旋陞本省参政累官刑部尚书諡端简
　　刘衍祚洛阳人嘉靖间以进士任平阳府同知时南北用兵其冬地大震城市为墟不逞者聚众为乱而郡守及各属令俱入觐衍祚代篆开诚布公明法饬令缓刑薄税筑城修廨慎守封疆复开樊家河为永利渠筑石堰障水溉田数十顷郡人建祠祀之
　　耿儒陜西武功人嘉靖间以举人任太平县知县刚介习事为政以明察着捕盗有法胥闻风远徙尝増学校砌城堞坛壝桥梁以次修举擢广平通判祀名宦
　　罗潮直三河人嘉靖间以举人任太平县知县雅意爱民谓闾井未安皆供亿为累按经制力裁其冗滥者远迩霑泽擢磁州知州祀名宦
</div>
    <div class="pagination">
<a href="山西通志_page395.html">上一页</a><span>...</span><a href="山西通志_page391.html">391</a><a href="山西通志_page392.html">392</a><a href="山西通志_page393.html">393</a><a href="山西通志_page394.html">394</a><a href="山西通志_page395.html">395</a><span class="current-page">396</span><a href="山西通志_page397.html">397</a><a href="山西通志_page398.html">398</a><a href="山西通志_page399.html">399</a><a href="山西通志_page400.html">400</a><a href="山西通志_page401.html">401</a><span>...</span><a href="山西通志_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
