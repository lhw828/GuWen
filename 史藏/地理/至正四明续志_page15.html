<!DOCTYPE html>
<html>
<head>
    <meta charset="UTF-8">
    <title>至正四明续志 - 第 15 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至正四明续志 - 第 15 页/共 35 页</h1>
    <div class="content">考到（石契）在州东二十里此（石契）积松林等处三乡之水灌田五千余亩后因石甃坍陷水源淤塞旱则泄而不停涝则塞而不导无补于农马知州易（石契）柱之摧折拯石梁之低陷泄者防之塞者疏之为利博矣
方胜（石契）在州东三里地理家云（石契）乃一州之风水喉襟久为洚水所圮沙土堙之至元三十年县尹丁济修
资国堰在州南五里隶第三都旧病浅狭滋溉难周至治元年知州马称德察其利病新其（石契）闸水盛则置闸以遏其冲水涸则去闸以导其流民田沾丐者三都计三万八千余亩
广平堰在州北一十里旧有闸曰斗门上接资国堰水支流三派下通郑家堰灌溉田数千亩延佑庚申知州马称德开浚新河易闸为堰向之闸水有限晴则易涸今则积水渊深灌溉无穷
横溪堰新城堰石砥堰并隶十三都水直下并溉十四都十五都民田
戚家溪堰延佑七年知州马称德因民请置堰高三尺石砌三层横长三十丈阔六尺两傍用木桩石条甃砌又于堰之上畔开河一条横阔一丈五尺长四十丈深六尺旧溪通流凡遇水涝于堰上流溢水浅流入堰河沿溪灌十四都田五百余亩堰下流至和尚堰分为四派一派流入第三都界溉田八百余亩三派流入胡芝（石契）等处四散溉田三千余亩余外流入长塘畈等河港溉注第二都三十二都田二万余亩
和尚堰在十四都旧有堰基不曾修筑延佑七年知州马称德因修考到等（石契）并修完备防积水源
沙堰（石契）钱堰（石契）大瓯（石契）吴山（石契）刘大河（石契）大马（石契）榆木（石契）吴胜（石契）已上并见前志
　　　津渡
东宿渡 【州东六十里自此发船折海二百里两潮而至象山陈山渡】 
袁村渡 【州东南五十里自此发船两潮至陈山渡】 
北渡 【州北五十里界于鄞境】 
南渡 【州北二十五里旧以舟渡后易以桥】 
宦江渡 【在州东北四十里】 
施家渡 【在州东北四十五里】 
　　昌国州
白泉湖在州东北八十里旧名万金湖周广三十里潴水灌田源泉沕涌值旱则桔槔（□奏）集旧志又名富都湖
黄马溪在州西北五十里南墠水从茶岭发源流注于海民田赖以灌溉
放生池在南芙蓉洲也
圣池在黄公岙之南潴水清冽可食
舟山井在城南枕山之趾去海不半武泓泉甘美可爱山海相接而咸淡之味敻异岂泉脉有自来哉
四眼井在州治之北一井而四穴汲者竞趋焉
惠泉井在州北一里深可二丈许宋端拱闲所凿大旱不枯
蜃池在州治前周十数丈方广如一亢阳不枯旧传蜃潜其中一名笔砚池
泄潭瀑布在州东北三十六里据山之腰宋宣和中岁旱簿尉刘佖投诗诗沈而雨至诗曰 【未跃天衢卧寂寥碧潭流溢海山腰埋藏头角虽多日鼓动风雷在一朝既若有心成变化岂能无意润枯焦神踪许为苍生起愿击香车上九霄又薛主簿寘有诗云秋高水壮雪飞涛岩木招风怒窍号不是玉虹低饮涧白龙拖雨下山腰】 
以上皆显诸用者余有潭井之名姑略之
庆丰（石契）
岑江（石契）
和尚（石契）
翁浦（石契）
芦花（石契）
甬东（石契）
金鱼（石契）
右州志具七（石契）之名而不着处所仍录之以备考索
　　　津渡
舟山渡 【去州五里趋城由此途出宋宝庆闲守胡矩新造二船照浙江官渡例过渡人各给一牌收钱批历为照其两处所收渡钱遇月终解赴军资库以备修船之用】 
竿缆渡
金塘渡
　　慈溪县
慈溪在县南三十里与大隐接本曰大隐溪后汉时里有董黯性笃孝母寝疾好饮此溪水每思之恐不常得黯遂筑室溪滨板舆就养厥疾乃痊因名溪曰慈溪
江源于绍兴余姚之太平东来至丈亭乃分为二大江由咸池历西渡经郡治之北入海小江贯县中出东郭至西渡又与大江会率随潮进退大江乘潮多风险故舟行每由小江
普济湖在县东北一里唐开元闲令房管开凿之以溉民田吴太子太傅阚泽德润居之谓之德润湖后因宝谟阁学士杨简敬仲居之谓之慈湖
花屿湖 【旧志作花墅】 在县东南一十里古有塘潴水唐贞观十年刺史任侗开元闲县令房管劝农修筑计一十七顷四十余亩溉田六千余亩湖中有小墅春花明媚多于众山故名之湖中筑塘以通往来故有东西二湖之名湖多鱼及莼茭并湖之人资以为利宋嘉佑闲簿成公立筑堤增高以捍之仍有（石契）归附后东皋寺僧首占十余亩以种蒲莲大德初宪副家奴朱珍都省左丞家奴周寿筑田一十七顷输粮二百余石官为收科七年定海县黄国瑞与沾利之民诉于省台八年会都水使者冯公君辅分莅坏田复湖天历闲又结道士李至善从道教所申于部事下州县复占为田里民死争诉于分宪湖得不废后纪至元五年两浙官田失实分遣温州路同知杨公到路李至善等乘时复举邑尹程郇力争卒罢其议后刊石记之 【曰古者以沟洫制田遂人匠人之职疆理之规模浚治之深广体国经野制度详备其于水利盖惓惓焉西门豹为邺令凿渠通水灌田史起复决漳水灌邺遂致河内之富班孟坚赋西都称郑白渠之沃关中恃之盛强前者作之后者继之诚民政之先务今纵未能继而忍废之乎县之东并山为田诸山之水奔流汗漫易致涸竭必藉潴蓄以备灌溉唐刺史任侗县令房管始凿花屿东西二湖以蓄诸山之水并山之田六千余亩遂无旱潦之虞柰何豪右奸民夺湖为田睥睨者众因循失治湖见废弛宋嘉佑县主簿成公立察知其故高其捍防时加省视迨其去也乃叙建湖之始末有关于田之利害勒之于石使有考焉版图既入国朝遗事渐见湮没东皋寺僧首谋佃占始则割十余亩以种蒲莲大德初元遂有豪贵筑田一十七顷输粮二百余石里民誓以死争诉于省台事未竟会冯公君辅来为都水使者分莅东浙公端毅正直不避豪贵按图考牒即日坏田除其粮囚其人遂复为湖民至今德之然豪右之心未始已也天历初乃结黄冠李至善者从道教所申闻省部事下州县奸民乘时群集徒党破堤决水以为平畴里民群诉于有司适分宪按治深究民瘼得不废后至元之五年元老以两浙官田失实分遣使者诣郡按核永嘉通守杨公来按庆元予以职事备驱策于下黄冠乘时厚赂上下废湖之议已定吏以成牍来署予职在牧民忍夺民利以助豪右乎拒不与署乃以废湖之害白于杨公公仁厚爱民闻义勇为遂诘责郡吏亟易其议豪右奸谋因得以寝公之季父尝以宣慰治鄞甘棠之爱至今具存丛祠梵户尸而祝之再世相望有德于民邑士臧实夫一日与里民陆敬之等翕然来言曰民既德公琢石纪绩可无记乎愿须文以诏来者因谓之曰若等之德杨公以永无穷者固非文不足以诏来世予以腐儒衰老治县一无善政是湖之不能废因杨公以逸其责予将自诏之不暇况敢诏于后人哉继自今湖水洋洋鱼鳖藻荇游泳畅茂其中湖下之田岁获全穰可不知所自乎故不敢以鄙陋辞乃摭前代近世复湖之数君子皆牵联而书后之来者能以数君子与杨公之心不为势利所夺则豪右之睥睨可息矣湖固不足与邺下关中之渠比然数君子与杨公之功视西史郑白则又有难者在焉众皆曰然遂书以遗之使归镵诸石至元五年八月日记】 
茅针（石契） 【一名茅砧一名茅洲】 元属慈溪县西屿乡而延佑庚申岁郡志误为德门沾利者系本县德门乡又定海县清泉灵绪二乡及鄞县甬东隅水源自慈溪西来小江分接余姚山泉洎淡潮悉汇于（石契）凡遇旱涝启闭潴蓄灌溉三邑之田其利甚博缘置闸处江面旷阔深葑穿漏有泄无蓄反致伤农辛巳岁至正元年民列词告郡农事正官总管王侯元恭率领三县司属僚佐耆艾亲诣相度难再修理嘱郡人倪可久等出备工料拆移填塞旧闸迁就毗近东南首约远三十余丈置买民田二十亩零实地内开掘东西两头江河六十丈通流潮水鼎新刱置（石契）闸五眼每阔八尺总四丈比旧增一眼阔一丈底深一尺盖屋三闲二舍及余田壹拾三亩零佣食人夫居守启闭用过钞八百九十六定工始于癸未岁二月十八日毕于十月二十七日役成而官不费民无扰详具于记文 【曰慈溪北际大海东与定海接壤又东为长江通潮汐南抵郡城折而西回曲殆百里导姚江山溪之泉迎遏咸流繇丈亭北东别为内江入茅洲闸会众水以达诸港灌注二邑之田四十余万亩又以及于鄞之甬东涝则亦由是而泄焉宋宝佑闲沿海制置使吴潜尝再置闸地在西屿乡而郡乘以为德门则必书者之误也载基沮洳中迨至于今伏流穿漏停蓄易涸田失美溉岁屡弗获至正元年天子诏郡县农事官知渠堰事庆元路总管蠡吾王侯元恭究心水政明年按行属邑郡人倪可久等以是闸之病民列词以请愿共其费以治之侯为白于庸田使于淛东大府于部使者乃率僚吏集耆艾博采群议相度地宜属可久等董其役遂于闸南五十步而近买民田垦土辟基椓杙布址深入土而与基平衡广十有一尺置巨石其上树石为六楹楹中广八尺凡为尺四十上置石若梁然累石两涯高十有三尺浚渠六百尺以通江河之流□木板楹中视水之赢缩以时其启闭屋其旁为守者居撤旧闸实以土而加筑焉余田十有三亩蓺以食守者计工二万三千有二百木石蜃灰佣食及买田之费缗四万四千有八百出于可久者六之五有奇沾利之家裒以助者不及六之一工作于又明年之二月庚戌讫于十月己未材制坚良规模宏壮有加于旧又置詹家闸于其南以宣节支流旱涝之虞庶几有赖矣邑之长老桂天麟等请载其绩于石夫国家择守以任生民之寄降诏申命以重其职守所以崇本务农仁恤黎元也庆元远处海陬而慈溪定海至于甬东又迫于海树蓺于广斥之区而欲遂其生育者必藉泉源之浸溉也而堤防疏导之工其可一日而忘之哉然自宝佑以来数十百年之久岂无任民社于斯者则亦孰知是为重哉侯毅然自为己任而无有能沮之者功底于成流惠无穷可谓知所先后而善于其职矣古有决漳水以灌邺田引泾水以注渭中号称良吏形诸歌谣载诸简策兹侯之绩诚不可以无记至于浚河渠以博通其利则有望于后之人也若可久之勤亦因侯而致之遂得系名于永久云】 
管山河大江由丈亭分派四十五里至慈溪夹田桥桥南五里民田阻之江流不得直达乃迂出其旁旱岁无沾丐之利潦则泛滥墟落苦之宋宝佑五年官巿民田垦河五里长七百丈有奇阔三丈六尺深一丈六尺水由是达茅针（石契）鄞慈定三邑皆蒙其利
白洋湖鸡鸣湖云湖凤凰湖永明湖姜湖孙湖杜湖文溪渔溪蓝溪及诸潭井并见新旧志
黄泥埭闸在县鸣鹤乡与越之余姚上林诸乡邻潦则上林诸水注而成壑有埭所以泄水于海也然决易而塞难乡人欲立石闸以便启闭率以费巨辍浙东提举季镛捐二千缗助乡民为之涉岁弗绩宋宝佑五年秋判府吴潜亲委县丞罗镇竟其事不许科之下户成终之功大矣
新堰在县东德门乡捍江潮而护河流者也宋宝佑五年郡给钱下县鼎新修筑辇石以甃江岸二十余丈堰下水步一所址益丰而堤益壮水自此东达慈溪定海两邑之田无斥卤浸淫之害风帆浪楫往来下上者胥利焉
黄家堰在县德门西屿先是本郡浚清林河乡民有请以为河在堰头淘浚深广至徐家港接颜公渠并新浚监河里溪横港及定海鸬鹚澥浦香山杜郭德门西屿茅针闸周围三四百里脉络贯通请以颜家堰南岸置堰庶几不候潮汛径取城西北两门而往来免风涛盗贼之虞既而夷考此地元名黄家旧堰遂于旧堰兴筑与里溪堰对峙北郭西门通济无碍势若曹娥梁湖往来便之
支浦闸在县东乡一带和尚庄清水湖赵家洋颜家庄等处有倪家刁家两堰之利不若建闸一所惟支浦最为利便宋开庆闲将抱子闸移拆无用旧闸前来支浦江岸创（石契）闸一座庶几东乡阔远田土永无水患之虞闸分三眼址坚势固一方自此蒙利矣
双河堰在县鸣鹤乡与越之余姚上林乡接境上林居西而地势高鸣鹤居东而地势低下久雨上林之水东注邻壤为壑旧置闸以限之然舟行则闸启而水之患如故近岁里人曹闶于闸之左为双河堰以便车船其意固善矣而舍堰而趋闸者则不可得而遏也乡人病之宋开庆年闲请于郡俾塞双河闸为置地于双河堰之旁立屋两闲四挟择巨木为车柱埋石备缆悉如诸大堰之制已塞闸基之上则为屋三闲以处堰丁自此永无侵冒之祸矣旧志名双河塘
李溪闸在县德门乡潴文溪香山之水以溉民田久废宋绍熙四年通判陈耆寿邑簿胡大猷重修
彭山闸彭山堰在县之西北西屿乡有水出群山闲迤而东来未至县五里所抵彭山入于江濒江有闸潴水以备旱霖潦则泄之岁久闸废水无所潴潮入河淤宋淳熙十三年邑簿赵汝积率乡人凡田于西者亩出钱三百撤故闸址悉以石为之长一十一寻广四寻中阔丈有二尺扃以层板使便启闭西乡之田受利既博复修斗门比旧基有加焉通下流贯邑中因旧河而浚之广一丈五尺深七丈中广二丈六尺深如之舟楫通行邑下之田亦资灌溉
大理渠在县南五里通积水灌高乡之田
海塘石（石契）闸滨海为塘以御风潮而水泛溢则决之于海既决复塞民费且劳宋嘉佑二年县令游烈尉成立率民为闸潴泄以时民得耕稼自是一乡无复水旱之患
以上皆县之各乡著名者此外堰闸备见旧志惟列其数于后
德门乡堰闸共二十六处
西屿乡堰闸共二十一处
石台乡堰闸共三十五处
金川乡堰闸共二处
鸣鹤乡堰闸共二处
　　　津渡
黄墓渡 【县西南石台乡去县三十里】 
李溪渡 【县东南德门乡去县四十里】 
青林渡 【县东南德门乡去县三十五里】 
任家渡 【县东南西屿乡去县二十五里】 
鹳浦渡 【县南西屿乡去县一十五里】 
赭山渡 【县南西屿乡去县一十五里】 
沈家渡 【县西南石台乡去县三十五里】 
丈亭渡 【县西南金川乡去县五十里】 
吴翁渡 【县西南金川乡去县五十五里】 
蜀山渡 【县西南金川乡去县六十里】 
东南渡 【鄞县西渡对江相距十五里】 
城山渡 【县西南十五里】 
车厩渡 【县西南四十里】 
新渡 【县东南三十里】 
　　定海县
海塘海环县之东南北三面风潮冲激则平田高地悉为咸潮吞吐之乡宋淳熙十年县令唐叔翰筑之屡败十六年请于朝得旨效钱塘江例迭石甃塘岸六百余丈制使林栗记见前志嘉定十五年接连增甃五百二十丈于石塘尽处再筑土塘三百六十丈以绩之有永赖海晏二亭临石塘之上经始之难如此后之为政兹邑者时其巡省补其罅漏罔俾劳绩专美于前人也
颜公渠自桃花渡而东迄定海西巿宋淳佑六年郡守颜颐仲曰民以食为本食以农为本农以水利为急本郡田亩全藉水利如东管则赖东湖之水西管则赖它山之水独自桃花渡至定海县一带东西南北周围六十里并无水源旧有河港久不浚治日侵月占皆为堙塞水无所潴惟仰天雨晴未十日即以旱干农家无计可施坐待其槁委可怜念乃大浚治故河尽复广五丈深丈二尺置（石契）闸三跨桥六民便其利因刻石曰颜公渠
富都湖又名万金湖在县南五十里其湖周环三十里溉民田二百余顷
彭城湖在县南四十五里溉民田一百余顷夏侯曾先地志云墙下湖周环一十里即此湖也
沈窖湖在县北一百里溉民田数百顷
石湫在县东南三十里水源出太白王荆公经行记所谓灵岩浮石湫之壑是也
东泉池在县东泉有二脉其东之脉咸其西之脉甘甘泉常盈虽遇旱暵不耗竭咸者多涸有时而出味未尝杂宋嘉佑三年县令郑洙以石甃四旁广二十余丈其长居广之半其深得长四之一邑人至今蒙其利
凤凰浦湖清水湖杨溪章家溪新妇泽华家汇石莲湾朱家浦并见旧志
通山（石契）在县东南一百里宋庆历七年王荆公安石宰鄞时凿山为之
西（石契）在县西四里
干（石契）在县西一里
东管（石契）二坝三闸三
西管（石契）一堰二坝二闸一
灵绪乡（石契）二堰三闸四
崇邱乡（石契）二堰六坝五
灵岩乡（石契）二
太邱乡（石契）十四堰三坝一
海晏乡（石契）六堰一
右（石契）堰闸坝名项并见前志
　　　津渡
大浃渡 【县南一里】 
小浃渡 【县南一十五里】 
东江渡
</div>
    <div class="pagination">
<a href="至正四明续志_page14.html">上一页</a><span>...</span><a href="至正四明续志_page10.html">10</a><a href="至正四明续志_page11.html">11</a><a href="至正四明续志_page12.html">12</a><a href="至正四明续志_page13.html">13</a><a href="至正四明续志_page14.html">14</a><span class="current-page">15</span><a href="至正四明续志_page16.html">16</a><a href="至正四明续志_page17.html">17</a><a href="至正四明续志_page18.html">18</a><a href="至正四明续志_page19.html">19</a><a href="至正四明续志_page20.html">20</a><span>...</span><a href="至正四明续志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
