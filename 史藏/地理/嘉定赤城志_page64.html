<!DOCTYPE html>
<html>
<head>
    <meta charset="UTF-8">
    <title>嘉定赤城志 - 第 64 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定赤城志 - 第 64 页/共 82 页</h1>
    <div class="content">　　　灵溥庙
在县西南五十里祀赤颊潭吴赤乌中建国朝建炎四年赐额封护泽侯
　　　灵渥庙
在县东南一百二十里祀碧臝潭建炎四年赐额封滋应侯
　　　灵济侯庙
在县西南一十四里祀新现潭干道七年建淳熙八年唐守仲友闻于朝赐今封【唐自为记】
　　　开济庙
在县东南一百四十里祀海门潭吴越时建建炎四年赐额
　　　通济庙
在县东南一百五十里海中祀桃枝潭建炎四年赐额
　　　宁济庙
在县东南一百二十五里祀澹水潭建炎四年赐额
　　　娑竭罗庙
在县东南三十里祀娑竭罗潭相传两浙巡检使谢公为建
　　　灵应庙
在县东南一百二十五里祀东逻土地建炎四年赐额
　　　盖竹洞庙
在县东南三十里淳熙七年建世传后汉时龙现于此及是唐守仲友祷雨而验故祠之
　　　绚珠龙祠
在县东四十里本湫水行祠旧传居近庙者不患疫疠初卜地他所既鸠木一夕水涨漂流百余步占之地尤胜遂祠之
　　　平水王庙
在白鹤山西祀西晋周清俗传清以行贾往来温台俗呼周七郎娶临海林氏女俄弃杵化龙与女皆不见后有遇之彭公屿者遂祠之大中祥符九年以显异于温锡今封按诸邑皆有祠今不尽载【俗又云此夏禹庙庙在江滨旧传潮自南来虽巨潦至庙下必退近庙田无水患民德而祠之】
　　　白石梁显德王庙
在县东北三十五里失其名唐建中二年建旧传庙有二竹颇异
　　　孔相公庙
在县东一十八里旧传祀晋孔愉绍兴二十八年重建愉山阴人永嘉之乱入临海山中尝位左仆射故土人目曰相公按黄岩宁海亦有祠今不尽载【又按晋书惠帝末愉东还会稽入新安道中今会稽有孔府君庙东阳有孔郎庙歙县有孔灵村孔先生庙三郡图志皆称孔愉盖本会稽人又尝入新安入临海以故所在祠之也】
　　　蔡大王庙
在县南二十里咸平中建按庙籍周蔡叔度之后失其名初庙于钱柱山至今石有马蹄痕会大水像流漂止今地故徙而祠云
　　　惠政侯庙
在县西北三十里祀薛长官唐武德中建按庙记时有薛其姓者令于此民爱而祠之旧在他所会昌中徙今地应顺元年复新之
　　　萧长史庙
在县西北一十里按旧经祀梁时守萧洽唐正观二年建洽尝为临海太守拜司徒左长史故云【庙在浮冈土人云岁祀之则无蚊】
　　　董将军庙
在东湖之南世传钱氏有国时建又尝锡额显应仍封福顺王按林师蒧庙记唐淛东观察使也【熙宁中浚湖欲毁庙衙校左良玉董其役左无子妻忽梦神告曰留吾庙当以判官为汝子及寤语良玉遂止不毁后得子名誉肖庙之判官卒为名士】
　　　邹将军庙
在县东南七里白塔山下绍兴二年重建旧传辛景破孙恩时邹其姓者战有功故土人祠之
　　　白马将军庙
在县东北一十里开禧二年建按旧经白岩号白马山庙因以名
　　　石新妇庙
在县东南七十里以庙山有石妇人状故沿袭祠之旧在山下唐武德二年建嘉定十三年徙今地其前面江山有连理木九井焉【详见山门】
　　　江神庙
在中津桥东嘉佑中徐守亿建时县西江岸摧垫故乞灵焉初庙于小固山西淳熙中以建桥徙今地
　　黄岩
　　　城隍庙
在县东四十五步吴越时封永宁侯绍兴三十年令龚滂重建有徐先将祠附焉
　　　灵感王庙
在县东五里祀邑人许氏子失其名元佑四年令钱景祥重建旧传广明之乱许起义兵卫一邑尝谓人曰吾死当庙食乃以一石祝而掷之曰石所止吾庙也父老从之俗号许将军寻封义安侯国朝治平中锡今封
　　　灵通感应安邦王庙
在县西五里祀陈九郎俗称护国大圣旧传陈于晋天福十二年策战功死以灵显得王封国朝澶渊之役有旗金书王爵里揭陈中遂锡今封重建庙后坏建炎二年以呵卫巡幸敕新之里正王其姓者以无封额辞事遂寝未几其家以疫死今仅存数椽
　　　昭应庙
在县东一十里祀方岩潭绍圣初封昭应侯政和六年复请为今额云
　　　潜济庙
在县东南一百二十里祀圆岩潭建炎四年赐额
　　　灵岩庙
在县北一十里祀灵岩潭
　　　方山潭庙
在县南一十七里绍兴中邑人任大直西徙百步
　　　岱石庙
在县西一十七里按旧志永初景平中建世传神家婺州好游观至黄岩而死精爽如在父老祠之庙山有巨石数株耸如人形咸以为神显异于此奏封岱石王又传神尝与钱塘江神竞分其潮三分今庙北有港潮生则怒涛惊浪可高五六尺颇类钱塘邑人号断江渡焉
　　　徐偃王庙
在县东南二十五里旧传庙前地尝产六芝按韩愈庙记徐子章禹既执于吴徐之公族子弟散之徐扬二州台古扬州也岂亦因其公族子弟而庙乎今县南三十五里古城亦有庙
　　　徐将军庙
在县西七十里汉干佑中封助治将军诰敕尚存侧有义髻庙附焉
　　　萧王庙
在县东南一百里【详见五龙山】
　　　叶将军庙
在县南四十里或谓徐偃王将云
　　　潘大夫庙
在县西六十里祀柏都神土人旧传晋人御寇海鸟山神降其地每天雨多铁屑焉或谓古尝造兵器于此
　　　张太尉庙
在县东二里绍兴中建俗传康定中有商人陈其姓者从岱岳奉燔以归宣和寇犯邑昼见神金甲按兵河岸列帜皆神号寇惊遯邑得全民相帅祠之
　　　鲁神庙
在县东南五里方山下旧传有二女死葬于此颇有灵异后奏封鲁神侍御【或云有二女来从宫掖揭涉而游水垫衣裾缩衣水地上穴而成井女死葬其旁遂祠之或又云鲁秦二女旧惟有二女像俗传方山二神一夕炬而入焉后并祠于二女之左】
　　　任三子庙
在县西北二十五里
　　　穿石庙
在县东南一百里隋末时建旧传有一商舟以风涛簸岩侧其势危甚欲登岩而水急不可縻商恚奋拳穴石将以缆舟舟竟覆众遂神事之庙址旧为海涂后以潮淤筑其上宣和中复新之
　　　江亭庙
在县北一里永宁江侧舟上下必乞灵焉商于海者事之尤盛
　　　永利桥庙
在桥上开禧二年火偪檐梠竟踰河而南有枕庙居者抱一神像寘于室火亦不犯人传以为异云
　　　新安河西庙
在县南三十里宣和寇乱偪南乡乡人祷焉翼日与寇战庙前桥上见神立空中飞矢石如雨寇惊走南乡得全其名桥曰得胜谓此也
　　天台
　　　城隍庙
在县北二百一十步旧在县东吴越时封始平侯宣和二年徙今地
　　　黄山庙
在县西一十五里干道八年建庙有石穿如牛鼻父老云昔海船系缆处今封护国感应显庆王
　　　应泽明王庙
在县西北三十里祀江白郎周显德中锡今封国朝宣和二年重新之【事见白郎岩】
　　　灵泽庙
在县东四十里苍山祀灵泽潭嘉泰元年赐额庙有唐刻今不存
　　　惠济庙
在县北五十里石桥下祀惠济潭嘉泰元年赐额
　　　灵峰庙
在县东四十里祀灵峰潭嘉泰元年赐额
　　　刘阮庙
在县西北三十里双阙下元佑二年建世传二仙所至即其处
　　　黎将军庙
在县西六十步祀晋黎护将军刘元即舍宅为阐法寺处寺徙庙存侧有三井邑人汲之旧传即阐法寺之洗菜池俗呼为黎将军
</div>
    <div class="pagination">
<a href="嘉定赤城志_page63.html">上一页</a><span>...</span><a href="嘉定赤城志_page59.html">59</a><a href="嘉定赤城志_page60.html">60</a><a href="嘉定赤城志_page61.html">61</a><a href="嘉定赤城志_page62.html">62</a><a href="嘉定赤城志_page63.html">63</a><span class="current-page">64</span><a href="嘉定赤城志_page65.html">65</a><a href="嘉定赤城志_page66.html">66</a><a href="嘉定赤城志_page67.html">67</a><a href="嘉定赤城志_page68.html">68</a><a href="嘉定赤城志_page69.html">69</a><span>...</span><a href="嘉定赤城志_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
