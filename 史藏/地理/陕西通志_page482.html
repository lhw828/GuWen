<!DOCTYPE html>
<html>
<head>
    <meta charset="UTF-8">
    <title>陕西通志 - 第 482 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 482 页/共 490 页</h1>
    <div class="content">　　秦后子有宠于桓其母曰弗去惧选出奔晋后子享晋侯造舟于河十里舍车自雍及绛归取酬币终事八反【左传】
　　秦始皇置离宫延曼三百里各宫皆有钟鼓帷幔美人于其中而不移有经年不识天子者此离宫之始也【鸿书】文帝居覇陵北临厠指新丰路示慎夫人曰此走邯郸道也因使慎夫人鼓瑟上自倚瑟而歌【史记张释之传】
　　汉武帝乗郁金楫泛积翠池自吹缥玉笛【珍珠船】
　　武帝尝以吸花丝锦赐丽娟命作舞衣春暮宴于花下舞时故以袖拂落花满身舞态愈媚谓之百花舞五陵效之【花寮小史】
　　昆明池中有戈船楼船各数百艘楼船上建楼橹戈船上建戈矛四角悉垂幡旄旍葆麾葢照灼涯涘又有豫章船一艘载千人【酉阳杂爼】
　　上林苑中广长三百里天子春秋猎射苑中取禽无数其中离宫七十所容千乗万骑【汉旧仪】
　　薛宣为左冯翊日至休吏贼曹掾张扶独不肯休坐曹治事宣出教曰义礼贵和人道尚通日至吏以令休所由来久掾宜从众扶惭【册府元龟】
　　韩嫣好弹尝以金为丸所失日有十余长安语曰苦饥寒逐金丸京师儿童毎闻嫣出弹輙随之望丸之所落拾焉【西京杂记】
　　长安五陵人柘木为弹真珠为丸以弹鹊鸟【西京杂记】成帝河平二年悉封舅大将军王鳯庶弟谭等五人同日封故世谓之五侯争为奢侈百姓歌之曰五侯初起曲阳最怒坏絶髙都【长安里名】竟连外杜土山渐防西象白虎【汉书王商传】
　　敞为京兆无威仪时罢朝会遇走马章防街使御史驱自以便面拊马又为妇画眉长安中传张京兆眉妩【汉书张敞传】
　　哀帝为董贤起大第于北阙下重五殿洞六门柱壁皆画云气华蘤山灵水怪或衣以绨绵或饰以金玉南门三重署曰南中门南便门南上门东西各三门随方面题署亦如之楼阁防榭转相连注山池玩好穷极雕丽茂陵少年李亨好驰骏狗逐狡兽或以鹰鹞逐雉兎
　　皆为之佳名杨万年有猛犬名青駮买之百金　茂陵富人袁广汉藏镪巨万家僮八九百人于北邙山下筑园东西四里南北五里激流水注其内搆石为山连延数里养白鹦鹉紫鸳鸯牦牛青兕竒兽怪禽委积其间积沙为洲屿激水为波潮其中致江鸥海鹤孕雏产鷇延蔓林池竒树异草靡不俱植屋皆徘徊连属重阁脩廊行之移晷不能遍也后没为宫园鸟兽草木皆移置上林苑中【按北邙山在今兴平】　茂陵文固阳善驯野雉为媒用以射雉毎以春月为茅障以自翳用觟矢射之日连百数茂陵轻薄者化之皆以杂宝错厠翳障以青州芦苇为弩矢轻骑妖服追随于路以为欢娱【西京杂记】
　　韦师锡世为韦曲人逺祖夐后周时居此萧然自适与族人处元等为放逸之友时人慕其闲素号为逍遥公明帝贻之诗曰香动秋兰佩风飘莲叶衣【逰城南注】
　　周天元行幸同州增正前驱戒道为三百六十重自应门至于赤岸泽数十里间幡旗相蔽音乐俱作又令虎贲持钑马上称警跸改同州宫为天成宫庚子至自同州诏天防侍卫之官皆着五色及红紫緑衣以杂色为縁名曰品色衣【周书宣帝纪】
　　后周金州李迁哲累世雄豪为乡里所率服性复华侈能厚自奉养妾媵至有百数男女六十九人縁汉千余里间第宅相次姬人之有子者分处其中各有僮仆阉宦守之迁哲毎鸣笳导从往来其间纵酒防饮尽生平之乐子孙叅见或忘其年名者披簿以审之【周书李迁哲传】李客师卫国公靖季弟也少任侠以驰射为事贞观初拜右武卫将军年老致仕退居昆明之别业四时从禽无暂休息京城并南山至沣水鸟兽皆识之毎出则鸟鹊之千万为羣随逐噪之时临昆明池鳬雁亦皆散去【册府元龟】
　　太宗酷好法书有大王真迹三千六百纸率以一丈二尺为一轴宝惜者独兰亭为最一日附耳语髙宗曰吾千秋万嵗后与吾兰亭将去也及奉讳之日用玉匣贮之藏于昭陵【尚书故实】
　　西京怀徳坊南门之东有邹鳯炽家巨富家男女婢仆锦衣玉食服用器物皆一时惊异尝因嫁女邀请朝士往临礼席賔客数十夜拟供帐偹极华丽及女郎将出侍婢围绕绮罗珠翠垂钗曵履尤艶丽者至数百人众皆愕然不知谁是新妇矣【独异志】
　　初则天世长安城东隅民王纯家井溢浸成大池数十顷号隆庆池相王子五王列第于其北望气者言常郁郁有帝王气比日尤盛上幸隆庆池结防为楼宴侍臣泛舟戏象以厌之【通鉴】
　　天授二年腊卿相等诈称上苑花开请幸武则天许之乃遣使宣诏曰明朝逰上苑火急报春知花须连夜发莫待晓风吹于是凌晨名花瑞草咸发羣臣咸服其异焉【卓异记】
　　韦嗣立营搆别业于骊山鳯凰原鹦鹉谷有重崖洞壑飞流瀑水中宗幸焉封嗣立逍遥公名其所居曰清虚原幽栖谷【长安志】
　　唐中宗好击毬由是风俗相尚驸马武崇训杨慎交洒油以筑毬塲【通鉴】
　　崇宁坊西南隅长宁公主宅盛加雕饰朱楼绮阁一时絶胜又有山池别院山谷亏蔽势若自然中宗及韦后数游此第流连弥日赋诗饮宴韦氏败公主随夫为外官遂奏为观词人名士竟入游赏【西京记】
　　景龙四年八日立春上令侍臣迎春内出彩花树人赐一枚令学士赋诗【文昌杂记】
　　乐逰园汉宣帝所立唐太平公主于原上置亭游赏其地四望寛敞毎三月上巳九月重阳士女游戏就此祓禊登髙幄幕云布车马填塞绮罗耀日馨香满路朝士词人赋诗翼日传于京师【西京记】
　　宗自临淄郡王为潞州别驾乞归京师会春暮豪家数辈盛酒馔游于昆明池上戎服臂鹰直突会前诸子軰颇有难色忽一少年持酒船唱令曰宜以门族官品备陈之酒及于上上大声曰曾祖天子父相王某临淄郡王也诸少年闻之惊走上因连饮三银船徐乘马去【松杂记】
　　景云元年上御梨园毬塲命文武三品以上抛毬及分朋防河韦巨源唐休璟衰老随絙踣地久之不能兴上及皇后妃主临观大笑【通鉴】
　　睿宗御安福门外作灯轮髙二十丈衣以锦绮饰以金银燃灯五万盏望之如花树宫女千数耀珠翠施香粉又妙简长安女千余人衣服花钗称是于灯轮下踏歌三日【朝野佥载】
　　开元二年九月宴京师耆老于含元殿赐九十以上几杖八十鸠杖妇人亦如之赐于其家【白孔六帖】
　　开元二十三年正月御五鳯楼锡宴命三百里内刺史县令帅所部音乐集于楼下各较胜负【开天遗事】
　　洛人宋单父能种艺术凡牡丹变易千种红白间色上皇召至骊山植花万本色様不同赐金千余两内人呼为花师【龙城録】
　　上于华清宫新广一汤制度宏丽安禄山以白玉为鱼龙鳬雁仍以石梁及石莲花以献雕镌巧妙殆非人工上命陈于汤中至解衣将入而鱼龙鳬雁皆若奋鳞举翼状欲飞动上遽命撤去莲花今犹存【明皇杂记】
　　天宝初宁王日侍好声乐风流蕴借诸王弗如也至春时于后园中纫红丝为绳宻缀金铃系于花梢每有乌鹊翔集则令园吏掣铃索以惊之葢惜花之故也诸宫皆效之【开天遗事】
　　申王毎醉即使宫婢将锦防结一兠令宫妓辈擡舁归寝宫本宫呼曰醉舆毎至冬月风雪苦寒之际使宫婢宻围于坐以御寒气自呼为妓围【开天遗事】
　　杨国忠于冬月常选婢妾肥大者行列于前令遮风谓之肉障以炭屑用蜜揑塑成双鳯冬月则燃于炉中先以白檀木铺于底毎至伏日取坚氷令工人镂为鳯兽之形或饰以金镮防带置之雕盘中令送与王公大臣【开天遗事】
　　杨国忠既遥领剑南毎十月帝幸华清宫五宅车骑皆从家别为队队一色俄五家队合烂若万花川谷成锦国忠导以劔南旌节遗钿堕舄狼藉于道香闻数十里【贵妃外传】
　　明皇时杨国忠赐第京师其子弟春时移名花植木槛中下设轮脚挽以防絙所至自随号移春槛【花寮小史】王维居辋川宅宇既广山林亦逺而性好温洁地不容浮尘日有十数扫除者使两童专掌防帚而有时不给【洛阳要记】
　　王维为尚书右丞于蓝田南辋口置别业引辋水激流于草堂之下涨深潭于竹中浮轻舟绕溪洞弹琴朗咏尝饭十数名僧以谈为乐室中惟有茶铛药臼经案防床而已维退朝之后尝焚香独坐三十年孤居一室便絶尘累【册府元龟】
　　学士许慎选放旷不拘小节多与亲友结宴于花圃中未尝具帷幄设坐具使僮仆辈聚落花铺于坐下慎选曰吾自有花裀何消坐具【开天遗事】
　　唐宫中毎至秋时妃妾以金笼闭蟋蟀寘枕函畔夜聼其声长安庶民之家皆效之【开天遗事】
　　鬭蛩之戏始于天寳间长安富人镂象牙为笼而畜之万金之资付之一喙【负暄杂録】
　　唐人逰赏曲江莫盛于中和上已节故杜少陵有丽人行【事文类聚】
　　曲江池本秦时隑州唐开元中疏凿为胜境南即紫云楼芙蓉苑西即杏园慈恩寺花卉环周烟水明媚都人逰赏盛于中和上已节即锡宴臣寮会于山亭赐太常教坊乐池备防舟唯宰相三使北省官翰林学士预焉倾动皇州以为盛观【松杂记】
　　长安毎嵗诸陵寒食荐饧粥鸡毬等又荐雷子车至清明尚食内园官小儿于殿前鑚火先得火者进上赐绢三疋金椀一口都人并在延兴门看内人出城洒扫车马喧閙新进士则于月灯阁置打毬之宴或赐宰臣以下酴醿酒即重酿酒也【辇下嵗时记】
　　曲江大会先牒教坊请奏上御紫云楼垂帘观焉时或拟作乐则为之移日勅下后人置皮袋例以图障酒器钱帛入其中逢花即饮【曲江春逰録】
　　右教坊在光宅坊左教坊在延政坊右多善歌左多工舞【教坊记】
　　唐进士杏花园初会谓之探花宴择少俊二人为探花使徧逰名园若他人先折得花二人皆受罚【摭言】
　　韦绶为集贤院学士九月九宴羣臣曲江绶请集贤院学士得别一会帝从之【唐书韦绶传】
　　长安进士郑愚刘参等十数辈毎春时选妓三五人乘小犊车诣名园曲沼借草躶形去其巾防呌笑喧呼谓之颠饮【开天遗事】
　　长安富家子刘逸李闲卫旷家世巨豪而好接待四方之士毎暑伏中各于林亭内植画柱以锦绮结为凉棚设坐具召长安名妓间坐逓相延请为避暑之会时人无不爱羡【开天遗事】
　　长安有平康坊妓女所居之地京都侠少萃集于此兼毎年新进士以红笺名纸游谒其中时人谓此坊为风流薮泽【开天遗事】
　　曲江池入夏则菰蒲葱翠柳隂四合碧波红蕖湛然可爱好事者赏芳辰玩清景聨骑擕觞亹亹不絶【剧谈録】长安自昭应县至都门官道左右村店民当大路市酒量钱数多少饮之亦有好施者与行人解乏号为歇马杯【开天遗事】
　　长安贵家子弟毎至春时逰宴供帐于园圃中随行载以油幕或遇隂雨以幕覆之尽欢而归【开天遗事】
　　曲江贵家游赏则剪百花装成师子互相送遗师有小连环欲送则以蜀锦流苏牵之唱曰春光且莫去留与醉人看【曲江春宴録】
　　霍定与友生游曲江以千金求人窃贵侯亭榭中兰花挿防兼自持往绮罗丛中卖之士女争买抛掷金钱【曲江春宴録】
　　长安富民王元宝杨崇义郭万金等国中巨豪也各以延纳四方多士竞于供送毎科塲文士集于数家时人目之为豪友元宝毎至冬月大雪之际令仆夫自本家坊巷口扫雪为迳路躬亲立于坊巷前迎揖賔客就本家具酒炙宴乐之为暖寒之会又尝以金银叠为屋壁上以红泥泥之于宅中置一礼贤堂以沉檀为轩槛以碔砆甃地面以锦文石为柱础又以铜线穿钱于后园花径中贵其泥雨不滑也常于寝帐床前雕矮童二人捧七宝博山炉自暝焚香彻晓其骄贵如此【开天遗事】王元宝起髙阁以银镂三棱屏风代篱落宻置香槽自花镂中出号薰阁【清异録】
　　贠半千庄在焦戴川北枕白鹿原莲塘竹迳酴醿架海棠洞防景堂花坞药畦碾磨麻稻谚曰上有天堂下有贠庄【树萱録】
　　唐京省入伏假三日一开印公卿近郭皆有园池以至樊杜数十里间泉石占胜布满川陆至今基地尚在省寺皆有山池曲江各置船舫以拟嵗时游赏诸司农寺山池为最船惟户部为最【画墁録】
　　逸人王休居太白山毎至冬时取溪氷敲其精莹者煮建茗共客饮之【开天遗事】
　　大厯中张红红与其父歌于衢路丐食过将军韦青所居青闻其喉音寥亮即纳为姬有乐工自撰歌即古长命西河女也加减节奏颇有新声侑歌于青青召红红于屛风后听之歌罢青入问红红如何云已得矣青出云有女弟子久会歌此非新曲也即令隔屏风歌之一声不失乐工大惊异遂请相见钦伏不已寻逹上聼翊日召入宜春院【乐府杂録】
　　唐尹氏女性识敏慧善歌因重阳与羣女戏登南山文峰同辈命之歌乃颦眉缓颊怡然一曲声逹数十里故耆旧云尹氏之歌闻于长安【野史】
　　徳宗非时召拜吴凑为京兆尹便令赴上凑疾驱诸客至府已列筵矣或问曰何速吏曰两市日有礼席举铛釡而取之故三五百人馔常可立办【国史补】
　　唐贞元中有乞者解如海其手自堕足自胫而脱善击毬樗蒲戏又善劔舞丹丸挟二妻生子数人至元和末犹在长安戏塲中日集数千人观之【独异志】
　　旧史称杜佑城南樊川有桂林亭卉木幽防佑日与公卿宴集其间元和七年佑以太保致仕居此牧之之赋亦曰予之思归兮走杜陵之西道岩曲泉深地平木老陇云秦树风髙霜早周防汉园斜阳衰草【游城南注】
　　崔斯立为蓝田县丞庭有老槐四行南墙钜竹千梃水防防循除鸣斯立痛扫溉对树二松日哦其间【韩愈蓝田县丞防笔记】
　　长安贵游尚牡丹三十余年矣毎春莫车马若狂以不就翫为耻元和末韩令公至长安私第有之遽命斸去曰吾岂效儿女也【国史补】
　　唐柳宗元与刘禹锡同年及第题名于慈恩塔谈元茂秉笔慈恩题名起自张莒本于寺中闲逰而题其同年人因为故事【豪话録】唐雁塔题名石刻凡留题姓名僧道士庶前后不一非止新进士也【防璞】
　　文宗太和九年二月发神防军一千五百人脩掏曲江如诸司有力要于曲江置亭馆者给与闲地七月勅造紫云楼防霞亭于曲江芙蓉园北上好为诗毎诵杜甫曲江行云江头宫殿鎻千门细柳新蒲为谁緑乃知天宝以前曲江四岸皆有行宫防殿有司廨署思复升平故事故为楼殿以壮之【旧纪会要】
　　文宗朝有内人郑中丞善胡琹【中丞即宫官也】内库二琵琶号大小忽雷郑尝弹小忽雷偶以匙头脱送崇仁坊南赵家脩理时梁厚本有别墅在昭应西临河岸忽见一物浮过长五六尺许上以锦绮纒之令家僮接得即秘器也发视乃一女郎妆餙俨然以罗领巾系其颈解领巾伺之口鼻有余息即移入室中经旬乃能言云是内弟子郑中丞昨以忤防缢杀投于河中遂垂泣感谢厚本即纳为妻因言其艺及所弹琵琶今在南赵家厚本赂乐匠购得之毎至夜分方敢轻弹后遇良夜饮于花下酒酣不觉朗弹数曲洎有黄门放鹞子私于墙下聼之曰此郑中丞琵琶声也翊日逹上聼文宗方追悔至是惊喜即命宣召乃赦厚本罪仍加锡赐焉【乐府杂録】
　　李徳裕宅在安邑坊尝邀朝士宴语时畏景赫曦及列坐开樽烦暑都尽良久觉清颷爽气凛若髙秋及出户则烈日焦灼问之此日以金盆贮水渍白龙皮置于座末【剧谈録】
　　大中元年正月敕自今放进士榜后杏园任依旧宴集所司不得禁制【册府元龟】
　　咸通中同昌公主大防韦氏族于广化里暑气将盛公主命取澄水帛以水醮之挂于南轩良久满座皆思挟纩澄水帛长八九尺似布而细明薄可见其中有龙涎故能消暑也韦氏诸家好为叶子戯夜则公主以红琉璃盛夜光珠捧立堂中光明如昼焉公主有疾召术士米实为法灯乃以香蜡烛遗之烛方二寸上被五色文巻而爇之竟夕不尽郁烈之气可闻于百歩余烟出其上即成楼阁殿防之状或云蜡中有蜃脂故也【杜阳新编】干符四年新进士曲江春防有温定者久困塲籍坦率自恣至其日防衣肩与金翠之饰夐出于众侍婢皆称是徘徊于柳隂之下俄顷诸公自露棚移乐登鹢首既而谓是豪贵其中姝丽必矣因遣促舟而进莫不注视或肆调谑定乃于间垂足膝胫极伟而长毳众忽覩之皆掩袂廽舟避之或曰此必温定也【摭言】
　　京辇自黄巢退后脩葺残毁时定州王氏俗号王酒胡居于上都巨富纳钱三十万贯助脩朱雀门僖宗诏令重脩安国寺毕亲降车辇乃扣新钟十撞舍钱一万贯曰有能舍一千贯者即挞一捶王酒胡迳上钟楼连打一百下便于西市运钱十万入寺【中朝故事】
　　宋真宗祀汾隂还驻跸华隂因登亭望莲花峰忽忆种放居是山亟令中贵人裴愈召之时放称疾不应召上笑而止因问愈曰放在家何为愈对曰臣到放所居时会放在草防中看画水牛二轴上顾谓侍臣曰此髙尚之士也【画图见闻志】
　　王元冲欲登莲花峰约寺僧到峰顶当起烟为信翌日僧候至午果有烟起留二旬乃下僧问之云峰顶有池蓞菡盛开可爱其中又有破铁舟焉【山栖志】
　　嘉祐九年苏轼逰盩厔南溪醉后解衣濯足因咏韩公山石之篇忘其在百里之外【盩厔县志】又盩厔有玉女洞飞泉甘冽苏子瞻过此汲两瓶去恐后复取为从者所绐乃破竹作劵使寺僧藏之以为往来之信戯曰调水符【书蕉】
　　吕大忠大临嘉祐间因汲公为澄城令相与至县寻春匮谷酌惰公泉题名石壁至今为邑人所重【同州志】华隂杨褒好古博物家虽贫尤好书画竒玩家姬数人布裙粝食而歌舞絶妙【燕谈録】
　　池阳杨尔恪庵居防食不与世相闻吟咏之外略无余事【遗闻録】
　　石安萧略好读书暇则灌园治蔬啸咏渭上性孝友毎爱诵兄弟同居忍便安之诗以风乡里【遗闻録】
　　康徳涵王敬夫同里同居同放逐沜东鄠杜之间相与过从谈防徴歌以相娱乐敬夫将填词以厚赀募国工杜门学按琵琶三弦习诸曲尽其技而后出之徳涵尤妙于歌弹酒酣搊弹按歌更起为寿老乐工击节自谓弗如【列朝诗集】
　　语林
　　齐景公问孔子曰昔秦穆公国小处僻其覇何也对曰秦国虽小其志大处虽僻行中正身举五羖爵之大夫起累绁之中与语三日授之政以此取士虽王可也其覇小矣【孔子家语】
　　羊客问子思曰古之帝王中分天下使二公治之谓之二伯周自后稷封为王者后子孙据国至太王王季文王此固为诸侯矣焉得为西伯乎子思曰吾闻诸子夏殷王帝乙之时王季以功九命作伯受珪瓉秬鬯之赐故文王因之得专征伐此以诸侯为伯犹周召之以君为伯也【孔丛子】
　　樗里子多智号智囊谚曰力则任鄙智则樗里【水经注】楚国龚舍初随楚王朝宿未央宫见赤蜘蛛四面萦罗网有虫触之退而不能出舍乃叹曰吾生亦如是耳仕宦人之罗网也岂可淹嵗于是挂冠而退【金楼子】
　　史记渭川千畆竹其人与万户侯等李颀望秦川诗秋声万户竹正用此意【全唐诗话】
　　楼防谷永俱为五侯上客长安号云谷子云笔札楼君卿喉舌【西京杂记】
　　蒋栩归杜陵荆棘塞门终身不出时人谚曰楚国二龚不如杜陵蒋翁【康髙士传】
　　闗东鄙语云人闻长安乐出门向西笑【侯鲭録】
　　成帝时王吉为京兆尹先是京兆有赵广汉张敞王章王尊至骏皆有能名故京师称曰前有赵张后有三王【汉书王吉传】
　　杨震明经博览无不穷究诸儒为之语曰闗西孔子杨伯起【东观汉纪】
　　更始覇陵更始尚书仆射鲍永归世祖累迁司校尉行县经更始墓遂下拜哭尽哀而去帝问公卿大中大夫张湛曰仁者行之宗忠者义之主也仁不遗旧忠不忘君行之髙者帝乃释【水经注】
　　马援转游陇汉间常谓賔客曰丈夫为志穷当益坚老当益壮因处田处牧至有牛马羊数千头谷万斛【册府元龟】杜林字伯山与马援同乡里素相亲厚援从南方还林马适死援令子持马一匹遗林曰朋友有车马之馈可具以偹乏林受之居数月林遣子奉书曰将军内施九族外有賔客望恩者多林父子两人食列卿禄尝有盈今送钱五万援受之谓子曰人当以此为法是杜伯山所以胜我也林位司空【册府元龟】
　　马援为人明晳须髪眉目如画闲于进退尤善述前事毎言及三辅长者至闾里少年皆可观聼皇太子诸王闻者莫不属耳忘倦【册府元龟】
　　赵岐娶扶风马敦女宗姜敦兄子融外戚豪家岐尝鄙之与其友书曰马季常虽有名当世而不持士节三辅髙士未曾以衣拂其门【册府元龟】
　　赵温子柔为京兆郡丞叹曰大丈夫当为雄飞焉能雌伏遂弃官而去【东观汉记】
　　张湛为左冯翊后告归平陵望寺门而歩主簿进曰明府位尊徳重不宜自轻湛曰礼下公门式路马孔子于乡党恂恂如也父母之国所宜尽礼何谓轻哉【册府元龟】陈遵张竦俱免官归长安遵尝谓竦曰足下讽诵经书苦身自约不敢差跌而我放意自恣浮湛俗间官爵功名不减于子而差独乐顾不优耶竦曰人各有性长短自裁子欲为我亦不能吾而效子亦败矣虽然学我者易持效子者难将吾常道也【汉书游侠传】
　　乐广少与农杨准相善准之二子曰乔曰髦皆知名于世准使先诣裴頠頠性方爱乔有髙韵谓准曰乔当及卿髦少减也又使诣广广性清淳爱髦有神检谓准曰乔自及卿然髦亦清出准笑曰我二儿之优劣乃裴乐之优劣也【晋书乐广传】
　　韦夐髙尚不仕时兄孝寛为延州总管夐至州与孝寛相见将还孝寛以所乘马及辔勒与夐夐笑谓孝寛曰昔人不弃遗簮坠履者恶与之同出不与同归吾之行虽不逮前烈然舍旧録新亦非吾志也乃乘旧马以归【册府元龟】
　　挚瞻曾作四郡太守大将军户曹叅军复出作内史【挚氏世本曰瞻京兆人父育凉州刺史瞻善属文起家著作郎中朝乱依王敦为户曹参军厯安丰新蔡西阳太守】年始二十九尝别王敦敦谓瞻曰卿年未三十已为万石亦太蚤瞻曰方于将军少为太蚤比之甘罗已为太老【世説新语】
　　韦诞书如龙威虎振剑防弩张张伯英书如汉武帝爱道冯虚欲仙【袁昻古今书评】
　　李冏厯位度支尚书太和二十一年孝文幸长安问以咸阳山河险固秦汉旧都劝帝去洛阳都之后孝文引见冏笑谓曰昔娄敬一説汉祖即日西驾尚书以西京説朕不废东辕当是献可理殊所以今古相反冏曰昔汉祖起于布衣欲借险自固娄敬之言符于本防今陛下徳洽四海事同隆周是以愚臣献説不能上动帝大悦【北史李顺传】
</div>
    <div class="pagination">
<a href="陕西通志_page481.html">上一页</a><span>...</span><a href="陕西通志_page477.html">477</a><a href="陕西通志_page478.html">478</a><a href="陕西通志_page479.html">479</a><a href="陕西通志_page480.html">480</a><a href="陕西通志_page481.html">481</a><span class="current-page">482</span><a href="陕西通志_page483.html">483</a><a href="陕西通志_page484.html">484</a><a href="陕西通志_page485.html">485</a><a href="陕西通志_page486.html">486</a><a href="陕西通志_page487.html">487</a><span>...</span><a href="陕西通志_page483.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
