<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 362 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 362 页/共 373 页
  </h1>
  <div class="content">
   湖广通志巻一百一
　　钦定四库全书
　　湖广通志巻一百二
　　艺文志
　　序
　　明
　　四游集序　　　　　　　　　　王世贞
　　京山李本宁氏年弱冠而成进士读中秘书晋领太史者几十年以出入燕赵地纵观西山八陵及禅林莲勺之胜则其集宴饯别纪事标志之篇十而八览眺之篇十而二其编曰北游而竟以失绛灌意出防关中紫薇省迁副其臬专督学事往来于三辅秦陇间得以穷终南二华昆明太液之迹盖闗中之篇与輶轩所采十各得五其编曰西游乃至移省中州以方伯公忧服除不仕买轻舠而东吊鹦鹉歌黄鹤陟匡庐泛彭蠡转入谼中晤汪伯玉遂宿黄山白岳下钱塘徜徉于三竺六桥者两月余翩然而访我东海眺览之篇十而六期集赠别十而四而闗中不与焉其编曰东游本宁之访我尽出其三编而曰别子且泛太湖登缥缈莫厘之颠而观日月出没因转之阳羡探张公善权玉女之幽奇退而受简以足东游之所未备然后归归则循洞庭升衡岭度大庾而谋宿罗浮且竟岭右之名山水着之篇什则当曰南游编合之为四游集是集也序当以属子而闻子行有笔劄戒以子今序则恐不能四以待子异日则恐不及子奈何余竟得卒业焉见其北游之编宏俊爽畅若子虚之新奏西游之编钜丽沈雄与上林争胜而至东游则神逸而志凝尽袪朝市之翳而纳以山川之灵几于化矣因作而叹曰昔严夫子有云州有九游其八斯本宁志哉然未闻其能铸辞摅蕴如本宁也子长之游庶几矣夫其所自述十嵗而诵古文二十而南游上会稽探禹穴九疑浮于沅湘北涉汶泗讲业齐鲁之都观孔子之遗风乡射邹峄歴乎邾薛彭城过梁楚以归于是仕为郎中奉使西征巴蜀以南卭笮昆明还报命当时不知其所记者何许所咏歌者何许第史记之文成而儒林先生若以为得游助其后李白自翰林供奉出而浪迹于太行之东遂下金陵栖匡庐航牛渚武昌之南夜郎之北无所不寄畅而其诗遂神于唐又焉知非得游助也本宁今之太史公也而又李姓自供奉出其迹亦相似吾不暇辨其诗若文视二君子何若意者殆兼之矣南游之不知然观日胜思日益奇以此为二君子夫又何难哉本宁年未四十而至上大夫官贵于二君子甚吾欲以夸本宁本宁当受也
　　本草纲目序　　　　　　　　　王世贞
　　纪称望龙光知古劒觇宝气辨明珠故萍实商羊非天明莫恫厥后博物称华辨字称康柝宝玉称猗顿亦仅仅晨星耳楚蕲阳李君东璧一日过予弇山园谒子留饮数日予窥其人晬然貌也癯然身也津津然谭议也真北斗以南一人解其装无长物有本草纲目数十巻谓予曰时珍荆楚鄙人也幼多羸疾成钝椎长耽典籍若啖蔗饴遂渔猎羣书摉罗百氏凡子史经传声韵农圃医卜星相乐府诸家稍有得处辄着数言古有本草一书自炎皇及汉梁唐宋下迨国朝注解羣氏旧矣第其中舛缪差譌遗漏不可枚数廼敢奋编摩之志僭纂述之权嵗歴三十稔书攷八百余家稿凡三易复者芟之阙者缉之伪者绳之书本一千五百一十八种今増药三百七十四种统为一十六部着成五十二卷虽非集成亦粗大备僭名曰本草纲目愿乞一言以托不朽予开巻细玩每药标正名为纲附释名为目正始也次以集解辩疑正误详其土产形状也次以气味主治附方着其体用也上自坟典下及传奇凡有相闗靡不备采如入金谷之园种名夺目如登龙君之宫宝藏悉陈如对冰壶玉鉴毛发可指数也博而不繁详而有要综核究竟直窥渊海兹岂仅以医书觏哉实性理之精微格物之通典帝王之秘箓臣民之重宝也李君用心加惠何勤哉噫碔玉莫剖朱紫相倾也乆矣故辨专车之骨必竢鲁儒博支机之石必访卖卜予方着弇州巵言意搏古如丹鈆巵言后乏人也何幸覩兹集哉兹集也藏之深山石室无当盍锲之以共天下后世味太如子云者
　　赠水部周汉浦竣还朝序　　　张居正
　　荆州榷税视他处最少居吴楚上游舟楫鳞萃称会区焉乃后稍稍寥寂商旅罕至矣汉浦周子始至申令甲厘宿平物价恤无赀赋视旧额务在轻贷舆人诵焉张子曰余尝与周子论始所建榷及后稍异者其畧曰古之为国者使商通有无农力本穯商不得通有无以利农则农病农不得力本穯以资商则商病故商农之势常若权衡然至于病乃无以济也异日者富民豪侈莫肯事农农夫藜藿不饱而大贾持其赢余役使贫民执政者患之于是计其贮积稍取其羡以佐公家之急然多者不过数万少者仅万余亦不必取盈焉要在摧抑浮淫驱之南亩自顷以来外筑亭障缮边塞以扞闗徼内有宫室营建之费国家嵗用率数百万天子旰食公卿心计常虑不能殚给焉于是征发繁科急于救燎而使亦颇务益赋以济其匮赋或溢于数矣故余以为欲物力不屈则莫若省征发以厚农而资商欲民用不困则莫若轻闗市以厚商而利农周子曰即如是国用不足奈何张子曰余尝读盐铁论观汉元封始元之间海内困敝甚矣当时在位者皆扼腕言利而文学诸生乃风以力本节俭其言似迂然昭帝行之卒获其效故古之理财者汰浮溢而不务厚入节漏费而不开利源不幸而至于匮乏犹当计度久逺以植国本厚元元也贾生有言生之者甚少靡之者甚多天下财力安得不诎茍不务除其本而竞效贾防以益之不亦难乎周子闻余言则心是之虽余亦自谓惟周子可以为此言也无何周子事竣代归乡大夫诸君祖于江上征余言以为赠而余以病不能文因识其所以为议论者如此
　　张太岳集序　　　　　　　　　沈　鲤
　　太岳张公集数十巻即公之相业也当时主上以冲龄践祚举天下大政一一委公公亦感上恩遇直以身任之思欲一切修明祖宗之法而综覈名实信赏必罚嫌怨不避毁誉利害不恤中外用是凛凛盖无不奉法之吏而朝廷亦无格焉而不行之法十余年间海宇宴清蛮裔宾服不可谓非公之功也惟是人情惮检束而乐因循积玩既久一旦以法绳之若见以为苛而公持之益坚争之益力以是遂与世龃龉而又一二非常之事有众人未易测识者其迹不无似愎似少容似专权似纯任霸术似与金革变礼终未尽合上一时虽优容实已不能无疑比公既谢世言者益诪张其词上眷宠始移而公家之祸于是不可解矣至今观场者犹多烦言顾其先法后情先国事后身家任劳任怨以襄成万厯十年太平之理我明相业指固未易多屈也借令后人循其已定之规模而但稍济以寛缓亦自可以收拾人心保固元气顾乃不深惟其终而但畏多口遂尽反其所为以取悦一时卒使纪纲陵夷浸淫以至今日几无法矣世道人心识者有隠忧焉谁阶之厉岂非公之罪人哉公生平不屑为文人然其制作实亦非文人所能为濡毫伸腕悉经世大猷自奏对代言在天子左右兰台石室外遭祸后藁多散逸无存即存亦秘密无传者迨今二十余年而厥嗣殿元君始搜求遗藁仅得什一于旧书刻之嗟乎斯亦禁鼎一脔尝者可以知其味矣余往守翰林公与新郑时同在政府其初谋断相资豪杰自命即丙魏房杜固未肯多让也无奈宵人搆之遂尔隙末以致人言纷纷而上之恩遇亦因以不终焉世遂两诟之其实两公者皆社稷重臣未可轻訾也近新郑公论大明业已防恩追恤而海内亦渐多思公功有形之章奏者可见直道在人心不容冺是非未有久而不定者况皇上无私如天地踣碑立碑断非有成心昭雪表章是在主持世教之君子余旦夕林泉之人固不足为公重要之公功业在天壤间亦非待人重者特因殿元君逺来谒序书此以归之
　　赠杨使君序　　　　　　　　　吴国伦
　　杨君盖楚人云学于燕南弱冠起家成进士推择为留都大司马郎其在留都亡论守秩修故事与诸曹郎蒸蒸异也大者万卒穷叛至甘心少司徒氏三山震撼卿相以下皆自度计亡出矣杨君慷慨跃马出提白毛扇示之曰吾活汝汝其左袒即万卒人人响应无不左袒杨君者夫当是时抚劒无所用威缓颊无所用辩杨君一跃马而大难遂解谈者至于今髪上指冠岂非以其神气足以弹压之耶已朝廷録定难功迁杨君为建州太守守建州盖三年年才三十比予入佐建州俨然视杨君长吏也乃杨君则不自谓长吏也予退而窃叹曰如予者岂足为杨君执鞭哉夫海内荐绅先生闻杨君定留都之难以为其人必长老多所歴世故盘错为能不动声色而使反侧子自安岂知杨君今犹白面黒髪逡巡曳金紫若章缝耶已予从旁覩杨君所为治郡事又率用长厚之道法不贬而民亲令不苛而事核属八闽苦兵建州居其上游羽檄交驰使车击轸而至所征诸路将士日不下数万道建州而东也杨君顾数从杯酒谈笑间授有司者以筹其供亿曰计如是如是足矣又亡命之徒啸聚山泽为变乡邑诸父老扶携趋杨君请兵戢之杨君则又从杯酒谈笑间谕诸父老曰若第归无虑吾已为若灭此属矣已将士德色市人莫知有兵亡命之徒就擒而父老无恙兹信乎昔人所称折冲樽俎者非其神气足以弹压之哉予既心知杨君学不假年而足气不加助而完才无所资于阅歴而用之不竭乃独不能究其微也稍复私叩之曰大夫仓卒定难于彼从容解纷于此有道乎杨君笑而答曰偶然耳嗟乎嗟乎如予者岂足为杨君执鞭哉予与杨君居未一月以有邵武之命别杨君即邵武僻且少警易治于建州数倍至欲以杨君之治治之神气固有所不逮矣方日夜思得继见杨君以论治遂书此遗之
　　楚纪序　　　　　　　　　　　廖道南
　　维皇履极二十有四载秋八月望道南撰楚纪成先是中丞车公纯柱史伊公敏生巡视衡潭咨诹蒲里若曰昔者司马子长留滞周南乃撰史记君实屏居洓水乃撰通鉴子旧太史氏也藏修山泽近十年矣所着维何道南瞿然曰夫何知夫何言仆夙侍讲筵载笔史局庄诵奎藻纵观秘书窥厥奥矣夫皇祖开天率虎旅于鄂渚江汉底平时则祖训有垂帝典有述先天而天不违也皇上统天御极龙飞于郢邸翼轸扬辉时则大典有书大狩有録后天而奉天时也仁人事天如事亲孝子事亲如事天是故纪皇运钦天道也尊其所尊也纪国基本天潢也亲其所亲也太上立德其次立功有德必征诸献有功必懋诸庸是故纪征献承天宠也彰有徳也纪懋庸隆天施也奏乃功也修德斯可以凝道修词而后能成章是故纪崇道率天性也宗正学也纪昭文焕天纬也贲文明也观诸天以察变观诸人以化成察时必要于审几审几必资于慎虑是故纪孚谏勅天命也谨时几也纪稽谋体天心也协幽明也处变知节变极乃通随时视履履正斯顺是故纪树节循天理也不失厥常也纪经变偕天行也不紊厥序也履坦者尚贞于幽人守贞者登明于哲后是故纪考履植天粹也厥行惟醇也纪阐幽绍天明也厥类惟彰也履粹斯名显矣幽阐斯风动矣是故纪登绩代天工也厥绩用熈也纪穆风鸣天籁也厥声用宏也惟天有象圣人则之以通神明之德惟圣有则学者凖之以造圣贤之域是故圣人以天自处而天道成君子以圣为则而人道尽故终之以景则焉易曰乾元用九乃见天则此之谓也业又闻之人臣为利禄而効忠则其忠必不尽君子为名誉而为善则其善必不成是故有心于为文未必因文以见道无心而悟道容或积久而成章盖尝奉勅管校列圣宝训实録有以见皇祖丕显之谟奉谕编葺御书文劄有以见皇上丕承之烈暨脩祀仪成典及大明会典有以见圣祖神孙天人合一之文矧兴都肇基通九域为一家圣神启祚通万象为一体先圣后圣其揆一也窃不自揣竭精殚思九年于兹夙兴摛管夜分抽笈丘壑在望汗牛匪劳畎亩不忘测蠡为慰往不可追来或续焉愚者千虑或一得焉观诸杜祐通典郑樵通志率皆矢忠乃克就绪所以仰焕干精上徽帝藻幽賛神理明融物化通天人为一机精斯会矣通古今为一息神斯契矣通物我为一致化斯溥矣是故肇于通纪之成也赘兹俚言以识嵗月云尔
　　吊忠録序　　　　　　　　　　谭元春
　　中丞杨公大洪以击魏珰二十四罪逮系诏狱榜笞刺剟一身无余而死当是时也天下之人腹悲胆寒而不敢言其后二年今上深褒其忠裭奸人以慰贞魂郡伯胡公于毁巢卵翼之又从而建祠祠之海内知与不知歌咏嘉乐甚至稗官之家编为小説传奇之部镌成图像其于常山之血侍中之髪若已成金铁星斗不可朽坏男子在世此为大快而国人哀之犹为赋黄鸟予以为百身之赎不如一言之知中丞所不惜府怨梯祸奋身一击头与玉俱碎者只是顾命二字盘梗于衷死不择音耳光宗遗命辅皇太子要紧熹宗临朝亦问胡子官安在唐人有云布衣一言相为死何况圣主恩如天变负之臣肥义以为死不容诛死不容诛者死不得所也杨公劲气一往为风为霆而不知痛痒之人必坐之以沽名且谓逆珰后来之祸公激成之真所谓好议论而不乐成人之美者也子尝言士君子胸中不可无愚拙人事如石工刻子瞻诸公为党人不愿镌安民二字石孝忠感李愬之恩伤其功不见于天下推倒平淮西碑一以好德之良一以不平之气然两人俱目不知书无祸福生死计较安危乱其胸中故与圣贤豪杰无异而世之党逆珰以下石杨公者其视此何如哉不愚不拙遂至于此杨公必尸视而悯笑之矣吊忠録刻成因为书此以报辛程二君焉
　　湖广总志序　　　　　　　　　徐学谟
　　初都御史贤言荆故介天文南离正位自云阳氏肇都沙丘世次绵邈赫然列于神明之胄上古之记详矣逮荆降为楚即不与中国会盟乃坟典丘索之书独其国人能识之左史梼杌义比春秋施及后代厥有鸡次之典爰载宪令铎氏之微用竟成败即仳离劻勷之际其臣犹间闗负戴保之勿斁若天球河图然此楚文献之所从来秦亡论已汉魏而下辽逖千祀自正史外若襄阳耆旧楚国先贤荆楚嵗时长沙岳阳风土暨荆州湘中江行诸传记递有撰述森炜炳奕莫不有裨于楚明兴以来道化翔洽名世辈出郁为文明都会著作之林宜烝烝茂矣乃副在之寄有司率废怠不举迄今缃函缥帙往往坏烂散佚仲尼伤宋之无征以此也不其缺欤成化甲辰督学副使纲始一肇修通志畧有梗概奄及四纪嘉靖壬午都御史廷举以于役乡土稍稍厘益之又越四纪代旷时易故志仅存者十五嵗辛酉督学副使天复悯焉矢志振替檄黄州同知福征应城人前进士士元櫽括旧文析为纪表志书若干篇灿然敷沃几掩前册矣顾属草未竟旋即罢去甲子都御史南京御史省檄督学佥事文华命学弟子褎其散帙以属安陆人前侍郎迁逮丙寅督学副使栻复敦趣之吉阳山中壬申都御史道昆御史鳌更檄督学副使谟以属蒲圻人前副使裳脩之家越年癸酉安陆蒲圻县官各以二氏志草先后呈都御史台时予小子贤适代道昆任获受而卒业焉则避席叹曰洋洋乎安陆赡以丽矣蒲圻简而则矣楚之典刑或在兹乎或在兹乎余小子贤何敢置喙焉顾并鉴而照则影疑方轨而趋则毂轧二氏即各成一家言矣乃词指互异华实罕兼施于国人虞其莫之适从也删润而酌凖之会为一书以传信诏来则惟余观风者之责以谋之御史栻栻曰唯唯则以共檄今左布政使学谟曰咨尔奄歴于楚宜于楚习盍纂厥言申檄督学佥事允升曰惟兹广厉学宫之路厥亦掌故之司宜董厥事学谟允升惴惴谢不敏越旬有五日始受简则私议以谓楚志之弗竟已二十年矣岂惟官之传次数易乃知我罪我贤圣有遗虑焉幸若释于负担免于罪戾不诚囏难哉毋宁重加询采冀于佥同书曰谋及卿士谋及乃心庶勿贻厉阶乎乃转檄诸郡邑长吏暨博士弟子各搜摭故实并询诸部吏有名能文学者各举所知以告于是夷陵州知州昌祚宁乡县知县以忠楚审理言荣襄府纪善绍稷荣府纪善化成暨学官则德安府治桂阳州维岳江夏县李芳桂阳县凌汉桂东县密郧阳府聘夫襄阳县昌应弟子员江夏敬崇阳星耀俱先后踆踆应檄至已以忠徙宁州则召德安府推官桂臣代之乃选局于棘院集诸文学而只事焉而武昌府知府向阳通判必闻之松江夏县知县世厚则鸠籍记庀饩廪储笔札以析给诸文学亡何诸郡邑所搜摭故实亦次第投牒上省学谟允升按牒征草夙夜毖始列部分辑程能属任既逾年未有端绪诸学官人各以职事谢去乃昌祚言荣绍稷化成独留不遣遂互加攷罗搜缀未备顾事繁工浩卒成之难久之都御史贤被召入院以都御史瑞代御史栻事竣还朝以御史程代学谟允升复以志事请间乃台檄屡省饬督有加令毋滋翫毋坠前功以亟成前都御史之志学谟允升愈惴惴谢不敏退而申谕昌祚等皇恐相戒益固扃揣摩穷晷麋膏几废寝食者又十阅月而学谟允升始告成事于都御史御史台乃都御史以复于前都御史贤御史栻转质于郧台都御史世贞咸命梓行之而以布政司照磨选武昌府同知防司校梓梓成学谟不佞谨端拜而论次之为小序序曰粤在炎帝正黎司天翼火文明轸沙麋夀鸟帑之次实主荆衡察变授时贞示无忒述星野第一在昔画州荆分一区奄兹包络雍豫维扬方物所宜珍错迭献迄于南戒陿阨滋殖独称雄辟焉皇哉唐哉述方舆第二形胜奥区上腴是占代作屏翰带砺盟之嗣奉玺牒克固四维毖尔侯度既硕且昌三代迄今未之有改述国纪第三藩封第四地大壤沃粒我蒸民赤籍窜盩污邪荒秽治之蠧也述田土第五惟荆弥民弗协于厥居赘贯附之以牟以渔孰开其丽如树务滋生齿登耗奠邦是稽述戸口第六山泽蕴毓是繁土毛自昔正名百物以明民共财故民富而重迁述方产第七圣王成民锡厥宁宇是故城郭宫室以为固井聚以为守津梁之利以济不通经之营之述建置第八体国经野职是以分列壤袤广匪布采奠服小大相维曷以治而摠民哉述秩官第九禹贡成赋厥惟上下厥贡丹银齿革今兹敛倍矧曰其渔征发滋章众用惟愳矣述贡赋第十古称使民逸以防劳荆役其劳科率猬兴力用惫矣调养节缩以告司牧述徭役第十一天生五材谁能去兵旬格之后蛮服冯险代有徂征广谷大川厥穴奸宄治世之备是藂衅孽述兵防第十二七泽九江江汉汤汤以漕以溉利不胜害陂之酾之禹功可续焉述水利第十三文明贞曜奕于南疆谿峒鼓箧师儒以聫储育衿舄遐不作人述学校第十四世以化迁文繁灭质颛矣荆区如混斯辟毋曰蚩蚩顺帝之则破觚斵雕以归宁一述风俗第十五士効其身惟上所取太上辟举其次制科昌言质行在得其人制有污隆始亡论已述选举第十六云龙风虎郁乎相辉士也当涂握筦履枢崇业勒勋彛鼎煌煌祖宗孙子衍庆锡光湛恩流溉曷其有疆述大臣第十七貤恩任子第十八罔中覆盟发闻惟腥先王矜之彜典昭垂靡淫以渎古今一揆示民不越述坛庙第十九名岩异薮雄絶古今以兹有尽观彼无尽感慨系之矣其动民返性之由乎述胜迹第二十不朽之义征诸没世哀不待施岂曰无从哲人竁骨忍狐穴而榛墟之乎述陵墓第二十一圣逺道湮二氏旁启宅宫演教以像以言大人狎之防夫慑焉驯顽导鄙捷于桴鼓述寺观第二十二天惟显思不僭在德祥之于徳一而已矣或以类泥或以逺忽人道伊迩章明较著述灾祥第二十三楚以材称匪由一揆要以经营世务表式人伦流业人殊英声映代述献征第二十四官氏就列咸号分猷乃嘉绩伟伐贻福利民者若仅仅可指数焉匪民之遗荣名实难述宦迹第二十五江汉之化肇自闗睢逖彼闺媛皭然嗣之茹荼握堇之死靡渝葛覃樛木维以永思述烈女第二十六山川洵羙簦笈趋之适彼乐国悠哉悠哉可以占风矣代有留滞聿存芳躅焉述流寓第二十七地灵人杰小道占一焉焦神极能皆可谓入三昧而擅智名述方伎第二十八灵境仙都奥甲寰宇乃破额紫气是肇南宗实繁有徒毋以末流追疵宗指述仙籍第二十九禅宗第三十黄融结瑰秘是钟金石丝纶后先炳蔚是称黼黻匪曰雕虫华国之资讵可阙焉述文苑第三十一楚故赜矣猥细琐屑有闗宏钜潢污益渎抔壤资丘览靡遗何妨附列述杂纪第三十二终焉凡为图经暨论各二十有三为考者十八为表者二十有六为纪者二为大小列传者四千四百有竒为分志之日三十有二而志各有序有论一如目之数总之为巻者九十有八始事于万厯甲戌冬十有一月以是嵗丙子夏四月朔卒工是役也右布政使柏参政吉士人种玺参议时雨崇嗣化日强思充按察使邦奇副使一魁愿泽大顺楠文炜度佥事克敬梦龙松林乔范署都指挥佥事显忠昆皆绎捡故牍宣告风謡因事畴咨襄赞例得备书云
　　大隠山人藁序　　　　　　　　李维桢
　　樊山王升甫辑其所着骚赋乐府五七言诗体诸志论表状序记尺牍凡十有七巻名之曰大隠山人藁而使使者以书抵不佞请为之序其言曰轩冕尘迹耳操觚之客多推贵鄙人不以学士见称鄙人中心窃耻之惟足下髙明可以此相告不佞读其书已读其藁而怃然有感于古今人事之变也古圣贤帝王盛德大功必百世祀由黄帝至舜禹同姓而异国号以章明德其法天子赐姓诸侯命族姓相生而族相属盖周千百八国诸侯与公子公孙为卿大夫世济其美第以楚论楚出颛顼髙阳而苗裔曰鬻熊为文王师诸子实自此始至绎而封至通而强其子孙以邑以官以字以氏为氏若鬭若防若屈若昭若景若詹若伍若蒍若申若庄若左史二尹连尹沈尹箴尹芊尹之属皆圣贤帝王之后其人建邦能命龟田能施命作器能铭使能造命升高能赋师旅能誓山川能説丧纪能诔祭祀能语摇笔泉涌动语彜纷故道德政事文学言语四科未有不出于圣贤帝王之后之为公卿大夫者锡姓法废谱牒散亡而圣贤帝王之后与庶人无别士以四科名自号崛起迈种而不知其世系所自封建法废而分茅胙土者类使吏代其治食租衣税豢养而无所事事人视之若刍龙土梗貌尊而心轻之周之宗盟同姓为长司马迁表汉兴以来诸侯同姓异姓相错而不以刘氏先表建元以来王子侯而次以髙祖功臣及惠景建元以来诸侯也若曰亲不敌功也楚赵荆燕齐五世家而次于外戚若曰是犹外戚之恩泽侯也梁王五宗三王世家而次于绛侯若曰是不若绛侯之有条侯也其事与文寂寥不甚称其手笔所最慷慨颂説贤豪乃在列传而诸王侯不与焉班固表因史记而夷世家为传自是以后寒畯单微儒林文苑辄踞乎传圭袭组之上而南面称孤者如淮南莵苑依倚宾客以就其声价如陈思表求自试甚者如隋越有愿不复生之语古今人事之变其多寡轻重相反一至此哉升甫列爵为王髙皇帝之云孙今天子之叔父而荆王之孙也于天下不贱矣耻夫以国属推贵而欲与学士同类而共称则世禄之末势极而不返俗渐摩之使然也晋范宣子述其祖保姓受氏世不絶祀以为不朽而叔孙豹辨之此谓世禄何国蔑有鲁臧文仲既没其言立其是之谓乎言之不可以己也如是升甫鈲摫陶旊自成体势不共他人生活可方何逊排沙简金往往见宝可方陆机在有意无意之间可方庾敳其可以立于后而不朽矣不佞将举龙门兰台例特为三闾大夫作传而不附于楚世家传楚元王而所重实在中垒校尉使后人称明德茂盛维楚有材与古公卿大夫比肩不以世禄借资而以立言取重其无乃自矜奋乎虽然升甫弁髦王爵而窃比于东方曼倩避世金马之义此未易言也大隠隠朝市岂惟诸王侯天子亦有之仲尼言尧舜有天下而不与深于隠者也升甫所为隠抑有出于是藁之外者乎介之推身既隠矣焉用文之扬子云薄雕虫小技壮夫不为梁武帝谓曹景宗技能甚多人才英抜何必止在一诗其説各有当不佞不善隠而又不于文无可为升甫元晏是序也聊比于他山之石可也
　　草堂自序　　　　　　　　　　郝　敬
　　余四十离经问于吾师李本宁先生曰先生文章济世如齐纨鲁缟冠带衣履天下干谒填门求取无虚日无乃甚屑越乎弱冠登朝读中秘书典国史歴中外五十余年目击五朝人物臧否时政得失中外兴废多矣何不厘以为史藏诸名山传诸其人使弟子共席研窃附青云幸甚我里在昔先民有作今将百年已取而续之亦乡国之荣观也何为以髙世之才耗斁于鞶帨如建安七子开元四杰岂曰不文而欲以垂典则昭来许则日昃之华矣文章可久惟经与史史自宋以还无足观经至宋称明于今称盛虽盛而实衰也守师承束功令郢书燕説终无敢质言鹿之非马今盍恢大方之观作斯文盟主小子狂简愿负韊先驱先生曰诺吾将图之居无何起家蜀藩转入粤又入晋前后十五载先生老矣尼父未言删定而陋巷生已白头下帷注九经粗就手一编晋谒先生莞尔喜曰牛刀屠牛饶笑杀鸡矣既而怃然曰家人失火延及藏书所撰先朝实録一举煨烬余闻而扼腕昔郭景纯门人窃其师青囊书未及读遭焚孔履汉劒藏之武库祝融见妬如弟子社栎不剪井泥不食玉碎瓦全岂非天哉是故易有天文有人文才与天时也作述人也有其才随时居业才短时违姑舍所不能而迁就所能余少贱学诗先生曰是物善穷人且循功令身名俱泰然后及此余退而学举子业三年多至五千首博一早第更期三年不仕学为千秋业行次邯郸遭先生北辕邀余曰返耳亲老家贫不仕而迂语千秋见卵而求夜时太早计遂返解巾为令迁谏官课浮躁外谪先生亦久滞外藩而余官落拓渐与铃下伍遂拂衣归归而往蹇途穷章甫适越越人不冠素衣入齐齐人贵紫规为骚乎乡三闾先矣宋贾再矣继此而再亦兮亦些陈红贯朽滥耳规为赋乎长卿先矣子云乞旧火也益以孟坚平子太冲犹四馂也而又益余乎尝谓今人词赋如荒鸡乱鸣送逋客函闗而误聴者夜半起舞如羣蛙阁阁薫以牡鞠而穷愁者诨为鼓吹乃至赠送游览之咏题跋记讃之章祝生诔死之文称功扬厉之作或借问奇以乞墦徒餔餟而染指或游大人以幸名托逢迎而説项遂使戋戋狡竖矜为我辈断断成人目为夫已乃有龙门髙标挟资斧树声价自骄牛耳而逐臭之夫与卖朴之贾相遭揖我谓藏巧佞夸毗而词林为鲍肆矣昔相如长门善贾市利三倍效颦者益丑作传而求米数字而输缣辜较多寡齅金二价估客死而蔡中郎为之墓志墨吏迁而李北海为之去思斯文扫地奎璧无光譬之提千金之璧而投鼠挼明月之珠而弹雀学豢龙之术而屠狗舍金仆之矢而射鸡彼北海为此由其父子受业萧统负贩铅椠唐史传其实杜甫歌其秽所称龙宫防庙俎豆碑版之作今已无一字堪传然则圣人所谓修辞立诚太古死而不朽者谅自有在矣余少驰志掞藻而材谢卿云晚程六籍知非自讼扫轨杜门今二十有二年矣大道无闻来日苦短思与子墨客卿一觞一咏鬭雕虫之巧望笔耕之嵗请俟河之清矣年来含经味道管见涂説抄畧旧闻都为二十有八种虽云荒薉然皆经史之余绪也十年犹臭吾何欲速朽时先生在太常朝议将以国史取裁是使大匠斵也然而丘明子长谋野乃获世非无董狐而以金注防鳯凰将九子何由翔千仞假使孔子当仕亦未必能成春秋以是为先生踌躇因以自哂司马迁云顔渊虽贤得孔子而名益彰左思赋三都必借重于元晏未能免俗聊复尔尔吾师之弟子何必减元晏直引绳批根自述其源流如此
　　重修衡岳志序　　　　　　　　邓云霄
　　盖余于衡岳有宿縁焉余罗浮山下人也史称罗浮为南岳佐命而九仙亦云衡岳水帘洞与罗浮通罗浮号朱明洞天旧矣而朱明峯亦在衡岳此两山者实有葛余所谓夙縁者征是也余昔读书揖仙楼与罗浮水帘相对匹练霏霏落在笔格予洒浮提之汁时化五色鸟飞去因思洞中仙蹻暗达朱陵风为马神为御岂更驾哉每兴到蹑飞云拍女肩辄遥献祝融君一杯酒曰订盟无寒予神往来于衡岳者逾二十年宦海浮沈几负尚平志矣然予不忘岳岳亦不鄙夷余若有作其合者余由南垣出臬楚时病暍服饵野寺日誓唾鸡肋而煮莼丝白门诸词客过慰藉蹴余肘曰湖南不恶祝融君在焉此不足为居停主耶域中五大是据其一丈夫筋力健不自腾踔垂老乃向卧游图计风景何没没也余蹙然起曰赖有此君病剧几忘之汗下疾良已余是以有浮湘之兴则霍然予者岳也予则何以报岳灵余通籍凡三仕矣皆占湖山吴门白下不乏名胜至今益廓而大如顾长康啖蔗渐入佳境余则何以报岳灵且余所取法者甘泉白沙两先生盖吾乡之望也白沙老病欲游衡岳而未逮甘泉大耄一再至计杖屦亦蹭蹬矣小子不敏得及壮而游尚饶济胜具有天幸焉余则何以报岳灵游当夏之夜云垂垂欲雨山僧劝且需余谓欲观海日决宵征乃贾勇而上俄顷四天澄明祥飚不惊珠星璧月伸手可掇夫开云霁雪久艳人口余偶然而遇孰为为之余何以报岳灵乡者嵗之不登也疮痍未起民且狼顾今销疠澹菑雨旸若禾稔丰盖岳实开石廪以粒吾民也余始得与民偕乐于游于观则又何以报岳灵夫岳坐离明平衡元化秩眎三公古天子所时巡而加礼者也楚泱泱大国兹为重镇夫国且有史岳可无志乎重志所以尊岳实余司巡者责也夫征文考献缵往鉴来俾灵迹昭宣勿壅勿秽所用报岳灵无先于此者旧固有志已漫漶刓敝不可谛眎鱼鲁袭讹挂漏滋多岳灵恧焉殆有意于予而授之简乎先是曽金简先生壮嵗拂衣久栖衡岳留心搜攷函帖既富邝生祖诗丐得其秘藏生读书岳中益温猎所未备予官有余闲铃阁昼静因字栉而句讐之大都眎旧志芜者去什之三缺者补什之五至于订疑似析异同斤斤彬彬期足征信而不堕于荒唐秽杂则郡邑诸大夫及两王生边宁国泰刘生经筵袁生伯献相与殚力商确始成完书盖聚众白以成裘非余管见所敢擅也编成授梓余捐俸竣其事盖余神交者二十余年而始获此游游而欲报岳灵者五而今了此愿岳灵闻之而后喜可知也虽然会稽罗浮固岳之佐命而岱恒嵩华亦岳之兰昆玉季也余假罗浮为绍介奉笔札之役岳灵其转而绍介彼四君当次第曳裾其巅余颖虽秃尚堪为四君作董马其罔余靳余且宿舂粮矣时万厯四十年壬子清明日
　　刻神禹碑序　　　　　　　　　湛若水
　　余来为南礼部尚书之明年传闻衡山有神禹碑发于地中即欲往观而未能又明年为嘉靖乙未之秋楚士有摹神禹碑来遗者快覩而谛观之字画奇古与后来篆籕手笔迥别而碑石复剥落虽习于古者仅能辨其一二字既不可识其中所云独于碑末有小楷书古帝禹刻四字意者必后来汉唐人因见此碑别有所考据而题之及考韩昌黎岣嵝山诗云云而刘禹锡寄吕衡州诗亦曰尝闻云云盛之荆州记云南岳周回数百里昔禹登而祭之徐灵期南岳记云夏禹导水通渎刻石书名山之髙南岳文云髙四千一十丈由数説合禹贡而观之则大禹由岷山导江歴湖入海过南岳登祭而刻石此山即此碑无可疑者然韩刘二公盖皆闻而不及见今余幸见之而其所谓科斗拳薤倒披鸾鳯飘挐虎螭悉如此碑字画之形状岂所谓道人之偶见者所流传而碑末四字或即此时题之欤至于二公所云秘文秘迹则理固有然者夫宇宙内神物固当天宝而地藏之嵗久则必复见而余幸当其数千载复见之会又获观之则视二公之不得见而悲诧涕洏者顾不幸欤
　　公安县志序　　　　　　　　　雷思霈
　　今大地皆志也而世所传者随州武功雍纪青齐随州编年近迂武功叙事近简雍青河山百二十二足以作其气而壮其为文旁引杂出不能成一家言由是观之大地不必皆志也楚志昉自禹贡山海经惟言山川田土贡赋物产以至诡异神奸今人所畧古人所详梼杌楚书始综人理离骚九辨始侈声歌而汉魏以来舆地图经往往不乏厥后袁崧有宜都郡记盛之有荆州记庾仲雍有江记宗懔有荆楚嵗时记罗含有湘中记习凿齿有襄阳旧传郭仲产有襄阳记鲍坚有南雍记邹闳甫有楚国先贤传余知古有渚宫遗事范致明有岳阳风土记诸君子以该博闳廓之学发沈郁藻赡之思髙山仰止景行行止履其地者恍若曽逰想其人者欣如可作未尝不惆怅终日也寥寥千古谁传盛事而余友中郎始有公安志适钱令君属之中郎文章言语俱妙天下是志也抉奇搜奥辨物核情絶无老博士一酸语余以为独习襄阳予一至公安坐中郎及弟小修柳浪潇碧馆中玉条緑杨长塘曲巷晨鳬夕鹜曝甲腾鳞觞咏晤言颇有习池气味而四海弥天风期俊迈政足相当襄阳首叙人物中及山川公安仅仅江湖数片白黄山一防青而已无隆中岘首鹿门楚望洞壑林泉之胜以角其胷中之磊块无司马诸葛崔徐羊杜皮孟之流以写其神韵表其文采而垂后世虽然陵谷迁变世界密移方言市劵皆具妙语稗官小説皆成至文而况以一代才作一邑志井庐不改文献足征何必卑视时贤仰资异代也传闻中郎为子瞻后身嗟乎子瞻不敢作三国史而中郎能为一国志岂隔世精灵乃更増益耶随州武功始置之矣今公安所患若腐城而囓隄者莫如江水请以水道问中郎中郎起家尚书禹贡导江东至于澧过九江至于东陵今江不入澧而入荆江自防门而下荆门势浩瀚不可遏江之入澧也禹导之也江之入荆也不知何时江自导之也书曰云土梦作乂周官职方其泽薮曰云梦曰土与薮其义自见昔以长江入九江故杀而漫今以九江入长江故阨而溢势使然也业已不能复故道独不可解瞀儒疑经之大惑耶又请以水利问令君令君生长泽国习水形情公安据油口上下数百里间凡十多口用泄江怒使四出耳今数百里皆隄矣水土激而荡风雨乗之上荡而下漏而决裂之势成矣今口定不可凿隄定不可去不曰善防者水淫之乎是或一道也油水出武陵白石山与洈水会而孱陵城背油向泽其油水流公安西又北乃入江是古城皆去江逺甚今割江唇而与之争安能当阳侯之波独不可稍徙而筑之髙阜乎令君公忠亷平于文词通于经术而以身捍隄隄不为动以开渠渠不为厉是必能办此矣中郎絶慎许可国朝贤牧列传不数人而津津乎贤令君也其人可知已此志所由作也
　　巴东令张君考最序　　　　　　雷思霈
　　巴东古丹阳夏孟涂聴讼之所而周熊绎始封之国也禹贡所载荆及衡阳为荆州田赋物产不言治道启臣孟涂仅见于此则楚之吏治自巴东始幅员五千余里火正陆终不载封邑弹丸黒子地以文王时实始有国雄视中原则楚之疆域自巴东始山从防门而巫峡参差十二离离蔚蔚云霞气表素朝清霁畧现峯峦必就长霄始辨优劣上接岷峨下开衡霍水从滟预而荆门雷渀云曳赑怒鼓腾波涛粘天一日千里为九江为洞庭为彭蠡孕沮漳而吞汉宗海则楚之山川亦自巴东始十五国风无楚诗厥后有离骚文藻姱节与日月争光秭归故巴子国则楚之文章气节又未尝不自巴东始况怪石頽波危嵝倾岳若有神气性情以写其雄浑奇郁之态者拾遗之东西瀼也膏露凌霜虬鳞铁干引霹而化石者莱国柏也烟鬟星佩猿啸鹃啼趋万壑而赴之者明妃村也石上丛生大可合抱火芽雷荚烹清泉而两腋风生者桑苎翁茗也虽风上文物仅足当周室之未成子而要以髙山巨川名流胜迹亦可鬯逺韵而动其登髙作赋之思惟有神明之宰临长兹土观其謡俗歴其险夷长于讽论达于事变其心淡然无所嗜其志嚣然有以自乐淡然无所嗜故不以穷乡岩邑自鄙小嚣然有以自乐故山川之壮丽与胷中之垒块相遭互角神往境来若肖其意之所必至笔之所欲吐而鼓舞于前其诗愈工而其事愈辨则今张令君其人余在京师于友人曽退如所得见令君诗髙华尔雅比治丹阳三载有成化行南国可歌可咏移风易俗絶无俗吏之习政平讼理吏畏民怀上之人类能知之百姓类能颂之荆之缙绅先生类能言之而余独详所以训士者余与巴人士善巴人士咸来言令君之训虑多士之不若不迪则为之日月省试上下其较萟而给之笔札焚膏若曰尔无自窳也虑多士之溺于所闻而不自奓大则之以古道博之以多方若曰尔之国不有读三坟五典八索九丘者乎尔之乡不有能为九歌九章者乎尔之里不有□巴歈而歌白雪者乎俊士不必邹鲁椎士不必燕赵今之吴越瓯闽为文士薮古之荒服也尔毋自狭也又虑多士之泥于风气而无耸壑昻霄之志则设神道以教之用形家言创文昌阁若曰匡戴六星精扬天纪为文章司命天地之气盈其不足邹生吹律黍谷回春吾为尔发其祥尔形胜故自佳尔毋自画也而巴东自此多彬彬文学之士矣令君优防斋阁以日计之三理簿书五治词赋二与多士谈説古今环者皆山带者皆水密为林树变为烟霞狱引经术仕兼隠名所称仙令不诬耳在昔河阳彭泽永嘉宣城忠州通州西湖涪水其人皆有睥睨万物挥斥八极之气而皆以流水了公事青山作宦情殆类令君矣陆务观江行记言白雪亭天下幽奇絶境羣峰叠见古木森然往往二三百年物栏外双瀑泻石涧中跳珠溅玉令入肌骨下为慈溪奔与江会自吴入楚路经数千过五十五州亭榭之胜无如此者亭在县廨廰事后而今又连理来江楼阁竞胜矣诗云缄书寄与神明宰爱尔城头姑射山安得一寓目与令君酣饮亭上也
　　潜江志序　　　　　　　　　　刘楚先
　　今天下郡国州邑率有志义不过随其疆土风气民物謡俗之常而布诸方册以为观省者据迹尔非屑屑焉缋缀为耳目张也余观禹贡周职方则固志邑者权舆矣自今言之抑何其琐悉而近俚也夫其田赋有髙下坟垆有黎赤九镇九泽不同区五方八蛮不同服列而载之宜也乃若篠簜箘簵淮蠙江龟海错之纎繁以至于男女闺闼村落器资等物至防至贱有闾井小民所不能口之公司缙绅先生所不及形之顾问者而二经咸取而枚载之不遗余力求所谓殊见胜闻魁闳绮丽之语则寥寥无少概见焉然后知古圣人纪迹命意无一非根于方域因乎民生日用而罔所庸浮文羡节也挽近学士家厌薄一切饮食居处而恢辉之即有事于辑志者延英分局歴以嵗时剞劂而着行岂不亦裒然足述乎乃覈其中之就实焉蔑如矣故讨论疎则挂漏杂出党附入则谀贬互乖甚者管窥道聴之见害且移眯于城郭陵谷焉余不暇逺指如吾郡故有志虽非粹善犹未尽伪谬也顷改修而伤之其疆里本来十不得其一二又何论评隲得失也夫志以体邑犹埏物之取诸型似也借第令圜自圜而圭自圭封自封而牒自牒征于何有噫举吾荆而环宇内例可覩已信乎志之难言也潜江为郢泽邑余尝逖稽尔雅汉出为潜嶓冡微涓潴龙渊会硖石通罡山以朝宗于海而郦道元水经所纪洪源东驶沿襄郢达内方折于芦洑河始支绕而滙蓄焉是为潜水然则潜固水之注也今县以水名田渔相半能无虞于氓粒乎其区夙吾南郡自安陆升州为府割潜而附之遂号汤沐左臂舆塞之隩要视昔更倍顾数十年以来汉益不驯其道民几为鱼而比者公家涣令日新中涓虎翼而咆哮于祖宗根本之乡直弁髦而视之长民者日兢兢奉行救过为地方计旦夕之命之不给而尚及于典籍风教乎是其居地之重既若彼值时之艰又若此盖非志邑难志潜之邑难非志潜之邑难志潜之邑于今日为诚难也维潘君以制科发家莅事甫数月政通民和百废厘饬乃孶孶封井民社之寄而首念于斯将令后之按图而考方里援帙而考文献者若身履而目击烛照而数计无毫末爽也则侯之功讵非卓欤嗟夫以荆视潜潜邑而荆则郡以余视荆与潜潜隣而荆则居其剧减逺迩有差矣乃今荆志未归于当余宁坐视而三缄而侯命之辱顾欲持不腆以尘潜诸君子之成编余则安能不避席而谢不敏哉虽然古者列国均有史世史职之邑之志即国之史也余典在掌故三十载迨今髪日短矣既无能搦管以铺陈南郡之风土文物而又不能借近邑之宠光以抒其郁焉是愈隳其职也故因侯之请也聊取于禹贡周职方之防旁鉴于叔季饰靡之非申之以令侯之休嘉终之以本领之残缺而脱草以副锓梓焉已尔猥云将必假丘里之谈而首括斯刻也则中自有合邑诸大夫之记撰在
　　李太清忠谏疏藁序　　　　　　熊开元
　　邑前辈李先生太清尝为谏官斥大珰忤显皇帝防得罪还直声震天下然既往矣不可得见疏亦不传事逾五十年厥仲子宙奇搜得遗草暨一时论救慰劳书以示余余读之竟而叹当时之长治非偶也太祖制中官
&lt;史部,地理类,都会郡县之属,湖广通志,卷一百二&gt;不预政不预外臣冠服终洪武之世中外谧如尚矣厥后观军奉使圣子神孙渐不无少借亦时遣时撤日月载更人皆仰见惟提督京营东厰暨特赴刑曹审録三大政不审何故相沿为令行不改而东厰一差伺间郤以达至尊尤宫府闗键所托自非贤如吕强马孝亮其人罕不因縁作奸媒孽之加也匪繄庶工虽心膂股肱左右君侧且犹虞不克况夫批鳞蹈尾言出祸随谁无性命忧其身试不测也万厯间厰阉张鲸怙权播虐既以台省奏下法司而仍许其自効呜呼难言之矣先生才入垣义不忍迷国斥鲸虎狼兼采途人入告请以身执其辜显皇帝不怿付先生诏狱榜掠既备且有防朴于是杖甫下云愁风黯宰辅百职争相顾曰人诺诺耳百其身赎此君谔谔不得耶旦夕封事盖数十上上意未即解而中诉之诛列眉矣不旬日先生创未平而鲸以遣使非一时上下克和心德鲸必不去后之为鲸者将益繁承平五十年始终不渝可谓王道易易哉君子谓此一事备三善焉先生之忠也同朝之义也主上之转圜如不及也希世而一遭者也然非先生精诚不避椹锧感通不至此则是刻之成也先生非特至今存虽百世不死矣
　　麟经古亭世业序　　　　　　　梅之焕
　　安国胡氏之传春秋非经也安国之奏议也明兴以胡为功令治春秋者櫽括胡氏之説以成疏义甚有丘明公谷郑氏夹氏未尝一脔而以春秋起家者矣非明经也胡安国之借经者也又从而引蔓之以传题从而骈拇之以比合株连肤割填腔射覆主司者以意命而举者以意揣则又非安国意中所及也明经之敝莫甚乎是古亭以治春秋特闻询之学宫其经以春秋者十而九阅楚録其春秋魁以亭州者十而九读题名记其亭州第以春秋者十而九顾其于春秋也犹筌鱼刍狗耳过则舍之矣独叔台耿先生闵然上厘定经学之疏惜当时专门名家于诸当道者不合疏寝未行惟焕待罪谏垣窃志先生之未竟乃性不时宜为众所挤弗自为地无暇及纸上阳秋也坐念焕为诸生日痛凿传荒经之习盖尝废巻而叹以此愧其平生今年耿克励梓麟经古亭世业成弁其尊公叔台先生之疏于首而问序于焕视春秋若负逋何克励之发吾愧也抑克励便便经笥行则为朝士冠冕青箱可念土音不忘克励有心人也愿毋分吾愧
　　白云山房集序　　　　　　　　龙　膺
　　语曰惟楚有材材胡以独归楚也楚之分野为轸其山镇衡巫其泽薮云梦其川合江汉沅澧潇湘沔汭而输之海其产金玉砥砺丝纁玑组羽毛皮革栝柏箘簬苞匦菁茅而其扶舆霛秀睿喆之晶英率钟于文章倜傥忠愤之士爰自鬻熊肇称倚相嗣宗骚禘左徒赋祫宋玉遐平上矣秦人隠学于大酉汉史着业于浮湘郭璞尔雅之台昭明髙齐之选马融传经绛帐庾信掞藻章华朱陵藏邺侯之书赤壁载坡仙之赋流风逸韵代不乏人故琼邕虎步于江夏杜孟鳯举于襄樊二欧济美于江潭文考接武于南郡羣玉絶唱于澧浦胡曽髙咏于邵阳潘武并响于武陵罗含吞彩于耒水彪炳前代此其厓畧云嘻吁盛矣昭代郁郁才士云蒸述作诸家直跻汉魏而上石首杨文定华容刘忠宣茶陵李文正郴州何司空吾邑陈司马安陆何司冦汉东顔亳州黄冈王吉士沔阳童庶子蒲圻魏观察京山髙长史华容孙渔人皆以文章诗赋名世予生也晚所私淑焉及束髪以来得游诸大人长者则张文忠吴明卿陈玉叔刘长卿吾师事之梅客生周二鲁郭美命邹大泽赵安甫吾兄事之陈立父袁伯修中郎江进之则吾莫逆友雷何思吾神交也溘焉千古与先计部暨孝亷阿超并修文地下矣今幸云杜李本宁太史岿然为鲁灵光称一代宗匠亦甚以大业朂余其一时以风雅相友善者则费国聘孙鹏初孟义甫彭季籛王襄父朱食其魏肖生梅长公苏全夫袁小修李长叔钟伯敬邱长孺王不疑邱当世江伯通周伯孔与吾甥杨修龄令子文弱又雅慕谭友夏而晚始得傅咨伯于晋宁无不家握楚珩人怀荆璞羽仆词苑鼓吹骚坛所谓儒雅之邓林名流之珠泽矣其在今日肖生咨伯及予并仕于此殆为晋用者乎然楚之工文章词赋者不知凡几而余所睹记交知大概若是予所交于楚人士以勋伐节义著者不知凡几而其工文章词赋之士亦大概若是固不必以楚之多材责吾交道隘而亦不宜以予之交知尽楚材也何也前乎吾者不悉闻后乎吾者不可量而当吾世者又未尽相昵也予以巡方客晋宁乆时时与咨伯上下古今扬防骚雅甚快复得咨伯所为诗卒业之骨气髙奇词采儁丽飞翰絶踪一举千里昔人评魏武诗如幽燕老将气韵沈雄子建如三河少年风流自赏予谓咨伯极其所诣当兼有之予因与咨伯商也诗有以专诣为境以赡博为材以琢磨为工以混沌为象以豪劲冲迈为气乃迩来作者大谬不然师匠既卑格检亦纵步趋中晚阑入宋元甚为言杂以嘲谑乌在其为大雅之音予窃谓正嘉以前穉钦季迪为先觉隆万而后明卿本宁中郎兄弟为正宗咨伯则方来张楚之杰歌郢之雄而屈宋之嫡也余非其伦也异日访余渔仙之谿洞庭之野望沅湘之烟雨□嵩梁之云气长风怒涛之澎湃蛟龙水物之凭依鸟兽之鸣号草木之振落是时也把咨伯之袖掀髯而歌曼声而啸而后称诗以相质必有当于咨伯者乎语又有之诗亡而诗在楚余与咨伯皆楚人而诗也故言楚云
　　新宁县志序　　　　　　　　　顾起元
　　云间沈君治新宁之二年所谓塈民范士绥夷者数十事秩然理矣则以其间进诸父老子弟问邑之建也几何年三代而下职方之所者谁其氏前之而为夫夷也后之而为新宁也何昉乎星官之躔次所当轸之分野者何度樟木之广轮几何里都梁之灌注几何亩箐筒之棊置几何区也茗荈林木丹砂羽毛之美曩固称饶今有之乎禨祥之故冯相所眡何以覆诸户口之登耗月异而嵗不同者几更矣歴代以来贤人君子防名于廷者有人乎其行事可诵法者几嵁巗之彦闺房之秀以一行自见者几廨舍之建置几何所其废兴变易所谓庀材鸠工者何官之吏也邑有长有佐庠序有师古今所讴吟者若而人惟正之供成赋中邦者何凖夫里力役之征即又何以品而式也君既以询诸父老子弟人人为具言所以归而按诸故牒可覆视者亡有也君乃喟然而叹曰文斯足征阙轶不具长民者即欲经正其何所过而问焉輶轩之使诸邑长吏以地方之故更仆而陈之未易终余将何以置对乃即其所询者折衷之复博考于载籍区分而次论之为邑志既成乃走使南都问序于余余盖尝习前志矣圣人不易民而教王者不变法而治夫欲布令于流水之源使上与下相习而不相格自非辨土物览民情求亡盭胡可得也新宁即蕞尔邑而地当楚边徼峝徭杂处风尚固殊焉吏兹土者不调其俗脱然师心而治之行周于鲁推舟于陆有治民者亡有哉沈君之为是志也邑之故灿然毕陈于前是天官舆地之所括也是风謡俗化之所出也是贞臣良吏义概清徳之所胪而列也其例精其事核其文典其事为良法为挈令笔之书为良史矣已事之方册当事之标帜后事之龟鉴者也以蕞尔小邑一旦而文献逾杞宋君之有功于新宁伟矣君与余同举泽宫为人古文词博通当世之务宜可大用人谓百里无以展骥足而君之用意深挚乃如此岂古所谓经术饰吏治其人者哉余将以此卜君之大吏矣





　　湖广通志卷一百二
&lt;史部,地理类,都会郡县之属,湖广通志&gt;
　　钦定四库全书
　　湖广通志卷一百三
　　艺文志
　　序
　　皇清
　　重修汉阳府志序　　　　　　　吴正治
　　郡伯陈公来守我汉土也甫数月政修事理以举废为孳孳询尔邑图册慨郡志之漫漶垂五十年所矣遂力请修举广开邸幕会诸门下士覃精毕虑五阅月而书成盖已酉仲夏也适不孝正治抱先人之痛持服归里门公俨然顾问征不文之言以纪其畧呜呼苫土余生目断心摧其曷敢辱命固辞不获谨受简而为之序序曰郡邑之有志其古者列国外史之遗乎今天下郡邑莫不有志匪独饬吏事侈见闻而已以谨天时以察地宜以修人事法戒取舍移风易俗胥于是乎在诚重之也郡始志于雪航赵氏修于故明嘉靖暨万厯之癸丑迄今里人传诵必以朱侍御萧司成两公所鉴定为标凖言文行逺岂不难哉顾编辑于有明之中晚犹易而考信于
　　鼎兴之际为难今立乎
　　泰运方隆之日以求胜国之遗事则所见异辞所闻异词所传闻又异词且贤者以旧章芜没为疚心而不肖以荡灭先检为快志比年以来或以此疆尔界为将湮或以残编断碣为非防积渐而往有驯至于为奸为僣为宄为滥一切纵情任意而莫之厘正无论荐绅士大夫患之牧伯长吏为人心风俗计者率出于此又况沿革损益酌盈剂虚有与时为推移者乎公一旦萃五阅月之覃精毕虑以上下于五十余年之间裒采旧闻捃摭往牒以令甲耳目之所覩记兼里巷故老之所传闻经纬错综典章明备其所以绍前模而示来兹志之能事备矣余不敢覼缕具论论其切于时而为虑逺其言水利言漕挽则源流委晰利粲陈凿凿乎如五谷之可以疗饥而药石之可以攻病攷学田之故籍正阅武之遗址崭然如三尺之岸而虚车不能游焉以及増武畧以谨不虞详謡俗而戒侈靡则又鳃鳃然持盈保泰之思矣嗟乎三代而下言吏治者类以矜才炫智簿书期会为能事公意不在于刀笔筐箧而在征文考献不争一时一事之声名而争百年毕世之规模公其以济世兼持世者与虽然更有进焉楚幅广袤数千里大江以北汉为首郡省会以汉郡为眉目而郡又以汉口为眉目客处浮于土著先达犹引以为患今者以数万不耕不织不贾不商之民散踞于四通五达省会肘腋之地挟舴艋为资生弃乡井如涕唾征敛徭役之所不及施而党正遒徇之所不得喻去之则流冗可怜留之则厐杂足虑其将如之何哉是则公以附注之微言而厪绸缪之苦心也乎读斯志也尤不能不瞿然动色也已
　　送萧文超还汉阳序　　　　　　熊赐履
　　正学之不讲也非一日矣予不揣庸劣思以藐然之身整顿于煨烬澌灭之余而日求所谓道合志同相与有成者庶几旦暮遇之而犹或寥寥焉甚矣予之寡助也萧子文超予同学友也自戊戌春燕台晤语后一别几十年丙午夏萧子以卒业太学复游于京华萧子不予弃时过予邸中拟议探讨一究其学问之指归至于儒佛之邪正朱陆之异同尤不惮详择而明辨焉纸屏问答尺牍往返凡予之所欲言而难为言或可言而未易深言者无不可与萧子深言之而萧子之所欲不言而不能已于言或不欲不言而更不能已于深言者似亦仅可与予深言之也然则萧子之于予谓非志之同道之合相需之殷而相契之深焉不可也今年秋萧子将归里门闭户空山潜心著作以尽斯道之底蕴与天下后世共之而予犹然匏系国门风尘逐逐者也呜呼斯文剥落大道日漓予之临岐怅惘岂徒朋友之聚散云尔哉虽然予固以直为道者也迂戆狂愚无所比数今澴水之阳有杨子耻庵丁子二渔罗子八书皆予十年老友也倘得结庐澴上率三两童冠归老名山相与共成其所志焉予也其亦将有以自处矣萧子行矣风清北径月照程台萧子其遇我于双峯大悟之间可乎予固不羡萧子之独往萧子固无事怅予之独留也萧子行矣澴川三子学同乎予者萧子见之如见予而予于萧子之去则无复更有萧子其人焉甚矣予之寡助也呜呼千里一堂百年一日予固不敢负萧子萧子忍负予乎哉萧子行矣予可以无言矣
　　耿公祠会讲序　　　　　　　　王发祥
　　闻之古人之为学也必有常师有常师则其道尊古人之为教也必有常所有常所则其心安此大学小学之设所以化民成俗养育人材者大约始于为士终于为圣教学有相长之功而国家收树人之报也后世学宫虽设名存实亡求所谓胡安定海忠介者亦鲜其人虽有善子弟不过诵帖括取科第而已圣学蓁芜而人心奇邪已如江河之日下而不可追矣余兹于黄安专祠会讲一事而重有感焉往者天台先生督学于吴建崇正书院聚所属髦士而躬教之迄今讲义语録吴人奉如蓍蔡余向读其书慨慕其为人未尝不三致叹于圣人之可学而至也夫先生为儿童时即知学圣人而其后卒如所志不由师傅黙契理奥非所谓豪杰之士耶今诸生登先生之堂入先生之室睹先生之容貌与其车服礼器私淑先生以为师朔望得羣萃而聚讲焉闻正言见正事而又有乡先达与学博士暨其后人之贤者耳提而面命之较之先生之时其成材也更易易矣目今约法既立期会既明余又何必赘辞则请以数言志劝爰进诸生而诏之曰尔诸生于大学小学亦既童而习之长而讲贯不辍是程朱诸夫子内圣外王之防穷理居敬之要约畧备于此矣所患志之不坚讲之不力或失则怠于是有半涂而废者或失则伪于是有金玉其外败絮其中者虽得之必失之矣余愿诸生一以先生为师志先生之所志学先生之所学勿以虀盐易心勿以富贵改操亦如先生之愿学圣人而后已焉黄邑一隅且将为世儒宗余其拭目以观厥成尔多士其勉之毋忽
　　太和山志序　　　　　　　　　王新命
　　时维康熈十有九载庚申嵗新命奉
　　勅谕来抚楚北维时寇氛未靖三户弗宁征刍挽粟羽檄纷驰予承
　　严纶驻江陵料理军实逾年滇黔底定武功告成继而班师络绎近且
　　禁旅南驻予往来郢鄂遥指太和山在封内相去千里无縁登谒兹均州王守以山志请序于予予惟寰宇名山五岳最着望秩之典纪于虞书而禹贡载髙山大川敷奠具详迨郭景纯山海经搜采亦悉乃兹山之名独不概见直至唐宋元明之代因　真武帝君而山始名何蕴之久而显之迟欤説者谓非　真武不足以当斯山故山以武名夫以　真武之神灵何不显于秦皇汉武封禅之朝应黄龙宝鼎之符瑞跻七十二家之盛必迟之又乆而赫奕立峙者何也予观道家书所言先天始炁太极别体则　帝君之神早已降真运化于皇黄之间而兹山自开辟以来亦早已卓峙于宇宙太和传道之语适　帝君与兹山作合耳况　真武位居乎坎正北方之卦也兹山在翼轸角亢之下盘旋干兊之位而神则负坎抱离凭依于此殆居天地之中宣水火既济之用以契太和以祐民物视五岳之各镇一方者其功尤普积之厚而被之逺太岳之名固不爽也讵如黄龙宝鼎之侈符瑞于一时者哉然则乌容无志杨防议王州守一以闗西名宿一以临川才笔力任斯举苦心纂辑山灵面目星躔度数殿宇人物了如指掌即无縁登谒者展阅一过恍如覩七十二峯三十六岩之胜矣当
　　今文徳覃敷之时搜罗天下遗书金匮石渠炳炳烺烺在
　　廷诸臣纂修
　　国朝会典檄取各省通志楚为郡一十有五为州一十有六为县一百有七南北协修通志一书三长未备一时未易猝成均州僻处一隅而兹山之志裒然成集且成于军供鞅掌之余夫非山灵有以感召之耶而予更有进者楚民疲敝之后水旱频仍人事固当修举尤借太岳之灵发太和之气驱疵疠而召贞祥俾民和年丰太史叠书大有更所祷祀而求者也因序志而并及之
　　全楚文献序　　　　　　　　　陈肇昌
　　昔宋无征圣人惜焉文献不綦重哉吾楚春秋以前其事不多见即楚书梼杌先贤尝述之其书不传或传非其故矣祖龙而下遐逖千祀自正史外有耆旧先贤诸传暨有楚纪楚史楚宝诸书古今人物烂然称大备矣而考献则详征文则畧夫古人单言剰句茍其闗于治忽当于理道皆可揭日月而夀江河令其散佚无纪与冷风荒烟同归于尽岂不悲哉楚国山川雄灏人多光明磊落之槩尚气节而耻唯阿纲常名义断然各行其是即至触忌忤时有不惜而其为文亦如其人落落成一家言絶不傍人篱壁当其意匠独造非特不茍同于世而已即楚人求与楚人同弗屑也故往往不骤为世所称许而不能使其书之不传自古迄今习性若一矣以献论之循蜚以下祝融云阳烈山皆起于南服自风后重黎下逮尹吉仲山甫浸寻而春秋战国秦汉魏晋隋唐宋明其间攀鳞翼蹑风云声施史册代有名人即不幸而遭杌放废幽忧攀槛抗声囓齿靖节如屈平唐介李庭芝张镗杨涟诸君子可不为烈烈者乎孔孟既没道统中絶千有余年濓溪出而火薪复续伊洛闗闽皆奉祧焉学者推为再生仲尼自是真儒踵出虽统系少分纯驳不一要以明理衞道殊途同归而已以文言之著作家谓荆降而楚即不与王国会盟然自沙邱肇都赫然称神明之胄鬻子以匹夫为王者师典坟丘索之书独其国人能识之鸡次之典铎氏之微虽仳劻勷间闗负戴保守勿失若天球河图然左氏以传辅经史家宗之湘累以骚变雅言词赋者祖之无极泄千圣之秘蕴后此理学家即万绪千言莫能轶其环内天地之大文又宁有逾是者乎其他稽史志采遗闻裒然以文章命世大校大家数十名家数百虽未获执鞭弭与海内相雄长就楚论楚亦班班可述者也第刼火灰飞九成埋瓮征献犹易征文实难昔之作者详此而畧彼或亦其势为之也昌也寡昧而滥竽所至往往与文事相周旋前在岭南既己搜刻彼都文献念楚为桑梓之邦尤不可任其放失无征不揣绵力博采旁诹上自邃古爰暨我
　　朝名卿硕彦潜徳隠流莫不详其素履掇其英华人以代序集各单行题曰全楚文献録考政事述人民记土地志也　国有令宪当事者所务详也不敢滥也别善恶示褒讥备法戒史也
　　朝廷正厥赏罚于上馆阁诸公载笔所宜慎不敢僭也编次甲乙采萃遗书核品严文落华取实在楚言楚此天下所共谅而有志者所务明也于以备輶轩而献
　　当宁且以俟诸博雅之君子其于张楚或不无微裨云
　　益阳汪大宗过庭録序　　　　　金德嘉
　　澬水汪孝亷逺湄偕余庚子乡举尝执手长安邸舍言呐呐如不能出口余知其君子人也余八上公车始举于礼部鸡声茅店人迹板桥中间与汪子或遇或否而汪子竟以公车老矣孝亷之名实相副古今良难其人汪子内行醇笃宗族乡党称焉余知汪子之为人窃叹汪子之学为不可及呜呼士有质而弗学而第以区区铅椠雁行士大夫之林岂可得乎道州周先生绍鲁邹微言太极易通与圣经相表里汪子之学其有所本矣夫经术明彛伦叙燕居深念笔之于书迨身殁而言传即陵谷变迁而其言之可传者自在天壤此其人又岂以生平之显晦论哉汪子往矣有诲子庸言诸子彚而梓之曰过庭録余于是又叹汪子之家学为不可及也湖南北年家子每三年省试一防于鄂渚殷勤道故以学问相劝勉犹有古风余序兹録惘然于存亡聚散之际然犹幸汪子不与骨而俱朽也绍衣缵绪审言诸子尚勉旃哉
　　赵恭毅公自治官书序　　　　　习　寯
　　至治之世师师济济必有忠清直亮之臣出则兴剔利泽润生民入则黼黻庙廊赞襄国事盖其人品卓荦学问宏深才与识俱超越寻常因而措之事业发为文章凡章奏文告皆其精诚之所贯注可以感动一时遗法后世炳炳烺烺卓然不朽于天壤间也恭毅公赵夫子清操介节受
　　两朝之知遇歴官内外懋绩丕着
　　圣祖仁皇帝御极之四十二年公移节湖南湖南介黔广之交苗猺杂处号称难治公至之日正已率属宣扬
　　圣德凡事之有益于民者举之不便于民者去之发奸摘伏吏畏其威民怀其德教化大行楚南之俗蒸蒸丕变寯时方弱冠为诸生闻公之名慕公之徳惟以不获一见公为恨戊戌春始受知为门下士因得望见顔色其气象则泰山岩岩也其徳量则浑金璞玉也其言论丰采则纯如蔼如悉本天理人情之至当丙午冬寯奉
　　命视学湖南过洞庭沂潇湘歴枫门铜柱之险山陬水澨庸夫孺子无不思慕讴吟万口如一夫非公政教之善感人切而入人深何以得此于民也楚人荟萃公抚楚时奏疏文移谳牍共二十卷间及涖浙与内
　　擢时所建白另为四巻凡公宣猷布化之绩察吏安民之方无不具举且顔之曰自治官书见公之精彊明敏无一不出自心裁而非假手于幕客之为也然则读是书者岂惟覩公之政治文章云尔哉人品之卓荦学问之宏深与夫清操介节才情识见逈然异人之处亦庶几恍乎遇之矣
  </div>
  <div class="pagination">
   <a href="湖广通志_page361.html">
    上一页
   </a>
   <span>
    ...
   </span>
   <a href="湖广通志_page357.html">
    357
   </a>
   <a href="湖广通志_page358.html">
    358
   </a>
   <a href="湖广通志_page359.html">
    359
   </a>
   <a href="湖广通志_page360.html">
    360
   </a>
   <a href="湖广通志_page361.html">
    361
   </a>
   <span class="current-page">
    362
   </span>
   <a href="湖广通志_page363.html">
    363
   </a>
   <a href="湖广通志_page364.html">
    364
   </a>
   <a href="湖广通志_page365.html">
    365
   </a>
   <a href="湖广通志_page366.html">
    366
   </a>
   <a href="湖广通志_page367.html">
    367
   </a>
   <span>
    ...
   </span>
   <a href="湖广通志_page363.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
