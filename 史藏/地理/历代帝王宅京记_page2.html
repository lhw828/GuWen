<!DOCTYPE html>
<html>
<head>
    <meta charset="UTF-8">
    <title>历代帝王宅京记 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代帝王宅京记 - 第 2 页/共 17 页</h1>
    <div class="content">　　建安元年秋七月甲子车驾至雒阳
　　后汉书本纪曰车驾至雒阳幸故中常侍赵忠宅八月辛丑幸南宫杨安殿是时宫室烧尽百官披荆棘依墙壁间州郡各拥彊兵而委输不至羣僚饥乏尚书郎以下自出采梠【音吕埤苍曰稆自生也】或饥死墙壁间或为兵卒所杀
　　八月庚申迁都许【今河南开封府许州】
　　魏文帝黄初元年冬十二月初营雒阳宫戊午幸雒阳二年春正月改长安谯【今凤阳府亳州】许昌【是年正月改县为许昌县】邺【今河南彰徳府临漳县西二十里】洛阳为五都
　　水经注曰魏因汉祚复都雒阳以谯为先人本国许昌为汉之所居长安为西京之遗迹邺为王业之本基故号五都
　　魏畧曰立石表西界宜阳北循太行东北界阳平南循鲁阳东界郯为中都之地令天下民聴内徙复五年
　　按是时三国鼎立季汉昭烈帝都成都【今四川成都府】
　　呉大帝都建业【今南京应天府】
　　晋武帝泰始元年冬十二月受魏禅都雒阳
　　惠帝永兴元年冬十一月河间王颙使其将张方刼帝幸长安以征西府为宫
　　光熙元年夏六月帝还雒阳
　　怀帝永嘉五年夏六月刘曜王弥冦雒阳帝防尘于平阳
　　晋书本纪曰东海王越之出也使河南尹潘滔居守大将军茍晞表迁都仓垣帝将从之诸大臣畏滔不敢奉诏且宫中及黄门恋资财不欲出至是饥甚人相食百姓流亡者十八九帝诏羣臣防议将行而警卫不备帝抚手叹曰如何曽无车舆乃使司徒傅只出诣河隂脩理舟楫为水行之备朝士数十人从帝步出西掖门至铜驼街为盗所掠不得进而还
　　愍帝建兴元年夏四月壬申即皇帝位于长安
　　四年秋八月刘曜冦长安冬十一月帝防尘于平阳元帝太兴元年春三月丙辰即皇帝位于建康【愍帝建兴元年改建业为建康】
　　晋书王传曰苏峻既平宗庙宫室并为灰烬温峤议迁都豫章三呉之豪请防稽二论纷纭未有所适曰建康古之金陵旧为帝里又孙仲谋刘元徳俱言王者之宅古之帝王不以丰俭移都茍宏卫文大帛之风则无徃不可若不绩其麻则乐土为虚矣且北冦游魂伺我之隙一旦示弱窜于蛮越求之望实恐非良计今特宜镇之以静羣情自安由是峤等谋并不行
　　晋禅于宋
　　宋禅于齐
　　齐禅于梁
　　梁禅于陈五代皆都建康及陈后主而隋灭之
　　元魏始居匈奴之故地至力防【追谥神元皇帝】乃迁于定襄之盛乐
　　五传至猗卢【追谥穆皇帝】乃城盛乐以为北都修故平城以为南都登平城西山观望地势乃更南百里于灅水之阳黄堆筑新平城晋人谓之小平城
　　四传至贺傉【追谥惠皇帝】筑城于东木根山徙都之
　　纥那【追谥炀皇帝】迁于大
　　翳槐【追谥烈皇帝】城新盛乐【在故城东南十里】
　　什翼犍【追谥昭成皇帝】移都于云中之盛乐宫其孙珪始即皇帝位为太祖








　　歴代帝王宅京记卷一
　　钦定四库全书
　　歴代帝王宅京记卷二
　　昆山顾炎武撰
　　总序下
　　天兴元年秋七月迁都平城始营宫室建宗庙立社稷八月诏有司正封畿制郊甸端径术标道里
　　六年秋九月行幸南平城规度灅南面夏屋山背黄堆将建新邑
　　太宗泰常七年秋九月辛亥筑平城外郭周囬三十二里
　　髙祖太和十七年冬十月戊寅朔幸金墉城诏征司空穆亮与尚书李冲将作大匠董爵经始雒京
　　十八年春正月乙亥幸洛阳西宫闰二月壬申帝还至平城癸酉临朝堂部分迁留冬十一月己丑车驾至洛阳
　　十九年秋八月金墉宫成九月车驾幸金墉宫庚午六宫及文武迁于雒阳
　　魏书任城王澄传曰髙祖外示南讨意在谋迁斋于明堂左个诏太常卿王谌亲令卜易筮南伐之事其兆遇革髙祖曰此是汤武革命顺天应人之卦也羣臣莫敢言澄进曰易言革者更也将欲顺天应人革君臣之命汤武得之为吉陛下帝有天下重光累叶今日卜征乃是伐叛不得云革命未可全为吉也髙祖厉声曰象云大人虎变何言不吉也澄曰陛下龙兴既久岂可方同虎变髙祖勃然作色曰社稷我之社稷任城欲沮众耶澄曰社稷诚知陛下之社稷然臣是社稷之臣豫叅顾问敢尽愚衷髙祖既鋭意欲行恶澄此对久之乃解曰各言其志亦复何伤车驾还宫便召澄未及升阶遥谓曰向者革卦今更欲论之明堂之忿惧众人竞言沮我大计故厉色怖文武耳想解朕意也乃独谓澄曰今日之行诚知不易但国家兴自北土徙居平城虽富有四海文轨未一此间用武之地非可文治移风易俗信为实难崤函帝宅河洛王里因兹大举光宅中原任城意以为何如澄曰伊洛中区均天下所据陛下制御华夏辑平九服苍生闻此应当大庆髙祖曰北人恋本忽闻将移能不惊扰澄曰此既非常之事当非常人所知唯须决之圣怀此辈亦何能为也髙祖曰任城便是我之子房及驾幸洛阳定迁都之策诏曰迁移之防必须访众当遣任城驰驿向代问彼百司论择可否近日论革今真所谓革也王其勉之既至代都众闻迁诏莫不惊骇澄援引今古徐以晓之众乃开伏澄遂南驰还报防车驾于滑台髙祖大説曰若非任城朕事不得就也
　　李冲传曰车驾南伐加冲辅国大将军统众翼从自发都至于雒阳霖雨不霁仍诏六军发轸髙祖戎服执鞭御马而出羣臣皆稽颡固諌髙祖乃谕羣臣曰今者兴动不小动而无成何以示后茍欲班师无以垂之千载朕仰惟逺祖世居幽漠违众南迁以享无穷之美今若不南迁即当移都于此光宅土中王公等以为何如欲迁者左不欲者右安定王休等相率如右南安王桢进曰夫愚者闇于成事智者见于未萌行至徳者不议于俗成大功者不谋于众非常之人乃能行非常之事廓神都以延王业度土中以制帝京周公启之于前陛下行之于后固其宜也且天下至重莫若皇居请上安圣躬下慰民望光宅中原辍彼南伐此臣等愿言苍生幸甚羣臣咸唱万夀髙祖即谋南迁恐众心恋旧乃示为大举因以胁定羣情外为南伐其实迁也旧人懐土多所不愿内惮南征无敢言者于是定都雒阳
　　东阳王丕传曰髙祖欲迁都临太极殿引见留守之官大议乃诏丕等各陈其志燕州刺史穆罴进曰移都大事如臣愚见谓为未可髙祖曰卿便言不可之理罴曰北有猃狁之冦南有荆未賔西有吐谷浑之阻东有髙句丽之难九区未定以此推之谓为不可征伐之举要须戎马如其无马事不可克髙祖言曰卿言无马此理麤可马出北方厩在此置卿何虑无马今代在恒山之北为九州之外以是之故迁于中原罴曰臣闻黄帝都涿鹿以此言之古者圣王不必悉居中原髙祖曰黄帝以天下未定都于涿鹿既定之后迁于河南尚书于杲曰臣诚不识古事如闻百姓之言先王建都于此无何欲移以为不可中原数有簒夺自建邑平城以来与天地并固日月齐明臣虽管见肤浅终不以恒代之地而拟伊洛之美但安土重迁物之常性一旦南移惧不乐也丕曰陛下去嵗亲御六军讨萧氏至洛遣任城王澄宣防勅臣等议都洛初奉恩防心情惶越凡欲迁当讯之卜筮审吉否然后可髙祖曰徃在邺中司徒公诞咸阳王禧尚书李冲等皆欲请卜吉凶朕谓诞等曰昔周召卜宅伊洛乃识至兆今无若斯之人卜亦无益然卜者所以决疑不疑何须卜也昔轩辕卜兆焦卜者请访诸贤哲轩辕乃问天老天老谓为善遂随其言终致昌吉然则至人之量末然审于矣朕既以四海为家或南或北迟速无常南移之民朕自多积仓储不令其窘乏丕曰臣仰奉慈诏不胜喜舞髙祖诏羣官曰昔平文皇帝弃背率土昭成营居盛乐太祖道武皇帝神武应天迁居平城朕虽虚寡幸属胜残之运故移宅中原肇成皇宇卿等当奉先君令徳光迹洪规前怀州刺史青龙前秦州刺史吕受恩等仍守愚因帝皆辞而答之辞屈而退
　　孝武帝永熙三年秋七月丁未出奔长安己酉髙欢入洛冬十月丙寅立清河王世子善见为帝丙子兆迁于邺
　　魏书孝静本纪曰是月壬申诏曰安安能迁自古之明典所居靡定徃昔之成规是以殷迁八城周卜三地吉凶有数隆替无恒事由于变通理出于不得已故也髙祖孝文皇帝式观乾象俯协人谋发自武州来幸嵩县魏虽旧国其命维新及正光之际国步孔棘丧乱不已防贼交侵俾吾生民无所措手今逺遵古式深验时事考袭吉迁宅漳滏庶克隆洪基再昌寳厯主者明为条格及时发迈
　　自是分为东西魏
　　东魏禅于齐都邺
　　西魏禅于周都长安
　　及周武帝灭齐宣帝大象元年以洛阳为东京
　　周禅于隋
　　隋文帝开皇二年夏六月丙申作新都于龙首山【在汉故城东南十三里即今陜西西安府】
　　隋书髙祖本纪曰朕奉上元君临万国属生人之敝处前代之宫常以为作之者劳居之者逸改创之事心未遑也而王公大臣陈谋献策咸云羲农以降至于姬刘有当代而屡迁无革命而不徙曹马之后时见因循乃末代之宴安非徃圣之宏义此城从汉雕残日久屡为战塲旧经丧乱今之宫室事近权宜又非谋筮从曕星揆日不足建皇王之邑合大众所聚论变通之数稽幽显之符同心固请辞情深切然则京师百官之府四海归向非朕一人之所独有茍利于物其可违乎且殷之五迁恐人尽死【盘庚篇曰重我民无尽刘】是则以吉凶之土制长短之命谋新去故如农望秋虽则劬劳其究安宅今区宇宁一隂阳顺序安安以迁勿怀胥怨龙首山川源秀丽卉物滋阜卜食相土宜建都邑定鼎之基永固无穷之业在斯公私府宅规模逺近营构资费随事条奏乃诏左仆射髙颎将作大匠刘龙钜鹿公贺娄子干太府少卿髙龙义等创造新都
　　季才传曰髙祖将迁都夜与髙颎苏威二人定谋季才旦而奏曰臣仰观象俯察图记必有迁都之事且汉营此城经今将八百嵗水皆醎卤不甚宜人愿陛下协天人之心为迁徙之计髙祖愕然谓颎等曰是何神也遂发诏施行
　　李穆传曰上素嫌台城制度狭小又宫内多妖苏威尝劝迁都未决适太史奏状及穆上表请改都邑上曰天道聪明已有徴应太师民望复抗此请是则可矣遂从之
　　冬十二月丙子名新都曰大兴城
　　三年春三月丙辰迁于新都
　　帝大业元年春三月丁未营洛阳为东京
　　五年春正月丙子改东京为东都
　　九年春三年丁丑发丁男十万城大兴
　　唐髙祖受隋禅都长安
　　新唐书突厥传曰突厥既嵗盗边或説帝曰虏数内冦者以府库子女所在我能去长安则戎心止矣帝使中书侍郎宇文士及逾南山按行樊邓将徙都焉羣臣赞迁秦王独曰夷狄自古为中国患未闻周汉为迁也愿假数年请取可汗以报帝乃止
　　髙宗永徽五年冬十月和雇雍州四万一千人筑长安外郭三旬而毕
　　显庆二年冬十二月丁卯以洛阳宫为东都
　　武后光宅元年秋九月甲寅改东都为神都
　　资治通鉴曰初隋炀帝作东都无外城仅有短垣而已武后长夀元年凤阁侍郎李昭徳始筑之
　　长夀元年秋九月癸卯以并州为北都
　　通典曰武太后长夀元年以并州后之故里改为北都
　　中宗神龙元年春二月甲寅复以神都为东都北都为并州
　　兀宗开元九年春正月丙辰以蒲州为河中府置中都夏六月己卯罢中都【旧唐书作秋七月戊申】
　　通典时州功曹叅军丽正殿学士韩覃上疏曰臣闻礼记月令曰孟夏之月无起土功无聚大众昔鲁夏城中丘春秋书之垂为后戒今建国都乃长久之大业也犯天地之大禁袭春秋之所书夺人盛农之时愚臣窃以为甚不可也至若两都旧制分官众多费耗用度尚以为损岂可更建中都乎夫河东国之朕肱郡也劲鋭强兵尽出于是其地隘狭今又置都使十万之户将安投乎且陋东都而幸西都自西都而造中都取乐一君之欲以遗万人之患务在国都之多不恤危亡之变悦在游幸之丽不顾兆庶之困非所以深根固蒂不拔之长策矣昔汉帝感钟离之言息事阳徳之殿赵主采续咸之谏止造邺都之宫臣愚诚愿陛下明诏罢中都则获福无疆天下幸甚六月三日诏停
　　十一年春正月辛卯以并州为太原府置北都
　　六典曰京兆河南太原为三都
　　十八年夏四月乙卯筑西京外郭凡十月而功毕肃宗至徳二载冬十二月戊午朔以蜀郡为南京凤翔郡为西京西京为中京
　　上元元年秋九月甲午以荆州为江陵府置南都复以南京为蜀郡
　　二年秋九月壬寅罢京兆河南太原凤翔四京及江陵南都之号
　　元年【去年号称元年其年四月改元寳应】建卯月辛亥朔复以京兆府为上都河南府为东都凤翔府为西都江陵府为南都太原府为北都
　　新唐书吕諲传曰为荆州刺史澧朗峡忠等五州节度使建请荆州置南都诏可如是更号江陵府以諲为尹置永平军万人遏呉蜀之冲以湖南之岳潭郴道邵连黔中之涪凡七州其道
　　广徳元年十月吐蕃犯京畿上幸陜州
　　旧唐书郭子仪曰自西蕃入冦车驾东幸【广徳元年十月吐蕃犯京畿上幸陜州】程元振劝帝且都洛阳以避蕃冦代宗然之下诏有日子仪闻之附章论奏曰臣闻雍州之地古称天府右控陇蜀左扼崤函前有终南太华之险后有清渭浊河之固神明之奥王者所都地方数千里带甲十余万兵强士勇雄视八方有利则出攻无利则入守则用武之国非诸夏所同秦汉因之卒成帝业其后或处之而泰去之而亡前史所书不唯一姓及隋氏季末焬帝南迁河洛丘墟兵戈乱起髙祖倡义亦先入关唯能翦灭奸雄底定区宇以至于太宗髙宗之盛中宗元宗之明多在秦川鲜居东洛间者羯胡构乱九服分离河北河南尽从逆命然而先帝仗朔方之众庆绪奔亡陛下借西土之师朝义就戮岂惟天道助顺抑亦地形使然此陛下所知非臣之饰説近因吐蕃陵逼銮驾东巡盖以六军之兵素非精錬皆市肆屠沽之人务挂虚名茍避征赋及驱以就战百无一堪亦有潜输货财因以求免又中官掩蔽庶政多荒遂令陛下振荡不安退居陜服斯盖关于委任失所岂可谓秦地非良者哉今道路云云咸谓陛下已有成命将幸洛都臣熟思其端未见其利夫以东周之地久防贼中宫室焚烧十不存一百曹荒废曽无尺椽中间畿内不满千户井邑榛棘豺狼所嘷既乏军储又鲜人力东至郑汴达于徐方比自覃怀经于相土人烟渐絶千里萧条将何以奉万乘之牲饩供百官之次舍矧其土地狭阨才数百里间东有成臯南有二室险不足恃适为战塲陛下奈何弃久安之势从至危之防忽社稷之计生天下之心臣虽至愚窃为陛下不取且圣防所虑岂不以京畿新遭剽掠田野空虚恐稍食不充国用有阙以臣所见深谓不然昔卫文公小国之君诸侯之主耳遭懿公为狄所灭始庐于曹衣大布之衣冠大帛之冠元年革车三十乘季年三百乘卒能恢复旧业享无疆之休况明明天子恭俭节用茍能黜素餐之吏去冗食之官抑防刁易牙之权任蘧瑗史防之直薄政弛力防隐迨鳏委诸相以简贤任能付老臣以练兵御侮则黎元自理冦盗自平中兴之功旬月可冀卜年之期永永无极矣愿时迈顺动囬銮上都再造邦家维新庶政奉宗庙以脩荐享谒陵寝以崇孝思臣虽陨越死无所恨代宗省表垂泣谓左右曰子仪用心真社稷臣也可亟还京师十一月车驾自陜还宫元载传曰扈驾自陜还上表请以河中府为东都秋杪行幸春首还京以避蕃戎侵轶之患帝初纳之遣条奏以闻载遂抗表请建中都以关辅河东等十州户税入奉京师创置精兵五万管在中都以威四方疏入不报
　　杜佑通典议曰关中防内西偏天下劳于转输洛阳宫室正在土中周汉以还多为帝宅皇舆巡幸之处则是国都何必重难迁移密迩勍冦择材留镇以息人力自然无虑答曰古今既异形势亦殊当周之兴也既定鼎郏鄏而王在镐京幽王之乱平王东徙始则晋郑夹辅终乃齐晋主盟咸率诸侯共尊王室犹有请隧之僣中肩之师东汉再兴巨防皆殄魏晋以下理少乱多今咸秦陵庙在焉胜兵计数十万海内财力云奔风趋倘议迁都得非蹙国斯乃示弱天下何以统临四方洛阳地瘠雕敝尤甚万乘所止千官毕臻樵牧难资藁秸难赡又无百二之固虑启奸凶之心岂得舍安而就危弃大而从小也汉髙初平项羽将宅洛师娄敬请居关中张良赞成其计田肯称贺方策备存武徳中突厥牙帐在于河曲数十万骑将过原州时以伤夷未平财力且乏百辟震恐皆请迁都山南太宗献计固争方止永安宗社实赖圣谟议者又曰洛阳四战之地既为不可蒲坂虞舜旧国表里山河江陵亦尝设都控压呉蜀宁不堪居答曰蒲坂土瘠人贫困竭甚于洛邑江陵本非要害梁主数嵗国亡夫临制万国尤惜大势秦川是天下之上腴关中为海内之雄地巨唐受命本在于兹若居之则势大而威逺舍之则势小而威近恐人心因斯而揺未可轻议
　　僖昭之时乘舆屡出
　　旧唐书僖宗纪曰光启元年十二月沙陀逼京师田令孜奉帝出幸凤翔初黄巢据京师九衢三内宫室宛然及诸道兵破贼争货相攻纵火宫室居市闾里十焚六七贼平之后令京兆尹王徽补葺至是乱兵复焚宫阙萧条鞠为茂草矣
　　新唐书朱朴传曰昭宗时朴为国子博士上书议迁都古王者不常厥居皆观天地兴衰随时制事关中隋家所都我实因之凡三百嵗文物资货奢侈僭伪皆极焉广明巨盗防覆宫阙局署帑藏里闬井肆所存十二比幸石门华隂十二之中又亡八九髙祖太宗之制荡然矣夫襄邓之西夷漫数百里其东海舆凤林为之关南菊潭环屈而流属于汉西有上洛重山之险北有白崖联络乃形胜之地沃衍之墟若广浚漕渠运天下之财可使大集自古中兴之君去已衰之衰就未王而王今南阳汉光武虽起而未王也臣视山河壮丽处多故都已盛而衰难可兴已江南土薄水浅人心嚣浮轻巧不可以都河北土厚水深人心彊愎狼戾不可以都唯襄邓实居中原人心质良去秦咫尺而有上洛为之限永无夷狄侵轶之虞此建都之极选也不报
　　赵匡凝传曰匡凝南山东道节度使天祐元年封楚王时诸道不上供唯匡凝嵗贡赋天子又曰昭宗尝有意都襄阳依匡凝以自全
　　昭宗天祐元年春正月壬戍朱全忠逼帝幸东都夏闰四月甲辰车驾至东都
　　旧唐书昭宗纪曰干宁四年七月丙申上幸华州九月己卯朔汴州朱全忠河南尹张全义诸关东诸侯俱上言秦中有灾请车驾还都洛阳全忠全义言臣已表率诸藩缮治洛阳宫室优诏答之天祐元年正月己酉全忠帅师屯河中遣牙将冦彦卿奉表请车驾迁都洛阳全忠令长安居人按籍迁居彻屋木自渭浮河而下连甍号哭月余不息秦人大骂于路曰国贼崔允召朱温倾覆社稷俾我及此天乎天乎丁巳车驾发京师癸亥次陜州闰四月丁酉车驾发陜州甲辰至东都由徽安门入是日大风雨跬步不辨物色日暝少止上谒太庙礼毕还宫御正殿宣劳从官卫士受贺乙巳上御光政门大赦制曰乃睠中州便侯伯防朝之路运逢百六顺古今禳避之宜况建旧京我家二宅轘辕通其左郏鄏引其前周平王之东迁更延姬祚汉光武之定业克茂刘宗肇葺新都祈天永命皆因否运复启昌期或西避于戎狄或载殱于妖孽朕遭家不造布徳不明十载以来三罹播越亦属灾纒秦雍叛起邠岐始幸石门以避卫兵之乱载迁华岳仍惊畿邑之侵忧危则矢及车舆陵脇则火延宫庙迨至逆连宫防搆结奸凶致刘季述幽朕于下宫韩全诲刼予于右辅莫非兵围内殿熖更九重皆思假武以容身唯效指鹿而威众矫宣天宪欺灭外藩行书诏以任情欲忠良之获罪虽羣方岳牧协力匡扶拘戎律于阻脩报朝恩而隔越副元帅梁王全忠以兼镇近辅总兵四藩逺赴岐阳躬迎大驾辛勤百战尽勦凶渠营野三年竟逥銮辂咸镐载新其宫阙让珪絶类于阉徒方崇再造之功以正中兴之运又邠岐结衅巴蜀连兵上负国恩下隳隣好焚宫烈火更延爇于亲邻却驾凶锋复延侵于禁苑抑又太乙游处并集六宫罚星荧惑久躔东井元象荐灾于秦分地形无过于洛阳爰有一二荩臣洎四方同志端心王室共誓嘉谋魏镇定燕航大河而毕至陈徐潞蔡辇巨轴以皆来披荆棘而立朝庭刬灰烬而化轮奂左郊祧而右社稷肃尔崇严前广殿而后重廊蔼然华公卿佥议筮协从甲子今年孟夏初吉备法驾而离分陜列百官而入洛郊观此殷繁良多嘉慰谢罪太庙忧惕惊懐登御端门轸恻兴感盖以一人寡佑致万姓靡宁工役艰疲忠良尽瘁克建再迁之业冀延八百之基宜覃涣汗之恩俟此雍熙之庆涤瑕荡垢咸与维新可大赦天下改天复四年为天祐元年于戱肆眚阊阖即安宫闱虽九庙几筵已閟于新室而诸陵松栢遥隔于旧都将务乂宁难申绻慕文武百辟执事具僚从我千里而来端尔一心莅政恩覃既徃効责从新方当开国之初必举慢官之罚
　　五代史冦彦卿传曰初太祖【朱全忠伪号梁太祖】与崔谋欲迁都洛阳而昭宗不许其后昭宗奔于凤翔太祖以兵围之昭宗既出明年太祖以兵至河中遣彦卿奉表迫请迁都彦卿因悉驱徙长安居人以东人皆拆屋为栰浮渭而下道路号哭仰天大骂曰国贼崔朱温使我至此昭宗亦顾瞻陵庙傍徨不忍去谓其左右为俚语云纥干山头冻死雀何不飞去生处乐相与泣下沾襟
　　资治通鉴曰正月丁巳上御延喜楼朱全忠遣牙将冦彦卿奉表称邠岐兵逼畿甸请上迁都洛阳及下楼裴枢已得全忠移书促百官东行戊午驱徙士民号哭满路老防襁属月余不絶壬戍车驾发长安全忠以其将张廷范为御营使毁长安宫室百司及民间庐舍取其材浮渭沿河而下长安自此遂丘墟矣
　　梁太祖开平元年夏四月戊辰以汴州为开封府建东都以唐东都为西都废西京为雍州佑国军
　　后唐庄宗同光元年夏四月己巳以兴唐府建东京太原府建西京以镇州为真定府建北都冬十一月乙巳罢北都为镇州成徳军以太原为北都　丙辰复汴州为宣武军　辛酉复西京京兆府
　　三年春三月辛酉改东京为邺都以洛京为东都明宗天成四年夏六月戊申罢邺都
　　晋髙祖天福三年冬十月庚辰复以汴州为东京洛阳为西京以西京为雍州晋昌军　十一月辛亥复邺都周髙祖显徳元年春正月戊寅罢邺都
　　世宗显徳三年春正月戊戍发开封府曹滑郑州民十余万筑大兴外城
　　宋太祖受周禅都东京
　　开寳元年春正月甲午増治京城
</div>
    <div class="pagination">
<a href="历代帝王宅京记.html">上一页</a><a href="历代帝王宅京记.html">1</a><span class="current-page">2</span><a href="历代帝王宅京记_page3.html">3</a><a href="历代帝王宅京记_page4.html">4</a><a href="历代帝王宅京记_page5.html">5</a><a href="历代帝王宅京记_page6.html">6</a><a href="历代帝王宅京记_page7.html">7</a><span>...</span><a href="历代帝王宅京记_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
