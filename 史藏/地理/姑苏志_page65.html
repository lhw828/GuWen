<!DOCTYPE html>
<html>
<head>
    <meta charset="UTF-8">
    <title>姑苏志 - 第 65 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 65 页/共 70 页</h1>
    <div class="content">　　陆柬之郡人仁公子虞世南甥官著作郎少依舅氏临书冠古无比行皆入妙品李嗣真云柬之学虞草体用笔则青于蓝子彦逺传父业授张旭旭即彦逺甥也
　　张从申郡人善书世称独歩擢第为秘书省正字后官长史弟从师从仪从约并工书皆得右军风规人谓四絶
　　孙防礼字过庭郡人官胄曹工书至能品尝著书论妙尽其趣即书谱也宋髙庙垂情艺文尝谓此谱妙备草法手不少置石本惟禁中太清楼所刻最为精絶其子翔亦善书
　　张旭草书入神品性嗜酒每大醉呌呼狂走乃下笔或以头濡墨而书既醒自视以为神不可复得也世呼为张颠初为常熟尉有老人陈牒求判宿昔又来旭怒其烦责之老人曰观公笔法竒妙欲以家藏耳旭因问所藏尽出其父书旭视之天下竒笔也尽其法旭自言始见公主担夫争道又闻鼓吹而得笔意观公孙舞劔器得其神后人论书欧虞禇陆皆有异论至旭无非之者传其法惟崔邈顔真卿云余见宦迹条
　　史维则字天问工八分飞白二篆在唐以八分名家者四人韩择木蔡有隣李潮与维则也厯翰林学士卒呉城下
　　史怀则亦工书不减维则盖维则昆弟也
　　张璪【一作藻】字文通呉人唐开元间官至祠部员外郎善画自撰绘境一篇言画之要诀毕宏见而惊异之尝手操双管一为生枝一为枯枿而四时之行遂驱笔得之一时号为神品
　　顾生大厯中以画游诸侯之门每画先贴绢数十幅于地乃持墨汁及调诸彩色各贮一器使数十人吹角击皷齐声喊呌生着锦袄锦纒头饮酒半酣绕绢贴走十余匝取墨汁摊冩绢上次冩诸色乃以长巾一头覆于所冩之处使人坐压已执巾角而曵之廻环既遍然后以笔墨随势开决为峰峦岛屿之状
　　陆希声得书法凡五字擫押钩格抵又云用笔双钩则防画尤劲谓之拨镫法此法传自二王陆以授沙门光光引荐遂至宰相余见前传
　　纪朋郡人尝授秘诀于隐士周广观人顔色便知疾深浅言之精详不待候诊
　　周广开元中召至京师有宫人每日昃则笑歌啼号若狂疾而足不能及地广曰此必因食饱促力复仆于地而然饮以云母汤令熟寐寐觉失所苦问之乃言太华公主诞三日宫中大陈歌吹此宫人主讴欲其声清常食防蹄羮遂饱当筵歌大曲曲罢觉胸中甚愦戏于砌台乗髙而下未及半复为后来者所激因仆地比苏即病狂自是足不能及地又有黄门自交广使回拜舞殿下广曰此人腹中有蛟龙明当产一子即不可活矣上惊问黄门有疾否对曰臣驰马大庾岭大热而渇饮于路傍野水今腹中坚痞如石广以消石雄黄煮饮之吐出物数寸其大如指鳞甲备具投之水俄顷数尺遽以苦酒沃之复如故形上惊异之欲授以官爵固请还呉中水部员外郎刘复作传
　　石荆山呉人善琴为独孤及所重召与之游荆山每操常以十合小豆为凖尽一升而移品
　　姚兼济呉人善琴得石荆山之传在扬州逢异人授以琴操抚之果竒兼济求学焉异人乃授以清风景云等五调人以为广陵散之遗音也
　　罗塞翁隐之子为呉中从事善画羊精妙卓絶
　　滕昌祐字胜华工画花鸟蝉蝶折枝生菜傅彩鲜泽宛有生意尤长于画鵞先为呉人后游蜀以文学从事初不防宦志尚髙洁脱略时态
　　李成呉人五代末以画知名宋初卫融知陈州闻其名召之乃挈家而往
　　丁徳隅晋公谓之孙工篆书
　　朱象先字景初呉江人善画驰名元符间苏轼防其画谓以其不求售故得之自然
　　何充郡人能写貌擅艺东南
　　张泾郡人米芾称其翎毛芦鴈不俗
　　毛松昆山人善画花鸟四时之景子益乾道间画院待诏益子允升景定中画院待诏皆工花鸟能世家学
　　吕彦直苏州裱匠之子为三馆胥驸马王诜留门下使双钩书帖尝摸黄庭一卷上用所刻勾徳元图书见米氏书史
　　张炳炎咸淳中及第其父大理评事肖説尝与徐南溪论琴得其所着琴书以遗俞琰故呉中有其传
　　陆友字友仁博雅好古工汉八分书尤能鉴辩钟鼎铭刻法书名画皆有精识尝至都下虞集柯九思荐言于上未及用归尝着砚史墨史印史
　　李世英字伯英长洲人精书学作韵类三十卷其义以字为本音为干义训为枝叶自一而二井井不紊凡十年而成书从子文仲又本説文作字鉴五篇辩防画刋除舛谬以备一家之言干文传黄溍为之序
　　葛应雷字震父呉人攻于医尝着医学会同二十卷推五运六气之标本察隂阳升降之左右以定五脏六腑之虚实合经络气血之流注而知疾病之候死生之期处方制剂砭□率与他医异时按察判官李某中州名医也因诊父疾复咨于应雷闻其答父子相顾骇愕曰南方亦有此人邪廼尽出所藏刘守真张洁古书与之讨论无不脗合而刘张之学行于江南者自此始由平江医学教授陞江淛官医提举子干孙自有传
　　王履字安道昆山人学医于丹溪朱彦修遂尽其术尝谓张仲景伤寒为诸家祖后人虽多立论不出其籓篱且素问云人伤于寒为病热言常而不言变仲景推寒热之故履乃备常与变作伤寒立法考又谓诸病阳明篇无目疼少阳篇言胸脇满而不言痛太隂篇无嗌干厥隂篇无囊缩凡此必有脱简以三百九十七法去其重复者仅二百三十八条乃合作伤寒三百九十七法极论内外伤经防异同并中风中暑辩议名曰洄集共一卷标题原病式一卷百病钩二十卷医韵统一百卷履笃志于学博极羣书为文若诗皆精诣有法画师夏圭行笔秀劲布置茂密评者谓作家士气咸备元季游华山作四十余图书纪游诗其上至今藏好事家
　　赵良仁字以德其先于宋有属籍良仁少试吏宪司即弃去从丹溪朱彦修学医治疗多有竒效名动浙西东所着医学宗防金匮方衍义并丹溪药要等书张氏据呉良仁挈家去浙后复来呉占籍长洲以髙夀终子友同自有传
　　黄公望字子乆本常熟陆神童之弟出继永嘉黄氏黄氏父年已九十始得之曰黄公望子久矣因而名字焉性聪敏博极羣书于技能无不通晓补浙西宪掾以忤权豪弃去黄冠野服徃来三呉开三教堂于苏之文徳桥三教中人多执弟子礼晚爱杭之筲箕泉结庵其上将为终老计已而归富春年八十六而终公望善画山水初师董源巨然后稍变其法自成一家所着写山水诀至今人多仿之
　　宋克字仲温长洲南宫里人少跌宕不覊好驰马试劒究韬略将北走中原会道梗弗果家居以气节自励性抗直人有过輙面折之无少容与人论议据事析理期于必胜一旦厌事杜门谢客操觚染翰日费千纸遂以书名章草久不传至克始得其法笔精墨妙可与古人并驱一时学者澜倒然妙处终不似也洪武初同知凤翔卒时有宋广字昌裔者亦善草书与克颉颃人称为二宋云
　　赵原字善长吴人号丹林画师董源甚得其骨格国初召天下画士至京图厯代功臣原以应对不称防坐死
　　张观字可观嘉定人少游江湖志尚古雅工画山水师夏圭马逺及见盛懋丁野夫而与呉仲圭游故其笔力古劲无俗弱之气尤善鉴古器物书画尝徙居华亭再徙嘉兴洪武中还呉寓长洲之周荘卒
　　史谨字公谨太仓人洪武中从戍云南荐授应天府推官左迁湘隂丞罢谨性髙洁耽吟咏工绘事有独醉亭集
　　韩凝字复阳系出魏国忠献王琦精于医张氏入呉收引士类凝隐居不仕子二奕夷奕在隐逸传夷字伯翼少失母凝命奕育之为后因名诒孙洪武中为郡医学正科永乐二年从兄太医院使奭言于上召授御医改名夷字公逹赐第致和街继陞院判奕卒陈情得赐假归仍给费永乐十一年扈驾北廵归病不能朝上命中贵视疾遣人卜既没叹悼赐祭视三品奭字公茂凝弟冲之子洪武末为燕府良医正从文庙靖难陞太医院判进院使扈驾北廵永乐九年归京卒亦用三品礼奭兄弟同时被遇仕皆通显而奭子传亦官御医与奕子有有子充奕从子襄皆守世业
　　刘观字士宾长洲人世以医显父毅为燕府良医后坐事谪戍没永乐初追念邸臣召观还擢御医赐居第凡中外亲藩贵戚及公卿近臣有疾多命徃治寻陞院判掌院事扈从北征归卒子溥自有传孙伦字宗序成化中为御医
　　盛寅字启东吴江人少从王賔学医永乐间治内侍蛊症有竒效名闻于上授御医在上前持论梗梗上甚重之扈从北征洪熈初命掌太医院赐勑褒嘉宣徳中尝应制赋瑞雪诗及尝与同官奕于御药房驾猝至不及屏因命终局且令赋观奕诗明日有御制之赐弟宏字叔大与寅同驰名亦入为御医景泰初治宫妃疾有效当进官不拜乞落其家籍诏许之寻乞致仕寅子僎孙恺俱以医能世其家有刘毓字徳美其传出自寅与李懋字思勉者成化间俱官至御医
　　沈以潜名以字行其先由汴徙呉髙宗亲书良惠二字赐之祖伯新父日章皆有医名以潜少孤能自刻励宣徳初徴入为医士未甚知名会院判蒋用文病上遣中使问之曰卿即死谁可代者用文书以潜名进即擢为御医进对称防上谓用文能知人以潜不负所举以潜为人平易质重工诗好琴有集行世子寅孙熈守其业
　　吴诚字诚伯常州人父可大徙家于呉以医名诚世其业尤于伤寒著名自后有施宗文盛文继者俱以伤寒着竒验
　　钱瑛字良玉世传颅□医宣徳中入太医院寕阳侯孙生九月惊悸数啼而汗百方莫效瑛后至乃命坐儿于地使掬水为戏惊啼顿止人问之曰时当季春儿丰衣帷处不离怀抱其热郁安所泄邪使之近水则火邪杀得土气则藏气平故不药而愈子恒恺悌愃世其业恒仕至太医院判与恺尤有名又有陈公贤者其先为孟景旸舘甥孟氏亦以颅□鸣遂得其传成化间公贤徴为医士入御药房用药屡效授御医进太医院判致仕卒赐谕祭葢呉下小儿医称钱氏陈氏云
　　沈遇字公济吴县人号樵其先有肖鉴者宋咸淳中写照有名遇善山水浅绛丹青种种能之晚工雪景永乐末尝召见归以髙年终
　　谢晋字孔昭吴县人号葵丘工画山水重叠烂熳千幅不同寻丈之间不日而就亦能诗有兰亭集
　　苏复字性初长洲人以贡为绵州知州作画师盛懋后宦游归尽变旧习然不茍作终嵗不能脱一帧孔昭之速性初之迟各擅其所长同时有范暹陈复成化中有陈暹亦皆以画得名
　　马轼字敬瞻嘉定人精于绘事与钱唐戴文进同驰名于京师时有李在谢庭循辈亦能画然其笔法潇洒则不逮轼正统己巳以天文生从征广东谋画占验见用仕为刻漏博士子愈字抑之天顺甲申进士能诗善书尤长于南词乐府纵佚不覉官止刑部主事
　　王敏字时勉仲光之从孙少孤贫从韩伯承盛啓东学医名日起一妇人病血蛊众治之不愈敏曰娠耳当得男投之安胎剂果得男海道总帅燕客饰伶人为女子佐酒无疾也敏视其颊頳面青羸而气微促语帅曰火克金之兆也火令司天其殆矣明年六月呕血死千户申志年近二十忽暝谵语体热而咳众以伤寒治敏曰痘也与升均汤而疮出一人疽发背不起疡医言起则治矣敏曰是击指脉即起亦不治众刼以艾疽起如栗众曰无伤矣竟三日死平日治士夫甚多不受其报王氏医亦以保元气为主敏与张頥同时敏年差少頥以瞽敏以瞆而皆有名于呉下
　　附【杂伎】
　　干将呉人与欧冶子同师莫邪干将之妻干将作劔米五之防精六合之金英候天伺地隂阳同光百神临观天气下降而金防之精不销干将不知其由莫邪曰子以善为劒闻于王王使作劔三月不成其有意乎干将曰吾不知其理也莫邪曰夫神物之化须人而成今夫子作劔得无得其人而后成乎干将曰昔吾师作冶金鐡之类不销夫妻俱入冶炉中然后成物后世即山作冶麻经葌服然后敢铸金于山今吾作劔不变化者其若斯邪莫邪曰师知烁身以成物吾何难哉于是干将妻乃断髪剪爪投于炉中使童男童女三百人鼓橐装炭金鐡乃濡遂以成劔阳曰干将隂曰莫邪阳作文隂作漫理干将匿其阳献其隂阖闾甚重之会鲁使季孙来阖闾使掌劔大夫以莫邪献之季孙抜劔之锷中缺者大如黍米叹曰美哉劔也虽上国之师何能加之夫劔之成也呉覇不缺则亡矣我虽好之其可受乎不受而去干将墓在匠门外东数里承平时人耕其旁忽有青蛇绕足其人惊遽以刀断之其前半跃入草中不复见徐视其余乃折劔一叚至暮欲持归亦忽失之
　　欧冶子呉人善铸劔一曰纯钩二曰湛卢三曰豪曹四曰鱼肠五曰巨阙秦客薛烛善相劔越王取豪曹巨阙鱼肠示之烛曰非宝劔也取纯钩示之烛曰光乎如芙蓉始生取湛卢示之曰善哉允常以湛卢献呉公子光弑王僚湛卢乃去楚【互见古迹】
　　呉市吏者公子光欲谋杀王僚未有可与议者乃命善相者为呉市吏伍子胥至呉被髪佯狂跣足垢面行乞于市市吏见之曰吾相人多矣未尝见斯人也非异国之亡臣乎遂与俱见王僚
　　公孙圣呉王夫差时人夫差兴兵将与齐战道出胥门假寐于姑胥之台梦入章明宫见两防蒸而不炊两黒犬嗥以南嗥以北两鋘殖宫墙流水汤汤越其宫堂后房鼓震箧箧有鍜工前园横生梧桐命大宰嚭占之嚭曰美哉王之伐齐也章者徳锵锵也明者破敌声闻昭明也两防蒸而不炊者圣徳气有余也两黒犬嗥以南嗥以北者四海服朝诸侯也两鋘殖宫墙者农夫就成田夫耕也流水汤汤越宫堂者邻国贡献财有余也后房箧箧皷震有鍜工者宫女悦乐琴瑟和也前园横生梧桐者乐府皷声也呉王大悦而心不已复召王孙骆问之骆曰臣鄙浅不能占东掖门亭长长城公弟公孙圣多见博观知鬼神之情状愿王问之王乃召公孙圣圣伏地而泣其妻谓曰子何性鄙今王急召乃涕泣乎圣曰悲哉非子所知今日壬午时加南方命属上天不得逃亡非但自哀诚伤呉王吾受道十年隐身避害欲绍夀命不意急召中世自弃故悲与子相离耳遂诣姑胥台呉王告其梦圣曰臣不言身名全言之必死于王前臣闻章者战不胜败走傽偟也明者去昭昭就也入门见防蒸而不炊者不得火食也两黒犬嗥以南嗥以北黒者隂也北者匿也两鋘殖宫墙者越军入呉伐宗庙掘社稷也流水汤汤越宫堂者宫室墟也后房皷震箧箧者坐太息也前园横生梧桐者梧桐心空不为用器但为肓僮与死人俱也愿大王按兵修徳遣下吏肉袒徒跣稽首谢于勾践国可安存身可不死呉王怒曰吾天之所生神之所使顾力士石番以鐡锤击杀之
　　姚光呉人有火术呉王临试之积薪数千束裹之因猛风而燔薪尽光端坐灰中振衣而起把一卷书呉王视其书不能解也
　　赵逹呉人【或曰河南人】少从汉侍中单甫学九宫之术能应机立成问对若神至计飞蝗射无不中或难曰飞者固不可校此殆妄耳逹使其人取小豆数斗播之席上立知其数尝过故知为之具食且曰仓卒乏酒又无嘉殽逹取盘中只箸再三纵横之乃言卿东壁下有美酒一斛鹿肉三斤何以辞无酒殽主者笑曰以卿善射特相试耳又书简上作千万数着空仓中封之令逹筭之逹云其数有名无实其精微如此呉主孙权呉太平二年长沙大饥杀人不可胜数孙权使逹占之曰天地川泽相通如人四体鼻衂灸脚而愈今余干水口暴起一洲形如鳖食彼郡风气可祠而掘之权乃遣人祭以太牢断其背长沙饥遂止逹死权究其术秘不出发棺求之竟无所得
　　呉泰能筮会稽卢氏失博山香炉使筮之泰曰此物质虽为金其象实山有树非林有孔非泉阖闾晨兴见发青烟此香炉也语其处求得之
　　禇郡人年七嵗善棊及长冠絶当代父荣期与臧质同逆从诛何尚之谓之奕妙冠古今因父受戮特痛惜之
　　禇思荘以善奕名世琅琊王抗第一品思荘与会稽夏赤松第二品夏思速善于大行思荘思迟巧于鬬宋文帝时羊保为会稽帝遣思荘与保戏因制局图还于帝前覆之齐髙帝使思荘与王抗对奕自食时至暮一局始竟上倦遣还省至五更方决抗睡于局后思荘逹旦不寐思荘所以品第致髙縁其用思深久人不能当二人并官给事中
　　杨惠之初与呉道子同师学画见道子艺成惠之耻焉更为望工遂为天下第一手故中原多其手制山水之壁为昆山慧聚寺毘沙门天王像形模如生其傍二侍女尤佳徐林尝记其像谓得望工三昧戒后人不可妄加修饰后果为俗工修治遂失初意
　　席谦郡人梓州肃明观道士善棊杜甫诗云席谦不见近弹棊
　　朱景环筭术精妙设肆盘门驿贞明中广陵王钱元璙镇呉环上书云到任当三十年安寕元璙未信命焚之至天福辛丑记其事召问之景环曰曩固言矣及期薨时有顔规本郡之五工也王尝召景环问遁甲事规解五便防熟闻之他日质于景环遂精其术王尝欲享庙规上书言翌日利五皷之前如寅时则杜门在南不可出入不聴果寅时王车出南门鏁钥坏又不能啓遂破钥而出由是知其神验乃以为军师
　　张珙妙于刋镵赵竦为两浙漕日以重定王会图方一尺有半字如蝇头而体制精楷俾珙刋之三年而成
　　僧妙应俗姓童氏淳熈中居龙兴寺尝模庐山王瀚须菩提像于寺中其隂作五百尊者笔法竒古又于虎丘作石观音像亦佳
　　祝庶几郡人通象纬之学累赴乡举不中第景徳中求试所习以为司天灵台郎
　　李珣呉人善律厯绍圣二年曽肇为滁州守命珣为漏壶以顺昼夜时咸则之
　　丁真一呉郡道士善制墨面云中子
　　王惟清制墨面云净名斋幕云姑苏山人王惟清又二品襄阳米元章家所造
　　胡舜申绍兴间自绩溪徙于呉通风土隂阳之术世所传江西地里新法出于舜申尝行郡四郭而相之以为蛇门不当塞作呉门忠告一篇文载城池条
　　范畴字复初本金华人尝为洞霄宫道士得江西张九牛蓍易之占神妙莫测杭有无借子胡婆夀负罪而逃官督捕严捕者即畴求筮爻成畴曰可于北方树木中得之如言迹至临平果获于空杨树中遂系狱后会赦出欲报畴持刀晨叩畴门绐以卜欲赚出杀之畴决以占知其将不利于已隔门谓之曰欲问卜可掷下手中刀胡闻之骇服犹以刄画其门而去畴由是来苏避之寓乗鱼桥设肆疑者来问莫不神验
　　朱珪字伯盛昆山人师呉睿大小篆尤善摹刻尝取王厚之赵孟頫吾衍三家印章谱説并睿与已所制印文篆例为书曰文集考又有名迹録即珪素所刻名文也性孤洁不娶而终
　　袁遇昌居呉县木渎善望化生摩睺罗每埴一对价三数十缗其衣襞脑□按之蠕动遇昌不传其子艺遂絶【互见土产】
　　王某者郡中漆匠也至正间尝以牛皮制一舟内外饰以漆解卸作数节载至上都游漾滦河中可容二十人上都之人未尝识舟观者异之又尝奉防造浑天仪可以折叠便于收藏其巧思出人意表遂命为管匠提举











　　姑苏志卷五十六
<史部,地理类,都会郡县之属,姑苏志>
　　钦定四库全书
　　姑苏志卷五十七　　　　　明　王鏊　撰
　　人物二十【游寓】
　　澹台灭明字子羽孔子弟子南游至江从弟子三百人设取予去就名施乎诸侯索隐注呉国东南有澹台湖即其遗迹也
　　东方朔厌次人久在呉中为书之师数十年武帝时上书説便宜拜为郎至昭帝时人或谓圣人或谓凡人作深浅显黙之行或忠言或诙语莫知其防详见汉书
　　梅福字子真夀春人成帝时上书言大将军王凤专势擅朝再上书以为宜建三统封孔子之世为殷后皆不纳福居家常读书养性为事王莽专政福一朝弃妻子去九江至今传以为僊其后有人见福于会稽者变姓名为呉市门卒
　　梁鸿字伯鸾扶风平陵人家贫尚气节尝作五噫歌肃宗闻而非之求之不得易姓名挈妻子适呉依大家臯伯通居庑下为人赁舂每归妻为具食不敢于鸿前仰视举案齐眉伯通察而异之曰彼佣能使其妻敬之如此非凡人也乃舎之于家疾且亟告主人曰昔延陵季子子于嬴博之间不归乡里慎勿令我子持丧归去及卒伯通为于要离塜傍曰要离烈士伯鸾清髙可令相近毕妻子归扶风
　　桓谭字文林沛郡人荣五世孙也仕郡功曹后举孝亷有道方正茂才三公并辟皆不就初平中避地会稽【按东观记桓礹到呉郡扬州刺史刘繇振给谷食衣服所乏者悉不受及适会稽止山隂相故钟离意舍太守王朗给梁食布帛临去一无所留焉】
　　蔡邕字伯喈陈留人仕汉左中郎将从朔方还避怨于呉顾雍从学琴书呉人有烧桐以爨者邕闻火烈之声知良木也材以为琴果有美音而其尾犹焦时名焦尾琴详见后汉书
　　戴逵字安道谯国铚人善琴书会稽多名山故世居剡下晋孝武帝时以散骑常侍国子博士累徴辞父疾不就郡县敦逼不已乃逃于呉内史王恂有别馆在武丘山逵潜诣之与珣游处积旬号为呉中髙士会稽内史谢虑逵逺遁不返请絶召命逵复还剡时会稽谢敷字庆绪澄靖寡欲入太平山十余年召皆不就初月犯少微少微一名处士星占者以为隐士当之逵有美才人或忧之俄而敷死故会稽人士以嘲呉人云呉中髙士求死不死逵子颙【逵弟遯字安丘以武力显】
　　颙字仲若及兄勃竝受琴于父桐庐县多名山兄弟因留居止勃疾患医药不给颙欲干禄以为养乃求海虞令事垂行而勃卒乃止复出居呉下呉下士人共为筑室聚石饮水植林开涧少时繁密有若自然乃述荘周大防着逍遥论礼记中庸篇三呉将守及郡内衣冠要其同游野泽堪行便去不为矫介众以此多之宋元嘉中徴竝不就衡阳王景季镇京口长史张邵与颙姻通迎来止黄鹄山有竹林精舎颙憇于此间文帝每欲见之谓黄门侍郎张敷曰吾东廵之日当宴戴公山下也【按颙女妻邵之子敷寰宇记云勃字长云】
　　禇伯玉字元璩钱唐人卓有隐操居剡瀑布山下三十余年王僧逹为呉郡礼致之停车信宿交数言而退寕朔将军丘珍孙与僧逹书曰闻禇先生出居贵馆此子灭景云栖不事王侯有年载矣自非折节好贤何以致之僧逹答曰禇先生从白云游旧矣冀其来比谈芝桂借访薜萝若已窥烟液临沧洲矣唐丘丹诗云还同禇伯玉入馆忝州人
　　张祜字承吉南阳人寓居苏州有诗名白居易刺杭时江东进士多奔杭取解属时以素望取士祜自意必首荐既而徐凝冠多士祜遂偃蹇不随乡试令狐楚镇天平表祜新旧格诗三百篇以献祜至京师为元稹所抑寂寞而归尝自号钓鼇客会昌初李绅节度淮南壮其为人厚加礼致祜长于宫词掖庭多吟讽之杜牧守池与祜为诗酒友寄诗云谁人得似张公子千首诗轻万户侯当时以为故实大中间卒于丹阳
　　张景修字敏叔常州人治平进士寓居郡中少刻苦作诗至老不衰初为浮梁令邑子朱天锡以神童应诏景修作诗送之天锡到阙忘取本州公据为礼部所拒因击登闻皷缴景修所送诗为证神宗一见大称赏之语王珪曰恨四方有遗材趣令召对珪言不欲以一诗召人恐长浮竞俟其秩满赴部令中书籍记姓名比景修罢官而神宗崩矣景修厯官三朝两为宪漕五典郡符每登对上必问卿作朱童子诗试为举似由此诗名益着官至祠部郎中卒年七十余有诗集藏于家子汉之知昆山县
　　米芾字元章襄阳人爱润州山水结海岳庵尝游寓于呉子友仁官于是女亦归于是故宋史称为呉人
　　贺铸字方回卫州人孝惠皇后族孙防不羣长七尺面鐡色眉目耸防喜谈当世事不少假借虽大权贵小不合意极诋无遗辞人以为近侠博学强记工五言深婉丽密如次组绣尤长于度曲掇拾人所弃少加櫽括皆为新竒自言吾笔端驱使李商隐温庭筠当奔命不暇诸公贵人多客致之或从或不从其所不欲见终不贬也厯和州管界廵检李清臣范百禄苏轼荐改承事郎监北岳庙鄂州宝泉监通判泗州迁太平州管勾亳州明道宫乞致仕从臣荐起之管勾洞霄宫复致仕卒年七十四铸监太原工作有贵人子同事骄倨不相下铸亷得盗工作物屏侍吏闭之密室以杖临责贵人子骇谢有之铸曰能从吾治免白发即起自其肤杖之数下其人叩头祈哀铸大笑释去自是诸挟气力颉颃者皆不敢仰视时米芾以魁岸竒谲知名铸以气侠雄爽适相见后每相遇輙瞠目抵掌论辩锋起终日各不能屈谈者争传为口实然为吏极细在筦库尝自会计室罅漏逆奸欺无遗察治戎器坚利为诸路冠职廵逻日夜行所部嵗裁一再过家盗不得发摄临城令三日决滞讼数百邑人骇叹观其肮脏任气若无所顾忌者然遇仕进会恒如临不测渊其虑逺乃如此自食祠禄退居呉下升平桥及横塘别墅稍务引逺世故无复轩轾如平日藏书万余卷手雠校无一字误家贫贷子钱自给有负者輙拆劵与之秋毫不以丐人建中靖国间黄庭坚自黔中还得其江南梅子之句以为似谢晖有东山乐府五百首庆湖遗老集二十卷
　　苏舜钦字子美铜山人唐相颋之后祖易简参知政事父耆工部郎中直集贤院有才名舜钦少有大志状貌怪伟当天圣中文体多偶对独舜钦与穆修好为古文歌诗一时豪俊从之游初以任补太庙斋郎调荥阳尉玉清昭应宫灾舜钦诣登闻皷院上疏极陈得失景祐初举进士改光禄寺主簿知长垣县迁大理评寺监在京店宅务康定中地震诣匦言事甚切直庆厯中以范仲淹荐为右集贤校理监进奏院舜钦娶杜衍女衍时与仲淹富弼在政府引用闻人欲更张庶事御史王拱辰等不便其所为会进奏院祠神舜钦与刘巽輙用鬻故纸公钱召妓乐夕会客拱辰讽其属劾奏因欲摇动衍于是舜钦巽坐除名同时会者皆知名士因縁得罪逐出四方十余人拱辰等喜曰吾一网打尽矣五年来寓苏州友人韩维责以离先世居隔絶亲友舜钦报书曰防责以兄弟在京师不以义相就独羇外数千里自取愁苦予岂无亲戚之情会合之乐安肯舎安逸而甘愁苦哉昨在京师不敢犯人顔色不敢议论时事随众上下心志蟠屈固亦极矣不幸适在疑嫌之地不能决然早自引去致不测之祸捽下吏人无敢言共起谤议被废之后喧然未巳更欲寘之死地然后为快来者徃徃钩言语欲以传播故闭户不敢见如避兵冦偷俗如此安可久居其间遂超然远举羇泊于江湖之上不惟衣食之累实亦少避机穽也况血属之多资入之薄常相团聚可乏衣食乎不可也可闭关常不与人接乎不可也与之言必与之还徃人人皆如持国则可不迨持国者必加酿恶言喧布上下使仆不能自明则前日之事末为重也都无此事亦终日劳苦应接之不暇寒暑奔走尘土泥淖中不能了人事羸马饿仆日栖栖取辱于都城使人指背讥笑哀悯亦何顔面安得不谓之愁苦哉此虽与兄弟亲戚相逺而伏腊稍足居室稍寛无终日应接奔走之劳耳目清旷不设机闗以待人心安闲而体舒放三桑而眠髙舂而起静院明之下罗列图史琴尊以自愉悦有兴则泛小舟出盘阊二门吟啸览古于江山之间渚茶野酿足以销忧莼鲈稻蠏足以适口又多髙僧隐君子佛庙絶胜家有园林珍花竒石曲池髙台鱼鸟留连不觉日暮昔孔子作春秋而夷呉又曰吾欲居九夷观今之风俗乐善好事知余守道好学皆欣然愿来过从不以罪人相遇虽孔子复生是亦必欲居此也以彼此较之孰为然哉人生内有自得外有所适固亦乐矣何必髙位厚禄役人以自奉养然后为乐今虽侨此亦如仕宦南北安可与亲戚尝相守耶余窘廹势不得如持国意必使我尸转沟洫肉餧豺虎而后以为安所义何其忍邪诗曰凡今之人莫如兄弟谓兄弟以恩急难必相拯救后章曰丧乱既平既安且寕虽有兄弟不如友生谓友朋尚义安寕之时以礼义相琢磨予持国外兄弟也急难不相救又于未安寕之际欲以义相琢磨虽古人所不能受予欲不报乃虑吾持国也后二年得湖州长史卒年四十一丹徒石门山所着沧浪集十五卷时海内皆慕舜钦在朝数论事居苏州得呉越故家池馆买水石作沧浪亭益务读书为歌诗以泄愤懑善行草每酣酒落笔争为人所传宝其雅逸旷远人以比李太白之在江东也嘉祐初韩奏追复元官妻杜有贤行子泌字进之湖北运使
　　尹焞字彦明洛阳人师事程頥应举发策议诛元祐党人不答遂弃去授徒洛中靖康初布衣召不至褒号和静处士梅执礼胡安国等奏请优加旌擢不报金人防洛阖门被害焞死复苏刘豫以礼聘之溺水逃去自商州奔蜀至阆绍兴五年以崇政殿説书召凡二十辞八年冬始入见除秘书郎明年迁太常少卿权礼部侍郎除徽猷阁待制提举万夀观辞不已遂奉外祠即寓平江虎丘西庵时年七十矣卒于会稽寓舎
　　张子顔字几仲循王浚之子寓居平江乾道中以敷文阁待制知信州淳熈中移知绍兴除显谟阁直学士与祠再知镇江府奏蠲丹阳夫役民甚徳之
</div>
    <div class="pagination">
<a href="姑苏志_page64.html">上一页</a><span>...</span><a href="姑苏志_page60.html">60</a><a href="姑苏志_page61.html">61</a><a href="姑苏志_page62.html">62</a><a href="姑苏志_page63.html">63</a><a href="姑苏志_page64.html">64</a><span class="current-page">65</span><a href="姑苏志_page66.html">66</a><a href="姑苏志_page67.html">67</a><a href="姑苏志_page68.html">68</a><a href="姑苏志_page69.html">69</a><a href="姑苏志_page70.html">70</a><a href="姑苏志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
