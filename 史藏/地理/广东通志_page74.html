<!DOCTYPE html>
<html>
<head>
    <meta charset="UTF-8">
    <title>广东通志 - 第 74 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 74 页/共 352 页</h1>
    <div class="content">　　明月冈　在城南六十五里山有白石圆如白璧月夜有光
　　七星冈　在明月冈之前七冈相连宛如七星
　　铜砂山　在城西南七十里
　　同冠峡　在城西北七十里其下有水源于黄莲山峡今平爲同冠村
　　水阳溪　在城南其水经同冠与湟水合流其源出于星子之红岩山下经连州至县城
　　斟水　在城北二里其水流至东岩西循皷道与洭水东南合阳溪入于海
　　龙阪滩　在城南十里旁有温泉
　　龙宫滩　在城南十五里
　　洭水　在城南十五里其水自韶之乳源东南流合香山泉至莲塘入于斟溪爲青莲水其下爲凤凰滩清霜滩复流十里爲三峡
　　同冠水　在同冠峡之下东流与湟水合
　　连山县
　　山文笔山　在城北其峰峻峭视之如笔架
　　象山　在城南二里状若象然
　　巍峩山　在城东四里【各旧志城南四十九里误】以高峻得名长迳山　在城东四里下有长迳水至湟川合流悭山　在长迳山当道而立行者至是必囘头俛身而入俗呼囘头石【旧志未载今查出】
　　天堂岭　在城西北三十里
　　钟留山　在城北三十里高数百丈周百余里状如钟【旧志作中留山】
　　大龙山　在城南四十里【旧志城北八十里误】高数百丈周围五十余里冈峦廻盘其状如龙
　　黄莲山　在城南四十里旧因产野黄莲得名
　　锦坑山　在城北四十里【旧志未载今查出】
　　天梯山　在城北五十里高数百丈周约一百里山势高耸中有石梯故名
　　大雾山　在城西北七十余里高凌霄汉常有雾气因名
　　大帽山　在城西北八十里以形名高约数百丈周围一百余里
　　巾子山　在城西北八十里高数百丈周约百余里形如巾子
　　钟山　在城西九十里【旧志未载今查出】
　　长叶山　在城西北一百里岩洞盘鬰猺獞居之下有长叶水
　　水白沙水　在城东五里源自本乡山出湟川合流【旧志末载今查出】
　　上吉水　源自良溪山室黄南出贺县合流【旧志未载今查出】横水　源自本山坑水至县出湟川【旧志未载今查出】
　　大龙水　在城西北九十里流出湟川
　　小龙水　在城西北九十里源自湖广江华县合青梅二水至北爲韶陂水又东南合上吉水入漓水
　　梁峝水　在城西北一百里至黄南合流出贺县【旧志未载今查出】














　　广东通志卷十三
<史部,地理类,都会郡县之属,广东通志>
　　钦定四库全书
　　广东通志卷十四
　　城池志
　　环岭而城滨海而池粤地为
　　天朝南境洵万里金汤哉徃称设险守国务在崇雉堞
　　濬濠沟我
　　国家大一统抚有方夏爰及海隅举殊甸而纲维之髙深见矣诗曰万邦之屏之屏之翰险云乎哉志城池
　　各府【城池分编县有不载池者本无池也旧城有今废而址存者仍考入卫所附近纪之】
　　广州府城【周赧王初粤人公师隅为越相度南海筑城号曰南武任嚣赵佗相继増筑是为越城周廻十里以髙固昔相楚时有五羊含穗遂称五羊城汉筑番禺城于郡南五十里西接牂牁江为刺史治建安十五年刺史步骘辟番山之北广故越城筑而固之二十二年复徙治焉呉分交广广州刺史仍治此而交州刺史徙治龙编唐天祐末清海军节度使刘隠以南城尚隘凿平禺山以益之宋庆厯四年经畧使魏瓘于城角得古砖有铭云委于工瓘以为已应遂加筑子城周环五城兼修雉堞皇祐四年侬智髙冦大通港遥望城坚不得逞而去朝廷以瓘有备除集贤院学士再知广州筑东西南瓮城门南曰镇安西曰朝天东南曰步云东曰行春西南曰素波又改朝天为有年步云为冲霄熙宁初经畧使吕居简转运使王靖重修东城居简得古越城遗址复谋筑之防移荣阳朝京师上其事诏转运使王靖成之袤四里为三门南曰迎薰北曰拱辰东曰震东与子城行春门相接是为东城合子城为一熙宁四年经畧使程师孟筑西城其周十有三里城广一百八十步高二丈四尺为门七东南曰航海南日朝宗曰善利曰阜财西曰金肃曰和丰北曰就日后方大琮改就日为朝天绍兴二十二年经畧使方滋修三城是年秋章贡盗起将宼广州经畧使方滋以三城雉堞圯剥乃加增缮并及井干烽橹亦各坚完盗遂宵遁嘉定三年经畧使陈岘筑鴈翅城东长九十丈西长五十丈上建高楼东曰畨禺都防西曰南海胜观三城旧有楼橹共一千八百四十有一嵗久不全岘重建敌台三百四十七其后摧剥绍定二年经畧方大琮仍于旧址剙团楼七十五炮台四并修城门雉堞端平二年经畧使彭修复三城楼橹又修外城三千三百有六丈女墙四千四百九十二丈子城六百三十有三丈女墙九百一十七新瓮城门十有四门屋敌楼九十有七开庆元年经畧使谢子强大修城壁城外筑羊马墙高六尺许鴈翅城下隙壤植以水栅翼而至海元至元十五年诏平广州城隍三十年修复之明洪武十三年永嘉侯朱亮祖都指挥使许良吕源以旧城低隘请连三城为一辟东北山麓以广之城周三千七百九十六丈计一十五万一百九十二步高二丈八尺上广二丈下广三丈五尺为门七曰正北稍东曰小北曰正东曰正西曰正南稍东曰定海西曰归徳城楼七敌楼七警铺九十七雉堞一万七百城东西之外因旧浚池惟北一面枕倚岭峤乃于正北门外筑瓮城以蔽之于东门之北城下置小水闗防以石柱以疏城渠之水北城上有粤秀山山左建楼五层名曰镇海洪熙元年奉诏大修广州城成化二年总督左副都御史韩雍谋于镇守太监陈瑄右副都御史陈濂左布政使张瑄按察使夏埙筑南城归徳二门月城城各延三十八丈上俱建层楼下辟三门壁垒完固视旧有加治十六年三司以东西月城渐頺请于巡抚都御史潘蕃命广州府知府袁燫指挥韩雄协同修之城周围二千七百一十七丈高三丈五尺镇海楼一角楼四城楼九窝铺七十七雉堞二千二百七十九为门七曰正南日定海曰正东曰大北曰小北曰正西日归徳门内之左右为兵马司者一十有四其西北自东皆距濠堑长二千五百五十六丈濠之西东则各疏水闗一嘉靖十三年增筑定海门月城四十二年都御史吴桂芳剙筑自西南角楼以及五羊驿绕环至东南角楼新城以固防御万厯二十七年于正南门迤东辟门一顔曰文明　国朝顺治四年冬总督佟养甲筑东西二翼城各长二十余丈直至海傍厚一丈五尺各为门一康熙八年巡抚刘秉权开文明门九年垜墙炮台马路等处共頺三百余丈平藩修复是年水五仙门复倾一十余丈知县陈万言高去侈修葺十一年归徳门城頺三十余丈知县桂冲云王之麟修复二十五年巡抚李士正倡捐修城池又开复文明门以兴文运并修文明门及城楼】
　　池【宋大中祥符中邵知广州始凿濠为池以通舟楫庆厯中魏瓘再知广州环城浚濠熙宁初王靖成东城复濠其外嘉定三年经畧使陈岘重濬之长一千六百丈东西置闸嵗久湮塞开庆元年经畧使谢子强复拓之广二十丈深三丈东西坝头甃以石复自蒲涧太霞洞导泉水西入于韸韸水又西入于粤秀山之左筑堰潴之深二丈余以渰浸州后之平地南开小窦隘则泄之于濠近年决其堤纳之于濠遂田其故地属之官南濠在城楼下限以闸门与潮上下古西澳也景徳年间经畧使高绅所辟纳城中诸渠水以逹于海淳熙二年经畧使周自强复濬之嵗久复湮嘉定三年经畧使陈岘复开自外通舟楫以逹于市旁翼以石栏自粤楼至闸门长一百丈濶十丈自闸至海长七十五丈绍定三年经畧使方大琮又浚之宝祐元年经畧使李迪复自擢甲巷开浚至闸口又加深焉清水濠在行春门穴城而逹诸海古东澳也长二百有四丈广十丈东濠在郡东明洪武三年永嘉侯朱亮祖连三城为一因旧浚濠周二千三百五十六丈五尺惟北一面枕山未浚成化三年提督军务左副都御史韩雍巡抚右副都御史陈濂议欲连北山凿之太监陈瑄考旧志以广地脉发迹在此濠之恐非宜遂寝其役惟浚东濠二百六十五丈深丈有六尺地脉因瑄不断人服其识西濠在郡城西宋经畧使陈岘浚濠通江建东西二闸及元至元中宣慰使沙克嘉巴勒始建木桥高跨西坝以通往来名曰太平桥明洪武以后屡修之成化八年都御史韩雍改砌以石濠自西流逹江舟楫出入虽海风大发不能为患嘉靖五年巡按御史涂相从郡人彭泽议分东南展流迳西直入于海建大观桥其上后提督都御史戴燿巡按御史李时华开复太平旧濠绕新城而南逹于珠江实为防省永利通判冯运吉南海知县王循学番禺知县穆天顔督理古渠有六脉渠通于濠濠通于海所谓六脉者草行头至大市通大古渠水出南濠一净慧寺街至观堂巷擢甲巷新店街合同场番塔街通大古渠水出南濠二大市街至诗书街通仁王寺前大古渠水出南濠三大钧市至盐仓街及小市至盐步门通大古渠四按察司至清风桥水出桥下五子城城内出府学前泮池六六脉通而城中无水患宜疏濬之水闸在旧东西鴈翅城濠口嘉定三年经畧使陈岘所剙嵗久圯坏绍定三年经畧使方大琮因旧地增筑之两岸石甃各长二十余丈中为重闸濶丈余以通舟楫淳祐四年东闸摧剥方大琮筑而新之洪武十三年展筑城池改甃濠南旧水闗广仅六尺闗下铁石柱闸凡用两重以严防御　国朝康熙二十二年布政使郎廷枢疏濬南流复通舟楫】
　　韶州府城【周回九里三十步高二丈五尺基广二丈中广一丈五尺上广一丈吴末始筑于正水东莲花岭下唐刺史邓文进移于武水西南地势卑下梁干化初大水淹没郡录事李光册始徙于武水东南汉刘防时刺史梁裴始筑州城宋皇祐绍熙间增修敌楼九十有八宝元二年知府常九思重修明洪武三年知府徐真复建五门曰湘江曰干曰东曰南曰西西门即古望京楼永乐初城圯楼坏十五年千户赵铭修之天顺七年防政刘炜都指挥裘忠涖韶州重作五门城楼成化四年都御史韩雍命千户赵雄推官余铎剙串楼一千一百五十三敌楼二十六治十四年知府曾焕拟以官濠房塘租百余两为修城需勒石纪于凝青堂西嘉靖四年知府唐升修筑倾圯二十余处各门敌楼共六百有竒嘉靖二十年知府符锡重修串楼三百五十及五门大楼东曰闻韶西曰镇逺新开曰望京湘江门曰迎恩南曰阜民　国朝康熙十六年北门添筑子城一重高三丈五尺四十七年知府薛载徳改为阳城五十二年知府胡范修复隂城雍正五年知府黄文炜捐赀自东至西筑堤九十丈高五尺零】
　　池【东南六百一丈西临武水无濠北二百十六丈东北四百四丈明万厯四十四年洪水决西城而入随即修复天启四年知府吴兆元另开新东门崇祯九年稍徙去数十武令巽水隠通泮池　国朝康熙十六年开北门濠一道深濶二丈四尺长八十丈】
　　南雄府城【周回七百二十七丈高二丈五尺五寸新城广一千一百三十一丈七尺宋皇祐四年知州萧渤辟之为门三东曰春熙西曰凌江南曰政平淳熙五年知州李嵘修嘉定七年刘公亮十三年孙崈十七年赵汝钥相继重修绍定六年张友重修元至正十七年路总管玛拉希重修明初镇守指挥王璵修改三门为东西南谓之斗城增筑外郭三百四十丈崇一丈有竒厚称之东南北各开小门成化二年巡抚都御史韩雍檄知府罗俊石甃之五年属佥事陈贵自小北门至牛轭潭筑土城三百余丈沿河固以水栅十二年斗城西河决知府江璞筑堤御之正徳三年知府江璞易以瓴甋九年知府李吉增女墙六尺门其东曰賔旸谓之新城嘉靖间知府伍箕何岩郑朝辅相继修　国朝顺治八年内外二城倾倒知府郑龙光修十三年大水斗城故城新城俱陷水城全圯知府陆世楷修康熙十五年内外城俱頺圯二十四年郡守董居易修三十四年知府罗衍嗣开文明门雍正七年总督奉行督修】
　　池【广一丈濶如之周围丈尺与老城同新城无濠】
　　惠州府城【宋元旧基甚隘明洪武三年知府万迪率千户朱永拓之高二丈二尺周围一千三百二十六丈为门七曰惠阳曰合江曰东升曰西湖曰朝京曰横冈曰防源上为敌楼嘉靖十七年飓风倾圯雉堞二十年知府李玘修三十五年知府姚良弼通判吴晋增筑之军城自水门起至小西门都督坊止长三百八丈民城自本坊起至武安坊止长三百五十七丈各增高三尺三十八年知府顾言增修　国朝顺治八年重修康熙二十四年知府吕应奎重修城垣门楼窝铺砌筑内外城脚马路并水闗炮台咸新之雍正七年提督奉行督修】
　　池【东北临江西临湖】
　　潮州府城【旧有子城依金山由北而南绕以濠东临大江外廓以土为之宋绍兴十四年知州李广文乃移近循濠流旧址甃砌绍定端平间知州王允应许应龙叶观相继甃筑为门十有一元大徳间总管大中怡理修东城之濵溪者谓之堤城明洪武三年指挥俞良辅辟其西南筑砌以石改门为七谓之鳯城城高二丈五尺基濶二丈五尺城面一丈五尺周围一千七百六十三丈东距溪曰广济曰上水门左有涵洞一通引韩江水入郡学泮池经太平桥绕县治过潮头桥透西湖出三利溪久为民居填塞曰竹木曰下水南曰南门前有涵沟通韩水过城西出三利为乡民灌溉田畴西曰安定门左有水闗一座引韩江水入下水门经开元寺绕小金山防大街新街西街诸巷沟水而出西闗门原广五六尺深亦如之久被民居填淤北曰北门门各有楼内有兵马司东西南北四门今增为义仓外罗以月城城有敌楼台四十四座窝铺六十七间雉堞二千九百三十二治八年大水冲决城垣一百六十余丈同知车份筑砌嘉靖十三年知府汤冔重建南门城楼万厯二十四年佥事王一干修砌外城马路石基国朝康熙十七年提督侯袭爵潮镇马三竒佥事仇昌祚知府林杭学防议将西湖山周围建置腰城五百一十五丈高一丈寛六尺门四雍正七年潮州总兵奉行督修】
　　池【宋庆元三年术家谓濠西流不利惑其説者凿堤为三闗取廊门石甃之决河流东入于溪地势东仰西流如故五年溪流暴涨水溃堤知州沈杞率居民负土石塞之濠复故流日久民多侵居填塞过半开禧元年知州赵卿防将正濠稍加疏辟水复导流广七尺有竒延袤一千二百余丈环西南北三面合西湖通三利溪有水闗石桥二所惟东枕韩江】
　　丰顺镇城【明嘉靖末丰政都弗靖隆庆初筑城设通判一员驻镇继盗平通判仍居郡城明末设把总一员募兵百名汛守原系饶镇吴六竒祖居太平公馆建在城外】
　　肇庆府城【宋皇祐中侬智高反始筑子城仅容廨宇政和三年郡守郑敦义筑石城周八百七十一丈高二丈濶一丈四门东宋崇西镇西南端溪北朝天明洪武初江西行省郎中黄本初署府加筑后千户郭纯以城南濵江甃涯以石高平城址用防溃陷天顺间知府黄瑜浚濠立栅外树以刺竹内环以敌楼成化元年增城上串楼八百一十间三年建披云楼城上西北旧址四年建南门楼五年建东西二门楼及四隅角楼叅将杨广建北门楼十年知府李璲以披云楼近濠增砖城七十余丈厚一丈高并旧城改四门东庆云西景星南南薰北朝天正徳六年知府程杲重修串楼嘉靖七年兵备佥事李香与知府郑璋撤串楼修雉堞万厯三十九年风雨城东北隅倾陷兵备佥事皇甫涣与知府徐鹢修崇祯二年西门楼圯知府陆鏊修　国朝康熙八年飓风四角楼基俱圯知府史树骏修十二年风雨飘毁城堞总督金光祖捐俸重修】
　　池【自西门城外绕而北各深一丈濶十丈周四百五十八丈过北门桥至东门谓之外濠自西门城内起小水通窦过南门街至清军馆后谓之上濠复通窦过塘基头街下注谓之下濠下濠通窦出城接外濠逹江自西门石嘴引江而入谓之西濠舟楫避涛古澳在东门外通江可以藏舟避风后为潮沙所壅宋乾道六年郡守曹总修复澳田千亩自东门水埠头起至天宁寺前接内濠逹江乃其故址亦谓之外濠先城东西外街皆靠城边知府夏应台俱改出近濠至北门止自此文运渐兴城北外濠旧从西门外绕披云楼后转东万厯三十七年知府陈濂以府治龙脉自西来命工筑塞培脉分北濠为两截城北内濠原有监军道左渠消水日久民作铺其上淤塞三十八年知府江中楠尽拆铺修濬崇祯二年知县张明熙复濬之】
　　高州府城【唐始筑土城宋元因之明洪武初千户陈富张真俱拓以砖周六百十四丈高丈四尺门五上有楼东迎阳南广济西通川北北门小西门成化初东南北门楼宼毁小西门塞知府孔镛指挥欧磐复建后指挥李信增四尺千户潘英创串楼六百嘉靖初知府庄科始廓城东包环邑庠入城中周围砌筑子城十一年署府事肇郡同知林春泽塞小西门十三年佥事黄澄废子城为敌楼二十七所是年知府石简塞旧南门作新南门改曰高明由濠岸西行转南合旧门通衢十五年知府郑纲辟南街直行稍转而西接通衢建门曰履坦二十五年知府欧阳烈复启小西门扁曰高辛嘉靖二十六年知府欧阳烈重修三十六年大水西南隍防倾及城西南楼基亦浸塌是年冬知府欧阳烈乃自大西门至旧南门埠丛桩实土填筑隍防修整南楼万厯间知府熊廷相开旧南门于小西门外建楼一座加门一重四十二年知府曹志遇将新南门遗址铲去悉复旧制天启间叅议苏宇庶以古东门利于离明遂复旧东门　国朝康熙十七年将军舒恕防同高雷总兵马云程修整四城楼橹于城脚环树排栅】
　　池【深一丈二尺濶加八尺东南北及小西门俱如之独大西门以长江为濠堑明成化三年知府孔镛守备指挥欧磐复濬之广三丈深一丈六尺　国朝康熙十七年修濬东南城濠深广倍于旧】
　　廉州府城【在廉江东创于宋修于绍圣皆土筑明洪武三年百户刘春增筑西城六百九丈五尺是为旧城二十八年指挥孙全复移东城百五十丈增广土城四百一十八丈宣徳间指挥王斌砖甃之是为新城门三东曰朝天西曰金肃南曰定海内列兵马司防成化元年陷于贼二年知府林锦指挥徐宁修新城林锦寻陞兵备海北命指挥张福增拓旧城百四十六丈敌楼串楼八百九十有六南北楼谯楼各五筑西门月城嘉靖二年知府韩鸾增高三尺重修串楼十七年雨西城圯知府张岳筑十九年飓风串楼壊知府陈健修二十一年知府詹文光去串楼筑雉堞为阳城三十四年知府何御增设东南二门月城隆庆二年同知昌应防建敌台九知府徐栢修城楼万厯七年知府周宗武修葺自南而西北四百三十六丈增高者百余丈置窝铺一百零六十年知府沈应科复修自北而东南亦四百余丈增高者二百丈易雉堞修城楼崇祯八年圯于水九年复圯于飓风俱知府郑抱素捐赀修　国朝顺治十八年知府孙昌裔修复西门城大楼康熙四年总兵张伟修复东门城大楼六年淫雨坍塌知府徐化民修十年飓风倾塌西门月城及四面垜墙共十余丈知府徐化民倡捐督率合浦县知县游名柱刻期修竣十一年知府复捐修府后城楼其门楼四座东西南月城小楼三座串楼二十四间窝铺六十三间墪台四间府后楼一间望楼一百个笔架垜一千六百六十九个二十六年知府佟国勷知县杨防捐修西城门较前高三尺并城楼窝铺六十年知府徐成栋修葺城垣建复三城门楼阁雍正四年风雨坏北城八丈南城五丈知府蒋杲捐修七年布政使奉行督修】
　　池【周围一千五十一丈濶二丈五尺深七尺明宣徳间指挥王斌浚成化二年知府林锦指挥徐寜浚外濠七百九十五丈深倍于前】
　　雷州府城【筑于南汉刘岩时初汉建武中伏波将军马援始筑徐闻城梁改南合州唐又改雷州迁徙未定至南汉始建于此甓城甚隘宋至道二年知州杨维新始筑子城周围一里绍兴四年知州王趯复筑外城作女墙辟四门工未就而去十年黄勲继之改为砖甓亦未就去十三年朝奉郎赵伯柽始毕前工嘉定五年知州王洽复葺内外二城淳祐十年知州储擢复修二城造四楼元至顺中廉访佥事吕珫元统中佥事张添睡郭思诚各加修饰明洪武七年指挥张秉彛朱永周渊通判李希祖协谋修筑仍开四门东曰镇洋西曰中和南曰广运北曰朝天各建重楼警铺治十七年海北道佥事方良永改建四门重楼拱门上铺以板正徳十二年知府王秉良始用砖石拱甃　国朝顺治八年飓风坏城十二年知府陆彪修康熙九年郡城东垣頽数十丈垜窝十坏八九知府吴盛藻倡修四十六年东南城垣坍塌知县南君璋修筑雍正七年按察使奉行督修】
　　池【广六丈五尺深一丈外自城东环于西南隅惟城南旧无开濬】
　　海康所城【在海康县湾蓬村明洪武二十七年安陆侯吴杰创筑城成化间千户姚麟重建】琼州府城【汉珠崖郡城在东潭都唐琼州城在白石都宋开寳五年徙今治即汉玳瑁县地筑土城仅三里绍兴间筑外城明洪武间指挥孙安张荣拓西北隅至东南隅广六百丈高二丈五尺为门三东曰朝阳南曰靖南北曰顺化各置敌楼北城楼名望海南筑长堤引溪为濠出东城下以逹抱沦七年拓北城由东而南共三百四十四丈高广如前改朝阳门为永泰上各建层楼四隅建角楼十一年复拓西南隅至西北隅广四百余丈通计周城一千二百五十三丈高二丈七尺广一丈八尺雉堞一千八百四十三窝铺五十七十七年指挥桑昭于城西增筑土城三百八丈启西南北三门上建敌楼谓之子城成化九年副使涂棐易三门石扁东曰体仁西曰归义南曰定海十三年佥事陈昭增筑马墙并修子城嘉靖间知府李慎易子城以石随圯叅议曹天祐知县曾士隆邑人叅政郑廷鹄复石甃之周三百十二丈高一丈四尺广一丈二尺上杀三之一雉堞六百四十二门如旧万厯二十五年飓风作大城尽毁知府李多见修复之余南楼未竟崇祯十四年知府蒋一鸿创建东门外月城周围寛八尺高并堞一丈四尺濶八尺雉四十二个启门一南门外月城周围寛四丈高濶如之雉堞三十启门一　国朝顺治十二年提学道林嗣环知府朱之光推官何澄知县孟信协捐修葺周围雉堞高一尺厚五寸复圯康熙六年分巡道马逢臯知府张恩斌知县王好仁修葺复坏八年巡学道王廷伊知府牛天宿同知刘永清于十年修竣十一年秋飓风西门至东门坍毁五十三丈雉堞四百零二东西北三楼俱倾分巡学道王廷伊知府牛天宿同知刘永清知县刘源清协捐修葺康熙二十四年飓风倾倒府城垣六十余丈雉堞一百二十并各门城楼子城副使程宪总兵刘成龙副将李尚翠知府佟相年同知王元臣琼山知县朱玭捐俸分修三十一年知府张万言捐建南楼三十三年建东楼四十年分巡道焦映汉重修各处城垣雉堞】
　　池【周回一千二百八十七丈深三丈二尺广四丈二尺】
　　海口城【在郡北十里明洪武二十七年都指挥花茂奏筑防倭二十八年安陆侯吴杰鸠工修筑周五百五十丈高一丈七尺广一丈五尺雉堞六百五十三窝铺十九门四各建敌楼东北临海砌石岸九十丈永乐十六年指挥牛铭增砌成化十三年佥事陈昭增筑栏马墙　国朝康熙二十四年飓风倾倒城垣二百三十九丈雉堞一百八十六城楼四副使程宪等捐俸修葺雍正七年雨塌雉堞各县捐修】
　　池【东北临海自东南至西北浚濠四百六十五丈广一丈五尺深五尺】
　　罗定州城【旧为泷水初无城池明正统十三年猺乱乃立土城景泰四年都御史马昂始筑砖城周六百六十丈有竒高二丈六尺厚一丈三尺雉垜三百有三串楼五百七十敌楼二十五月城三门三东曰顺徳南曰永安北曰武成各建层楼于上隆庆三年知县谭文逹增设敌楼万厯二十八年罗定兵备徐榜知州赵仕际改筑隂城为阳城高一丈六尺厚一丈三尺是年小南门至西门新扩城七十五丈二尺雉堞改作一千一百又开西门曰安庆小南门曰迎曦又创西楼崇祯十七年知州包尔庚奉文修城加西门月城一　国朝顺治十年佥事邬象鼎檄知州慎俶印璔高城垣三尺垜改五百二十六西南城外凿修濠堑又增小南门月城顺治十七年佥事张清议修康熙五年署州事管声骏重修九年霪雨西南一带尽頽知州李丹捐俸修筑雍正七年布政使奉行督修】
　　池【东北因水为池西南凿濠濶二丈有竒深一丈五尺】
　　连州城【刘宋元徽间刺史邓鲁始创城皇祐四年侬智高宼乱守将窦彤乃恢旧址新之歴元祐绍兴寳庆之世凡三增筑明洪武二十八年调清逺衞千戸刘俊开设守御千戸所始筑包砌正徳间复修葺之周五百四十八丈高二丈三尺上广一丈下广二丈五尺城门楼三敌楼三雉堞二千一百六十警铺二十七为门三南曰熙平东北曰熙仁西北曰熙安又为外城后圯崇祯间知县王立准重加培筑改内城门南曰迎薰东曰阳春西曰澄清外城为门五】
　　三江寨城【周围二百八十丈石脚深二尺五寸濶三尺高一丈一尺底濶二尺顶濶一尺二寸南门城楼一座三间深一丈八尺濶八尺厚三尺高一丈　国朝康熙四十二年以猺人归化奉行建立】各县
　　南海县【附郭】
　　番禺县【附郭】
　　顺徳县城【明景泰三年知县周亶竪栅为城五年知县徐玠至始垣之天顺八年县丞徐勤筑土城成化元年知县钱溥易以砖石周六百五十五丈高一丈五尺广一丈四尺下广三丈五尺雉堞二千四百五十城门楼四敌楼四警铺三十为门四曰镇东曰定西曰阜南曰拱北后定西门以近山而废隆庆五年知县胡友信作石城视旧高七尺　国朝康熙五十三年知县刘鹏捐修东南北城楼及窝铺雍正三年知县陈鸿熙捐修雉堞窝铺】
　　池【一千七百二十丈广三丈深一丈为渠三以泄城中之水】
　　东莞县城【旧城砖砌东南沿涌抵放生桥明洪武三年南海衞指挥常懿始筑新城包鉢盂道家二山于内砌以石周回二千二百九十九丈高二丈五尺上广二丈下广三丈五尺雉堞二千三十一城门楼四敌楼四警铺四十为门四嘉靖四十二年知县舒应龙重加增辟崇祯三年水决冲毁城垣一百余丈知县李模修复十一年知县汪运光增饰城楼坏者修之北闗仍以石易木　国朝雍正三年知县于梓修城工未竣至六年知县周天成相继修之城以完固】
　　池【一千三百五十丈广三丈深三丈五尺】
　　东莞所城【在旧东莞郡基地名石子冈去县二百五十里明洪武二十七年始置调广州左衞千戸洪浩开等筑砌周回五百五十二丈高一丈八尺上广一丈二尺下广二丈五尺城门楼四敌楼四铺二十五雉堞一千二百为门四】
　　池【五百九十二丈广二丈深一丈五尺】
　　从化县城【明治七年自横潭改徙今宁乐都马场田周回五百八十丈五尺十一年徳庆州州判刘潮黎泰重修加城砖厚二尺城门楼四久废后始兴复雉堞九百二十四嘉靖五年知县傅举重修万厯二年知县何东周改雉堞为平头十九年知县袁士鋭复旧堞崇祯四年城东北两路废坠知县王志章大修国朝康熙二十八年知县郭遇熙捐赀补葺】
　　池【周围二百余丈广一丈六尺深八尺】
　　龙门县城【明治九年始筑寻圯十六年知县张翔缮治周四百九十余丈高一丈二尺警铺十城门楼四为门四隆庆二年增高城四尺　国朝顺治十八年知县刘栋同教谕李应龙捐资重修康熙五年知县杨熚复捐资修西城楼一座东门城楼一座北门城楼各一座七星楼一座炮台七警铺四雉堞七十余马道五十余丈城守王著名典史闫钟英各捐费有差】
　　池【南北西三面俱枕大溪舟楫通行】
　　新宁县城【明治十二年知县任钺始以木为栅正徳间摄县通判朱源改筑周五百三十丈高一丈一尺雉堞一千一百一十二以砖包砌外植竹为子城穴东西南三门门各有楼嘉靖间将广海衞官军摘发一所移本城守御复于城下周围起盖营房】
　　池【广一丈深五尺周五百五十丈】
　　增城县城【设于汉建安六年古无城元季左丞何真遣弟何迪保障兹邑始筑土城明洪武二十七年都指挥同知花茂奏设守御千户所调南海衞千户赵正立所修筑永乐元年委广州左衞指挥张真筑砌成化五年佥事陶鲁请于巡抚陈濂防议修葺坍塌通判余志董其事石砖包砌周八百余丈高广逾旧广一丈三尺上广二步下广四步城门楼四敌楼四警铺四十八为门四各以其方名之女墙一千六百里城亦甃以石成化二十二年千户周铭以北门称要害建议筑月城防之嘉靖四十二年兵备邵时敏按县增甃加高隆庆二年知县张孔修筑马道以附城墙便登望六年知县王良心修頺城九十四丈四尺马路八十一丈五尺设垜一千二百一十又于东西南三门创筑月城东曰迎川西曰通市南曰镇海北曰环山　国朝康熙二年知县徐凤来修城垣十年署县李道光知县许代岳相继重修二十四年知县蔡淑捐修西北两楼并四城窝铺】
　　池【万厯二年知县王良心重濬之长二百八十四丈深一丈五尺广三丈】
　　香山县城【宋初开设缭以土垣号曰铁城陈天觉所筑明洪武二十八年置守御千户所千户陈豫广之更为砖城周六百三十六丈高一丈七尺上广一丈下广一丈八尺城门楼四敌楼四警铺十二雉堞三千六百四十皆甃以砖四门以其方名之治中知县刘信环筑子城高七尺嘉靖二十三年城坏于飓风知县邓迁修复崇祯间知县顾其言增高城四尺又筑台二一曰郁金一曰来青原窝铺一十四座今增造一十一其县原有香山门崇祯十一年知县刘大垣始改辟南门】
　　池【五百四十七丈旱堑一百四十六丈濠堑周六百九十三丈广四丈五尺深一丈三尺】
　　新防县城【古无城元邑主簿徐闻可始筑垣备宼明洪武十七年邑人岑得才请置千户所及城池是年开设都指挥王榛立栅镇守二十四年始筑土城外环以池三十年千户宋斌始砌以砖及四门楼橹天顺六年知县陶鲁始筑子城内设马路外浚重濠外又筑竹基重堑周一千六百二十八丈高二丈二尺上广一丈下广二丈城门楼四敌楼四警铺三十一雉堞二千四百为门四万厯元年知县伍睿增筑外城为门三小门四水闗四　国朝顺治四年内外城各增高三尺十一年增建炮台敌楼五座】
</div>
    <div class="pagination">
<a href="广东通志_page73.html">上一页</a><span>...</span><a href="广东通志_page69.html">69</a><a href="广东通志_page70.html">70</a><a href="广东通志_page71.html">71</a><a href="广东通志_page72.html">72</a><a href="广东通志_page73.html">73</a><span class="current-page">74</span><a href="广东通志_page75.html">75</a><a href="广东通志_page76.html">76</a><a href="广东通志_page77.html">77</a><a href="广东通志_page78.html">78</a><a href="广东通志_page79.html">79</a><span>...</span><a href="广东通志_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
