<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 629 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 629 页/共 700 页
  </h1>
  <div class="content">
   初公建氷檗堂记　　　　　　　康　海
　　潜江初君按山西数月政通事获百度聿贞于是举废兴圯经营河东察院扁其涖事之堂曰风纪退食之堂曰退思私寝之堂曰氷檗以书来闗内请余为氷檗堂记予闻君髙才令誉于大夫之间甚熟方愧无以覩其丰采乃以简命治盐于是地即吾陜所逮见者眎之何尝索索然但以琐细苛察加官吏升斗合勺责市曹纎防特较于末犯纲纪反畧于横鲸者哉自惟山林僻久荒于翰墨无以表着贤谟聿申嘉告肆觌来章怃然于懐抑已乆矣夫志者事之绪也覧者感之端也弗有所覧感奚生焉弗有所志事奚成焉故君子款识其恒器者所以严警戒慎操履也然器苟閴于罔用则感或局于未稽岂若是堂升降必覩寝兴与俱觌于其目则生于其心笃于其行则善于其事哉明诸悉罢茶盐之政视往加严乃独以风宪之官领其事葢利甚则奸生枝繁则本拔欲通其阏而疏其塞非有氷檗之操则动踬于转移事瞀于闻见虽有强志之士无能为也君今满而归矣凡其所已行者皆昭然在人人莫不以为难顾亦职分之常而敦戒懋修如是数者又不但御史而已凡有官者尚克省之哉
　　重修大边记　　　　　　　　　周　经
　　春秋中外之辨所谓谨者岂黩兵武勤逺畧哉亦各安其分限而固其封守而已祖训戒贪逺地而于西北戍兵则有时谨备之谕此髙帝明见万世防御之上策也列圣遵守选将练兵惟慎而镇巡其地者亦惟心上之心视机战守焉大同去邉甚迩昔之守臣葢尝于九十里外筑小城曰小边又于百里外筑大城曰大边其为防边也甚固嵗久各有倾圯继守之人虽尝缮修然寖为风雨摧剥又被乘夜窃穿于时修复之议虽笃而邉衅之惧劳费之惮迁延弗举遂使小邉仅存而大边荡然矣治庚申边外肆虐小边之外据为牧而民庶牛马杀掠无算出师以御往往失利当宁以为忧乃召佥都御史刘公宇于山东都督佥事庄公鉴于宣府偕以抚绥其人民而总治其军事协心靖共法行威立窥犯者闻之即遁去时辛酉嵗也刘公躬饬邉圉精甲兵之务而庄公及巡按御史韩公春皆韪其议具疏陈奏上特从之仍降勅以谕其必恤众必慎防必敏其功公奉承精白于是积财用调刍粟具畚锸防调兵校壮庶凡六万人而分帅以督之者一百五十四员公复亲涖其地悯暑雨时赏劳严限期禁侵暴而参伍以防之时户部郎中吕君贤督储于邉实多赞襄而按察副使陈君寛李君惟聪布政参议王君璠参将杨君彪蔡君瑁以至都指挥刘江知府纪经纶或司需料或布营垒或纠奸或抚逃亡而佥事王君从鼎则专事乎修筑堡砦皆克竭忠効勤以奬其成焉工兴于夏四月讫于秋八月仗天时之顺乘人心之和成此数十年未复之功于四阅月之间可谓难矣其城之广一丈五尺髙一丈三尺其延亘起西阳河接偏头闗凡九百八十里其増置斥堠也百加増堡砦也六百有七十挑凿坑堑也百万髙深形势如冈如川而保障复故矣然公心以为未足也又采议作威敌之器兵器精制斥堠既宻而堡砦亦严自今伊始庶其无边患矣事闻上嘉劳之晋公副都御史凡与事者各赏有差副使陈君复谋诸知府胡汝砺曰公之谧邉也大矣不勒贞珉何以厉后乃具书币遣骑使以谒于予予惟门柝以待暴弧矢以御逺以至山川扼塞之限城郭沟池之固皆设险守国之道也劳费一时安利百世诸君子之绩不其伟哉
　　学田记　　　　　　　　　　　王云鳯
　　宋元学校皆有赐田间有未赐则守令之贤者必为之处以与之洪武十五年太祖髙皇帝以天下学田多寡不同着令每嵗给米府一千石州八百县六百田有余者归之官不足则割他田足焉后去田而为徴米于有司以至于今然是时诸生府惟四十州三十县二十盖凡学于学者无不廪食之人后増有曰増广各如廪膳之数有曰附学无名数之限故每学之中廪食者不过三四分之一其孤贫之士困于饥寒廹于婚防而无所控诉者多矣州县或有闲田官必令与吏耕以自取其入否则因贿赂请托以与人耕若告之曰以资诸生之养则置若罔闻也大抵近世士大夫不稽古礼文教化儒业之务乃习尚固然已非一日辽州故隙地数段皆前守自耕及与人耕者今守杨侯取以畀之学请于巡抚何公公从请焉其耕获之役敛散之法具有明约余闻而喜之余向守陜州曾毁泰山庙以其址予学监司以为非及提学陜西有学正书院每欲置田数十顷谋之数年此可彼否竟以无成今杨侯能行人所不行之事何公能从人所不从之请然则余之喜岂特为诸生温饱之私哉有感于是焉尔侯之好儒而笃于礼教且致其上之相信如此诸生可不知所以副侯之意乎今学者虽羣然终日诵圣贤之书而不知以一言用之于身规为识见无以异于乡里之常人迨入仕路则又以智巧求合于时奸谲求富于利惟便其身之为而鲜有君民之念然则何取于学哉吾辽诸生自今返此而求吾所以为人者于吾所读之书主敬以存其心穷理以明其智行道以复其性穷则以是修于家达则以是用于世则侯之意庶乎其不负矣侯讳恵字泽民洛阳人以宰费治髙迁而来爱养贫弱招徕流亡吏惕奸慝境无盗贼颁吕氏乡约以化其民其政之善皆可书云
　　夫子洞记　　　　　　　　　　　乔　宇
　　平定之西九里山势秀拔曰冠山元左丞吕公思诚书院旧址在焉士有肄业者恒僦居僧寺中太守孙君朝用在庠时尝读书于此每有兴复之志而未遂暨谢政归则书院已为汪参政藻督州重修矣君见而叹曰兹山去郡学甚逺诸士子终嵗弗克尽释奠之诚匪设圣容瞻拜朝夕罔有慢慵其何以厉学乃相书院南有巨石髙丈余广倍之中可劖凿以垂永乆遂捐资命工琢为洞肖夫子像以曽子顔子配又叠石为二洞以备士类息偃游艺之所缭以垣墉欲与书院相表里经始于嘉靖五年春二月落成于冬十一月君书来属宇记之或有闻而疑者曰夫子之道大如天地然普天率土皆庙祀以王者之礼其尊崇者至矣今创洞以居无乃防于亵乎余曰二氏之琳宫梵宇遍区内金碧髹垩穷极侈丽至于深山岩洞之像设亦莫不然观者不以为异而兹以为异耶或曰彼之术售幻以愚人与吾道殊太山丘垤皎日爝火有目者自能知之焉足以较等差哉余曰不然宣圣之道贯古今如一日虽不繋于洞之有无但学者诵讲于斯食寝于斯瞻其容谒其位所以亲之也亲则情至而抠趋对越之下殆有黙契恍悟于羮墙梦寐间者上而道徳性命之懿亦由是以进岂直科目之资而已乎蒙之彖曰养正圣功兑之象曰朋友讲习是其感发兴起之妙与亲炙之者奚有间耶况礼以义起因山之石以凿洞厥功亦不费太守君取义于此可谓探本于众人之所未知而用力于故典之所未备者有禆于后学大矣若曰徒取观美而已乌足以知太守之心哉疑者释然而退因书以为记
　　八蜡庙记
　　平定旧有八蜡庙在州郭门之东屋室垣墉嵗久圯坏弗称掲防意大梁蔡侯重夫来守是郡谒境内应祀之神顾曕而叹曰邦以民为本民以食为天蜡祭者重农祈谷之美制可恬然视弗加念耶是诚在我不可以缓乃亲往规画庀材鸠众择耆老尚义者重其役以司出纳凡百需给备具罔有匮乏阅数月而告成为正堂三楹龛如其蜡数左右庑凡六楹拱以中门缭以周垣规制隆然而起顿改旧观于是州之人士请余文记之尝攷诸载籍伊耆氏始为蜡蜡有八先啬一也司啬二也农三也邮表畷四也猫虎五也河坊六也水庸七也昆虫八也蜡之祭也主先啬大蜡之时索鬼神而以十二月合聚万物劳农以休息年不顺成则八蜡不通先王立法仁之至义之尽所谓三时告劳一日为泽者歴秦汉唐宋以来代有其祀至皇朝尤崇是典祀之京邑祀之邦国祀之郡县着为令以式天下报本返始之义大矣哉但吏于土者往往靡知所重以为祭非所先者谓之慢以为非所当祭者谓之庸慢与庸因仍相袭其庙祀之废也固宜夫幽明一理年谷丰歉之祈水旱扎瘥之祷礼乐具于此休咎徴于彼受斯民而牧之者其可忽诸蔡侯今兹之役非徒为美观以要誉者亦非俾吾民謟事以干福祷罪如他淫祀之为者盖将推广国家事神重农之本意以恵养黎元其志不亦可嘉矣哉然此特其善政之一耳方来复有大焉者尚当特书之是为记
　　恒山记
　　北岳在浑源州之南纷缀典籍书着其为舜北廵狩之所为恒山水经着其髙三千九百丈为元岳福地记着其周围一百三十里为总元之天予家太行白岩之傍距岳五百余里心窃慕之未及登览懐想者二十余年至正徳改元奉天子命分告于西蕃园陵镇渎道经浑源去北岳仅十里许遂南行至麓其势冯冯煴煴恣生于天纵盘于地其胸荡髙云其颠经赤曰余载喜载愕敛色循坡东迤岭北而上是多珍花灵草枝态不类桃芳李葩映帯左右山半稍憇俯深窥髙如縁虚歴空上七里是为虎风口其间多横松强栢状如飞龙怒虬叶皆四衍蒙蒙然怪其太茂从者云是岳神所保防人樵尺寸必有殃故环山之斤斧不敢至其上路益险登顿二里始至岳庙頽楹古像余肃顔再拜庙之上有飞石窟两崖壁立豁然中虚相传飞于曲阳县今尚有石突峙故歴代怯升登者就祠于曲阳以为亦岳灵所寓也然嵗之春走千里之民来焚香于庙下有祷辄应赫昭于四方如此岂但防松栢然哉余遂题名于悬岩笔诗于碑及新庙之防上又数十步为聚仙台台上有石坪于是振衣絶顶而放览焉东则渔阳上谷西则大同以南奔峰来趋北尽浑源云中之境南目五台隠隠在三百里以外而翠屏五峰昼锦封龙诸山皆俯首伏脊于其下因想有虞君臣防朝之事不觉怆然又忆在京都时尝梦登髙山眺逺今灼灼与梦无异故知逺逰非偶然者
　　鴈门山记
　　鴈门山在代州北三十五里志云以鴈出其门故名一名鴈门塞闗因山以立凡山西之闗四十有余皆踞隘保固而耸抜雄壮则鴈门为最故赵之李牧汉之郅都备邉于此匃奴不敢近塞固皆一时良将而不可谓非地险以成之也迨我皇朝则特设武臣守御熊罴之士云屯于此而又专属宪台以提督之地亦可谓要而重矣余在代州北行皆登陟盘绕之路溪水潺潺流其民皆依山居髙下置屋图不可尽午上闗折西蹑髙岭絶顶四望则繁峙五台耸其东寜武诸山帯其西正阳石鼓挺其南朔州马邑临邉之地在其北长坡峻坂茫然无际又见危旌髙旗飘飘雉堞之上寒林古塞依依斜阳之下颇动黄沙紫塞之思因赋诗三首笔于闗之城楼
　　五台山记
　　正徳丙寅夏沙涧驿由南峪口十五里入山长松古杉掀空障谷鹿逰于岩鸟鸣于丛上岭至华严口望诸台甚迩灵云怪雾凄风宻雪相杂而起恍然窅然倐隂以晴造化竒观不可形述又十八盘下岭石径确荦万涧汨汨冷冷如笙如簧凡掲涉七十里至显通寺因北冈而来风景殊絶梵刹数十拥于左右此下地渐寛夷夜遂宿于显通厥明山空澄霁但觉风飕飕起林间有僧进曰诸台风雪繁猛石且氷路且泥不利跻蹑予笑而不顾乘小舆径上中台縁冈行十里至玉亭寺岭丹碧暎辉甍阁于山腰又十里至欢喜岭风果觱如隆冬时防不能往稍憩岭下风忽和遂至絶顶见四台各拱其方如分如织其形势又各秀拔如争竒鬭丽于云表余遂题名于壁上薄晚下山逰玉华真容圆通诸寺皆清幽广防寺傍饮三珠泉馨冽异常其沸正如珠状去泉百步许观七寳珠树髙二丈许下为一干岐分七条上复拱合为一然后枝叶衍纵披覆四下复归宿于寺又明日离寺山行过饭仙山阳伯峪寺二十里过竹林寺又过岭曰金阁殿唐太宗所建今已废下岭为清凉寺逺望宫殿缀附半岩俨若圗画南有清凉石辐员数丈重层复级而上俗传可坐千人又行十里晚至佛光寺宿焉已出在南台之外也
　　霍山记
　　孟夏至赵城览周穆王封造父之地以趋中镇时适雨霁由峪口入十五里至镇下其形势可伯仲于诸岳冢秀而崒翼拱而嶞庙在山麓遂行谒其中镇之神像冕旒绅笏南面而中临才参政汝栗来佥事伯韶陪而在焉余谓二君曰先祖侍郎于景泰元年以吏科给事中分告即位于此越今将六十年予又叨承前役二君皆叹曰竒哉祖孙之相辉也及遍观歴代祭告碑而府君之碑乃仆裂于地余然二君曰向有司具石以镌今告文者尚幸有副在公无悲也庙外皆本山分脉合抱以绕其前有古松数株髙数丈槎枒诡怪如青幢铁干枝皆东向十四日二君请逰兴唐寺寺在庙南之山趾唐太宗始建断碑犹存依山帯壑特胜他处归复宿于斋居十五日黎明服衣祭冠肃拜于殿下以天子命告讫篆今告文于石又篆前仆碑于副石余欲登其巅去庙尚有三十余里棘莽罗宻且为熊吼蛇挂之区畏不敢登因叹古书云西方之美者有霍山之多珠玉焉今亦不知其处所矣
　　龙门山记
　　予少读禹书至于导河自积石歴龙门未尝不渺然想防其地今幸奉命传祀于西及将往行礼于商汤王庙下适河津去龙门止三十里且有才来二君偕遂出河津西门是时隂云四翳风颠木号而兴以勃奈路沾雨由石栈进谒神禹王庙徧览壁间图画东西壁皆次第治水随刋之迹每段标以经语怪怪竒竒于所见圗画变化雄妙者莫逾于此东有圗其标曰雪窦飞泉尧郡席天章笔西有圗其标曰烟凝古栢晋溪素庵笔后屛有图二其标曰掲石寻珠涌露出波前楣有圗其标曰春江晩渡雪轩诚意笔想皆宋元名公因题名于柱二君设酒于飞丹亭下瞰黄河自西北而来惊涛骇波腾骧而下轮风骤雨相挟而作势益汹涌苍崖青嶂为之响振二君复举酒酒半乐甚爰命榜人举河濵得三鱼乃复烹鱼欢然对酌聫句至夜分乃寝厥明乃复登看鹤楼以眺逺近河山俯视洪流陡絶百仭凛然有垂堂之戒河之西是为陜西韩城之境其山亦自北而来亦号龙门与东岸之山相照而断三秦记云龙门外悬泉而两旁有山水陆不通鱼鳖莫上今观之诚若此复览拖岸而东卉木繁宻得悬石峙若有待予乃大篆龙门二字笔二诗已又赋禹门渡一章
　　晋祠记
　　初七日起行过太原城西以太原人国子生宋灏善篆而劖石遂与偕行西南行四十五里至于周唐叔虞始封之地虞有祠于太原县之西南是为晋祠下舆谒焉祠之右有晋源神庙其像为圣母殿前皆蟠饰雕金龙于柱宋额曰恵逺祠并东临于泉上泉自悬瓮山而出此结二穴以泄穴广二尺许因甃石池之溢泛为溪北折而东弥漫盈决渠穿浍引条经井络用溉田畴方四十里晋阳之民稲粱而食者皆飨其利号为膏腴故歳孟秋持牲酒报赛源神于祠下者纚属于道是时农事方兴初苖被野清流数环绕于緑畦之外复有垂杨挂丝晴花吐蕊掩映川源殊有江乡之景通渠间即智伯用以灌晋阳处凡有三同入于汾河祠内有唐太宗御制碑碑后唐宋石刻左右列傍有千年栢桑皮黛干苍苍盖于祠上为祠增色幽鸟往来鸣于树间予与宋生谈于柳隂之下佳景逸予为诗俾宋生篆刻于祠内之石
　　汾阳祠记
　　在荣河东北十里处告新天子即位于商汤王祠毕才来二公进曰汾阳古祠去此不逺盍往观之可以纾从者一日之劳二十六日遂由县西北行十里而至頽然荒祠倚于脽旁啓括转扉且前后杲杲白日照于中堂鸟巢于梁苔侵于堂登谒后皇翠冠翟裳于是循祠之北求汉武之明坛登轩辕之郊台探巫锦之鼎区皆茫茫杳杳不可辩矣去祠三百步许是为汾河重湍驶涛是河津而来河之濵见卧有崇碑埋有穹去流惟跬步拂而观之乃宋真宗西封文也相与恻感遂鸠隶人培土而深贯木而旋系绳而引使依于祠所庻防不忘二公曰元鼎之时此地乃汉天子望拜之所必严观辟路虽当时善逰之士恐不可到今也荡然丘墟旷然步趋况有龙门吐云中条献竒不亦可乐也哉遂举酒于台上酒酣在祠西求大舸浮河而南中流览景俯仰古今翕然兴相与咏秋风之辞余又为之歌曰帝昔来兮坛下驻龙舆兮辉煌帝一去兮不返坛有栢兮苍苍悲千秋兮万嵗汾之水兮汤汤歌罢不觉抵于崖上
　　姑射山记
　　孟夏十八日早尧庙才来二君曰姑射之山庄周所谓有神人居之者其下有龙祠亦胜可往观焉按志云三登山在襄陵县西南一十五里其山九十余里其形三磴其北有龙鬭峪内有龙防神祠姑射自西北蜿蜒而来平其支石孔其阳三磴其钩帯故曰姑射耳飞驾至祠下祠面东巍宫谧奥涂丹饰垩其像冕旒而处者曰龙王有泉自山下东流经祠南跨建水亭其规制皑爽宏丽水气林光明风艳日皆纳而有二君觞于亭上临风赋诗移席山半即源所泉抱山麓而出纷纷的的如星拱然予命仆夫穴盖一石聚石而计有百十余穴流珠喷玉皓然清茔并归有渠溉襄陵西北之田四十余里而东入于汾河予与二君盘踞而坐东望遥川广原陀陀遂遂林树如纂绣缀锦贞脆相杂徘徊谈笑薄暮以归宿于襄陵之察院泉流潺潺声于榻下且木竹之盛宛如江南煎茗赋诗一夜防不能寐
　　万泉县凿井记
　　万泉县隶平阳旧为汾隂地以万泉名虽因东谷多泉实志水少也城故无井率积雪雨为蓄水计以甖瓶盎桶取汲他所往返动数十里担负戴曵之难百倍厥力然民不告病而安之者生于斯地有不获不然尔三原穆君伯寅以名御史出案山西振举宪度防访民瘼所属郡邑必亲歴其处嘉靖戊子夏四月临万泉忧水之乏爰进父老谕之曰井固不可强凿然精诚则可感格于神乃檄稷山令贾宪往董其役前期斋沐告祭而后举事百姓荷畚锸赴工者争趋効劳罔敢后不逾月而凿井之一民饮之喜曰自创置县治以来有此城郭即有此人民有此人民即掘此井千百年中殆不知其防掘也而卒不可得井去此地甚逺虽或有井又皆七八十丈许此井仅二三十丈而已且清冽而甘甲于他井匪巡按君恵念我民我曷以有今日无老穉妇女无逺迩羣黎众观骇异以为神哉此事也众谓竒绩不可不勒于石以永其于是邑令张鲸以告和顺令邹瓒献卿请余记之余闻而叹曰天下之事安习故常弗克振建者恒多茍因民所利利之至公无我则一施为间神人胥悦必有嘿佑其成者若耿恭之出泉韩朝宗之息井患载于史册歴歴可徴信非偶获而幸致之者也易曰水上有风井君子以劳民劝相书曰至諴感神穆君此举协人情宜土俗盖出于泽民济物之诚振古所未有之功固其宜哉自今而后人将称之曰此穆公井也又将以井之清洁比其操履及泉受福比其事业是皆不可以不书遂为记
　　熊公重筑池墙碑记　　　　　　王九思
　　盐于民用功埒五谷惟解盐涌水为池一百余里祥颷拂拂来自东南水肤凝结便成玉粒葢覆载之竒寳生民之钜幸也于是全晋之地以及雍豫蜀汉之交悉仰于此国朝树之运司官之长贰因池以兴利执劵以御商课以供国流贩以裕民嵗命御史一人涖其事若官之臧否盐法不法悉以宪度从事正徳丁丑南昌熊公天秀实当其任剔蠧摘纇威行惠流然守池之卒日以盗闻公往阅则短垣及肩莫能捍御叹曰细民见利而弗动非情也以国利与盗者慢也诲盗而杀之非仁也归谕其长吏欲为一劳永逸之策曰戒尔役徒具尔版干辑尔工材其以五月之吉有事于池敢后者罚又简其吏之能且长者授以方畧俾之往督曰更其劳佚时其饮食垣之欲坚门之欲严其以十月之终卒事乃各应命兴事之晨公跃马往劳执役防三万人罔不忻喜及期役完垣以厚计丈有五尺髙倍三之一圜如池之濶而加多焉其外为驰道为隍其深广如垣之厚有水环焉门之南北西向者各一其上有楼以楹计者各三其楼之相距为铺者六十以楹计者各一凡门与铺各守以人于是昔盗皆散去守卒夜卧警柝不闻郡县长吏相与谋曰惟兹池之故重利所委盗贼踵至日杀人于庭罔或畏死惟公洞视遐览好谋善断滋以给公有体国之忠渝寇以为良有子民之仁安邑知县张镗告诸前史王九思为记功之碑其铭曰条山之北钜河之东启秘祥肇自洪防圜为澄陂寳鹾乃兴干敷坤承翊我皇明良贾懋迁如流罔滞恵浃羣藩以禆国计相彼四匝頽乎俴埒慢藏诲盗其曷可辍皇眷斯土乃畀熊公驱我子民以筑周墉周墉崇崇亦孔之固载作之民慎此夙莫孰曰寇狡维我其画孰曰民懿惟寇之革士庆于宫商歌载涂公不尔留翺翔天衢使也秉公作此铭诗敢告后人嗣以治之
　　山西通志卷二百六
&lt;史部,地理类,都会郡县之属,山西通志&gt;
　　钦定四库全书
　　山西通志卷二百七
　　艺文【二十　记七六】
　　明
　　臯陶庙记　　　　　　　　　　韩　文
　　洪洞县南十里有虞士师臯陶氏庙在焉为堂三楹庭称之规度卑隘非直无以容爼豆崇吉蠲而庭与堂乆倾圯弗治嘉靖癸未秋巡按御史莱阳王公秀过而陋之乃擘公帑之余若干缗以授平阳府推官乔年董县之主簿王垾新之为享堂一视昔加崇焉为内外庭二广视昔修倍之为重门一为绰楔于通衢又一则视堂若门之宜以为之制而总署曰有虞士师之庙庙成谒记于文文惟士师古明刑官也古之刑非侈为条约待其入而敝之如今之为也有教之道焉敎者何君臣父子夫妇长防朋友之伦也古之君如尧如舜如禹皆愼徽敦典以端是敎于上而下之为臣者惟明夫孝友睦婣任恤之刑以弼是教之行耳臯陶之谟曰愼厥身修思永敦叙九族意葢可见矣斯义不明世之人遂有薄伦理骋嚚讼以犯于有司者矣甚或出其不逞之辞以邀庇于神幸而售焉则曰神诚予副也则操壶榼羣巫觋以醉且嬉于庙而卒莫有悟焉呜呼敎之不明一至此哉圣人过化之邦固亦有是耶御史氏过平阳旣新尧舜禹庙器兹复出其余以新斯庙岂惟致其力于一代君臣殷祀之间哉亦示之教耳敎之兴则民之兴可卜矣纪其事而系之以歌且曰使后之执裸奠于斯庙者闻臯陶之徳如将见臯陶焉歌曰惟天生民若有恒性哉惟辟奉天厥性之尽哉惟臣佑辟惟刑之愼哉性之弗尽敎曷成敎之弗成刑何型在昔先民惟性之明惟性之明惟敎之兴惟敎之兴刑期无刑哉惟彼陶唐有此冀方春秋报祀曰此方之常我祀旣辰我庙旣新匪神之私惟尔敎之陈尔敎旣陈尔民旣新惟从欲以致休于神神归乎来哉惠此方之民哉
　　增脩尧舜禹庙碑记
　　尧都平阳旧矣唐显庆三年始于郡城南建庙祀焉后宋元相继或遭坤舆之变或値兵燹之虞庙废而兴者屡矣我朝正綂丙寅山西左布政临漳石公璞奉命重修迄今歴年滋乆巡按侍御昆山周伯明公伦按临河东偕孙魏二佥宪率府卫官僚恭诣展拜徘徊瞻顾之余惜其殿宇门庑等处率多倾漏且以舜禹二祠配于尧殿之后殿之左为老君祠右为伯王祠祠之后为玉皇阁皆肖像其中乃谋诸二公曰尧舜禹天下之大圣也以天位亲相授受天下之大事也况舜都蒲坂禹都安邑皆平阳支郡今置二圣于殿后不得专尊于礼弗称彼老君伯王皆祀典所不载于礼不经诚有未宜而玉皇卽上帝也惟天子得以祀之今置老君祠后渎莫甚焉悉命撤而正之更老君祠为舜庙伯王祠为禹庙阁则三圣并祀其上仍榜尧殿曰放勲舜曰重华禹曰文命阁曰执中名分秩然礼法详备使吾人于千百载之下讴歌击壤得以遐想陶唐虞夏之气象如亲见之者岂不休哉是役也太守郭君二守李君通府柴君韩君推府东君实纲维其事庙成复于三殿之前各树门扁尧曰俊徳曰恊和舜曰元徳禹曰祗徳殿之周围鼎建新屋五十二间廊房六十八间翻瓦通计四百五十间增葢斋宿并盛奠房各一所共十八间至于碑亭神厨阶陛垣墉等处敝者葺之缺者补之卑者崇之隘者辟之由是易朽为坚撤旧为新凡衣冠缙绅之士得于瞻仰之际者孰不起敬起畏乎盖经始于癸酉之冬落成于甲戌之春功甫告完太守郭君偕诸同寅请余为记时予以司农谢事家居固尧民也敢书之以扬我公追崇三圣之意
　　七烈士庙记　　　　　　　　　李　濓
　　余读迁史至程婴公孙杵臼之事及左氏所纪提弥明鉏麑之死灵辄之亡与韩献子启景公言立孤之言未尝不掩卷而悲引袂雪涕而泣下不已也乃嘉靖癸未秋余巡郡邑至忻州之九原夫九原者晋大夫之葬域赵宣孟之田邑也世家谓赵孤复立得其田邑如故檀弓国语并载赵文子与叔向观乎九原葢即此地云余驻马迟徊询程婴杵臼韩献子诸墓父老曰吾郡程侯山乃婴之故村韩家沟乃献子里宅逯家庄乃公孙之中社原头左城公孙之东西社也三子者之墓俱在焉余因命父老导谒之出城南郭门则酹婴墓反而出城北则酹杵臼墓又东南驰二十里则酹献子墓俯而旋宵而永喟缅惟诸烈士年代辽逖茔垄荒弃非建祠以合祀不可乃进郡大夫而谕之曰诸烈士风槩在天壤间霆轰星耀振动千古矧兹故都也汝亟择地而庙祀之翌日郡大夫报曰城西北一里有龙王庙焉撤滛祀正不亦可乎余徃相之见断碣伏莽篆刻莫辨洗秽徐览始知是为杵臼故祠乃白其事于巡抚都御史长垣胡公巡按监察御史莱阳王公咸是之王公复下檄督成且谓余曰匪祀何以表烈匪碑何以昭逺盍纪其事而载之碑按宣子晋之贤大夫也下宫之变屠氏之无道极矣程婴朔之友也杵臼朔之客也献子宣孟所荐士也杵臼死之婴立之厥赞之卒灭屠而反其田邑可不谓难矣哉当宣子之骤谏也灵公患之鉏麑者受命于公而贼宣孟者也提弥明军右也灵輙翳桑之饥人也触槐搏獒接踵死焉倒防报食不告亡焉皆感宣孟之义而奋不顾身不可不谓之难也宜合祀之于是貌宣子于中而厥婴杵臼弥明麑輙咸配食是故合祀之者礼也先宣子者主也次献子者贵也次婴杵者功也次弥明麑輙推及其烈也春秋飨之者思也庙曰烈士者悼也庙旣成余作迎送神二章敎忻之人于飨祀之日婆娑歌舞以乐神而并刻之石嘉靖二年月日
　　王屋山记
　　王屋山在济源县西百里禹贡曰底柱析城至于王屋是也以其山形如王者车葢故名或曰山伏如屋也又曰山空其中列仙宅之其内广濶如王者之宫也按山曰玉上经曁茅君内传皆云大天之内有元中洞三十六第一曰王屋之洞周围万里名清虚小有之天杜甫诗忆昔北寻小有洞即此山也其絶顶曰天坛常有云气覆之轮菌纷郁雷雨在下飞鸟视其背相传自古仙灵朝防之所世人谓之西顶葢以武当为南顶泰山为东顶而并称三顶云余夙慕天坛王屋之胜顾尘事羁防恒以未获一游为憾歳乙巳三月十三日乙亥早起渡河往游是夕宿原武翌日丙子宿武陟丁丑防覃懐戊寅宿济源己夘晨出县城西走沟中四十里饭胡岭又折西南行十五里度秦岭皆行山上逾五里至剑河堡南行又折西北行十五里至阳台宫在王屋山之麓唐司马承祯修眞之所也明皇御书寥阳殿三巨字殿中塑昊天上帝像旁侍十二宫辰皆伟丽而白云道院乃在寥阳殿之东曰白云者承祯别号也入道院见大镬一径丈深数尺胜国时物也宫之南有八仙岭其势如八仙饬冠佩下天拱揖而向阳台又有仙猫洞不老泉皆去宫不逺出阳台宫东北行下山百余武谒烟萝子祠祠前有洗参井祠即烟萝子宅址也烟萝子者晋天福间人世传烟萝子佃阳台宫田苦积功行忽一日于山中得异参阖家食之拔宅上升云过祠北行磵道中乱藤履危石东西两山壁立千仭风飕飕起岩谷林木间令人震恐磵道中行里许复上山坂垒巘盘曲莫记层数乃循石磴道士导引入紫薇宫仰视台殿如在天上至门金书榜曰王屋山朝眞门门内为天王殿榜曰天下第一洞天又上一层曰三清殿而对华葢山如几案然又上一层曰通明殿设昊天上帝像殿中环列朱龛贮国朝御赐道藏经若干函有碑数十通皆宋金元时物薄暮酌方丈之松菊堂翌日庚辰夙兴为天坛絶顶之游乃乘小山轿仆夫持絙牵舆以上出紫薇宫西上二里至望仙坡阅披云子修炼之迹又上四里至憩息亭凡登絶顶者至此必茗饮少憩故名其地有仰天池四靣髙而中凹旧有泉今涸至此则山径愈峻险轿不可行乃步以上过此则蹑瘦龙岭登一天门曰瘦龙者以山脊之癯如瘦龙露骨也过一天门登十八盘山石壁陡絶旋绕而上至蹑云峤观烟萝子登仙石石上有足迹下有涧曰避秦沟又稍上则紫金岩岩之右有三官洞洞前有仙人桥少顷至南天门则愈陡絶手攀铁索以上观轩辕黄帝御爱松小憩换衣亭谒玉皇殿殿之东曰清风台西曰明月台皆巨石也又行数十步至絶顶入虚皇观谒轩辕庙眞君祠乃陟三级瑶台极其遐览东曰日精峰日始出时精彩烂然西曰月华峰月上时光华先见也于是东望海岱西眺昆丘北顾析城南俯黄河如线如嵩山少室隔河对峙咸聚目前下视华葢诸山卑如培塿窃意天下竒观无逾此者余徘徊乆之乃下三级瑶台遍观今古诸石刻而日已晡矣是日宿上方院偶思李白诗愿随夫子天坛上闲与仙人扫落花之句超然有遗世独立之心焉余入寝室将就枕道士走报请观天灯亟出视之则见逺火如流星下上明灭杳无定迹时从行者咸相顾骇异辛巳昧爽起观日始出之景甚竒天旣明隂云蔽翳移时顷之开霁步至北天门见古松十数株夭矫如虬龙环列成行俨如侍卫皆千百年物也遂观舍身崖志心石在东北虚岩之上突出一石濶尺许长丈余势欲飞坠下瞰峭壑神悸股栗又观老子炼丹池池上有老子祠古碑存焉闻东北有王母洞奥邃莫测人迹罕至元歳时投金龙玉简于此余欲徃游之道士曰径险不可行且有蛇虎潜其中乃下南天门一里许游黒龙洞洞前有太乙泉一曰太乙池葢济水发源处也世传析城之山升白气于天落五斗峰化为湿云自窦中滴水降太乙也云道士曰每歳诸元会日五更之初輙闻仙钟自逺洞中发声悠清婉可听又曰日出没时常有倒景之异余暂游速返悉未之逢也是日由旧途下山仍宿紫微宫曩余尝梦游一山极竒峭嗣后游四方名山无似者乃今登览王屋种种与梦中所见合夫岂偶然者哉
　　河东书院夫子像记　　　　　　吕　柟
　　河东书院前御史张公仲修所建而夫子遗像石刻乃立于退食堂后四敎亭下适当人往来必由之地至其下者每不能常恭葢礼主于恭恭数则慢生心主于敬敬数则防起今巡按初公流观其中见九峰山北峙而书楼岿然在前曰是非安祀夫子所耶乃命移像于九峰山之南麓旣定起殿三楹四壁内垩涂外皆甎甃丹牖朱户焕然山前南望书楼若夫子身所指顾以示后学者也公至河东之年尝选学中俊士四十余人肄业书院比秋已举三人今年又选少且敏者十余人亦肄业且谓之曰尔诸生知遵夫子之道乎夫进学以修徳为先素行一亏其余不足观已所学亦奚以为诸生若外矫饰而内奸囘口诗书而心市井或骋血气而凌师长或挟仇忿而挤朋侪或家居而伦理弗惇或外游而行检不饬是皆得罪于夫子者也虽日置夫子于当路何辞于防慢哉兹殿之成葢不独尊安夫子之像亦以使尔诸士知所以敬夫子者在实不在文在信不在貌也
　　河东书院记
　　正徳甲戌春御史张子仲修巡盐河东官吏革諐商民胥悦夜读书昼诲诸河东生乃从官师之请作河东书院于路于是诸车人店人牙人愿献木石曁力诸工师愿献能诸园薮愿献厥植乃选义士命理乃筑堵周七十雉乃作先门三檼南靣北渡石杠仪门三檼又北讲经堂五檼阿棚前南靣层阶双桐夹阶桐外有二松夹陈皆松栢若槐东为崇义斋五檼西靣西为逺利斋五檼东靣碑亭二在二斋南南靣斋负序序交仪门之南墉仪门东东号门南靣东号门而北东上号门东中号门东下号门皆西靣北上东序在其前三号皆南靣三檼自门折道以登其堂皆夹树下楸中槐上桐背二梨其夹阶也皆茨栢号皆有厨二檼在左西靣仪门西西号门南靣西号门而北其制如东号门而北表二门皆双楸退思堂在请经堂北五檼南靣二槐夹阶茨栢在其南四教亭在堂北亦南靣堂东偏南下为左曲房西靣其后胥人房西偏南下为右曲房东靣其后隶人房西墉之西蜂房四区东靣东墉之东蜂房亦四区西靣四敎亭北筑阇搆楼曰书林上祀三晋名贤侧藏籍其林带水为环池如圆璧以种莲泛舟曰天光云影又北为乱石滩滩北为山九峰中峰曰仰止亭东曰杏坛西曰桃源旁皆甃井曰源头四洞先后山曰游仙莲池在山后麓巘岫峦岩皆有茂木绾雾萦云故左曰豹变右曰鳯鸣自环池东为石榴园亭曰日心西为蒲萄园亭曰月种皆背松棚菊篱见山在山北西靣亭曰悠然其后牡丹园亭曰丽景又其后纫兰园亭曰余佩皆西靣亭皆南靣竹迳通幽在山北东靣亭曰緑猗其后荼防园亭曰微风又其后借草园亭曰一般皆东靣亭皆南靣自仰止山后历青阳而北为游息亭又北为百果园其山北东麓甃井槐亭西麓亦甃井槐亭飜车上水潜山翼流南过源头井又南防于乱石滩又南滙为环池环池东南闸流过东蜂房南萦东号厨至东号门至南东滙为方塘西防西流于石杠其西南闸流过西蜂房南萦西号厨至西号门之南西滙为方塘东防东流于石杠又北流分灌山后诸园至于百果故君子入先门则懐徳瞻仪门则正履视碑以惧后居斋以斋心陟崇义思入神降逺利思窒欲升讲经堂思考业处退思以防过守四敎以存诚仰山以乐仁览水以乐智覩蜂房以思义仁且智与义矣斯周徳日心忠也月种顺也忠顺不失斯见歳寒不凋之节故松棚在其后松棚者与松为朋也是故歴乱石可以知险登书林楼可以知危游杏坛以述古访桃源以济世憩悠然以正出处阅丽景以观造化抚绿漪以成圭璧赏微风而识乾坤是故余佩如兰斯馨借草靡他其适若是乎可以游息矣故游息亭终焉譬诸草木旣尔斯果矣故百果园又终焉
　　龙门山记
　　龙门在秦晋之间万山之会禹治水极力之地形势甲宇内乆懐游览而未获内濵子曰天下之美不努力一至即惰违不可补况此禹迹所在乎他日谷泉子西巡亦犹是兴也乃四月之初实斋王子仙自安邑至明日河津谷泉子自万泉至又明日柟自觧州猗氏至又内滨子自运城至是日雨甚诸公曰如来日霁天贶佳期矣来日果霁于是道过辛封谒卜子夏祠召其世嫡遣就运学敎授而改其名绍云北至清涧风大作从者曰俗传食豖肉诣禹庙必风予未诺然以慑寒入福圣寺加衣风滋甚冲风往神前村至山麓乃縁栈道步屧而升旣谒禹像风益焚轮起撼松栢腾沙砾上蔀天日下掩河汾若蛟鸣虎啸若禹役使羣怪持雷斧秉神斤以辟龙门时也然实斋席设无豖肉旣升殿从者置防尊神几内滨子曰禹恶防酒可避之谷泉子笑曰禹所恶者防酒也此酒恐不足以当禹恶酒行移时食且举风息食有馒头饤其饀者豖又不风不知俗传者何也土人曰此地日有潮风葢大河流两山中岚气薄触空洞卽飕防无所于散此或其眞云食旣游观四壁金碧丹青十三雕榭葢自六借子史言禹事者无不开方绚织且笔精意逺非时工可到殿记在元贞年间壁图必当其时关中人称岐山周公庙画殆不过是也既乃北谒后寝见涂山氏像止二嫔侍侧而冠裳朴质犹可想见古风出庙西南乃扪萝缘磴以上望河楼即谷泉子所改吞吐云雷楼也楼在龙门左闑之上葢梁山中断而东峙者也其前悬临中流上作石室旋柱其外以为转廊室塑十阎维像俗言至此絶险与死为邻也楼外俯黄流凌白云孤山直对而雷首中条渺防乍见乍没皆入望眸蹴蹬而下防二公至流丹亭亭北倚石崖其南半悬中流栢柱斜庋其下上有板棚凿板如井口以汲流即勺水于沧海也亭扁则白岩乔公小篆下亭就实斋子于河壖壖西者河其东皆怪石层崖崒嵂﨑岖不可以步而内濵子飘裔如飞予力追不及至壖则西山东转北遮河流不见来处伫滩环望四靣皆山中如院落其前则两山拱峙自窟穴而出故曰龙门云爰有煤舟南自蒲津络绎而来棹歌渔唱不殚图此其为禹穴乎或曰龙门之外河洲之上青草萋萋黄沙茔视河之高不过咫尺若遇秋水泛溢虽百里之涨千寻之涛不能侵一抔焉是则禹坟者也内滨子曰禹古今之大智而乃葬身于此乎谷泉子曰防稽亦有禹穴云其在河之壖也方欲即舟北行以求所谓悬流三级浪者或曰在金门五七十里或曰在吉州百余里然不能往徘徊怅望搀仆南返葢天下竒观亦不欲人尽覩而风雨幻忽云雷时出亦此山之神妆防修饰耸来者之观乎然斯游也不可谓不索其隐而探其竒矣
　　王官谷记
　　王官谷者司空表圣隐居之地今少防许君徳徴重修而增饰之泾野子至解偕丘孟学往游焉马至故市西折而南谷水北流入市问即贻溪也沿溪南行五里至谷口路多巉岩石碍马丹柿赤棘夹路挂裳衣踯躅至先门伏马而过道流引登高至门门下砌石百级夹扶之而后能上道流建阁以祀玉皇乃升阁防拜下阁北至三诏亭乂北过休休亭谒表圣日已暮南过了了亭有侯段两生读书白云洞洞则元孤云子李了了庵所居以学休休者也乃南临石泉桥望天柱峰则见羣山环拱而此峰孤高插天与故市街所望益不同葢其峰南之崇山又逺也渡桥夜与孟学连榻石泉洞中洞在天柱峰根其前有清流自东瀑布泉引来而西滙为小池栏防焉晨兴瞻望表圣像飘然有出尘态读休休记乃知其抱经济材与时不合而隐甚可痛惜但末题耐辱居士则柟又病其隘也壁间多宋元人诗道流引登西山观秦王砚砚大如碾盘无口下如尖底硙表圣山中记已有此名其秦败晋师于王官时所遗者乎自砚旁不由故径悬下苍崖观双人石石在天柱峰西北倚峰而立上有圆石二枚恍若人靣状又似北望秦砚而欲濡毫者也道流又欲西观苍云洞北至芦苇泉言洞常出云而泉更甘冽云为曹仙姑地未往直趋挂鹤台瀑布自天柱直下而台在共左旁鹤二月来五月生子去有悬草眠迹焉台东与孟学四人各据一石而坐北瞰天柱益突兀有四瞻云日俱无影止有一峰高接天之句欲东升以观东瀑布道流难之又欲南进以睇黄河道流又难之乃叹曰天下竒观岂可尽哉遂北反坐聚仙堂东游猪耳山又东南至瀑布登悬崖以观之声如雷轰貌如雪舞瞻瞰更乆乃下崖傍流而行北至柿林临流遍坐矶上孟学坐一孤屿僧登树头摘柿落红满地吟兴俱发各得几诗仆自故市沽酒至道流菹以鲜蕨秋英乃涤巵涧中而传酌葢不羡古流觞也遂北至张御史所搆观泉亭则东西瀑布合流之地即表圣之濯缨亭也问修史览照茔心九籥拟纶诸亭及一鸣窓道流皆曰亡之矣乃谓孟学曰柟尝薄唐诗人若表圣者岂可以诗人目哉遂归息聚仙堂又明日道流以予不至仙姑洞也昧爽取芦苇泉中水煮豆粥佐以簌以餟予毕乃自石泉洞南登路如蚯蚓桧栢交错难进乃以手拊道流背一皂以一绳引道流手靣后上至秦无隅墖前北望不见娥眉坡是以微隂葢予已出云雾之上矣盘曲再登至李孤云墖乃叹曰世之廉夫清士不用于时避世而至此耶则岂非执政者之失哉又东绕而上至八仙洞已到天柱峰腰洞口俯瞰谓孟学曰彼李孤云者风斯下矣出洞又欲直上天柱之顶道流皆谓路不可行然予益努力勇往几至其巅俯瞰八仙洞又渺乎其下又叹曰不知唐时表圣之足履徳徴之攀缘曾至此否乎
　　修平水泉官河记
　　平水上官河泉出府西南三十里平山之下平山者庄周所谓藐姑射山也平水之源为金龙池池上为龙祠祠西南近条山数泉皆入平水又东二百步为平水神祠祠前为清音亭东过清音亭之后为云津桥而平水分流俗所谓十二官河以溉临汾襄陵之田者也盖自是第一流为上官河以至刘村夹河三十六村为田二万余畆皆资焉然自张家桥东过石曹涧至于赵半沟其南支流为上中河而居民新开饮木之处则在其北焉又其东为席坊桥其北则受小石桥之平水席坊涧之山水水多泥淤砂砾上官河遂不复东行而南入上中河矣于是席坊禄穽麻册南小榆诸村皆受其利而麻册洞以东二十余里无复勺水之润矣于是上官上中民交讼焉太守王公曰上中河者私也上官河者公也上官河博而远上中河狭而近不法不徳则守不坚法则民畏而讼平徳则民化而讼息究厥病本其在席坊桥乎有张滋者善行水遂使滋决席坊之壅濬平水上官河之源于是上官河滔滔东注直抵刘村鎭以复其旧而界玉下院东宜补子塔头段泽马务南刘辛息诸村皆成陆海不圩而稻粳茂不雨而麻麦熟葢虽江南湖濵不足以方其美也而上中河之民亦分程限日均沾其泽或有尊賔嘉客道出平阳太守则邀谒平水神祠坐清音亭上矙官河之源流赋诗饮酒与民同乐歌曰官水漾漾兮百谷成水无私心兮民不争判官吕柟曰王官谷瀑布泉下流为贻溪水可灌田千余畆唐司空表圣立法谷人以时用之至今不废异时太守李公义方亦作永利池利泽渠而赵城洪洞临汾亦甚赖焉太守常云政在善俗俗先礼让礼让之兴在闾里田桑鸡豚之间夫虞芮亦平阳属邑昔人讼田不决如周以平皆惭而还置闲田焉今犹有遗风也于乎人孰无是心安知他日两河之民不为贻溪永利诸渠乎于乎上官河其永矣嘉靖四年三月二十二日工兴四月四日成太守字公济名溱开州人辛未进士前监察御史
　　重修温公祠记
　　夫夏乃宋司马温国文正公故里也墓在城西鸣条岗高堠里高宗南渡子孙尽室迁浙之山隂蜀之叙州矣元大徳间张式始祠公于夏学之左延祐间李荣祖作塑像歳时有司致祭然规制隘陋歳乆屋敝至使先生像貌皆被雨淋漓巡盐潜江初公按部至夏愤然兴懐见所居察院深邃而松栢茂宻慕公之极则曰是非栖神所耶即欲移祠先生焉及与巡按马公清戎储公会议遂改祠于县治东北其基南北二十有六丈东西十丈正防五檼前东西庑各三檼防之后正寝五檼其东西箱各三檼防之南中为二门三檼左右为角门各一檼又南建坊以为大门而周垣高广视旧祠殆十倍焉其费皆初公发县赎罪金二百余两他无所取葢恐厉民非先生所安耳外又考得官地水田九十畆则以实簿正祭祀将候他日司马氏后至而归之也且落成公谓柟宜有记而夏县单君文虎实受委理又恳问焉于戏先生之道感天人存诚一者苏子尝言之其致用之徳庶几乎仁明武者余尝言之昔者神宗谓左丞蒲宗孟曰如光未论别事只辞枢宻一节朕自即位以来惟此一人斯则天子慕之矣先生自洛赴阙庭卫士见之皆以手加额曰此司马相公也民遮道呼曰公无归洛留相天子活百姓所在数千人聚观之斯则国人慕之矣海内传诵以为眞宰相虽田夫野老皆号司马相公妇人孺子亦知其为君实斯为天下慕之矣辽夏遣使入朝与吾使至虏中者必问先生起居及为相辽人敕其边吏曰中国相司马矣愼毋生事开边隙斯则夷蛮戎狄慕之矣岂非其所谓诚一仁明之着耶而况于至其邑里者哉夫龙凤之为物人固知敬且慕平居则或谈笑而道之及临其渊抚其巢龙凤虽往而倾羡注叹之情视平居尤甚也夫夏其司马氏之渊巢乎至其祠有不动六阳九苞之懐者哉且初公至晋即委柟校刋先生之传家集矣斯举也又非止临渊巢而叹龙凤者也里之英杰俊髦宜知所向往而不可后矣马公名録字君卿信阳人正徳戊辰进士储公名良材字邦抡襄阳人丁丑进士公则讳杲字啓昭嘉靖辛巳进士葢以巡盐数至先生之邑里者也
　　绛州重立古法帖第一记
　　易系辞传曰古者结绳而治后世圣人易之以书契百官以治万民以察于戏文字之兴其在斯乎后世乃有迂儒鄙士不知出此留心于末虽以王羲之之贤败笔如塜洗墨成池亦用力于防画钩撇之间至使唐太宗英主也以兰亭记殉葬安在其能治官察民乎予尝盘游于泾渭漆淇洲渚之间打起鸥鹭虫鹊见沙上爪痕羽印皆类古文其绛州所传苍颉书乎或如风行水上或如云出山前或逺取诸物或近取诸身眞天纵自然之妙昔侯芭学竒字于雄恐未升其堂也世传夏王大禹作书谓禹治水元兆相沙门懐英乃至作鼈之形此何以为也今见绛州禹文亦类鸟迹少降而就眞沙门体误必矣汉鲁共王得尚书于孔壁皆蝌蚪文近世遂作虾蟆状今观夫子所书吴季札石于禹无间然矣将所谓蝌蚪者以汉文形之而名邪至若史籀周宣王之太史氏也又在夫子之前而岐周石鼓之文多类此书后人以其不似鸟迹乃取诸钟鼎文为古文以附鸟迹而凡史籀字又另作籀文以传如元杨桓六书统之説今观此籀文与禹孔亦不甚相逺此又何以辨也大抵古人寡言重行皆简质后世一义数语不能尽一事数纸不能毕故率弃本而务末于治官察民难矣绛州守延安程君腾汉于州治左壁间得颉禹孔籀四书乃眞古法帖刻而未移晋府者至是表而请记岂徒为文字传哉
　　重建行水碑记
　　李太守者京衞籍浙江景宁人举进士讳琮字义方旧平阳知府也行水者成化末年修利泽渠及永利池也利泽渠者长沙李学士先生东阳有记曰元中綂间有引汾水者由赵城衞店堰而东流合霍涧二水为渠以溉赵城洪洞临汾三县田四万畆至顺元年晋宁路达噜噶齐多尔济因地震渠壊又浚汧口五十二小夹口十有九桔橰防夫皆具以敎农兴事国朝歳乆池湮水壅成化甲辰大旱太守请于当路重浚此渠引汾水于洪洞西北筑坝以截其流复取霍涧之合流于羊獬坝凿池四区洼而级之以为凳槽渟泄斯水又于高河筑坝二丈漥十有四节啓闭以时灌溉沃饶引其余水入流城中资万室饮傍水地价顷至十倍矣永利池者钱塘倪宗伯岳有记曰平阳郡城水脉鹻卤不可民用宋庆厯初知州潘大博引东山卧龙岗黄芦泉水入城为池植莲其中金源氏乱水塞池废国初郡守徐仲声铎北引汾河潨利渠水穴城注池以供众汲中为土梁界池为二甃以瓴甋四方各长二百有二十步其深七寻植槛于梁上便人往来名永利渠歳乆冲涸兼豪右侵据民罔攸赖成化乙巳太守委官募役重加濬治旁池凿井朝夕利汲而银买车运之苦遽革又虑池潴停浊凿通池前郡学及不由儿濠环为芹泮城外之水皆可引入城中无滞又于羊獬之间辇石为梁洞杀上流势用去霖雨泛汾没溺民田之患明年秋请诸当路剏为引水洞长千有百尺过水洞长亦半之井桥旣具花木茂植仍作书院于池侧以居俊秀其利始永矣柟昔过洪洞汾赵之间见沟洫縦横禾麦肥美以为江南湖东亦不过是询诸田父皆曰李太守公之泽也今见李倪二记不信然哉太守曾公解梁盐利主开西场门运人餽千金而不受有垣曲贼数千为乱猖獗太守单骑招抚之贼感其恩信解甲设榻寨中具牛酒享太守而降事闻上赏太守金帛甚厚而垣曲父老以石刻太守相构祠以祀之此皆为人所难为者使太守而在两汉也龚遂杜诗当逊居下风矣太守自平阳迁湖广参政山西按察使福建左方伯所至有政绩云
　　潞安府记　　　　　　　　　　唐　龙
　　潞安府者改潞州而为府也民用乂焉境用戢焉巡按御史姜子润身行郡至于斯曰潞其治矣纪治以文而不可以已也乃以属诸不敏惟潞古上党郡也距百余里则青羊山拔而峙焉中多沃土蔚林农稼樵刍托之而处但强悍亦每窃伏慿恃险阻丛慝犯禁聚则攘臂以剽乡村散则影匿罔受捕逮嘉靖戊子守臣陈其罪状加之以兵多所失至合三路之师然后底平之绩奏焉皇上以徳化民聿务安辑于是命兵科都给事中今陞大宗伯夏公言勘处其事公祗奉徳意其至也取各功若罪而甄别之矣尤是咨是度曰潞地胜可府青羊人野可县府与县相维而纠以兵备重臣斯盗贼解其奸而无或后虞也遂疏以请诏称可锡府名以潞安内附以长治县青羊置县曰平顺兵备涖府若县以按察司副使领其职是皆安之而已夫非平盗之难而无以安之之为患潞之盗击平之矣而青羊阻自若也玉峡虹梯犹矗矗也然嵓险结则犷戾生洞穴盘则逃亾集兵散斯玩玩斯萌萌斯滋滋斯扰而其忧岂遂已邪于是控之以府以厚专城之托厥秩重矣临之以县以广亲民之任厥势近矣秩重则易驭势近则易结而又有专道之使修军防焉明法轨焉布戒令焉狗防之徒其奸自无所蔽而或有触法者禁则止防则至麾则散折棰制之而有余矣而又何盗之忧昔汉渤海岁多盗乃选二千石以治之刀剑顿息而敎化行是故今日急急于郡邑而增设之也而被是选者果能奉职循理不驱民于饥寒而惟务厚其本业以足其衣食则人知荣辱虽赏之使窃赧然而不从焉此则安之之本也惟良有司盍愼求之
　　书楼记　　　　　　　　　　　马　理
　　河东书院者张子侍御之所建也侍御巡河东鹾省无益作有益故有兹建也由门而入厯斋而堂而寝而亭备矣由亭而入有重屋焉巍然而临乎台池者藏书楼也张子曰夫书隆也藏焉尔矣夫宁无不善诵习者乎以举业者尚乎利以文辞者尚乎名以训诂者尚乎纬以索隐者尚乎诞故尚利斯不足与言义矣尚名斯不足与言实矣尚纬斯不足与言经矣尚诞斯不足与言恒矣亦宁无废书者乎曰率性之道吾固有之也在行之而已夫焉用书是诞之説也佞之徒也故仁斯愚义斯惨礼斯窒智斯荡信斯贼直斯绞刚斯狂勇斯乱不可与入道焉予为是惧故乐人之善学而藏书焉藏欲富恶湿与蠧故用楼也藏以序故先诸经而后及其他也藏欲乆故择人以典之贮诸匮而扄且钥也诞之害人乆矣故藏之富者欲博以文也葢恶径约者也务博者鲜知要焉故藏先诸经示以要也而司敎者使利者义之名者实之纬者经之于道也其庶矣乎谿田理闻而善之曰于戏侍御与人为善如是哉可志也夫遂志之侍御者安阳张仲修也
　　运城乡学养防精舎记
　　古峰余子巡盐河东三月乃观民而叹曰惟兹唐虞遗民乃或弗淳厥责在予其何尤乃图敎其父兄以及子弟爰遵制建学于乡学成爰入学崇训修约讲学行礼观徳养老训诸防士凡入学修约立约正约副约赞三执事人惟民之父兄惟俊夫训者乃皇祖之训所谓敎民文者是也凡月朔望三俊率诸义民入学乃读敎文俾众谛听以戒以劝是谓崇训夫约者吕氏乡约古峰就加润泽者也尝揭以示众俾日率由至是考详省慝是谓修约于是言言于是语语于是诘难率以言法行是明是谓讲学于是陟降周旋循矩蹈矱是谓行礼于是张侯设物主賔就位众耦有叙揖让和容兴舞以射是谓观徳于是序坐以齿扬觯饮酒肄歌风雅以侑以燕诸慝不兴是谓养老是诸父兄之敎也学有规制先古峰记载详矣由学而入而东则养防精舎在焉中有游息亭者即观徳所也亭后有堂六楹曰养正择师居之所以敎也左右四斋曰孝弟曰谨信曰恭敬曰艺文各六楹弟子居之所以学也是谓养防是弟子之敎也凡朔望施敎古峰子涖焉凡淑慝必闻行有小大劳亦如之其大者即如制表闾免役以荣以耀俾众望以归厥不在时诸防顽匪人行有小大罪亦如之其大者则屦校荷校灭趾灭耳以戮以徇俾众威以远是故罟阱设而安宅丽焉夫父兄斯知归矣弟子焉徃是故河东民故健讼今日相观而善耻讼改行夫谁之力也初古峰涖众和易小人窃议不威君子退而叹曰御史以徳礼敎我弗率且移屏弗齿是殆甚于不可仰视者矣卒孚威如君子言夫古峰尊师取善非自用也夫乡约雄山仇氏尝行之泾野吕子仲木为解州判日尝为仇氏订正行于解城解俗至今美焉古峰乃又敎学于斯安邑人太学生王世相者仲木之徒也古峰尝选为约赞呈十善即榜而行之其尊闻行知又舎己従人如此非尊师取善而何古峰其眞不自用矣夫夫古今高明之患在自用其甚者则妬贤而嫉能乃古峰独异撰他日休休之度其可量乎于戏古峰攸行可以为君子法矣后之君子于古峰有取焉以光厥休吾知尧舜之民会可复见又不啻古峰子也盍监哉
　　义士王海表闾记
　　韦令之治阳城也谿田马氏问曰令得人焉尔乎曰有王海者义士也其为人事亲孝恭而俭积而能散好义而闻于上获表厥里焉夫亦匪夷所及矣夫曰其详何如曰父在不敢自专事母闻义禀命而行防葬不以货财不作佛事哀毁而已然三年不入其室非孝而何有攸徃目不邪视举足安重衣不重帛食不重肉积其财将有为也非恭俭而何其积也水旱人饥则赈之歳终亲旧不给则赈之贫不能婚者婚之病不能医者医之死不能棺及葬者棺之葬之爰立义塜焉士学而无资者资之乡邻子弟宜学而未能者为延师敎之爰立义学焉避兵而来依者一士一民皆养之思归而不能归者归之有称贷而不能偿者则焚其劵河隄之决也则出财补之非能散而何盗之起也有栁庄屯贼劫库而杀人则会兵平之有王徳周兄弟聚啸而劫掠则会众擒之张士儿之乱也则佐以粮刍及壮士勦之汤家集屯贼之乱也则従薛御史凤鸣兵讨之大盗刘六刘七之反逆也白诸官请给帖文行事察鎭无储者散麦五百余石豆二百余石仍出资率人筑城凿池建门及楼造诸兵器火器御贼贼至东破萧县南破永城西破夏县北破砀山乃攻海所居鎭海守且战战攻不利且索财讲和不许贼退俘获马骡三百一毛不取白巡抚邓公璋给义勇士焉邓偿功给银二十两受之送夏邑县修学时总治彭公泽劄付海会淮安朱指挥兵归徳万指挥兵截杀流贼二兵不至海捷后白彭防二将咸抵罪焉彭兵五千过鎭饷以熟饭千桶兵食之不尽徐州将陈经领兵至鎭不理兵事唯徴钱偿妓夜饮海曰此亦贼也令义勇夜执而晨縦之陈愧而遁王堂反何都御史天衢征勦令家人从征饷白金百两事平奏闻勅赐表闾曰好义坊夫是之谓义士然圣天子旣表其侨居所矣阳城其本邑也令乃不能奉行徳意昭其行以劝善安在其为令也兹欲竪石东廓勒其行何如谿田马氏曰昔布衣之士郑有高鲁有曹刿春秋书之战国有鲁仲连汉有杜子春史汉书之论其功肉食者未能先也今义士犒师则高之俦其御寇而保众则曹刿与其伦使其遇变而当途用事安知其不与仲连子春同其烈也彰其义以劝善此诚令之政也令其行之哉令曰诺义士字大量阳城上佛里人弱冠従父为贾韩家道口鎭韦令名文英字本和泾阳人嘉靖壬寅歳令阳城云
　　三立祠记　　　　　　　　　　王道行
　　山西河汾书院旧有三贤祠祀文中子司马温公薛文清公学使者择秀才高等者百数十人讲读其中万厯间江陵柄国忌人议已以为多白鹿洞学徒奏毁所在书院于是三贤祠遂废神人失序礼义以愆典学之官往往不得其职河朔魏公秉中丞节至晋阳慨然以兴学右文为己任与先后巡察县徐公卲阳刘公并称名徳有合志焉会诸生请复祠移学使者永春李公冠县杜公勘详皆以为复之便公重用民力咨于省使无锡万公郡伯肤施赵公计版筑书土庸图规制程期日度可四百锾而集万公括堪动帑银并已所节缩竒羡二百锾考试支剩银二百九十锾不足魏公推幕府市租五十锾刘公御史台赎金十六锾宪伯广济刘公参知新安公肤施白公东莱宿公宪使肃宁易公岐周杨公赎金总三十锾郡伯十四锾凡六百锾而嬴晋王以五十金犒工鸠僝考成不愆于素余以储典籍利器用丰饩廪居三之一焉别驾滇南王君寔专工事为堂五楹扄以枨闑缭以周垣前起棹楔望之岿如也祠后为书院别有记作于某年月日迄于某年月日凡几阅月而成邃空轩敞神人不相淆君子以为礼于是右省齐河房公济阳高公学使者黄梅汪公宪使安阳刘公相代至遹观厥成嘉与学士大夫更始请卜日安主魏公曰政必正名礼先辨分考晋乘唐虞诸臣列名宦乡贤祠中如稷契殷周始祖先师其子孙臣庶也可俨然据其上乎三晋名贤载在往牒何止三君子宜更议于是汪公考古徴书采风论徳与诸公杂议得风后以下至伯夷叔齐十有七人位南向名宦自叔向以下至我朝吕文简公十有八人西向乡贤自董狐以下至薛文清公十有六人东向寓贤卜子夏田子方段干木别为位居乡贤上魏公以为允题曰三立祠语不朽也每歳丁祭笾豆牢醴之数视啓圣祠学使者主之是役也为大事不许小费万公敉厥功秩祀辨贤以为世法汪公有焉两省前后诸公同徳一心翼宣文敎盛矣至于率作兴事则赵公衡于上纲举而目张前令歴城陶君今令洛阳徐君赞于下费省而工劝恺悌君子神所劳矣其诸君子之谓乎竣事而巡按海陵袁公至广厉文学如魏公士益颙颙向风矣万公偕诸公诣王子命曰书院罗材聚而敎之一道术也先民是程生于斯宦于斯者祠若干人不可以无述夫书院袁公记之矣祠则吾子道尊者言信身习者事徴宜无辞焉道行谢不敏尝读春秋传穆叔对范宣子曰太上立徳其次立功其次立言是谓三不朽魏公有取焉故为是祠而建祠以従坠文克举诚希濶之遇哉昔孔子删书断自唐虞今乃上遡羲轩下逮近世何也取诸晋乘吾乡之首善先猷也如风后治民仓颉治字先天而天弗违其古之神圣人乎虞廷五臣与防龙交让精一执中之学见而知之肇开道统祖述于仲尼集大成则圣具一体则贤或肱股王室如巫咸傅説狄仁杰韩琦诸人或经营四方如羊舌肸包拯若我朝之刘大夏于谦其人或仗节死义如闗龙逢张巡其人或修身谨学如卜子夏程伯淳若我朝之薛徳温其人褒贬论述如晋之董狐汉之司马迁其人是虽徳有偏全功有大小言有醇疵就其所至皆可谓能立事见本传文不具列祭法曰法施于民以劳定国以死勤事惟其所遇可无媿焉今之人犹古之人也莫不攸好徳莫不喜功莫不务修词而能立者鲜则志不笃也学不纯也气不充也义不精也斯不可与立已故居常自许皆知慕仁义贱俗鄙尧行舜趋自谓近之一渉纷华易至流逸而失其故吾此可以责志希踪古人奋然迈往一念少怠尽隳前功此可以知学抱曾史之行履桀跖之庭能不摄不变可以占气传经义综羣言辨士纵横圆如转毂庄列要渺茫无涯涘皆能发其蔀而折其角可谓精义故曰考诸先王而不缪百世以俟圣人而不惑岂非立徳立功立言之凖乎国家乂安二百年衅蘗浸广土习呰窳学术多岐今日之所养即他日之所用可不愼乎明道先生绍不传之绪文公继之至我朝文清公又继之宛然孔子家法顷歳诵习厐杂市间帖括殆同语怪后生方沉湎濡首以取世资本之则无又焉能立吾不意尧舜以来之道脉汨乱如此求为贤相为名臣为大儒如袝位诸君子其可得乎又如一旦有缓急如闗龙逢张巡以身殉国将谁能乎文学生于斯聚于斯能自得师为则不逺其愼所立矣
　　还元洞记　　　　　　　　　　郑　洛
　　北岳恒山故朔方雄鎭山故有洞洞蔽以神祠若将塞焉侍御黄公观风览胜慨然兴思乃撤而啓之题其额曰复还天巧且为之记其状矣分巡邓君持侍御公所作以请曰兹洞也固恒山竒观洞开则兹山胜事也乃侍御公已题额言之矣曷可无佳名以记先生图之予曰奚名哉粤稽元始生大道大道生天地天地生万物恒山固天地所覆载山若洞亦万物中之一物也予昔登山临兹洞矣杳防幽窅既不可窥测其端际亦不能想像其藏隐盖天造非人力也彼金沙大隐美则美矣率以人兴鱼藻寒居竒则竒矣皆缘力饰夫人力则非天巧非天巧则非大道所生非大道则非元化所肇若恒岳则与天壤并立洞亦与恒岳俱生开以大始辟以贞元愚父不能力移齐谐莫详自始葢一元不能不散而为万象则兹洞也固一元之所造也今侍御公撤其蔽而新之亦复还其天巧焉耳然则兹洞也不可名无已则名以还元可乎虽然予重有慨焉夫元象之元含光自然分而万形散而万物生生化化已非元元然而山泽气通洞为元造物理备我性有元善洞为元造啓则还之性有元善乃自凿之恣智巧纵物化致使眞者散元者斵降灵光锢蔽焉而不能通殆不啻兹洞之障塞而已然则兹洞也其曷幸而得侍御公还其元造之巧又安得元化旁敷使并生于宇宙间者尽还其天命之元善哉若夫抱元还元自了性天元精之元其説甚元则固黄冠羽衣之所从事予不敏奉明天子命抚绥此方将以元化望当时以爱养元元朂同事之诸君子不敢袭其説以名兹洞因谩书以答分巡君之请
　　新建唐鄂国尉迟庙记　　　　　防　诏
　　自昔豪杰之生钟天地刚大磅礴之气岂特曜吐精树勲业于当时已哉虽其殁也而是气流通于天地间与日星并明与隂阳并运不恃生而存不随死而亡每有感触輙形诸梦兆若桴鼔影向然呜呼烈哉予昔阅唐书尝壮尉迟恭之为人叹其眞豪杰士非特将略之雄也每读其传敛襟起敬乆之而公则朔产也嘉靖丙寅歳予奉命按治宣云夏四月巡厯至马邑一夕梦金甲神英姿还侍直立马上马蹀躞若龙金戈翠旗导从前后谒予若有所诉者予觉大惊异其事翼日出至龙泉寺见唐鄂国公遗像在焉叩其所自邑尹吴子进曰鄂公旧有祠去此仅二里许爇于燹火有年矣栋宇灰烬惟神与马巍然独存居民不狎于栖神之无所权奉于此以存尸祝遂即其遗址观焉草莽丘墟睠言懐感予曰异哉向夕予梦金甲之神非与祠前有金龙池即桑干河源也清涟澄澈严冬不凝邑尹复进曰旧传池有龙时化为马一骊一黄人莫敢御唯鄂国骁勇絶伦能跨而制之予又曰异哉予向梦金甲之龙驹非与夫鄂国辅唐昌运其所树立固雄伟不常而临阵决胜指麾驰骤无能当之者葢得于马力居多然则马之为龙昭昭也乃千有余载予梦中歴歴见之一何竒哉于是诸武氏跪而言曰惟我鄂公生此朔方灵慿于兹凡军旅所向咸有隂助吾人借神威乆矣庙貌不称何以振士气乎于是诸耆民跽而言曰惟我鄂公帡幪兹土民有宁宇歳时祷祀应靡不预患为之駈而灾为之御吾人防庇乆矣祀典不修何以慰惬人心乎予曰韪哉夫有功于民则祀之能捍大患则祀之神兼焉矧赫厥灵于梦寐是神之冀也民之望也而亦观风者之责也盍祀哉盍祀哉乃语冀北分守范君曁邑尹谋新之乃为正祠三间矗如也为左右廊房六间耳房六间栉如也为二门三间大门三间翼如也围以堡墙周六十四丈一尺有竒旷如也戢如也地仍于旧纪芳躅也费出于公杜私扰也经始于去秋七月十日落成于今春三月念日周综理也复买近地一顷以给守祠之役图乆逺也声以钟鼓树以干旌俾耳目有观听也祠宇旣成庙貌攸安瓣香瞻拜宛若梦中见者于是士气奋人心孚悦适范君擢口北分巡周君以山西督学来代曁吴尹复言于予曰鄂国见梦于公岂惟其祠祀是崇哉亦将赖公文以垂不朽予曰有是哉顾予安能文之虽然公之勋业载在青史者则不可不勒诸贞珉以告于世予谨按史稽首言曰嗟嗟鄂国其眞古豪杰士哉方其崛起兠鍪中遭际英主乘时奋翥尝先登陷阵擐甲而擒世充攘臂而平黒闼搴旗而降建徳夺槊而坠雄信一时智勇如卫公褒公皆自谓莫及则公勲烈岂不巍然出诸将之上哉然世人皆知公雄勇冠军至论公人品世未必尽知也予尝究公为人大类闗云长云赤虬飘飒即髯絶伦逸羣也所向披靡羣雄胆落即闗威震敌国也跃马突阵而脱秦王其视解围古城者无愧也擒王琬万人中丛刺莫伤其视驰刺顔良者何恧也闗于昭烈投以肝胆公事太宗摅以赤心寻相之诱不去建元之贿不入其精忠大节相符契也闗乘赤兔公得骊驹类皆龙种葢天所黙赉以弼成雄竒卓絶之迹者又相脗合也虽闗不幸死国事公幸而兴唐其大都实等埓焉然此特论公人品耳至其心术之微世又未必尽知也是故席次愤殴人谓公为非礼不知公忠义不容奸邪乃其天性视误国之许敬宗懐奸之徐世勣不啻犬豕肯甘与为伍哉富不易妻人谓公守已介特不知公因是悟主使当时知此义则才人不选贞观无养虎之愆昭仪不立永徽无牝鸡之恶又安致显庆以后纷纷哉噫此公处心积虑之微世莫能知者予叙公勲业因白其心如此俾后为将者知先立根本毋徒视勇略为也呜呼方今边陲多警安得如公者坐鎭帅阃叱咤风云使敌人不敢南牧以抒当宁西顾之忧哉予闻朔俗好胜负气慷慨磊落士多生其地庸知不有继公而出者哉文信国曰殁不俎豆其间者非夫也今庙貌赫奕人心敬仰又庸知不有兴起奋励思接武俎豆者哉予愿公灵当黙佑于斯也范君讳大儒山东霑化人庚戌进士周君讳斯盛陜西宁州人癸丑进士吴子讳国贡登州府人贡士于兹筹义殚力克襄成事例得书云
　　创建平顺县记　　　　　　　　顾鼎臣
　　天地生万物物极则杀之生阳也杀隂也杀亦生也人君生万民民不轨则杀之生仁也杀义也杀所以为生也其道一也是故明君治天下法天地之道握生杀之机以成仁义之能垂衣高拱而四海晏然绍綂厯业百姓赖利焉潞安府之青羊山蟠居衍迤几二百里岩岫巉嶻壑谷深窈回峦叠嶂长林丛薄屏翳阨塞四方亡命往往窜匿其中且水土湍悍而风气陻郁生人多凶顽犷戾兼之隔离官府无有持尺棰挟寸刄慿陵而谁何者贼首陈卿父子世济恶纠集逋亡胁诱蚩愚御行旅掠村堡焚荡屋庐掳刈人民有司务掩害养乱者二十余年嘉靖戊子巡抚都察院右佥都御史常道始宣露逆节请讨之既而谋议不常操纵无状贼势益猖獗天子震怒命将出师复调集山西河南山东官民兵会勦阅数月然后平之捷闻今少傅兼太子太师礼部尚书武英殿大学士桂洲夏公时为兵科都给事中请简命素持风裁给事中一人往覈功罪并区处地方事宜以弭后患上俞之即以委公公至则宣皇泽申国宪别淑慝明赏罚洗刷汚秽振抚创残人心大惬以和公亲履贼巢周视山川厯陟要害叹曰贼之弗戢形势使然非建县设命吏以弹压之难免后虞佥以为然乃咨询相度得吉地曰青羊村者林峦盘纡形局轩豁且据诸山之堂奥可以控制四表公谉于众曰非斯地不可会巡抚都察院右佥都御史王君应鹏曁藩臬诸司羣谋恊同乃议割潞城县所辖地一十六里壶闗县十里黎城县五里共割地方三十一里以为新县版图凡一切计虑纎悉罔不周详抗疏陈便上报可因锡县名曰平顺命下有司鉴往图新翕然作而行之召史绘图辩方定位鸠集工徒卜吉以从事因山为城因城为隍延袤方二里许辟东南二门搆桥通道宅城之中近北建县治缭以崇墉冠以丽谯门屏防庑库藏廨宇土地祠吏舎监房小大毕具隂阳医学旌善二亭咸置于大门之外其他若儒学僧道会司仓厫铺舎敎养济院城隍庙山川社稷风云雷雨邑厉诸坛察院司府公馆凡治民事神造士赋政之区凖旧规备今制咸极一时之观又设玉斗崖蟠溪峰白云谷巡检司三玉峡虹梯闗二刬治险隘以为通衢八葢于御暴已乱保障之备特加详焉经始于嘉靖八年九月望日告成于嘉靖十二年二月朔日凡财用取给于公家力役则雇募乱后余民而他府州县毫分不预焉葢事之始终经营规画悉出公一心之存而巡抚藩臬诸君赞相以成之然非圣天子倚任忠贤勿贰勿疑其何能尽嘉谟以竪此瑰伟之绩哉抑斯举也人足以胜天理足以制气是使绎骚甫定之民宁兹新邑养父母保家室长子孙永去危亡之祸而享太平之福其功不亦大哉夫当贼之破灭也天诛之行止于元恶而胁从汚染非特宥其死命且容养匡翼务为千百年之图是杀之之意何其薄而生之之意何其厚义之裁制何其精而仁之覆囿何其广也亦犹天地之杀物于穷冬才旬朔尔而生养成遂乃厯春夏秋三时焉是虽一事之微而圣天子裁成辅相倾否为泰以嘉靖万邦者宏谟逺略从可识矣少傅公今日密勿机务弼成治理以垂名于竹帛亦于是乎基之江西右布政使李君崧祥昔以按察司兵备副使尝预谟议举职守思惟一时政令之大不可无纪也特走状京师徴予文将刻诸石以昭示无极义不可辞乃为述其梗槩云尔若夫经费工徒规制度数大小诸司从事名氏之详不遑殚书令刻诸碑隂
　　重修唐叔虞祠记　　　　　　　苏　祐
　　唐叔虞周武王子成王弟也始封为唐候其子燮因晋水更号曰晋有祠在悬瓮山麓不知创自何代魏地形志曰晋阳有晋王祠又通志载祠南有晋王墓北齐天保中大起楼观后主改为大崇皇寺唐太宗义师之起尝祷于祠下贞观二十年有御制书碑在焉晋天福六年封兴安王宋天圣间改封汾东王元至元四年总管李公修建殿宇及宫侍武卫如王者仪详见提举学校弋彀所撰碑记至国朝洪武四年改称唐叔虞之神歳以三月二十五日有司致祭载在祀典自至元迄今二百余年栋梁摧折不蔽风雨神失所栖祀事弗防其旁有所谓圣母祠者香火日极崇奉而唐叔虞之祠顾寂寞水濵不知为正神其所系岂直瓣香酌酹已也嘉靖二十六年冬宪副李君乘云宪佥朱君徴以其事闗祀典而风化之道攸存具以请于予与巡台因檄下所司撤而新之复增塑其象左右各建翼室若干楹于是金碧丹垩焕然改观足称报祠矣祠前有八角池右有善利泉山畔有望川亭读书台亦以余力载浚载修古迹用复是举也赀因于水利工出于雇募官不告劳民不知扰知县侯澜县丞李侃主簿高巍典史张珊共事惟勤而乡大夫宪副高君汝行实倡义协众尤有力焉往予自按部未几有藩参之命曁今葢三歴晋矣议初协也得同于聚庵谷子峤事告成也而翠岩黄子洪毗复嘉其成焉大参潘君九龄告高君曰是不可无刻以昭永乆爰佐以汾阳山之石而高君因具其始末乞文于予窃尝闻之利万物者莫善于水而其动万物也莫善于风利非导以禁之则争风非端以之则悖欲淳化宜民难矣今祠在晋水上民之利其润也方日诣他祠事报祈乃叔虞自剪桐启封厯世与周乆逺则其功徳于斯土可考也顾祀者反后而使其祠日頽曷以示风向参藩时尝为均水利刻石稽以戎务方殷未遑克正祠典则日夜罔遗于懐者也乃今亦克并举利以滋养风以化岂惟晋人获乐利之休司政纪者亦将可慿借矣爰为着其相闗重者俾刻诸丽牲之石复为迎降送神词三章使登歌焉词曰春日兮载阳万卉洁兮齐芳抚春草兮纎露布阳泽兮未央相羣生兮永情服旧徳兮奚忘秉玉圭兮下视振鸾和兮琳琅岂吾人兮善享懐遗土兮斯皇俪对越兮暇豫穆将愉兮乐康【右迎神】浴兰汤兮袭明衣芳菲菲兮未有违拊鼍鼓兮鸣瑶瑟陈歌舞兮清晖灵连蜷兮纷晋横四顾兮依依繄灵雨兮洒涂载轻颷兮满旂御龙驾兮双导纷武卫兮威审五音兮按节歆兰蕙兮具腓即光景兮可挹蜷局顾兮憺防归【右降神】抚川原兮极目羌儵来兮歘往美要眇兮狡服鉴羣忱兮旣享鞭玉虬兮执绥指天门兮方广犹招手兮山间俨遗踪兮水上山有木兮水有兰中有懐兮何敢言覆我兮怙我顾我兮瓮山之左万祀兮千秋御斯宫兮夷犹【右送神】
　　登恒山记　　　　　　　　　　杨述程
　　余夙览五岳图思向往其地乆矣己酉歳奉命观察云中恒岳实居辖内辛亥春欲以祀典往谒岳神缘边境不宁余为计防御事且不暇是歳孟冬廿日直指潘公观风渑水故事兵使者以分疆例得陪视明日潘公将有事恒岳余导骢而往南行十里许至磁窑口两岸峭削如门大类吾乡剑阁诸峡泉流峡中澎湃奔泻□□□□如建瓴而北为神川云此处山光岚色皆莽苍葱郁不似北方景川之东凿石累途草桥木磴又大类吾乡连云诸栈上有石窟架阁犹余横木数千蠡剥欲尽传者以为宋初把守三闗处也磁水东壁有坊耸峻金碧辉煌题曰高山仰止者即岳逺门也门有殿庭数楹宏敞高峻左折而上三四里峰坡崖壑之类宛转曲折地饶青煤伛偻曳贩者肩相摩也纡行数里道益湫隘余乃易便服慿小舆两掖而上为云路初步处下窥山门已不啻数万雉矣级益高阶益峻顷之过望僊亭仰视飞僊崖阁若悬层霄之上已而歴虎风口崇冈蹲踞风发飚猛则响振林壑间路傍西望浑浑灏灏吞吐云气者白龙洞也前不百武有白虎峰堆石雄列居然白额状落涧西杪似有木香荼防之属则所谓紫芝峪也欲为采茹而芝已乌有此处线道蜿蜒幽深百仞游者每虑触险侧足详顾犹虞顚越山回路转古榆数千百章葳蕤蓊茂最大者名双离树株可蔽牛而苍枝连理若虬龙轩举之状人以为果老系驴树云崖东有得一峰庵因名之余为绎斯名一为水于卦为坎是北岳奠极义乎岩西则万松深处亭曰翠雪六花飞坠四壁凝寒琼砌瑶阶眞银世界也山腰少濶诛草为堂白云缥缈帘栊清旷差可憩休时闻树籁鸟声心肺幽畅令人生翛然物外之想堂畔有龙泉味分甘苦祷雨辄应有夕阳岩松桧插汉晩霞及之则树色荟然崖产石脂五色晶莹味腴堪咀意僊家啖人药饵而特不识所以调剂者傍有石洞一隙露丹灶遗迹深奥莫知底止是谓通元谷人迹莫到也三丰曾居此谷有俯视羣山螘垤低之句迤逶寻上可百步许入贞元殿展拜元岳琳宫宝座峩在清虚境神面正南视五台诸山环向北拱森森臣庶界华夷而称帝尊埓四岳而号北极非耶珉碣琐碑磊立崖壁虽代有修设而遡建则自陶唐封濬时始也殿杪苍松古桧围乔参天枝叶扶疎良爽炎燥殿隅西跻上越二三里朱门扄鐍甚固啓之则防僊府也怪木夀藤樛互映带赤石钟乳之类错出其间抑黄茅白雪之遗弃耶西顶有琴棋台俨在云端舒啸四应敲拂石亦成声岂烂柯流水所从来乎顷之转步则歴果老岭防蹄迹依然在焉其东顶则为大茂山殿碑云舜巡守诣此山谷正拟登祀値大雪弗能进而遥祀之俄有石飞坠帝前遂以安王石名五载复守其石载飞曲阳帝命即其地祠祀焉其飞窟尺寸固安王石符劵也余因感而窃叹曰维岳降神自昔记之方今塞尘不耸神京晏如虽云圣天子威徳遐鬯微岳威灵鎭压宜不及此独奈何祀封为缺典也礼毕称觞直指公对坐嗒然防此身之在尘世也已而夕阳落照霞彩盈山将乘兴为悬空寺游返渡神水冲骑瞹泉见西壁峭陡楼殿架叠灿如来宝像眞所谓空中楼阁鸟道一系攀而上跻竒絶亦险絶沙弥三四清磬捻香供茗作礼酷似羲皇以上人余亦恍游羲皇世矣月影半明更漏三滴甫抵州署曾不觉往复之为劳也爰搦管而纪其事
　　临县修城记　　　　　　　　　孔天印
　　临县望河阻山介于兴岚汾石之间近塞邑也然民俭而足城小而窳以故虏入輙犯隆庆元年丁卯九月虏大犯至破石州之城劫汾州之堡而临之危为甚虏退去当道乃下令缮城仍调选才吏易补沿边郡邑时闗中人吴潮以荣河令调临至则省览谘访稽民物之利害条政事之缓急登陴而望黄云紫金诸山则喟然叹曰始吾欲崇墉以甎今观其土石之防冐林莽之蓁丛则甎可伐石而代也即析薪以炼灰不事省而功倍乎于是手画心惟夜思蚤作募匠师征力役公计料广扬备器用储口食既定方略独断凖裁简委羣能躬励督察遂运石成岸积灰成邱趋事踊跃鼛鼓弗胜以二年戊辰四月起工七月竣事其包土城而为石也广六里五步高三丈五尺其直如绳其方如矩其渟如渊其峙如岳其密如栉其坚整如铸而女墙楼橹天棚旗帜鎗炮矢石之类森其上重濠叠堑品窖伏锋战车涌械之属罗其下当是时地无百雉之筑而险有金汤之固环视旁邑莫兹之为强矣兵宪范公阅而嘉之乃状闻当道咸加币褒美以奬其劳焉庠士赵应秋陈遗规等因过汾请余为记夫疆圉之臣恃安而忘危愒守而忘战以至遇害而无备临敌则败衂而不可支若离石之难是也乃吴公善思患而豫防必有备而无患矣夫折栁樊圃狂夫犹惧况设险有固于山谿者乎昔公输般为楚造云梯之械将以攻宋而墨翟先往御之请以试其术墨解带为城以牒为械公输凡九为攻械而墨九距之又使弟子禽滑厘等三百人持其术以守宋城而公输之技已穷所谓善攻不如善守今度外国之智劣于公输明茂之宰贤于墨翟百里之众勇于禽厘故敌虽复来而知其必无患且公内治外严惠威并建之实文武兼资之良也是以其涖官也多善政焉今勒石纪事专美崇墉识其大也
　　新设宁武兵备道题名记　　　　李攀龙
　　山西三闗先是葢止鴈门一兵备岢岚兵备实恊理之其于防秋寻加守巡冀宁二道嘉靖三十三年复以清军屯田驿传若守巡冀南河东诸道迭出而分区监督焉三十七年改鴈门为鴈平岢岚为偏宁其五道监督如故眀年仍以偏宁为岢岚兵备以偏老岢岚河曲四守备西路参将老营游击地方兵马属之鴈平兵备仍驻代州以广武北楼平刑三守备东路北楼太原参将地方兵马属之其八角利民神池宁武四守备中路参将地方兵马则以设今道云従御史杨公益美之请也惟是三闗与大同相为表里右卫水口等处直敌南窥朔应诸州之道其于要害视三闗有辅车之义即敌一道出没我得以所直道兵马牚距踵袭而自相为应何虑不及三闗延袤乃至八百余里而敌得以探疏数为坚瑕揣薄厚为虚实时分时合虽汉兵如雷风安能八百里趣利也惟是席国家广大守在大同云尔曩时则鴈门一道岢岚一道协理之足矣然犹恃藩篱以撤阃阈不知中彊者外益固之为谋周也亡何以二道为不足加之守巡冀宁二道为四道复以四道为不足加之清军屯田驿传若冀南河东诸道为七道三闗凡八百里而七道以临之即有五参将一游击十一守备亦惟鴈门岢岚二道相信而服习五道者非常所属卒然不相为用十羊九棰犹之愈数而愈疏清军屯田驿传旷所司存冀南河东弃所分署是尽山西而事三闗委境内而勤一圉犹之愈实而愈虚不知疏数以形明虚实以制槩也注鴈门以鴈平注岢岚以偏宁似矣不知十一守备分地如石画相交尺寸独以八守备隶偏宁一道亡论石隰诸州防河之役行兼坐累有妨简书即敌一出套便涉其境而亭障积阻烽火复游已难为卒又况仍以五道便宜掣肘糜费无益岂所谓明形而槩制乎时已权生变已常存宁武之介于鴈门岢岚之间亦犹鴈门岢岚之左右于宁武疆之政虽力有余不备非其域虽势有余不守非其约非其域不防出徼功非其约不声援为徳辟耳目之于视听不相假借然后可以着官知之良而称同心亦使朝廷得以责所不备按所不守以其所守捷无幸赏挫无佚罚三闗犹一体也省冀宁若清军者七道而为三以重司存养丙治境内不疲于奔命三分其八百里而劳逸均各可以朝檄而暮集而齐一其指使凡五决防以设宁武道而议始成如此岂偏见一时之利害不参边大计始终者右卫水口为敌必窥之道即中路参将直之与大同两掖犄角相逐衔尾相随厚集其气是顾是隈者非宁武乎与偏头鴈门翼击而夹攻为常山蛇势者非宁武乎明形槩制以囘视听新旗鼓出缮入计为边长老贻数百年之利身自作始者非宁武乎形不自胜制不自举沈公所谓非人哉首至者未几论罢继至者寻以迁行沈公明形槩制三年于此矣乃少司马万公某独以少方伯奏留之岂不曰分地不量形与无地同量形不善制与无形同善制不得人与无制同得人不乆任与无人同是二公者先后奏请葢相足焉可谓同心谋国重惟沈公之贤适与设会也因具列之使后之君子得以观宁武道所繇立者葢以其人如此云
　　重修海神河渎庙记　　　　　　张四维
　　皇明奄甸万国徧礼羣望凡岳鎭海渎咸就其近域崇建祠宇令有司歳时修祀国有大事特命使臣将祝币往焉葢自郊社而下祀典莫此为重蒲郡介河曲当禹贡所称龙门华隂之中重冈连抱川灵聚结故西渎大河崇于是而防西海附焉其庙制闳钜正綂中知州事闗西张侯廉奉勅修建歴乆渐敝会嘉靖乙卯之变一切倾陁虽頽墉断木靡有遗者有司歳时埽坛防祭天子前后凡遣使三至亦咸只陈香币露祷而已殷礼弗称神罔攸宇至隆庆庚子夏河水暴发弥漫郊郭奔凑西北二闉是时淮徐间连歳河决漕道艰阻议者咸谓神宇宜防时葺用祈灵贶于是巡抚山西副都御史杨公防巡按山西御史饶公仁侃桂公天祥俞公一贯会檄河东守巡叅议冯公叔吉佥事刘公宗岱相垣址议规度防重修二庙为请天子俞焉其经用所需即取之三院歳解赎锾之余者而以州帑裨之经始于隆庆壬申十月越歳万厯甲戌某月而工竣二庙并峙左河右海广输崇庳无尺寸异其为正殿各七楹殿后为寝殿各五楹殿东西为风雨雷电祠凡四座楹杀寝殿之二其仪门楹数凖寝殿焉堦墀内为井各二俱覆防亭碑亭视井亭之数建仪门外其外门则防大坊表之内环防连廊防楹计凡二百八十有六外缭以砖墉以丈计凡三百二十有二以及宰牲有亭齐宿有所而制度大备矣广庑翼翼棼橑高举邃深轩豁金碧辉煌信足防永奠明神系一方之瞻向已郡守陈侯以朝属维为文纪成将勒诸坚珉防徴乆逺余惟名山大川类能兴致云雨施徳博大故厯代尊命咸秩祀典河初祀朝邑唐开元中以西岳祠华隂缘有司祼将靡逮遂徙河祀而东我高皇帝厘正岳渎名号删定礼秩荐享牲币靡有等杀又常御制祝词遣功臣将祀良防岳渎之泽物同则其报礼同也乙卯之变岳渎庙同圮乃岳庙匪乆即复合二郡之力征费凡二万余金防速集厥事河海庙乃委为瓦砾区者且廿年陈侯肃承眀命知国之大事在此既不欲茍且防俟后人又不欲加赋防滋众扰殚心夙夜惟求防隆国典妥神休是务于是监司诸公嘉其工缮之钜商较财用虑有不给谋所以佐厥费者廼总督宣大王公崇古则防军门俸给巡抚朱公笈则防各色会税香课布政使史公直臣则防帑积羡银分守冯公叔吉则防罪赎防及官民之义助河堤之赢积通计凡九千余金葢费视岳庙之半而闳丽几与埓矣用省而财不匮事集而民不扰神用悦怿歳以大穰信可防荅天子尊礼方望懐保兆庶之深意哉是用纪其兴建始末稽经费述规制俾后之嗣是者得有考焉是役也檄委而监督于上则平阳府同知王大夫敬朝夕工所综其纲目则蒲州判官曹君廷相其奔走于下则荣河县典史李于田仓大使侯汝封咸効有劳勚云
　　西小池垣记　　　　　　　　　何东序
　　尝考水不注川滙为薮泽大者曰湖小者曰池曰沼湖陂出自天造丰功及物池沼力垦而成妙用在人县官总山海开池籞致利以助贡赋上下足以相赡若解之盐池天造尽人湖陂之利蔑如矣其地左辅巫咸右弼洪流前趾中条后负峩嵋圜防四跨瑶璠皛衍薰风一扇万宝皆呈葢唐虞中天之会造化旉与之渊也唐故名灵庆盈涸有时置吏置亭户至杂遣司空度支虽与古今相始终而绠剔敛发犹未得其术焉今稽古应时特重盐之制自郡县而至转运转相钩较而专以御史临之平轻重而权本末均课办而佐军兴法至密矣歳督十三郡县徒作中程収算四十二万引移用三藩唯是恒雨病没恒旸病涸以地听天其势不能两得则有横污附池者六曰永小曰贾瓦曰金井仅存其半沸渭浇晒迄今兹无斁也备通变张弛之故充节口并日之需颇收算可数万谓之小池盐先是缭以短垣淹乆龋朽莫弭盗攘陷民于罔从而猎之以刑殆与开阑牢而发以毒矢何异按其地者阻事堕议洊更三纪而莫之或恤间驱盐丁版筑蠭午未几而操畚锸入池矣万春戊戌頥所汪公来按鹾昭智集思课正赋以待邦之大用敛余赀以待邦之小用经产杂出灿然皆有萟极暇常篮舆循行不遑假寐日讨坠典棼纲而申饬之墆财曲献野防夺魄公披龙鳞蹈虎尾探丝分于劘牙凿齿之中得司存赈济银若干议徒详费僦民之流冗者鸠而受工殆二千人讫计周池为垣殳高予厚增陴其上金井贾瓦合为一区丈周一千四百永小自为一区丈周四百池各门一防事五未事人给赡家二铢既事又酬食米四铢悉之金以千余肇兴三月丙午五月丁未告成悦使民防其劳子来成之不日划址墉隍卑增薄培底塡淤加肥之绩絶洼坳重塠之患国宝在野柙之惟谨利用厚生池无小大万商皆当卬此公之用菲其意葢弘远矣运长佐闽山林君东阿马君永嘉陈公等属余纪其实余惟御史奉纶遐察歳一往代未有及不代者合符优游皁囊特达常条适事或未裨于观风之本公一往三见期当宁倚毗无二所急朝夕所患靡盬至暑雨风寒暴炙匽薄而不以言惫李梅实衰五谷熟亏消息之数天地不能以两盈公升礼昭缛交修容典腏祀池神条山风洞创祀太阳之宇蕲雨蕲旸而无之弗告精灵蠁鹾花冬实述宣醲化薄海风囘羣小不奉私求万户鲜藏匹夫呻吟夺魄之声未必不为改苏颂徳矣覩一节而知百节固知应条之吏蔚蒸太平恤生之伦咸获嘉祉殆不止一池之利钝已也不佞草民黭浅恶能究其端倪焉蘓老三池今涸不载




　　山西通志卷二百七
&lt;史部,地理类,都会郡县之属,山西通志&gt;
　　钦定四库全书
　　山西通志卷二百八
　　艺文【二十　记八七】
　　明
　　总督三鎭题名记　　　　　　　王家屏
　　周制九伐之法掌于司马四封之守领在诸侯不以将名也有事天子授钺上公俾发诸侯人备竟上不责以战也自秦上首功将始重汉勤远略大将军骠骑将军之属分道四出将始多然莫能相摄也唐制节度假以旌纛威重无与比而建本弱矣宋惩唐稍裁损方鎭收其权乃推择非人徒署虚衔遥领委任又颇疎焉国家奠鼎燕京北控大漠并边要害置重鎭九而以三督府统之在宣大三鎭者直单于大庭视他鎭倍重府初建朔州以嘉靖甲辰移阳和其置师自太保石公而下间有以规边督饟至者而督戎实其专任焉往少保郑公帅鎭谋砻石题名节堂属屏为记未就旣解官山居少保萧公以书见趣屛曰此夙诺也曷敢辞屏尝读易至师而得圣人谋帅之指云其繇曰师贞丈人吉丈人者勲徳猷望众所推尊信服者也乘刚统众是为二之师中获上处权是为五之长子以之帅师险而顺律而臧用能懐万邦承天宠故吉也参以弟子则舆尸凶矣弟子用众涖事可以为众卒将不可以为众将上众将之将合羣策羣力以成臂指之势视不下裘带而虑周万全令不烦鼓钲而精神涣号于千里其防事不使众知则不明使众知之则不宻曲狥于众则无断不协于众则不孚故将莫难于御众而尤莫难于御众将众将之将诚非丈人不能任矣鎭自有督帅以来任不任非屏所敢知据所覩闻能纲纪将吏以扞蔽吾疆圉保聚吾生灵者其名与其勲徳俱存殆不啻家尸而户祝之矣乃威爱失衷张弛亏度者民亦无得而称焉大抵民所歌舞必师之丈人也所不誉必师之弟子也则亦不待镌名于石近而察诸行间垅上之口法戒烱然备矣今上垂神泰宁只率先皇帝遗烈天覆匈奴羁縻弗絶帅臣用边劳乆次任习戎索亦式克兴造绪业奉宣天子之恩威以是匈奴畏懐服衔橜弥谨边氓得离锋刃之惨袵席于储胥而歳所省度支金钱且复数万计国与民葢两受其利焉而议者犹不能无虑率右战左欵欵固不可恃也战独可恃乎夫战欵两者驭虏之机宜非自治之本务也诚使封疆诸将吏守土者缮鄣塞理赋者实仓庾亲民者拊凋残训士者厉精鋭虏即世世保塞不废欵安也一有未饬朝罢欵而夕战胜危也安危之几惟丈人能晰之得一丈人于师中诸将宜踊跃受署虑无不効力于封疆者而本务举矣由是战可也欵可也权虏情淑逆而游环于两者之间可以坐而制氊裘之命収胜于不穷即更千数百年无能易斯术也图师贞之吉者尚愼旃哉是为记
  </div>
  <div class="pagination">
   <a href="山西通志_page628.html">
    上一页
   </a>
   <span>
    ...
   </span>
   <a href="山西通志_page624.html">
    624
   </a>
   <a href="山西通志_page625.html">
    625
   </a>
   <a href="山西通志_page626.html">
    626
   </a>
   <a href="山西通志_page627.html">
    627
   </a>
   <a href="山西通志_page628.html">
    628
   </a>
   <span class="current-page">
    629
   </span>
   <a href="山西通志_page630.html">
    630
   </a>
   <a href="山西通志_page631.html">
    631
   </a>
   <a href="山西通志_page632.html">
    632
   </a>
   <a href="山西通志_page633.html">
    633
   </a>
   <a href="山西通志_page634.html">
    634
   </a>
   <span>
    ...
   </span>
   <a href="山西通志_page630.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
