<!DOCTYPE html>
<html>
 <head>
  <meta charset="utf-8"/>
  <title>
   云南通志 - 第 150 页/共 164 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   云南通志 - 第 150 页/共 164 页
  </h1>
  <div class="content">
   兴修水利疏　　　　　　　　　鄂尔泰为全滇水利己未兴修彚叙陈明仰祈
　　睿鉴事窃惟地方水利为第一要务兴废攸系民生修
　　濬竝闗
　　国计故无论湖海江河以及沟渠川浍或因势疏导或尽力开通大有大利小有小利皆未可畏难惜费忽焉不讲者况云南跬步皆山田少地多忧旱喜潦且竝无积蓄不通舟车设一遇愆阳即顿成荒嵗从前市米一石有价值十两十五两之年前事后鉴敢不预筹是以【臣】自涖任以后仰体我
　　皇上爱民务本之至意即详饬通查令凡有水利母得膜视并博采舆论合看绘图务期矢此恒心用资绵力但于治有小补庶几虑可少寛志未尝不如此乃迄今六载虽亦次第举行然兴修已竣而获水之利者仅半已修未竣已竣未妥竝应修未修委勘未确者居半现无成功何论久逺用深歉仄切望羣材此应了未了事所当分晰开明陈请
　　圣鉴者也除昆阳海口及盘龙江诸河兴修情由已另疏具报外查云南府属嵩明州之杨林海又名嘉丽泽纳龙巨南冲二河之水竝受四面山河各水会聚成淀出河口入车翁江达金沙江因河弯迂曲去水甚缓停留沙石壅塞咽喉每将海边四十八村已成田亩半行淹没厯为民患【臣】详加察访海水深止二三尺若改疏河道由丁家屯龙喜村开穵二里许直通河口使新旧两河竝泻水势畅流不独四十八村可永免水涝而周围五十余里草塘均可开垦成田随于雍正五年秋委贠会勘竝先将厯年阻挠之衿棍二人枷示河干限以工完释放于是各士民懽呼踊跃情愿出夫仅资给口粮竝未多费于雍正六年春报竣从此田亩嵗收竝涸出田地一万余亩再府属宜良县洼地多淹髙地无水旱涝不均有需调剂【臣】先于雍正七年据前任知县邢恭先详禀饬谕兴修随于八年春报竣续复委贠覆勘所开河共五道一在城东北五里五百户营之南开长约五里已通池江一在城东三里龙王庙北旧多积水开长约四里亦泻于池江一在龙王庙南为北来诸水所会开泻水河约十里水不为害一在城南二十里地名干墩子缘地无水池一望平衍废为弃土于池江边决一水门开河一道引肥水灌田现已获济惟自江头村起所开引河一道地形渐髙水势难上殊无益灌溉徒费人工复议自胡家营北接旧河另开一道约长五六里甚有裨益现饬于农隙兴工约明年春可竣又临安府有泸江一水来自石屏州之异龙湖合塌冲象冲二水及六河九洫皆会于泸江以赴岩硐伏流十余里出阿迷州入盘江而硐口硐底石埂十三重阻水不能直泻每遇夏秋暴雨奔湍四溃田庐淹没土人称有神物凭岩欲伐岩石辄有风霾砂石必中伤人经委前任知府张无咎凿石疏河椎凿不能入强入不寸许旋果风起砂飞礟砾从空击下断工人一指【臣】据报谓神以庇民岂以虐民总制奉
　　天子命除患济民而神弗许是神不灵随通以诚告以正遣张无咎以文祭毕复督工凿石应手而碎十三重立尽复将自泸江至岩硐堤岸八百一十丈自塌冲二河至三河口堤岸四千三百七十五丈并造桥丁桩穵浅诸件一并筑修于雍正八年四月内报竣现已有利无害禾稻倍收再府属之建水州查自南庄十六营以下暨狮子口郭衣村等八处田地甚多苦无活水但雨泽稍迟即秋成失望前任知州祝宏以附近南庄之李浩寨山腹中有过泉一道细流不息入地无踪曾竭力开穵不能疏通禀报【臣】令以谷糠填入向下寻流约三十里流出于州属之老鼠窄知为此泉无疑遂穿凿地道伐木为厢穴中水涌势甚湍激随复开沟导水俨成大渠竝酌定规条令挨次引灌而该地田亩皆赖以丰收于雍正七年四月报竣府属之阿迷州离城里许有小河一道厯来不通舟楫该署州漆扶助遵檄疏濬自水泉下绕州城由禄丰乡直达盘江计三十二里现可行舟于雍正七年八月报竣府属之蒙自县有县坝一区围绕城外平坦寛阔可成沃壤因灌溉无资遂弃为旷土查有城南学海据坝上流亦经淤塞若濬深数尺建闸筑堤开沟引水即可以肥田虽工程不易举而众愿速成该知县王廷诤于雍正七年兴修八年冬报竣又曲靖府属之寻甸州城南平川沃壤皆可垦土成田缘寻川一河会寻甸嵩明两州之水每夏秋积雨一望汪洋加以马龙州河水又会于七星桥下冲激寻川之水逆流泛滥即附近熟田亦嵗被淹没土人谓自古相传捍御无策【臣】熟筹博访就其山形水势及逺近髙低欲使寻川河顺流直泻必先使马龙河不争水道欲使马龙河不争水道必须另开子河俾寻甸嵩明之水皆得畅流竝可免冲激不至泛滥今于雍正七年春面谕陞任知州崔乃镛查勘督修随于是年十月兴工八年春报竣共用工三万七千有零约可涸出田地二万余亩但大河中流有整石四十余丈务须开凿而施力殊难复议另濬沙河十五里以收全功现委迤东道迟维玺就近督修又澂江府城南之抚仙湖延袤百余里中流深处可百余丈以受各山之水亦名为海由宁州入阿迷注盘江会流以达粤境每雨多水沙宣泄不及则附郭之河阳竝江川宁州三处利害共之惟海口一河尚堪疏泄而山溪水涨推砂滚石壅积易而通畅难明巡按姜思睿曾建牛舌梅子箐二坝撼两山之冲激遏砂石之壅淤今石坝倾頽更无可恃据该知府王铎详请兴修【臣】随发银委办计石工一百七十六丈零首尾寛深堤坝坚固又增筑逼水坝六墩以固石坝以涤岸砂于雍正八年兴工九年六月报竣河阳田新涸出三千余亩旧田遍种现获丰收又楚雄府属之镇南州旧有水塘筑堤积水以资灌溉名干家坝因倾废百年水无停蓄一遇亢旱种揷竝难【臣】面谕该知州金鉴确勘详覆其水来自北山龙王庙及多蕨厰等处两旁坡岩壁立四季泉源不竭会流箐口两山回环俨如门扇基址天成蓄水成塘可灌数十里田亩随发给银两令筑坝建闸全用大石并将外口开穵寛深毋得省工惜费于雍正八年六月兴工掘出千家坝旧碑一版复指其缺略示以坚完于九年三月报竣据称不独可灌千家并可以周万户矣又东川府虽倚山临川不通河道种稻田者无多余半为荒土而城北蔓海一区寛长二十余里地本肥饶因积水难消弃置已久自割归滇辖【臣】经发银数千两令前任知府黄士杰于雍正五年开河三道一从马五寨至鱼洞二十里为左河一从瓦泥寨至水城二十里为中河一从拖落村至鱼洞二十里为右河建石闸二座木桥四座水消田出业招民承垦劾守罗得彦又从马鞍山开河一道约长十里以济蔓海从梅子箐开河一道约长十里会合中河及知府崔乃镛接任于九年正月加修旋据报竣其余如嵩明州之寛郎河效古日足二里田亩同资灌溉因分水不均里民争控饬令开子河一道俾两里均平九年四月报竣宣威州旧少水田仅资荞麦知州漆扶助于双龙山泉会合处建石闸一座于戈山河口建石坝一座左右各开渠一道于嘉惠落水洞旁建石坝一座开渠一道截流引水均可垦田俱于九年八月报竣禄劝州地僻土寒谷难成熟惟正东东南等村可以种稻内有马家庄等处田髙缺水旧有水沟一道久经壅塞前任知州贾秉臣请从山腰纡折凿石成渠汇复沟水可灌田数千余亩于雍正四年八月内发价饬修不数月报竣大理府洱海之海口为附郭之太和及赵州邓川三州县水利所闗因壅塞多年每遇雨水泛滥海田多伤据前任同知佟世防等详明兴修水得畅流田禾攸赖于雍正四年内报竣又云南县有山一坝旧立闸三道引梁王山泉灌溉田亩嵗久倾圯难资引灌因开修沟闸竝濬清海尾赤河尾业经报竣浪穹县因湖水泛滥疏濬凤羽河等处筑堤四十余丈厢木柜五十架业经报竣但补苴一时尚非逺计现复委勘加修永昌府城外有南北两河田亩攸赖因壅塞已久嵗损禾苗据该镇府等倡率兵民用夫一万余亦于雍正四年内报竣以上各件工有大小时有迟速或给发承修或腾那济事或奉行官吏加意急公或本地士民出夫协力竝未动项皆已完工内有仍需加修者亦不过增补其各属地方如堤坝圩埂沟洞渠塘等类随时疏筑各有禀详事件零星俱无庸开叙此外如临安之建水石屏俱受庐子沟之患嶍峨之城垣田庐俱受练江猊江之患曲靖之西潇湘南宁之落水洞罗平之西北一河新兴之玉溪路南之蜡甸和曲之红土田赵州之弥渡云南县之马安邓川之苴弥浪穹之宁湖皆应疏濬开凿俾有利无害禄丰县之宜重修废桥定边县河之宜建石堤永北府之羊保山宜建石坝顺宁府河之宜建铁索桥皆应乗时料理庶力少功多至于通粤河道最闗要非止便客商实欲资粮运【臣】于雍正七年春即发银饬修已由阿迷州以下开至八达共一千五百里造船试行直至土黄有旱路二跕亦经置备车牛竝葢棚店下船至剥隘则径达粤江因委总理之被劾原任广南府知府贾秉臣草率粉饰竝未彻底开通故虽勉强行舟河路尚属危险现复委贠确勘妥议增修又嵩明州之河口经寻甸东川由牛栏江达金沙江周环川江复扺昭通以通舟楫虽工程不易亦人力所能现委试用知县以下赵世纶等备细估勘绘图覆夺若得川粤江河舟通滇会则片防可达呉楚又不止寻常水利事矣以上各件【臣】已切嘱司道竝详谕各官实心措办所需工费请于变价银两内酌量动支敢或借端侵冒及茍且塞责者立即掲防以为膜视公事者戒惟众志若一期在必行庶百务无难皆克有济且各为地方贻永逺利赖之善迹以仰副我
　　皇上厪念边方之盛心亦所以自求福而与有荣幸事也所有全滇水利己未兴修彚叙陈明縁由相应会同云南抚臣张允随合词
　　题明伏乞
　　皇上睿鉴勅部查照施行
　　委贠赴昭办理开垦疏　　【署三省总督】高其倬【见前】为报明动项委贠开垦昭通田亩仰祈
　　睿鉴事窃照昭通地方新经绥靖兵粮民食俱闗要昭通田土肥腴宜于稼穑开垦一事实为先务业经督臣鄂尔泰创始料理濒行谆谆以尚未竟其事为【臣】言之【臣】查昭通一郡四面环山兵米自外州县运往转输不易若本地耕获有资于军粮甚便且田畴渐广则民户日增可以填实地方可以移易猓习事属有益既不可缓而转瞬春耕时又将届【臣】随一一酌指檄令布政司葛森粮储道黄士杰议详商同抚臣张允随批定并遴委楚雄府知府储之盘带领补府州之顾维铸钱煌学习进士黄士鉴试用胡珚前往昭通专办垦务令昭通府防县亦行协同办理又令附近昭通之寻甸等各州县招募习于耕种之农民一千户限于正月二十日以内到昭令委贠储之盘等将昭通所有之田详细查看分为水旱生熟四项凡其处水道田塍俱皆现成曾经种过稻谷而现今抛荒者此种之田用力少而成功速当年垦种即可收成令作为熟水田其地有水可引宜种稻谷而从未经种者作为生水田至于只可种植杂粮不能开为水田者作为旱田亦分生熟二项俱令一一查明除今年已招垦之七百余户仍令将原垦之田照旧给令耕种外其余田土俟新招垦户到昭之时每人给以田二十亩此给田之处先尽熟水田给垦熟水田给完再尽生水田给垦生水田又完然后以旱田给垦但旱田厯来猓户种者居多又须将旱田之附近新经安揷之猓民住处者先尽给猓民余剰者给垦户耕种其兵民从前已给田今凡兵户现实有人垦种者亦令每户给以二十亩令其种植所给与兵民猓户之田俱令于分给之始即立清界限以杜将来纷争影射之葛藤其田按年陆续收其稻谷照时价计算扣还工本扣清之后即令起科纳赋纳赋之处仍即令输米以供兵食以省运费其田给与执照永逺为业至招往之垦户【臣】查自各州县前往招通道路﨑岖今天时正值寒冷之际沿途食物稍贵【臣】又酌量计其在途之时每垦户每站大口给银五分小口给银三分俾添买柴火食物使之踊跃前往争先应募不悮春时垦耕之期再昭通又有一种土人类于熟苗向来昭通猓人多不种稻皆令此种人为其佃户纳租供食其人勤于耕种性甚淳良今已不属猓户正可资以力田在彼既喜于安业在官又可省多费【臣】亦令办垦各贠酌量给田令垦照民纳谷总之此开垦之事田亩分定之后即令办贠分往田间朝夕看视劝戒以分垦户之勤惰【臣】亦不时查察以考办官之勤惰务期于来年二月之内一例开耕尽力垦种期于秋成之后所收谷石即有益于当年之兵食所有赴昭办理数贠【臣】亦酌量给与日用盘费此开垦各项之用约需一万数千两【臣】先请于开垦捐纳项内动用俟垦户陆续按年扣还原数其项欵细数难以预计容【臣】办定造报具
　　题送部查核【臣】谨先将委贠开垦昭通田地动项办理缘由会同云南巡抚臣张允随合词
　　题明伏乞
　　皇上睿鉴部查照施行
　　酌筹滇省粮赋疏　　　　　　【巡抚】张允随【奉天】窃查滇省各府州县兵多米少之处挽运维艰兵少米多地方米难久贮俱应实心筹画因时变通务期兵民有益【臣】先经与司道再四斟酌并行令妥议去后兹据布政使葛森会同署粮储道黄士杰详称查滇省额征民屯税秋米石共二十一万九千石四斗七升零额设制兵共四万七千九百八十名嵗需银八十六万九百四十一两六钱零嵗需米一十七万二百七十二石八斗零以额米供支外尚余米四万八千七百二十七石六斗七升零以制兵通盘计算米则支放有余但驻防兵多之各府州县所征税秋粮米不足供支应将征条银通融折收粮米以资军食驻防兵少之各属所收粮米足以供支仍应照旧输纳米多兵少之各属将粮米折解以抵兵饷民免挽运之劳米无红朽之虞昆明县附居省会驻扎重兵人烟辐辏日食浩繁所征粮米虽不足搭放应仍将附近各州县粮米运省供支毋庸议改其广西广南鹤庆永昌永北曲靖寻甸罗平南宁太和南安镇雄保山新平文山会泽等府州县俱驻有官兵除将各该府州县额征税秋粮米搭放外仍有不敷会计拨运采买不免滋扰请将广西等十六府州县所征条编银两内除军舍丁差并差发马鱼课照旧征收及存留钱三俸工应于各府州县中最逺之里分输纳银两外尚该银二万一千七百九十六两零照数全折请以每银一两折收京斗米一石征贮各该本仓备放少有不敷亦拨运无多至米多兵少及无兵之阿迷宁州路南云龙云州镇南通海蒙自永平姚安元谋等十一府州县额征秋米全数折收并蒙化府云南大姚二县额米改半折收二共米二万五千七百六十六石零请以每米一石折银一两拨抵广西等府州县条银二万一千七百九十六两零解司充饷外尚余银三千九百七十两有竒应贮道库照以一两折给普洱镇兵粮安宁晋宁呈贡昆阳宜良富民河阳新兴江川等九州县税秋粮米俱拨运省仓支放石屏州额米拨运临安府仓十二闗额米拨运大理府仓嵩明宣威霑益马龙平彞邱北弥勒临安建水防峩元江恩乐赵州宾川邓川浪穹劒川腾越顺宁楚雄广通景东丽江武定和曲禄丰师宗河西等二十八府州县虽各驻有兵以各处所征粮米搭放并协运邻仓供支所征条银毋庸改折又丽江邱北之新垦建水之猛弄新增米石系属夷粮永行折征业于奏销册内登明毋庸另议至昭通永善驻有重兵额米不敷搭放经署三省总督髙其倬会
　　题动支司库银两委贠赴川采买挽运接济条银毋庸改米维西营分防之阿墩浪沧二汛兵米不敷
　　题明以二两一石动支司库正项折给条银毋庸改折至维西额米不敷兵食原系酌拨鹤庆丽江仓米加给脚价运供除三站不给脚价外每年约需脚价银一千二百两有竒向于报部轻赍盈余银内动支今停止轻赍应于司库备公银内动给再普洱攸乐威逺镇沅等各驻有兵额米不敷支放别无附近可拨今以银一两折给不敷买食又当量为加增但无项可动今查有永行折征之易门禄丰罗次定逺并裁归蒙化之定边等厯系以米一石折银八钱征解兹各属既以每米一石折银一两亦应照以一两征收内除　题定之八钱解司充饷外所余二钱通计该银一千七百五十余两作为加添普洱镇兵丁折给不敷之用至中甸驻防兵丁每年需米一千八十石内除额征米七百三十三石零不敷米三百四十七石零查该仓节年存米足供四年之用应于旧存米内添拨动支后有不足另行酌议详请再查道库尚存节年轻赍银一万五千九百八十八两零请于本年采买供支以癸丑年为始停止采买仍每年将改米改折府州县于奏销册内分晰登造详请
　　题达计仓储之盈绌因时变通不以为额总期于国计民生均有裨益相应合疏具
　　题
　　筹酌普思元新善后事宜疏　　　尹继善【见前】为敬陈边地垂久事宜仰祈
　　睿鉴事窃照普思元新一带自雍正十年逆夷悖叛扰
　　害边疆仰蒙
　　皇上天威逺播训示周详选将调兵严搜痛人民咸
　　得安堵地方悉已敉宁经【臣】具疏
　　题报在案但边境险逺界连外域处处深山蜜箐在在蠢猓顽苗抚绥固应详筹防范尤当严密一切营汛建制事宜亟须乗此平定之后以为一劳永逸之图【臣】与抚提诸【臣】悉心商酌因地制宜量为增改逐条胪列为我
　　皇上陈之
　　一攸乐营汛官兵宜移驻思茅也安营设兵务期有用天时地利均要得宜查攸乐为普镇右营孤悬瘴地僻处万山水泉防细食用艰难兵丁多系单身最易逃走人人视为畏途更难招募自攸乐至思茅相距甚逺在在深山险箐塘汛兵孤势难存立一遇有事声气隔絶思普之兵不能及时应援即太平无事而烟瘴甚盛水土恶劣兵丁多致伤损其存活者亦皆疾病纒绵筋力疲弱难以弹压地方【臣】在京时荷蒙
　　圣谕令将三省事宜与大学士鄂尔泰悉心商酌鄂尔泰即以攸乐营基未妥嘱【臣】另筹【臣】细查形势与抚提诸【臣】再四斟酌攸乐一营必须改移虽前经同知郭伦议详改建于攸乐箐口已据报完城工五分旋遭兵火究之与攸乐相去不逺烟瘴亦盛终非长策查思茅地方髙爽水土和平北接普威南控江坝实为形势之要自宜将攸乐一营撤归思茅将右营游击移驻统领竝将攸乐同知亦移驻思茅与游击同城改为思茅同知换给闗防将思茅通判一缺裁汰车里江外各猛地方系宣慰司管理所有钱粮责成征解其攸乐茶山一带总属同知管辖钱粮俱隶征收庶控制得宜兵民均有裨益
　　一普洱郡城宜添知县一贠以资治理也普洱居滇省极边之地幅贠甚广料理需人原设知府一贠事无巨细俱系知府管理虽设有经厯仅可备供差遣知府遇公事出竝无印官在城或遇缓急别无一贠帮助非所以重地方也应添设知县一贠驻劄府城所有仓库钱粮户婚田土监狱事务悉归经管再添典史一贠以备任使知府得有余力专司总理庶佐理分任各有其人彼此相资缓急有赖至新设之县仰请
　　钦定佳名铸给印信以重职守
　　一普镇三营兵丁宜酌添也普洱全境纵横绵亘约计六七千里额兵二千四百名除亲丁公费及分布塘汛外存城之兵甚少前嵗猓贼猖肆兵力单弱守战不能兼顾及调两迤官兵逺路奔驰而贼势蔓延地方已遭荼毒是设兵不足犹之乎无兵也但增兵太多又虑山路险逺粮运维艰今再四斟酌每营必须添兵一百连原额计算每营各九百名三营共二千七百名庶极边辽阔之地可以守御有资矣
　　一三营汛地宜筹酌妥当也查普镇中营原设等角通闗哨两大汛左营原设抱母镇沅新抚恩乐四大汛右营原设猛旺思茅两大汛又中营原设整董一小汛左营原设猛班三圏二小汛右营原设猛旺倚邦猛乌慢林猛养五小汛凡小汛兵丁每处或四五十名或二三十名离营窎逺散碎零星平日徒作践夷人有事即先遭残害况多分小汛大营兵单欲调动则前出后空欲分应则顾此失彼前车之鉴厯厯可指是兵势散而无济不如合而可恃也应将三营之整董等小汛一倂撤归大营以壮声威以收实用至于三营大汛又有当详加斟酌者中营通闗哨一汛界在把边阿墨两江之中实系元普咽喉应拨中营守备一贠把总一贠外委把总一贠带兵二百名驻劄又把边渡口亦闗要应于通闗哨兵内拨出外委把总一贠带兵五十名驻劄游巡江崖等角一汛接壤元界之里仙江实系夷猓出没之地应拨外委把总一贠带兵五十名驻防此外尚有兵六百五十名游击一贠千总二贠把总三贠外委千把四贠随总兵驻劄普城又左营游击原驻威逺守备分驻镇沅今查威逺地方烟瘴甚盛镇沅为适中之地风俗强悍较威逺要应将游击移驻镇沅与知府同城以千总一贠把总一贠外委千把二贠兵三百名随游击驻劄以把总一贠外委把总一贠带兵一百名驻防恩乐内抽拨三十名令外委把总带领分驻三家坡防守以把总一贠外委把总一贠带兵一百名驻防新抚内以队目一名带兵十名于界牌安哨稽查其威逺地方以左营守备一贠把总一贠外委把总一贠带兵二百五十名驻防内以把总一贠带兵一百名分防抱母井其左营原贴防攸乐兵丁一百五十名令千总一贠外委千总一贠带领随总兵驻劄普城又右营原驻攸乐今拟撤归思茅应令游击一贠千总二贠把总二贠外委千把四贠带兵五百名驻劄思茅查猛旺一汛距思茅二百里若原有攸乐一营自宜于此处设汛以聨声势今攸乐既撤则猛旺亦可不必设兵惟由普藤猛旺茶山直抵九龙江一路饬令各土弁沿途按站设立土塘逓送公文又班鸠坡系思普咽喉应拨把总一贠外委把总一贠带兵一百名驻劄班鸠坡保固道路此外尚余兵三百名令右营守备竝把总一贠外委千总一贠带领随总兵驻劄普城统计总兵带游击一贠守备一贠千总三贠把总四贠外委六贠马步兵一千一百名驻劄普城则官贠兵丁力量充足无事可以壮声威有事可以供调遣仍令各营汛备弁每月拨兵五十名于连界各路彼此会哨一次换旗巡防不许骚扰多事庶营势谨严兵力整齐可以缓急足恃矣
　　一普洱地方辽阔宜慎选土弁管束以专责成也民人错居皆有乡保约束夷猓杂处务须土目稽察内地之土目必当削其事权而边境之土目又必使有专责查江外各猛地方已有宣慰司刀绍文及土弁刀细闷纳保守以为藩篱雍正十年逆夷蠢动江内江外到处煽惑是时刀绍文年尚幼穉未经承袭绍文之母刀氏同土弁刀细闷纳力拒妖言率众堵剿办理粮运保固江防实属深明大义懋着勤劳仰恳
　　圣恩应否比照乌蒙案内陇庆侯之庶母二禄氏四川沙骂土司沙氏之例给与封典竝赏给刀细闷纳土守备职衔以昭奬励至江内之六版纳及茶山整董乌得白马山六困一带幅员辽阔山深箐大且烟瘴甚盛既不能处处设兵在在置官若不令土目分管漫无责成地方难以宁谧今通盘筹画除猛乌易武小猛养旧有土弁召匾乍虎叭干无容另议外查普藤土千总刀猛比深明大义始终效顺随师搜厯着勤劳应赏以土守备职衔将猛旺及糯竜等二十四村赛责令管理其茶山倚邦一带均系窝泥查有倚邦土弁曹当斋为人诚实随师贼勤劳素着应将倚邦茶山责令管辖整董亦属扼要之区自土弁召第于叛案内拿解地方无人钤束查有土目召音随师奋勇甚属出力应给土把总职衔管理整董再猛腊地处极边与外域接壤最为要彼地头人召糯极力堵御办运军粮甚属急公効顺应赏给土千总职衔以示奬励责令保守边境至白马山六困整控一带原系土弁刀辅国管理查伊兄刀兴国不法律应连坐但兴国谋叛辅国实不知情一闻蠢动即报思茅文武协同守城又着伊妻防防仓粮以资兵食后经发往効力赎罪辅国奋不顾身实心出力捦获贼首竝将白马山一带夷民全数招安甚有功绩应赏还土千总职衔仍令管理地方必能格外感恩以图报効再攸乐营汛既撤其三十六寨需人管约据宣慰司刀绍文及各土弁公保叭竜摃管理窝泥寨喇鲊匾分管蒲蛮寨俱皆诚实可用宜令管理其余叭目火头俱择勤慎老实者分派充应仍不时严加稽察果能实心効力自当酌加奬赏如有多事滋扰即当拿究另行更换此竝非以久经归流之地而反责成土目葢地方总系流官管辖土目不过分查地方惟以土目管土人仍以流官管土目庶穷山僻壤瘴疠险阻之区莫不各有责成各有约束地方文武止须提纲挈领弹压抚绥则事不烦而民不扰似亦治理边夷之要道也
　　一普洱府治宜改建石城也普郡地处极边接壤外域实中外之咽喉滇南之门户既设镇府必资城郭现在虽有土城一座但土性浮松一经淋雨易于倾塌殊非久逺巩固之计且易启蠢类觊觎之心应请改造石城方足建威消萌其思茅土城应再修葺坚固竝于四面添筑炮台镇沅城垣亦日久圯塌应一倂修筑则捍御有资边疆永赖矣
　　一官贠贩卖私茶兵役入山扰累之宜严定处分也思茅茶山地方瘠薄不产米谷夷人穷苦惟借茶叶养生无如文武各贠每嵗二三月间即差兵役入山采取任意作践短价强买四处贩卖滥派人夫沿途运送是小民养命之源竟成官贠兵役射利之薮夷民甚为受累前经陞任督【臣】鄂尔泰
　　题明禁止兵役不许入山【臣】等又将官贩私茶严行查禁但不严定处分累不能永除请嗣后责成思茅文武互相稽查如有官贠贩茶图利以及兵役入山滋扰者许彼此据实禀报如有徇隐一经察出除本贠及兵役严防治罪外竝将徇隐之同城文武及失察之总兵知府照苗疆文武互相稽察例分别议处庶官贠兵役不敢夺夷人之利而穷黎得以安生矣
　　一攸乐一带之盐课宜寛免也查磨者乌得整董猛乌四盐井皆在极边瘴疠之乡与普洱府治相隔甚逺春夏水发味淡惟秋冬可以煎盐为数有限附近山多箐密夷人罕事耕种专借此盐零星负卖易米资生雍正七年间于筹画普洱建置事宜案内
　　题请添设大使二贠驻劄猛乌整董督煎办课仍以瘴盛不能往井将大使裁撤令夷人认课银二千两自夷人认课之后获利轻防生计不赡雍正十年间逆夷叛扰塞井毁灶附近诸夷奔逃四散井地一空是以雍正十年十一年分课银无出经抚【臣】张允随会
　　题请免现据盐道张无咎具详设法招徕尚在畏惧不前无人煎办【臣】思课额虚悬总于
　　国帑无益钱粮有限不如恤惠穷夷仰恳
　　圣恩将原定认纳课银特赐豁除仍赏夷人煎售庶各安心复业而兵火之余得以生计有赖矣
　　一就近归倂村寨以便管辖也地方界限最宜划清若隔裂窎逺势必稽察难周如元属善政里猪山者布林腊猛三乡及上下猛缅猛松左戛又惠逺里之磨铺萨等糯那阿扇那补怕南害等寨地近普攸距元十跕二十跕不等相隔遥逺难以管辖应将前项村寨归倂普洱管辖仍选委土弁目就近分管又查元属惠逺里之西萨猛列地方离元江五百余里去威逺甚近应改属威逺管辖又有镇沅府属之坝朗坝木坝痴三寨去镇沅九跕去元城止二百里应割归元江管辖不但稽查甚便即一切上纳钱粮充应夫役不致有逺路奔走之苦矣
　　一威逺宜归镇沅管辖也查镇沅一府户口无多止辖恩乐一县事务简少威逺附近镇沅向设同知一贠经厯一贠不隶府辖声势殊不聨络应将威逺地方改归镇沅府管辖原设之同知改作镇沅府分防威逺抚夷清饷同知一切刑名钱谷事务照大闗同知之例仍令办理由府稽察核转换给闗防以昭信守其原设经厯一贠应行裁去改作镇沅府知事一贠仍随同知驻劄威逺以供任使一应养廉役食衙署等项俱应仍旧毋庸增减其威逺生童向附元江府学今威逺既议改归镇沅应将附入元江府之生贠归入镇沅府学嗣后生童俱归入镇沅府学考试以广造就再镇沅府属之新抚地方为元普咽喉自恩乐至普洱中隔六跕运粮解犯往来必经必需专贠料理应请设新抚司巡检一贠铸给印记驻劄新抚稽察逃盗赌博专司巡缉及往来运解事务庶佐理统辖各有责成治理得收实效矣
　　一元江营制宜酌量增改也查元江四面夷疆幅贠辽阔实属居中扼要之所从前设游击一贠兵丁八百名营制单弱汛地零星难资控制兹当地方大定之后自应亟为筹画以期永固边圉请将该营游击裁去改设防将一贠添设守备一贠把总二贠兵丁四百名拔外委把总二贠同原设之守备一贠千把总六贠外委千把总六贠兵丁八百名分为左右二军仍隶临元镇兼辖其防将一贠带左军守备一贠把总二贠外委千把三贠兵丁五百名驻劄元江府城防守弹压分布塘卡他郎地方乃元普镇威通衢实属要区原经建城设汛但汛兵单弱今应以右军守备一贠带把总一贠外委把总二贠兵丁三百名与他郎通判同城驻劄又阿墨江口乃元普咽喉应以把总一贠带兵五十名防守渡口与他郎通闗哨相为连络又因逺地方甚为阨要应以外委千总一贠带兵五十名防守与他郎大汛相为犄角又邦轰一汛路通元新应以千总一贠外委把总一贠带兵一百名防守内以外委把总一贠带兵三十名分防谷麻江渡口又老乌山为元新等处出入要隘应以把总一贠带兵五十名驻防内以队目一名带兵十名轮流更换稽察南戛渡口又马鹿塘乃省会咽喉为扬武坝青龙厰适中之地应以把总一贠带兵五十名防守又永丰里之猪街地方四面通达甚属要应以千总一贠外委把总一贠带兵一百名防守竝令不时酌拨兵丁于坝罕一带游巡稽察其各汛应设塘卡各令照界安设仍令各照地界按期游巡会哨则布置谨严声势连络庶无零星单弱之虞其原设之土戛汛瘴疠甚盛难以驻兵界牌新寨归普洱镇设汛防守白土坎相去猪街不逺坝罕汛亦与猪街连络磨沙河与老乌山声息相通均毋庸设汛又元城长亘临江无险可恃应于东南各筑炮台一座西北各筑炮台二座以施鎗炮其他郎城已新筑炮台素无大炮查于敬献蒭言等事案内业将省城存局得胜发贡大炮酌拨八位分发元江今应令存贮元城四位分贮他郎四位庶资守御
　　一新平官兵防汛亦宜增改以资弹压也新平一县界在万山内控鲁魁外连哀牢地广兵单夷猓凶悍最为要查新防营原设防将一贠守备一贠千总二贠把总四贠外委千总二贠外委把总四贠兵丁一千名实属不敷且存城兵丁仅止一百八十余名更为单薄应酌添兵丁二百名把总二贠同原设把总分为头二三司竝照拔外委把总二贠仍隶临元镇兼辖以防将一贠带守备一贠把总二贠兵丁四百名驻劄县城居中弹压其县属之脚底母地方为元新门户野贼出没之所应以把总一贠带兵五十名驻劄与元新各汛彼此连络又舍叠龙一汛在哀牢半山甚为要应拨把总一贠带兵丁一百名驻劄防守又错纳贾一汛向系猓贼出没小径应拨外委把总一贠带兵五十名驻劄又漫干坝一汛为恩乐太和厰斗门乡出入门户且与从前各猓贼旧巢接实属要区应拨千总一贠外委把总一贠兵丁一百五十名驻劄防守内拨兵丁三十名以队目带领前往太和厰分防巡哨以卫厰民又旧哈一汛居哀牢要区且与楚姚之界牌汛相为表里应拨把总一贠外委把总一贠带兵一百名防守又扬武坝一汛驻劄鲁魁山底甚为要应拨兵一百名令把总一贠外委把总一贠带领防守又防峩县城原设千总一贠外委千总一贠带兵一百名防守今应照旧又塔竜一汛接壤丁癸二乡竝易门之马头等处最是藏奸应拨外委把总一贠带兵五十名驻防又化念一汛系新平鲁魁门户应拨外委千总一贠带兵五十名防守又俄爽一区为鲁魁出入小径与临安石屏河西曲江等处相通地既偏僻又无营汛故从前野贼得以任意往来应拨外委把总一贠带兵五十名驻劄堵截其原设之新化州树哺拉洒冲亚泥坝黑泥哨歇塔图等汛均可不设庶汛地皆居扼要足资防御而亦无零星单弱之虞矣
　　一元新土目宜禁止擅管地方以杜扰累也查元江新平均属内地凡稽察村寨约束夷户俱应地方官自行经理非同普洱边方僻逺必须设立土目以资稽察乃元新村寨向被各土目私行霸占有某处属某土目项下名色分疆划界竟成世业以致不法土目科派索保恃强欺弱无所不至夷民畏其威势莫不羣听指使有呼辄应及前嵗野贼猖肆各土目项下之人又多附和随从彼此推委不能约束若不亟为清理不特夷民世受苦累兼恐因循日久渐难钳制应严禁各土备弁目以后不许霸占村寨一切稽察约束事务俱令地方官管理不许仍存某人项下名色各村寨原有火头即如内地乡保应令文武地方官会同查明务择诚实守法者充当应更换者更换其土备弁目只令听地方官差遣调用不许向各村寨一毫滋扰如各土备弁兵仍有霸占村寨擅行索保私养后生仇杀生事及藏匿盗贼玩法为匪者即严拿正法地方官徇纵失察
　　题防议处如各土备弁目果能安分守法毫不多事差遣无悮尽心効力者于年底令地方官核实具报分别奬赏庶夷民得安耕凿永沐
　　国家休养生息之宏仁而土目削其事权亦免尾大不掉之后虑矣再元江府城原设汉捕六名此辈需索滋扰实属朘民之蠧应行裁革以靖地方
　　一调用乡练宜用文武印牌也查土练皆系百姓竝非土目私人非奉官调不应擅动厯年调用土练大抵土目自传木刻者俱多行之日久恐正伪不分奸徒易于鼓惑应请嗣后调练务以地方文武会衔印牌为凭不许土目擅自私调竝遍行晓谕大小村寨乡管头人如有土目不奉印牌以木刻小票擅调乡练即赴文武衙门具报以凭严拿照擅调官军律治罪如乡管火头通同隐匿一并究处地方文武失于觉察竝行防究则土弁目无权可操实属防范之要道也
　　一临安府属石屏州之寳秀地方宜筑土城以资捍卫也寳秀界连元新为临属咽喉猓贼出没要区前嵗逆夷悖叛先遭蹂躙应于寳秀筑土城一座于扼要之处设立炮台拨给炮位以资守御又宝秀向于临元镇标拨把总一贠带兵五十名驻劄未免单弱应于该镇标内添拨兵五十名共一百名令千总一贠外委一贠带领驻防则寳秀可获安堵即临安石屏亦皆资捍御矣
　　一防汛要地宜筹捍卫也查普思元新形势辽阔设汛之处大抵离城窎逺地居扼要若止拨兵驻劄而不设险防范猝遇有警汛兵多者百余少者数十不比大营究属单弱难以守御应于现议设汛处所择其尤闗要者或筑土堡或建木城汛兵驻劄其内庶防守有资贼人不敢觊觎其各塘汛弁兵应近则按季一换逺则半年一换以免携带眷口之累且劳逸得均可以轮流操演至增兵设汛各处均宜建造衙署营房以供栖止统俟委贠同前议应建应修城垣炮台一并确勘估计详核另
　　题
　　以上一十六条就【臣】等愚昧之见斟酌调剂以副我
　　皇上慎重边疆奠安黎庶之至意其普洱一镇元江新防两营现添兵丁共九百名应照马一步九添设但各标镇协营额兵均难抽拨而悉行招募又多糜费【臣】等悉心筹酌查滇省督【臣】衙门向有随丁名粮一百分抚【臣】衙门向有随丁名粮八十分经前督【臣】鄂
　　奏明在案今军务全竣赏费无多【臣】等养廉尽足敷用应按照营制将臣标随丁内拨出马二步八兵饷一百分抚【臣】亲标随丁内拨出马一步九兵饷八十分以充普洱等处新添兵饷又查云南竒兵营原设马兵一百八十名步兵四百八十名守兵三百四十名与滇省各营马一步九之制不符且滇省跬步皆山无需多用马匹应将竒兵营照例改作马一步四守五营制其减出饷干银两亦拨作新添兵饷是虽有减拨之名营伍仍系充实钱粮又可节省其余不足之数另行招添合并陈明是否有当【臣】谨会同云南巡抚【臣】张允随云南提督【臣】蔡成贵合词具
　　题伏乞
　　皇上睿鉴勅部议覆施行
　　社仓条奏　　　　　　　　　　陈谋【见前】
　　奏为酌通社仓借本以资接济事窃照社仓之积贮原备民间之缓急必使逐年渐增斯可广行接济我
　　皇上厪念民依洞悉利惟恐奉行不善致滋累特颁训防诰诫周详【臣】仰体
　　圣怀于滇省社仓悉心筹画实力劝捐惟期积少成多庶防有备无患祗因土田瘠薄出产无多所捐终属有限自奉行至今通计一省捐积谷麦等项止有七万余石其中一千石以上者仅二十余处此外皆数百石数十石亦有全无社谷者每遇缺乏籽种青黄不接之时夷猓穷民无处借贷汉奸劣绅乗机盘剥重叠科算最为民害虽严行示禁而民间缓急之需终不能免是滇省社谷尤宜多贮而捐输既不能多所宜另筹增添者也【臣】查各属俱有常平仓及官庄等谷除每年存七粜三外存贮尚多可以酌量暂拨以作社本除旧有社本一千石以上已敷接济毋庸议外其未及一千石者均于该处常平官庄等谷内动拨五百石或八百石作为社本令社长一体经管出借穷民秋成照例加一陞息归于社仓项下积贮庶各属社谷均可由此渐增而地方穷民每年得此轻息之谷以供籽种免重利盘剥之害所纳加一之息仍积存以为该地缓急接济俟积有一千石社本仍将原动常平等谷归还本欵一转移间似于仓储民生两有裨益【臣】为边方积贮起见用敢缮折奏请伏祈
　　皇上训示【臣】谨奏












　　云南通志卷二十九之六
&lt;史部,地理类,都会郡县之属,云南通志&gt;
　　钦定四库全书
　　云南通志卷二十九之七
　　记
　　元
　　大理行记　　　　　　　　　　郭松年【商州】
　　中庆距大理城西顾里有千歴府治一曰威楚州四曰安宁鎭南云南赵州县三曰禄品安边白岩皆三府支属镇南而西有雌岭即大理之境出行七十里有甸焉川原坦夷山势回合周二百余里乃云南州也州西北十余里山麓间有石如镜光可鉴面旧名镜州张氏进求时州北龙兴和山忽五色云起萧索轮囷终日不散人以为祥州居云之南因改今名又西行三十余里至品甸按唐史尝置波州亦名清子川其川泽土壤不减云南而种莳为不及尔甸中有池名曰清湖灌溉之利逹于云南之野湖西官道中有石焉纹如古篆号曰地符行人谨避莫敢践之又山行三十里至白岩甸其地形南北袤大小略与云南品甸相埓居民凑集禾麻蔽野县西石岩斩絶其色如雪故曰白岩赤水江回环曲折经于其中甸西南有古庙中有鐡柱髙七尺五寸径二尺八寸乃昔时蒙氏第十一主景庄王所造题曰建极十三年壬辰四月庚午朔十有四日癸未铸土人岁歳贴金其上号天尊柱四时享祀有祷必应或以为武侯所立非也又山行四十里至赵州甸即赵睑也山形四周回抱有藏风之势川泽平旷故家乔木犹有存者神庄江贯于其中溉田千顷以故百姓富庶少旱虐之灾出州治十五里路转峯回茂林修竹蔚然深秀中而建峯神庙在焉凡水旱疾疫祷请有徴州人赖之州之北行约数百歩地极明秀蒙昭成王保和九年有髙将军者即此地建徧知寺其殿像壁绘于今罕见意非汉匠名笔不能造也出寺门东北行一里余有髙原号澄城其地空而不畊乃世祖驻跸之所也近歳州宷建一佛宇遇旦望焚香祝寿葢以报圣恩之万一焉州行三十里至河尾关即洱水之下流也架木为梁长十五丈余穹形饮水睨而视之如虹霓然顺流而下约一里许有石门巨石横楣号石马桥为羣波争道之地悬流奔注云涛雪浪声闻数里河尾桥之西有关焉北入大理名龙尾关即蒙氏之所筑也西阨苍山东属洱水其髙壁危构岿然犹存入关十五里山壑浓秀望之蔚然前陈者乃苍之奔冲也诸峯罗列前后参差有城在其下是曰太和周十有余里夷语以坡陀为和和在城中故谓之太和昔蒙归义王皮罗阁自蒙舎徙河西乃筑此城后阁罗凤以张防陀防构乃杀之陷唐鲜于仲通兵因自结于吐蕃受钟王刻石记功明不得已而改号蒙国大诏立德化碑使蜀人郑回制文其碑今在即唐代宗大歴元年也又北行十五里至大理名羊苴咩城亦名紫城方圆四五里即蒙氏第五主神武王阁罗凤赞普钟十三年甲辰歳所筑时唐代宗广德二年也自后郑赵杨段四氏皆都其中是城也西倚苍山之险东挟洱水之阨龙首关于邓川之南龙尾关于赵睑之北昔人用心自以为金城汤池可以传之万世及天兵北来一鼓而下良可叹哉此非在德不在险之明验欤故大理之民数百年间五姓守固值唐宋五季衰乱之世尝与中国抗衡宋兴北有大敌不暇逺略相与使传往来通于中国故其居室楼观言语书数以至冠昏丧祭之礼干戈战阵之法虽不能尽善尽美其规模服色动作云为略本于汉自今观之犹有故国之遗风焉若夫苍之山条冈南北百有余里峯峦岩岫萦云戴雪四时不消上则高河窦海泉源喷涌水镜澄澈纎芥不容佳木竒卉垂光倒景吹风嘘云神龙所宅岁旱祈祷灵贶昭著派为一十八溪悬流飞瀑泻于羣峯之间雷电砰轰烟霞晻霭功利布散皆可灌溉洱水则源于浪穹渉歴三郡渟滀紫城之东北自河首南尽河尾波涛二关之间周围百有余里内则四洲三岛九臯之竒浩荡汪洋烟波无际于以见江山之美有足称者然而此邦之人西去天竺为近其俗多尚浮屠法家无贫富皆有佛堂人不以老壮手不释数珠一歳之间斋戒几半絶不茹荤饮酒至斋毕乃已沿山寺宇极多不可殚纪中峯之下有庙焉是为苍山神亦号中岳中峯之北有崇圣寺中有三塔一大二小大者髙二百余尺凡一十六级様制精巧即唐遣大匠恭韬徽义所造塔成韬义乃去中峯之南有玉局寺又西南有上山寺凡诸寺宇皆有得道者居之得道者非师僧之比也师僧有妻子然徃往读儒书段氏而上有国家者设科选士皆出此軰今则不尔而得道者戒行精严日中一食所诵经律一如中国所居洒扫清洁云烟静境花木禅房水防防循堂防至其处者使人名利之心俱尽此大理之大观南游则永昌腾冲北走则鹤庆丽江周行数千里皆莫若此也
　　明
　　建布政使公廨记　　　　　【布政】张　紞【富平】
　　公廨广三十七丈袤百丈十歩有竒段氏时称东府元为行省皇明洪武壬戌戡定云南就置布政使司屋宇阶庭虽有成迹但歴岁已乆柱倾苴漏者屡矣紞备员以来旅拒乌合之徒内讧而外叛兵既未休饥疫随之日不暇给者凡五年歳丙寅始克储材明年冬撤其堂而新之正六楹楹围五尺栋九架而衍其前脊髙四寻檐杀脊之半以强越二年再治材且因且革门寝暨经歴司始成其外门两廊均未易也初令有司计木之数与巨细若戸力之盈朒差而赋之转致不立期一从其便其兴徙也较四州十一县夫之壮者毎一州县均作三四番毎番期十日乍作乍辍不敢妨其务不敢竭其力迁就数逾年而迄未毕功如是乎其艰且滞者何哉葢兵民之役有征有屯有筑有饷其大者如此其小者未可枚举故不得已为是迂拙之政诚不忍更督促之也窃尝论之云南于古为荒外不治之地山林幽阻民俗草昧各种各部如蜂蚁然无教令等威之制无宫室服用富厚之资生理既不足系其心又竒险可以容恶是以乐纵恣而安悖乱茍束之以法而强之以不能彼不狺然相噬则觖然而长徃矣昔在汉晋虽尝设官亦即其要会而领之隋唐间颇置州郡皆不过覊縻而已固未尝如中国闾井其人也元得其地因俗为治抚之为宜然其弗靖者犹尔也是以志烈之士非不欲草薙而禽狝之顾其势有所不行亦噤齘久之乃已徐而思之有如耐饥渴习雾露乘高走险殊死而不顾者乃其所长然而性多荒惰暗于事几素无节制之可守虽则易合亦复易离智者察此则知所以制之矣必有人焉才兼文武而道济方域曰德曰威曰廉曰信兼此四者而事不定人不安吾不信也故当无事则宜荡佚简易寛小过守大纲如班定逺之言或有蟊贼则乘其未滋霆冲电激指的而中之以惩其余斯亦攻心伐谋之大端夫如是良怖急者可牀下伏矣敬告来哲诚不知所以裁之
　　新筑腾冲司城记　　　　　【侍郎】侯　璡【泽州】
　　仰维皇上缵承列圣嗣登寳位四夷八荒莫不梯山航海稽颡称臣述职纳贡书曰万邦黎献共惟帝臣易曰圣人作而万物覩正兹时也越五岁麓川酋长思任遉邉守缓驭遂肆倔彊戢孴犬豕侵轶疆埸蹂躏氓夷云南守臣以闻上乃勅廷臣曰蛮夷禽兽不可以中国道理处自古但羁縻而已复申命守臣谨封域戒斥堠严备守需招徕俾贼去逆効顺转祸为福仍守彼土庻全草木命实皇上好生之德同天地之涵育不忍加兵蛮夷者诚以兵凶战危一压境壤胁从罔逭殃及无辜也蠢兹思任负固恃险执迷顽梗愈作跳梁螘聚蜂屯乃觕我南甸乃突我干崖乃犯我腾冲叛衅弗庭适守帅臶以事闻上轸念邉民悉吾赤子遘贼荼毒匪加兵殛之得以猖獗犷悍不可附也不得已出师命兵部尚书王骥行便宜事总督戎务定西伯蒋贵充总兵简偏禆统虎贲羽林骁骑各镇士马十有五万徂征之分路并进穷捣贼巢设竒制变鼓噪齐鸣士气贾勇左右夹功斩杀贼孽噍类无遗贼既败衄惟子思机狼狈夜潜遁匿孟养时正统辛酉十有二月十三日也凯旋献防朝廷嘉之凡同征将士陞赉有差迨壬戌七月上以麓贼平谂无西顾矣但云南遐荒去京万里百蛮杂处叛服不常自昔虽有武臣镇临特乏文臣以佐耳乃勅兵部左侍郎侯璡刑部右侍郎杨宁迭更参赞戎务用靖邉夷时兵部尚书靖逺伯王公复总军旅仍行便宜事节制云南诸司偕前总兵都督沐昻同璡洎云南方面官佥谓腾冲去镇二十有二程山川限隔险阨悬絶夷防环处甲于西陲实诸夷出入要害地旧有千戸兵防御力不支为贼窃袭今复其地茍非镇静曷克慑逺夷固疆圉垂永久哉乃请于上可其奏改立腾冲军民指挥使司调都指挥李升控守以兵乙丑十月秋官杨公代璡参戎务奉勅偕总兵镇守官黔国公沐斌等帅云南将士万五千城筑故址乃□度地理民数教士卒筑方城周匝七里三分匪防匪博容民居也前昻后偃因形胜也可规可隅便守戍也丙寅十月璡再奉勅统兵五千用砌城垣然兵燹草创甎料艰就乃与都指挥李升教将士凿石城西山距七里去坠盈尺得石坚美用工寡成就多殆非人力强作实天道保民黙造耳第匠作未备工促三月竁劵四门台高二丈五尺洞濶丈四尺髙丈六尺防七尺广十二丈与城称越明年丁卯总兵官黔国公沐斌镇守左监丞郝宁参将都督佥事方瑛偕璡奉勅统兵万五千驻操腾冲振威武复调木邦缅甸干崖陇川芒市湾甸镇康夷兵渉金沙江进孟养令伐贼子时率领士卒云南都司指挥李升李友李福杨濬司韶给足军饷布政司左布政贾铨按察司副使郑颙佥事张清因□暇日复督将士修城垣凿伊淢防屯田斯役也总帅诸公综其事方面诸官董其务将士工师力其役値天日冬霁瘴顿弭人心协和乐趋事工罔觉倦苦建城门楼四座髙四丈有竒广六丈四尺重檐三滴三间转五亘三十八楹剫用材木楩楠豫章悉域此三十里皆矗直精微城墉四面连雉髙二丈六尺复励西山石包城经营是岁庚戌月己酉日落成戊辰年甲寅月甲午日然而楼橹棽丽蛮狄之观瞻城池髙深保军民之无虞诚足壮封疆士旅之气剫夷丑窥觇之心矣既而贼子就擒邉氛靖息民庶安堵班师振旅畱兵戍守将告厥功咸谓予宜述大概始末命工镂石以纪岁月云
　　南坝闸记　　　　　　　　【布政】陈　文【庐陵】
　　云南古滇国其城濒于滇池乘髙而望之则商山在北左金马右碧鸡支垅蜿蜒环抱数百里其间远村近落良畴沃壤弥望无极惟窊【阙】　而池浸焉南坝池之上流距城五里许其源出东北【阙】　偿昧様邵甸诸山凡九十九泉或防而流或营而潴或激而波或浍注而溪焉或山夹而涧焉攸焉汨焉会于盘龙江至松华坝则岐为二河一繇金马之麓过春登里一繇商山之麓过云津桥皆趋于滇池蒙段氏时过春登者堤上多种黄花名绕道金棱河过云津者堤上多种白花名萦城银棱河尝筑土名为二堰于河之要处障其流以灌田凡数十万亩元时云南平章政事赛典赤复增修之民甚赖焉今所谓南坝即萦城银棱河之所流也然因此为堰不过兴一时之利而于经久之计则未闻也惟我有明混一区宇云南恃逺弗庭洪武壬戌黔宁王时为西平侯奉命率师平之畱镇其地定以经制昭以威信厚以惠利俾兵民并力于田亩耕获不违其时而南坝之修岁有恒役后定邉伯继领镇事思前绪谋造石闸以蓄泄为经久利方储材命工值邉境多事未就其志景泰癸酉今总戎继轩公乃圗成于参赞恩庵郑公议定而后防焉时布政司左使贾公按察司按察使李公暨二三同志皆力相也既而上其事于朝亦不易其初议乃计旧储之材增以十倍而凡富人之乐助者亦不拒之仍择将校之有智计者田凯李振郭进董其役其条画之善用度之宜则沐郑二公自主之于是甃石为闸而扄以木视水之大小而时其闭纵又因其余材相闸之西为庙以祀神之主此闸者其东为亭与庙相值而春秋劝省耕获则休于其中于景泰甲戌八月十有二日始役而以明年三月一日卒事其所用之工力合之凡八万二千九百有竒既成云南之兵民无少长皆悦曰自今以始田不病于旱潦而吾农得以足食者诚二公赐也愿纪其事于石置诸亭以传悠久二公皆不能止也乃以记丐于予予谓沐公为定邉之孙黔寜王之曾孙也学兼文武崇德象贤拜右军都督同知握征南将军印以总戎事郑公以经纶之才逹之识廉方公正之操参赞其事累陞至佥都御史兼廵抚之寄相济同道以绥靖此方又能兴歴代之遗利以成累世欲为之志使兵民蒙惠于无穷实君子之事也乌可以不记昔羊叔子杜元凯相继镇襄阳皆能修政立事以成晋业欧阳文忠公称其功名盖当世而流风余韵蔼然被于江汉之间至今人犹思之盖思元凯以其功叔子以其仁故二子所为虽不同然皆足以垂不朽此乃异时同道同得人心者也今二公以道相济而同时出治余窃以谓沐公以孝郑公以德欤盖善继人之志者孝之大善成人之美者德之推行仁始于孝立功本于德视古人奚逺哉余言虽不足以永二公之孝之德然兵民少长之心实欲纪以传也
　　重建云南按察司署记　　　【大学士】商　辂【淳安】
　　本朝洪武丙子设云南按察司于时即昆明县治为之因陋就简几八十年于此矣中间虽时加葺治然不过易朽以坚拓而新之良有待也成化丙戌新安庄君歙奉命总宪是邦公务之暇顾而叹曰外台纲纪之地而隘陋若此可乎况邉方宁靖时可有为若复因循谁之过耶遂偕僚宷谋诸镇守太监钱君能总戎黔国沐公琮暨廵按御史请以云南中卫及贡院改本司而以本司为贡院以圆通寺西空闲官舎改为中卫诸公称善乃合辞具疏以闻上可之事既下同心协谋相度区画抡材任人咸称厥事沐公及钱君首捐白金为倡一时在位皆以俸助而经营提督之责则都指挥万僖方明专任之始事于庚寅之三月而落成于是歳之十月其材木甎甃之需悉出于公采办兴筑之役弗劳于民凡建前后堂经歴司照磨所仪门正门东西吏庑廨宇狱禁以至廪庾庖湢通三百三十余间杰栋峥嵘重门轩豁真宪府哉庄君述兴造始末走书徴记于予惟云南古邉徼之地周以前不及职方歴汉唐宋迄无定属我朝太祖髙皇帝诞膺天命统一寰区而云南悉心归附列圣相承仁渐义摩衣冠礼乐与中州等而按察风纪之司所赖以诘奸激贪锄强禁暴使所居弗称曷以重威是宜庄君倡之同寅和之镇守总戎玉成之由是规制一新吏民改观端本澄源诚非小补庄君可谓知所当务者矣继自今纲纪益振政令益明使一方之人晓然知恶之不可为法之不可犯则栢台清峻无愧于兴建之功宪职修举不负于付托之重盖一举而众美备矣故记
　　海口记　　　　　　　　　【廵抚】陈　金【应城】
　　滇池在云南会城之南周回三百余里诸山之水皆归焉自南流而西折歴安宁富民入金沙江源广末狭若倒流然滇之名所由始也滨地之田无虑数百万顷皆膏腴沃壤亩入可六七石顾下流地势颇髙加以两山沙石雨水冲入众流之会日溢焉故汜滥弥漫而膏腴沃壤浸没十之八九民甚苦之治己未廵抚李公若虚慨然有志疏濬予时为左布政司使承命偕按察使陈君敬都指挥佥事孙君辅徃视之得其所以泛滥弥漫之故归白于公而东作方兴其事已后时无能为矣庚申冬予受廵抚寄水患滋甚军民恳乞疏濬者日急辛酉夏乃会镇守刘公明逺总戎沐公镇之及藩臬诸君相告曰滇水为患久且大矣御灾捍患非吾軰分外事佥曰公忧思及此地方之福军民之幸也其共圗之遂伐木于山采竹于林取海簰于水成铁具于冶攻器物于肆俱命官董之按察副使曹君玉实督率而经理之未几曹又为抚夷之务所夺爰会刘沐二公起借六卫军余安宁晋宁昆阳三州昆明呈贡归化易门四县民夫二万有竒各委官分领而提督其事则按察司佥事范君平也壬戌正月望予偕刘沐二公诣海口神祠竭诚告祭翌日诣下流滩厂筑坝障水自坝而下至青鱼滩凡若干里以卫州县官夫画地分工照界防濬以一丈五尺为则不及数者因地势也青鱼滩至石梁河皆横石乃相度地势于青鱼滩左石梁河右各新开一渠广三尺许水从此泄而横石不能为河流之碍至黄泥滩黄牛嘴平定铺白塔村等处以及官庄上下栏水乱石凡阻塞河流者悉平治而尽去之未几范归视司篆以副使毛公科代之又于河之两崖环筑旱坝十有五座以栏榭两山水冲流壅塞河道之患各设坝长一坝夫十守之军民夫匠各给以粮粮皆取诸屯仓及赎罪之数无滥费也三月十有六日毛因二匠告完且军民布种者急于得水移文于余而障水之坝拆焉水得就下其声如雷不数月而池之水十已去其六七不复昔之泛滥弥漫矣地土尽出而所谓膏腴沃壤者不复昔之浸没矣乃命云南知府张凤指挥魏闰查勘退出田地前后约百万有竒将有主而入赋者给之主与赋俱无者查给附近军民与主有而赋无者验数陞科焉通计赋之增者若干石查濵海州县卫所递年虚赔之数而尽补之苏军民之困也患之消利之兴惠之及于人者盖亦大且溥矣藩臬长贰李君诏王君弁佥以事之首末皆予所究心者爰恪恭请予记之或者问予曰元赛典赤凿金汁渠引松华水以溉滇城东西之田至今滇人仰其利而庙祀之公濬滇池之水而田之出者动以数百万计较之赛典赤之功不大乎予曰不然赛典赤凿渠引水滇人以享百世之利予濬水出田特今日事但恐将来又复淤塞水复泛滥而田复浸没则又不逮赛典赤者多矣今予将有去志后之继其事者忧民之忧利民之利而加之意焉见河流壅塞即督工濬之见旱坝毁损即督工修之俾两山沙石终不入河下流滔滔终无阻碍使泛滥弥漫者不复再见而膏腴沃壤不复淹没黄云霭于陇亩嘉谷如茨如梁则将为滇人子孙亿万载无穷之利而予生平志愿足矣夫复何言问者唯唯而退遂并书而记之
　　二忠祠记　　　　　　　　【副使】彭　纲【清江】
　　我太祖皇帝既受天命统万国元宗室巴咱尔斡尔宻犹称梁王据云南弗庭皇帝若曰彼为其主耳我其来之洪武五年壬子命翰林待制王祎徃命下众危之公怡然就道既至则曰天既讫元命我天子神圣文武四隩九州悉主悉臣防有内外惟尔云南尚阻声教天子命使臣辑宁邦家幡然改圗迪简天庭身名俱全防之上也不听数日又谓曰吾将命逺来非独为中国计亦为云南计自天地构难盗名字据土地若陈友谅张士诚明玉珍軰非不强盛不四五年卒膏斧钺元君走死子孙作賔库库特穆尔属或俘或窜而天下遂定于一此非人力乃天命也今不忖德力顺天命而欲以一隅之地抗天下是左右为谋之过也即迷不复天子命将率偏师驻昆明之上而饮其水当是时王之将佐利王以为功者不少矣巴咱尔斡尔宻犹豫未决然雅敬公命其员外郎贾寛改馆而羁縻不遣乆之漠北使至责云南匿南使公见执叹曰云南祸其在此矣寻遇害瘗公于地藏寺北时六年癸丑也八年乙卯上复命湖广行省参知政事吴云徃先是巴咱尔斡尔宻遣其徒铁知院等三十余人使漠北为我师所获械京师至是上释之命与公偕行至云南之沙糖口铁知院等谋以使命不逹中道被执罪必不免乃説公欲令易服辫髪改制书诈为元使共绐梁王公责以大义示以祸福以死自誓众知不可夺且虑公泄其事遂杀之巴咱尔斡尔宻闻之遣人具棺椁殡公于给孤寺十四年辛酉兴师问罪巴咱尔斡尔宻兵败死之云南平后王公子绅来求其葬处墟已平询得其处立表识焉吴公子黻以其事白于朝许驰驿奉柩归葬于湖广江夏之金口镇黻国子生始王公被畱既乆死后又得能文章者铭之故其事盛传于世正统间得赠翰林院学士奉议大夫諡忠文立祠于云南府城东有司歳时致祭吴公墓在江夏云南人罕知而黻后为交阯县令殁于官不克陈乞治辛亥廵抚右副都御史常山王公以二公死节同而恤典异具请吴公得赠资政大夫刑部尚书諡忠节改祠额为二忠秩祭如前噫是固圣朝教忠之典哉而吴公之节遂与王公同不朽矣是举也今南京兵部尚书太原韩公时为布政左使左佥都御史莆田林公时为按察使实倡始焉祠称忠文凡数十年改二忠又十有四年而未有记治甲子春廵视云南地方南京刑部左侍郎兼左佥都御史三衢樊公以二公乡先生恐后无所考属纲书其事纲以复于廵抚都御史应城陈公廵按御史聊城耿公曰是缺典也不可不补王公初讳伟寻改袆又改湋字子充浙之金华人学于前学士黄公缙之门以文章雄天下北游无所遇束书南归大业日隆有以名闻者授江南儒学提举司较理改侍礼部转起居注同知南康府召议践祚仪改判漳州徴修元史拜翰林待制吴公讳云字友云毘陵宜兴人以能诗授较书郎改渭南县丞陞刑部郎中寻陞尚书改湖广行省参知政事祠一区中为明宫前为二门益前为大门后为斋屋翼以两厢外为工祝居烹宰所垣其四周翼然焕然表于厥土先后相继而备焉者也呜呼二公之死岂不深可慨哉尝观宋景濓和王公诗其小序云今朝廷敷大惠于天下庶几遐方君长稽首阙下而吾子亦当还矣时十二年七月十一日然则是时中国犹未知二公之死也云南既平未闻有以二公为言者岂畏罪者故讳其事耶将别有所为耶抑适事之晦而一时因循不及举也耶死可慨也死而不见知尤可慨也人不见知而幸二家子弟能知之异时守臣能彰之则其实之不可冺者也是为记
　　永昌名宦乡贤祠记　　　　【按察】林　俊【莆田】
　　治初上用言者崇重圣学撤文昌祠而正之移檄邉庠咸悉意指今年春监察御史侯官林君塘来按滇更令正之及虑乆而后复谋所以处之者维乡贤天下学校皆有祠而滇学独缺遂即其祠为之及名宦以义起也永昌既异祠师生以考证请乃偕参将定逺沐君详参政予同邑方君守同官泰和萧君苍采郡志洎所闻诸士夫者于乡得一人焉汉署太守吕凯有执忠功名宦得八人焉汉太守郑纯有服夷功明靖逺伯束鹿王骥有平蛮功刑部侍郎钱塘杨宁有兴学功指挥佥事寿州李观有归义功都指挥使定海胡渊有开屯功渊之孙志有靖邉功监察御史髙邮朱暟有障海功教授临川余谷有师范功其他勤己惠人咸可表着于学校与有力焉故取而祠祀之其位首凯次纯次骥次寕次观次渊次志次暟次谷余容以俟智者呜呼褒异前哲为世道关系不细是所增入宜加意矣亦盍敬慎之哉
　　杨氏二孝三节记　　　　　【大学士】杨一清【安宁】
  </div>
  <div class="pagination">
   <a href="云南通志_page149.html">
    上一页
   </a>
   <span>
    ...
   </span>
   <a href="云南通志_page145.html">
    145
   </a>
   <a href="云南通志_page146.html">
    146
   </a>
   <a href="云南通志_page147.html">
    147
   </a>
   <a href="云南通志_page148.html">
    148
   </a>
   <a href="云南通志_page149.html">
    149
   </a>
   <span class="current-page">
    150
   </span>
   <a href="云南通志_page151.html">
    151
   </a>
   <a href="云南通志_page152.html">
    152
   </a>
   <a href="云南通志_page153.html">
    153
   </a>
   <a href="云南通志_page154.html">
    154
   </a>
   <a href="云南通志_page155.html">
    155
   </a>
   <span>
    ...
   </span>
   <a href="云南通志_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
