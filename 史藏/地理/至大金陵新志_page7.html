<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 7 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 7 页/共 73 页</h1>
    <div class="content">溧阳州归附以前为溧阳县汉县城在溧水固城唐县城在州西北四十五里即旧县村巡检寨基唐天复三年移治今所南唐升元二年筑城周四里二百九十四步高一丈一尺上阔一丈下二丈八尺壕阔五丈深五尺宋建炎中展入青安草市增广二里今周六里有余水陆门七东曰迎春南迎夏西迎秋北迎冬西北曰青安上水门曰清晖下水门曰挹秀元贞元年升州州治仍宋县治在城内市心有无倦堂 【旧有手诏亭颁春亭八如斋逶迤斋西斋无愧堂读书堂清闲堂烟艇室闻风台大图镜亭濠净亭烟波亭皆知县陆子遹李大原所创县丞廨在州治东有来月堂今为邮亭主簿廨在丞廨东有凤栖轩今为蒙古字学尉司在主簿廨东有怀曜轩以孟东野谥贞曜也凡官廨损益改创皆非旧制】 州学即旧县学有织梁局税务馆驿捕盗司 【皆在州未定坊】 城隍庙 【在州登俊坊】 祠山真君庙 【在州招远坊】 武烈大帝庙 【在东门外】 显惠即史祖侯庙 【在永成乡】 史贞义女庙 【在明义乡中江桥】 五显庙 【在州招远坊】 赵城明王庙 【福贤乡下桥里】 东岳庙 【在福贤乡下桥】 赤邹将军庙 【在福贤乡屠塘】 茅司徒庙 【在福贤乡马店】 社稷风雷雨师坛 【在州西门外】 地东西一百五十里南北一百六十里东至宜兴州界一十五里以葑埭牌为界西至溧水州界八十五里以三塔墩为界南至广德路界七十里以石屋山分流为界北至金坛县界八十里以长塘湖港荻场为界所管十三乡十八里桂林山盘白山伍牙山荆山铁冶山 【皆州西南】 龙潭山悬鼓山 【皆在州南】 铁山铜官山 【皆州东南】 瓦屋山丫头山 【皆州西北】 曹姥山 【州西北有圣姥庙】 吕长山 【州西有吕将军庙】 芝山 【州西旧传梅福隐此】 长塘湖 【在州北五十三里周百五十里接金坛宜兴二界旧名洗湖中有大巫小巫山虞翻曰滆湖洮湖射湖贵湖及太湖为五湖并太湖之小支俱连太湖故太湖兼得五湖之名】 千里湖 【在州东南十五里陆机云千里莼羹末下盐豉至今产莼俗呼千里渰与故县渰相连或说千当作芊末作秣秣下即秣陵从省文耳】 升平湖 【州西七十里水自溧水州五堰东流入湖连入震泽即古中江所径有溪自建平县来会】 三塔湖一名梁城湖 【在州西七十里周十八里西南与升平湖相接】 濑阳衍 【在州西三十六里衍即渰字吴音讹耳西接三塔衍北接新昌衍连永阳江葛涪衍出州西北东流入湖今衍地多成圩田仅存一派】 皆在州境详见本州岛志及后山川诸志
　　集庆路学图


路学新图考
南唐都建康滨秦淮开国子监 【今镇淮桥北御街东旧比较务即其地里俗呼为国子监巷】 宋雍熙中有文宣王庙在府西北三里治城故基天圣七年丞相张士逊出为太守奏徙庙于浮桥东北建府学给田十顷赐书一监景佑中陈执中又徙于府治之东南 【即今学基】 建炎兵毁绍兴九年叶梦得更造学援西京例奏增置教官一员 【见后年表】 淳熙四年刘珙重修庆元二年张枃建阁以奉御书阁下建议道堂淳佑初年别之杰增修学宇六年赵以夫即命教堂更名明德增造两廊以妥从祀十年吴渊列祠先贤增学廪创义庄宝佑中马光祖兴学校集周汉以来名贤赞而祠之大成殿在灵星门北戟门内从祀位在两廊御书阁在明德堂后讲堂即今明德堂议道堂在御书阁下斋舍东序三曰守中曰进德曰说礼西序三曰常德曰育材曰兴贤祭器库二一在大成殿前东廊之南一在御书阁东偏公厨在东序后射圃在义庄仓之西有亭名绎志后改正已堂大德四年秋八月庙学灾惟存尊经阁及二教授厅七年总管陈元凯重建今学
　　台城古迹图

外围以宣阳门为中者晋名苑城即吴都城旧趾周二十里一十九步　内围以大司马门为中晋成帝新作新宫一名台城周八里　内围之次即梁武帝所作宫城墙立重门开二道　诸门名晋宋齐梁陈更易不同今以其可考者道之按旧志成阳门内有晋建邺县城城西二里即唐县城县城西即吴冶城城内西则有卞将军墓齐何点所居东篱门乃东府之西西州之东故图经云西州城未有篱门立乌榜与建康分界后名其地为乌榜村在天庆观西南今永寿宫是也
台城古迹图考
古都城宫苑记吴大帝所筑周回二十里一十九步在淮水北五里黄龙元年自武昌徙都晋元帝初过江不改其旧宋齐梁陈皆都之宋世宫门外六门城设竹篱至齐高帝建元元年有发白武樽言曰门三重门竹篱穿不全上感其言改立都墙本纪建元二年立六门都墙是也其后增立为十二门云
台城一曰苑城本吴后苑城晋成帝咸和中新宫成名建康宫即世所谓台城也在上元县东北五里周八里濠阔五丈深七尺今胭脂井南至高阳楼基二里即古台城之地尽为军营及居民蔬圃 【实录注苑城即建康宫城吴之后苑地一名建平园又云台城南正中大司马门南对宣阳门相去二里宣阳即苑城门则台城在苑城内明矣宫苑记云古台城即建康宫城本吴后苑城晋咸和中修缮为宫舆地志云都城南正中宣阳门对苑城门其南直朱雀门正北面宫城无别门乃知苑城即宫城在都城内近北明矣台城南面开四门北面二门东西面各一门宫城内有二重宫墙周回五百七十八丈南面开二门北面二门东西面各一门第三重宫墙南面一门东西面各一门又云同泰寺与台城隔路今法宝寺及圆寂寺即古同泰寺基故法宝亦名台城院以此考之法宝圆寂寺之南盖古台城也晋书成帝时苏峻作乱焚烧宫室温峤以下咸议迁都惟王导固争不许咸和五年作新宫始缮苑城六年迁于新宫即此城也唐史张雄使别将赵晖据上元晖恃其才欲治台城为府是此城唐未尚存至杨吴时改筑而城遂废矣】 
古都城门晋书成帝作新宫缮苑城修六门 【实录注云六门都城门也晋初但有陵阳门后改为广阳门内有右尚方世谓尚方门次正中曰宣阳门本吴所开对苑城门世谓之曰门晋为宣阳门门三道上起重楼悬楣上刻木为龙虎相对皆绣栭藻井南对朱雀门相去五里余次最东曰开阳门宋元嘉二十五年改开阳曰津阳东面最南曰清明门门三道对今相宫巷门东出青溪桥巷尚书下舍在此门内正东曰建春门后改为建阳门门三道正西曰西明门门三道东对建春门即宫城大司马门前横街也正北面即宫城无别门又按宫苑记凡十有二门南面最西曰陵阳门后改为广阳门正门曰宣阳门次东曰开阳门后改为津阳门门三道直北对端门最东曰清明门直北对延熹门当二宫中大路东面最南曰东阳门直青溪桥巷即今湘宫寺门路最北曰建春门陈改为建阳门西对西明门即台城前衡街北面最东曰延熹门南直对清明门当二宫中大路次西曰广莫门门三道陈改名北捷门北直对乐游苑南门次西曰玄武门门三道齐改名宣平门北直趋玄武湖大路最西曰大夏门南直对广阳门北对归善寺门西面最北曰西明门直对建阳门即大司马门前横街是最南曰阊阖门西直对东阳门详考宫苑记陵阳宣阳开阳三门与实录所向皆同唯清明门在南面最东而实录乃在东面最南今以宫苑记北对延熹门证之即实录误矣又实录云正东曰建春正西曰西明宫苑记乃在东西面之最北其最南又有东阳阊阖二门盖实录都城止六门而宫苑记之门乃十有二宋纪独载元嘉二十五年新作阊阖广莫二门其余延熹玄武大夏东阳四门不见建立之始实录元嘉二十五年四月新作阊阖广莫等门改先广莫曰承明然则此六门皆同时作史略之尔然东西二门相对实录宫苑记皆云大司马门前横街则知东西旧止二门各正所向后又增立二门故以南北别之也又按宋元凶劭作乱闭守六门于门内凿堑立栅齐建元中始立六门都墙梁侯景济江韦黯屯六门皆止言六门而元凶劭传又云同逆先屯阊阖门外臧质从广莫门入乃知六门为正门后所立六门皆便门也故史不载阊阖广莫等门作于元嘉二十五年元凶劭之乱乃三十年云】 
古建康宫门晋成帝咸和七年新宫成名曰建康宫开五门南面二门东西北各一门宋文帝元嘉二年于台城东西开万春千秋二门陈宣帝大建二年改作云龙神武二门 【按建康实录注南面二门正中曰大司马门世所谓章门拜章者伏于此门待报南对宣阳门相去二里夹道开御沟植槐柳世或名为阙门近东曰阊阖门后改为南掖门门三道世谓之天门南直兰宫西大路出都城开阳门其北面平昌门则上有爵络世谓之冠爵门南对南掖门宋永初中改宫城北平昌门为广莫门至元嘉二十五年改先广莫门曰承明门又云南面端门夹门南大鼓在两塾之南并三丈八尺围用开闭城门日中晡时及晚并击以为节夜又击之以持更宫苑记南掖门宋改阊阖门陈改端门东西二门考之实录已不可见可见者唯南面二门与北面一门而已又按宫苑记晋成帝修新宫南面开四门最西曰西掖门门三道并重冲正中曰大司马门门三道起三重楼直对宣阳门次东曰南掖门宋改阊阖门陈改端门南直对津阳门北对应门最东曰东掖门门三道南直对兰台路东面正中曰东华门门三道晋本名东掖门宋改万春门梁改东华门北面最东曰承明门门三重本晋平昌门南直对东掖门东掖疑即南掖最西曰大通门上重西面正中曰西华门晋本名西掖门宋改千秋门梁改西华门凡八门比建康实录所载多五门梁天监十年初作宫城门三重楼及开二道又按宫苑记建康宫城内有两重宫墙南面开二门西曰衙门隐不见南西掖门东曰应门晋改名止车门南直对端门即晋南掖门也东面正中曰云龙门北面正中曰凤妆门近西曰鸾掖门西面正中曰神武门凡六门第三重宫墙东直对墙南面正门曰太阳晋本名端门宋改为南中华门东面正中曰万春门直东对云龙门西对千秋门西面正中曰千秋门西对神武门东对万春门凡三门建康实录皆不载以宫殿证之云龙门是二重宫墙东西门对第三重宫墙万春门神武门是第二重宫墙西面门对第三重宫墙千秋门东西相望按图可考足以想见台城门阙之盛然晋成帝时已有云龙门苏峻作乱羊曼为前将军率文武守此门是也以上宫城诸门考证详见古迹志】 
　　冶城古迹图


阙


茅山图考
茅山在句容县东南四十五里周回一百五十里初名句曲山像其形也茅君得道更名曰茅山三十六洞天之数第八曰金坛华阳之天此山是也 【史记禹封泰山禅会稽晋灼曰本名茅山吴越春秋云禹巡天下登茅山以朝群臣更名茅山为会稽亦曰苗山茅山记曰大茅山独高处黑帝命东海神理大铜鼎于山顶深八尺上有盘石镇之黑帝即颛顼也又曰秦始皇帝三十七年游会稽还登句曲北垂山埋白璧一双深七尺李斯篆刻文云始皇圣德平章江山巡狩苍川勒铭素璧又曰王莽地皇三年七月遣使者章邕赍黄金白玉铜钟五口赠三茅君光武建武七年三月遣使者吴伦赍黄金五十斤玉帛献三茅君今山顶有埋金处上有聚石又曰中茅山独高处司命君埋西胡玉门丹砂六千斤深二丈上有盘石镇之其山左右泉流下皆小赤色饮之延年益寿左真人就司命君乞得一十二斤以合九华丹山顶石坛石案香炉今存今三阳百姓多长寿者盖太阳北阳朱阳三村耳茅君内传句曲山秦时华阳之天汉宣帝时三茅君居之遂名茅山内有积金山因以金为坛号周时名其源泽为曲水之穴秦时名句金之坛似已字故以句曲名焉真诰曰金陵句容之句曲洞为第八洞天又曰句曲地肺土良水清可以度世种民是处五灾不干又曰金陵者洞虚之膏腴句曲之地肺履之者万万知之者无一按茅山志茅蒙字初成华阳人也隐华山修道秦始皇三十一年白日上升是时有民谣曰神仙得者茅初成驾龙上升入太清时下玄洲戏赤城继世而往在我盈始皇闻之问故老答曰此仙谣也于是有寻仙之意蒙之玄孙盈得道于金陵句曲山上升为东岳上卿司命真君太元真人居赤城时来句曲弟茅固茅衷皆得道于此邦人改句曲为茅君山洞天福地记福地七十二地肺为第一即金陵是也金陵之地水至即浮故比之于肺抱朴内篇别有地肺山乃玉留屿又商山亦名地肺今以内传为正】 山中有大茅峰 【山顶有圣佑观奉大茅君真应真君峰北华阳洞之东有崇禧万寿宫东南有崇寿华阳二观】 中茅峰 【山顶有德佑观奉中茅君妙应真君西有升元观旧为白鹤庙与祠宇宫相邻清真观在大罗源】 小茅峰 【山顶有仁佑观奉小茅君神应真君与德佑圣佑二观皆延佑三年定额】 抱朴峰 【大茅峰北】 白云峰 【中茅峰西有白云崇福观】 五云峰 【小茅峰侧有五云观】 积金峰 【大茅中茅二峰间陶隐居弘景所住有元符万宁宫华阳宫天圣观栖真观】 迭玉峰 【大茅东南有藏真观】 华盖峰 【在崇寿观东南】 四平山 【大茅西南俗称方山】 良常山 【茅山北垂】 华姥山 【大茅崇禧宫南】 郁冈山 【小茅峰东北有干元观】 龙尾山 【大茅东】 东方山 【东连仙几山】 仗龙山 【在柳汧之间有抱元观】 雷平山 【伏龙山东有玉晨观】 方隅山 【雷平山东北有燕洞宫】 秦望山 【良常山东北】 丁公山 【积金山西有紫阳观】 自大茅山南后韭山竹山吴山连峰迭嶂达乎吴兴天目诸山许迈所谓洞庭西门潜通五岳 【洞庭即今太湖】 陶弘景亦云三茅山东通王屋西达峨嵋南接罗浮北连岱岳朱文公谓岷山之脉由衡山南出而东度大庾岭者包彭蠡之源而北尽乎建康然则茅山形势实与西蜀岷山峨嵋相为首尾蒋山金陵特其脉之尽者其为扬州之镇山为江南之名藩会府岂不宜哉详见后山川志
　　蒋山图


蒋山图考
钟山一名蒋山在城东北一十五里周回六十里高一百五十八丈东连青龙山西接青溪南有锺浦下入秦淮北接雉亭山汉末有秣陵尉蒋子文逐盗死事于此吴大帝为立庙封曰蒋侯大帝祖讳锺因改曰蒋山唐地理志江南道其名山衡庐茅蒋 【舆地志古金陵山也县邑之名由此而立金陵地记云秦始皇时望气者云金陵有天子气乃埋金玉杂宝于钟山又云蒋山本少林木东晋令刺史罢还种松百株宋时诸州刺史罢职还者栽松三千株下至郡守各有差山之最高峰北有五愿树乃柞木也庾阐扬都赋元帝渡江望气者云蒋山上紫气时时晨见宋散骑常侍刘勉经始锺岭之南以为栖息聚石蓄水朝士雅素者多从之游又雷次宗元嘉中开馆鸡笼山文帝为筑室于钟山西岩下谓之招隐馆齐周颙于钟山西造草堂寺以处僧慧约寺即颙所居梁武帝于钟山西置大爱敬寺江表上已多游于此侯景反邵陵王纶率西丰公大春等马步三万发自京口直据钟山景党大骇具舟欲逃阮孝绪因母疾用药须得生人蔘浸旧传钟山所出孝绪躬历幽险累日不获忽一白鹿导前行至一所不见就求之果得陈大宝元年齐军潜至钟山龙尾进至幙府山唐大历中处士韦渠牟亦隐于此号遗名子颜真卿题其所隐之堂曰遗名先生三教会宗堂】 山内旧有定林庵 【宋王荆公安石尝读书于此朱元章榜曰昭文斋李伯时写荆公真像于壁杨次公为之赞霜筠雪竹二庵皆在蒋山寺左】 寰宇记云自梁以前立佛寺七十所今山南有太平兴国禅寺 【梁武帝天监十三年以定林寺前冈独龙阜葬志公永定公主以汤沐之资造浮图五级于其上前记云塔名玩珠取龙玩珠之义十四年即塔前建开善寺今寺乃其地也唐干符中改为宝公院南唐升元中徐德裕重修后主又改为开善道场至宋太平兴国五年改赐今额庆历二年叶清臣奏为十方禅院王荆公安石为相退居钟山为帅守者多其门人寺宇益增大后屡经火泰定二年正月再毁今重建特盛有翰林学士虞集撰记详见祠祀志】 新建大崇禧万寿寺 【泰定四年潜邸?建近有望江亭御史中丞赵世延撰记详见祠祀志】 其山峰秀者有屏风岭 【巧石青林幽邃如画在古明庆寺前】 山之东八功德水 【在悟真庵后梅挚记云梁天监中有胡僧寓锡山中乏水时有庞眉叟谓曰余山龙也知师渴饮措之无难俄而一沼沸出后西僧继至云本域中八池已失其一自梁以来尝取给御府云饮之可以愈疾】 道卿岩 【在八功德水后半岭间宋太守叶清臣字道卿尝游其间因以其字名岩】 宝公塔西二里有洗砵池兴国寺西有道光泉 【熙宁八年僧道光所斸得名在梁灵曜寺前其深五尺】 宋熙泉 【近宋熙寺基之左今蒋山兴国寺日用此泉】 其东山颠有定心石下临峭壁寺西百余步有白莲庵 【庵前有白莲池乃策禅师退居之所】 北高峰绝顶有一人泉 【仅容一勺多挹之不竭】 桂岭 【六朝事类云在山南明庆寺后】 杨梅岘栽松岘 【皆以其树得名】 猿惊鹤怨二谷 【好事者所加】 道家八洞天之外有三十六洞天其一朱湖洞天在钟山又有太子岩 【梁昭明太子尝读书于此又名昭明书台今为七佛庵一人泉在其东】 梁侍中周舍立静坛与道士坞相对 【武帝问其坛如何对曰风不鸣条云无肤寸鹿巾黄帔甚多白简朱衣罕至囡名静坛道士坞在古明庆寺前与八功德水相近则静坛当在其处干道志坛在钟山南岩上庆元志梁天监十三年筑西静坛于钟山下事迹曰道士坞在明庆寺前有道观即陈宣帝礼玄靖臧兢处在宝公塔东】 桃花坞在宝公塔西北 【旧有桃花甚盛今不复存矣】 茱萸坞在蒋山南平坡中旧有茱萸园 【宋道士陵修静饵茱萸于此】 此皆山之胜处也
　　大龙翔集庆寺图


　　抄白
 【长生天气力里大福荫护助里皇帝圣旨行中书省行御史台行宣政院官人每根底宣慰司廉访司官人每根底军官每根底军人每根底管城子底达噜噶齐官人每根底来往的使臣每根底众百姓每根底众和尚每根底宣谕的圣旨青吉斯皇帝谔格德依皇帝色辰皇帝谔勒哲图皇帝库鲁克皇帝布延图皇帝格根皇帝呼图克图皇帝济雅图皇帝伊哷哲伯皇帝圣旨里和尚每伊啰勒昆先生每教不栋甚么差发休当者告天祝寿者么道有来如今依在先底圣旨体例里不拣甚么差发休当者告天与咱每祝寿者么道济雅图皇帝为报祖宗教万民得济的上头集庆路里起盖了大龙翔集庆寺教广智全悟大禅师笑隐长老做住持委付了选有本事的好和尚住坐依着百丈清规体例里交海会云堂里坐禅旃檀林里早晚念经者依着释迦牟尼佛的体例行者祝寿者么道咱每这大龙翔集庆寺江南田地里有的五山教这寺在五山之上者这寺里首尾藏主等头首委付来的和尚每提调的官人每依着五山体例里各路分里有的寺院阙住持呵资次里住持委付者不拣是谁休将别个和尚说好这寺里休分付者么道圣旨行了有来至今他每五山寺不曾定体么道听得来如今笑隐长老根底加与释教宗主的名分兼领五山寺者今后这寺里住持于五山寺本宗派住时长老内选拣委付者济雅图皇帝潜邸时分坐地的房子里盖来的寺院比别个寺不同奉圣旨官钱内这寺里与来做常住的田土税粮休纳者杂泛差发休当者么道不拣甚么勾当依着济雅图皇帝已了的圣旨定例行者执把的圣旨与了也这寺家房舍里使臣每休安下者铺马祗应休与者休断公事者俗人每休争竞者但属这寺里的田土碾磨店铺解典库浴堂人口头疋河泊船只芦场等不拣甚么他每的不拣是谁休夺要者休倚气力者这寺里办常住其间廉访司有司添气力成就者休沮坏者这般宣谕了呵别了的人每有罪过者这广智全悟大禅师释教宗主笑隐长老等和尚每有圣旨么道不干碍自已的勾当做主呵没体例的勾当行呵他每更不怕那圣旨至元元年闰十二月十五日大都有时分写来】
　　曹南王祠堂图

　　抄白
 【至正元年闰五月初六日本路奉江浙等处行中书省札付准中书省咨礼部呈承奉中书省判送至元六年十月十二日奏过事内一件托观平章文书里说有父阿勒哈世祖皇帝时分与已延丞相等纯领蒙古兵马征讨亡宋既而归还复平额哷布格并河西叛贼阿兰岱尔等屡立奇功名上头赐与曹南王名分来如蒙照依巴延丞相例于集庆路起盖祠堂么道与文书的上头交礼部官与太常礼仪院官一同定拟呵曹南王阿勒哈与淮安河南二王一体有功立祠堂的说有依部家定拟来的行呵怎生奏呵奉圣旨那般者钦此覆奉都堂钧旨连送礼部议得中书省托欢平章父曹南王阿勒哈开国功臣建立祠堂致祀既太常礼仪院检照集议明白即与淮安忠武王事系一体合依本院所拟钦依于集庆路官为起盖祠堂所据供祭田土比依前例量拟减半于本路系官田内拨赐一十顷以酬勋节如蒙准呈宜从都省详酌闻奏相应具呈照详得此至正元年二月初八日伊克集赛第二日兴圣殿里后寝殿东耳房里有时分舒库尔齐曼济毕舍哩道拉实院使伊勒都齐已延特穆尔殿中哈玛尔给事中特穆尔布哈等有来众省官每商量了毕尔齐巴哈平章阿噜参政蒙古毕舍哩哈喇特穆尔等奏过事内一件昨前托欢平章父曹南王阿勒哈根底起盖祠堂者么道有圣旨来交礼部定拟呵与淮安忠武王事系一体如今教集庆路官不以是何系官钱内起盖与祠堂于本路官田地内拨赐与一十顷的说有依部家定拟来的行呵怎生奏呵奉圣旨那般者钦此除外都省咨请照验钦依施行准此省府仰钦依不以是何钱内先尽官有见在委官从省计料合用木物工程具实开坐申省奉此行下录事司计料木物工程委自录事判官巴延彻尔提调相视丈量得正北隅柴街宝戒寺侧系官空地一十五亩一分四厘于本路系官钱内放支官钱收买木物委自本路判官周垚上元县达噜噶齐诺海提调人匠起盖祠堂殿宇廊房山门后堂装塑完备春秋戊日致祭余见后年表及祠祀志】
至大金陵新志卷二
元　张铉　撰
　金陵通纪
禹贡淮海惟扬州 【禹别九州岛由夏迄周虽尝更为十二而扬州无所易其地北据淮南距海职方氏东南曰扬州】 在天官为星纪之次其星斗牵牛婺女 【史记斗江湖牵牛婺女扬州又曰甲乙四海之外不占丙丁江淮海岱隋书扬州为淮海之地在天官自斗十二度至须女七度为星纪于辰在丑吴越得其分野晋书引春秋元命包云牵牛流为扬州分为越国立为扬山以为江南之气劲厥性轻扬亦曰州界多水水波扬也于古则荒服之国战国时其地为楚分今按此专言荒服非也夏殷之制畿甸之外有绥服要服荒服相去各千里夏都安邑殷都亳五迁末迁朝歌扬州亦为要服之国】 其川三江其浸五湖 【职方解曰三江以为险五湖以为浸史记索隐曰地理志北江从会稽毗陵县北东入海中江从丹阳芜湖县东北至会稽阳羡县东入海南江从会稽吴县南东入海故禹贡有北江中江也五湖者郭璞江赋注云具区洮滆彭蠡青草洞庭又云太湖周五百里故曰五湖今洮湖在溧阳与太湖通】 金陵盖当其会焉 【金陵东南据山西北距江阻淮当江淮湖海之交会故潮汐再至】 其山茅蒋 【朱文公云岷山之脉其一支为衡山者尽于九江之西其一支又南而东度桂岭者则包湘源而北经潭袁之境以尽于庐阜其一支又南而东度大庾岭者则包彭蠡之源以北尽乎建康其一支则又东包浙江之源北其首以尽会稽南其尾以尽乎闽粤唐地理志江南道名山衡庐茅蒋今按山势自广德溧阳而下由茅而蒋二山盖金陵镇山也茅蒋山名见后山川志】 其国为吴而占在斗其建都邑休祥之祲见于辰极 【晋书丹阳郡入斗干六度通典曰在天官于斗则吴之分野史记泰伯之奔荆蛮自号勾吴索隐荆者楚之旧号蛮者南夷之名地在楚越之界故称荆蛮晋书岁镇在斗牛吴越之福义熙十四年彗出天津入太微经北斗络紫微明年有星孛于太微西藩刘裕寻篡晋】 三代以前帝王有都之者不可考矣 【路史循蜚纪大敦巫常问有云阳氏是为阳帝着迹于冯翊之甘泉而丹徒有云阳岭盖穴处之世董览吴地记云曲阿秦时曰云阳岭太史言东南有天子气始皇发赭徒三千凿云阳之北冈曲之因曰曲阿吴岑昏凿丹徒至云阳杜野小辛间而陈勋屯田凿句容中道至云阳西城则所谓破冈渎也十道志言云阳氏古之仙人遁甲开山图以为云阳先生之墟可以长往可以隐处又云阳石山中有神龙池黄帝时云阳先生养龙于此为历代养龙之处水旱不时祀之中有神书铁券玉石之记今茅山有龙池古仙人多游其中岂非即云阳氏之居乎唐杜佑以丹阳为古云阳其说近是罗泌谓在长沙茶陵又谓阳石山在绛北以山川形势言之非也黄帝后少昊亦曰云阳氏】 周元王四年当鲁哀公之二十三年越勾践灭吴命范蠡城而居之称伯江淮 【今越城是也勾践灭吴命蠡城金陵之长干北会齐晋诸侯于徐州致贡于王赐之胙而命为伯东诸侯毕贺号称伯王后七代一百四十三年无疆立而与齐楚争强为楚所灭】 楚人败越城石头曰金陵邑时楚地东极于海 【周显王三十六年楚王熊商败越王无疆尽取吴故地乃因山立号置金陵邑今石头城是事见吴越春秋建康实录又云地接华阳金坛之陵故号金陵或云威王及秦始皇皆以此地有王气埋金镇之故名金陵恐非见末卷金陵辨】 秦人兼六国以楚金陵地为鄣郡改金陵曰秣陵又凿锺阜断长陇以泄其气 【史记秦始皇二十五年灭楚明年分天下为三十六郡置守尉监始以金陵为鄣郡治故鄣三十七年东游还过吴从江乘渡实录及前志云望气者言五百年后金陵有天子气因凿锺阜断金陵长垄以通流至今呼为秦淮乃改金陵邑为秣陵县今江宁县城东南六十里秣陵桥东北故城是也】 汉初以封楚王韩信荆王刘贾吴王刘濞皆大国也武帝以江都地封广陵王胥其策文曰大江之南五湖之间则金陵亦在其境 【晋书汉景帝四年封皇子非为江都王并得鄣会稽郡而不得豫章武帝改江都曰广陵封子胥为王而以属徐州今按史记载胥册文曰于戏小子胥受兹赤社朕承祖考维稽古建尔国家封于南王世为汉藩辅古人有言大江之南五湖之间其人轻心扬州保疆三代要服不及以政于戏悉尔心战战兢兢乃惠乃顺母侗好佚母迩宵人维法维则书云臣不作威不作福靡有后羞于戏保国艾民可不敬与王其戒之后胥果与楚王谋反祝诅自杀国除】 然自元封二年改鄣郡为丹阳以隶杨州其属有秣陵江乘诸县讫后汉无所更易 【汉书武帝元封二年始置郡刺史废鄣郡置丹阳郡属扬州统县十七江乘秣陵故鄣句容溧阳隶焉王莽改为宣亭郡东汉以丹阳郡统十六城移治宛陵而扬州不改】 孙权据有江东筑城石头改秣陵为建邺用张纮诸葛亮之言自武昌徙都之西败蜀北拒曹操号令行乎交广 【自秦始皇三十七年辛卯东巡至吴主孙权元年庚子四百二十年前志吴侯孙策府在建邺建安十三年孙权分丹阳郡立新都郡十六年权自京口徙治秣陵十七年城楚金陵邑地号石头改秣陵为建邺张纮曰金陵地势冈阜连石头秦始皇以有王者都邑之气故掘断连冈改名秣陵今处所具存地有其气天之所命宜为都邑诸葛亮亦曰锺阜龙蟠石城虎踞真帝王之宅权黄龙元年自武昌徙都建邺交趾岭南牧守皆吴署置】 吴亡晋改建康元帝渡江修扬州府城为都 【晋武帝太康元年平吴废建邺为秣陵后析为二县愍帝讳业改建康自始皇三十七年辛卯至元帝以永嘉丁卯渡江五百一十七年王敦创筑扬州城所谓西州城者其东北府舍即吴大初宫址石冰所造元帝因修为宫城】 时衣冠礼乐萃于江左天下望为正统 【苻坚欲伐晋其臣谏以晋为正统所在齐高欢之言亦然】 其盛也有天下三分之二并凉幽燕奉晋正朔余三十年海岛诸夷皆常朝贡其战胜攻取符坚以数十万众败于淝水 【凉州张轨燕慕容廆父子事晋历元明成康穆五帝皆奉正朔燕僣号而张氏终为晋臣孝武帝太元八年苻坚大举兵入寇谢石谢玄桓伊等大破之于淝水收复河南北诸郡】 刘裕削平内难遂灭燕芟秦收其彝器悉送建康与拓跋氏以河为境其势蹙争战恒在兖豫之郊 【祖逖守雍丘石勒畏之逖卒而河南陷于后赵桓温破娱襄取洛阳未几陷于燕并青兖冀失之谢玄破苻坚与朱序取河南北诸郡桓玄之乱复为姚秦所陷安帝元兴三年刘裕诛桓玄义兴五年裕灭南燕取青兖之地十三年灭后秦擒姚泓复取河南关陜宋兴魏人南侵疆土日蹙元嘉中文帝北伐无功自是河北河南皆入于魏】 宋齐梁陈仍晋旧都号京辇神皋者几三百年而合于隋 【齐书扬州京辇神皋郭璞言江东分王三百年复与中国合按晋元帝永嘉元年丁卯自下邳移镇建邺大兴元年戊寅即帝位至隋开皇九年己酉凡二百七十二年而天下混一】 隋文帝平陈夷其城郭以石头为蒋州暨改州为郡复名丹阳 【唐书隋以州为郡依汉制置太守以司隶刺史相统治末年以江都为扬州置总管府以句容属马自后扬州之名专于江都始此】 沈法兴李子通辅公柘皆尝据之为乱 【唐高祖武德元年吴兴太守沈法兴据江表十余郡自称江南道大总管置百官三年李子通攻败之丹阳毗陵等郡皆降子通良以和州总管东南道行台尚书今楚王杜伏威为使持节总管江淮以南诸军事扬州刺史子通拒之大败江南之地尽入于伏威伏威徙居丹阳六年伏威入朝而辅公祏据城反称帝置百官为赵郡王孝恭李靖所灭】 唐初置行台尚书省丹阳以总征伐寻废行台为扬州大都督徙治江北 【武德七年以赵郡王孝恭为东南道行台右仆射寻废行台为扬州大都督李靖为长史八年襄邑王神符自丹阳徙州府及居民于江北】 太宗分天下为十道以古扬州南境及荆州之牢为江南道江宁尝置郡又改升州 【肃宗至德二载以润州江宁县置江宁郡干元元年改升州地理志曰江南道盖古扬州南境汉丹阳会稽豫章庐江零陵桂阳等郡长沙国及牂柯江夏南郡地润升常苏湖杭睦越明衢处婺温台宣歙池洪饶吉袁信抚福建泉汀漳为星纪分岳鄂潭衡永道郴邵黔辰绵施叙奖夷播思费南溪溱为鹑尾分为州五十一县二百四十七其名山衡庐茅蒋天目天台会稽四明括苍缙云金华大庾武夷】 末年封杨行密吴王升为吴地徐温檀吴改升州为金陵府大其城郭 【昭宗天复二年封杨行密为吴王行密破冯弘铎去升州天佑十四年徐温以金陵形势战舰所聚自以淮南行军副使领升州刺史命假子知诰往治之武义二年改金陵府杨溥顺义元年金陵城成干贞二年知诰广金陵城二十里按今城遗址是也】 温假子知诰篡吴建国号唐改金陵为江宁府复为都者三十九年而降于宋 【吴天祚二年石晋天福元年也知诰以金陵为西都寻改为江宁府建国号唐复姓李更名升三主三十九年宋开宝八年曹彬定江南】 宋灭南唐复为升州寻升江宁府建康军节度仁宗由升王为太子暨即位以升为大国不以封诸皇子其守臣恒以宰执近臣为之 【宋天禧二年封寿春郡王为升王嘉佑四年翰林学士胡宿言陛下建国于升宜进升为大国无得封从之张士逊王安石咸以宰相判江宁府南渡后其选尤重】 高宗南渡改建康府即府治为行宫设留守以守臣兼之而安抚制置总领转运提领御前马步军诸司皆治于此江东淮西诸郡咸听节制 【宋建炎三年改建康府绍兴二年以府治为行宫还府治于行宫之东南隅今台署是也又江东安抚司沿江制置司淮西总领所江东转运司江淮提领所江淮都督府御前马步军诸司皆治于此详见后官守志】 至元乙亥春大兵初下江南即建康府治开省设建康宣抚司江东建康道提刑按察司又设江东道宣慰司江淮等处行枢密院皆于建康开府 【至元十二年乙亥春二月宋相贾似道兵溃于丁家洲太平州守臣孟之缙迎降沿江制置知建康府事赵溍闻兵至弃城与淮西总领所官费伯恭转运等官相继潜遁马步军副总管沿江都统权司徐王荣及翁都统帅军民僧道诣太平州纳款行省遣吕文焕及招讨索多按察副使焦宽甫赍榜文抚喻军民是月二十七日巴延丞相阿珠平章等官领兵入城于建康府治玉麟堂开省调兵立建康宣抚司以万户廉希愿招讨索多孟之缙行江东宣抚司事招纳降附至元十三年置江东宣慰司希愿及参知政事阿喽罕亳州万户张弘范皆尝兼宣慰使亦于府治置司明年又设江东道提刑按察司于前宋马步司置司后徙转运司至元二十二年移行枢密院建康总摄江淮等处出征军马即居宣慰司治所今台治是也】 宣抚司寻改为建康路总管府隶宣慰司以达江浙行省其按察司亦改名肃政廉访司以避行台迁治宁国路而江南诸道行御史台由扬州三徙卒治建康 【至元十四年改立建康路总管府乃以廉希愿兼本路总管府达噜噶齐亲管司县隶宣慰司行御史台本年始于扬州刱立按治江淮诸道二十一年移杭州二十二年春议迁江州夏再还杭州是秋移江东按察司治宣州而行台自杭州移治建康二十六年台自建康再移扬州按察司还建康二十八年改肃政廉访司二十九年以两淮山南三道隶中台而行台还治建康始名江南诸道行御史台江东廉访司仍移宁国路宁国即宣州改名详见后官守志】 天下大定蒙古汉军分翼镇守益都新军万户府自宁国移镇本路行枢密院及江东宣慰司相继并省 【至元二十九年湖广平章达尔罕等累言军民分政不便三十一年用丞相淮安忠武王言罢行枢密院大德元年益都新军万户府自宁国移镇本路三年二月例革江东宣慰司】 行御史台统按三省十道其地即唐之江南道泝江汉以南西接牂柯夜郎南极朱涯海岛羁縻之地文官武臣星罗鳞次皆行台总其纲纪而黜陟之 【三行省江浙治杭州路江西治龙兴路湖广治武昌路十道肃政廉访司本名按察司至元二十八年更今名江东建康道治宁国江西湖东道治龙兴江南浙西道治杭州浙东海右道治婺州江南湖北道治武昌岭北湖南道治天临海北广东道治广州岭南广西道治静江福建闽海道治福州海北岭南道治雷州】 视古岳牧之任优矣而建康路以至顺元年例改集庆路今统二州三县一司比京畿例与陜西之奉元路皆径隶行御史台按治监察御史岁一再出行所属州县观省风俗纠其违阙异于他郡 【集庆路统溧阳溧水二州江宁上元句容三县录事司治府城中其沿革见后官守志】 
论曰秦汉以来称帝王之都有三曰长安曰洛阳曰金陵其地皆阻山带河有商邑翼翼之规其经营卜宅也咸自以为金城汤池历（袪去去改冀）无穷而俄然为墟此岂非在德不在险之效哉孟子曰天时不如地利地利不如人和又曰三代之得天下也以仁其失天下也以不仁察其兴坏之端有足慨者闲以今广轮疆理较禹贡职方扬州之域地或犬牙临制圣人画野设官有深意焉乃本其所以得为都者论著之而疆理析置官守沿革各具其篇云
至大金陵新志卷三上之上
元　张铉　撰
　金陵表一
春秋表年以首事然所见异辞所闻异辞所传闻异辞金陵古称巨藩居之者或左纛帝制抗衡中夏迹其君臣言行疆域离合岂若他郡国邈然无预于胜败之数者哉今仍前志自周元王以来谱而着之经以帝代纬以天时地域官守政事掇其尝为都邑史可征者为年表不为都邑徙藩镇郡县则为世表自赵宋以来虽不为都而文献有足征则亦为年表详略因时疑信视史总一千八百一十五年具其终始俾览者有所综稽焉而天文地理人事之纪着矣作金陵世年表 【卷三上起周元王己巳至汉献帝己亥为世表起吴大帝庚子至陈后主祯明己酉为年表　卷三中起隋开皇己酉至周显德已未为世表起宋建隆庚申至德佑乙亥为年表　卷三下起至元丙子以来为年表】
　　周秦西汉东汉 【周姬姓都丰镐洛阳秦嬴姓都长安西汉刘氏都长安东汉都洛阳其行事不系建康而史记建康之事亦甚简略故叙为世表】
天时                           地域 
周元王(名仁)四年己巳末年壬申   地本属吴有固城在溧水四年始属越 
威烈王(名午)元年丙辰末年己卯   朱勾立 　 　 
显王(名扁)元年癸丑末年庚子    三十六年地属楚始置金陵邑
秦始皇(名政)元年乙卯末年辛卯    二十五年始以金陵为鄣郡改金陵邑为秣陵县
西汉高祖(名邦)元年乙未末年丙午    以丹阳会稽豫章三郡封吴秣陵属丹阳郡
惠帝(名盈)元年丁未末年癸丑
吕后(名雉)元年甲寅末年辛酉
景帝(名启)元年乙酉末年庚子    地属江都王国
武帝(名彻)元年辛丑末年甲午    元封二年废鄣郡置丹阳郡属扬州统县十七江乘秣陵故鄣句容溧阳隶焉
昭帝(名弗陵)元年乙未末年丁未
元帝(名奭)元年癸酉末年戊子
哀帝(名欣)元年乙卯末年庚申
平帝(名衎)元年辛酉末年乙丑
孺子王莽元年丙寅末年癸未
更始元年甲申
东汉光武(名秀)元年乙酉末年丁巳    丹阳郡统十六城移治宛陵溧阳故鄣秣陵句容江乘湖熟隶焉而扬州不改
章帝(名炟)元年丙子末年戊子
和帝(名肇)元年己丑末年乙巳
殇帝(名隆)元年丙午
安帝(名枯)元年丁未末年乙丑(丹阳山崩)
冲帝(名炳)元年乙酉
质帝(名缵)元年丙戌
献帝(名协)元年庚午末年己亥(魏王曹丕篡位奉帝为山阳公  天下三分蜀汉先主昭烈皇帝刘备即帝位以诸葛亮为丞相)    吴侯孙策府在建业建安十三年孙权分丹阳郡立新都郡十六年权自京口徙治秣陵十七年城楚金陵邑地号石头改秣陵为建邺二十六年置丹阳郡理于建邺
天时                            官守
周元王(名仁)四年己巳末年壬申    三年十一月越灭吴 四年命勾践为伯
贞定王(名介)元年癸酉末年庚子    鼫与立 　
安王(名骄)元年庚辰末年乙巳    翳立
烈王(名喜)元年丙午末年壬子    之侯立
显王(名扁)元年癸丑末年庚子    无疆立楚熊商灭之商卒子熊槐立
（怯去去改贞）靓王(名定)元年辛丑末年丙午
赧王(名延)元年丁未末年乙巳(丙午至甲寅系战国分争)    熊横立卒子完立
秦始皇(名政)元年乙卯末年辛卯   熊悍立卒　负刍立  秦灭楚始置郡守
西汉高祖(名邦)元年乙未末年丙午    楚王韩信荆王刘贾吴王刘濞
景帝(名启)元年乙酉末年庚子    江都王刘非
武帝(名彻)元年辛丑末年甲午    刘建非之子元朔二年立元狩二年自杀国除六年以其地封广陵王胥刘党封句容侯刘敢封丹阳侯刘缠封秣陵侯刘胥行封湖熟侯始置部刺史
宣帝(名询)元年戊申末年壬申    刺史黄霸何武
东汉光武(名秀)元年乙酉末年丁巳    郡太守李忠任光  州牧鲍永
明帝(名庄)元年戊午末年乙亥    刺史张禹
顺帝(名保)元年丙寅末年甲申    刺史尹耀
灵帝(名宏)元年戊申末年己巳    刺史刘繇太守周尚
献帝(名协)元年庚午末年己亥(魏王曹丕篡位奉帝为山阳公  天下三分蜀汉先主昭烈皇帝刘备即帝位以诸葛亮为丞相)    吴侯孙策卒弟权代之吴景为郡太守州刺史刘繇逐之繇败景复为太守孙翊代之都督妫览杀翊权使吕范为太守镇建邺
天时                          政事
周元王(名仁)四年己巳末年壬申  越用范蠡谋遂有吴地将图楚称伯江淮乃筑城于长千里今秦淮南一里半废越城是 
考王(名嵬)元年辛丑末年乙卯 　 不寿立 　 
安王(名骄)元年庚辰末年乙巳    翳薨葬句容大横山下
显王(名扁)元年癸丑末年庚子    三十五年楚子熊商败越三十六年尽取故吴地置金陵邑今石头城即其所也是年苏秦合从为从约长
赧王(名延)元年丁未末年乙巳(丙午至甲寅系战国分争)  楚王槐会秦或关不返而太子横立迁都于陈收东地兵复西取江南十五邑  完封黄歇为春申君迁都巨阳灭鲁秦庄襄王二年癸丑歇徙封吴
秦始皇(名政)元年乙卯末年辛卯  六年楚去陈徙都寿春二十四年秦王翦灭楚虏负刍归二十七年始皇东游自江乘渡江望气者言五百年后金陵有天子气因凿锺阜断金陵长陇以通流后呼为秦淮
二世(名胡亥)元年壬辰末年甲午  项梁起兵江东立义帝梁败死项羽破秦兵杀子婴自称西楚霸王都彭城寻弒义帝江中
西汉高祖(名邦)元年乙未末年丙午  上患吴俗轻悍无壮王以镇之诸子少立兄子濞为吴王
文帝(名恒)元年壬戌末年甲申    濞失藩臣之礼晁错数言吴可削帝不忍
景帝(名启)元年乙酉末年庚子    濞约诸侯同举兵诛错周亚夫击破之濞自越城走丹徒窦太后不许续吴后汝南王非年十五尝请击吴既破吴徙非王吴故地国号江都
宣帝(名询)元年戊申末年壬申    宋畸举霸贤良夏侯胜又荐之擢扬州刺史三岁以高第为颍川太守秩比二千石  武射策甲科为郎由谏议大夫迁扬州刺史州中清平行部必先即学官见诸生试其词论问以得失然后入传舍出记问垦田顷亩五谷美恶巳乃见二千石以为常所居无赫赫名去后常见思
</div>
    <div class="pagination">
<a href="至大金陵新志_page6.html">上一页</a><span>...</span><a href="至大金陵新志_page2.html">2</a><a href="至大金陵新志_page3.html">3</a><a href="至大金陵新志_page4.html">4</a><a href="至大金陵新志_page5.html">5</a><a href="至大金陵新志_page6.html">6</a><span class="current-page">7</span><a href="至大金陵新志_page8.html">8</a><a href="至大金陵新志_page9.html">9</a><a href="至大金陵新志_page10.html">10</a><a href="至大金陵新志_page11.html">11</a><a href="至大金陵新志_page12.html">12</a><span>...</span><a href="至大金陵新志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
