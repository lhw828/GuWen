<!DOCTYPE html>
<html>
<head>
    <meta charset="UTF-8">
    <title>福建通志台湾府 - 第 30 页/共 138 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志台湾府 - 第 30 页/共 138 页</h1>
    <div class="content">　　乾隆五十二年郭廷筠上福中堂平剿台匪节略

　　台匪不靖，大兵进剿，自本年正月水陆二提率师渡台，迄今凡九阅月矣。皇上不惜帑金，集数省之兵，累万之众，加以京师劲旅，云集海上，而釜中游鱼，尚敢跳梁抗拒、而不俯首就歼者，非贼匪之不可歼也，所以歼之者失其策也。何也？我兵能守而不能战也。其能守而不能战奈何？有兵而似无兵，有饷而似无饷，有义民乡勇而似无义民乡勇也。

　　有兵矣，何以似无兵？绿旗之民素弱，东南太平日久，平日营伍所习常法，不可以施之野战，故藤牌兵、弓矢兵俱无所用。目前所恃者，大炮、鸟枪二者而已。而兵无勇则不可用，兵不饱则不能勇，无一、二百斤之力，焉能冲锋陷阵而破敌？有兼人之勇，必要兼人之食。今按军需则例，每日每兵给米不过八合三勺，议加亦不过一升，其无用者可以充腹度日，而有用者最少日亦应食一升四、五合，是仅予以半饱也。予以半饱，即为半饥。如此数旬，即有用之兵亦退为无用矣。故夫兵不能多食者，必不足用，欲用其力，必饱其腹。食足力强，然后可以济事。不则，吃饷有兵而打仗无兵。非无兵也，不能制敌，有直与无均耳。故练兵不可以不加饷。现在各省协济银米，舟车蚁集，不为不足矣。然而用一丝一毫，必按照军需则例，即稍变通，亦相去不远。夫例因时而起者也，昨日可行而今日不可行，则此例宜改，大者驰折奏闻，小者随时酌办，并非拘定成法、不可更移也。米宜加则加米，银宜加则加银，不云于事有济，而云于例不符，不怕目前误公，而怕将来部驳，此皆当事者为自己保全身家计也。殊不知事不可济，日久无功，老师糜饷，欲省费而益滋费，军机迟误，典刑具在，是非得失，昭然易辨。

　　至义民之与营兵，二而一亦一而二者也。古者寓兵于农，法已久废矣。一旦地方有警，而民间好义之士，仗戈持竿，为国家出力，与营兵分头剿贼，其人地谙熟，且出于义愤，其被贼之扰害者，又视贼如仇，不待鼓舞，奋勇争先。此非用兵者之腹心干城乎？然而好生恶死，人之常情，其平日衣食铙足者必不肯自蹈危机，有智力者不过为之统率，有财帛者不过出资雇募。其敢于随兵进剿、冲锋陷阵者，大概皆佣食力作之人，与无常业、目前不能自存而听雇者也。既用其力，必养其身。第养其身，而其父母妻子将何所托？人不论何等，未必不顾父母妻子之饥寒，而能为朝廷出力者也。自古忠臣义士，曾有几人，而可以冀之无知小民乎？且兵亦有父母妻子，而所领饷无几，而必就戎行者，兵在伍日久，临事逃脱，必罹重辟，畏而不敢逃也。若义民则新集之众，去来自由，出力不出力自由，所以必有以资其身家，而后可实用其力也。今闻给此义民日不过百文以下，现在米价涌贵，每升近四十文，所领不过给一身一日之用，何以资其室家，而欲其致死出力，势亦难矣。然彼既不足以资室家，又何乐乎就募而为义民也？兵乱猝起，民不聊生，不就招募，连此日数十文亦不可得，非其本意也。所以一遇打仗，不思杀敌以报国，第思抢夺以肥身，即闲暇无事，亦思生出事端，往外抢掠，此皆明见之事。究其根源所在，则由于身家之不能资也。至能守而不能战其故何也？战有战之人，兵是矣，其略已见于前。战有战之具，帐篷所以避风雨、御寒暑、备昼夜，不可不整也。兵行则从，无此具而兵何以出。今闻旧存者皆坏，而新制未闻矣。随身饮食器械必需之具，不可不办也，今闻义民皆一饱而出，半日而回，手持竹竿，遥遥靡适，设遇敌其将奈何。且安能得一步、进一步渐迫贼巢而殄灭之？故在府之兵、在鹿港之兵、在诸罗之兵，未尝有出兵二、三十里而与贼闘，在外宿一夜而与贼拒，惟贼来攻则并力以拒。其故在于无可为远攻、驻札之具耳。

　　愚意谓兵在精不在多。兵应挑为战守二样。就各省兵中而较其力。有能力举三百斤、二百斤者为上等，一百七、八十斤至一百二十斤者为次等，以作战兵。以作战兵其力在一百二十觔以下者为下等，以作守兵。战兵每日给米一升五合、盐菜钱五十文，似乎过多，然用兵不能日皆自行炊爨，必多买点心，故宜如此。守兵照常供给。其帐篷饮食器械必齐。现值寒近，给与绵衣等项。如此而兵可无饥寒之苦矣。义民挑其健勇者亦如挑兵之法。其列为上等、次等者，每名日亦给米一升五合、钱一百文↑，其列为下等者可供挑运之用，照守兵例给发。如有能出力生擒一贼者，不论兵民，赏银五两，积算而至擒贼三名者，赏给外委职衔，五名者赏给把总，其有大功者以次拔补。如一人不能多擒，听其互相帮助。如此则人人有擒贼之心矣。受伤者给银五两，重者十两，死者给银五十两。如此则人人有必闘之志矣。计现在台匪纵横，欲并力尽剿，必须兵民五万。兵只供乌枪、火炮之用，枪炮多用则兵亦多用，枪炮少用则兵亦少用。其余挑出力者随官弁左右征逐。大概用兵四分、义民六分。若挑三万义民、二万精兵参间互用，兵利食足，不轨之徒，可拱手而定矣。

　　康熙甲午漳州志论

　　明初置卫所以开国，靖难后裔为指挥千百户，漳有漳州、镇海二卫，有铜山、陆鳌、悬钟三守御所，更置铜山、浯屿、悬钟三水寨。厥后漳平、平和、诏安、海澄、宁洋设南路参将，置土兵、浙兵诸营，设南澳副总兵，置澎湖、南澳、海澄各游。又各属有巡检弓兵、有机兵、卫所、水寨、巡检司城，设险以守征操、屯旗、屯粮各寨沿海等军，犹古者寓兵于农之意，制非不善也。析县后，参副、总兵、弓兵、机兵之外，置诸营各游兵，因时捄弊，非不足壮国势而捍牧圉也。然而沙、邓、铙、张、东倭蹂于中叶，刘、郑、周、李讧于末年，终明之世，漳无宁宇，寇乱较唐、宋为尤烈。何也？卫所世袭，渐于文柔，缓带修容，恶谈兵革。参将、副总，役占隐冒，猝然有警，观望逗遛。节使临戎，守令御寇，武夫健壮，拱听指挥，摇笔则经济盈编，事至则一筹莫展。中间如顾斌、张元动、周贤宣、施邦曜、萧廷宣、龚有成、余应桂其人，盖亦鲜矣。失一军与失机同罪，则卫所之兵可无用也；减其数并减其直，则弓兵机兵不可问也。在陆者借口于钥城，在水者驾言于汛海，彼此秦越，不可相救，则诸营各游之兵俱缓急无济也。官舰也，贼目之为草棚，则战船不坚；官铠也，民谣以为破被，则器械不利。盖至启、祯而洪武、永乐行阵备御之法，荡然无遗。加以政繁赋重，豪右纵横，根本既摇，而又无所培植，基址既怀，而又无所撑持，此漳寇之所以旋塞而旋濆，愈扑而愈炽也。

　　国朝创制显庸，一矫明室之弊。宿八旗重兵于京师，设提镇协营绿旗官兵于各省。以提督总兵官统辖全省，以各镇总兵官统辖各协营，而各协副将亦自辖其所属之营，营有参将、有游击、有都司、有守备、有千总把总。凡一游或一参将、一都司、一守、二千、四把，约马步战守千人而合为一营。以福建为东南要地，水陆官兵倍于他省。以漳州为沿海要地，倍于他州。兵制之善，从古未有，防至密矣。然而郑氏以区区余孽，收明季之余烬，鼓其鳞鬣，出没风涛，残我士卒，刈我人民，坠我城郭宫室，甲午、乙未之际，漳糜烂焉。三岛既搜，沿海稍息，然犹盘踞台湾，苟延残喘。船不满百，兵不满万，逆藩之变，则又乘势扬帆，据我厦门，入我海澄，纳我叛将，围破我漳城。耿逆悔祸，大兵入漳，贼势如强弩之末，宜不能穿缟，而刘国轩振残伤之余，犹复绝我援兵，困弊我海澄，焚断我江东、雁齿。于是天子震怒，克期覆巢，猛将谋臣，竭诚致力。溪西一战，国轩丧魄，总督姚启圣大开修来，以定平海之局；将军施琅，鏖兵澎湖，以收平海之功。虽八淖泉涌，癸巳风回，实惟天子之圣德，神威所感召，而人力要不可诬也。

　　先是海氛弗靖，陆以漳州为中路，以漳浦、海澄为左、右路，设三镇总兵官，水则海澄、铜山迭置游击、副将、提督、总兵官，营制随时更易，兵额增减，俱未有定。自台湾设郡，海外一家，驻防官兵，划然归一。移漳浦陆路总兵官于漳州，分镇标中、左、右三营官兵驻防南靖、龙岩、平和、宁洋四县，分城守营官兵驻防龙溪各汛、长泰、漳平二县，而所辖漳浦、海澄、诏安、云霄又各为一营，分守其地，若同安营则泉属而兼辖于漳者也。水师则驻提督于厦门，移厦门镇于南澳，以左营为福营，若右营则隶广东而并辖于南澳者也。裁铜山镇协定为一营，若龙溪、海澄、镇海各水师、则厦门提标、金门镇标之分防于漳者也。比漳属兵制之大略也。方今承平既久，玩愒易滋，正当讲求兵事，条晰利弊，杜渐防微。请姑言其概。

　　夫据险要，管将卒，此水与陆之所同也。顾险要有一定不可易者，有忽重在此、有忽重在彼者，如海寇窥漳，东必先于海澄，南必先于南澳铜山。海澄、南澳、铜山，固寇之在水者，不足虑矣。山寇窥漳，西必先于平和，南必先于漳平。平和、云霄、漳平，固寇之在山者，不足虑矣。此一定不可易者也。若江东之险，元将张右古违罗良节度，漳遂以破。而明施邦曜筑关于万松，据内险而增其保障也。中门二山，横亘一水中流，明陈天定、施邦曜筑城以为内固。顺治间移船于三叉河、石码，置北港防汛于玉洲，据外险而收其全势也。浯屿外控大小担屿之险，内绝海门、月港之奸，嘉靖初迁入厦门，前人以为自失其险，然弹丸黑子，屯聚无多，今驻水师提督于厦门，以障全闽之海口，人民商贾，番船辏集，等诸郡县，而别驻千总于浯屿，盖据内外险而兼收其形势也。漳平、宁洋外界沙尤、永安、大田、连城、安溪之交，崖榖相连，或数十百里，仅以二千总驻防，兵单而汛广。迩年狐鼠乘间伺其隙，陈首魁竖夺食之旗，陈五显勾马岐之党。何者？彼无所弹制而窃发也。所谓重在此而忽在彼者也。自四十三年添设沿海游巡瞭望，数年间各县陆路亦添设防兵，批却导窽，各得其当。而陆鳌逼近漳浦，为县之外障，东临大海，前明于守御千户所之外另设士兵一营，论者谓宜拨陆路守备弹压其地，与水师互为声援。分水关接界广东，山榖荆棘，设漳潮司巡检以防奸，今巡检侨寓郡城，与地方无裨，议者谓宜经理故城，令归本任，与炮台把总协力察奸。圭屿砥柱海口，郡城、海澄门户。万历间，同知罗拱辰建议移海门、濠门巡检驻其中。议者谓宜更复其城，量拨防兵，与海门三都水汛远近联络。三者当此太平无事，似不足重轻，然皆水陆险要，则有备无患，未为无见。

　　漳土风刚劲，负山者绝磴悬崖，如履平地，傍海者回风巨浪，若涉安流。本朝定鼎至今，由军功膺节钺者二十有六人，副将参游以下，难更仆数，武健相尚，习俗固然，文柔者十之三、四耳。而水陆之兵，庸有未精，何欤？自台湾底定，漳属晏安三十年耳。当时投石超距之众，半凋零物故。今之新充，保无有市井无藉、窜名于籍者乎？一旦有事，控骑则瞻落，登舟则魂摇，其何能战乎？则顶补投充之宜慎也。明蔡陂之战贼，仓卒蜂起，戚继光立斩退缩者三人，遂以破敌。浮宫之战，刘香楼橹巍若雉堞，骁卒林行先登斩其魁，袁德继之，贼遂大溃。本朝古县之战，固山金砺乘烟冲突。溪西之战，总督姚启圣父子合满汉兵迸力。澎湖之战，蓝理、曾成等以七船冲锋先入，诸军不继，几致失陷，既乃申明军法，将军施琅与六镇总兵驾舰当先，以数船攻烧一船，死伤狼籍，各船无敢后者。此皆漳之已事也。当其时大将自择其偏裨，偏裨自择其目卒，挑选既精，训练有素，故勇怯皆应，所向以克。此简将卒之明效大验也。夫挑选当择其所始。迩有选顶补于余丁，法为差善。要于人无巨细，必少壮而强干，骑则先试之以马，步则先试之以趋，水则先试之以洋面之风浪。责千把总教其技勇、坐作、分合、进退，日习而月课之。则又责主将每年霜降及暇日数举大操，以亲第其技勇之高下，定马步战兵之差等，以示其赏罚，拔其尤者为材官百队。水军法亦如之。若此而不自为磨厉者，未之有也。

　　漳属牌刀，名于天下。当两军战合，彼此相持，忽而木马横开，战阵散乱，直捣中坚，炮火弓矢萃而歼敌，则藤牌挑刀之力也。夫用兵者当用其所长，既以此制胜，则习是器者必精是法，使陷阵摧坚，十可当百。若排鎗之进步，流水各营演之熟矣，要当与骑射、步射悬的而定其优劣。若战舰则以大为主，以风为辅，大小铳炮诸器之外，火箭、火礶、火桶、西瓜炮、喷筒皆各选其人而肄习之。此选卒练兵之宜亟讲也。陆战所恃在马，水战所恃在船。漳属陆路多山，无西北数百里之平原旷野，是以镇标马二而步八，各营马一而步九，因乎地而制宜也。然一马岁糜库帑十余金，则一马必期得一马之用。西北之马壮大安重而多力，故称上焉，东南小而脆，亦所产无几，唯东川乌蒙、滇南水西、罗鬼啰啰之畜，实有良骏，上下山■〈氵闲〉，便捷骁腾，土人宝之，无自而至闽中，若广产则下焉者也。今各营之马，闲杂以广之东西，以任重则无力，以致远则不能，以御敌则闻炮而惊跃，此所当亟为更易者也。战船旧制，各省不一。其在前明，福建有福船、哨船、冬船、鸟船、快船。冲犁外洋，福船为最，战攻哨操，以次各有所宜。国朝改鸟船制加长大，次为赶缯、为双篷艍哨船，整利轻矫，皆过前人，是以出入左右，趋避莫不惟意。澎湖八罩犁沈贼艘，实藉辅车之力焉。海波既恬，当事者以各港水浅，海船急难摇动，且修理估计不赀，节浮费而资实用，尽改鸟船为大赶缯。铜山共赶缯哨船一十有六，俱属于漳。南澳三十，属福营者十有五。厦门提标七十，分防浯屿、容川、码玉洲、三汊河者四。金门三十有三，分防提标井尾、将军澳者六。内港外洋，游巡各便。而小修、大修，部价不敷，贴以通省文职之俸工，益以督修各官之赔垫，移咨往返，动费经年。夫船不坚整何以巡防？修不及期何由坚整？则迩日满中丞保照限先事修理之议，洵为尽善。然承修半须捐赔，恐未可于通久也。

　　各省官兵，自陕西而外，莫多于福建，合水陆马步战守计六万三千一百四十有奇，而漳属一州，自额设以及提标、金门、水师贴防一万六百二十有奇，不为不多矣。乃山海之盗，未能尽绝者，其故有在。漳属游手赌荡，学习拳棒，久多为窃。主者追捕，公然剚其刃于腹耳。杖枷三木，视同儿戏。他日穴于山而啸于海者，皆若辈也。定为三犯必死之条，虽不畏刑，犹知畏死乎。漳属自龙溪、漳浦、海澄以外，各县多有深山邃榖、人迹不到之处，宵小倚以为奸。出剿则奔窜无踪，归汛则行劫如故。势穷就抚，释弗就诛，复有所顾忌耶？得其巨魁，置之重典，则贼不得以就抚为尝试耳。而海贼每多于陆者，何也？陆路官兵棋布，山虽险踪迹易寻；贼艘星散外洋，觇舟师之分合以为动静，南风行劫，北风散归，为民为盗，变化于俄顷，所以屡勤剿抚而游魂未断也。迩者台臣陈汝咸筹海二疏，穷源竟委。审风位之南北，迹贼艘之往来，以保甲、澳甲责成县令。而保甲终于难清，则以首报到官，贼未必死，一日漏网，先受其殃，故畏而不敢也。洋面之船混而难别，然商船重而沈，渔船腥而湿，贼船轻而浮，此不易之理也。渔船有网、有钩、有鱼，商船有船主、有副，与贼行径自异，贼船行劫，其货庞杂，装载亦异。商船期于速至，乘风直行，贼船左右游移，觇伺剽劫，驾驶亦异。此又当识别于审风扼要之外者也。贼见重船而尾追，见轻船而远避，乃官兵遥望贼艘，或扬旗放炮，若故使闻而知避者，贼何由得？四十九年，定海总兵官吴郡伏兵商船以诱贼，生擒七十余人，获其二艘。今若使游巡官兵，不时扮入商船，诱之行劫，俟其既近，出其不意，奋力追击，贼必成擒。行之数四，彼虽见商船，疑为战舰矣，亦多方以误之之一法也。

　　马政

　　闽省马匹之设，原备营中骑射差掺捍卫之用，或自京师给发，或向口外采买，分拨各营，多寡不等。有例毙则按照年限，分别赔桩。其免赔者，动支朋扣银两买补，岁底由督抚核其所存数目，汇册报部。计自康熙三十一年而后，各营均有裁汰，又彼此调拨，故与原额不无互异之处。

　　台湾镇标中营、左营、右营各现照原额设官马四十匹，年额买补马十匹。台湾城守营左军、右军各现照原额设官马二十匹，年额买补马五匹。北路协中营现照原额设官马五十匹，年额买补马十三匹；左营现照原额设官马二十五匹，年额买补马七匹；右营现照原额设官马十五匹，年额买补马三匹。南路营现照原额设官马三十匹，年额买补马八匹。下淡水营现照原额设官马十匹，年额买补马二匹。艋舺营现照原额设官马十匹，年额买补马一匹。

　　船政

　　明太祖洪武五年，诏浙江、福建濒海九卫（按闽书：元年置泉州、建宁、汀州、漳州、邵武、兴化六卫，四年置福州、建宁都指挥使司并延平卫；此云滨海卫，当是泉、漳、兴三卫）造海船六百六十艘，又诏造多橹快船，以备倭寇。二十三年，诏滨海卫所，每百户置船三艘。永乐元年，命福建都司造海舟百三十七艘。景泰三年，允福建守臣请，以备倭军船分立五寨（福宁之烽火门、福州之小埕澳、兴化之南日山、泉州之浯澳、漳州之西门澳、亦曰铜山）。万历十九年，增设福建海船（时倭警颇急，福抚赵参鲁于五寨兵共添福鸟船四十只，海坛、浯铜各增福鸟海船）。

　　福船名制

　　大福船：福船高大，可容百人。其底尖，其上阔，其首昂而口张，其尾高耸，设柁楼三重于上，其旁皆设板裼，以茅竹竖立如垣。其帆桅二道，中为四层：最下一层不可居，惟实土石以防轻飘之患；第二层乃兵士寝息之所；第三层左右各设大门，中置水匮，乃扬帆炊爨之处也，其前后各设木椗，系以椗榄，下椗起椗，皆于此层用力；最上一层如露台，两旁板翼如栏，人倚之以攻敌，矢石火炮皆俯瞰而发，敌舟小者相遇，则犁沉之，敌难仰攻。钦定续文献通考引王鹤鸣水战议云：福船有六：一号、二号俱名福船，三号哨船又名草船，四号冬船又名海苍船，五号马船亦名开浪船，六号快船。筹海图编有草撇船式，云即福船之小者；是又以草船为草撇也。

　　海沧船：明史「海沧」作「海苍」。福船吃水一丈一、二寸，惟利大洋，多胶于浅，故又有海苍之设，稍小于福船。

　　开浪船：船头尖，吃水三、四尺，四浆一橹，可容三、五十人，能去浪，故名。

　　海船通用

　　苍山船：船吃水六、七尺，首皆阔，帆橹兼用。橹设船旁近后，每旁五枝。其制上、下三层，下实土石，上为战场，中层寝处，温州人谓之「苍山铁」。

　　艟■〈舟乔〉船：比苍山船稍大，比海沧船更小而无立壁，最为得其中制。

　　鱼船：于诸船中制至小，以之出海，每载三人，一人执布帆，一人执桨，一人执乌嘴铳，易进易退，随波上下，敌舟了望所不及，用之颇得其力。

　　两头船：大学衍义补有两头船之说，盖为海运巨船遇风，惧难旋转，两头制舵，遇东风则西驰，遇南风则北驰，海道诸船无逾其利。

　　蜈蚣船：海行甚速，而迟者斗风故也。如大食国在漳州东南，每岁通番者，必候冬初西北风盛而去，夏初东南风盛而来。惟佛郎机蜈蚣船底尖面阔，可载铳大者至千觔，列楫数十，其行如飞，无论有风、无风，风之顺逆，皆可用。

　　叭喇唬船：底尖面阔，首尾一样。底用龙骨，直透前后。每边十浆或八浆，其疾如飞。有风竖桅用布帆，号曰软帆。

　　白艚：广船总名曰乌艚，又有横江舡数号；其称白艚者，福建式也。

　　八浆船：闽、广、浙、直皆有之，可供哨探之用，不能击贼。

　　王圻续文献通考海船论：旧规，每岁修葺，给银三、四十两，捕盗领之。迩因海患稍宁，有司仅肯半给，而捕盗又侵克之，惟涂饰以油灰而已。器皿损缺，莫之补葺。火器之类，给发年久，渐不可用，且其数有限，不足以支早暮及迎官杂于之用。稽查官至，则挪贷支吾，或无火药于内。兵数常缺三分之一，挽雇治处居民，书其年貌，俾之影射。故其舟出洋即沈，况望有敌忾之绩乎！此其咎不独在于捕盗，上司所宜严究其弊而亟反之，毋徒吝费焉可也。虽然，抑有说焉。尝闻宪副张公云，福船必多人而后可以驾；盖其在洋，尝防风潮危急也，人数若寡，则扬帆、弛帆，起椗、下椗，或遇舵坏，呼吸之间欲易他舵，虽尽在舟之人，且不足用，其谁与敌为角乎。向来官府但知省费，而欲沙汰，不知置其舟于无用，是不如不设之为愈也。此其可概一也。每一造福船，其费甚大；暴露于风雨，震击于怒涛，其坏甚易。向来海氛暂熄，官府以其虚设而不葺，然又不敢不为先事之防，一舟坏则复造一舟，为费反多，其坏也复坐视焉，是不如不造之为愈也。此其可慨二也。欲用福船，须雇福人驾使，其人多与倭通，遇贼辄纵而不击，大洋运舵，毫厘千里，以风不便为词，乃其故态也。议者谓当参以我兵，学习使船之法，十余年来未见有能学者，官府不究而犹雇福人，甘受其误，是不如不雇之为愈也。此其可慨三也。

　　筹海图编福建事宜论：倭寇拥众而来，动以千万计，非能自至也，由福建内地奸人接济之也。济以米水，然后敢久延；济以货物，然后敢贸易；济以向导，然后敢深入。所以稽察之者，其在沿海寨司之官乎。稽察之说有二。其一曰稽其船式。盖明禁不许寸板下海，法固严矣，然滨海之民，以海为生，采捕鱼虾有不得禁者，则易以混焉。要之，双桅尖底，始可通番，各官司于采捕之船，定以平底单桅，别以计号，违者毁之，照例定拟，则船有定式而接济无所施矣。其二曰稽其装载。盖有船虽小、亦分载出海、合之以通番者，各官司严加盘诘，如果是采捕之船，则计其合带米水之外，有无违禁器物乎？其回也鱼虾之外，有无贩载番货乎？有之，即照例问拟，则载有定限而接济无所容矣。此须海道官严行设法，如某寨责成某官，某地责成某哨，其处定以某号，某澳束以某甲，如此而谓通番之不可禁，吾未之信也。一、倭人至福建，乃福人买舟至海外贴造重底，往而载之。舟师皆犯重罪之人也，若至沙板、双屿等处访之，则某家船将圣、未至，及至其澳，自有人说而知之。一处货到，各处无不知者。一、漳州乃滨海之地，广福人以四方客货豫藏于民家，倭至售之，倭人但有银置货，不似西洋人载货而来换货而去也，故中国欲知倭寇消息，但使人往南澳饰为商人，与之交易，即廉得其来与不来，与来数之多寡，而一年之内事情无不知矣。一、区处福建之法，若用福船补之，万万不可，须用福船而不用福人驾使。若用苍山人驾使，候倭于福建外海而截杀之，倭船必非齐来，乃一艘、二艘以渐而至也，至即擒之，则后至者将闻风而回矣。

　　都御史唐顺之云：先发制人一着，惟有望斗上做工夫。然必须以利使人，惜不得银子。各水军编定福船十只，每一只望斗人一夜给与银一两，使一夜常有人坐在斗上者看贼动静。虽月黑之夜，若抬船、撑船未必无一把、两把火光，我船便可做手脚，不患于大船赶贼不上也。月明之夜，则斗上纤悉必见，正与彼四层望楼是对手。至如小船、叭喇唬、八浆船，宜多置铳手，即不战亦宜量与给赏多布之。八浆、叭喇唬中火器既多，贼来便使打，又有望斗内人先报贼动静，不患于小船制贼不下也。

　　闽县知县仇俊卿云：地有南北，时有冬夏，自春徂夏，则时多南风而利于北行，自秋徂冬，则时多北风而利于南行，此番舶往来出没之候也。彼瞰其时，辄乘风连云以出洋，我当其冲，欲逆涛破浪以邀击，未必其势之便也，盍亦随时以应之。时乎北风，必先于北道之防以遏其冲，而以南舟曳于后而追之，其居中间各寨澳之舟，又从旁递出而击之。时乎南风也，亦如前法，或遏于前，或蹑于后，或击于旁，此亦迭肄之法、长蛇之势，寇未有不困疲而就缚者，海上可立京观矣。

　　又云：国初置沿海卫所，每所船五只，每船军百名。自一所推之，则合卫之海船、海军可知其数也；自一卫推之，则合省之海船、海军可总其实也。使法之常存，何虑海寇之扰？向来修复一、二，止可用于哨报，难以御敌御寇。及其事急，调用不给，借发福清盐船，并报各澳民船。奈彼不思国家之急，皆存系吝之私。原非官物，率不如令，虽给价直，终不直前。况福清盐船虽大，不可以当海寇之夹板船、叭喇船。漳州之草撇、乐清之大铁等船，又不可以当海寇之乌尾、尖槽。至于东仔、铜茭等船，又不及也。昔人海战之船，大小制度不同。如楼橹、艨冲，此船之大者也；如直进、露挠，此船之中者也；又如舴艋、海鳅，此船之小者也。以船之大者为中军座船而当其冲，以船之中者为左右翼而分其阵，以船之小者绕出于前后两旁之间，伏见于远近散聚之际，使挠其计。随船器械，各须犀利完足，固不待赘。但海寇所恃，全在于铳，吾亦以铳为应。中军大船之前，仍用次等船载佛郎机大铳数架以镇之。两翼中船之前，亦用再次船以载铜将军大铳数十架以列之。其小船亦各载鸟铳铅铜数百以备于四面。各船编定字号，每数船列为一行，每一数组为数行，昼则挥旗为号，夜则振鼓为节，迭出更进，则彼此众寡劳佚之势不同，未有不歼此渠丑者也。船之外旁，又须护以牛革、渔网、毡絮之类。其大者更用列木为栅，可避炮石。又有车船之制，令战士前后踏轮，舟自进退，所谓中流上下、回转如飞、虏众相顾骇愕者，用此法也。又须豫募能射与善浮之人，一遇番船，或以火箭焚之，或以水钻溺之。至于奇正之变，大船、中船为正，则以小船为奇；前队为正，则以后队为奇；合之为正，则以辟之为奇；形难预料，变不可穷，是在临机神应之妙，不可测者也。

　　俞大猷云：或问兵船官造与私募孰便？曰：造易而修难。议修之后，阁岸日多，浮水日少，以之守港则可，以之出洋追捕则全不足恃矣。此惟熟于海务者自知之。或曰：民间安有许多私船可募乎？曰：厚之以税银，使逐利之民争造新船以应募，何患其不多。责府县以及时给税，责船户以及时修整，则经年累月，皆有坚船可用。然则用官造之船以守港，用私募之船以追捕，然后改守各适共享也。

　　兵船哨手仇俊卿云：沿海居人，多便于舟楫，虽未习水战，亦易于为教。今于出海之数，或欲以沿海者居其十七，其内地卫所者居十三，余拨防边以助守望，使渐教习，人人皆可为胜兵，所谓水虎捷、凌波军者，不患无其人也。如此亦可以节省雇募水哨之费。

　　又云：水哨之募，因军士之不习于水而始议之也。窃念国家养兵之费，岁有常输，冀藉其力以为用，海军不能效力，而又官募兵夫，积弊之来，不暇追论也。访得其初募水哨之时，即将本寨军之老羸不堪者发回该卫所扣除月粮并行粮银两，转给水哨，是兵得实用而官无重费。今皆不然，既有廪库之粮，又加募夫之费。况水哨之夫，又有老稚羸弱者杂于其中，费于无用之地，重为可惜。中间情弊，犹有可言。盖以通番下海、接济窝藏，皆沿海之人，其人皆水哨之亲故也。自小埕以南，浯屿、铜山等处，此辈皆是也。我谋未成，彼已先泄。间遇将令严明，不得已从而出兵。至于两船相及之际，或以口哨为号，或以物色为号，扬帆转舵，故意放开，不与交兵；或放彼先行，而我船曲折其行，遥蹑于彼；或邀截于港内，寇计已穷，忽突开一门，纵之轶去；或追赶将及，寇乃丢弃一船以为之饵，即不直前扑灭，各去抢货。如此之类，情弊百端，难以殚述。彼以受雇于官，役之暂时耳，非藉于官，终身之役者比也，一去则若不统属，是以无所顾藉。捕盗之弊，亦犹是耳。甚至有捕盗而为盗者，益可慨也！或谓周世宗用降人为水师，卒赖其力，今独不可乎？不知周用降人，但假之教习于平时，不用之操驾于临阵。况今之水哨亦皆乡民，而非取之于异域者也。即令水哨教习沿海军夫，如兵志以一人教十人、十人教百人之法，则期月之间，莫非水哨也。兵将一心，何虞他患？

　　谭纶云；凡水战专系在舵工与管船捕盗。舵工使船必近贼，捕盗又从而倡之，则士卒不得不战，战则蔑不胜矣。故捕盗、舵工，不可无破格之赏与必罚之法。至于分合节制，与陆战同，临阵每占上风，使火器得用，是亦在舵工矣。

　　董应举云：船者，将与兵之所托命也。船坚则足当风涛，乃敢出洋捕贼。今所委造船者，非托命于船之人，所领船价，经历多门，其实为船用者不过半价，至使捕盗借贷贴造，而归派于兵夫。以非托命于船、利害不相关之人，使之造船，又历扣而半其价，船能坚乎？以故民船二寸一钉，兵船间尺一钉，或用南钉，或用半钉。或絮隙而不以网丝，甚且钉参竹、油参沙，钉力既稀，胶灰又滥。龙骨所以为干也，短则易飘；板底所以为载也，薄则易脆；蓬所以受风也，参以篾瓤则易折；碇索所以定舟也，不以竹皮为筋，纯以篾瓤则易断；其它杠具，率多苟且；其敢出当风涛乎？

　　陆战莫善于骑，水战必资乎船。大船驾使不甚便捷，则多置中船，小船更为利便。各船值修整六年，因为急工，即年例未及，亦须验看应否修整。添补船只已备，恐守汛兵无事登岸，或飓风起无人防护而船坏，海寇至无人驱驾而船失。务拣勇士守船。船泊在澳，不许各兵登岸偷闲，将尤不得身先登岸。至堵贼军器，长矛、短刀，均不可少。而水战总以火器为先。一应军器火药，随船大小支给，虽有定数，总须多为预备，弁兵始有恃无恐。饬各兵将官物凿记年月，以防私换。又竹将军、鬼战连弩、隔河伏弩，于守海岸可以得力，宜颁其式于海口各村庄。而逆风火药，于风色不顺之时尤为要紧，均不可不预为之备。如此则杠橹修而船有实用，戎器备而兵皆壮胆，以堵以剿，均可以得力矣。

　　国朝顺治十三年，以海上未靖，奏准增设水军三千，并动帑增造唬■〈口白〉各船百余只。康熙二十四年，议准水师赶缯、双篷船一百号内，减去十之八，止留二十号分拨台湾、澎湖二处，以为传递文书之用。二十八年，覆准闽省战船，仍归道厅董修（福建战船属外海，定限三年小修，六年大修，九年再大修，不堪修者更造）。雍正三年，议准福建外海战船，照江南之例，每年委道员一人监修，遴选副将或参将一人公同监督，会同布政使确估兴工。道员许遴委同知、通判每厂各一人、副将许遴委都司、守备每厂各一人分司其事。又覆准福州、漳州二府各设一厂。福厂委粮驿、兴泉二道轮年监修，漳厂委汀漳龙道监修。台湾水师等营战船，于台湾设厂，文官委台湾道、武官委台湾协副将会同监督修造。七年，议准福建金门、海坛二镇战船，另于泉州设厂，专委兴泉道。福厂专委粮驿道监造。其泉厂协办武官，于金门、海坛镇标游击内遴委。乾隆元年，议准漳、泉两厂承修战船，多寡不均，将漳厂承修之水师提标中、左两营二十六船，就近拨归泉厂承修。六年，议准闽省战船桅木，仍令各道采办，除台湾远隔海洋仍循旧例外，其兴泉永道承修之泉厂，令兴、泉、永三府州协办；汀漳龙道承修之漳厂，令汀、漳、龙三府协办；盐法道承修之福厂，令延、建、邵三府协办。十六年，覆准闽省三江口旗营额设大小哨船，嗣后准其按季燂洗，每岁于司库存公银内动用，年终报销；如遇修造，照例扣除。三十三年，议准裁汰福建水师各营战哨船五十只。五十四年，议准沿海战船，令督、抚、将军、提、镇各就地方外海形势，将战船酌留一半，其余一半，届应折造之年，照外海民船式样逐渐改造。嘉庆四年，奏准闽省未改各船，俟届大修拆造之期，一律改照同安梭成式。五年，令福建照粤省添造米艇船三十只，编为「胜」字号，分布内地各营管驾巡缉，仍于内地额船内裁汰三十只以符定额。七年，奏准福宁陆路镇标左营改为福宁水师左营，移驻三沙海口，将内地营船拨出十二只，改编「新」字号，归入福宁左营额设管驾，附近福厂承办修造。十年，议准台湾水师兵船单微，添设同安梭三十只，编为「善」字号，分设台协三营管驾配缉。十一年，奏准添造米艇船四十只，旋因所造不甚得力，不准开销，其已造八只，与胜字号米艇相同，编为「捷」字号，分添内地各营配用。又奏准添造大横洋梭式船二十只，编为「集」字号十只、「成」字号十只，添布内地各营。十三年，奏准现届修限，将应修中、小梭船十七只一并裁汰变价。十四年，覆准闽省添造「集」、「成」两字号大同安梭船二十只，「捷」字号米艇船八只，分归各营管领。十五年，议准台湾把守港口，无须多船，裁去新添「善」字号船二十一只，又以鹿耳门虎耳港等处招口水势平浅，另造守港船十六只，编为「知」字号，八桨快船十六只编为「方」字号，分设防守。十六年，奏准裁汰各营中、小梭船三十七只。道光二年，奏准闽省「胜」、「捷」两字号米艇船只缉捕未能得力，裁汰十五只，尚存二十三只，俟届修限，改照一、二、三号同安梭之式。四年，奏准「胜」、「捷」两号米艇船，除海左「胜」字六号、七号、八号、海右「胜」字十八号、金左「捷」字二号、金右「胜」字十五号、十六号「捷」字四号等八船，业经照同安梭式改造外，其余未行改造各船，一律裁汰。七年，奏准台营「知」、「方」两字号船三十二只并「善」字号九船一并裁汰，另造白底艍船三十二只，编为「顺」字号十六只、「济」字号十六只，分拨台协中、左、右、艋舺四营分管，以抵「知」、「方」之额。

　　福建外海战船名号（皇朝通典）

　　赶缯船、双篷艍船、双篷船、平底哨船、圆底双篷■〈舟古〉船、白艕■〈舟古〉船、哨船、平底船、双篷哨船、水底■〈舟贡〉船。

　　福建内河战船名号

　　花驾座船、八桨哨船、八桨船、小八桨船、六桨平底小巡船、中八桨船、大八桨船、花官座船、哨艍船。

　　各厂承修船只（藩署清册）

　　福州厂承修额设战船四十六只，内闽安协标左营共计大小战船七只、右营大小战船七只、烽火营大小战船十一只、海坛镇标左营大小战船七只、福宁镇标左营大小战船十只、督标水师营战船二只。

　　泉州厂承修额设战船四十八只，内海坛镇标右营大小战船八只、金门镇标左营大小战船九只、右营大小战船九只、水师提标中营大小战船九只、右营大小战船十只、海坛镇标左营大小战船三只。

</div>
    <div class="pagination">
<a href="福建通志台湾府_page29.html">上一页</a><span>...</span><a href="福建通志台湾府_page25.html">25</a><a href="福建通志台湾府_page26.html">26</a><a href="福建通志台湾府_page27.html">27</a><a href="福建通志台湾府_page28.html">28</a><a href="福建通志台湾府_page29.html">29</a><span class="current-page">30</span><a href="福建通志台湾府_page31.html">31</a><a href="福建通志台湾府_page32.html">32</a><a href="福建通志台湾府_page33.html">33</a><a href="福建通志台湾府_page34.html">34</a><a href="福建通志台湾府_page35.html">35</a><span>...</span><a href="福建通志台湾府_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
