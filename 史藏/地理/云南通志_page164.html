<!DOCTYPE html>
<html>
 <head>
  <meta charset="utf-8"/>
  <title>
   云南通志 - 第 164 页/共 164 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   云南通志 - 第 164 页/共 164 页
  </h1>
  <div class="content">
   硕果何曾堕雪霜树头数载歴青黄饷君佛手柑如斗漉取珠槽半瓮香【佛手柑有歴四五年者取以酿酒味香辣】
　　井卤煎抵海沙釜形半破或如年来鹾政清于水无复心惊普洱茶【迤西率多盐井煎成块普洱产茶旧颇为民害今已尽行革除矣】斤斧难施旦旦樵山根緑树达山椒无端野烧燔空起遮莫来年好种荍【山多杂木今岁烧荒明年始可种荍所谓火种也】
　　寺前白塔卓三锥禅室丛丛径委蛇绕尽周廊多古碣黄华手搨老人碑【大理府城多古刹三塔寺最大寺中有金黄华老人王庭筠所书四絶句
　　碑字极苍古】
　　楡城士女竞喧防苍雪三春冻未开凤眼洞连三塔寺邀侬十八赶街回【季春十有八日楡城大集百货皆至凤眼洞在三塔寺东】
　　螺髻层层辫发旋黄金耳坠一窝圆孽龙枉羡丰姿美新制盘云哈哒毡【旧传洱海有孽龙能摄人今楡城妇女多戴哈哒毡防制类雨兜以避龙
　　祟云】
　　经传白马字全譌鸟迹虫书少磔波垂老夷人知佞佛齐将铃钹佐咿唔【僰夷诵白马经以祈福文字支离不可辨识】
　　苍龙互脊棱棱碧峻极中峰未许攀薄暮浓云深防顶凌晨积雪满烟鬟【点苍中峰高入云表终年积雪春间气暖日亭午雪渐消傍晚黒云盖山
　　顶明晨起视积雪满山次日复然】
　　十九峯凹十八溪溪溪溪水漾玻瓈崖隂定有潜蛟卧喷出清流灌稻畦【点苍山有十九峯峯隂十八溪陂田借以灌溉】
　　宛转红墙緑树萦感通佳处试茶铛望中洱海开奁影照出山腰玉带横【感通寺在大理府城西产茶晓望苍山白云如带横束山腰土人呼为玉
　　带云】
　　到小云南一水通飘扬血色绮罗丛莫教担雪街头卖剩取璚浆染大红【云南县俗名小云南土产细布名洱海红以雪水染色更鲜艶】鸡足名山古道塲西来迦叶意茫茫半空云影明于镜法界三千照佛光【鸡足山在宾川州东乃迦叶道塲寺院最多林峦深秀山顶白云横空照
　　见人影洵竒观也】
　　百丈奔湍势击撞铁絙贯石驾成杠驱车径歴秋千板悬度遥连澑筒江【滇中铁索桥最多惟保山县跨澜沧江者长三十余丈车马往来袅袅浮
　　动澑筒江接滇境悬绳两岸以渡人马】
　　西连孟缅障南陲百战雄风劫后棋独有方塘一水至今人説易罗池【永昌府界西连孟定缅甸等处乃蒙段用兵之地易罗池在府城西】龙泉门外俛龙泉地涌琲珠荇带穿流过水亭成巨浸茭蒲淼淼一湖烟【龙泉亦名喷珠在永昌府城西门外水从地涌潴而为湖宛然江乡风景】扫除伏莽靖蛮烟爨僰输诚授一日暮鲁魁山下路何人敢索保头钱【鲁魁山在普洱境内旧为夷猓出没之所今已成通衢矣】
　　剁生盘冷佐椒馨佳节星味荐腥醉爇松明照田畔要凭炎火逐蝗螟【六月二十四日为星节切生猪肉杂椒姜食之燃炬以多为胜携照田
　　塍云可避虫迤东西处处皆然】
　　春温蔼蔼四时花当暑无烦御葛纱闲憩栁阴思解渴赛红争劈蜜瓤【滇南之花四时不絶炎夏亦同春令指西辨其红白以为胜负谓之赛
　　红】
　　偕张觐臣抚军吴颖庵学使倪穟畴张南华两总裁游近华浦和南华即事口占原韵十八首
　　【总督】尹继善【满洲】
　　雨歇寒流乱野溪晴云遥指碧峯西无波不觉扁舟小短缆徐牵过栁堤
　　遍地西成眼乍明欢歌声里午风清年丰自有田家乐莫认儿童竹马迎
　　一望高低尽海田今秋収获倍常年秧鸡茭笋争投送笑説农家味更鲜
　　落叶萧萧拂面飞韶光转眼已全非披裘尚觉寒侵骨野老人多未授衣
　　妇子嬉嬉列短壖嘉禾搬载满渔船自来边地农桑贵緑栁黄花不值钱
　　宝藏争传出永昌缠丝玛瑙闪金光　盛朝不尚珍竒贡琛献无烦逹上方【缠丝玛瑙质白丝红宛转如绘金光闪似水晶俱宝石也】边隅生齿今繁盛簇簇婴孩裹绣绷村媪山农齐襁负马前罗拜乞题名【按试迤东经过村堡男妇抱孩童防纸笔环拜乞名每至拥挤不前】列炬光回学海澄焕文燎火证元灯藜蒿寨是芙蓉镜不用扶鸾事可凭【临安府学泮池深广名学海面焕文山山顶藜蒿寨夷人所居每当大比
　　于六月星节视池中火影卜乡荐多寡歴科不爽】
　　竒观第一推阎洞鬼斧雕锼未易成真向七条桥上过仙枰坐隠听涛声【临安阎洞旧名岩洞今名云津洞深二十余里广二十余丈石乳凝结千态万状内有大河清流奔驶浮桥横互凡七最深处有石楸枰一石坐具二云系飞仙游戏处】
　　呜咽芦笙和口琴依稀声调杂南音新腔草秆何许打莽伏于今尽革心【芦笙口琴猓人乐器其音凄以怨打草秆曲调名男妇皆能歌之盖取扑
　　灭丑类之意】
　　陂隂雨后撷蒙玉版应甘拜下风莼滑菌香鸡蹠美尝君兼味耆皆同【鸡产蒙自者佳味极鲜美】
　　燃香走病拜黉宫指按碑文义未通笑向儿夫问何字悔敎鸡卜騐维熊【临安人于元夕炷香拜学宫谓之走百病就香光中摸索碑字以占一年
　　休咎鸡卜用鸡骨为卜夷俗也】
　　巧聨花串理残糚金歩揺垂缀耳珰小繖避人窥半面一窝云绕瑞香香【阿迷弥勒等处妇女出门率持小防繖线穿瑞香成串盘髻上云仿宫妆
　　也】
　　万顷昆池万叠山澄波倒影照云鬟华峰削出芙蓉面仰止心殷未许攀
　　流水无心解送迎湖边置酒趂初晴尘机到此都消尽惟有清风满树声
　　参差掩映一房山枫叶芦花隔水湾既説江南相似好临风何事忆乡关【穟畴有忆家山句】
　　不辞前席再称觥对景还期为写生【南华工画】谁识诗中先有画湖山点染任纵横
　　曲曲廻廊径转幽风帆过影逺来舟烟波更有极深处坐看游鱼共泛鸥【亭有烟波深处】
　　使节天南仰斗星文光一色接青防试看海上筵开日面面蓬山拱翠屏
　　纵目轩窻遍十洲欲穷千里又登楼倚防不敢频回首东北蛮烟未尽収
　　别院清幽一草堂临渊兴羡已相忘池鱼自任闲游泳密网何人复举纲【时有献小鱼者】
　　古树苍苍古寺宜西风谡谡动虬枝扶疎自作干霄势不逐柔杨到地垂
　　人醉诗成罢咏觞舟水面晚风凉扬防渐觉湖光远一路寒山翠夕阳
　　囘首依依仔细看暮云遮断碧峰寒烟凝远浦人归去秋水长天色一般
　　羣峯拱向五华开指点长松天半栽佛手香中人笑语风吹孤月自东来
　　清光如昼豁双眸难得同心夜泛舟好景分明看不尽此行谁説梦中游【南华旧梦游滇】












　　补遗
　　本朝
　　登绣岭大觉寺放雪楼【七言律】　　吴应枚【见前】
　　谁从峻岭驾危梯千仞苍山势欲齐晃眼雪光当槛落荡胸云影拂檐低尘缨有客能餐胜觉路何人为指迷万叠林峦成绣错登临我亦羡岩栖
　　石峯古刹【七言律】
　　古寺悬崖磴道回石林阴郁起云雷风吹黑水排空立地涌青莲逐瓣开高岸千樯森转向平畴万骑剨争廻一峯倚阁供题句谁遣飞仙弄逸才





　　云南通志卷二十九之十四
　　钦定四库全书
　　云南通志卷三十
　　杂纪【殊方　轶事异迹　遗文】
　　两爨多三竹之裔六诏悉九隆之后滇之开国事多不经且自汉唐以还畔服靡常蒙赵段杨递相窃据不受命于中朝故九爽十睑制异周官隗构支留文须重译外此之幻异吊诡者不可悉数也夫八方异俗咸垂山海之经百物殊形并铸夏王之鼎则都荟细碎赅而存之未始非博览者之一助云志杂纪
　　殊方
　　妙香国【即今大理古初国属天竺水居陆之半为罗刹所据好啖人有张敬者为巫祝罗刹凭之一日老僧自西方来敬家托言欲求地藏修敬以告罗刹问需防许僧身披袈裟手牵一犬指曰但欲吾袈裟一展犬一跳之地罗刹诺僧曰既许合立符劵遂就洱水岸上画劵石间于是僧展袈裟纵犬一跳已尽罗刹之地罗刹失措欲背盟僧以神力制之不敢背但问何以处我僧曰别有殊胜之居因于苍山上阳溪化金屋寳所一区罗刹喜尽移其属入焉山遂闭僧乃凿河尾泄水之半是为天生桥至今洱水岛上有赤文如古篆籒云是买地劵】鹤拓【当洱水初泄时林薮蔽翳人莫敢往有二鹤日从河岸行人尾其迹始得平地故大理又名鹤拓今南桥作双鹤示不忘也】金马【周宣王时西竺有国曰摩掲提王曰阿育生三子长福邦次徳季至徳王有神骥一其色如金三子皆欲之王意欲与季而患其争乃以辔私授至徳纵骥东驰命三子曰捕获者主之三子各部众追至滇池上长子意马饮滇池伺而邀之不获仲子意马至甸中亦不获至徳追至东山松林以辔邀之马见辔而就遂获焉王思滇逺恐不得归遣舅氏神明统兵以援将归哀牢夷阻道不返既殁福邦为碧鸡山神徳为岩头山神至徳为金马山神今安寜有龙马跳涧山并草溪井龙马河即其所经之地石上蹄迹深尺许】竹王【汉初一女浣衣遯水有三节大竹流入足间推之不去闻内有啼声持归破之得一儿育于家长以才武雄诸夷捐所破竹于野生竹成林遂以竹为姓自号竹王王与从人尝止石上命作羮从者白无水王以劒击石出水后渐骄恣武帝开西南诸种侯王皆服乃斩竹王置牂牁郡后封其三子名竹王三郎今通海有竹王祠】九隆【哀牢有妇人一产十子九隆其一也其九子曰眉附罗曰牟苴亷曰牟苴诺曰牟苴酬曰牟苴笃曰牟苴托曰牟苴林曰牟苴颂曰牟苴闪九隆长而黠骜尝有天乐奏鳯凰栖五色花开之祥众遂推为酋长余详封建】白国【白国之先有西海阿育王奉佛恶杀不茹荤腥又称白饭王传至仁果以慈信治国国人戴之汉元狩间常羌治滇池仁果治白崖两国角立帝嘉仁果而恶常羌册仁果为滇王仁果子孙不尚采染不杀生命仍号白国世十七至龙祐那不变其旧诸葛亮定南中封祐那于其故地又移南中劲卒青羌万余家于蜀为五部所当无前号为飞军分其羸弱配大姓焦雍娄爨孟量毛李为部曲置五部都尉号五子故南人言四姓五子也晋罢寜州置南夷府统五十八部夷族都监行事每夷供贡南夷府入牛金防马动以万计其四姓子弟仕进必先经都监夷人大种曰昆小种曰叟有桀黠能言议屈服种人者谓之耆老又有夷经南人言语虽学者亦半引其语与夷为姓曰遑耶诸姓为自有耶犯法者辄依之藏匿与夷至厚者谓之百世遑耶恩若骨肉为其逋逃之薮故轻为祸变恃此也俗尚巫好诅盟拔石结草官常以盟诅要之诸葛亮乃为夷作图谱先画天地日月君长城府次画神龙生夷及牛马羊后画部主吏乘马幡盖巡行安防又画牛羊负酒赍金寳诣之之象以赐夷夷甚重之许致生口直又与瑞锦铁劵每刺史校尉至赍以呈诣】昆弥国【唐书一曰昆明西南夷也在爨蛮之北以西洱河为界其俗与突厥略同相传云与匈奴本兄弟国汉武帝得其地入益州部其后复絶诸葛亮定南中亦所不至唐武徳四年巂治中吉纬使南寜因至其国谕之入贡新唐书义云土歊湿宜秔稻随水草畜牧夏处髙山冬入深谷今澜沧卫永寜通安浪蕖闲当是其地风俗亦略同大理志乃谓昆弥为白崖非也诸葛亮伐南蛮战于洱海之南白崖姚巂入滇古路何言不至耶其实昆明以地得名昆弥之为昆明声相近而譌耳】建寜国【在　州弥渡三国汉时龙祐那改称十七世至张乐进求唐永徽中让国于蒙氏】两爨【楚令尹子文之后受姓班氏西汉末食邑于爨遂以为氏三国汉时诸葛亮南征辟爨习为官属晋时有兴古太守爨琛与将军姚岳共破李骧于堂狼又有梁水大守爨亮叛降李雄为寜州刺史尹奉所诛自后南北分争寜州道絶爨氏以方土大姓自王蛮中宋元嘉中晋宁大守爨松子反宁州刺史徐循讨平之其后爨龙顔仕宋为龙骧将军爨云仕魏为骠骑大将军皆封侯梁太清中南寜州刺史徐文盛因侯景之乱召募羣蛮数万人赴荆州西爨爨瓒遂据有牂牁兴古等郡朝廷不得已以为寜州刺史瓒死子震翫分统其众隋开皇中翫遣使朝贡未防叛史万嵗撃之事详师旅考唐武徳初以翫子洪达为昆州刺史时益州刺史段纶遣使俞大施至南寜治共范川诱诸部皆纳欵贡方物两爨始定贞观初洪达死以其子归王为南寜州都督居石城袭杀东爨首领盖聘及子盖啓徙共范川天寳中有两爨大主崇道者与弟日进日用居安寜城左闻章仇兼琼开步头路筑安寜城羣蛮震骚共杀筑城使者元宗诏南诏皮逻閤讨之师次波州归王及崇道兄弟千余人泥首谢罪赦之俄而崇道杀日进及归王归王妻阿姹乌蛮女也走父部乞兵相仇于是诸爨乱阿姹遣使请皮逻閤求杀夫者书闻诏以其子守隅为南寜州都督皮逻閤以女妻之又以一女妻崇道子辅朝然崇道守隅相攻讨不置阿姹诉皮逻閤为兴师营昆州崇道走黎州遂虏其族杀辅朝收其女崇道俄亦被杀诸爨稍离弱閤逻鳯立召守隅并妻归河睒不通中国阿姹自主其部落嵗入朝恩赏蕃厚閤逻鳯遣昆州城使杨牟利以兵脇西爨徙户二十余万于永昌城东爨以言语不通多散依林谷得不徙又爨蛮之西有徒莫只蛮俭望蛮南有东谢蛮南谢蛮西赵蛮等皆隋末唐初分据滇中地者】六诏【一曰防舍诏在诸诏之南故又称南诏一曰蒙巂诏一曰越折诏或谓麽些诏一曰浪穹诏一曰邓睒诏一曰施浪诏各受唐爵为诸州刺史属于姚州都督府受劒南节度使节制南诏至皮逻閤其势寖强遂赂节度使王昱宻求合六诏为一朝廷许之初蒙巂诏巂辅首死无子弟佉阳照立佉阳照死子照原立丧明子原罗质南诏皮逻閤欲并其国故归其子原罗众果立之居数月使人杀照原逐原罗遂有其地越析诏有豪酋张寻求烝其王波冲妻因杀波冲王昱召寻求至姚州杀之部落无长以地归南诏波冲兄子于赠持王所寳铎鞘东北渡泸邑于龙佉河才百里号双舍使部酋杨堕居河东北皮逻閤树壁侵于赠不克閤逻鳯自请往撃杨堕破之于赠投泸死得铎鞘故王出军必双执之浪穹诏其王丰时死子罗铎立罗铎死子铎罗望立为浪穹州刺史与皮逻閤战不胜挈其部保劒川更称剑浪诏皮逻閤遂有浪穹之地后铎罗望死子望偏立望偏死子偏罗矣立偏罗矣死子罗君立贞元间南诏撃破剑川虏罗君徙永昌凡浪穹邆睒施浪縂谓之浪人亦称三浪邆睒诏其王丰咩初据邆睒为御史李知古所杀子咩罗皮自为邆川州刺史移邆川治大厘城皮逻閤袭败之复入邆睒与浪穹施浪合兵以拒既战大败皮逻閤夺邆睒咩罗皮走保野共川后死子皮罗邓立皮罗邓死子邓罗颠立邓罗颠死子颠文托立南诏破剑川虏之徙永昌施浪诏其王施望欠居矣苴和城有施各皮者亦八诏之裔据石和城閤罗鳯攻虏之而施望欠孤立故与咩罗皮合攻皮逻閤不胜皮逻閤以兵胁降其部施望欠以族走永昌献其女遗南诏丐和皮逻閤许之望欠渡兰江溺死弟望千走吐蕃吐蕃立为诏纳之剑川众数万望千死子千旁罗颠立南诏破剑川千旁罗颠走泸北三浪悉灭先是又有时傍矣川罗识二族通号八诏时傍母皮逻閤女也其女复妻閤罗鳯初咩罗皮之败时傍入居邆川州诱三浪千余势稍张为閤罗鳯所猜徙置白崖城后与矣川罗识诣吐蕃神州都督求自立为诏谋泄被杀矣川罗识奔神州都督送之罗些城】封民国【防舍诏僣称蒙氏始兴曰细奴逻亦名独逻消九隆五族牟苴笃之三十六世孙也其父曰龙迦独将细奴逻自哀牢避难逃于蒙舍耕巍山之麓细奴逻素有神异孳牧繁息部众日盛唐髙宗永徽四年代张氏立国筑城巄图山国号曰封民上元元年细奴逻死子逻盛炎嗣睿宗太极元年死子炎閤嗣未防死弟盛罗皮嗣元宗开元十五年死子皮逻閤嗣唐赐名归义天寳七载死子閤逻鳯嗣代宗大厯十四年死子鳯伽异先死孙异牟寻嗣宪宗元和三年死子寻閤劝嗣元和四年死子劝龙晟嗣元和十一年为其下王嵯巅所弑弟劝利嗣穆宗长庆三年死子丰佑嗣宣宗大中十三年死子世隆嗣即唐书避元宗庙讳改书为酋龙者也僖宗干符四年死子隆舜嗣昭宗干寜四年郑买嗣宻令竖臣杨登弑之子舜化贞嗣天复二年亦为买嗣所弑蒙氏遂灭自细奴逻至舜化贞十有四世歴一百五十年又滇考载閤逻鳯时僭称大蒙国异牟寻改号大理世隆又改大礼至隆舜始改封民并存以备考】长和国【郑买嗣僭称买嗣郑回之后世为蒙氏清平官弑主自立后梁太祖开平四年死子仁旻嗣后唐荘宗同光四年死子隆亶嗣后唐明宗天成三年为杨干贞所弑自买嗣至隆亶三世歴二十六年】天兴国【赵善政僭称善政寜比佉逸塝人为郑氏清平官干贞弑主皆善政协谋干贞欲自立恐有变阳推善政立之天成三年为干贞所废幽死立甫十月】义寜国【杨干贞和村人为郑氏东川节度使既废善政遂自立后晋髙祖天福二年通海节度使段思平起兵讨之干贞出走永昌自缢死立十年】大理国【段氏之先白人也至段俭魏与鳯伽异败鲜于仲通于西洱河防氏擢为清平官易名忠国六生思平为通海节度使杨干贞忌之思平隠姓名为猎者以一犬自随至品甸投宿主人有一防生牛革四叠入夜风忽吹防洞贯牛革思平惊曰是何铦利岂神防耶及明以犬易防又得神骥于叶镜湖饥摘野桃剖之核肤有文曰青昔思平析之青乃十二月昔乃二十一日今杨氏政乱吾当以是曰举义乎遂借兵黒爨三十七部皆助之至洱河是夕梦人斩其首又梦玉瓶耳缺镜破惧不敢进其军师董迦罗曰三梦皆吉兆也公为大丈夫去首天子兆也玉瓶去耳为王王者兆也镜中有影如人有敌镜破则无影无影则无敌也乃决明旦引兵欲渡莫知所从见江尾一妇衣白披缨而浣者指曰人从我江尾马从三沙矣尔国名大理从之得济既逐杨氏而有蒙国遣人于江浒覔白衣妇不获掘地中得白石大士一座遂改国号曰大理立八年后晋出帝开运二年死子思英嗣叔思良废之自立思良立六年后周太祖广顺元年死子思聪嗣立十八年宋太祖开寳元年死子素顺嗣立十七年太宗雍熈元年死子素英嗣立二十四年真宗大中祥符元年死子素亷嗣立十四年干兴元年死侄素隆嗣立五年仁宗天圣四年避位为僧国素亷之孙素贞素贞立十五年庆厯元年死孙素兴嗣立五年庆歴六年为诸大臣所废思良之后无可立者乃更立思平曽孙智恩之子思亷思亷立三十一年神宗熈宁八年位于子亷义亷义立六年元丰三年为其臣杨义贞所弑义贞位凡四月岳侯髙智升遣子升泰起东方兵其防之而立亷义之子夀辉夀辉立二年逼于髙氏元丰五年避为僧更立思亷之孙正明正明立十二年哲宗绍圣元年亦避为僧国人奉髙升泰立之而段氏中絶升泰立二年绍圣三年死子泰明奉父遗命立段正明之弟正淳髙氏世为相时波斯昆仑诸国来贡大理者皆先谒泰明称国主焉正淳立十三年徽宗大观二年避位子正严嗣立四十年髙宗绍兴十七年避位子正兴嗣立二十五年孝宗乾道八年避位子智兴嗣立二十九年宁宗庆元六年死子智亷嗣立六年开禧元年死弟智祥嗣立三十四年理宗嘉熈三年传位于子祥兴祥兴立十四年淳祐十二年死是嵗即元宪宗二年也子兴智嗣立一年为元所灭自思平至兴智二十七世歴三百十七年元世祖既破大理禽兴智及髙泰祥泰祥不屈欲官之嫚骂不受斩于五华楼下临刑曰段运不回天使其然为臣死国职也吾事毕矣时烈日当午雷电大作风沙愁观者万人莫不洒泣世祖曰忠臣也命收之未防设都元帅府赦兴智封摩诃罗嵯管领诸蛮卒以其弟段实继之累授行省参知政事诸郡总管实段忠以从征功授宣慰兼军民万户府忠段庆封宣武将军授云南省防政庆段正正段隆隆段俊俊段义义段光初为蒙化知府元大徳中梁王以宗室镇善阐与段氏分域搆隙大破光兵光将髙蓬守罗那闗梁王宻招之不从乃赂庖人剌蓬以其首献王更戮庖人以自解至正十十年段功继为总管明王珍寇云南梁王奔威楚诸部悉乱功进兵于吕閤败玉珍于闗滩玉珍收余防再战杀段氏骁酋铁万户屯古田寺段氏火之珍军乱死者什七八追至回蹬关大败之玉珍母自蜀寄军中书言务得南中功获之使杨渊海更其辞今早还募人将书往其臣陈惠曰吾以一命救万人书至玉珍黙黙遂遁归功追至七星闗大挫其众梁王徳功以女阿妻之功夫人髙氏寄乐府一章促之归其词曰风卷残云九霄冉冉逐龙池无偶水云一片緑寂寞倚屏帏春雨纷纷促蜀锦半闲鸳鸯独宿好语我将军只恐乐极生悲冤哭段功得书乃归既而复往左右谮于王曰段平章此来大有吞金马咽碧鸡之心矣盍早图之梁王宻召阿命曰亲莫若父母寳莫若社稷功今志不防我不已脱无彼犹有他平章不失富贵也今付汝孔雀胆一具乘便可毒殪之澘然受命夜寂私语功曰我父忌阿奴愿与阿奴西归因出毒具示之功曰我有功尔家我趾蹶伤尔父为我里之尔何造言至此三諌之终不听明日邀功东寺演梵至通济桥马逸因命蕃将格杀之阿闻变失声哭曰昨暝烛下才讲与阿奴云南施宗施秀烟花殒身今日果然阿奴虽死奴不负信黄泉也欲自尽梁王百计防卫阿作诗愁愤而死诗曰吾家住在雁门深一片闲云到滇海心悬明月照青天青天不语今三载欲随明月到苍山误我一生踏里彩吐噜吐噜段阿奴施宗施秀同奴歹云片波潾不见人押不芦花顔色改肉屏独坐细思量西山铁立风潇洒平章从官员外杨渊海亦题诗于壁曰半载功名百战身不堪今日总红尘死生自古皆由命祸福于今岂怨人蝴蝶梦残滇海月杜鹃啼破苍春哀怜永诀云南土绵酒休教洒涙频是日饮药卒功有子寳女羌奴羌奴志复父雠将适建昌阿黎氏以绣旗遗寳曰我自束髪闻母称父寃恨非男子不能报此旗所以识也今归夫家收拾东兵飞檄西洱汝急应兵会善阐因作诗二首曰瑚勾我出香闺满目澘然涙湿衣氷鉴银台前长大金枝玉叶不芳菲鸟飞兎走频来往桂馥梅馨岂暂移惆怅同胞未忍别应知含恨苍低何彼秾秾花自红归车独别洱河东鸿台燕苑难经目风刺霜刀易塞胷云旧山髙连水逺月新春叠与秋重泪珠恰似通宵雨千里闗河防处逢及寳为总管明玉珍复侵善阐梁王遣叔铁木的罕借兵大理时寳已长答书云杀虎子而还喂其虎母分狙栗而自诈其狙公假途灭虢献璧吞虞金印玉书乃为钓鱼之香饵绣闺淑女自设掩雉之网罗况平章已亡兄弟罄絶今止遗一獒一奴奴堪再赘华黎氏獒又可配阿妃如此事诺必借大兵如其不可待金马山换作苍山昆明池改作西洱池时军来矣书后附以诗云烽火狼烟信不符骊山举戯是支吾平章枉死红罗帐员外空题粉壁图鳯别岐山祥兆龙游郊薮瑞光无自从界限鸿沟后成败兴亡不属吾梁王见而恨之时明太祖开基金陵遣其叔段贞奉表归款寳死子明嗣未防死叔世权国事明兵定善阐世遣张元亨驰书请依唐宋故事颍川侯傅友徳辱其使进师禽世　踏彩锦被名也吐噜可惜也歹我也押不芦北方起死回生草名肉屏骆驼背也铁立松林也皆夷语】大中国【髙升泰僭称】后理国【段正淳僭称】西南外徼【骠古朱波也自号突罗朱阇婆国人曰徒里拙在永昌南二千里东邻真腊西接东天竺西南墯和罗南属海北南诏属国十八曰迦罗婆提曰摩礼乌特曰迦梨迦曰半地曰弥臣曰神朗曰偈奴曰罗聿曰佛代曰渠论曰婆梨曰偈陀曰多归曰摩曳余即舍卫瞻婆阇婆也凡镇城九曰道林王曰悉利移曰三陀曰弥诺道立曰突旻曰帝偈曰达梨谋曰干唐曰末浦凡部落二百九十八以名见者三十二曰万公曰充惹曰罗君潜曰弥绰曰道双曰道瓮曰道勿曰夜半曰不恶夺曰莫音曰伽龙睒曰阿梨吉曰阿梨阇曰阿梨忙曰达唐曰求潘曰僧塔曰提梨郎曰望腾曰担泊曰禄乌曰乏毛曰僧迦曰提追曰阿末逻曰逝越曰腾陵曰欧咩曰砖罗婆提曰禄羽曰陋蛮曰磨地勃繇弥臣至坤朗又有小昆仑部王名茫悉越俗与弥臣同繇坤朗至禄羽有大昆仑王国王名思利泊婆难多那川原大于弥臣繇昆仑小王所居半日行至磨地勃栅海行五月至佛代国有江支流三百六十其王名思利些弥他有川名思利毗离芮土多异香北有市诸国估舶所凑越海即阇婆也十五日行逾二大山一曰正迷一曰射鞮有国其王名思利摩诃罗阇俗与佛代同经多葺补逻川至阇汲八日行至婆贿伽卢国土热衢路植椰子防榔仰不见日王居以金为甓厨覆银瓦爨香木堂饰明珠有二池以金为隄舟檝皆饰金寳骠王姓困没长名摩罗惹其相名曰摩诃思那王出舆以金绳牀逺则乗象嫔史数百人青甓为圜城周百六十里有十二门四隅作浮图民皆居中铅锡为瓦荔支为材俗恶杀拜以手抱臂稽颡为恭明天文喜佛法有百寺瑠璃为壁错以金银丹彩紫矿涂地覆以锦罽王居亦如之民七嵗祝髪止寺至二十有不达其法复为民衣用白防朝霞以蚕帛伤生不敢衣戴金花冠翠帽络以杂珠王宫设金银二钟冦至焚香撃之以占吉凶有巨白象髙百尺讼者焚香跽象前自思是非而退有灾疫王亦焚香对象跽自咎无桎梏有罪者束五竹捶背重者五轻者三杀人则死土宜菽粟稻粱蔗大若胫无麻麦以金银为钱形如半月号登伽佗亦曰足弹佗无膏油以蜡杂香代炷与诸蛮市以江猪白防琉璃罂缶相易妇人当顶作髙髻饰金珠琲衣青娑裙披罗段行持扇贵家者旁至五六近城有沙山不毛地亦与波斯婆罗门接距西舎利城二十日行西舎利者中天竺也南诏以兵彊地接常羁制之夷亦有美俗一切借贷賖佣通财期约诸事不知文字惟以木刻为符各执其半如约酬偿毫髪无爽如有不平赴酋长口讼以石子计其人之过酋长因而训之使改不改则死恶杀酋长侵伐则从以为死乃分之当然有纪律所过不犯一草闺门严妇人既嫁壻有言其妇外窥者妇父母亲戚掘地而埋之以为辱宗夫死不嫁自称妻种艺纺绩有织大布者机阔八尺口诵佛号乃织一梭妇人敬夫进食必叩头至地人敬酋长虽在暗室闻过必跪举手加额两酋争战既乆胜负未分有僧入阵止之遂罢战而归】吐蕃【明刘文徴曰吐蕃在云南铁桥之北一名古宗一名西蕃一名细腰蕃在唐常冦云南南诏不能胜让之为兄后劒南节度提南诏兵捣其巢穴斩首数十万永防铁桥自是不复为滇患至明太祖平云南遂裂吐蕃为二十三支分属郡邑以丽江控制古宗永宁北胜控制诸蕃丽江北境复与蕃接近者木氏屡以兵捕蕃拓地嵗增差发大麦有差南国録称其世独乆其俗无地理风水隂阳吉凶之选而自唐至今千余年有土有官云】交阯【明刘文征曰交阯唐尧宅之汉州之逮吴割据亦然宋不竞始失迄元之强大亦不能郡县如汉也永乐初破交阯立布政司以复汉旧寻又弃为外国岂地合散自有数抑人谋之不臧也永昌有指挥自交阯厯三世而家藏大珠独异等伍则凡所以失民心而不可复者其以是耶今黎民窜于海濵尚据数郡莫氏之境与广南富州接又有交冈者介于滇交之间盖彼亦裂而为三矣交人皆左袵蓬跣长技在铳与象临安诸土司足为扞蔽尚未烦内地备御也】永昌外夷【明刘文征曰唐书永昌南有茫天连茫吐薅大睒茫昌茫鲊茫施皆楼居无城郭有金齿银齿漆齿三种以漆及镂金银饰齿寝食则去之今芒市长官司大伯夷以榴皮及药染齿使黒初无金银镂饰及寝食脱去之说永昌郡尾濮穿空以安其尾广志濮有折腰劖唇九州记哀牢渠帅耳至肩三寸南夷志穿鼻蛮在柘东以径寸金环穿鼻中隔下埀过颐又有长鬃栋锋皆谬妄不经虽永腾徼外僰夷尽境耳目覩记所絶无也】若水【世黄帝长子昌意徳劣不足绍承大位降居斯水为诸侯娶蜀山氏女生颛顼于若水之野有圣徳二十登帝位承少皡之政以水徳王】藤渡【普渡河金沙江岩险水汹不可舟楫以藤絙于两岸树上絙上架一木筒渡者以绳身繋于筒上两手握筒縁藤溜而过所谓渡索寻橦是也俗名溜筒】南中山水【后汉书越巂郡青蛉县有禺同山俗谓有金马碧鸡今以姚安为古青蛉而姚安竞无禺同且云有金马碧鸡则禺同又似在会城矣又前后汉书青蛉属越巂弄栋属益州而今青蛉弄栋同系姚安亦未确又前汉书云益州郡滇池县大泽在西滇池泽在西北有黒水祠铜瀬县谈虏山迷水所出东至谈藁入湼俞元县池在南桥水所出东至母单入温行千九百里怀山出铜牧靡县南山腊涂水所出西北至越巂入绳过郡二行千二十里秦臧县牛兰山即水所出南至双柏入仆行八百二十里叶榆县叶榆泽在东贪水首受青蛉南至邪龙入仆行五百里律髙县石空山出锡东南盢町山出银铅弄栋县东农山母血水所出北至三绛南入绳行五百一十里贲古县北采山出锡西羊山出银铅南乌山出锡母掇县桥水首受桥山东至中留入潭过郡四行三千一百一十里胜休县河水东至母掇入桥来唯县从山出同劳水出徼外东至糜伶入南海过郡三行三千五百六十里越巂郡台登县孙水一曰白沙江南至会无入若行七百五十里遂乆县绳水出徼外东至僰道入江过郡一行千四百里青蛉县临池在北仆水出徼外东南至来唯入劳过郡二行千八百八十里应劭曰青蛉水出西东入江也牂牁郡句町县文象水东至增食入郁又有卢唯水来细水伐水都梦县壶水东南至麋伶入尚龙溪过郡二行千一百六十里西随县麋水西受徼外东至糜伶入尚龙溪过郡二行千一百六十里母敛县刚水东至潭中入潭今山川犹昔而名之相仍者十无一二矣汉初辟滇察地脉以载形方考据最覈夫地从中国名从土人以古史较今志而流峙宛在目中固不必问诸水濵矣　诸葛亮表益州郡有耽文山泽山司弥瘗山娄山辟龙山皆未详所在　永昌郡曰朱提在犍南千八百里治朱提县川中从广五六十里有大泉池水千顷名千顷池又有龙池以灌溉种稻与僰道接多猿羣聚鸣啸于行人径次声聒人耳有堂狼山山多毒草盛夏之月飞鸟过之不能去】温泉【东坡诗纪所经温泉天下七处以骊山为最滇中宁州白崖曲江徳胜闗浪穹宜良邓川三泊江川罗次曲靖所在皆有不止数十处而安宁为最凡温汤皆有硫磺气而安宁则无旧有人见其窍出丹砂数粒廼知其下有丹砂故泉甲于他处明杨慎称为天下第一汤闻徽州黄山温泉亦类此后周王褒温汤铭曰白上彻丹砂下沉华清驻老飞流莹心乃知温泉所在必白丹砂硫磺三物为之根乃蒸为暖流耳】乐些溟海【永昌志载骠国南尽溟海北通南诏乐些城界东北距羊苴咩城六千八百里杨慎谓溟海即今滇海又谓乐些即杜诗所谓和亲逻些城今作麽些其字虽异地一也音一也按羊苴咩城今大理府古南诏所都既东北距大理六千八百里安得以滇池为南履盖骠国即缅甸僰夷之域南尽大海自阿瓦江头暹罗浮海而东或通闽粤唐书以南海为溟海而用修承譌遂以为滇海耳又按麽些今为丽江府在大理西北骠国亦不应越大理而北通麽些则谓乐些为麽些者亦非也今临安府南有麽些勒廵检司外通沅江老挝诸裔骠国北履其殆是乎】昆仑别宫【名山洞天福地记云第三西城洞天周回三千里名太元总真之天在梁州西王母所居昆仑之别宫鱼湖洞在姚州西】铜墙【神异经云西南裔外老寿山有宫以黄铜为墙】后稷葬处【山海经云西南黒水之间有都广之野后稷葬焉爰有膏粟膏稻膏黍膏稷百谷自生】王质烂柯山【九州要记在巂州昆明县】
　　轶事
　　庄豪【史记前汉书皆云楚威王使庄蹻略滇因以其众自王后十余嵗秦灭之按楚自威王后懐王立三十年至顷襄王之二十二年秦昭襄王遣兵攻楚取巫黔中郡若蹻自威王时略地至此凡经五十二年岂得如此淹乆其后十五年顷襄卒考烈王二十五年幽王十年王负刍五年而楚灭十五年而秦亡何止十余嵗乎范晔后汉书云顷襄王时庄豪王滇或云豪即蹻也旧志官师本史汉首称庄蹻又取后汉书谓豪为蹻裔其实范晔书与注皆无此说明正徳间巡抚议祀荘蹻或言蹻与跖并为盗遂止按韩非子曰庄王欲伐越杜子谏曰荘蹻为盗于境内而吏不能禁此政之乱也盖楚有两庄蹻一荘王时大盗一荘王裔孙为将军平滇自王者总之顷襄王为是威王为非荘豪为是荘蹻为非迁固既譌顷襄为威王又恶知不譌豪为蹻作滇志当以范氏为正今仍旧志而附辨于此】诏却鹦鹉【后汉兴平元年蛮夷献鹦鹉三诏曰往者益州献鹦鹉三枚夜食三升麻子今米价腾贵此鸟无益有损可付安西将军杨定国令归本土】石坪【三国汉建兴三年孔明南征句町北望云凝如盖恐有蛮兵潜伏宻访其境就云之团聚处掘土尺余遍地皆石其形如盘孔明占云石为云根云为文彩千余年后必有阙方是域而文明俨中州者元至正十年建州为石砰令罗撒巡镇明太祖易坪为屏】琴经【三国汉诸葛亮南征尝抚琴滇人有愿学者乃着琴经一卷□琴之始及七十三徽之音意于是滇人始知琴】南诏奉圣乐【唐贞元中骠王雍羌闻南诏归唐有内附心异牟寻遣使杨加明诣劒南西川节度使韦臯请献夷中歌曲且令骠国进乐人于是臯作南诏奉圣乐用正律黄钟之均宫徴一变象西南顺也角羽终变象戎夷革心也舞六成工六十四人賛引二人序曲二十八叠舞南诏奉圣乐字舞人十六执羽翟以四为列舞南字歌圣主无为化舞诏字歌南诏朝天乐舞奉字歌海字修文化舞圣字歌雨露覃无外舞乐字歌辟土丁零塞皆一章三叠而成舞者初定执羽箫鼔等奏散序一叠次奏第二叠四行賛引以序入将终雷鼔作于四隅舞者皆拜金声作而起执羽稽首以象朝觐每拜跪节以钲鼔次奏拍序一叠舞者分左右蹈舞每四拍揖羽稽首拍终舞者拜复奏一叠蹈舞抃揖以合南字字成徧终舞者北面跪歌导以丝竹歌已俯伏钲作复揖舞余字皆如之惟圣字词末皆恭揖以明奉圣每一字曲三叠名为五成次急奏一叠四十八人分行罄折象将臣御边也字舞毕舞者十六人为四列又舞辟四门之舞遽舞入徧两叠与鼔吹合节进舞三退舞三以象三才三统舞终皆稽首逡巡又一人舞亿万寿之舞歌天南滇越俗四章歌舞七叠六成而终七者火之成数象天子南面生成之恩六者坤数象西南向化凡乐三十工百九十六人分四部一兹部二大鼔部三胡部四军乐部兹部有羯鼔揩鼔腰鼔鸡娄鼔短笛大小觱篥拍板皆八长短箫横笛方响大铜钹贝皆四凡工八十八人分四列属舞筵四隅以合节鼔大鼔部以四为列凡二十四居兹部前胡部有筝大小箜篌五弦琵琶笙横笛短笛拍板皆八大小觱篥皆四工七十二人分四列属舞筵之隅以导歌咏军乐部金铙金铎皆二防鼓金钲皆四钲鼔金饰盖埀流苏工十二人服南诏服立辟四门舞筵四隅节拜合乐又十六人画半臂执钢鼔四人为列舞人服南诏衣绛裙襦黒头囊金佉苴画皮鞾首饰抹额冠金寳花鬘襦上复加画半臂执羽翟舞俯伏以象朝拜裙襦画鸟兽草木文以八彩杂华以象庶物咸遂羽葆四埀以象天无不覆正方布位以象地无不载分四列以象四气舞为五字以象五行秉羽翟以象文徳节鼔以象号令逺布振以铎明采诗之义用龟兹等乐以象逺夷恱服钲鼔则古者振旅献防之乐也黄钟君声配运为土明土徳常盛黄钟得干初九自为其宫则林钟四律以正声应之象大君南面提天统于上乾道明也林钟得坤初六其位西南西南感至化于下坤体顺也太簇得干九二是为人统天地正而三才通故次应以太簇三才既通南吕复以羽声应之南吕酉西方金也羽北方水也金水恱而应乎时以象西戎北狄恱服然后姑洗以角音终之姑故也洗濯也以象南诏背吐蕃归化洗过自新臯以五宫异用独唱殊音复述五均谱分金石之节奏一曰黄钟宫之宫军士歌奉圣乐者用之舞人服南诏衣秉翟俯伏拜抃合南诏奉圣乐五字唱词五舞人乃易南方朝天之服绛色七节襦袖节有青褾排衿以象鸟翼乐用龟兹胡部金钲防鼔铙贝大鼔二曰太簇商之宫女子歌奉圣乐者用之合以管若奏庭下则独舞一曲乐用龟兹鼔笛各四部与胡部等合作琵琶笙箜篌皆八大小觱篥筝五弦琵琶长笛短笛方响各四居龟兹部前次贝一人大鼔十二分左右余皆坐奏三曰姑洗角之宫应古律林钟为徴宫女子歌奉圣乐者用之舞者六十四人饰罗防襦袖间以八采曵云花履首饰双鳯八卦防云花鬘执羽为拜抃之节以林钟当地统象嵗功备万物成也双鳯鸣律吕之和也八卦明还相为用也防云象气也花鬘象冠也合奉圣乐三字唱词三表天下懐圣也小女子字舞则碧色襦袖象角音主木首饰巽卦应姑洗之气以六人略后象六合一心也乐用龟兹胡部其钲防铙铎皆覆以防葢饰以花趺上陈锦绮埀流苏按瑞图曰王者有道则仪鳯在鼓故羽葆鼓栖以鳯凰钲栖孔雀铙铎集以翔鹭钲防顶足又饰南方鸟兽明泽及飞走翔伏钲防铙铎皆二人执击之贝及大鼔工伎之数与军士奉圣乐同而加鼔笛四部四曰林钟徴之宫敛拍单声奏奉圣乐丈夫一人独舞乐用龟兹鼓笛每色四人方响二置龟兹部前二隅有金钲中植金铎二贝二铃钹二大鼓十二分左右五曰南吕羽之宫应古律黄钟为君之宫乐用古黄钟方响一大琵琶五弦琵琶大箜篌倍黄钟觱篥小觱篥竽笙壎箎搊筝轧筝黄钟箫笛倍笛节鼓拍板等工皆一人坐奏之丝竹缓作一人独唱歌工复通唱军士奉圣乐词雍羌亦遣弟悉利移城主舒难陀献其国乐至成都韦臯复谱次其声以其舞容乐器异常乃图画以献工器二十有二其音八金贝丝竹匏革牙角金二贝一丝七竹二匏二革二牙一角二铃钹四制如龟兹部周圜三寸贯以韦撃礚应节铁板二长三寸五分博二寸五分而平背有柄系以韦与铃钹皆饰绦纷以花防缕为蕊螺贝四大者可受一升饰绦纷有鳯首箜篌二其一长二尺腹广七寸鳯首及项长二尺五寸面饰虺皮一十有四项有轸鳯首外向其一项有绦轸有鼍首筝二其一形如鼍长四尺有四足虚腹以鼍皮饰背面及两肩如琴广七寸腹阔八寸尾长尺余卷上虚中施闗以张九左右一十八柱其一面饰彩花傅以虺皮为别有龙首琵琶一如龟兹制而项长二尺六寸余腹广六寸二龙相向为首有轸柱各三弦随其数两轸在项一在颈其覆形如狮子有云头琵琶一形如前面饰虺皮四面有牙钉以云为首轸上有花象品字三覆手皆饰虺皮刻杆拨为舞昆仑状而彩饰之有大匏琴二覆以半匏皆彩画之上加铜瓯以竹为琴作虺文横其上长三尺余头曲如拱长二寸以绦繋腹穿瓯及匏本可受三升大应太簇次应姑洗有独匏琴以斑竹为之不加饰刻木为虺首张弦无轸以繋顶有四柱如龟兹琵琶应太簇有小匏琴二形如大匏琴长二尺大应南吕次应应钟有横笛二一长尺余取其合律去节无爪以蜡实首上加狮子头以牙为之穴六以应黄钟商备五音七声又一管惟加象首律度与荀朂笛谱同又与清商部钟声合有两头笛二长二尺八寸中隔一节节左右开冲气穴两端皆分洞体为笛量左端应太簇管末三穴一姑洗二防賔三夷则右端应林钟管末三穴一南吕二应钟三大吕下托指一穴应清太簇两洞体七穴共备黄钟林钟两均有大匏笙二皆十六管左右各八形如鳯翼大管长四尺八寸五分余管参差相次制如笙管形亦类鳯翼竹为簧穿匏达本上古八音皆以木漆代之用金为簧无匏音惟骠国得古制又有小匏笙二制如大笙律应林钟商有三面鼔二形如酒缸髙二尺首广下锐上博七寸底博四寸腹广不过首冒以虺皮束三为一碧绦约之下当地则不冒四面画骠国工伎执笙鼓以为饰有小鼓四制如腰鼓长五寸首广三寸五分冒以虺皮牙钉彩饰无柄揺之为乐节引赞者皆执之有牙笙穿匏达本漆之上植二象牙代管双簧皆应姑洗有三角笙亦穿匏逹本漆之上植三牛角一簧应姑洗余应南吕角锐在下穿匏达本柄觜皆直有两角笙亦穿匏达本上植二牛角簧应姑洗匏以彩饰凡曲名十有二一曰佛印骠云没防弥国人及天竺歌以事王也二曰讃娑罗花骠云咙莽第国人以花为衣服能净其身也三曰白鸽骠云答都美其飞止遂情也四曰白鹤游骠云苏谩底哩谓翔则摩空行则徐步也五曰鬬羊胜骠云来乃昔有人见二羊鬬海岸强者则见弱者入山时人谓之来乃来乃者胜势也六曰龙首独琴骠云弥思弥此一弦而五音备象王一徳而蓄万邦也七曰禅定骠云掣览诗谓俗寂静也七曲唱舞皆律应黄钟商八曰甘蔗王骠云遏思略谓佛教民如蔗之甘皆恱其味也九曰孔雀王骠云桃台谓毛彩光华也十曰野鹅谓飞止必双徒侣毕会也十一曰宴乐骠云龙聪网摩谓时康晏会嘉也十二曰涤烦亦曰笙舞骠云扈那谓时涤烦睯以此适情也五曲律应黄钟两均一黄钟商伊越调一林钟商小植调乐工皆昆仑衣绛防朝霞为蔽膝谓之裓襔两肩加朝霞络腋足臂有金寳环钏冠金冠左右耳珰绦贯花鬘珥双簪散以毳初奏乐有赞者一人先导乐意其舞容随曲用人或二或六或四或八至十皆珠冒拜首稽首以终节其乐五译而至徳宗授舒难陀太仆卿遣还开州刺史唐次骠国献乐颂以献】蒙郑赵杨段伪号伪諡【蒙氏细奴逻自称竒嘉王伪号髙祖逻盛炎伪号兴宗盛逻皮自称威成王伪号太宗皮逻閤失号諡閤逻鳯归吐蕃立为东帝伪諡神武异牟寻吐蕃立为日东王伪諡孝桓以父鳯迦异未立死追諡悼恵寻閤劝号骠信帝伪諡孝恵劝龙晟伪諡幽劝利伪諡靖丰佐伪諡昭成世隆伪諡景荘隆舜伪諡宣武舜化贞伪諡孝哀　郑买嗣伪諡威徳仁旻伪諡肃文隆亶伪諡恭恵　赵善政伪諡恵康　杨干贞伪諡肃恭　段思平伪号太祖思良伪諡圣慈素顺伪諡应道素英伪諡昭明素亷伪諡宣肃素隆伪諡秉义素贞伪諡圣徳素兴伪諡天明思亷伪諡孝徳号兴宗正淳伪号中宗正严伪号宪宗正兴伪号景宗智兴伪号宣宗智防伪号享天智祥伪号神宗祥兴伪諡孝义　閤逻鳯降吐蕃始改元长夀异牟寻改元曰见龙曰上元寻閤劝改元应道劝龙晟改元龙兴劝利改元全义丰佑改元曰保和曰天啓世隆改元建极隆舜改元曰贞明曰承智曰大同舜化贞改元中兴　郑买嗣改元安国仁旻改元曰天瑞曰景星曰安和曰贞祐曰初厯隆亶改元天应　赵善政改元尊圣　杨干贞改元曰兴圣曰大明　段思平改元文徳思英改元文经思良改元至治思聪改元曰明徳曰广徳素顺改元明政素英改元曰广明曰明应曰明圣曰明统曰明治素亷改元啓明素隆改元明通素贞改元正治素兴改元圣明思亷改元曰保安曰正安曰正徳曰保徳亷义改元上徳夀辉改元上明正明改元曰保定曰建安曰天祐髙升泰改元上治段正淳改元曰天授曰明开曰天政曰文安正严改元曰日新曰文治曰永嘉曰保天曰广运正兴改元曰永贞曰大寳曰龙兴曰盛明曰建徳智兴改元曰利贞曰盛徳曰嘉会曰元亨曰安定智亷改元曰鳯厯曰元夀智祥改元曰天开曰仁夀祥兴改元道隆兴智改元天定至壬子嵗元世祖灭大理国时其部落悉为郡县始奉正朔】南诏僭封【异牟寻先居史城连吐蕃入冦为李晟所破乃惧改城羊苴咩僭封苍山为中岳绛云露山为东岳蒙乐山为南岳髙黎贡山为西岳玉龙山为北岳黒惠江澜沧江金沙江溺江为四渎其地东至铜柱铁桥蟠桃玉榆东南至交阯南至骠国木落山西至太石西北至吐蕃北至神川东北至黔巫八方之地属以八演从中围教令别都曰善阐皆中国降人为之经画】南诏官职【南诏建国立把国事八人曰坦绰曰市燮曰乆賛谓之清平官犹宰相也曰酋望曰正酋望曰员外酋望曰大军将曰员外犹试官也立九爽分理口幕爽主兵曰宗爽主户籍曰慈爽主礼曰罚爽主刑曰功爽主官人曰厥爽主工作曰万爽主财用曰引爽主客曰禾爽主商贾皆清平官酋望大军将兼之又立三托曰乞托主马曰禄托主牛曰巨托主仓廪大府主将曰演习副曰演览中府主曰缮裔副曰缮览下府主将曰澹酋副曰澹览小府主将曰幕防副曰幕览府有陀酋若管记曰陀西若判官王自称曰元谓其下曰防王母曰信麽亦曰九麽妃曰进武外有六节度曰银生曰永昌曰剑川曰弄栋曰拓东曰丽水义有东川节度王嗟巅曽为之通海节度段思平曽为之有二都智曰会川曰通海治民渚有十睑一曰云南睑一曰白崖睑又曰勃弄睑一曰品澹睑一曰莲川睑一曰蒙舍睑一曰大厘睑又曰史蒲一曰苴咩睑又曰杨睑一曰防秦睑一曰矣和睑一曰赵川睑人丁壮者皆为战卒王之亲兵曰朱穹佉苴佉苴韦带也兵百人置罗苴子统一人凡兵出以望苴蛮为前驱以清平子弟为羽仪王左右有羽仪长八人清平官见王不得佩剑惟羽仪常佩之为亲信有六曹长曹长有功补大军将大军将十二与清平官等列自曹长以降繋金佉苴尚绛紫有功加锦又有功加金波罗金波罗虎皮也】招云南【唐贞元中边将告乏马李泌言于上曰北和回纥南通云南西结大食天竺则吐蕃自困马易致矣再三论辩乃从之与回纥和亲回纥可汗上表称臣及儿上大喜谓泌曰回纥既和矣所以招云南奈何曰回纥和则吐蕃已不敢轻犯塞矣夫招云南是断吐蕃右臂也云南自古来臣属中国杨国忠无故扰之使叛臣于吐蕃苦吐蕃赋役未尝一日不思复为唐臣故知其可招也】菩萨蛮【唐诗有菩萨蛮不知其义一说开元中南诏入贡危髻金冠缨络被体故号菩萨鬘因以制曲佛戒律云香油涂身华鬘被首今曲名鬘作蛮非也】髙骈【干符中南蛮围西川朝廷命太尉髙骈自天平军移镇成都戎车未届乃先以帛书军号其上仍画一符于邮亭逓之以壮军声蛮酋交阯之败望驿而遁先是府无罗郭南冦才临遂成灰烬士民无乆安之计骈画地议筑之虑畚锸将施亭有警乃命门僧景仙奉使入南诏宣言躬自寻邉自下手筑城日举烽直至大渡河凡九十三日楼橹矗然旌斾竟不行而骠信詟栗不暇兵以诈胜斯之谓也　南蛮侵轶西川自咸通以后剑南苦之牛丛作镇为蛮寇凭陵无以抗拒髙骈自天平移镇成都蛮酋傅蜀城掌武光选骁锐救急人皆被符一道蛮觇知之望风而遯尔后僖宗幸蜀深疑作梗乃许降公主蛮王以连姻大国喜幸逾常命宰相赵隆眉杨其鲲段义宗来朝行在且迎公主髙骈自淮阳飞章言南蛮心膂惟此数人请止而鸩之迄僖宗还京南方无虞用髙骈之防也按此说本五代史与纲目异姑载之】南蛮冦蜀【西川自刘辟搆逆后乆无干戈人不习战每嵗诸道差兵屯戍大渡河蛮旗才举望风而溃唐咸通中长驱直抵府城居人有扃户而拒者蛮亦不敢扣也尝有一蛮迷路入广都县村野里人相率数百辈呌噪而逐之蛮一回顾却走如堵墙崩焉自昼及暝终不能擒致其怯懦如此又王蜀先主时云南冦蜀蜀军勇锐欲吞之俘擒噉食不以为敌与向前之兵百倍其勇也】繋日【唐时杨都师创洱河东罗筌寺寺前有田四十亩每栽秧约三日佣者戏师曰若能繋日当为毕栽师黙念呪田栽既而日方暝佣归始知已歴二昼矣山下有黒龙常作风浪覆舟师以白犬吠之龙怒而出师视龙蜒蚓若教诲之有顷龙驯俛而去先是河浪九叠师以念珠鞭之去其三叠河乃翕顺可舟】雨铜观音【唐天寳间崇圣寺僧募造大士像未就夜骤雨旦起视之沟浍皆流铜屑即用鼓铸立像髙二十四尺如呉道子所画细腰跣足像成白光弥覆三日夜至今春夏之际时时放光】张安道【宋侬智髙自邕州败奔南诏西南夷闻之声言智髙将借兵南诏以入蜀时知成都程戡适罢去转运使髙良夫权知成都得报大恐特择属郡劝民迁入城郭且令逐县添弓手蜀人乆不见兵革惧甚汹汹待乱文潞公彦博为长安帅知西蜀无武备即车载闗中器甲入蜀蜀人益惧朝廷遣张安道出帅成都于道见所运闗中器用即令所至纳下又罢所添弓手蜀人闻之皆安归田亩安道徐闻智髙入蜀之报本雅州蕃牙郎号任判官者所为遂呼至成都诘其敢虚声动揺西蜀状将斩之以徇任震恐伏罪乞以举家数十口系雅州狱身自入蕃穷问智髙指实逾月不至请举家为戮安道乆之乃许任如期至得小云南书言智髙至南诏复谋为乱为南诏所杀安道乃释任而奏其事初邕州之防朝廷未知智髙存亡故未尽赏战功至是乃命加赏将吏】厯日表试士【王伯厚词学指南载宋重和戊戌以代云南节度使大理国主谢赐厯日为表题试士观此则重宣之际宋人未尝无意于云南特力不及尔指南载词学题名戊戌中式者为崔嗣道字文彬张守三人】南诏藏书【宋乾道中南诏使者见广南人言其国有五经注春秋后语三史加注张孟押韵集圣厯诸书吕东莱曰唐太宗帝范十二篇五代防乱书遂缺今上征云南僰夷始出以献旧十二篇始复完范成大桂海虞衡志云乾道癸已有大理人至横山议市马出一文书字画有法所须文选五臣注五经广训诸书及浮量罁器并椀诸物其后云古人云察实者不留声观行者不识词知已之人幸逄相谒言固未同情虑相契吾闻夫子云君子和而不同小人同而不和今两国之人不期而会者岂不习夫子之言哉续寄短章伏乞斧伐短章有言音未会意相和逺隔江山万里多之句】素馨【段素兴者宋庆厯中嗣位性好游狎广营宫室于春登堤上多种黄花名绕道金棱云津桥上多种白花名萦城银棱每春月必挟妓载酒自玉案三泉溯为九曲流觞男女列坐鬬草簮花以为乐时有一花遇歌则开遇舞则动素兴爱之命美人盘髻为饰因名素兴花后又譌为素馨】三浄神【宋时云南有郑姓者兄弟三人皆从征苖蛮死后勅封为灵王庙在靖州防同县】韩贞女【元末保宁有韩氏女年十七明玉珍兵乱惧为所掠乃冒男子混处民间既而被掳居戎伍中七年人无知者复从玉珍攻云南邂逅其叔父赎之归蜀人称韩贞女云】军屯【明洪武制外卫军七分屯种三分操备盖以七人所种之谷飬三人也但初一军授田二十亩种谷三石二斗嵗徴谷五十石入屯仓每月支谷二石嵗支谷二十四石为家小粮支三石二斗为种谷是徴五十石入仓其实在官止二十二石八斗后宫吏为奸屯仓既逺渐不可知七分军嵗纳谷五十石益困每告讦皆云莫可改后都指挥张麟精审其遂奏改名曰与除谓以家小吃谷二十四石其种谷三石二斗皆与军而除其嵗徴之谷也然谷之纳亦多遂照例以米四斗折谷一石使嵗纳米九石一斗二升于是军不困而官易徴当时便之】籽粒【明洪武初西平侯沐英请置勲庄除国赋为籽粒荘民不有司　本朝顺治十七年呉三桂防乞以家人管荘与有司抗礼荘民亦横暴之甚至靡熙二十四年允宪臣徐元文请以勲荘还民乃不受害】三农【周礼三农有两训先郑云山农泽农平地农后郑云原与隰及平地杨慎谓先郑之説为是山农南方之刀耕火种巴蜀滇南之雷鸣田泽农广东之葑田云南之海簰谚所谓车水栽秧撑船割谷者也】建文遗事【建文名允炆明太祖之孙故懿文太子之子也太祖崩以皇太孙即位改元建文诸王皆以叔父行据方镇元年七月燕王棣举兵反六年燕矣犯京师至金川门谷王橞啓门纳之须防宫中火起皇后马氏崩帝仓卒间忽内臣舁一箧至且述髙帝遗命曰后有急即出此啓之得度牒三曰应文应贤应能僧服如之于是帝及御史叶希贤吴王教授杨应能并为僧编修程济为道人从宫中隧道出期从亡诸臣史仲彬郭节冯防廖平金焦黄直程亨梁良玉王资等自秦淮水闗出诸臣称帝曰大师云师至镇江防于史仲彬家至襄阳主廖平家遂行明年乃永乐元年师入滇居永嘉寺惟应贤应能及程济徙二年师去滇入蜀又入楚入呉至史仲彬家一宿入天台三年复入蜀郭节黄直迎居于大竹县之善庆里四年三月入滇居西平侯沐晟家明日去明年有言建文匿晟所者使使察无迹是年师结庵于白龙山六年师在白龙山金焦郭节黄直来七年去滇入蜀居善庆里八年三月还白龙山在庵憔悴夏月患痢不能出山覔膳适史仲彬偕程亨郭节访至建文相对大恸各献方物仲彬独丰留一月彬读行建文曰汝逺来固当乆留因问其子之年嵗能干欲为官否彬对曰必不敢相与唏嘘乆之始行主臣恸哭失声七月师避侦者他去九年有司毁白龙山之庵是年应贤应能更结庵于浪穹师居之十年师在浪穹三月应能卒四月应贤卒十一月防防黄直来十一年师南行至蛮甸十二年帅在浪穹十三年师去滇入衡山还至冯防家不遇归值防及黄直于途俱病师留视之二人卒之乃还十四年师在浪穹十五年别筑室于鹤庆山中史仲彬来白龙旧处庵毁问僧徒不知何之史私泣曰彬不逺万里来得见一面死且瞑目不则得一音耗归家亦安凡值寺观靡不拜祷寻歴数郡防两月余一日在鹤庆忽遇一比丘指引乃得至师处留弥月归郭节之弟子了空来云节已卒十六年师至黔来往于镇西广顺之间十七年在黔十八年入蜀登峩十九年去蜀入粤十一月还鹤庆二十一年去滇入楚二十二年入呉遇史仲彬因至其家二十三年太宗崩仁宗立明年为洪熙元年师渡海登普陀岩遂还鹤庆仁宗崩宣宗立师怃然曰吾其免夫时出亡二十五年矣涉厯遍天下恒以滇为家先是太宗永乐八年使给事中胡濙刘杰御史史濡工部尚书严震太监郑和假他事徃来南中物色之一日震忽遇师于清水关道上相持而哭师曰何以处我对曰上自行臣计之熟矣是夕震至驿亭自缢死是时侦者频至师作四愁诗以自伤最后命濙驻湖南侦师凡七载始报命太宗夜召入寝殿问状濙对曰某固在然天命人心去之已乆无能为也不若姑置之度外在陛下成就圣徳在彼获终余年太宗颔之自后遂罢四出之使者宣徳元年师在鹤庆使程济徃河南视王资金焦未至而资焦卒二年师在鹤庆八月麓川冦至师去滇三年在道闻史仲彬狱死哭之五月从西陵入陜十月至汉中四年五月还浪穹庵燬仍还鹤庆五年师在浪穹为文哭从亡诸臣之死者且命程济各为之传藏山岩中六年二月师去滇歴秦蜀楚吴越逾岭至桂林凡六年而后还是年宣宗崩英宗立明年为正统元年师欲东归年六十有二矣逊国初为僧十二年学易五年观佛书疏楞严法华署曰文和尚又二年蓄髪为道士讲老荘又七年复为僧又二年复蓄髪为道士未几又为僧时从亡诸臣略尽师每一念及辄悲感累日不食故有东归之志程济力諌阻之乃止三年师有主庵之弟子应知遁去师虑迹露与程济急行入粤西居横州之山寺四年济请师还滇不许五年复入黔至贵州之金筑司题诗罗永庵之壁上防有同寓僧窃诗诣思恩土知州岑瑛所自诈言是建文帝者械入京同寓诸僧俱逮遂及师时程济已九十余髪尽白负槖以从九月师至北京御史鞫他僧坐诬妄论斩英宗使旧时中官吴亮来视师言亮常防食子鹅肉事亮伏地哭不能仰视归而自缢或曰吴诚非亮也诏迎师入大内帝在滇常赋诗曰牢落西南四十秋萧萧白髪已盈头乾坤有恨家何在江汉无情水自流长乐宫中云气散朝元阁上雨声收新蒲细栁年年緑野老吞声哭未休又题罗永庵壁云风尘一夕忽南侵天命移四海心鳯返丹山红日逺龙归沧海碧云深紫微有象星还拱玉漏无声水自沉遥想禁城今夜月六宫犹望翠华临阅罢楞严磬懒敲笑看黄屋寄瓢南来瘴岭千层迥北望天门万里遥款段乆忘飞鳯辇袈裟新换衮龙袍百官此日知何处惟有羣乌早晚朝命程济作圃因作歌曰菜色青兮菜根辛兮菜兮菜兮似予情兮又有澹菜歌云老菜根老菜根名固贱用何尊种锄和尚走灌溉道人奔长虽新地力成实旧天恩休厌淡莫嫌村嚼来滋味胜鸡豚亏他日日饱黄昏聊将性命存师既入宫宫中人皆呼为老佛以夀终西山不封不树】杨益【字用谦安寜人明永乐中以贡入太学先是成祖夜梦赤龙扈从若扶掖之状次日视朝毕独见益以国子监随朝着赤毡衣于蓝衫内上大恱欲以卿贰待之冡臣谓非例遂授兵科给事中歴工科尝召以对奕上时手抚之恩遇笃至洎仁宣二朝乃出守汉中调成都多恵政告归】炎徼纪闻【明田汝成炎徼纪闻叙猛密猛飬事与他书异附论曰猛密猛飬之乱譬如蔓草树以中官灌以阁辅日益滋长虽欲芟刈不可得矣麓川之役举朝皆以为非谓王振专权逞忿而李文达公贤亦云麓川初叛不委沐晟而遣别将遂至丧师此皆失实思任抗王师歼大将释而不诛辱国益甚振之罪恶通天若主征麓川义正言顺不可非也三原王公恕言亦与文达略同溢美文过谓家状所防未知国史所竟何稽也其叙诸夷附论曰堪舆乍分函夏之地黎首蠢蠢与鸟兽无异五帝三王圣贤逓作奨掖以仁义陶镕以礼乐而匡弼以刑罚然后人知衣冠之华饮食之美而彛伦之重其在四裔魑魅之与游狼之与居仁义礼乐之教刑罚之政曽未目覩犹如函夏之初何怪其俗之丑恶也夫四隅之地西北为首东北次之东南又次之西南其最后者也周初封箕子于朝鲜即为嘉域而淮徐之区摈为外地太伯端委以治呉犹不革防髪文身之习秦开百粤而汉武帝以闽夷叛乱徙其民于江淮间空其地其时固荐莽狐兔之墟也乃今声华文物与中州等矣武帝遣唐防通夜郎元始拓土然直羁縻之而已我朝列于郡县而西洋海国亦皆賔贡盖气化渐开则人文渐被若旋风渐拂首西北而终西南焉知滇僰之地不将有声华文物如闽广之交者乎又焉知八百车里缅甸诸夷不有列郡县置官吏之日乎】民謡【王恕再来天有眼钱能不去地无皮明成化间能以太监镇守淫虐民不堪命王恕至能虐焰少挫深不便之乃以金寳广赂权要遂召恕还故民謡如此】永昌遗碑【南国録称永昌城西北五里俗名大寺山寺废无孑遗矣明治间掘得石碑甚宏丽因碑隂载常住财货之繁惧镇守者生事辄碎之近复得一小碑文虽不足观而可证永昌之为郡在元已盛与金齿逈絶又可见当时货财殷阜非今日所及也】礼斗【滇俗九月朔至九日民间礼斗极防洁滇略载明正徳甲辰永昌地震民居多覆死伤无筭惟真武观屹然不动礼斗人居其下无一伤者】缅字【宛委余编云甲戌余从典属国所以旅全文合象胥九译而书之爨蛮亦有字形如蝌蚪阿町所制也昔滇有缅字生凡徼外贡夷至则召而译其文有缅字馆在布政司东南为讲习之所今已圮】杨慎逸事【杨慎戍永昌遍游诸郡所至携倡伶以随蛮酋欲求其诗翰不可得乃以白绫作裓遗诸妓服之酒后乞诗杨欣然命笔醉墨淋漓挥满裙袖酋重价购归杨后知之更以为快又慎在滇中有懐归诗星桥南望沉犀渚雪岭西连抱洱河闗塞渺茫魂梦隔山川迢递别离多汀洲春雨搴芳杜茅屋秋风带女萝心事未从詹尹卜生涯聊聴焚童歌后暂归泸已七十余而滇士有谗之抚臣王昺者昺俗戾人也使四指挥以锒铛锁来慎不得已至滇则昺已墨败然慎遂不能归病寓禅寺以没又永昌张志淳为太常卿时与新都杨廷和交善一日廷和偕弟廷仪暨二三僚友集志淳宅分韵赋石榴诗客有得张字者难之志淳子含方七嵗在侧曰何不用张骞故事坐客皆惊明日廷和亦携子慎来慎年与含相若互相辩论各不能屈遂订为终身交后含举乡荐不仕慎亦谪戍永昌复与含诗文倡和以埀老焉】摹禹碑【碑即南岳岣嵝山祝融峯韩昌黎恨未之见者杨慎得衡山墨本释之中有四字未详梦黄衣鱼首人曰此南渎衍亨也因重摹于巨石上较湖广本尤妙其词曰承帝曰咨翼辅佐卿洲渚与登鸟兽之门防身洪流而明发尔兴久旅忘家宿岳麓庭智营形折心防弗辰往求平定华岳泰衡宗疏事裒劳余伸禋郁塞昬徙南渎衍亨衣制食备万国其宁窜舞永奔】金梅【明陈纶养子翀闽人也与纶亲子交相爱并试弟子员学使者察其闽籍黜之翀不得已归闽登嘉靖辛卯省试亦厯官中原遇于逆旅悲喜交集宅有金梅甚茂后忽枯一枝心异之未防翀讣至逾年复枯一枝大异之俄而卒人竒其亊作金梅】虎【流防孙可望使贺九仪沉严起恒于江有虎入江负其尸于岸以爪穵土埋之有见之者告其家人比至虎犹守其坟旁见人始徐徐揺尾去】
　　异迹
　　天乐【南诏时有僧王左梨者以功行称苍玉局峯月望夜每闻天乐南诏谓左梨曰安得致此曰臣能取之至日豫候其地天乐果至鸡鸣时但见羣鹤翔空而下有玉琵琶龙吟筝竹笛方响之器世人不得其音藏之于库】天开【明正徳中楚雄王某者居山谷中秋初夜起星月朗彻忽见西南方天开旌旗前导中为元武神向北而去移时方合】望夫云【相昔有人素贫困遇苍山神授以异术忽生肉翅能飞一日至南诏宫摄其女入玉局峯为夫妇凡饮食皆能致之后问女安否女云太寒耳其人闻河东髙僧有七寳袈裟飞取而还僧觉以法力制之遂溺水中女望不至忧郁以死其精气化为云倐起倐落若探望之状此云一出洱河中即有云应之飓风旋起舟遇即覆人戒停泊俗又呼为无渡云】耕者入潭【昔有人耕于丽江之野忽风雨暴至卷入龙潭俗尚见其人及牛犂旋绕其中】眢井【永昌施甸长官司旧广夷州也地名铁毛嘴有眢井深窅莫测明治戊午冬有荘指挥出猎纵一鹘搏雉雉复腾起闻井中呜呜有声徐察之人声也荘命引绳下曵之乃一妇人衣触风皆碎气息仅存徐饲以粥逾月乃言其为大理杨拱妻张也从夫贸易于施甸夫素恶妇绐以归宁至井邉缚手足推入寻下大石有崖蔽之得不死俄而绳索渐防掬水以饮经四十余日既而髪脱殆尽荘以白于直指直指杖其夫而归张于母家】金塔【在橄榄坝内髙十数丈饰以金逆夷刀正彦筑时有塔存与存塔亡与亡之誓　本朝雍正八年五月十三日坝内电掣雷轰其塔倒圯次日戮正彦于市】纪功碑【隋开皇中史万嵗击南宁行数百里见诸葛亮纪功碑铭其背曰万嵗之后胜我者过此万嵗令左右倒之其碑趺志曰万嵗不应仆吾碑万嵗骇重立其碑而去】哀牢古碑【明正徳间永昌人于哀牢山掘地得古碑段中庸撰文畧曰夫人讳福则伽宗冑裔之嫡女也事君子也乐其道而不淫逮下妾也用其能而不妬又曰月出鸡鸣照哀牢之名县鸿飞滇渚下浔阳之长江余文俱零落不可识】壁上遗诗【明成化中赵州毕鉢罗窟絶壁上有诗云悬崖万仞没跻攀楼观防差烟霭环一派水流苍石隙数声猿啸白云间堪嗟萧史乗鸾去定是王乔驾鹤还唯有灵桥髙略彴幽禽惆怅对空山不注姓氏然其他人不能到竟不知为谁笔也】兵书【明临安王得民买屋城外天井中凿鱼池三尺许得大石板起其下有小方塘四周砖甃中有小几几上灯一盏书一册开视兵书也末载采战引魂二方得民试之殊效其引魂方于妇人则呪一物与食其妇夜即至于女子则得其生时呪之无不验其弟恩民为诸生闻而借观得之即弃书水深处兄大恚然无如之何其后恩民成进士位中丞人谓弃此书之功也】浚泉亭【在狮山之巅明御史刘维所建也亭成欲作赋一篇以表之夜梦衣百结者来恍惚似妇人告维曰公欲冩赋于此甚善但此处吾用力甚多公冩赋后幸为冩金刚经一卷维觉薫沐冩经楷书古健寺僧奉为异寳】铜佛【昔李某耕田得一铜佛像仅径寸沈之水中立雨炙之则晴虽值隂雨其家常晒麦世铜佛为赞陀所遗】佛言【兰州盐井有佛像猎者逐鹿鹿奔匿佛座下引弓欲射佛作言曰鹿有胎杀之不祥猎者惊异舁至鹤庆因名活佛】青神【五代时赵善政居浪穹天马山下其山左涧有水右涧无水有樵青神者善法众樵谓之曰若能分水于右涧乎青神曰不难以斧柯触石涧水涌出与左涧均人居在右者咸利之遗迹尚存】白马神【南诏丰祐之女进香崇真寺归至城西见乘白马人摄去寻之不得王告于僧賛陀曰此山神也乃设灯照之果在苍山下僧怒欲行法移山于河神惧愿献寳珠王从之】謡神【明太祖方有睿谟尚未发衢童即謡于道穷究之云有老人泄其事于童子盖后湖土地也上怒谪云南凭于昆明进耳山寺中人往祈梦竒验不可殚述比于闽之九鲤】钟神【省城丽谯之钟其声洪逺相初铸时有异人董其冶既成辞去戒曰俟我行百里乃叩当闻百里南行二十里遂叩今声止此耳又一日叩钟无声有羽士云钟神入于滇池未防池上人来言每夜钟鸣池中乃命羽士以符箓摄之鸣如故今其下范铜为神恒以铁索繋之盖当时所厌胜也】东城古钟【临安城建自明洪武十六年城东南维起髙楼俯视泸江悬钟其上徐伯阳云金为水母母鸣子恋故少水患钟制髙八尺声洪逺特置司钟按鸣不时城中人物大盛其制废泸江水时溢矣】土主神【曲靖真峯山一僧功行神异明成化间黔国公过宜良有一人皁冠绯衣迎谒道旁左右不见公问此中有神祠否对曰有土主庙祷嗣甚灵时公尚无嗣乃祷焉乆而无应欲毁之梦告曰当有积功累行者生君家勿以嗣晚为虞也后内人有娠一日坐防事见僧人入俄而不见内报生子已而询之僧以是日坐化其子号继轩敏达邃学多所树立】土主石印【在新兴王乞城土主庙相地中有石堆屡散屡聚地主怪之梦神语曰我土主也石下有金及印可取祀我民得金与印搆庙祀之祷无不应庙数焚石印无恙】飞来梁【元昆阳上知州达鲁花赤建大悲寺时方营造忽一木自空而下以为梁尺寸不差后知自卧龙岗飞来土人呼飞来寺以此】索鼓神【明万厯十六年保山知县尹从淑涖任吏胥潜移庙鼓于县尹实不知夜梦长髯神索鼔惊寤迹之吏以实对还鼓于庙】威灵坊【明万厯壬寅贵州都匀府商民郭仲明自江南买货至宣城县客邸遇一人方巾皁服状类儒者相见甚欢商叩其姓曰姓尹问何往曰往云南遂与偕行至荆门州尹对郭曰晚有小盗须加豫防郭是夕儆戒得无恙至白马渡之次日又曰此舟伏水贼可速易他舟次日未易舟者果被刼而郭无恐语言厯歴响应郭逾加礼抵滇省尹曰予往澂江任不克乆聚君货毕肯顾我乎郭许诺别后郭货获利数倍阅四月到澂访问无尹姓之官心甚疑异夜梦尹告曰吾本郡城隍公乆矣并嘱庙祝明日故人至当具茶以待次晨郭偹香烛往谒神庙司香者告以所嘱郭再拜瞻仰将所获之利建竪石坊以彰灵异题曰威灵显赫今坊现存】宁伯妃【有庙在剑川其神为慈善最灵异旧称祠前有池妃出浴土人见之妃曰勿泄授尔异术惟所欲曰愿得呼风雨妃授以杖此人遂得祈祷之术非所祷之家虽隔垣不雨】天妃【杨光禄抡明万厯癸丑进士官行人奉使归里至闗岭道拾一香囊上书天妃二字抵家患病疑其为祟防祀之及痊入京即有册封琉球之役领勅有天妃册一道乃航海者所崇奉之神豫泄其兆耳】石上衣褶【唐永徽间有一老僧美髯戴赤莲冠衣袈裟持鉢至蒙舎细奴逻家乞食时奴逻父子耕巍山下姑妇往饷见僧乞食遂食之再炊往馌僧坐不去持馌中道僧已先在复向乞食姑妇惊怪又食之返而复炊持馌具至巍山则见僧坐磐石前有青牛左有白马朱鬛右有白象各驯伏上覆云气云中有二童子一执铁杖于左一执金镜于右姑妇惊喜再供之僧问何所愿姑妇不知所对僧曰奕叶相承姑妇趣奴逻等至但见五色云中一人持鉢而坐彷佛见二童子惟余磐石上衣痕及象马牛之迹】乞食僧【南诏蒙逻晟时有一僧持锡杖鉢盂牵一白犬乞食开南郡穷石村村素有盗善杀人僧犬为其盗食僧曰汝村盗吾犬村众詈僧为诬僧乃呼犬犬遂嘷于众人之腹中众谓妖执而杀之解其支体须防复生又杀之焚其骨为灰盛以截竹弃之江心须防僧裂竹而出形体复完执栁瓶着屧履向山而去村主王乐等走马追之不及射之箭落皆变莲花始稽首服罪村众自是弃刀弓务农业今洱河东有上沧湖产莲花菜是其迹也】化蝶僧【南诏酋龙出兵以一异僧自随每化蝶回国乱其宫龙妻以书告之龙答云若来令宫人背上绣一蝶僧复来宫人绣之龙见衣蝶命斩之刑者七次首不防自云用茅乃断人见其化黒鹏飞去】神僧石【在通海秀山之半神僧李畔富拂衲而游尸解去人得石一块可三尺余僧像伏一龙宛然如生】白衣道士【明万厯丁巳省城有道士白衣垢面右手掌皮肉臭壊防欲脱每至人家募铜锡铸白衣大士像且云常入隂司报人间淑慝事以诖误为防府所罚壊此手人家所行隂事俱能歴歴道之不爽踪迹莫能测舍人顾锡之与游一日偕至城隍庙忽不见寻至庙右有赏善罚恶之神旁立一塑像折其右手厥形类焉锡之为修整遂不复见】谷女【唐初髙氏女年十三尚不能言其兄从军东川三月不归谷女一日忽语嫂曰兄缺食我徃饷之家喜其开口戯应之曰汝将襄饭去谷女果行家人笑蹑其后至盘陀石下入水洞而去覔之不得众方惊怪未已谷女忽至谓家人曰兄一旅之众皆已饱矣且言军中地形事势其嫂不信谓东川距此二千余里安得即至不知其有神力也乃以衣授之曰汝送与兄取其垢衣来自是送饷日以为常谷女常牧一白猪一日谓家人曰军回矣遂骑白猪化为象腾空而去】巫女【明初段寳诣金陵归款时有巫女歌曰莫道君为山海主山海笑谐谐园中花谢千万朶别有明主来寳数日卒】泉女【阿迷州有石泉甚清若偶浊则主兵戈　本朝顺治丙戍年水忽浊沙定洲恶之令人凿其泉有裸形女子从水中出駡之定洲惧乃止】龙女供斋【易门小龙泉有僧苦修力田以供香火常出耕至暮归则厨馔已具僧异之一日归早见一美女烹馔僧至投入潭水而去】马判【元冯梦弼为云南宣慰司令史尝因公差抵一站曰暮站吏止行问其故闭目揺手不敢言冯怒不从夜行至大溪忽见一物如屋乌剌赤下马跽泣若告诉状呼问何物亦闭目揺手不敢言冯乃下马祝之其物转入溪中腥风臭雾触人口鼻比曙抵前站站吏惊曰今夜马判上岸麻线何以得过问马判何物曰蚂蝗精也后梦弼官至礼部尚书方言官人曰麻线站役之牧马者曰乌剌赤】緑衣判官【禄丰星宿河流经民居明洪武间有陈巡检者挈家之任道过河上其妇偶出竟不归疑坠水以任满复过其地请羽士刘可成荐之可成投牒水府水忽泛溢妇援岸而出问之云为緑衣判官所摄语毕复死羽士以法袪除之其祟乃已】金索怪【元大定四年洱河有水怪牛首猪形金精短项兴水为患大理有道者募段氏黄金百镒为索治之索成即日移于浪穹寜河明宣徳间渔人李应捕鱼网得金索旁有渔者谓可旋得旋断李贫甚收金索将穷惊动其怪连舟俱沉至今为害】瘴母【澜沧江在顺宁东南四十里嵗五六月江中有物色如霜光如火声如析木破石触之则死或云瘴母文选谓之弹内典谓之禁水此惟江邉有之郡治絶无】交头瘴【景东蒙化山多有瘴西至永昌殆甚澜沧潞江水皆深緑不时红烟浮其面日中人不敢渡瘴起于春末止于秋杪夹堤草头相交结不可解名交头瘴时则行旅皆絶江岸居民色多黄瘠早死惟妇女不染也】辛巳进士【叶瑞临安人为诸生贫甚好饮酒一日醉卧窰沟中夜深闻有数曰大水将至恐淹死辛巳进士相与舁至诸天寺大门及觉则身在寺门大水果涨翌日记所言为笑以巳年无春榜也后中明正徳庚辰进士以车驾南巡至辛巳始殿试】赤文□人【杨向春谒巡按欧阳重重书一梅字令之占而不言所占何事春曰梅有两人字而下有母字公将举两子后生者男赤文□人也后嵗余欧公复见曰子云信然所言赤文□人隠语也今可得闻乎曰是儿生以天赦日当名赦保公服其神命晰其义曰赦从赤从文□人即保字欧公叹曰其验乃尔乎又布政徐樾将征那鉴迎春问之时正署文案见春至置笔而进之颖脱于管春前揖曰不利公宜勿往樾不应后竟防难如所言】杜甫后身【明嘉靖闲永昌有请乩仙者久不至及降问之乩云时在龙泉门外观杜子美蹴踘故迟迟耳人趋视之则张含也】左氏春秋【孙清愍公继鲁幼有疾梦汉夀亭侯授以左氏春秋觉而即愈读之遂成诵】虎榜【大理赵汝濂应嘉靖壬午乡试与友诣进耳寺途遇一道士拉赵松下袖中出一剳云此虎榜也赵阅之无名叹曰名不可求乎道士曰汝端人也乃徧检众名指第三者云某徳行劣可易与汝即穵补改赵汝濓三字复用三图书钤于上遂别去后掲晓日填榜至三名监临疑未定提调进曰此仕宦之子夙有才名监临曰如此则私矣乃命穵去取次卷填即赵汝濓也用印三颗钤之一如道人所补云】天榜【明嘉靖甲子郡士赴省试见云雾中神人驰骤云赍天榜问鹤庆防人曰无请少留查次科曰留下莫查是年果验及丁卯入彀者刘臣莫让仁查伟三人】李林甫【明永乐间赵州雷撃死一夷人硃批其背曰木子唐朝一佞臣罚他十刼在牛羣而今逃脱为夷士霹雳来寻化作尘火烙字曰李林甫】孟继祥【明嘉靖中定逺县民孟继祥事母甚孝且防奉闗圣朝夕无懈贸易广东失利不能归族人以为死逼其妻改嫁暗受聘仪约于嵗暮强之妻设灵守哭誓不再适继祥在广因值残腊念其母妻悲咽昬睡梦闗帝谕曰吾悯尔孝义欲归可瞑目攀吾刀柄继祥拜谢如命但觉耳内飒飒风声将旦命继祥释手开目则身在狮子山塔下矣踉跄归家皆疑为继祥道其故母妻相对痛哭是日即逼嫁其妻之日也困舍宅为庙终身防奉闗圣不怠】王纯心【临安人登嘉靖辛酉乡试年三十余病死一昼夜心微热未敢殓即时托生于妻弟家见其母妻弟妇也急趋出闻房内哭声又至河南陈州一臣室见一贵人皓首盛服焚香祈嗣既生知河南嫌其逺又奔出复闻哭声至防前见黄蜜果摘其一食之竟回家中大呼而苏妻孥惊视但闻口内蜜果香后任绵竹知县又三十年而卒】猛廷瑞【明庐陵郭子章抚黔一日中夜其夫人问子章曰猛廷瑞何人子章大咤曰尔妇人安知猛廷瑞且中夜问何为夫人曰适梦有人妆束如庙中金甲神来谒云我猛廷瑞也过此欲见中丞不得近故来谒夫人耳章曰汝盍问所由来夫人曰吾固问之渠曰吾为巡抚陈用賔寃死诉帝得请今归耳章心异之不敢语人逾月而用賔被逮之报至】赵弼【太和人明成化间知邯郸县其母在堂家信久不至值生日系思甚切忽风飘一黄纸落案前取视乃其母以是日祷于观音之章也】降乩　【本朝初江寜人郑相署石屏州为叛将所杀州人祀之降乩云为本州城隍之神遇有疾者乩方辄效州绅谢君符筑岩北山为躬耕之计山下田髙苦旱郑降乩指方向凿之果得泉以资灌溉】银变【曲江龙泉寺奉观音大士像明万厯二十九年有苖姓者为寺供洒扫梦老人拊其背告曰搂下有白金数饼汝取为焚修费苖觉与妇共掘之果得银三十一锭携遁去路遇其女与一锭女以偿负债者出之则铅矣追苖夫妇诘其故苖啓视三十锭皆成铅铁因封识复埋于故处】狗头人【顺宁府大江浮来一尸人身狗头无尾有髪形躯虽小手足与人无异】两头鹿【博物志云云南郡出荼首其音为蔡茂两头鹿也以四月中取其胎可治蛇毒永昌间有之魏宏南中志曰云南郡有苍山上有神鹿一身两头専食毒草又名食毒鹿】白驘【唐明皇将封泰山南诏进白驘甚伟洁上亲乘之柔习安便不知登降之倦礼车复乘而下至山坳休息未久有司言白驘无疾而殪上叹异之号曰白驘将军有司具椟累石为墓在封禅坛】角端【宋寜宗嘉定十七年元太祖特穆真征东印度至铁桥石门闗前军报有兽一角形如鹿而马尾色緑作人言曰汝主宜早还左右皆慑独耶律楚材曰此名角端盖旄星之精能四方言语好生恶杀圣人在位则斯兽奉书而至且能日驰万八千里灵异如神不可犯也帝即回驭石门闗在丽江府东印度盖指南诏也】越睒犀【犀生越睒以陷牢取之每杀震雷暴雨梁祚魏国统云西南有犀三角夜行如炬照数百步或时脱角则藏于深宻处不令人见王者贵其异以为簪能消除凶逆】越睒马【越睒之西多荐草产善马世称越睒骏如羔嵗中组莎縻之饮以米沈七年可御日驰数百里中卢县城南有石穴出马谓之马穴汉时有数百匹马出其中马形小三国时陆逊攻襄阳得马数十匹送建业蜀使至有家在滇池者识其马毛色云其父所乗马对之流涕】越巂牛【越巂国有牛割取其肉牛不死经月如故】牛石【明天顺间乌牛夜见于姚安府东十五里忽泉水涌出利灌溉后人见而射之牛化为石泉遂涸】金牛棋局【观音山村民杨姓者业陶瓦每见窰侧有白鸡白象掘之尺许得二釜相合中有金牛二棋局一置牛于仓上明晨视之有犂形其谷画取之夜复溢棋局金光射目黒夜着之亦明家遂巨富后为大盗刼去】舞象【刘恂有亲表曽奉使云南缅中豪族各家养象负重致逺如中土之畜牛马也蛮王宴汉使于百花楼前入舞象曲动乐作优倡引入象以金羁络首绵绣纒身随拍腾蹋异物志曰象之为兽形体特诡身倍数牛目不逾狶鼻为口役望头若尾驯良承教聴言则跪素牙玉洁载籍所美服重致逺行若邱徙唐咸亨二年周澄国遣使上表言诃伽国有白象首垂四牙身运五足象之所在其土必丰以水洗牙饮之愈疾请发兵迎取象胆随四时在四腿春在前左夏在前右如龟无定体也鼻下有爪可拾针肉有十二般惟鼻是本肉陶真人言夏月合药宜置象牙于药旁南人言象妬恶犬声猎者裹粮登髙树搆熊巢伺之有羣象过则为犬声悉举鼻吼叫循守不复去或经五六日困倒其下因捕获之耳后有穴薄如皷皮一刺而毙胸下有小骨灰之酒服令人浮水出没多食其肉令人体重古训言象孕五嵗始生】神象【普洱入思茅古道甚险　本朝康熈二十年车里有神象出普夷人迹之自普而返象从一髙岭奔行人步追之遂成通道即今之班鸠坡也今普藤河畔有象足迹大如斗】石羝羊【在姚安东一里许昔防氏时有女于此牧羊一羝餂土驱之不去掘地遂得卤泉名曰白羊井即其地立圣母祠其井即白盐井也】犊异【顺寜府里长俸文家畜一牸甚痩好鸣二年忽产一犊牛头牛蹄浑身白毛青腿脊上微有鳞甲角生顶中如芝菌然光耀月鸡犬狂呌文骇而杀之又永昌府夷民家产一犊夜中有光烛栏民以为怪杀之次早见身有肉鳞其色青蓝邉末淡红每鳞之内皆有细毛蝇蚊不敢近】猩猩【永昌郡有猩猩能言其血可染朱罽色鲜不黯或曰若刺其血问之尔与我防许猩猩曰二升果足其数若加之鞭棰而问之则随所加而得至于一斗其说出华阳国志今永昌郡絶无此彼中人言盖出三宣徼外古贡道自永昌遂以为永昌产耳】虎骨【在昆阳州土主庙昔白虎浮滇池来噬人无数居民苦之摩迦罗大黒天神忽现形之蹲于座侧今虎骨一具尚存】义犬【呈贡县村民畜一犬甚驯其妻往山采薪幼女随之不及俄大雪薄暮负薪归女与犬俱不见明晨邀村人寻之见女卧大树下犬偎依其旁得不死咸惊异焉闻诸官　本朝雍正十一年十一月事】白花鼠【武定府白花山以鼠得名相山有鼠白而大望之若牛土人视之则鼠也身有白花故名夜行山间昧爽归穴至山顶鸡鸣化为石土人祈年祷病四时祭之】鳞鼠【在云州有鳞甲千百为羣残食田苖数年一出】金鸟【魏明帝时昆明国贡金鸟鸟出燃洲形如雀而色黄羽毛柔宻常吐金屑如粟此鸟畏寒乃处以辟寒台宫中争以鸟吐之金饰钗佩故宫人相嘲曰不服辟寒金那得圣人心】背明鸟【三国吴黄龙元年越巂之南献背明鸟于呉形如鹤止不向南巢常向北多肉少毛声音百变闻钟磬笙芋之声则奋翅揺头时以为祥吴人譌呼为背亡人以为不及百年当有丧乱之事后鸟不知所在】金缕鸟【唐初哀牢人细奴逻耕于巍山数有祥异社会之日白国主张乐进求率部众祭孔明铁柱柱顶故有金缕鸟忽飞下集细奴逻左肩相戒勿动八日乃去众骇异以为天意所属进求乃以女妻之因让国焉奴逻自称竒嘉王是为南诏】贞鸟　【本朝康熈九年有二大鸟巢禄劝补者山前大树上雄鸟为猎人所伤雌鸟飞鸣寻觅其声至哀次年春一鸟来自山后始栖于枝渐近于巢往来飞舞状若狎之是鸟拒不与伍鸟乃飞去明日率数鸟来是鸟拒如前土人呼为贞鸟】雕卵【唐时渔人于洱河岸得雕遗卵收之有顷卵破出婴儿渔人惊异不敢加害婴儿能食即解种种伎俩长而为僧居萗模荘人呼为萗模师能呼风致驱役神指使如意义能以符呪化水石为酒食千百人皆醉饱南诏惮之师辄化为鹏飞集髙真寺不知所终】松雀【石屏南箐邱多松有鸟名松雀喜食松子随风飞坠即生松树不假人力】壁龙【师摩矣南诏酋龙之母母随酋龙出征至罗浮白城建一寺南壁画一龙是夜龙动防损寺后画柱锁之方定】贾龙【省城沙浪里有龙湫相龙昔出游变形为石委其鳞甲于石间有贾人憩石上见甲冑一具如龙鳞乃服之忽腥风起湫中水族迎之而入有顷龙至覔其甲不得走入水中水族不能辨相率拒之贾遂为龙据其湫乡人识之呼为货郎龙】紫溪龙【明成化甲辰楚雄太守邵敏自南都来路过洞庭舟中梦一方巾蓝袍人来谒曰紫溪龙王也及抵都祀龙其像俨如梦中所遇饰庙防祀之】青葱【寰宇记云滇池黄津江有大蛇名曰青葱好食人又有大蛇伺鹿过盘绕而吞之吞毕复绕树其角骨鑚皮而出蛇创甚殆死瘥更吞之】金鲤【明隆庆六年七月十六日旧归化县白马勒村有牧童见田中水涌髙丈许雷声大振惊告其主往视之田悉成潭有金鲤见其中今饶灌溉之利】羊鱼【昔有人善吹笛牧羊于桃树江畔忽见龙女迎牧羊者驱羊随入其羊皆化为鱼因号为羊龙潭】白髪鱼【旧见滇池中戴髪无鳞状如妇人白而肥】竹中鱼【明隆庆未陇川有白夷夫妇入山伐竹剖其中有水水中有生鱼六七头持归烹食夫妇皆化为虎残害人畜不可计百方阱捕竟不能得】坠鱼【明天啓甲子三月禄劝民施魁家以屠豕为业忽空中坠一鲤游于盆中魁惧纵于河越三日大风复坠一鱼于州民杨名家跳跃不已状如鲤而尾团以瓦覆之逾时不毙名亦纵河中后昆明有乡民十余軰入山中见大鱼径五六尺在林臯内各以杖击之分食其肉归家数日悉死】蚕字【明嘉靖二十七年昆阳训导任钺家有蚕生子布成不仁水火拜告天地八字次夜又布成一州之大可不慎之八字书法端楷是年滇池水溢荡析民居】八蚕【呉都赋云乡贡八蚕之绵注云有蚕一嵗八育云南志云风土多暖至有八蚕言蚕养至第八次不中为丝止可作绵故云八蚕之绵李商烧香曲云八蚕茧绵小分炷兽熖微红隔云母又唐书云自曲州靖池至滇池人水耕食蚕以柘蚕生越二旬而茧织绵缣精致太和祈鲜而西人不蚕剖波罗树寳状若絮纽缕而幅之今滇人不知蚕桑尺帛寸缣仰给于江南所织绵布亦不足供惟贾人是需而所谓波罗实者亦不知其种类矣】野桑【南诏云永昌之西野桑生石上其材上向两屈而不直取以为弓不筯漆而利名曰暝弓】瑚树【洱河八月望日有瑚出水面渔人往往见之世传海龙献寳】波罗蜜树【如荔枝树稍大皮厚叶圆有黄纹小枝附树身上花出大如斗一枝含数实皮亦似荔枝有刺类佛手螺髻之状肉如蜂房近子处可食与熟无异而香美过之子如肥皁核大亦可煼食味似豆春生秋熟交人珍之今临安属县亦有】茔树【杨荣太和人明永乐中官庻吉士一日方盥水中照见头上有树宛如其先茔树状荣心恶之寄书其家令伐去荣遂卒于京邸】树头酒【南史云南海顿逊国有酒树似安柘榴采其花汁停瓮中数日成酒甘美旧志云树头酒树类防髙五六丈结实大如李土人以麺纳罐内以索悬罐于实下倒其实取汁流于罐以为酒名曰树头酒或不用麪惟取汁熬为白糖其叶即贝冩缅书用之谭用之诗云昔年南去得呉嫔顿逊桮前共好春南州见物志亦载其事今缅甸军民宣慰司有此】木煤【出昆明山中土人掘地　丈得之状类梁柱櫰栋或如大树皆条理有文烧之火熖异于他煤间有于煤中得铜铁佛像及砧臼诸器者质皆柔腐易化不知何代物也】异竹【竹谱曰棘竹骈深一丛为林根如椎轮节若束针亦曰笆竹城固是任篾笋既食鬂髪则侵释曰大者二尺围甚厚实南中夷人破以为弓枝节皆有刺种以为城卒不可攻万震异物志又云种为藩落阻过层墉或卒崩根出如大十石物纵横相承如缲车一名笆竹见三仓笋味落人须髪今广南腾越夷中皆有刺竹如谱所云夫竹比君子而夷落乃为荆棘华戎不同贯即物有然者矣又曰筋竹为矛称利海表仍其余刃即其杪生于日南别名为篻释曰筋竹长二丈许围数寸至坚南土以为矛其笋未成竹时堪为弩弦见徐忠南中奏刘渊林云夷人以史竹叶为矛即是筋竹岂非一物而二名者滇中有筋竹叶差小于他竹坚而且直戍卒取以承枪甚美利也又曰防与繇衙厥体俱洪围或累尺防实衙空南越之居梁柱是供释曰交州广志云由衙竹亦有生于永昌郡为物丛生又曰竹之堪杖莫尚于笻磥砢不凡状若人工岂必蜀壤亦产于邛一曰扶老名实县同释曰笻竹髙节实中状若人刻广志云出南广邛都县张骞云于大夏见之出身毒国始感卭杖终开越巂越巂古身毒也张孟阳云邛竹出兴古槃江县山海经谓之扶竹生寻伏山去洞庭西北一千一百二十里黄图云华园有扶老三株如此则非一处赋者不得専为蜀地之生也】竹舟【华阳国志云南方有布芾竹长百丈围三丈余可为大舟笋味甚美】蒟酱【按蒟縁树生其子如桑椹长二三寸色正青乃本草中之所谓荜拨也但醤法不传旧志谓即鸡葼醤误矣】鸡葼【产蒙自者佳明孝宗时光禄寺以鸡葼进御上食而美将复取辄止近臣请故上曰朕索后必豫储以待所费多矣】蒙肚花【出景东山中生树皮上如藓土人采以用蛊欲人醉死则醉往采欲人淫死则淫往采欲人狂争死则狂争往采其毒发一如其状明嘉靖丙寅千户陈祺奉命往景东赐知府陶金金帛祺善书金厚款之请书匾额及醉墨沈涴其锦袍金恚以蒙肚毒之归发狂死后雷击其树今无】和山花【南中集有和山花歌序曰树髙六七丈其质似桂其花白每朶十二瓣应十二月遇闰辄多一瓣俗以为仙人遗种在大理府上闗和山之麓土人因以其地名之今树已为火焚】娑罗花【在会城土主庙其本类大理和山花佛日盛开其色白微带黄异香芬馥非同凡花臭味中出一蕊如稗穂垂出瓣中每朶十二瓣遇闰辄多一瓣相髙僧以二念珠入土一珠出树不知大理所仙人遗种者又出何典故且不独和山有之也今庙中树亦已不存】蔓胡桃【酉阳杂俎曰蔓胡桃出南诏大如扁螺两隔味如胡桃或言蛮中藤子也又油草叶似莙荙每叶上有黒相对】鸡鸣枕【诸葛亮入南中从征者冬暮思归乃各与一砖曰卧枕此即抵家从之果然不用命者终莫能归又尝用炊釡自随不炊自熟以防不时之需】红藤杖【唐白乐天红藤杖诗云南诏红藤杖西江白首人时时携步月处处把寻春劲健孤茎直疎圆六节匀火山生处逺泸水洗来新粗细才盈手髙低仅过身天邉望乡客何日拄归秦】醒酒石【大理石屏有山川云物之状唐李徳裕以为醒酒石】铎鞘郁刃【唐异牟寻遣清平官尹辅酋等七人谢天子献铎鞘郁刃状如残月有孔旁达出丽水饰以金所击无不洞夷人尤寳之月以血祭郁刃铸时以毒药并冶取迎耀如星者凡十年乃成淬以马血以金犀饰镡首伤人即死浪人所铸故一名浪剑】毒槊【南蛮有毒槊无刃状如朽铁中人无血立死言从天而下入地丈余祭地方掘得之】铜鼓【骠国进乐有铜鼓唐咸通未冀州刺史张直方因葺城池掘得一铜鼔舍于延庆寺以代木鱼僖宗朝休霭守髙州乡野牧童闻田中蛤鸣欲进捕之一蛤跃入穴中掘而取之得一铜鼓其上隠起多铸蛙黾之状岂鸣哈乃铜鼔之精耶】匣剑【昆明梁王墓甚多皆元朝王子也相明嘉靖间板桥之北一村民每夜见墓有光疑为寳掘之无物惟一劒置破匣中民取归夜光烛天四邻谓火发趋救之至则寂然民疑剑为怪恐伐冢事露遂裹剑藏山麓小池剑得水如生物渐透土入山坎遂成巨津其洞深杳探之隠有声人不敢入】蛮锦琴囊【宋苏子瞻尝于淯井监得西南夷人所卖蛮布弓衣其纹织成梅圣俞春雪诗云朔风三日暗吹沙蛟龙卷起喷成花花飞万里夺晓月白石烂堆愁女娲大明广庭踏朝贺雉尾不扫黏宫鞾宫中才人承圣顔捧觞称夀呼南山三公免责百姓喜斗酒十千谁复悭子瞻以欧阳公尤知圣俞者因以遗之欧公家旧畜琴一张乃寳厯三年雷会所斵距其声清越如撃金石遂以此布为琴囊二物欧公谓真余家寳玩云】娑罗缎【博物志云骠国并不养蚕收娑罗木子破其殻中柔白如栁絮细织服之曰娑罗笼缎】贝蠡【贝蠡大者可容数升南蛮吹以节乐今之梵乐用吹和铜钹释氏所谓法螺赤土国吹螺以迎隋使是也梁武之乐有童子伎倚歌梵贝】琥珀【南蛮记寜州沙中有折腰蜂岸崩则蜂出土人烧治以为琥珀常见琥珀中有物如蜂形元中记言枫脂入地为琥珀列仙传云松柏脂入地千年化为茯苓茯苓化为琥珀韦应物诗云会得老茯苓元是寒松液蚊蚋落其中千年犹可觌今泰山出茯苓而无琥珀益州永昌出琥珀而无茯苓然此物实自外国来或言龙血入地为琥珀或言虎死时目光沦入地之所为故又名虎魄广志哀牢县有虎魄生地中其土及旁不生草深者八九尺大者如斛削去外皮中成虎魄初如桃胶凝坚成也】丹砂【逸周书王会篇曰卜人丹砂西南之蛮丹砂所出卜人盖今之濮人也又曰汤令伊尹为四方献令尹曰臣请正南瓯邓桂国损子产里百濮九菌请令以珠玑瑇瑁象齿文犀翠羽菌鹤短狗为献】遗文
　　白狼王歌【汉永平中益州刺史梁国朱辅好立功名慷慨有大畧在州数嵗宣示汉徳威懐逺夷白狼王唐菆等慕化归义作乐诗三章诣辅请献于朝辅遣从事史李陵与犍为郡掾田恭上之帝嘉恱事下史官録其歌焉其逺夷乐徳歌曰提官隗构魏冒愉渭罔译刘脾旁莫支留徴衣随旅知唐桑艾邪毘□防推潭仆逺拓拒苏便局后仍离偻让龙洞莫支度由阳雒僧鳞莫穉角存译曰大汉是治与天意合吏译平端不从我来闻风向化所见竒异多赐缯布甘美酒食昌乐肉飞屈伸悉备蛮夷贫薄无所报嗣愿主长夀子孙昌炽又逺夷慕徳歌曰偻让皮尼且交陵悟绳动随履路且栋雒圣徳度诺魏菌度洗综邪流藩莋邪浔螺藐寻泸漓菌补邪推辟危归险莫受万栁术叠附徳仍路孳摸译曰蛮夷所处日入之部慕义向化归日出主圣徳深恩与人富厚冬多霜雪夏多和雨寒温时适部人多有涉危歴险不逺万里去俗归徳心归慈母又逺夷懐徳歌曰荒服之仪棃籍怜怜阻汉邪犂莫砀粗浴罔译传微是汉夜拒踪优俗仁雷折险龙伦狼藏幢扶路侧禄息落服淫理沥髭雒捕茝菌毘懐藁匹漏言呼勅陵阳臣仆译曰荒服之外土地墝埆食肉衣皮不见盐谷吏译风大汉安乐携负归仁触冒险陿髙山岐峻缘崖蟠石木薄发家百宿到雒父子同赐懐抱匹帛告种人长愿臣仆　按白狼今丽江也】西南夷诸国献表【僰夷西南际海通佛代阿育大秦等国大抵皆奉佛汉书掸国献幻人自言海西人海西即大秦掸国西南可通唐地理志有自南交经云南永昌入西天竺道路至彼又有阿罗陁阿罗单国亦其属宋不通滇乃自广州浮舶奉表元嘉七年西南夷阿罗陀国遣使奉表曰伏承圣主信重三寳兴立塔寺周满国界城郭荘严清浄无秽四衢交通广博平坦台殿罗列状若众山荘严微妙犹如天宫圣主出时四兵具足导从无数以为守卫都人士女丽服光饰市防丰富珍贿无量王法清整无相侵夺学徒游集三乘竞进敷演正法云布阔四海流通万国交防长江渺漫清浄深广有生咸资莫能消秽隂阳调和灾厉不行谁有斯美大宋都圣王无伦临覆上国有大慈悲子育万物平等忍辱怨亲无二济乏周穷无所藏积靡不照逹如日之明无不受乐犹如净月宰辅贤良羣臣贞洁尽忠奉主心无异想伏惟皇帝是我真主臣是阿罗陁国王名曰坚铠今敬稽首圣主足下惟愿大王知我此心乆矣非适今也山海阻逺无缘自达故遣使表此丹诚所遣二人一名毘纫一名婆田今到天子足下坚铠微蔑谁能知者是故今遣二人表此微心此情既果虽死犹生仰惟大国藩守旷逺我即邉方藩守之一上国臣民普防慈泽愿垂恩逮等彼仆臣臣国先时人众殷盛不为诸国所见陵迫今转衰弱邻国竞侵伏愿圣王逺垂覆防并市易往反不为禁闭若见哀念愿时遣还令此诸国不见轻侮亦令大王名声普闻扶危救弱正是今日今遣二人是臣同心有所宣啓诚实可信愿勅广州时遣舶还不令所在有所陵夺愿自今以后赐年年奉使今奉微物愿垂哀纳又阿罗单国治阇婆洲元嘉七年遣使献金刚指镮赤鹦鹉乌天竺国白叠古贝叶波国古贝等物十年阿罗单国王毘沙跋摩奉表曰常胜天子陛下诸佛世尊常乐安稳三达六通为世间道是名如来应供正觉遗形舍利造诸塔像荘严国土如须弥山村邑聚落次第罗匝城郭馆宇如忉利天宫宫殿髙广楼阁荘严四兵具足能伏怨敌国正丰乐无诸患难奉承先王王法治化人民良善庆无不利处雪山隂雪水流注百川洋溢八味清浄周匝曲屈顺趣大海一切众生咸得受用于诸国土殊胜第一是名震旦大宋都承嗣常胜大王之业徳合天心仁防四海圣智周偹化无不顺虽人是天防世降生功徳寳藏大悲救世为我尊王常胜天子是故至诚五体敬礼阿罗单国王毘沙跋摩稽首问讯其后为子所篡夺十三年又上表曰大吉天子足下离淫怒痴哀愍羣生相好具足天龙神等恭敬供养世尊威徳身光明照如水中月如日初阙文间自防普照十方其白如雪亦如月光清浄如华顔色照耀威仪殊胜诸天龙神之所恭敬以正法寳梵行众生荘严国土人民炽盛安穏快乐城阁髙峻如干他山众多勇士守防此城栖阁庄严道巷平正着种种衣犹如天服于一切国为最殊胜吉杨州城无忧天主愍念羣生安乐民人律仪清浄慈心深广正法治化供养三寳名称逺至一切并开氏人乐见如月初生譬如梵王世界之主一切人天恭敬作礼阿罗单跋摩以顶礼足犹如现前以体布地如殿陛道供养恭敬如奉世尊以顶着地曲躬问讯忝承先业嘉庆无量忽为恶子所见施争夺遂失本国今惟一心归诚天子以自存命今遣毘纫问询大家意欲自往归诚宣诉复畏大海风波不达今命得存亦由毘纫此人忠志其恩难报此是大家国今为恶子所夺而见驱摈意颇忿惋规欲雪复伏愿大家聴毘纫买诸铠仗袍袄及马愿为料理毘纫使得时还前遣阇邪仙婆罗阿大家厚赐悉恶子夺去啓大家使知今奉薄献愿垂纳受又元嘉十二年阇婆婆达国王师黎波达陁阿罗跋摩遣使奉表曰宋国大主大吉天子足下敬礼一切种智安穏天人师降伏四魔成等正觉转尊法轮度脱众生教化已周入于湼槃舍利流布起无量塔众寳荘严如须弥山经法流布如日照明无量浄僧犹如列宿国界广大人民众多宫殿城郭如忉利天宫名大宋杨州大国大吉天子安处其中绍先圣王有四海阎浮提内莫不来服悉以兹水普饮一切我虽在逺亦霑灵润是以虽隔巨海常遥臣属愿照至诚垂哀纳受若防听许当年遣信若有所需惟命是献伏愿信受不生异想今遣使主佛大陁婆副使葛抵奉宣微诚稽首敬礼大吉天子足下陁婆所啓愿见信受诸有所请惟愿赐聴今奉微物以表微心】赐骠国王勅【唐徳宗勅骠国王雍羌书曰卿性毅勇代济贞良训抚师徒镇寜邦部钦承王化思奉朝章得睦邻之善谋敦事大之明义又令爱子逺赴阙廷万里纳忠一心禀命诚信弥着嘉想益深今授卿检校太常卿并卿男舒难陀那又元佐摩诃思那等二人亦各受官诰往至宜领之此所以表卿勲勤申朕恩礼敬受新命永为外臣勉思令图以副遐曯今有少信物具如别録想宜知悉也冬寒卿比平安官吏百姓等并存问之遗书指不及多】骠国诗【唐元微之白乐天皆有骠国乐诗元诗云骠之乐器头象驼声音不合十二和纵舞跳趫筋节硬繁词变乱名字譌千弹万唱皆咽咽左旋右转空傞傞俯地呼天终不防曲成变调当如何徳宗深意在柔逺笙镛不御停嫔娥史馆书为朝贡太常编入鞮靺科古时陶尧作天子逊遯亲聪康衢歌又遣遒人持木铎遍采讴謡天下过万人有意皆洞达四岳不能施烦苛尽令区中击壤块燕及海外覃恩波秦霸周衰古官废上堙下塞王道颇共矜异俗同声教不念齐民方荐瘥传称鱼鳖亦咸若茍能效此诚足多借如牛马未泽岂在抱瓮滋鼋鼍教化从来有源委必将泳海先泳河非是倒置自中古骠兮骠兮谁尔何白诗云骠国乐骠国乐出自大海西南角雍羌之子舒南陀来献南音奉正朔徳宗立仗御紫庭黈纩下塞为尔听玉螺一吹推髻耸铜鼓一击文身踊珠缨炫转星宿揺花鬘抖擞龙蛇动曲中王子啓圣人臣父愿为唐外臣左右欢呼何娴习皆尊徳广之所及须臾百辟诣阙门俯伏拜表贺至尊伏见骠人新献乐请书国史传子孙时有撃壤老农父闇测君心闲独语闻君政化甚圣明欲感人心致太平感人在近不在逺太平由实非由声观身理国国可济君如心兮民如体体生疾苦心惨凄民得和平君恺悌贞元之民若未安骠乐虽闻君不欢贞元之民茍无病骠乐不来君亦圣骠乐骠乐徒喧喧不如闻此蒭荛言】黄华老人诗【金翰林王庭筠四絶句原在黄华山嘉靖间佥事崔官携帖至榆李元阳重摹之其诗曰王母祠东古佛堂人栋宇自隋唐年深寺废无僧住满谷西风栗叶黄手挂一条青竹杖兴来自挂百钱游夕阳欲下山更好深林无人不可留挂镜台西挂玉龙半山飞雪舞天风寒云直上三千尺人道髙欢避暑宫帝遣名山防此邦千家瑟瑟嵌西窻山僧乞与山前地招客先开四十双今碑在大理三塔寺】竹枝词【滇中诗人明永乐间称平居陈郭郭文诗有唐风三子逺不及也其竹枝词云金马何曽半步行碧鸡那解五更鸣侬家夫妇久离别恰似两山空得名又登碧难山太华寺一聮云湖势欲浮双塔去山形如拥五华来一时间笔】咏信天翁诗【明杨林兰廷瑞信天翁诗云荷钱荇带緑江空唼鲤含鲨浅水中波上鱼鹰贪未饱何曽饿死信天翁信天翁水鸟也食鱼而不能捕俟鱼鹰所得偶坠者拾而食之滇中水次有此】咏鹦鹉诗【金齿汤琮明正统间人常题鹦鹉云翠阁香闰带緑隂忽闻灵舌啭娇音总将怀袖温存意不称云林自在心笼络反因毛羽误矜夸休羡赋辞深陇山烟雨春雏小莫遣虞罗着意寻人称为汤鹦鹉】三句诗【彭纲清江人明治中督学云南咏刺桐花云树头树底花楚楚风吹緑叶翠翩翻露出防只红鹦鹉刺桐花云南名鹦哥花形酷似之彭诗本四句命吏冩刻遗其一句复诵之自觉意足乃不更改】芦笙吟【稗史云宋干徳中牂牁入贡诏见询问地里风俗令作本国歌乐一人吹瓢笙名曰水曲即今芦笙也予在大理见之尝作芦笙吟五解其词云芦笙吟芦笙吟可怜一寸匏能括四海音芦笙吟芦笙吟可怜一节芦能通四海心昔我闻芦笙乃在盘江河河邉跳月歌令人元鬓皤今我闻芦笙乃在开南桥短歌和长謡从夕至侵朝悲亦不在声欢亦不在声昔声与今声不是两芦笙】平十八寨诗【寨在巴盘间为盗薮明正徳庚辰巡抚何孟春集兵之有白蟒自寨中飞出又有怪石贼每闻兵至则祭以徼福兹祭之忽作声贼知其必殪相率号哭已而羣丑就戮孟春赋诗纪之诗云石不受祭蟒犹知退尔贼尔猡如何无畏石祭声悲蟒飞避威尔贼尔猡如何无思猡维贼首为恶滋久妄大自骄维固是负贼本猓雏亦广有徒寨以为居硐以为逋鸣呼尔猡毒同于蟒鸣呼尔贼顽匪石状彼蟒改图吾无难诛此石路隅今常俨如尔众其伏天地维育尔贼其缩昆虫何蹴而弗事菑畬而弗供征输而専意刦刳而竟违招祸以干吾戈鈇呜呼尔寨可终居乎尔硐可终逋乎又云石有声贼当灭白蟒去黒猡磔庚辰秋半兆先决壮士当气何烈巡按御史亲持节既得虎子塞虎穴江流改盘山失嵲正徳十五年十月磨崖碑为谁设此石鸣声得昭雪都堂此时刻石勒垂誓将来柱母折黒猡宗子头已截猡党再来猡种絶】杨慎遗诗【杨升庵丹铅録曰元天目山释明本有九字梅花诗滇南唐锜以为不佳属予作一首乃口占云元冬小春十月微阳回緑蕚梅蕊早傍南枝开折赠未寄陆凯陇头去相思忽到卢仝窻下来歌残水调沉珠明月浦舞破香山碎玉临风台错恨髙楼三弄呌云笛无奈二十四番花信催又诗话云余尝登眺山寺见雨霁虹蜺下饮涧水日射其旁如盻睐得句云渇虹下饮玉池水斜日横分苍岭霞自谓切景张愈光云斜字犹未称渇字后一年偶阅荘子日中方睨衍义云日斜如人睨目遂改作睨日对渇虹字始称愈光曰渇虹睨日古今竒句也又渔家傲词自序云宋欧阳六一作十二月鼓子词即今之渔家傲也元欧阳圭斋亦拟为之専咏燕京风物予流居滇云廿载遂以滇之土俗拟两欧为十二阕虽藻丽不足俪前贤亦纪井州故乡之怀耳其调有云四月滇南春迤八节常如三月里共倾浴佛金盆水五月滇南风景别清凉国里无烦热双鹤桥邉人卖雪六月滇南波漾渚东寺云生西寺雨水桩断处余霞补松炬荧荧宵作午兰舟桂楫喧箫鼔又云八月滇南秋可爱红芳碧树花仍在又云十二月滇南娱嵗宴家家玉饵雕盘荐皆实録也滇人谓虹为水桩嵗暮蒸白粲捣为丸以雕盘盛之荐于祖祢】杨慎妇诗词【升庵久戍滇中妇黄氏寄一律云鴈飞曽不到衡湘锦字何由寄永昌三春花栁妾薄命六诏风烟君断肠曰归曰归愁嵗暮其雨其雨怨朝阳相怜空有刀环约何日金鸡下夜郎又一絶云嬾把音书寄日邉别离经嵗又经年郎君自是无归计何处青山不杜鹃又黄莺儿一词积雨酿春寒见繁花树树残泥涂满眼登临倦江流防湾云山防盘天涯极目空肠断寄书难无情征鴈飞不到滇南升庵别和三词俱不能胜并载于此其一云夜雨滴空堦傍愁人枕畔来乡心一片无聊赖泪眸懒揩狂歌懒裁沈郎多病寛腰带望琴台迢迢天外懐抱防时开其二云霁雨带残虹映斜阳一抹红楼头画角收三弄东林晚钟南天晚鸿黄昬新月弦初控望长空披襟谁共万里楚台风其三云丝雨湿流光爱青苔绣粉墙鸳鸯浦外清波涨新篁送凉幽芳弄香云廊水榭堪游赏倒金觞形骸放浪到防是家乡】六言诗【邓渼郴州人明万歴中巡按云南诗云地控双闗金碧云开两迤东西盈尺海波弥弥四时草色凄凄峯头半起云彩江曲初生月牙荻岸芦州相向碧鸡山下人家细雨斜拖白綀春风自翦红罗感此惊心溅涙故园归去如何沙木和邉月白花桥闗下鸡鸣风逓一声画晓星残防松明又有日出髙原烟水雷鸣初澍田畴注云滇俗潴水处皆称海子呼云为云彩初生月曰月牙画角为画晓松炬为松明髙田为雷鸣田谓雷鸣雨沛始得种也拖白练鸟名翦红罗花名沙木和花桥闗俱地名】南中行记【汉陆贾传载崇文总目】益州记【汉李膺撰载后汉书注】哀牢【晋杨终子山为郡上计吏进哀牢孝明竒之召在兰台见论衡】南中志一卷【晋常璩撰附于华阳国志】南中草木状一卷【晋襄阳太守稽含撰】开西南夷事状十卷【唐贞元十四年韦臯进呈叙开复南诏之由】云南纪五卷【贞元十年袁滋使南诏元和十三年上之】云南行纪二卷【唐长庆三年韦齐休从韦审规使云南纪往来道路及见闻序谓云南所以为唐患者以开道越巂耳若自黎州之南清溪闗外尽斥弃之疆埸可以无虞不然忧未艾也及唐之亡祸果由此】云南志十卷【唐咸通中樊绰撰以南蛮程途山川城镇名号诸蛮族类风俗物产纂为十门】南蛮纪十卷【樊绰撰】南诏録三卷【唐干符五年南诏请通好辛谠遣从事徐云防复命使回録所见闻上之】云南别録一卷【唐窦滂撰叙南蛮族类及风土】云南行记一卷【窦滂撰】西南备边録十三卷【唐李徳裕撰大略谓成都藩翰西南备御不可少弛于是纂兵将粮械之数城镇种落之名嵗计经用之目并以太和六年为断及诸郡故实外夷情状烦碎毕书】益州记【唐李充撰】云南风俗记一卷【宋崇文总目地理八十三部八百四十七卷始于山海经终于云南风俗记】至道云南録三卷【宋天禧元年辛怡显撰淳化五年以西蜀李顺与南蛮结连诏募命官士庶通邉事者往黎巂界招抚时怡显自荐请行至道元年讫事而归是书备载始末】纪古滇说原集一卷【宋张道宗撰其书始自唐虞讫于咸淳滇之方域年运謡俗服叛纪载事迹一一备详】南诏纪行【元郭松年撰】云南志略四卷【元大徳五年李京奉命宣慰乌蛮始下车防羣蛮不靖巡行镇抚屡周云南始悟前人纪载之失悉其见闻为志略】滇载记一卷【明杨慎撰载九隆世族及张蒙郑杨段髙七氏名号起灭之颠末盖取诸白古通元峯年运志而删正之】云南通志【明李元阳修】云南志草【明包见防修未刻】滇志【明刘文徴修其去取本志草　以上诸书今滇中皆散失不备以其皆为滇作也故竝识之】明滇人集【丁嵩永昌人着有横峯樵唱滕防金齿卫人着归田録杨士云太和人着咏史黒水诸集朱鳯晋宁人着东湖集朱克瀛晋宁人着清庵集朱化孚安宁人着贲幽吟王元翰宁州人着南岳草唐尧官晋宁人着五龙山人集马继龙永昌人着海樵集贾惟孝嵩明人着剰语闲吟稾孙继鲁昆明人在狱着饭盌集以狱无纸笔取饭盌画壁也施铨昆明人着东轩稿杨忠亮石屏人着素吟草山窻蔓言丽江土知府木公着万松吟玉湖游稿等集木青着玉水流音木增着云迈等集】








　　云南通志卷三十
  </div>
  <div class="pagination">
   <a href="云南通志_page163.html">
    上一页
   </a>
   <span>
    ...
   </span>
   <a href="云南通志_page159.html">
    159
   </a>
   <a href="云南通志_page160.html">
    160
   </a>
   <a href="云南通志_page161.html">
    161
   </a>
   <a href="云南通志_page162.html">
    162
   </a>
   <a href="云南通志_page163.html">
    163
   </a>
   <span class="current-page">
    164
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
