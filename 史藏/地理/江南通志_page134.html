<!DOCTYPE html>
<html>
<head>
    <meta charset="UTF-8">
    <title>江南通志 - 第 134 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 134 页/共 731 页</h1>
    <div class="content">　　宝光寺在梅冈东南旧名天王寺刘宋大明中建梁昭明太子果园杨吴时又为徐景通园南唐保大间更建奉先禅院后塟昙师起塔遂名宝光塔院元改为寺曰普光明初复今额
　　永兴寺在梅冈下明成化初赐额
　　普照寺在永兴寺旁元至大间建明成化间重修赐额
　　恵应寺在永兴寺旁明正德中建
　　西天寺在报恩寺后虢国公墓右明洪武中西域僧班的达居此示寂勅建赐额
　　德恩寺在西天寺东晋普光寺基明正统间重建赐今额
　　觉寺在府南牛首山梁天监间建名佛窟唐大厯元年代宗因感梦勅修浮图七级宋太平兴国二年更名崇教寺明正统间改赐今额兹山为唐法融禅师开教处入门有白云梯石磴百级银杏一株荫蔽天日缘石径而上为观音阁为兠率崖又上为文殊洞洞旁有含虚阁峦壑万状踞牛首之胜旧传牛首山下有辟支佛窟宋大明中移郊坛于山之东峯执事者于西峰石窟见一僧趺坐问之忽不见遗锡杖香炉瓶盂而已梁徐度建寺因名佛窟舍利塔在文殊洞下影入禅堂隙中倒挂佛几阴晴不改西峯又有方塔在文殊洞前花岩寺在府南幽栖山阴即古献花岩唐高僧懒融居此有百鸟献花因名明成化间建寺赐额幽栖寺在府南三十里花岩山前刘宋孝武时建唐贞观初法融禅师居此更名祖堂杨吴太和中改延寿院宋治平中复改今名
　　慧光寺在府西南新亭乡宋治平间建名古光宅寺云光法师讲经于此明洪武初重建赐今额寂照寺在府慧光寺东蹊路自树杪而下极幽邃静明寺在府安德乡寂照寺西有玉华泉出山下崇因寺在府城南十里石马山之阴新亭旧址也有王谢遗迹刘宋时名旷野寺唐开元中以懒融尝居改禅居院宋改今额
　　永泰寺在府城南吉山梁建南唐葬净果禅师亦名净果院
　　祝禧寺在府安德门外明正德间建赐额
　　华严寺在安德门外古刹也明永乐间重建天隆寺在石子冈牛首山北明宣德间建
　　江心防国烈山寺在府西南烈山上
　　三山寺在府西三山之麓本古刹明洪武十三年复建
　　瓦官寺在府城西南隅晋兴宁二年移陶官于淮水北遂以南岸陶所建寺故名瓦官内有狮子国所献玉佛戴安道手制佛像顾长康维摩图世号三絶南唐升元中改为升元寺并以名阁明嘉靖中改为古瓦官寺建阁曰青莲
　　凤游寺在府治西南凤凰台之右即保宁禅寺也吴大帝赤乌四年为西竺康僧会建寺名建初宋元嘉中有凤翔集此山因建凤凰台于寺侧名寺曰祗园升明二年得外国甎为白塔名曰白塔寺唐开元中改为长庆寺韩择木书额南唐保大中为先主造寺因名奉先宋高宗幸江宁权以寺为行宫明嘉靖间名为上瓦官寺焦竑易今名承恩寺在府城中三山街东明御用监王瑾故宅景泰间改宅为寺
　　古鹿苑寺在府城东南隅金陵驿旧为萧帝寺今石观音院也宋元绛重建鹿苑寺记云殿有圣像即山而成寺后有周处台佛殿前有郄氏窟旧传郄后化蟒于此今鹫峰廻光二寺世云是鹿苑寺旧址误也
　　鹫峰寺在府城中钞库街南齐为东府城梁为江总宅唐乾元中刺史顔鲁公置放生池东接青溪北通运渎宋淳熙间待制史正志移于青溪之曲明天顺间即其地建寺赐额曰鹫峰
　　廻光寺在府城中去鹫峰寺半里梁天监间剏明永乐间有廻光大士自西域至重建故名
　　普恵寺在府三山门外明永乐间为唱经楼天顺年重修赐额
　　封崇寺在府三山门内一名卧佛寺
　　国朝王士祯游金陵城南诸刹记【二十二日自乌衣巷出聚宝门遂造报恩寺寺即古长干明金陵八大寺之一也龙象钜丽甲诸刹登九级塔四望俯视金陵城阙旭日飞甍参差可见西瞰大江南望牛首祖堂如玉笏犀株东面蒋山紫云丹巘出没烟雾郁作龙蟠近眺秦淮青溪三十六曲才若一线艇子如惊蛱蝶儵忽往来大不盈尺云逢逢起腋下鸟俯其背忽忆唐诸公诗塔势如涌出连山若波涛所谓眼前有景道不得也僧言顺治戊戌雷起塔中塔震壊有田姓兄弟四人张姓者一人不用一繂一木数日而工成于最高栏楯上步立防龙飞鸟无以过殆防庄所称伯昏无人临百仞之渊背逡巡足二分垂在外为能外生死至人者耶天界寺在报恩东南人家沿溪居多以畧彴通出入数折得寺门松栝疎古篁竹幽邃后为凤山观转轮藏登毘卢阁阁前丛竹中有姚恭靖公碑又二碑皆记明初赐田之数碧峰寺者即唐褚遂良翠灵寺以碧峰禅师易今名师尝自言坐下当出三虎一彪盖荣公也洪武中师出使西洋今十八沉香罗汉犹是西域物万厯中崇川顾氏窃其一以祈嗣数见怪异还之乃已寺僧出正统十年赐藏经勅谕墨泽如新遂迤逦登高座寺秋草满庭阒无人迹遐想王谢庾卞之风为之慨然过梅将军庙庙祀晋豫章内使梅頥頥字仲真尝进孔传尚书者拜方景二公祠方祠旧在冈上古木末亭侧乔木数百章】
　　【国初邵某者来作令尽伐之亭与祠并圯今亭祠皆徙而北雏松数株殊失古意按景公陜之真宁人靖难时十二族并死事最烈从叔霁者以耕钓寄真州得不絶如线壁上阳羡朱君一诗颇竒今记于此慷慨誓死心不移欲死不死将何为欲挥豫让桥下剑欲操博浪沙中椎衣绯如火如衣衰懐刃如雪甘如饴疾行犯驾气何壮千秋万世当如斯诵之勃勃有生气可以亷顽立懦也考革除之际以身殉国者自勋戚大臣下至樵夫门卒之流凡数百人人才之盛古今无与为比虽功名如三杨不免射钩之耻得与诸公朽骨抔土争千秋万嵗之名哉王稌者方公之门人负骸骨葬聚宝山复辑公遗文为侯城集传于代亦文氏之王鼎翁云】
　　崇明寺在句容县东北隅晋咸熙中建名义和梁昭明太子书额宋太平兴国年改今额寺有浮图甚峻钟楼有赵孟頫手迹
　　兴教寺在句容县治东北晋咸宁间建
　　金华寺在句容县治东南晋咸康三年尚书令李邈舍宅造灵曜寺宋改今额
　　开福寺在溧水县南门外万寿桥西唐开元间建名天兴寺宋改今额
　　上方寺在溧水县西二十五里本古刹旧传为孙钟种瓜处钟富春人吴大帝之祖也早孤事母孝尝于此种瓜有三少年造钟乞瓜钟事之惟谨三少年指山下善地示之行数百步即化鹤去钟如其言后子孙果昌至今其乡曰思鹤乡
　　崇庆寺在溧水县东南八里梁大通间鸿鹤禅师在东庐山建道塲后至中山西建寺宋改今额建炎兵燬余枮桧二株
　　华胜寺在溧水县南三里旧在思鹤乡佛子墩宋乾道五年移寺额复兴于此
　　兴教寺在溧水县大西门外唐天复时剏
　　无想寺在溧水县南十八里杜城山麓唐武德时建宋时掘土得石观音像祀于后阁寺门外有古柏二株寺西有南唐韩熙载读书台
　　广严寺在溧水县北四十里唐天复三年剏明觉寺在溧水县西四十里唐咸通十年剏兴化寺在溧水县东北三十里唐大中时建名丰安寺宋改今额
　　妙果寺在溧水县东三十五里白鹿乡旧在安兴乡唐时所建也宋嘉祐三年移此
　　兴善寺在溧水县西四十里左山中旧传即黄初平牧羊处唐大顺中建
　　般若寺在溧水县南四十五里仪凤乡宋嘉熙三年建
　　大通寺在溧水县东北十五里梁大通九年建太安寺在溧水县东北三十里长寿乡唐天祐三年建
　　永寿寺在溧水县西北明万厯三十六年建保圣寺在高淳县东五里唐贞元中建名龙城宋祥符中改今额
　　禅林寺在高淳县东二十里唐咸通中建
　　龙化寺在高淳县南五十里唐咸通初建
　　显慈寺在高淳县西四十里唐中和间建名刘庄寺宋绍兴中改今额
　　飞来寺在高淳县西南三里相传明天啓二年中秋夜有铜像弥勒一尊端坐太平圩之东角因建寺名曰飞来
　　定山寺在江浦县东北三十里狮子峯下有泉出殿中亦名定山泉
　　石佛寺在江浦县东北十八里宋建炎中建东济寺在江浦县西三十里旧名汤泉院宋元祐中重建
　　接待寺在江浦县治西门外明洪武初建
　　长芦寺在六合县南二十五里宋天圣中建灵岩寺在六合县东十五里灵岩山上唐咸通中建
　　卧佛寺在六合县东北南唐保大中建
　　宝圣寺在六合县北四十里屏山之北元至和元年建有泉亦名宝圣
　　祗洹寺在六合县北五十里冶山唐开元间建卢龙观在府西北卢龙山与仪凤门相接明高帝克伪汉陈友谅亲树旌麾督战于此山及即位改为狮子山环以城建观其上
　　灵应观在府乌龙潭侧与石城门近宋名恩隆祠明正统间以祷雨有騐赐今额
　　洞观在府东方山之麓葛仙公白日飞升处吴大帝赤乌二年建唐贞观间并入岩栖观明重建洗药池錬丹井犹存
　　紫芝观在府钟山下
　　仙鹤观在府东北仙鹤门外汉时建
　　真观在府中和桥北明永乐十八年建
　　玉虚观在府东上方门外吴时剏唐保大间重建朝真观在府淳化镇东明正统间建
　　清源观在府城南雨花台侧宋建
　　栖真观在府南安德乡明正统间建赐额
　　佑圣观在府西江东门外明成化二年建
　　青元观在句容县治西南隅葛洪故宅梁天监中建
　　五云观在句容县华阳洞西五云峰下宋天圣中建
　　圣祐观在句容县大茅峰顶剏于汉宋淳祐中赐额
　　玉晨观在句容县大茅峰下旧传高辛氏时展上公于此得仙后周有郭真人巴陵侯汉有杜广平东晋有杨真人许长史梁有陶景唐有李元静南唐有王贞素俱在此得道梁为朱阳馆唐太宗时为华阳观明皇时为紫阳观宋祥符初改今额世称为茅山第一福地
　　崇寿观在句容县大茅峰之下华阳南洞侧晋任敦旧宅刘宋元嘉十一年始建坛宇齐建元初名崇元馆宋大中祥符七年勅赐今名【附】元虞集碑记【大茅山之下当华阳南洞之便门有崇寿观者本晋洞天馆主任敦故宅宋元嘉十一年路太后始建坛宇太始中庐陵太守孔嗣之重立以奉曲阿高士华文贤齐建元二年勅句容王文清仍立而主之名崇元馆武帝以太子时至焉唐贞观初勅改为崇元观有太极元年所树碑石完而文冺可识者左拾遗孙处悬文杨幽经书数字而已天宝七年李元静先生奉勅重修复民百家偹修葺宝厯三年主者有贺恩宝则因器物铭识而考见者也宋大中祥符七年勅赐今名大元至治二年句曲外史张君嗣真始来主之顾瞻方台近对南面左峰叠玉右引大茅之支而回合焉定録君授言大茅山下有泉水近水口处可立静舍陶隐居云近南大洞口有好流水而多石少出便平比有王文清居之则此观是矣乃叹曰山中馆宇自齐梁唐宋至于今代有増益求诸晋人之旧惟此与玉晨许长史宅耳而吾所治乃倾废隘陋特甚岂不在我耶于是度材鸠工更后堂为太元殿以复旧规象三茅君于中东为任华王李贺五君祠西为陶隐居祠充前殿基为道坛自制铭其上坛东为元武祠西为广恵祠后为文贤讲堂而前都门门外浚古津池尽受大茅南面诸原之水循池西南得昭明太子读书台台东有井曰福乡井福乡者因昭明道馆名也出诸榛莽着文刻石覆之以亭而岩洞泉石之胜近在百步内者皆按图表之可以观览泰定元年上清四十五代宗师刘君大彬朝京师授予始末俾为之次第焉张君吴郡人名天雨内名嗣真字伯雨别号贞居所着外史山世集三卷碧岩悬会録二卷又寻山志十五卷考索极精博云】
　　崇福观在句容县中茅峰西白云峰下初华阳宫道士王景温退居结庐于此宋绍兴间诏即所居建观
　　乾元观在句容县茅山大横山下梁天监中陶隐居剏郁罡斋天圣间改赐今额有观妙先生碑后阎希顔李彻度皆修炼于此
　　紫阳观在句容县大茅峰下崇禧宫左
　　太平观在句容县茅山侧即陶隐居华阳馆也宋元符中改今额
　　抱元观在句容县茅山柳谷泉旧名柳谷庵宋政和八年因陈希征修行于此赐今额
　　清真观在句容县茅山大罗源中宋政和中建绍兴间每嵗三月十八日四方道人会此时多鹤至谓之鹤会
　　香山观在溧水县城东北隅元时所建明嘉靖间学宫圯县令易观址建学移观于县治东
　　寻仙观在溧水县治东南仙坛乡梁建
　　白石观在溧水县治东南六十五里荆山中旧传卞和获玉之地有卞和塑像李白诗云白石分金井丹砂布玉田是也井仅三四尺投之以石则水上沸如珠
　　祠山观在高淳县治南元至元初建
　　寻真观在高淳县治北
　　万寿观在高淳县宝阳门外宋时建
　　玉虚观在江浦县浦子口
　　真观在六合县治西高冈之上宋隆兴初建慈应庵在府东麒麟门外龙潭大道
　　国朝康熙六年建
　　古林庵在府吉祥寺之左明万厯间律师古心创建
　　水草庵在府通济门外明万厯间建有放生池圆觉庵在府南驯象门明万厯年建律僧白斋燃指臂苦行拓修
　　济生庵在府石城门内西隅乌龙潭南　以上诸庵皆接众之所
　　隐仙庵在府城西北虎踞关侧相传宋陶景隐居于此故名明初冷谦诸真人多游此王思任有碑记
　　龙华庵在府城银鼎桥西康熙五十九年按察司葛继孔置地延僧宝光募建
　　孤舟庵在江浦县西门定山珠泉侧明万厯丁酉年建
　　朝天宫在府城西石城门内崇道桥北即吴冶城也晋为西州城刘宋为国学后废置总明观以居儒士寻以道者居之仍旧观名杨吴建紫极宫徐作记云冶城峻址西州旧宇卞忠贞之遗垅郭文举之故台宋元屡改额明洪武十七年重建易今名
　　洞神宫在府城淮清桥西宋景定间建元李孝光有记
　　真武行宫在府东南洪武门外旧为神乐观明初郊祀习乐之所
　　天妃宫在府狮子山下仪凤门外明文皇帝遣使海外遇飓风天妃现像防之奉勅建此有御制碑崇禧万寿宫在句容县茅山华阳洞南门之东唐王知逺师陶景得其道法见知于太宗贞观初置观居之元改今额赵孟頫书碑记
　　元符万宁宫在句容县茅山积金峰下宋嘉祐中蜀人王畧结庐炼丹于此后道士刘混康居之徽宗赐额
　　祠宇宫在句容县中茅峰西唐天宝中勅建紫竹林在府城北耆阇山麓明末颛愚禅师建祗陀林在府城西南隅凤凰街之南明末建径山雪峤天童五峰皆驻锡于此
　　三官堂在府城武定桥东明洪武中建






　　江南通志卷四十三
　　钦定四库全书
　　江南通志卷四十四
　　舆地志
</div>
    <div class="pagination">
<a href="江南通志_page133.html">上一页</a><span>...</span><a href="江南通志_page129.html">129</a><a href="江南通志_page130.html">130</a><a href="江南通志_page131.html">131</a><a href="江南通志_page132.html">132</a><a href="江南通志_page133.html">133</a><span class="current-page">134</span><a href="江南通志_page135.html">135</a><a href="江南通志_page136.html">136</a><a href="江南通志_page137.html">137</a><a href="江南通志_page138.html">138</a><a href="江南通志_page139.html">139</a><span>...</span><a href="江南通志_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
