<!DOCTYPE html>
<html>
<head>
    <meta charset="UTF-8">
    <title>畿辅通志 - 第 588 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 588 页/共 974 页</h1>
    <div class="content">

姚孙榘  桐城人进士以御史备兵大名政务简静而丰棱不可犯属吏无敢干以私者去后士民追思之
王永吉  髙邮人进士崇祯十四年任通州兵备道按地编丁按丁征徭民困以苏岁旱设法劝赈全活甚众擢山东巡抚去之日民为立祠
丁魁楚  永城人进士任大名道喜谈兵尤尚儒雅奖拔经生与部署行伍交治不懈吏畏民思后升巡抚顺天都御史
杨国柱  字廷石辽东人精骑射由百夫长不十年以军功佩镇朔将军印总兵宣镇以廉静慈恵为务崇祯十五年与本朝大兵战于松山以众寡不敌身被六鎗面中三矢死事闻赠恤赐祭建祠岁祀额曰旌烈
冯师孔  字若鲁原武人进士崇祯初由正定知府擢兵备道十五年监通州军事时都城戒严勤王兵四集往往杀良以冒功师孔按诸营冒者抵死自是良民得保首领寻命巡抚陜西流宼入城殉节死
朱之冯  字乐山宛平人天启乙丑进士崇祯末巡抚宣镇时流寇已破宁武之冯率众登陴设太祖位誓众死守检朱衣一袭授従官曰有不幸以此裹我贼入城左右拥之行之冯曰离此一步无死所矣乃易朱服南向叩首自缢死详见忠节
徐标  号鹤洲临清人天启乙丑进士崇祯末巡抚保定建言修练储备四事诏颁示所在举行

十七年闯贼逼郡遣人持伪牌至标大怒碎之斩其使部将谢嘉福暗与贼通刼标西迎标大骂不従至城西门交刃而死
金毓峒  字鹤冲完县人崇祯甲戌进士以御史奉命监军扼畿南要害乃驰至保定倡义誓众为固守计甲申三月城陷投古井死详见忠节时保定知府何复同知邵宗元指挥刘忠嗣皆死之并祀忠烈祠
朱廷焕  字中白山东单县人崇祯甲戌进士大名兵备道有政迹甲申三月寇急为书报父誓必死伪将军刘宗敏传牌谕降廷焕碎牌斩使集绅民固守发大炮击贼多死伤城破被执不屈死康熙四十三年知县金天定请建祠祀之
本朝
张存仁  字完真正黄旗世职浙江人顺治七年总督三省驻节大名剪榆园巨寇畿南以寜庚寅诏令考校守令文艺存仁躬莅各郡命题面试居官廉干者有一二语通晓即注上等否则文虽佳亦乙之监司请其故存仁曰我武臣也朝廷命我校文我第考实文有伪实难欺也众皆叹服康熙初崇祀名宦
李祖  字绳武辽东人顺治十一年任三省总督正定西山久为寇踞地险难于用兵祖谕井陉道陈安国入贼巢抚之渠魁髙三出就抚涕泣输诚卒为勇将畿北岁饥民多流亡多为道殣祖疏请安集并请免逃人连坐之令康熙二十五年崇祀名宦



苗澄  任县人旗籍顺治十八年由侍卫授启心郎厯佥都御史总督河务节制瀛海激浊扬清整肃部伍晋兵部尚书总制四川
朱昌祚  山东人旗籍康熙四年三省总督练习治体洞达民情凡所兴革不徇已私不执偏见人咸服其公明卒谥勤愍康熙二十五年崇祀名宦
王登聨  奉天人康熙初巡抚直隶和平镇静兴革悉当吏恪民懐与总督朱昌祚同以圈拨事获罪后一体
赠崇祀名宦
甘文焜  丰城人康熙初任直隶巡抚升云贵总督吴三桂谋逆抗节不従全家殉难
赠兵部尚书谥
忠果
金世徳  字孟求辽东鐡岭人康熙五年招抚闽海有功擢副都御史巡抚直隶周咨利弊有以纷更进者世徳曰民生安危视乎督抚大法小自廉民安物斯阜倘喜事邀功顾名思义谓巡抚何请设总理钱谷刑名两监司赋无逋冒狱鲜幽沈漳水滹沱桑干诸河皆洚流秋涨没民田八万畆有竒积年若征输世徳再疏请豁卒得捐除后以病请致仕奉
旨慰留力疾视事者二年及卒
予祭葬谥清恵崇祀名宦
于成龙  字北溟永宁州举人器识弘深操守廉介始仕州县即以逺大自期当滇黔用兵与当事战守机宜事多竒中厯任府道臬藩政绩显著康熙十九年升直隶巡抚奏免宣属水冲沙压田粮严禁下属雠讦上官恶习赈恤饥民核定驿站兵饷清保甲善侦缉盗风従此衰息商民咸安良

法善政后皆遵守
圣祖仁皇帝眷遇隆厚奏朝上夕
可
赐诗赐马赐金宠赉优渥后升两江总督其治一如抚畿
时卒谥清端两省并崇祀名宦雍正一年奉
特旨入祀贤良祠
格尔古徳  满洲人康熙二十一年任直隶巡抚明有为整法度举废坠事虽琐细必躬亲之而体自存畏懐兼至翕有同声卒谥文清康熙五十五年崇祀名宦
于成龙  字振甲奉天人由荫生任乐亭知县迁知通州以于清端荐升江宁知府转安徽按察使康熙二十四年巡抚直隶政严贵近有犯必绳以法厘剔蠧弊如改征狐皮折色免追浅夫工食停止灰车协运革除芝麻花绒杂派善政不可枚举任县水荒地数千顷产去粮存累民尤甚成龙据
知县王原祁申详为之
题请豁除民困以苏转河道总督三十七年复以总督
管直隶巡抚事民庆再来有大小于公之颂寻升兵部尚书兼右都御史总督河道卒
赐谥襄勤康熙五十年
崇祀名宦祠
郭世隆  奉天人康熙二十九年任直隶巡抚立身廉洁处事镇静严以惩贪猾寛以安良善属吏奉为楷式督州县建义仓买榖备赈未雨绸缪功施尤伟升云贵总督去至今民追思之
李光地  字晋卿安溪人康熙庚戌进士由兵部侍郎督学三辅以经术励士子文体一轨于正巡抚直隶正身率属畿内诸河悉由天津入海下流壅塞水多溃决光地次第经理引浑河别従柳岔口出筑子牙河堤使滹沱不得横溢弃土尽为沃壤马厂经界与民地相错奉



命遣八旗都统会勘光地以方田少广法筹之一夕定疏请以地给民输其税田赋以清升太宰拜大学士
卒谥文贞崇祀名宦雍正十一年奉
特旨入祀贤良祠
魏象枢  字环极蔚州人顺治丙戌进士康熙二十一年以刑部尚书巡察直隶民瘼官箴亲为询
访纠贪吏除悫恶雷厉风行畿内肃然天语慰劳褒嘉至再卒谥敏果崇祀名宦传详人物雍正
十一年奉
特旨入祀贤良祠
熊伯龙  字次侯汉阳人举顺治己丑试第一提督顺天学政崇尚实学厘正文体丹黄甲乙手自评定鉴别精当苞苴不行士风为之振起卒祀名宦
许汝霖  海宁人进士康熙年以礼部侍郎督理子牙河务有筑堤浚河功居民徳之祀青县名宦祠
宋文运  南宫人顺治乙丑进士康熙年由光禄卿升顺天府尹杜请谒絶交际事有不便于民者革除殆尽畿甸肃清进刑部侍郎卒谥端悫崇祀顺天府名宦传详人物
赵良栋  寜夏人康熙十二年任天津总兵整什伍勤简练严以一号令诚以待士卒精熟阵法乘机决莫识其谋望重海内累官四川总督加兵部尚书卒谥襄忠祀天津名宦雍正十一年奉
特旨入祀贤
良祠
丁思孔  字秦岩沈阳人顺治壬辰进士康熙八年任直隶守道出纳平准吏胥不能为奸时东南用兵供亿浩繁思孔躬自措办絶不扰民礼待绅士恤行户恵卒伍尤多善政擢江南按察使

朱弘祚  髙唐州举人康熙二十四年任直隶守道捐俸拯荒刋由单平盐价旧有狐皮梨板累民力为请免民尤徳之祀名宦
邵嗣尧  字子昆猗氏人进士厯任柏乡清苑二县俱以廉能著称康熙三十年升守道清介持躬
苞苴杜絶僚吏肃然奉法
特擢江南学使卒于官祀名宦
蒋三捷  辽东人岁贡生顺治元年由户部郎任通州兵备道性威严奸胥气慑每月朔望赴城隍庙讲乡约六则官师生儒及里老子弟次第立左右跪罪囚于庭前听讲讲毕有罪者扑治寃抑者辨释人服其称其廉云
甘文煃  丰城人贡生顺治初任顺广兵备道时天下初定民心惊扰抚鞠备至安如承平后殉难郧阳郡人遥祭为之失声
陈维新  奉天人顺治四年任昌平兵备道居官有恵政时渤海盗起捕者株连及州维新力为昭雪民赖保全为立生祠
徐永顺  辽东人顺治六年为天津道时议剿洗静海诸邑永顺力保天津无贼全活者无算
涂廓  辽东人任河南河北兵巡道驻磁州顺治六年寇陷隆平延及武安廓率亲军剿捕马蹶
阵亡麾下苏某亦力鬬死事平
赠光禄寺卿于州北五里铺建祠祀之
宋琬  字玉叔莱阳人进士顺治十四年任永平道性明决遇事立剖奸宄敛迹境内肃然修学宫及名宦郷贤两祠又修乐器以光祀典辑府志以备文献



韩玙  字六一沁水人进士顺治十六年任易州兵备道廉静公敏下车徧诣乡士大夫家咨询民间利病言者或涉偏私能一一识别施行尤有要领在任二年丁内艰去民送至固闗
钱世清  字生一钱塘人贡生康熙四年任永平兵备道性寛而敏莅任数年百废具饬
耿介  登封人进士康熙初由翰林外补大名道澹泊宁静卓有风轨痛革陋弊苞苴不行吏畏民懐未久以忧去父老走送数百里
梁忠  辽东人康熙初任大名道察吏抚民寛严适中恩被三郡誉达四方
薛柱斗  延长人拔贡生康熙九年任天津道廉以率属寛以恵民津门为兵民错处奸宄杂沓之所绥靖得宜境内帖服
崔谊之  字老山平度州人进士康熙十年任通永道性寛和治政明决鞠谳不阿不徇馈送悉屏絶之时以廉静闻
杨维乔  宁海人康熙十九年任口北道庚申岁歉力请蠲赈壤接云中有豪势贩畧妇女越境者严禁之存周备保全甚多
宋荦  商邱人康熙二十二年任通永道爱民礼士着有政绩厯升江西巡抚调抚江苏在任十八年吴民徳之晋吏部尚书
王隲  福山人康熙二十五年任口北道旗丁利民地可种烟控部差员查丈隲力为详请民不失业迄今颂徳官至户部尚书

曹首望  丰润人康熙年由礼部郎出督通恵河道筑堤挑浅蓄泄得宜漕艘商船均无阻滞在任三年堤岸无冲决之患民利赖之
黄世发  贵州举人康熙五十年任肃宁知县恵爱在民舆情感戴厯升营田观察使巡厯劝导善于其职后以病卒官囊槀萧然不能归榇兼有肃宁任内积欠未完雍正九年六月奉
特褒将所欠豁免令督藩
佽助俾得扶榇而归



钦定四库全书
畿辅通志卷六十八
名宦
顺天府
</div>
    <div class="pagination">
<a href="畿辅通志_page587.html">上一页</a><span>...</span><a href="畿辅通志_page583.html">583</a><a href="畿辅通志_page584.html">584</a><a href="畿辅通志_page585.html">585</a><a href="畿辅通志_page586.html">586</a><a href="畿辅通志_page587.html">587</a><span class="current-page">588</span><a href="畿辅通志_page589.html">589</a><a href="畿辅通志_page590.html">590</a><a href="畿辅通志_page591.html">591</a><a href="畿辅通志_page592.html">592</a><a href="畿辅通志_page593.html">593</a><span>...</span><a href="畿辅通志_page589.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
