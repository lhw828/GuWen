<!DOCTYPE html>
<html>
 <head>
  <meta charset="utf-8"/>
  <title>
   治河奏绩书 - 第 9 页/共 12 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   治河奏绩书 - 第 9 页/共 12 页
  </h1>
  <div class="content">
   零二分　四尺三　十三两九钱二分　四尺四十四两八钱五分　四尺五　十五两八钱一分四尺六　十六两八钱　四尺七　十七两八钱二分　四尺八　十八两八钱七分　四尺九　十九两九钱五分　五尺木二十一两零六分
　　徐属各色料价　襍草毎束六觔价三厘　苇每束二十觔价一分　蔴每觔一分六厘　草绳每套九觔价一分
　　邳睢各色料价　草每束六觔价二厘六毫
　　余与徐属同
　　扬河防各色料价　红草每束二十五觔价一分五厘稻草毎束二十五觔价一分二厘五毫　江柴每
　　束百觔价八分　黄蔴毎觔价一分二厘　白蔴毎觔价一分八厘　石灰毎石价二钱　糯米每石价一两　缆柴每担价一钱　稻草防每条五觔价二厘五毫　每砌旧石一丈工价三钱　每砌砖百块工价三分　每灰一石用糯米五升　每砖一块用石灰二升　毎砌石一丈用石灰【阙】　钉每觔价三分煤炭一石价三钱　每砖一块价一分三厘　灰筛一面价二分　灰箩一只价五分　木匠每名每日食米一升五合
　　山盱山清山安三防各色料价　埽柴每束三十觔价二分二厘　红草毎束十觔价六厘　防柴毎束三十觔价二分七厘　□蔴每觔价一分四厘四毫刘淳荡柴山阳县产柴每束三十觔价一分七毫刘淳采运各工红草毎束十觔价三厘　防樟叶每百觔价五钱三分九厘二毫六丝　石灰每石价一钱四分四厘　芬草每觔价三厘　钉每觔价三分芦蓆每片价一分　灰筛毎面价四分　木掀每
　　把价六分扫箒每把价八厘
　　宿桃二防各色料价　草毎束六觔价二厘六毫
　　余与徐属同
　　又竹价　九寸圆　五分八厘　一尺　七分一厘一尺一　八分五厘　尺二　九分二厘　尺三一钱零五厘尺四　一钱二分六厘
　　修船则例
　　修造大栁船　三年小修银二十两　五年大修银三十两　八年折造银五十两
　　大浚船　三年小修银八两　五年大修银十二两
　　八年折造银十八两
　　中浚船减十之一五
　　小浚船减十分之三
　　未到年限损坏着船头赔修如遇真正暴风漂没夲船头赔十分之三通幇赔十分之七
　　运石工价
　　吕梁王家山采下石块浚船运至宿迁交卸每丈一钱四分　大古城交卸每丈一钱六分　清江浦王家营交卸每丈二钱四分
　　大谷山采下石块浚船运至宿迁交卸每丈一钱七分　大古城交卸每丈一钱九分　王家营交卸每丈二钱七分　石匠凿砌石块不论双单料半每丈给银八分　竹杠每条二分　小竹每根三分　灰筛每面二分　灰箩每只五分
　　二十年奏销大工
　　山盱防各减坝　大河砖毎块银一分六厘　单料而石每丈九钱五分　料半青面石每丈一两四钱二分五厘　石灰每石一钱四分四厘　石匠凿锭眼每个五厘　钩眼每个三厘　石匠凿光石连砌每面石一丈给银一钱五分　每石一丈不论双单料半牵用石灰一石　每塼一块用灰升半　油灰每觔一分　钉每觔三分　桐油每觔五分五厘　生铁锭每觔一分四厘　真火灰每石二钱八分八厘　熟铁锔每觔五分　竹篾每觔一分二厘　黄蔴每觔二分　酱每觔一分五厘　硪肘每付八分　煤炭每石二钱五分
　　山清外河防减坝
　　杨桃藤每觔六厘　做三和土每方用火灰三十石黄土一百筐杨桃藤六十觔　余料与山盱防同
　　宿桃大工料价　做双料青面石每丈一两八钱　大砖每块一分二厘　石灰每石一钱六分　熬汁荒柴每石银二分　生铁锭每觔一分四厘　铁锅每觔五分　钉每觔三分　擡石铁绳每条十五觔价七钱五分　檀木撬植每根七分　铁掀每把一钱木掀每把六分　扫箒每把一分五厘　煤炭每
　　石三钱　撁钻皮条每条一分　云硪每架三钱五分　锅铁每觔一分五厘　黄蔴每觔二分　黒煤每觔四分　矾红每觔五分　水胶毎觔八分　桩手每工五分　竹笆每片用匠一工　芦笆毎四片用匠一工　籖桥八根用匠一工
　　闸式　墙髙三丈用一尺二寸寛一尺二寸厚双料石二十五层五层用里石七路　四层六　又四层五五路　四层四路　四层三路　四层二路






&lt;史部,地理类,河渠之属,治河奏绩书,卷二 &gt;
　　里石一千九百八十丈【俱用一尺二寸寛一尺二寸厚】河砖七万九千二百块【一尺二寸长五寸濶四寸厚】顶墙石马牙桩一千八百段【用尺五六木六百株一木三截每丈用桩三路每路二十段后又添一路共四路】顶里石梅花桩三千九百六十段【用尺四五木九百九十株一木四截每丈用梅花桩十一路每路十二段】底石六百十四丈六尺八寸【九寸厚一尺二寸寛料半毎丈用梅花桩十八段】顶底石梅花桩一万一千零六十四段【用尺三四木二千七百六十六株一木四截】火灰三千四百九十四石六斗八升【每石一丈用灰一石】糯米二百零九石六斗八升【每灰一石用糯米六升】熬汁柴六千二百九十束【每束三十觔】前后锁口共用三和土二十八万【三尺深三尺】铁锅一千八百个【每个重一觔】铁锭一千八百四十四个【每个重四觔】熟铁条九根共六千三百觔【每觔四分】
　　天然闸　砂碛一方【四钱】　碎石一方【九钱五分】　单料一丈【五钱】　双料一丈【一两】　凿光五面见线石【每丈一钱五分】

　　治河奏绩书卷二
&lt;史部,地理类,河渠之属,治河奏绩书&gt;
　　钦定四库全书
　　治河奏绩书巻三
　　总督河道兵部尚书靳辅撰
　　奏议
　　题为河道敝壊已极等事康熈十六年九月十六日准工部咨开工科抄岀和硕裕亲王等防覆工部等衙门覆总河靳　题前事等因康熈十六年八月二十六日　题本月二十九日奉
　　防河道闗系重大应否缓修并防议各本内事情着总河靳辅再行确议具　奏钦此钦遵该【臣】防得【臣】以谫劣庸才荷防
　　皇上不弃擢为河道总督到任之后遍阅情形广谘博询具疏力请大为修治并将经理事宜分疏条奏但其间需费浩繁而河库无几不得不谬议设处钱粮三欵又因一时不能应手复陈直省豫徴之法以济急需今　廷议谓军兴饷绌并未豫徴不便准行并用夫太多若派募隔省恐不肖官役借端扰民亦未可定请
　　勅【臣】先将要之处酌量修筑坚固无致误漕俟事平之日照【臣】所题再行大为修治等语防
　　皇上以河道闗系重大应否缓修
　　命【臣】再行确议【臣】伏诵
　　纶音不胜愧感葢【臣】身任总河之职而识虑短浅不能确筹善策使运道立通民生由拯以仰慰
　　皇上已饥已溺之懐反
　　皇上宥其疎庸更令确议此【臣】之所以愧感无地也因思军兴饷绌并未豫徴并夫隔省恐不肖官役借端扰民等语此真　廷臣恪遵
　　皇上轸念民生困苦至意【臣】敢不一一仰体谨于各疏内随时确酌另为议请至于先将要之处酌量修筑坚固无致误漕等语此则　廷臣深知司农仰屋之艰既不便于豫徴不得不议暂缓也然【臣】反复筹维再三勘阅上歴桃宿邳睢灵璧以至徐州下而山清安东经云梯闗各套港以达海口复阅洪泽湖一带并髙邮寳应江都泰州以及安丰河垜等各凡江南州以北黄运两河并黄河之南北两岸运河之东西二堤【臣】莫不亲行遍歴详加体察以【臣】目之所见耳之所闻合之舆情参之往籍有断防难以议缓者【臣】知之既切又何敢泄泄从事以贻将来无穷之害乎【臣】请再将黄河水势并河底淤浅情形不避烦渎为我
　　皇上一一陈之夫黄河发源昆仑其流最远自歴龙门合陜豫之水而益见奔腾又东至骆马湖口更加东省运河山泉诸流而势愈难待又东南至于清口防合全淮而弥漫滔天矣似此滔天弥漫之水非海无归然自清口歴清江浦云梯闗以至海口尚有三百三十里之遥其中非得寛深广大之渠受其来而听其去安能使之畅流无阻也【臣】闻顺治年间河道未壊之时清江浦以下之河身深二三丈至五六丈不等寛二三百丈至六七百丈不等广大如此是以虽遇伏秋水涨足以有容而不至于泛滥乃今日清江浦以下之河身深二三尺至五六尺不等寛十二三丈至十八九丈不等逼窄如此是以即使霜降水消亦难承受而每至于冲溃也【臣】请将今者寛深之数牵算而合较之深二三丈至五六丈牵算计深四丈深二三尺至五六尺牵算计深四尺昔四丈而今四尺是前此河水之深十倍于今日也寛二三百丈至六七百丈牵算计寛四百五十丈寛十二三丈至十八九丈牵算计寛十五丈昔四百五十丈而今止十五丈是前此河身之寛三十倍于今日也以十倍与三十倍合算之是今日受水之河身仅有前此三百分中之一分耳夫黄淮之水自若也伏秋之涨仍然也而其入海之路竟淤去三百分中之二百九十九仅存一线其何能容于以知各处之漫冲渍溢诚势所必至者也不惟是也自臣于本年四月初六日到任之后目击清江浦以下三百里河身浅窄情形而清江浦以上深虽不过丈余寛则尚有百余丈及二三百丈不等也乃自七月十八夜杨家庄遥堤溃决之后一路渐渐淤浅【臣】亲乗小艇遍阅河中自清江浦以上歴清口并清河桃源两县以至杨家庄前通计一百七十余里其向之深丈余者今则止深二三尺至五六尺不等矣向之寛百余丈至二三百丈者今则止寛十余丈至二三十丈不等矣虽此系新淤之土不难刷开然下流不通将令刷归何地即今【臣】若欲照　廷臣议先将要之处酌量修筑则必以急堵杨家庄决口为首务以其为漕艘必经之地现在淤浅难行也殊不知清江浦以下三百里乆淤之河未经疏通即使杨家庄闭合龙门不旋踵而他处又必告溃况清江浦以上至杨家庄业已尽行淤浅哉如将下流河身及早挑浚深通然后极力堵塞杨家庄决口则龙门闭合之后河流入海有途一百七十里新淤可以渐渐刷开故道可复漕运亦可无误若不挑浚下流而但议堵决则水至无归不特徒费钱粮徒劳民力此一百七十里新淤断防不能刷去必且更于杨家庄以上徐邳睢灵地方另行溃决决口移上一里则河身多淤一里将见东豫二省频告水灾而骆马湖以下势必全无运道矣此【臣】之所以力请大为修治也况及早兴修约费银二百余万荷
　　皇上齐天之福数年之间或得告竣则田土尽出赋税可增民生亦可望其乐业安居粮运亦可使之遄行无阻若不急为大修则年年堵决岁岁挑河恐所费之数亦不下二百余万而河道愈壊漕运愈阻【臣】受溺职之罪固不足惜其如民生　国计何哉此【臣】之所以力请修治而断断不敢议缓也不惟是也【臣】前题八疏内应修工程固属防不可缓更有【臣】前疏未尽事宜亦必须急为并举方称万全葢【臣】前题八疏原止就原任工部尚书【臣】冀如锡等条议疏内所开工程建议修筑其【臣】疏较部【臣】等疏内増估者惟云梯闗外挑河筑堤一工耳至于南岸白洋河以上北岸清河县以上则原未议及惟于第八疏内将其间或更有应损益増减及一切未尽事宜有勿庸渎
　　听者容【臣】竟自举行有必当上
　　闻者容【臣】随事入
　　告等语　题明在案也今【臣】亲加详勘南岸遥堤自白洋河宿迁县境超上歴邳州睢宁灵璧以至徐州共计程二百八十里其堤内田地较之堤工俱低九尺一丈及一丈一二尺不等而堤外淤滩则较之堤工止低三四五六七尺不等甚有淤滩与堤顶相去尺许及竟与堤顶平者今岁伏秋水涨直上堤顶虽防印河官竭力于堤顶之上督夫挑土暂为搪防然不过加四五尺寛一二尺髙于子堤一段耳万不能恃以捍御洪流也且又有堤外乆停积水堪敌黄河黄水不能侵入其未经淤髙之处则又一汪洋清波千顷每遇大风鼓浪将旧堤积渐撞击莫不剥落坍残仅存数尺北岸遥堤自清河县起上歴桃源宿迁邳州睢宁以达徐州共计程四百里内清河至宿迁一百六十里系漕艘经行驿逓飞驰之地堤工尚寛及至骆马湖而上除近山之处原未筑堤外凡现在之堤悉皆残缺不堪其中虽无堤顶与河滩相平之处然堤顶较之内地俱髙八九尺一丈不等而较之外滩不过髙四五六七尺不等且亦有积水侵堤甚至两面皆水日受汕击之患者内如徐州之花山张家楼一带原属岗阜之地近因河底垫髙士民条议创筑堤工拦水乃工程未竣而洪流骤至业已冲成大缺其水从东北直注出骆马湖之后将运河猫儿窝一带渐渐淤垫以上情形俱【臣】亲身经歴竚立徘徊往来相视目击危险之状不禁心胆皆悸是以不得不并请急修虽骆马湖以上非漕艘经行之地殊不知南岸一决其水必由邸家白鹿等湖漫过归仁堤助洪泽湖滔天之势撼击髙家堰髙良涧等一带堤工各堤势不能支必至决裂即或堤工坚固如铁不即溃决亦必从顶漫过直冲运河之堤由清水潭下淹髙寳等七州县田亩嗣此淮流仍旧旁泄不能助黄刷沙清口以下黄运两河仍必淤垫此骆马湖以上南岸不治必壊运道之情形也北岸一决其水必由骆马湖之后横冲邳宿运河将河底并骆马湖底积渐淤髙嗣此东省山泉诸流不能畅行一遇伏秋水涨则济宁鱼台嘉祥钜野滕峄等州县之田畆必至淹没运河堤工亦必至于冲溃此骆马湖以上北岸不治必壊运道之情形也至于黄河上流有决则下流必淤故骆马湖以下至清口一带攸闗运道之黄河必得骆马湖以上无旁泄之事方能深通是以凡此两岸危险情形均当逐一亟为修治也合而计之清江浦以下之河身不挑堤岸不筑不用铁埽箒等器设法加浚河身并浚海口则黄淮无归黄运两河并髙家堰一带之各堤岸处处皆可冲漫见在决口虽大费钱粮堵塞坚固而此塞彼冲终归无益下流既挑浚疏通矣而清口以上烂泥浅一带不挑引河则淮流不畅湖水不能速下髙堰一带之堤岸尚属堪虞烂泥浅一带既挑引河矣而下自清口武家墩歴髙家堰髙良涧以至周桥闸一带残缺之堤不行加幇髙厚并不筑翟家坝之堤堵塞大小三十四处决口及成河九道之处则淮水旁分刷沙不力黄水必仍内灌而两河必仍淤垫是以今日治河之道疏下流幇堤岸堵决口皆属至之工诚缓一不可者也至于山清髙寳一带运河必须深挑以通重运此又不待言者矣摠之下流既疏残堤既幇决口既堵则淮水可使径行趋海然后并堵杨家庄决口急挽黄流使之赴清口防淮则故道可复河既复故而并将骆马湖以上两岸卑薄残缺之处逐一修治再行设兵防守之法庶或可保永远而不至于徒费钱粮徒劳民力也【臣】谨将各本内事宜逐一详加确议分疏　题覆贴黄难尽伏乞
　　皇上俯将防【臣】各疏防语概赐全览
　　勅部速议施行
　　题为敬陈经理河工事宜第一疏事窃【臣】防得今日治河之最宜先者无过于挑清江浦以下河身之土以筑两岸之堤【臣】前疏已偹陈之矣惟是募夫一节如工程稍缓量用人夫数万名者不难就近招募然【臣】前疏因恐水涨无归又生他变欲于一二年间将两河工程概图完竣是以挑浚黄河之夫议每日用至十二万有竒之多尚有其余各疏内挑浚幇堤堵决各工所需人夫每日亦不下七八万摠计每日用夫二十万念淮扬附近断不能有如许多夫应募故不得不将挑浚黄河之夫议令江南隣属并河南山东协募也今　廷议谓远各省恐不肖官役借端扰民请
　　勅【臣】酌量设法就近募夫不致误工等语【臣】思道逺工长不肖官役借端扰民之事诚难保其必无然就近召募则断不能取齐若仿照旧例多加工食以鼓舞招徕之则动须增费数十万两从何设处且使即加工食淮扬被水已乆困苦灾黎除死亡卖身之外其逃散四方者一时不能聚集应募者少必至误工【臣】反覆筹酌更得驴驼代挑之法凡下锹掘土并夯杵成堤俱用人夫其往来运土则以驴驼约可省夫一半并原限二百日完工者改为四百日完工则前拟每日用夫十二万有竒者今止须用夫三万余名并驴三万余头足矣又其余各工每日亦需夫七八万其间但有可用驴驼以省人力之处容【臣】随时斟酌而行则需夫不至太多可以仰遵　廷议就近设法召募济工矣至所需驴头容【臣】竟动钱粮行济东兖开归等府价买解淮济用统计南岸至白洋河歴云梯闗至海口北岸自清河县歴云梯闗至海口挑河筑堤工程其所用人夫工食驴头草料以及一切诸费容【臣】设法节省总于原题第一疏内所估需银数内期于足用惟是驴头等项一切俱不民而尽属官买则其间料理之烦更多数倍【臣】再四思维必须将【臣】第八疏内所议守堤官兵豫为设立责令照管夫驴督率夯杵在伊等即系将来守此堤工之人自能尽力以图坚固更为一举两得之道若夫两岸遥堤【臣】原题面寛三丈底寛七丈髙一丈二尺每堤一丈用土六十方然【臣】又各处阅歴细察情形遥堤固属必需而缕堤尤不可少葢黄河流急则沙行流缓则沙垫而河身窄则流急寛则流缓今莫妙于筑缕堤以束水而以遥堤并加筑格堤用防冲决使守堤人等尽力防防缕堤设或大水异涨即有漫冲亦至遥堤格堤而止自不至于夺河成缺该守堤人等随将缕堤仍旧筑起为工亦易【臣】请将原估筑遥堤之土六十方分筑遥缕二堤并量增格堤其缕堤顶寛二丈底寛六丈髙六尺每缕堤一丈用土二十四方遥堤顶亦寛二丈底亦寛六丈髙八尺每遥堤一丈用土三十二方二共用土五十六方较之原估每丈余土四方或隔五七里或隔十余里即以所余之土再筑格堤一道格堤顶寛二丈底寛六丈髙五尺以上各堤均令守堤人等一并加意防防并将各堤逐年加幇务极髙厚可也再查南岸白洋河以上至徐州一带堤工长二百八十里北岸清河县以至徐州一带堤工长四百里其间残缺危险在在皆然断须急为并治至于治之之法【臣】筹维再四若徒加幇遥堤则既不能束水而又无重门之障良非至穏之着莫妙亦于近河去处加筑缕堤并量筑格堤以为外藩其残缺遥堤亦即一体加幇髙厚方称万全也惟是工程浩大既不能多用民力亦不敢全动官银除【臣】先经严行各该州县速拨民夫加幇旧堤俟详至务令一律加幇外其所议加筑之缕格二堤必须动支钱粮募夫兴举者也至此项堤工凡在骆马湖以下者俱照白洋河以下之式缕堤筑顶寛二丈底寛六丈髙六尺每堤一丈用土二十四方两岸共计二百里约长三万六千丈用土八十六万四千方又应筑格堤约七千二百丈顶寛二丈底寛六丈髙五尺每丈用土二十方共用土十四万四千方骆马湖以上缕堤格堤俱筑顶寛二丈底寛六丈髙五尺每丈用土二十方南北两岸除骆马湖水占之处不必筑堤外其余约长四百六十里计应筑缕堤八万二千八百丈格堤一万六千五百六十丈二共九万九千三百六十丈计用土一百九十八万七千二百方以上两岸缕格二堤通共用土二百九十九万五千二百方毎方止以用夫三名计银一钱二分科算共需银三十五万九千四百二十四两此系又议加增之欵亦统于第六疏内措处应用如此则人力既尽自可少意外之虞矣至于管工等官所管工程坚固合式与否其议叙议处之处容【臣】于第七疏内一并确议　题请伏
　　睿裁
　　题为经理河工第一疏内未尽事宜事窃照河道敝壊已极防
　　皇上轸念生民昏垫之苦准动正项钱粮
　　命【臣】大为修治【臣】虽至庸至劣敢不仰体
　　鸿慈竭尽驽骀以期得当惟是其间一切事宜较之【臣】题原疏有应损益增减者除微小事宜【臣】俱仰遵廷议竟自举行外所有必须入
　　告事宜【臣】敢不具疏　题明至此番　题明之后或仍有应损益增减者【臣】又当随时随事据实入
　　告者也查黄河堤工髙寛丈尺【臣】原　题估疏内开黄河南岸自白洋河以下北岸自清河县以下各至云梯闗止通筑遥缕格堤遥堤髙八尺缕堤髙六尺格堤髙五尺南岸自白洋河以上北岸自清河县以上各至徐州止俱筑缕格二堤其在骆马湖以下者缕堤髙六尺格堤髙五尺在骆马湖以上者缕格堤俱髙五尺俱系面寛二丈底寛六丈等因此不过举其大畧也其间损益增减之处原应临期斟酌今【臣】屡歴河干反覆详勘有顶冲之地旧遥堤贴近河身不能又筑缕堤应即以旧堤为缕堤而于旧堤之外另筑遥堤以为重门之障其费倍于缕堤者有地势甚洼情形颇险不便照原估髙寛尺寸必须多费土方者有地势稍亢情形不险不必照原估髙寛尺寸可以节省土方者摠之危险之处【臣】不敢茍且图省惟有加意用工以防意外之虑然以所费繁多又不得不于平坦无虞之处力求节省以此补彼通融儧筑务期有济耳又挑土人夫工食数目【臣】原疏开南岸白洋河以下北岸清河县以下毎土一方分别逺近牵算给银一钱六分即以挑河之土运筑成堤等因皆系查照往例土方工食酌估者也殊不知往例多系垒土成堤而未尝实事夯杵是以取土一方即可成堤一方今【臣】立定规则以上土五寸为一层将第一层夯杵筑坚然后再上第二层之土一例加夯逐层逐寸彻底夯杵并用石硪打平以期坚实永保乆逺每取土一方仅可筑堤六分及六分有竒不等【臣】亲行徧试莫不皆然今若照取起之土算给工食则人夫可以糊口应募自多然用十分钱粮而所筑之堤止六分有竒不特与原　题丈尺不合而堤工卑薄难免冲漫之虞若照筑成之土算给工食则十夫工程必须人夫十五六名始能筑起各夫难堪赔累往往潜自散去及再行召募而任呼不应贻误匪轻【臣】虽给与驴头俾代人力而各夫以不谙喂养且知　廷臣有工完变价之议诚恐不时倒毙不无赔偿之累是以不肯领给【臣】即行东豫各处停止购买其有购到者俱经发还矣【臣】复思得车运之法随造小车试騐每夫十名给车二辆可以省夫一二名而造车之费每车止用银四钱五分【臣】即动支钱粮分头儧造土车万余辆散给各夫各夫既免喂养之烦又无赔偿之虑是以纷纷领用然以十夫而领两车仍不能筑起十六夫之工程夫头人等往往告苦求增工食【臣】廵阅堤工各夫环跪而呼谓从前筑堤并无此番夯杵之工从前领银十二两于附近取土一百方便可成堤一百方今领银十二两遵奉于附近二十丈以外取土一百方如式筑作必得添夫二十名专事夯杵打硪即添夫夯硪而所取百方原土仅筑成六十方堤土且阴雨之日难施畚锸防防小民安得赔垫一半若不增给断难再筑等语【臣】屡为亲试事属真情复制三寸围圆铁杵一根将新旧各堤杵隙盛水逐一试騐旧堤处处皆漏新堤十处之中有七八处不漏仍有一二处渗水【臣】察其根由或系沙土或系夯杵不到所致也因念前此河堤之易于溃决者寔缘土松所致况见今如此逐层夯筑而以杵隙盛水之法试之尚不能全然不漏何敢不竭力督夯以期坚固【臣】反覆思维往来察度宿桃山清安五县人力弱而工程多人力弱故挑土少工程多故募夫难此五县筑堤土方必须免其逺运止合于附近离堤二十丈之外取土晴明便于力作之日按土方给银阴雨难施畚锸之时每名量给食米柴菜银一分二厘以资糊口将原估银一钱六分扣留一分为制造土车夯杵石硪锹锄等项并给各夫阴雨食米柴菜之资其余一钱五分为筑成堤土一方之工食各夫既得土车之用而阴雨又免枵腹且复量为增加自不至于裹足不前至徐灵睢邳一带人力稍强而工程较少应量减一分照一钱四分一方科算至于阴雨难施畚锸之时亦一例给与食米柴菜之资可也惟是逺运土方原为深挑河身起见今俱改为附近取土非【臣】置河身于不问也【臣】往来相度如清河北岸等处必须挑挖引河者除相机挑挖外其余俱用铁扫箒揭沙乗流浚深河底之沙似乎有济且较挑河之费所省实多前此重运经通宿桃之时已获小效今【臣】见委监理官王兴元等雇募夫船各给铁扫箒五百枚分工揭浚倘得将见在数尺深之河底浚深至二三丈则水自归漕而河复故矣其浚河船只与其常川雇觅不若多造官船同是动支钱粮而原船仍在可为守堤兵丁平时浚河运料之需且守堤兵丁必须每十名给船一只【臣】原疏止造二百九十六只实属不敷必须添造三百余只始可足用是以多造官船诚一举两得之事也至添造浚船约需银一万余两而雇募揭浚黄河水手縴夫约需银四万余两俱于【臣】原　题敬陈经理河工事宜各疏内通融节省应用不复更请钱粮以上各项除【臣】见在举行外相应随事　题明伏乞
　　皇上睿鉴施行
　　题为　题明经理河工第三疏内未尽事宜事窃照【臣】先因髙家堰髙良涧等处临湖一带堤岸残缺单薄危险异常【臣】往来相度必须将残堤逐一加幇髙厚然后次第堵决庶免已塞复冲之患等因于敬陈经理河工事宜第三疏内　题估在案查此等堤岸原髙六七尺不等【臣】估一概加髙三尺共髙一丈并外筑坦坡内筑陡坡今髙家堰石工五十余丈已经一律加髙其髙良涧板工五千余丈亦经改为小埽桩土见在督夫挑土尚未修竣惟是武家墩决口一处髙家堰石工决口七处虽经堵完而髙良涧板工决口二十六处止堵完十六处尚有大小决口十处未经堵塞并翟家坝成河九道之处全未动工计淮水之下清口者不过十分之五耳而已成一片汪洋清波万顷之势目今运河内湍流直防急溜非常幸頼今春将挑河之土幇筑寛堤仅免意外之虑然扫湾之处塌卸甚多见檄该管道防印河各官分头抢救至黄河自清江浦以下出漕四漫亦委监理各官或用铁扫箒揭沙之法乗流疏浚或督催夫役抢筑堤工至于髙家堰一带石工五千五百余丈原髙七尺者今水与堤平将【臣】原疏所称可筑坦坡之三千八百余丈俱被水占堤根其所恃以捍此滔天之水者惟新加之三尺土堤耳淮水仅来一半而其势之汹涌已至于此若今岁秋冬来年春月再将髙良湖未完决口十处并翟家坝成河九道之处尽行堵筑则来岁伏秋湖水益涨大为可虞【臣】反覆筹维坦坡既不能速筑必须将髙家堰石工加髙三尺与新加土堤相平然后另加土堤三尺共髙一丈三尺至于堤里原止估筑陡坡一丈者所恃外有坦坡耳今坦坡既不能施工而堤身单薄必须加筑戗堤一道面寛一丈底寛二丈髙一丈又髙良涧一带亦应幇筑戗堤面寛一丈底寛二丈髙八尺为万全之计其需用土方止须将原估坦坡之土移为戗堤加髙之用所少无多惟加髙石工三尺除各决口内冲卸旧石砖块尽行捞起济用外计其添买砖石灰米匠役之费约需银五万余两亦于【臣】原　题敬陈经理河工事宜各疏内通融节省应用不复更请钱粮除见在檄督该管各官星飞办料兴举外【臣】谨具疏　题明伏乞
　　睿鉴施行
　　题为再陈经理河工第一疏内未尽事宜事窃照【臣】于康熈十六年七月初六日将江南敝壊河道分列八疏　题请大为修治其间第一疏内所估计者黄河南岸自白洋河起歴桃源清河山阳三县出云梯闗至海口共长四百一十里北岸自清河县起歴山阳安东二县出云梯闗至海口共长二百八十里两岸各筑长堤一道通共估银九十八万九千七百九十余两此就尚书伊桑阿等条奏内所估工程【臣】惟将尚书【臣】等所估土方酌减十分之三四并于尚书【臣】等原估之外增估云梯闗外一带工程其余原未估及也迨具　题之后【臣】循河而上亲行相度目击南岸自白洋河以上歴宿迁睢宁灵璧以至徐州计程二百八十里北岸自清河县以上歴桃源宿迁邳州以至徐州计程四百里其间堤工处处残缺在在堪虞且堤离河近设有溃决必至夺河为患阻运残民【臣】忧心如灼寝处不宁方拟具疏入
　　告间适值　廷【臣】以需饷之时费用无出将【臣】前　题
　　八疏俱议暂停荷防
　　皇上轸念运道民生
　　勅【臣】再行确议【臣】随将南岸白洋河北岸清河县以上各至徐州之形势逐一声明并议各加筑缕堤一道并筑格堤以为重门之障增估银三十五万九千四百二十余两二共实需银一百三十四万九千二百余两统于第一疏内一并　题请随廷议覆允于康熈十七年二月十一日奉有依议之
　　防钦遵在案【臣】自奉
　　防之后见在严督各官将徐州以下估定工程酌量缓急分头儧修设兵委官加意防守当此伏秋大水幸皆保固无虞惟是徐州而上南岸歴该州之十八里屯楚王墓贾家楼等处经萧县并河南之永城县复由江南之砀山至河南之虞城县界止北岸歴该州之大谷山杨家庄许家庄等处经丰县砀山至山东省单县界止两岸各长二百余里其间地髙并有山之处俱无堤工凡属低洼之处悉有堤岸有有堤一道者亦有有堤两道者其见有之堤虽不似徐州而下之顶冲危险然残缺亦多祗以离河甚逺即有漫冲亦不至于夺河妨运【臣】是以不敢估用钱粮惟督令该地方官量拨民夫逐渐修筑如康熈十六年八月三十等日萧县之石将军庙吉门两河口等处共漫堤工一百二十余丈经【臣】将防守各官　题叅革职戴罪修筑续据该管各官督率民夫竭力堵筑俱于十七年四月初二日告完屡据各官详请具　题开复【臣】因决口虽已堵完而残缺之堤未经幇固恐一为开复则又他视不前是以不准所请批令将残堤幇完之日始为具　题开复等因在案岂期今岁七月江南方告旱荒而上流之水奔腾沸涌而来虞永曹单丰砀萧徐之间数日之内陡长数尺水髙于堤平漫而过据淮徐道吴炜等申报萧县长堤漫缺九处共长三百八十七丈一尺砀山尚未查确河南虞城县亦漫三口俱经【臣】驳取经修防守职名俟其覆至照例　题叅外【臣】因思
　　皇上不惜费数万金钱
　　命【臣】大修河道葢不仅专为济用而实欲兼以保民也今徐州以下虽在大修而上流漫冲以至宿徐等州萧砀虹灵睢宿等县处处被灾虽漫溢之处离河甚逺并不夺河阻运然大水骤至之际禾苖尽空秋成失望若不并为图治则嵗岁伏秋势必淹没此数州县民生又安望其有起色耶除河南黄河容【臣】与河南抚【臣】董国兴确酌修防毋令漫溢外至于江南徐州以上并萧砀一带州县必须设法治之庶可稍救其岁岁被灾之苦但军兴需饷之际安敢再请钱粮【臣】往来相度反覆筹维更有一得之愚不敢不为我
　　皇上告也维黄河之水虽合千支万而来然怒涨之时亦皆逐寸加增两岸之堤髙者不过一丈低者仅有五六尺若河身之水止增三四尺犹可也其如河底垫髙毎毎骤长一经长与堤平即便漫堤而过水过之处堤土随被洗去顷刻立成决口于是堤外逐渐所积五六尺髙之水尽从决口奔腾而下所过之地禾稼漂流室庐倾倒矣【臣】愚以为既知水之逐渐加增则当作一逐渐泄之之法惟有建筑减水坝之为得也查桃源县地方向有减水坝四座【臣】亲为勘量毎座止寛一丈七尺合四座计之其泄水之地不及七丈以无穷之水而俱欲頼此七丈地靣泄之自属无益今【臣】拟筑之减水坝东西寛十二丈南北长十八丈六尺中立矶心六座两旁俱用石墙土内宻钉排椿灌以浆灰上铺石板聨以铁锭每坝一座共成七洞每洞各寛一丈八尺计其泄水之地共有十二丈六尺先于砀山县南岸建坝一座以减豫东二省骤来之水砀山坝内疏泄不及者随于萧县南岸又建一坝以减之更于徐州北岸大谷山去处并州城对岸子房山去处连建两坝以减之至州城之下尚有疏泄未尽者于花山去处亦建一坝以减之如此则随涨随减随减随流河内之水既无涌积漫堤之虞堤内之流亦无泛滥奔腾之苦不特萧砀丰徐之田亩渐渐可耕而徐州以下邳睢灵璧新旧河堤俱可不至横决以上萧砀徐三州县地方所建五坝内南岸二坝所减之水导归濉河役姬村永堌等湖而下使沙停湖内听清水由白洋河复入黄河北岸州城迤上二坝所减之水排入微山吕孟等湖而下亦使沙停湖内聼清水由韩庄闸归运河出骆马湖复入黄河花山一场所减之水引令从新决大口而下亦使沙停口内听清水由猫儿窝归运河亦出骆马湖复入黄河至宿桃一带则仍受全河之水自是怒涨非常于是亟于宿迁北岸拦马河朱家堂温州庙连建三坝以减黄河与骆马湖防合之水又于桃源北岸之古城黄家嘴二处亦建二坝以减黄河与白洋河防合之水更于清河北岸西王家营张家庄二处安东北岸邢家庄一处连建三坝以减黄河与淮河会合之水以上宿桃清安四县所建八坝俱在北岸其所减之水内宿迁三坝与古城一坝俱引入杨家庄大决口黄家嘴俱引令归黄家嘴旧冲口内西王家营张家庄二坝俱引令归张家庄大决口内邢家庄一坝引令归邢家庄旧决口内各各排入仓颉等湖使之东北由沭阳之沭河海口之连湖二河入海如此则毎岁五六七八月之间凡遇河流暴涨而宣泄有途加人力修防之宻自不至于壅积伤堤漫冲横溢其夏初秋季水平之时与冬春等月水涸之后则皆仍复归漕安流趋海更免旁泄停沙淤髙河底之患以上通共建坝一十三座并量挑引河引水入旧口归各湖以免漫渰田亩毎坝一座约需费银二万余两通共约费银二十六万余两然此坝一建则水不涌涨其原估应筑之遥缕格堤可以相地势之髙卑与离河之逺近凡地势卑而顶冲危险离河甚近者仍筑遥缕堤二道地势髙而离河逺者止筑一道以省钱粮计【臣】原　题第一疏内需银一百三十四万九千二百余两者【臣】约畧计之可以节省五十余万两内除应费建坝银二十六万余两仍可照原估节省银三十余万两且此坝与各工告成之后不特无夺河阻运之虞而沿堤田畆水灾亦可渐减其于　国计民生大有攸頼也【臣】再三筹度委无疑义除一面飞督各官办料兴举并相度地势减筑堤工外相应特疏　题明帖黄难尽伏乞
　　皇上睿鉴全览
　　勅部议覆施行
　　题为　题明酌改运口以免再垫运河事窃照淮扬运河由江达淮绵长四百余里其出口之处是为清口离黄淮交防之所不过二百余丈黄流稍涨即从清口灌进运河以致运河之底逐渐垫髙岁须挑浅劳民伤财不可殚计【臣】检阅明时旧制亦因黄流屡垫运河原有重运过淮之后随即闭坝拦黄除贡鲜船只仍应开放之外直待囬空南下始行啓坝等因载在河志诸书可考然【臣】思闭坝之説不特不便于商民闗而空重往来之时仍不能禁黄流之不进是茍且之防而非不易之计也今【臣】奉
　　命将运河大为深挑不敢不另图良法以期永逺查目今髙家堰决口七处乆已尽行堵完髙良涧决口二十六处亦将堵竣止余数十丈未合龙门计是月之内皆可断流惟翟家坝成河九道之处尚在次第兴修而约畧淮流之下注者已有十分之七黄河从杨家庄决口北防之后桃源清河每多浅澁【臣】虑阻运道一面委官雇觅夫船用铁扫箒往来揭沙一面委夫多募人夫将杨家庄南岸挑挖引水河一道挽流济运今黄流之下注者尚不及十分之一然黄淮交防之处观其水势每遇西南风作则淮流稍胜于黄而东北风起则黄淮势便相敌将来各工告竣之后淮河之水不过增十分之三而黄河之水尚当增十分之九则其内灌运河有理势所必然者【臣】往来相度查清口迤南之河乃【臣】上年九十月所挑之烂泥浅第一道引河也清口西南一里许又有支河一道乃【臣】今年春月所挑之烂泥浅第二道引河也自清口向东南行七里是为七里墩旁有石闸一座即名七里闸闸内有淤髙河形一道系明季所挑新河闸外则原属洪泽湖滩地也今闸之内外悉皆淤成平陆矣自清口进运河向东地行二里许是为新庄闸即天妃闸乃漕运咽喉又东行一里许是为文华寺即明季所挑新河之尽头也【臣】再四筹酌必须将清口永逺闭断从文华寺淤髙之新河迤南挑七里直至武家墩再折而西北又挑三里许达烂泥浅第一道引河之上流通舟济运复将烂泥浅第二道引河临湖去处乘今冬水涸之时再挑小支河数道多引湖水使归第二道引河下注清口用以敌黄凡北上之运艘与一切商民船只不令由新庄闸并清口出入而令由文华寺出七里闸绕武家墩入烂泥浅第一道引河之上流下达清口转入黄河如此则运口与黄淮交会之处相隔十有余里且河身曲折而又另有敌黄之支流则黄水虽当伏秋暴涨之际亦不能更灌运河运河既不为黄水所灌则自无垫髙之患此后不必年年挑浚即或年深月乆两岸积土淋入河中亦止须隔数年而量为小挑其节省之民力钱粮不可胜计矣【臣】约估所费查七里闸一座原为减水而未尝通舟墙底俱髙必须折修方可通运然石料俱在惟用人工与灰米等项并武家墩受水之处须筑石磡数十丈束水俾湖波虽值大涨之际亦不得多进运河又文华寺出口之处亦于北岸筑石磡数十丈以御冲击连一切挑河诸费不过需银三万余两然此功一成则【臣】原　题第五疏内挑河土方亦可量为减挑节省钱粮十余万两以见在可省之资而建此永常之利诚计之最得者也【臣】审量已乆事属万全除见在檄行该管各官偹料募夫兴举外缘系更改运口事宜应特疏题明贴黄难尽伏乞
　　皇上睿鉴全览
　　勅部议覆施行
　　题为特请大修归仁堤工事窃照归仁一堤原以束濉湖诸水使之由白洋河出口助黄刷沙兼为髙家堰等处一带堰堤之外藩者也自河道废壊以来河底髙于民田堤顶卑于河岸以致黄河内灌将白洋河口淤平濉湖诸水不能复出防黄竟自决堤南注并入洪泽湖击溃髙家堰冲开清水潭漫渰泗宿桃清山盐髙寳江兴泰等十一州县之田亩阻运道而害民生已非一日矣虽前此兴修曾经动用过银十二万八千两祗因革职原任归仁同知刘光耀潦草塞责且濉湖诸水无路宣泄撞冲击刷以致新修之工莫不歪斜倾倒无益河防【臣】于康熈十六年秋冬并十七年春月率同该管道防各官再三相度议于原估堤顶之上再为加髙五尺并将堤身幇寛三丈不堪石工从新另砌约需砖石灰木土方人夫等项银二十万余两又石工两头土堤共二千四百八十余丈内有决口八处其加幇堵塞之工尚未议及迨复约畧计之又需费银三万余两是此一工必得银二十四万余两方可修竣然费钱粮二十四万余两而果能束水归河自应急举殊不知黄河未治即使费银二十四万恐仍难保其不复冲开【臣】是以于康熈十七年四月二十日具为指陈河道危切等事一疏　题明缓修俟黄河疏浚深通然后确估另题等因在案也及【臣】分委各监理官雇觅夫船揭沙疏浚已将黄河浚深四五六尺不等凡清江浦以下乆淤之河原二三尺至五六尺不等者目今俱深八九尺至一丈二三尺不等矣今【臣】拟于本年桃泛之后复为大浚再加北岸创建减水大坝使本等之水安流漕中暴涨之水减少坝外则将来河身渐深而泛滥之势渐减又当乗机修筑归仁堤挽濉湖诸水使入黄河以助刷沙之力以固髙堰外藩斯称万全惟是前此虽估银二十四万余两今【臣】复加相度反覆筹维更得一劳永固兼可节省钱粮之法敢亟为我
　　皇上陈之查归仁堤石工自一堡至十堡原长五千七百余丈而石工之西至虹县界原有残缺土堤四百八十余丈石工之东原有残缺土堤二十余丈【臣】前估需银二十四万有竒者乃系重修石工并一律加髙修补各残缺土堤共长二千八百余丈之工程也今查自虹县界至西石工头止计长四百八十五丈仍需照原估加幇内筑戗堤面寛二丈底寛三丈髙一丈每丈用土二十五方又堤内刷成深河必须出水面每丈用土十五方共计毎丈用土四十方通共用土一万九千四百方又石工自一堡而下必须筑至七堡止计长四千五百余丈其余尚有石工一千二百余丈并土堤二千丈可以不必概筑应另于七堡石工起横挑引河一道即以挑河之土运至五十丈之外创筑大横堤一道直接白洋河上三敎堂格堤迤西止约长一千八百丈更将遥堤掘开另建七洞滚水大石坝一座黄涨则下板拦黄不使内灌湖涨则启板泄水俾其刷沙见在石工四千五百丈面约寛一丈底约寛三丈五尺髙七尺今不必折修竟以旧堤为外藩而于旧堤之内另筑大戗堤一道底面俱寛七丈髙七尺每丈计土四十九方应筑戗堤之处系积年刷成深河寛五六丈至二三十丈不等深三四尺至八九尺不等合应填出水面以便兴筑戗堤计牵深浅不等毎丈用土二十八方又戗堤之上应再筑堤一道底寛七丈面寛一丈髙八尺外坦内陡毎丈用土三十二方通共毎堤一丈用土一百零九方石工四千五百丈应共加新土四十九万五百方二共计土五十万九千九百方取土逺近不等近者照黄河堤工之例每方给银一钱五分稍逺者给银一钱七八分极逺之处必须隔河船运者给银二钱并二钱三四分不等牵算每方给银一钱八分共需土方银九万一千七百八十二两又自七堡石工起直接白洋河上三敎堂格堤迤西止横挑引河一道约长一千八百丈挑面寛二十二丈底寛十八丈深五尺每河一丈挑土一百方共挑土十八万方运至五十丈之外逐层夯硪筑成面寛二丈底寛十丈髙一丈又大横堤一道每挑河一方给银一钱五分共给银二万七千两又建滚水大石坝一座并越堵七堡旧石工决口一处西石工头迤西旧土堤决口一处共约需银三万两通共实需银十四万八千七百八十二两较之重修石工不特可省银九万余两而工完之后诚可为一劳永逺之谋者也其需用钱粮查【臣】原　题经理河工各疏内请大修银二百五十一万七千六百余两已奉
　　谕防在案续经【臣】于更改运口并建减水坝二疏内共议节省银四十万两今此大修归仁堤之费【臣】请于前　题节省四十万两之内动支一十四万八千七百八十二两济用惟是此工既不重修石工而全用土筑以期坚乆则需夫自多然宿桃等沿河州县处处并举大工不能更有闲夫为修筑归仁堤工之用不得不令附近归仁堤之泗州虹县各协募人夫三千名五河临淮二县各协募人夫二千名共协募人夫一万儧筑此工至于募夫一事迩来各处兴工夫头人等往徃彼此影射透领钱粮工程不完毎烦追究【臣】与所属道府防印各官从长酌议量工程土方之多寡令百姓按田亩出夫上工其应给土方工价俱照　题定之数与民间抵兑钱粮凡十八年一切应徴钱粮共令停徴俾百姓得以安心力作凡有应支应解欵项钱粮该县随时详明将大工钱粮垫解垫给官无徴比之烦民免追呼之扰衙役之需索难施上下之考成不累工程可以速起而钱粮不至透支一举而数善偹焉山清安盐宿桃邳睢灵徐等州县【臣】见在举行凡官绅士民俱各称便今令泗虹五临四州县共协募夫一万名其应给土方工食银两亦照此抵兑钱粮之法而行诚计之最得者也【臣】谨一并　题明贴黄难尽伏乞
　　皇上睿鉴全览
　　勅部议覆施行
　　题为亟请并修河北运河以为挽漕永利之谋事窃照江南河道自徐州州城以下歴宁璧睢灵邳州宿迁桃源清河山阳安东九州县黄河并清河山阳寳应髙邮江都五州县运河以及山阳盱眙二县临河等一切河身堤堰防
　　皇上轸念运道民生准发帑金
　　命【臣】大为修治【臣】凛遵
　　俞防力督监理分管官并将敬陈经理河工事宜各疏内一切工程上儧催约计已完十分之七其余未完见在儧筑又案内工程之外有【臣】续　题大修归仁堤并修徐州州城以上萧砀丰等四州县缕格等堤三万余丈以及堵塞宿迁杨家庄大决口等三案工程亦在分头兴举惟是骆马湖以北一带河道实为漕运咽喉防须急行并治以为一劳永逸之谋也查重运粮船自过淮出口之后溯黄河行一百七十余里而抵宿迁又十余里而进骆马湖口由汪洋湖西行四十余里始得沟河又行三十余里至窑湾口入邳州境沟河计有三道东则由钱家宅隅头集以达窑湾西则由温家沟万家集次达窑湾中则由九龙庙万家集以达窑湾此三路沟河向来俱可通舟近因徐州花山口黄流下注将中路淤断尚存东西两路其骆马水势在夏秋盛涨之时深处有八九尺浅处亦有五六尺不碍舟行而冬春水涸之际深处不过四五尺浅处止有尺余一二尺不等甚至仅有水数寸者【臣】思骆马湖行运已将十年何至今日而浅阻若此因而遍歴湖干广为谘询始知骆马湖底原系低洼民田明季黄河屡决河底垫髙常有漫溢之水将其最洼之处停积不流遂有骆马湖之名嗣后黄河又复屡决河又加垫髙至康熈八年董口淤断将此数千顷地方尽成大湖康熈十六年以前黄河底髙水出漕上虽遇隆冬极涸之际而水面低于河崖不过一二尺河水尚浮行地上故骆马湖之水亦盈自康熈十六年杨家庄遥堤溃决大溜北防甚速宿迁黄河之底较前稍深隆冬之时水面低于河崖不下六七尺河水渐行地中是以骆马湖亦渐有干涸见底之势至于本年正月虑稽重运特委监理河务同知黄道宿桃河营守偹刘文道等督率夫船捞浚除河兵浚船不计钱粮外共用过日工人夫四万八千余名方将重运粮船浮送北上然系水底之土为力甚难挖成河沟而风浪漂击不乆仍必填平况【臣】奉
　　命大修河道两岸尽行筑堤复建减水石坝将来河身日深湖底日涸湖底既涸则漕艘无从北上若歳岁捞浚不特糜费钱粮人力于无用之地而势必有误漕运必须另挑新河一道查前河【臣】罗多曾议于董口以西挑水旱工程三十余里彼时因工浩繁重运已廹是以暂停董口以西之工而止挑骆马湖东边墩旧河七百余丈今此河之北一望三十余里尽皆浅涸万难复行不得不仍于湖西另挑也但若照前议由董口挑起则不下五千余丈为工太逺为费加倍今【臣】勘得应于皂河地方挑旱工一千八百丈水工六百丈便可直接温家沟水深之处此河二千四百丈挑起之土即以筑两岸堤工四千八百丈顶寛二丈底随地势髙底情形险易以定寛窄不等共约需银一万六千两以上通需银六万一千五百五十二两又温家沟起歴窑湾口至邳州境内之徐塘口共程七十余里两岸共约长二万六千丈俱系平滩全无堤岸从未兴修每年水涨之时一片汪洋水涸之际露出两岸冲缺口共有三十余处约计共长一千余丈堵塞之费共约需银二万余两又堤工二万六千丈筑顶寛二丈底寛五丈髙五尺每丈用土十七方五分取土逺近不等牵算一钱六分共需银七万二千八百两又东堤应建减水石涵洞十座每座约需银五百两共需银五千两以上共需银九万七千八百两二共通计需银十五万九千三百五十二两此工一成则东省河流径直下注存本等之水于河漕之中而泄暴涨之水于涵洞之外堤工巩固运道无虞诚一劳永逸之计且可使邳宿二州县水沉积荒之田逐渐涸出以足从前额赋有禆　国计民生良非小其所需银两查河库近年节存约可十分抵四其余不敷容【臣】于各工内百计设法力图节省以济此至要之工此邳睢二州县运河既经创筑堤工以计乆逺则守防修防断不可废【臣】拟宿桃河营调把总一员耑汛宿迁运河堤岸邳睢灵璧河营调把总一员专汛邳州运河堤岸至二州县运河既已耑设汛弁尤须设兵以资修防但河库钱粮不敷不能再议设兵查山清盱眙防营所属武家墩歴髙家堰髙良涧周桥闸以至翟家坝一带临湖堤堰见系四十五丈设兵一名葢以此堤系淮扬二郡百万生灵之保障诚不可忽也然【臣】先因洪泽湖万顷汪洋每遇西风则怒浪掀天防桩撤埽击缷石工是以议于堤内加幇寛厚堤上更筑小堤湖内填成坦坡其湖内坦坡原拟照每髙一尺填坦坡五尺之法以塡出水面为凖俾防桩埽石工但每髙一尺填坦坡五尺尚属不敷于是将应幇堤内之土酌量移加堤外凡髙一尺之堤加筑坦坡八尺凡深一尺之水亦塡成坦坡八尺将桩埽石工尽行深埋土内地亢水浅之处每丈用土三十八方有竒水深地洼之处每丈用土一百三方有竒目今工程约有八分其已经全完之处虽歴遇竒风大浪一遇坦坡其势便杀从前掀天撞击之形絶不再见工既极固则汛防稍易【臣】拟酌调湖堰汛兵百余名移防邳睢运河即或仍有不敷亦于各营修防稍易之处量拨足用再照此工乃运道至之工若部覆方举恐来年春运则回空必误【臣】已一面严督邳睢灵璧同知苏嵋等分头兴工约计来年五月可以济运【臣】谨一并　题明伏乞
　　睿鉴
  </div>
  <div class="pagination">
   <a href="治河奏绩书_page8.html">
    上一页
   </a>
   <span>
    ...
   </span>
   <a href="治河奏绩书_page4.html">
    4
   </a>
   <a href="治河奏绩书_page5.html">
    5
   </a>
   <a href="治河奏绩书_page6.html">
    6
   </a>
   <a href="治河奏绩书_page7.html">
    7
   </a>
   <a href="治河奏绩书_page8.html">
    8
   </a>
   <span class="current-page">
    9
   </span>
   <a href="治河奏绩书_page10.html">
    10
   </a>
   <a href="治河奏绩书_page11.html">
    11
   </a>
   <a href="治河奏绩书_page12.html">
    12
   </a>
   <a href="治河奏绩书_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
