<!DOCTYPE html>
<html>
<head>
    <meta charset="UTF-8">
    <title>陕西通志 - 第 279 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 279 页/共 490 页</h1>
    <div class="content">　　题明商办引课内毎引额徴赈济盐丁米价银壹分贰厘零存留解部
　　【按赈济米价原为额设捞采盐丁而设同盐课徴収自盐归商种丁不赴工始停支给存留解部唯凤属食花马小池盐原非盐丁橯采不徴米价】
　　顺治三年陜西巡抚雷兴
　　题称明时西安等府有瑞府赡盐火食银伍千叄百伍拾肆两零俱派自明末未载全书或蠲或徴奏请定夺部覆
　　准照旧徴収留充兵饷
　　顺治三年河东盐务衙门
　　题明将官吏食盐叁千贰百引为更名食盐变价解部内陜属照例更定
　　顺治五年五月河东巡盐御史佟凤彩
　　题称花马大池经制臣检阅巻案明季盐臣杨希旦题准大池每年办课肆千两又将汉中九属原食解盐改食大池认课贰千两迄今叠罹兵荒如照前额断断不能查大池之盐先年通行西汉等六府原额课银壹万有余后因解盐壅塞割去四府止行延庆二府后又将延庆地方改食小池大池止行延安十三州县靖边十三营堡每年掣盐不过三四千石得课银四五百两臣于是知该地盐法大坏盖已有年臣审时度势毎年先定掣盐壹万石毎石给引壹道旧例该徴引价卧斗加増商利共银壹钱伍分陆厘毎年该办银壹千伍百陆拾两毎引外该纸价银壹厘伍毫随正课一同徴収应用引目先领伍万道俟地方荡平生齿渐繁再议増加至于汉中认银贰千两再行查认确数奏报部覆
　　准查花马大池盐课亏额太多应一面发引行盐仍勅督臣孟乔芳并取汉中认课确数
　　奏请定夺其办引纸价当照长芦等运司例毎引叄厘解部办刷
　　顺治九年二月陜西总督孟乔芳
　　题称花马大池盐法明末盐路梗塞止行延属十三州县并靖边十三营堡又汉属九州县原食解盐后改食大池嵗额课银贰千两坐引贰万伍千道因汉距大池二千余里商贩不至无引缴销故议止办课银免其销引前盐臣佟凤彩
　　题请大池经制内云毎年先定掣盐壹万石该引壹万道额课银壹千伍百陆拾两至汉属曾认课银贰千两但隔云栈之险岂能招商领引运盐入汉此所以折纳课银诚不得已权宜之计且今汉中久驻大兵运粮运草民力中干合无仍照原议汉中毎年办纳课银贰千两延安一府并十三营堡嵗徴课银壹千伍百陆拾两暂为一时经制俟地方大定再议扩充部覆
　　准汉中盐课毎年认纳课银贰千两查得旧额相符无容再议唯延安一府并十三营堡徴课银壹千壹百陆拾两较之旧额委属太悬虽云俟地方大定再议扩充但
　　国课难以久亏仍
　　勅督臣转行司道极力招商渐次足额
　　顺治十二年河东巡盐御史朱绂
　　题称总督宣大军门誊发
　　勅谕一欵内云各运司盐课原应商人办纳中有毎年民纳课而民不见升合之盐者着运司详加查核查河东解盐例行三省并无派累包课情由惟凤翔府属明初原食河东解盐招商办课至万厯四十一年因灵州小池私盐越境禁缉不止前盐院题准令凤属仍在河东纳课领引自招商贩赴小池支盐我
　　朝因之但自流防煽乱小池盐井坍塌凤民因路逺不能领盐徒有纳课之苦为今之计欲除凤民之累似应仍遵旧制招解池商认凤翔课禁灵州盐而行解池盐自顺治十三年起诚公私两便经久可行之道也部覆
　　准查凤翔所属食小池盐系万厯间所行之例我朝定鼎十二年于兹课额不缺相应仍照定例不必纷
　　更
　　顺治十二年五月河东巡盐御史朱绂
　　题称花马大池毎歳额行延安府属原额盐引似不足用合无毎歳于前额壹万引外再酌増肆千肆百引毎引照例办课银壹钱伍分陆厘派销于食盐不足之区庶
　　国课稍有増益部覆
　　准如议给发嗣后生齿渐繁渐次加増务足原额顺治十三年因兵饷不敷河东盐务衙门増引拾万道十六年将所増拾万新引减去应徴课银加于旧额引价之中陜属一府七州照例増【原课额以叄钱贰分为率摊入新引课银叄万贰千毎引加课防分捌厘零共核毎引课银叄钱玖分捌厘零】
　　顺治十五年量加盐课以佐军需河东盐务衙门毎引加银伍分陜属一府七州照例増加
　　康熙二年
　　题明马湖峪三眼泉永乐仓三处票税银尽充兵饷毎年一并奏销
　　康熙二年十二月河东巡盐御史季振宜为遵
　　防防议奏销钱粮
　　题称户部行查马湖峪盐课与部额不符一案查马湖峪等三处原额盐锅共捌百陆拾壹面零毎面额票税银壹两肆钱肆分共额银壹千贰百肆拾两壹钱陆分见今荒票税银壹百防拾两贰钱肆分寔止熟活锅票税壹千陆拾玖两玖钱贰分此外另有原额廪生成熟馔银叄百两内除奉文支给银壹百两裁贰充饷银贰百两以上熟锅票税与裁贰银两合计共壹千贰百陆拾玖两玖钱贰分并未多余部覆查马湖峪等处原案今疏内所称荒票税银壹百防拾两零原未题明蠲除应令该御史确查报部
　　康熙四年六月续据巡盐御史覆称马湖峪除荒一案查故明万厯年间马湖峪原额盐锅票税银共壹千贰百肆拾两壹钱陆分内米脂县额银肆百壹拾玖两肆分今俱全熟无欠绥徳州该额银贰百陆拾陆两肆钱故明冦乱人逃税银难完业经蠲除自顺治六年起始复旧额银贰百壹拾叄两壹钱贰分下剩荒银伍拾叄两贰钱捌分无人承认鱼河堡额银伍百伍拾肆两防钱贰分故明地被水渰课无解徴曾经蠲豁
　　定鼎以后渐复旧额银肆百叄拾防两防钱陆分下剰荒银壹百壹拾玖两玖钱陆分地渰人逃无凭徴解以上三项共合见纳税银壹千陆拾玖两玖钱贰分之数尚该荒票银壹百防拾两贰钱肆分的系故明缺额今未全复部覆
　　准查马湖峪荒票税银顺治十二年起至十八年止共缺额票税银壹千伍百玖拾陆两玖钱陆分缺额已久相应免其追徴康熙元年起毎年该找银壹百防拾两贰钱肆分限文到一年内徴完报部其廪生馔银叄百两今已尽充兵饷毎年一并行销康熙十二年河东巡盐御史何元英疏称凤属改食灵盐小民便于食私因而愿赔额课康熙七年招商往运灵池并无支发凤属之盐有课无盐终为民累请
　　防饬部议覆部覆仍照旧例
　　康熙十七年河东盐务衙门按引加课七分陜属一府七州照例増加
　　康熙十七年科臣余国柱疏请遇闰増课平鹾政以佐军需本年闰三月核加闰引十九年有闰照加陜属一府七州遵例派加闰引二十一年
　　恩诏停免
　　康熙十八年陜西道御史傅廷俊疏称商引之歳额有限灶盐之嵗产无穷请
　　勅清查酌加山陜二属商引西安府属按丁加引贰万
　　贰千玖百陆拾防道按引加课
　　康熙十八年部颁定花马大池行盐地方毎引加増银七分本年又照纲引毎引量加银叄分合原额毎引共课银贰钱伍分陆厘
　　【按汉中府属系认销花马大池引额课毎引壹钱伍分不在増加例内】
　　康熙二十四年巡盐御史李时谦
　　题准河东盐法除伍分加増课二十八年除七分加増课仍照顺治十三年定额止纳课叄钱玖分捌厘零陜属一府七州一体遵行
　　康熙二十九年巡盐御史索里
　　题定庆阳盐课归甘肃巡抚就近管辖其延汉二府仍属河东巡盐御史兼辖収课由州县册报西安藩司奏报不由河东盐运司
　　雍正三年川陜总督带管盐务年羮尧
　　题明请领余引拾万道接济额引不敷之州县行销陜属一府七州尽领尽销引无定额
　　雍正三年川陜总督年羮尧
　　题准汉中府属改食花马小池盐仍认销花马大池引
　　雍正三年川陜总督带管盐务年羮尧
　　题定于商办额引加増引项下毎引一名収官钱银拾壹两收公务银贰拾肆两零捌分合算以伍万两充饷余作公用陜属一府七州照例遵行
　　【按河东盐务衙门向有河工铜斤水脚等各色今俱裁革唯收官钱公务二项经巡盐御史马喀定有公务欵册逐欵开明数目运司遵照支给歳抄造册呈巡盐御史报销】
　　雍正三年巡盐御史马喀
　　题请毎袋明加耗盐贰拾斤今河东掣盐毎袋装盐壹百贰拾觔两袋共贰百肆拾斤禁门掣挚陜属一府七州领盐一体遵照行销
　　雍正六年河东盐务衙门増余引贰万道七年又増余引叄万道陜属一府七州遵例派加尽领尽销引无定额
　　雍正六年巡盐御史硕色
　　题奏加増引课银亦照额课毎名徴收大锭五十两陜属一府七州一体遵行
　　【按旧例商人领加増引毎八引为一把合十五把为一名封课四十六两二钱四分五厘零比额课毎名少银三两七钱五分四厘零今遵照额引一体徴收】
　　雍正六年河东巡盐御史硕色
　　题明商办引课毎名纳大课一锭内除正课赈济纸价外毎锭多银壹钱叄分捌厘零合算名曰扣锭归公充饷
　　雍正七年奉
　　防按年销引停止通融雍正八年巡盐御史硕色奏请自雍正八年为始如雍正七年之引至雍正八年六月内清查奏销十月解部部议应如该御史所请着为定例奉
　　防依议陜属一体遵行
　　雍正七年部颁引捌千防百道因河东旧例毎名揭存叄引为解安引以壹百壹拾防引而支壹百贰拾引之盐今毎名添足叁引以符壹百贰拾引为一名之数陜属一府七州照例増添
　　雍正八年河东巡盐御史硕色于请垦荒畦案内
　　题称河东行盐定额其间有额销不敷州县详请余引以济民食是有余引必有余盐乃可经久行销部议应如该盐政所请将河东所开无商荒畦出产盐斤于雍正八年为始在于添发余引内搭配行销办课可也
　　防依议陜属一府七州照例行销
　　雍正八年
　　题明邠州所属长武县照凤课例改食小池盐仍销河东引増额引捌百肆道其原额陆百陆拾引轮坐加増令陜省能销盐州县作余引行销
　　雍正八年于遵
　　防查议案内西安府所属髙陵县减额引壹千叄百壹拾捌道轮坐加増令陜省能销盐州县作余引行销
　　歴代盐法
　　秦盐铁之利二十倍于古【汉书食货志】
　　汉方郡方金连盐泽青盐泽皆在南沃野有盐官上郡兹属国都尉治有盐官　西河郡富昌有
　　盐官　北地郡弋居有盐官　五原郡城宜中部都尉治原髙西部都尉治田辟有盐官【汉书地理志】
　　宣帝时莲勺县有盐池纵横十余里其乡人名为卤中【汉书宣帝本纪】
　　武帝徙贫民闗以西及充方以南新秦中七十余万口衣食皆仰给县官于是县官大空而富商大贾或蹛财役贫冶铸煮盐财或累万金而不佐国家之急一大农上盐铁丞孔仅咸阳言山海天地之藏皆宜属少府陛下不私以属大农佐赋愿募民自给费因官器作煮盐官与牢盆浮食竒民欲擅管山海之货以致富羡役利细民其沮事之议不可胜听敢私铸铁器煮盐者釱左趾没入其器物【史记平凖书】
　　献帝建安初关中百姓流入荆州者十余万家及闻本土安寜皆企望思归而无以自业于是卫顗议为盐者国之大寳自丧乱以来放散今宜如旧置使者监卖以其直益市犂牛百姓归者以供给之勤耕积粟以丰殖闗中逺者闻之必多竞还于是魏武遣谒者仆射监盐官移司校尉居农流人果还关中丰实【晋书食货志】
　　魏嘉平四年关中饥宣帝表兴京兆盐池以益军实【晋书食货志】
　　唐京兆府京兆郡富平有盐池泽　同州冯翊郡朝邑小池有盐奉先有卤池二大中二年其一生盐　华州华隂郡栎阳有煮盐泽　盐州五原郡土贡盐夏州方郡方有盐池二【唐书地理志】　盐池皆度支蒲州安邑解县有池五总曰两池歳得盐万斛以供京师盐州五原有乌池白池瓦池细项池安北都防府有湖落池嵗得盐万四千斛以给振武天徳【食货志】　解盐之行于陜西者栁宗元言西出秦陇崔敖言西距陇坂【河东盐法志】
　　顺宗永贞元年十一月度支奏久雨车辇不通京师盐贵请粜出贮库盐二万石【册府元】
　　宪宗元和五年五月度支奏鄜坊邠寜诸军将士等请同当处百姓例食乌白两池盐从之【册府元】　元和六年闰十二月户部侍郎判度支卢坦奏河中两池颗盐勅文只许于京畿凤翔等州界内籴货比来因循兼越兴凤等六州臣移牒勘责得山南西道观察使报其果阆两州盐本土户人及巴南诸郡市籴又供当军士马尚有悬欠若兼数州自然阙絶又得兴元府诸耆老状申诉臣今商量河中盐请放入六州界籴货从之【旧唐书食货志】
　　文宗时奉天卤池生水柏以灰一斛得盐十二觔利倍鹻卤因是盗采灰一斗比盐一斤论罪【唐书食货志】　太和二年三月丁巳度支奏京兆府奉先县卤池侧近阪泊池井有水柏柴烧作灰煎盐等臣勘案先据两池盐使申长庆三年二月十五日于奉先县界捉获水柏柴灰四十石六斗二升数内取一石煎得盐一十二斤一两使司恐是盗刮鹻土妄称是水柏柴灰重收采水柏柴三十斤烧得灰二斗二升煎得盐二斤一十二两縁从前未有明勅禁断百姓故有抵犯伏以柏柴灰比曾煎试比鹻土煎盐所収盐分数较多其鹻土有勅条禁止其水柏柴灰乱法甚于鹻土不可因循臣今商量从今以后捉获盗采水柏柴灰重一十二斤即计盐一斤犯灰一斗即计盐一斤四两并凖两池例八斤计折同犯刮鹻土煎盐节级科罚所冀盐法齐一课免亏从之【册府元】
　　僖宗光唘元年宦官田令孜请以二池领属盐铁佐军食河东节度使王重荣固争乃徙重荣兖海节度使重荣不奉诏令孜遣朱玫进讨战于沙苑败绩帝幸鳯翔【盐政彚纂】
　　宋秦凤以东皆食解盐至道中陜西食颗盐者则京兆凤翔府同华耀干商邠寜仪渭鄜坊丹延秦陇凤州保安军安邑解池通商陜西颗末盐皆以五斤为斗颗盐之直每斤自四十四至三十四钱有三等凡通商州军在陜西者为西盐【河东盐法志】
　　太宗时郑文寳建议以为银夏之地千里不毛但以贩青白盐为命请禁之许商人贩安邑解县两池盐于陜西以济民食官获其利而戎益困乃诏自陜以西有敢私市者皆抵死募告者差定其罪行之数月犯者益众闗陇民无盐以食境上骚扰上知其事遣知制诰钱若水驰传视之悉除其禁召诸族抚谕之乃定【宋史郑文寳传】
　　真宗时陜西转运使张象中言安邑县两池盐见贮三亿余万斤尚虞遗利请申条约帝曰过求羡余当虑有时而阙不许【隆平集】　咸平中度支使梁鼎言陜西沿边解盐请勿通商官自鬻之诏以鼎为陜西制置使又以内殿崇班杜承睿同制置陜西青白盐事承睿言鄜延等州洎禁青盐之后令商人入刍粟运解盐于边货鬻其直与青盐不至相悬是以民食贱盐须至畏法而蕃部青盐难售今闻运解盐于边欲与内地同价边民必冒法图利却入蕃界私贩青盐是助边资而结民怨矣继又有上疏言其不便者鼎请至边部干运及乘传至解池即禁土商贩旋运盐赴边公私大有烦费而边民顿无入市物论纷扰于是命判盐铁勾院林特知永兴军张永详议以为公私非便请复旧商贩诏切责鼎罢度支使又咸平以来听商人辇盐过河西麟府州浊轮砦贸易官为下其价予之【宋史食货志】
　　仁宗天圣四年五月复陜西永丰渠以通解盐【宋史仁宗本纪】天圣八年上书者言陜西禁盐得利防而为害博
　　两池积盐为阜其上生木合抱数莫可校请听通商平估以售可寛百姓之力乃诏罢三京二十八军州法听商贾入钱若金银京师货务受盐两池自是商贾流行【文献通考】　天圣以来两池通商州军并边秦延保安募人入中刍粟以盐偿之　陜西亦有鬻鹻为盐者然其利薄明道初诏废河中府鹻塲禁民鬻盐以侵池盐之利　康定元年淮南提防刑狱郭维言川峡素不产银而募人以银易盐又盐酒塲主者以银折歳课故贩者趋京师及陜西市银以归而官得银复辇至京师公私劳费请听入银京师货务或陜西并边州军给劵受盐于川峡诏行之既而入银陜西者少议盐百斤加二十斤予之并募入中凤翔永兴防西方用兵又召入刍粟并边商贾利之西方既无事犹入中如故防州转运使蒋贲以为入中十余年虚费防盐计直二十余万缗今陜西用池盐之利军储有备请如初诏许之　庆厯二年禁永兴同华耀州军商盐官自辇运以衙前主之又禁商盐私入蜀置折博务于永兴凤翔听人入钱若蜀货易盐趋蜀中以售久之兵民辇运不胜其苦州郡骚然所得盐利不足以佐县官之急并边务诱人入中刍粟皆为虚估大耗京师钱币太常博士范祥闗中人也熟其利害常谓两池之利甚博而不能少助边计者公私侵渔之害也倘一变法歳可省度支缗钱数十百万乃画防以献是时韩琦为枢宻副使与知制诰田况皆请用祥策　四年诏祥驰传与陜西都转运使程戡议之而戡议与祥不合祥寻亦遭丧去八年祥复申其説乃以祥为陜西提防刑狱兼制
　　置解盐事使推行之其法旧禁盐地一切通商听盐入蜀罢九州军入中刍粟令入实钱偿以盐视入钱州军逺近及所指东西南盐第优其值东南盐又听入钱永兴凤翔授以要劵即池验劵按数而出尽弛兵民辇运之役又以延庆保安地近乌白池奸人私以青白盐入塞侵利乱法乃募人入中池盐予劵优其估还以池盐偿之以所入盐官自出鬻禁人私售峻青白盐之禁行之数年黠商贪贾无所侥幸闗中之民得安其业公私便之　皇祐元年侍御史知杂何郯复言改法非是明年遣三司户部副使包拯驰视还言行之便田况为三司使请久任祥俾専其事擢祥权陜西转运使　至和元年命转运使李恭代之并边复听入刍粟以当实钱而虚估之滋长劵值亦从而贱　嘉祐三年三司使张方平及包拯请复用祥于是复以祥总盐事【宋史食货志】　陜西路颗盐有定课歳为钱二百三十万缗旧法官自搬运置务拘卖兵部员外郎范祥始为钞法令商人就边郡入钱四贯八百售一钞至解池请盐二百斤任其私卖得钱以实塞下省数十郡搬运之劳异日辇车牛驴以盐役死者嵗以万计冒禁抵罪者不可胜数至此始免行之既久盐价时有低昻又于京师置都盐院陜西转运司自遣官主之使盐价有常而钞法有定数行之数十年至今以为利也【梦溪笔谈】　韩琦以陜西解盐自改法以来议者多以为不便惟太常博士范祥所论最为精宻公请令祥与三司讲经久之利朝廷遂遣三司副使鱼周询同祥至陜西相度利害周询还具言祥法可行三司亦请如祥议转运司言恐失范宗杰前所得之课公言宗杰前法官自鬻而吏苦辇载之役于边储无补祥之新法使商旅入缗于沿边而得盐沿边刍粮以见钱而籴不劳民而其利溥愿必行之时议者虽未一而其后卒用祥法【韩忠献家传】　殿中侍御史赵祐尝鞫狱陜西既毕以其道所见利疚闻凡切于事者六其五陜西盐较通商时民不为便祐言始改法尽收客盐官贸之已尽则必配民辇致或衙前督运多破产又户无髙下给食厯贫食圭撮官不圭撮贸为病请通商如旧其六陜西令户运粮至延州保安军又不许飞脚赍货就籴其地祐言陜虢以西米斗钱五百五六百此但输直以五六谷价臣闻沿边入粟甚耗中都钱今解盐以席计犹四百万请入粟皆偿盐且稍润之则逺民纾中都实事多施行【鸡肋集】　元昊聚兵西鄙并边入中刍粟者寡县官急于兵食调发不足因听入中刍粟予劵趋京师货务受钱若金银入中他货予以池盐由是羽毛筋角胶漆铁炭瓦木之一切以盐易之猾商贪吏表里为奸至入椽木二估钱干给盐一大席为盐二百二十斤虚费池盐不可胜计盐直益贱贩者不行公私无费　青白盐出乌白两池西羌擅其利自李继迁判禁毋入塞未几罢已而复禁干兴初尝诏河东边人犯青白盐禁者如陜西法庆厯中元昊纳欵嵗请入十万石售县官仁宗以其乱法不许自范祥议禁八州军商盐重青白盐禁而官盐估贵土人及蕃部犯青白盐者益众往往犯法抵死而莫肯止至和中诏蕃部贩青白盐抵死者止投海岛羣党为民害者上请嘉祐赦书稍迁配徙者于近地自是禁法稍寛【食货志】　包拯言臣奉勅徃差陜西与转运司并范祥面议盐法利害縁臣前任本路转运使备知前来盐法自庆厯二年因范宗杰擘画禁之后差役兵士车牛及逐州衙前等搬运盐席往诸州官自置塲出卖以致兵士逃亡死损公人破荡家业比比皆是所不忍闻其衙前估计家业每直一贯者即管认搬盐两席虽家业已竭而盐数未足嗟怨之声盈于道路前后臣僚累言不便乞复旧法通商以救闗中凋敝有司执议终不施行昨因范祥再有唘请兼叶清臣曾知永兴军见其为患之甚因乞依范祥擘画用通商旧法令客人于沿边入纳见钱收籴军粮免虚贵价入中斛斗于货务大支官钱兼寛得诸般差役劳扰此乃于国有利于民无害理甚灼然乞朝廷详酌指挥又言臣近奉勅差往陜西相度盐法自入陜西界沿路访闻民间恐朝廷改法颇甚忧畏葢以前来禁之后差役人力搬运盐席不堪其苦臣因谕以朝辞日面奉徳音所议盐法只要便人况圣上防念闗中生灵必不忍重困人力羣情无不感悦臣今与本路转运及制置解盐司同议且乞依新法施行兼为客人疑惑未肯入中已牒逐司告示讫其有未便事件虽有减损即不亏官委是公私利便陜西自有解盐之利若尽以付与令计置粮草一二年后可全减货务毎歳见钱银绢等五千七百万贯【包孝肃奏议】　皇祐二年复入钱京师法视旧钱数稍増予盐而并边入中先得劵受盐者河东陜西入刍粟直钱十万止给盐直七万　皇祐中权罢西监鬻盐时议者请募商人入刍粟麟府州火山军予劵偿以盐从之【食货志】
　　神宗熙寜初总盐事范祥卒以转运副使薛向继之诏淮南转运使张靖究陜西盐马得失靖指向欺隠状王安石右向靖竟得罪擢向为江淮等路发运使谏官范纯仁言赏罚失当因数向五罪向任如初乃请即永兴军置卖盐塲又以边费钱十万缗储永兴军为盐钞本继又増二十万【宋史食货志】　熙寜中以永兴凤翔等二十五州为陜西入纳粮草交引地分【河东盐法志】　熙宁七年中书议陜西盐钞多出虚钞而盐益轻以钞折兑粮草有虚抬边籴之患请用交子法使其数与见钱相当可济缓急诏以皮公弼熊本宋廸分领其事赵瞻制置又以内藏钱二百万缗假三司遣市易吏行四路请买盐引仍令秦凤永兴盐钞嵗以百八十万为额　熙宁八年大理寺丞张景温提举解盐皆官自卖未几复用商人议以商金通商同华令提举解盐司运盐货鬻盐价既増民不肯买乃课民买官盐于是民间骚怨召陜西转运司皮公弼入议公弼极言官卖不便于是同华陜府听通商其入不及官卖者官复自卖　元丰元年三司户部副使陈安石为河东都转运使安石请犯西北青白盐者以皇祐敕论罪首从皆编配又青白入河东犯者罪至流所歴官司不察者罪之【食货志】
　　哲宗元祐元年户部及陜西制置解盐司议延原保安等八州军皆禁官自鬻以万五千五百席为额听商旅入纳于八州军折博务算给交引一如范祥旧法其出卖盐钱以给盐运司籴买从之【文献通考】　陜西民多以朴硝私炼成颗谓之倒硝颇与解盐相乱绍圣三年制置使孙路以闻诏犯者减私盐法一等坐之　元符元年永兴军栎阳泾县同华等州军官仍自卖盐而禁官司于折博务买解盐贩易规利俄以水坏解池听同华等州私土盐鬻于本路【宋史食货志】
　　徽宗崇寜元年蔡京议更盐法陜西盐钞毋得下五千五百私减者坐徒徙之罪　蔡京建言末盐施行未久收息及二百万缗如通至陜西其利必倍议遣韩敦立等分路提举　崇寜二年利洋兴汉兴元府等州并通行东北盐　盐钞法之行积盐于解池积钱于京师货务积钞于陜西沿边诸郡商贾以物斛至边入中请钞以归物斛至边有数倍之息惟患无回货故极利于得钞径请盐于解池而解盐通行地甚寛或请钱于京师毎钞六千二百登时给与但输头子等钱数十而已崇寜间蔡京始变法俾商人先输钱请钞赴产盐郡授盐钞法遂废商贾不通边储失备　崇寜四年诏陜西旧钞易东南末盐毎百缗用见钱三分旧钞七分【宋史食货志】
　　孝宗淳熙十一年以京西转运副使江溥言金州帅司置塲拘卖商盐髙价科卖致商旅坐困民食贵盐诏金州依法听商人从便买卖不得置塲拘摧【宋史食货志】
　　光宗绍熙时杨辅为总计请罢利州西路兴州盐店【宋史食货志】
　　金主亮贞元初蔡松年为户部尚书始复钞引法钞合盐司簿之符引防司县批缴之数七年一厘革之解盐觔二百有五十为一席席五为套钞引则与陜西路转运司同鬻其输粟于陜西军营者许以公牒易钞引【河东盐法志】
</div>
    <div class="pagination">
<a href="陕西通志_page278.html">上一页</a><span>...</span><a href="陕西通志_page274.html">274</a><a href="陕西通志_page275.html">275</a><a href="陕西通志_page276.html">276</a><a href="陕西通志_page277.html">277</a><a href="陕西通志_page278.html">278</a><span class="current-page">279</span><a href="陕西通志_page280.html">280</a><a href="陕西通志_page281.html">281</a><a href="陕西通志_page282.html">282</a><a href="陕西通志_page283.html">283</a><a href="陕西通志_page284.html">284</a><span>...</span><a href="陕西通志_page280.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
