<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 60 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 60 页/共 124 页</h1>
    <div class="content">


嘉定镇江志　(宋)史弥坚修　(宋)卢宪纂　中华书局编辑部编　北京：中华书局　1990.6第一版

序
余家久藏宋嘉定元至顺写本镇江志二部乃乾隆六十年宣城张木青学士 【焘】 所赠之书嘉庆间曾经进呈内府又录两副本一藏家中文选楼一藏焦山书藏以待有志者刊之良以二书有关于京口之掌故甚巨也京口自东晋以来屹为重镇流民侨郡分并改隶都督开府参佐从事寄治版授建置纷烦以及宋之差遣元之掾属读史者惮于钩稽往往沿讹袭谬今详观宋志于六朝侨寄郡县缕析条分于节度观察等官罢复纪之甚详其刺守历任年月于纪传所不载者皆稽考得其次序是故一人之传必参酌羣书而后定如刺史韦损传以唐地理志练塘碑及李华复练塘颂序招隐大律师碑参定都知兵马使张子良等传以新旧唐书李锜传旧唐书宪宗纪通鉴太平广记参定此例为前此作郡志者所未有至于元至顺志本承宋志而作然绝不剿袭其书宋志于刺守宰贰等官载至嘉定九年止而元志即从嘉定十年起其例尤为可法土产门引说文广雅字林方言等书亦地志中所仅见又二书于晋宋以来士大夫居宅坟墓皆详其坊巷乡都所在其作铭作记之人亦莫不罗列虽遗迹久湮而按籍考之犹可得其仿佛后人性好简略鲜有及此之详明者其余精当处亦不胜偻指二书洵海内之秘籍也乃问之镇江人无肯栞之者余于送杨忠愍公墨迹归焦山记中已慨乎言之去冬丹徒包景维 【良丞】 介吴陶伯孝廉 【文铸】 来谒余谈次及之景维因言及其考中宪知有是书欲刻未果今愿刊布以成先志余因出家中选楼本并发焦山书藏本 【校竣仍还焦山】 再加翻阅选楼本为归安严久能 【元照】 所校焦山本为乌程张秋水 【鉴】 所校又丹徒戴桐孙 【守梧】 亦有签记其中精确者致多然觕引其端未竟其绪复属门下士刘孟瞻 【文淇】 暨其子伯山 【毓崧】 详考全书体例及所征引各书正其讹误作为校勘记四卷附刻于后二书俱不着撰人姓名书录解题有卢宪镇江志宋志中称宪者四条因共定嘉定志为卢宪所作而至顺志则不知出于谁手适丹徒柳宾叔孝廉 【兴恩】 以书来告谓检镇江府志成化旧序知至顺志为俞希鲁所作余按俞氏乃元末遗老为金华宋濂所推若非刊刻此书乌知俞氏之学精密若是则刻书洵有功于古人也是书初刻时不知书中载包氏名人甚多乃校勘后知包氏为丹徒旧族宋元二志人物门俱以汉大鸿胪包咸为首厥后包融包何包佶俱有名于唐代而元志俞庸修高资桥记亦言丹徒包氏不坠先业中宪名祥麟字厚村捐赈施药颇多善举实为鸿胪之后虽此书朽蠹而班班可考然则是书之刻于包氏固天理当而人心安也刻既成余故乐为序之以为刻古书者劝
大清道光二十二年夏至日扬州
予告太子太保体仁阁大学士七十九叟阮元序
嘉定镇江志二十二卷提要
宋卢宪撰宋史艺文志有熊克镇江志十卷而无宪此书书录解题云镇江志三十卷教授天台卢宪子章撰文献通考亦着录之此书中称宪者四条称卢宪者一条故知是宪之书书中所载事迹惟史弥坚最详赵善湘次之考弥坚以嘉定六年九月守镇江八年九月请祠善湘以嘉定十四年十二月守镇江十七年召还宝庆二年再任案元至顺镇江志学校门载教官卢宪嘉定癸酉谒庙事癸酉为嘉定六年正弥坚守郡之日书当成于此时也此书不见于近代藏书家着录所存卷数与书录解题不同中闲脱文错简往往而是案其目录似于体例闲有未协葢由原本已多讹脱经后人重为编次小有抵牾固所不免然宋人地志之存于今者十不得一而镇江自六朝以后递为重地南渡以前之遗文坠典如唐孙处元图经祥符图经润州类集京口集之类世无传本藉此以存厓略零圭碎璧尤可宝惜今从旧钞本校正缮写之
嘉定镇江志卷首
　郡县表
郡隶浙西仍唐旧也自唐而上余千百载境土惟旧所隶则殊或属会稽或属吴郡或属晋陵或属江都或属江东其分其并不可无考今推其世代质以传记分画为郡县表
　　州郡
　　　虞夏周 
地在扬州之域 　 　 　 
　　　春秋 
地属吴后属越 【齐庆封奔吴吴与之朱方鲁哀公二十二年吴为越所并属越】 
属楚 【楚使屈伸围朱方[楚使屈伸围朱方　案左氏昭四年传伸作申今不据以改之者盖二字皆见于说文声同而义亦相近(说文伸字下云屈伸从人申声申字下云神也神字下云天神引出万物者也盖申声之字并有引申之义)本可通用或作嘉定志者所见之本与今有异亦未可知不妨姑存之以备参考其余所引载籍与原书字体微异而义实可通者悉仿此例若夫作志者援据宏博语多古奥有似无此书名者(卷六焦山条下引皇甫谧逸士传或疑逸当作高今考隋书经籍志高士传六卷逸士传一卷并皇甫谧所撰则逸字不误明矣全书中似此者颇多今举此以例其余后皆仿此)有似无此地名者(卷十八萧思话传云袭爵封阳县侯其子惠开传云袭封阳县侯今考宋书本传与此正同)有似无此官名者 (卷十八徐陵传云赠镇右将军今考陈书本传与此正同)有似无此役名者(卷五均役门云以本县合千人为之今考元志卷十三俸钱门载平准库合千人二十一贯元史刑律志诸烧钞库合千检钞则合千人乃库役也)有似无此谥法者(卷十八萧德言传云谥博今考唐书本传与此正同)有似无此名字者(卷十八徐伯阳传云字隐忍今考南史本传与此正同)有似无此题目者(卷五土贡门引罗隐镇海军所贡诗今考全唐诗与此正同)有似无此文法者(卷五土贡门引李德裕奏疏云乃诸头收市今考全唐文与此正同)而寻检其所引之书莫不一一符合今皆悉仍其旧而着其例于此盖古书难晓者当参互考订以求其通未可以其所知改其所不知也]执庆封】 　 　 　 
　　　秦 
属会稽郡 
　　　汉 
荆国 【高帝六年】 更名吴 【十二年】 入江都国 
　　　后汉 
属吴郡
　　　晋
属晋陵郡隶扬州 
　　　东晋
侨置徐州兖州统侨郡 【南东海南琅邪南东平南兰陵临淮淮陵南彭城南沛南清河南下邳南东莞南平昌南济阴南濮阳南太平南泰山南济阳南鲁】 
　　　宋
南徐州 【加州曰南徐永初二年江北为南兖州江南为南徐州元嘉八年】
统侨郡十七 【南东海南琅邪晋陵义兴南兰陵南东莞临淮淮陵南彭城南清河南高平南平昌南济阴南濮阳南太山南济阳南鲁】 
　　　齐 
徐州统侨郡十六【省南兰陵郡余与宋同】
　　　梁
南徐州 【隋志旧置南徐州南东海郡梁改曰兰陵郡】 
　　　陈
南徐州
　　　隋
废南徐州为延陵镇属蒋州 【隋志陈有东海开皇九年州郡并废】 
润州 【开皇十五年】 
属江都郡 【大业三年废润州为江都郡之延陵县】 
　　　唐 
润州 【武德三年七年】 
属江南道 【贞观元年】 统县五 
中都督府 【景云二年寻废】 
属江南东道 【开元二十一年】 
丹阳郡 【天宝元年】 
属浙江西道 【干元元年】 
丹阳军 【干元二年】 
合浙江东西二道置镇海军 【建中二年】 
分浙江东西道浙西治润 【贞元三年】 
并丹阳军为镇海军 【元和五年】 
停镇海军额 【元和六年尔后节度废置不常】 
移镇海军额于杭州 【光化元年】 
　　　五代 【淮南吴杨氏南唐李氏】 
镇海军 【后梁贞明元年】
徙镇海军治所于升州 【贞明四年】 
　　　圣朝
镇海军 【开宝八年诏改镇海军为镇江军】【圣朝镇江军　案宋人作志自应称宋朝为圣朝后人刻书者仍其原文亦于体例无碍严氏元照因书中或称宋朝或称圣朝例不画一故往往改圣朝为宋朝然书中称圣朝者极多严氏所改殊未能尽今于其已改者则从改本 (钞本元志中有称宋为圣朝者今据以定为宋志而圣字已易为宋者亦不复追改焉)其未改者则仍从旧本以免纷更至于元人作志称元朝为圣朝者亦用此例 (宋志内言圣宋大宋元志内言皇元大元者仿此)】 
润州升镇江府 【政和三年】 
浙西安抚司 【建炎三年】 
安抚大使司 【建炎四年】 
公江安抚司 【绍兴五年兼十二年解罢】 
　　县
　　　秦
徒 【古谷阳】 曲阿 【古云阳】 【曲阿○ (钞本此二字在下一格)案郡县表内第三格为县第四格为封爵食邑徧考史传志乘秦时未尝以曲阿为封邑(元志卷首官制表及卷十五封君类载以镇江地为封邑者皆自汉始)而丹阳县之名曲阿实起于始皇(元志郡县表县邑格内载始皇改云阳为曲阿事甚详)则此二字当在第三格不当在第四格矣至于曲阿及丹徒乃秦时所改之名原书必当有注钞本皆脱去戴氏守梧据元志郡县表补古谷阳三字于丹徒下补古云阳三字于曲阿下今从之(下文云吴嘉禾三年复曲阿为云阳若此处不言古云阳则复字为无根矣) 】 
　　　汉
曲阿属扬州
王莽改曲阿曰风美
　　　后汉
曲阿为扬州治所
　　　三国吴
复曲阿为云阳
改丹徒为武进 【嘉禾三年】
　　　晋
陵 【太康二年分曲阿之延陵乡置】 
复云阳曰曲阿 【太康二年】 
复武进曰丹徒 【太康三年】 
晋陵郡统县七 【丹徒　曲阿　武进　延陵毗陵　暨阳　无锡】 
　　　东晋
南东海统县七居曲阿京口
　　　宋
统县六十三 【南东海四县郯　丹徒胊　利城晋陵六县晋陵　延陵　无锡　南沙　曲阿　暨阳】 
　　　齐 
统县七十三【南东海七县郯　祝其　襄贲　利城　西隰　丹徒　武进 晋陵七县晋陵　无锡　延陵　曲阿　暨阳　南沙　海阳】 
　　　梁
统县无考 【梁无志故统县不详按寰宇记梁改曲阿为兰陵县又隋志曲阿注有武进县梁改为兰陵】 
　　　陈
统县无考 【隋志陈改兰陵为东海】 
　　　隋
废丹徒县入延陵并兰陵县入曲阿 【开皇九年】 
金山府 【开皇十五年即今之金坛】 
金山县 【大业东土人保聚为之】 
　　　唐
统县五【丹徒　曲阿　延陵　句容　白下武德九年】 
白下更曰江宁 【贞观九年】 
统县六 【金坛垂拱四年置自宋齐梁陈为延陵县之南界】 
曲阿曰丹阳割江宁句容置升州统县四 【至德二载】 
</div>
    <div class="pagination">
<a href="嘉定镇江志_page59.html">上一页</a><span>...</span><a href="嘉定镇江志_page55.html">55</a><a href="嘉定镇江志_page56.html">56</a><a href="嘉定镇江志_page57.html">57</a><a href="嘉定镇江志_page58.html">58</a><a href="嘉定镇江志_page59.html">59</a><span class="current-page">60</span><a href="嘉定镇江志_page61.html">61</a><a href="嘉定镇江志_page62.html">62</a><a href="嘉定镇江志_page63.html">63</a><a href="嘉定镇江志_page64.html">64</a><a href="嘉定镇江志_page65.html">65</a><span>...</span><a href="嘉定镇江志_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
