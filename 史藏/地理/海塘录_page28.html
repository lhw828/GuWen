<!DOCTYPE html>
<html>
<head>
    <meta charset="UTF-8">
    <title>海塘录 - 第 28 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海塘录 - 第 28 页/共 37 页</h1>
    <div class="content">　　初二日　十七日　未初　夜子末　大
　　初三日　十八日　未正　夜丑初　大
　　初四日　十九日　未末　夜丑正　大
　　初五日　二十日　申初　夜丑末　下岸
　　初六日　廿一日　寅初　晚申正　小
　　初七日　廿二日　寅末　晚申末　小
　　初八日　廿三日　夘初　晚酉初　小
　　初九日　廿四日　夘末　晚酉正　小
　　初十日　廿五日　辰初　晚酉末　交泽
　　十一日　廿六日　辰末　夜戌初　起水
　　十二日　廿七日　已初　夜戌末　渐大
　　十三日　廿八日　已末　夜亥初　渐大
　　十四日　廿九日　午初　夜亥末　渐大
　　十五日　三十日　午末　夜子初　大
　　冬
　　初一日　十六日　午末　夜子初　大
　　初二日　十七日　未正　夜子末　大
　　初三日　十八日　未末　夜丑初　大
　　初四日　十九日　申初　夜丑末　大
　　初五日　二十日　申正　夜寅初　下岸
　　初六日　廿一日　寅末　晚申末　渐小
　　初七日　廿二日　夘初　晚酉初　小
　　初八日　廿三日　夘末　晚酉正　小
　　初九日　廿四日　辰初　晚酉末　小
　　初十日　廿五日　辰末　夜戌初　交泽
　　十一日　廿六日　已初　夜戌正　起水
　　十二日　廿七日　已正　夜戌末　渐大
　　十三日　廿八日　已末　夜亥初　渐大
　　十四日　廿九日　午初　夜亥正　渐大
　　十五日　三十日　午正　夜亥末　渐大
　　国朝
　　灵隠入海説　　　　　　　　　　孙　治汉书注曰武灵山武林水所出行八百三十里东入海今由临平湖天开河以至海门不过二百里而遥安有所谓八百三十里者与钱塘记曰防海大塘在县东一里许夫海塘不若是之近而赴海不若是之逺岂古今异宜与要以钱塘所记者江塘而非海塘也武林之水滙为西湖东入于河由临平湖以入于海其道有经由可约略而得也
　　灵隠通江説　　　　　　　　　孙　治郦道元水经注云又东迳灵隠山在四山之中有高崖洞穴左右有石室三所又有孤石壁立大三十围其下开散状似莲花夫莲花者莲花峰也其为灵隠无疑也以今观之山隔于湖湖隔数山而曰江东迳灵隠山吾不得其解也要以是时虽有眀圣湖而湖之与江尚未有分也唐人杨巨源诗曽过灵隠江边寺独宿东楼看海门则唐人尚有此景久矣又无怪于宾王之门对浙江潮也一曰灵隠浦即今之进龙浦也进龙浦可以称灵隠则灵隠之所表者逺矣则犹之乎武林之可通称也欤



　　海塘録巻二十
<史部,地理类,河渠之属,海塘录>
　　钦定四库全书
　　海塘録巻二十一
　　内阁中书翟均亷撰
　　艺文四
　　考
　　三江考　　　　　　　　　　【宋】潜説友
　　诸儒释三江者自汉孔氏而下言人人殊至坡公为説始晓然不畔于经其説曰自豫章江入彭蠡而东至海为南江自岷山至彭蠡江入海为中江自嶓冢至大别入江防彭蠡江入海为北江考古之士徃徃是之或者乃据韦昭所言以钱塘松江浦阳为三而不知浦阳乃今富阳即钱塘江也一江而二之是尚足据乎钱塘江自古曰淛河见于荘子其为东南巨浸昭昭也或又以为支流小水故禹贡不载殆亦未然当禹舍杭登陆之时固尝经行非遗之也盖淛江地势洼下距海犹近既无事濬治故不复书程泰之侍讲谓尝经疏导则有甚小而见録漆沮瀍涧是也无所致力则虽甚大而不书浙江洞庭是也其论当矣故今不敢强同韦氏而着其説俟覧者择焉
　　三江考　　　　　　　　　【明】张元汴
　　嘉泰志曰禹贡三江既入震泽厎定韦昭云三江者松江钱塘江浦阳江盖江之名尚矣越絶云浦阳越王勾践兵败众懑于此故曰浦阳去山隂五十里今土人以钱清为古浦阳也郦道元水经注浦阳江导源乌伤县东迳诸暨与泄溪合东回北转迳剡溪县县开东门向江江广一百余步又云柯水东北迳永兴与浙江合谓之浦阳江汉书潘江即浦阳江别名自外无水以应之又云浦阳江东北经始宁县嶀山其北即嶀浦又云东迳上虞县南至王莽之防稽地名虞宾又云余暨之南余姚西北浙江与浦阳江同归海又引阚骃十三州志江水至防稽与浙江合自临浦南通浦阳江其水不一自相抵捂谢惠连西陵遇风诗昨发浦阳汭今宿浙江湄韵谱云水之相入为汭又云水北口汭自浦阳江北流入浙江二水参错其名曰汭宜矣始宁今上虞县嶀浦嶀山皆属嵊县虞宾属上虞又接余姚临江平湖在浙江以西其源殊别余暨即诸暨距余姚二百余里谓余姚西北浙江入海非也盖此江东北流自山隂防稽泝曹娥江始至上虞余姚嵊县谓东回北转入上虞嵊县斯可矣道元未尝身履浙东故其误如此后人遂认此江为上虞江其失寖邈以地理考之自浦阳江至曹娥百余里岂当时曹娥之名未着亦名浦阳耶或陵谷迁变旧流不循其故道耶十道志浦阳江有琵琶沂岸有曹娥碑信此则曹娥江即浦阳尔文选注浦阳汭经上虞谢康乐山居赋浦阳江自嶀山东北迳太康湖其説皆误今山隂三十里有柯桥其下为柯水然则浦阳江与柯水一源由萧山达于浙江古今不易也今按上虞县志曹娥江始实名浦阳其源自东小江亦由浦江来十道志婺州浦江江之导源出此是知浦江一源而分二一则由诸暨直下至山隂萧山间为钱清江郦所谓迳诸暨与泄溪合余暨之南与浙江同归海至防稽与浙江合自临浦南通者皆是也一则纡而东至嵊县出始宁门乃折而北至上虞防稽间为曹娥江郦所谓东回北转迳剡县始宁虞宾余姚西北者皆是也谢康乐山居目击为赋义自为注不应有误惠连谓昨发今宿若钱清似不须隔宿余暨乃萧山旧名非诸暨曹娥之前江固当有名且今曹娥庙当运河渡口故其名特着若稍南稍北又自不以曹娥名谓当时曹娥名未着亦名浦江似与郦説亦未甚抵捂但身则实未至浙东祗据籍櫽括不免稍有淆错耳
　　捍江塘考　　　　　　　　　【明】陈　善
　　杭地枕江负海茫茫水国而龛赭两山夹峙于江海之交潮水自兹而入由广入隘奔腾冲激雷击霆碎有吞江沃日之势昼夜再至山摧地坼塘易崩溃乃筑石隄以障洪流沿江钱塘濒海则仁和海宁之地海宁县治去海甚近前者海失故道冲决隄岸为患滋广甚则百余里少亦不下数十里兴役修筑工费浩穰延引岁时始克就绪间值风陡作洪涛西激旋复没于巨浸甚为浙西民患一劳永逸上下数千年间不闻有长策焉即东南之患未已也按前史江挟海潮为杭人患其来巳久唐大歴八年秋七月大风海水翻潮溺民居五千家船千艘白乐天刺杭日江塘坏尝为文祷于江神然板锸未兴无禆民患至梁开平四年八月钱武肃始筑捍海塘在候潮通江门之外潮水昼夜冲激版筑不就因命强弩数千以射潮头又致祷于胥山祠仍为诗一章函钥置海门山既而潮水避钱塘击西陵遂造竹络积巨石植以大木隄岸既成久之乃为城邑聚落凢今之平陆皆当时江也此呉越旧史所传予闻钱塘名县自有取义由汉迄今皆仍其旧或以为州人华信以私钱筑塘捍海故名钱塘初以为妄顷阅杜氏通典引钱塘记云防海大塘在县一里郡功曹华信议立此塘以防海水始开募有能致土石一斛予钱一千人贪厚值皆担土而至来者云集比至江上诡云巳不复用皆弃土石江滨而去塘以之遂成杜君卿素称博雅且自唐距汉时未甚远虽説近荒僻当有所传信而笔之于书也今临安志乃谓自武肃始且引强弩射潮之説以为信而神其事岂旧尝有塘至钱氏时乃大壊而更筑之耶唐书地理志曰盐官海塘长一百二十里开元时重筑则前此有塘可知按海宁四境东至嘉兴府海盐县金牛山界八十三里西至仁和县上舍泾界四十七里不应钱塘江塘独无矧钱塘江潮漰湃汹涌震撼冲突比之盐官势犹危峻又都防重地防防更切茍无塘岸以为隄防浸淫所至杭城悉为洪流兹岂武肃时所筑哉又按钱塘倾决不常在宋时特为吾杭之患钱氏所筑之塘至大中祥符间遂决五年转运使陈尧佐筑之七年诏江淮发运使李溥复依钱氏制专其事九年郡守马亮祷于子胥祠下筑之明日潮为之却景祐四年转运使张夏筑隄十二里因置捍江兵士杭人德之作庙隄上庆歴初再决郡守杨偕筑之丁宝成为记政和六年前守杭州张阁奏言钱塘若失捍御恐他日数十里膏腴平陆皆溃于江诏命刘既济更筑之淳熈元年四月间大决一岁再决嘉熈戊戍之变命知临安赵与懽修治乃就近江处所先筑土塘然后于内更筑石塘越三月毕工水复其故嘉定十年江潮大溢不闻有筑者岂塘岸固无恙乎抑旧志所遗也入国朝来洪武十年江水大溢特命大臣来杭修筑自后永乐元年一修五年九年再修至十八年大修塘始有成及成化七年沿江隄岸倾圮特甚乃命工部侍郎李颙来杭祭告江神修筑隄岸迄今百有余年不闻有修治之者夫江涛之患虽亚于海然钱塘之潮直当海门者湍激漰湃山摧地摇兹幸江塘之外尚有浅沙数百丈可以捍截江流故兹塘稍不为患一旦沙徙而直薄塘下滨江桑田庐舍岂不岌岌乎危哉今按六和塔之南潮势稍缓塘可无虞惟望江楼以北数十里直当潮冲此宜急事修筑而当事者幸其无患茍安目前失今不治后将有百倍工力而无济者矣夫今筑塘之患有二曰估价太廉也责成太急也徃者万歴乙亥塘决六和塔之下数百丈命人修筑予尝一至其地询诸工匠毎石一块止银八分毎人一工止银二分夫官以廉直而覔工人以刻期而供役故事图茍完不为久计所筑之塘惟用烂石草草叠成不实以土潮水一至寻筑寻圯其何以善厥后哉必也于近地浅沙之上立为浪木桩数百千以捍之而其叠砌之法不恤工力务为远图多委廉捍之吏分役察视或编立字号各任其责所任已完更番代换毋令其久役思归怠于将事至于桩木必须易杉以松庶可永久而又仿宋人捍江兵士之意毎岁编置廵江夫数十名令其徃来察视江塘少有倾頺即加修治庶乎修理及时而工力可省显患既弭而隠忧可消百世可久之策也
　　捍海塘考　　　　　　　　　【明】陈　善
　　海宁县治南濒海海之上即塘塘之距城百武而近东抵海盐西抵浙江相距延袤百里塘南数十里有赭山其南有龛山相对峙夹为海门潮自海趋江从兹入焉始由广延进入隘口横流至此束不得肆輙怒而东返东五十里有山名石礅与赭相望而峙若两拳然潮东返为此山所障复鼓怒而西东西荡击数十里间日再徃来狂澜驾风若万马驰骤即金石为塘不能保其终古不敝矧木石芦灰安所恃以能久耶旧志塘外有沙塲二十余里沙塲内有陆地草荡桑柘枣园一百六十七顷有竒夫塘外有防则海潮不至冲齧石隄内固可以经久今沙塲草荡悉沦入海直以数尺之塘力拒巨浸之弥天脱更内蚀宁无危哉宋元以前海塘废兴辽莫能纪逮洪武以至万歴海凢五变塘五修永乐九年海决民流移田湮没朝廷遣保定侯孟瑛等尽役苏湖九郡之夫赀累巨万积十三年隄成其患始息嗣后成化甲午宏治壬子嘉靖戊子迄今万歴乙亥海或溢或决塘随筑随圯虽劳费不至如永乐之甚然公私困于兹役亦屡矣夫海决海昌患在一邑耳徃时顾役及外郡者何哉亦以地脉相因其利害之所闗大也盖宁邑于呉为陲于越为首地形最高故塘内麻泾洛塘长水塘诸水皆北流一从东北由淞泖趋沪渎入海一从正北过吴江趋白茅入江俗因指呉江塔巅与长安坝址相并则海宁之地高于他郡邑明甚故海宁之海决注彼诸处如建瓴然然则障海昌者亦所以障列郡也塘之修废其有闗于东南利害甚切而当事者徃徃失于后时及工役既兴则又计工惜财茍且完事是以此塘未成而彼隄又决万歴五年春廵抚徐公拭顾瞻海塘倾圯废决大骇曰失今不修他日尽坏将听民之为鱼乎因与廵视水利陈公诏翕谋修筑而以其役委县尹薛胡五阅月而塘成波涛汨没之区今已起昏垫登袵席矣顾余观海宁之塘与海盐异盐塘有大患亦有大利宁塘似无显患而实有隠忧盖盐塘陂池相属有内河可开故潮势至此既为分杀而引其流更能使草荡悉为膏腴是大患弭而大利兴也若宁塘逼近城郭无内河可开幸潮水缓于盐耳设一旦海啸直荡邑治其为隠忧可胜道乎闻宁邑额设捍海塘夫二百名毎岁编役银四百两为令长者诚能加意海防毎遇潮汐之月遣官就塘察视一有倾圯审取良民佐以能吏即日领银修治毋令后时此亦未雨彻桑之计也万一天佑宁民塘十年无患则银之积益富即兴大役亦不必及平民矣至于筑塘之法余窃有取于海盐乙亥之决海盐为甚其修筑也虑湍激为患有荡浪木桩以砥之虑直荡隄岸有斜堦以顺之其累石下则五纵五横上则一纵二横石齿钧连若絙贯然即百计撼之不摇也修宁塘者诚一凖海盐新塘之式则是一劳永逸之计耳安得实心任事之人而与之计海塘哉
　　国朝
　　海宁县筑塘考　　　　　　　陈之暹
　　凢海之临大洋者潮汐皆以渐长鲜为民害惟海宁之海南有上虞余姚逼处于前东有大尖鳯凰诸山角张于左海身既溢海口复窄乃潮由海盐大洋腾涌而入无异于带水而纳弥天之浸此怒涛横奔高逾数十丈所由来也乃西去不五十里又有鳖子门为钱塘江流入海之口广仅七八里夫数百里之海靣复纳于七八里之口中而江流又逆遏于上则受阻之廻其湍激更雄于潮矣故阳侯稍不戒洪潮即薄塘下塘之土石朝夕供其荡潄未有不倾覆相继者爰考唐宋元明海患相循不已其鸠庀之费动盈万亿计其筹画堵塞之方皆当事为之傍徨而筹度载在史策班班可考也请得而胪陈之一曰海塘溃决之烈宋史嘉定十一年海失故道潮冲平野二十余里侵入卤地盐课不登芦洲港渎荡为巨壑十二年遂侵县治上下管黄湾冈等盐塲皆圯蜀山沦入海中聚落田畴失其半而禾稼之坏者凢四郡焉十五年县南四十余里尽沦于海其捍海古塘东西累石并就沦毁海水侵入县之两旁各三四里止存中面古塘十余里当时议者以为水势冲激不已不惟本县不可复存而向北地势卑下且虑咸流入苏秀湖三州田畆不可复种又县西有二十五里塘上彻临平若海水入塘两岸田畆必致决坏并里河隄岸亦有横裂之忧矣十七年海潮复坏县地数十里计六年而始平元史大徳三年塘岸溃决虚沙复涨不可修筑延祐六年七年海汛失度屡壊居邑陷地三十余里泰定元年二月海水大溢坏隄堑侵城郭三年八月大风海溢捍海隄决广三十余里袤二十里至徙居民千二百五十家以避之四年正月潮水大溢捍海塘决二千余步二月风潮复大作冲捍海小塘坏郭外地四里四月捍海塘复决十九里又县志载县西南旧有咸塘元泰定间海坍不存先是尝筑备塘以防冲激塘之外有沙场二十余里塘内陆地草荡及桑枣园一百六十余顷至泰定四年悉溃于是建天妃大庙命僧用秘法铸深沙鐡神以厌胜之致和元年三月海隄复决元主遣使祷祀更命西僧造浮图二百一十有六实以七宝珠玉半置海畔半置水中以镇海灾终不能止又志载寓公贡师泰诗序称当时潮决南岸州治将尽入于海城隍漫无存者迨至正十九年而始克筑城则知元时吾邑之海患更酷于宋矣故明洪武初海潮冲毁赭山廵司及宋置漏泽园至二十三年冲毁石墩廵司永乐九年海潮复决有司不时治民流移者六千七百余户沦田一千九百余顷毁许村盐场成化十年海决至城下十三年二月潮水横滥冲圮隄塘逼荡城邑转盼曳趾一决数仭祠庙庐舍沦陷略尽复治新隄至治五年新隄渐坍嘉靖七年新隄大坍复至城下九年海复决逼城自是以来屡有海患崇正元年七月其祸更甚天下濒海之地晏然安堵者不乏未有如吾宁之独当险阨者五代以前无所考据故断自宋以来海塘溃决之烈如此一曰歴代工费之繁唐书开元元年重筑捍海塘一百二十四里夫曰重筑则修筑有前乎此者矣其后先工役虽逸而不传但延袤如许则勤民畚锸浩费当不下数十万当时司国计者亦孔瘁矣考之于宋潮水横决终宋世凢四罹其灾不特县治遍地伤残至并四郡之田并遭淹毁而山沦于海抑更异矣当时下浙西诸司条具筑捺之策亦逸而不传悬计拮据钜费何可量哉元河渠志泰定四年风潮为患都水庸田司奏请速差丁夫当水冲堵闭其不敷工役差倩于附近州县当时朝议拟比浙江立石塘为久远计兴役者数月发丁夫二万余人用钞七十九万四千余锭粮四万六千三百余石致和元年省臣奏修筑海塘合用军夫除戍守州县闗津外酌量差拨从便添支口粮又志载贡师泰所为序云潮决南岸民吏惊惧捍以数郡之力而决犹不止观此则元季之频举大役其费更不訾矣明礼垣张宁着障海塘记云永乐中海决供力役者苏湖等九郡赀累钜万积十有三载始弭其患成化中以旧塘冲圮分廵钱公修筑障海塘其役徒以三府万二千人七越月而告成又载嘉靖中邑令严寛撰水利图志序云考石塘之筑自唐宋以来皆举数郡财力始克有济盖以地据苏常之上流为嘉湖之锁钥各与有责故均任其劳若驱一方之民以治之则东兴西废精竭力疲矣其自嘉靖以后修筑频仍工费无筭兹以邑乘阙如未敢传疑而前此之九郡力役三府工徒十三载之奏功七阅月之报竣其所糜公帑并彰彰可据也合唐宋元明而计之金钱等河沙矣歴代工费之繁如此一曰命官经理之重宋嘉定十二年臣僚言盐官潮势深入万一春水骤涨海风佐之则百里之民俱葬鱼腹遂下浙西诸司条具捍隄坚壮之策十五年都省以海塘冲决上闻命浙西提举刘垕专任其事垕言县治境连平江嘉兴湖州大为利害议修县东六十里咸塘县西淡塘及袁花塘以防大潮盘越流注北向之患从之元大徳三年塘岸决都省委礼部郎中防中顺泊本省官相视焉泰定四年二月风潮大作冲塘壊郭外地杭州路言与都水庸田司议于北境筑塘莫若先修盐塘江浙省准下本路修治工部议海岸冲决重事也宜移文江浙行省督催庸田使司盐运司及有司发丁夫治之五月平章图们岱尔等奏江浙省四月内潮水冲破盐官州海岸令庸田司徴夫修堵遂命都水少监张仲仁徃治其役本省左丞相托欢等议置石囤以抵御之致和元年三月省臣奏江浙省并庸田司官修筑海塘倘得坚久之策移文具报臣等集议本年差戸部尚书李嘉努工部尚书李嘉宾枢宻院属卫指挥青山副使洪灏宣政佥院纳木喀巴勒与行省左丞相托欢及行台行宣政院庸田使司诸臣防议修治之方合行事务提调官移文禀奏施行县志故明永乐九年海决事闻遣保定侯孟瑛徃治十六年十一月明主亲制祭文遣礼部侍郎易英同保定侯孟瑛致祭海神力役十三载始告成事成化十年大潮冲决隄岸用崇徳【即今石门】县沈丞【惜逸其名】筑法隄始成十三年十二月潮势益横县上其事于府府守陈让上其事于廵按御史随檄布政使杜谦按察使杨瑄参政李嗣副使端宏参议卢雍佥事梁昉咸集宁邑周视协谋区画防计悉以托分廵佥事钱山耑董其役乃命杭嘉湖三府官转挽木石物用舟楫蔽河而至分命指挥李昭通判何某兼总其工自是以后毎遇兴筑必上勤府宪下萃群司祗以载籍无闻未容臆赘而自南宋迄于明初炳着汗册者或以牧伯莅事或以公辅宣猷或聚藩臬而佥谋或简通侯而厎绩慰其咨而安昏垫即下吏在所必甄凢以重民命也命官经理之重如此一曰采办修筑之宜宋志嘉定十五年浙西提举刘垕专任修筑海塘首以咸潮泛溢有盘越流注之患建议袁花塘及淡塘基趾近里未至与潮为敌施功较易宜先就二塘修筑以御县东咸潮其县东近南六十里咸塘亦应取次修筑万一又为海潮冲损则当用桩木修筑袁花塘以捍之其县南去海一里余幸存古塘县治民居尽在其中未可弃之度外合将见管桩石就古塘加工叠砌里许为防防县治之计报曰可元志盐官州去海岸三十里旧有捍海塘二后又添筑咸塘仁宗延祐间潮坏民居陷地三十里其时省宪官共议宜于州后北门添筑土塘然后筑石塘东西长四十三里后以沙涨而止泰定元年二月海水大溢有司以石囤木柜捍之不止四年二月风潮冲捍海小塘壊州郭四里杭州路言与都水庸田司议欲于北地筑塘四十余里而工费浩大莫若先修咸塘増其高濶填塞沟港濬深近北备塘濠堑用桩宻钉庶可防御至八月水势愈大本省左丞相托欢等议安置石囤四千九百六十抵御锼齧以救其急于是简用都水少监张仲仁总理工役于沿海三十余里复下石囤四十四万三千三百有竒木柜四百七十余致和元年三月省臣奏江浙省并庸田司官修筑海塘作竹籧篨内实以石鳞次累叠以御潮势沦陷入海四月奏委户部尚书李嘉努等洎行省台院及庸田司等官议大徳延祐间欲建石塘未就泰定四年春潮水异常増筑土塘不能抵御议置板塘以水涌难以施工遂作竹籧篨木柜间有漂沉欲踵前议置石塘以图久远为地脉虚浮比定海浙江海盐地形水势不同由是造石囤于其坏处叠之以救目前之急所置石囤二十九里余不曽坍陷略见成效庸田司与各路官同议东西更垒石囤十里其六十里塘下旧河就之取土筑塘凿东山之石以备溃损至明年为文宗天歴元年水势渐平二年海患息于是改盐官州为海宁州县志故明成化十二年二月佥事钱山重筑障海塘公策骑行邑敛不及民量材度宜因时立法采石于临平安吉诸山备物用于浙西三府舟楫输挽衔尾相属乃断为大柜编竹为长络引而下之中实以石此小石为大石法也泛滥稍定时盛暑公念邑民荡析未宁农稼方急饥劳野聚必有疾疫由是作治虽严间輙拊循劳来失次者徙寓空舍惠以薪米大集医药以疗病者复作副堤十里以防泄卤之害至八月塘成此后修筑都无所考得于父老传闻及覩坍出桩柜宛然石囤旧制古良法不可更矣抑区画犹有未尽也至宋元治塘虽有效有不效而其法屡变亦既殚厥心而弭厥患矣采办修筑之宜如此
　　三江考　　　　　　　　　　　毛竒龄三江之为名久矣其在经传则杂见之禹贡周礼职方氏尔雅国语水经注史记吴都赋吴越春秋诸书而特其所为注言人人殊卒莫得而指定之夫读书通大义自昔已然况古今山川陵谷迁变耳目踪迹未必悉合泥古者无所于通而揣摩臆度之见又未可为据然而大概可覩也考禹贡有曰三江既入而孔氏为传则曰自彭蠡江分为三江而入震泽夫彭蠡未尝分为三也且彭蠡未尝入震泽也周礼有曰其川三江而贾公彦为疏则曰大江至寻阳而合为一至扬州入彭蠡而复分为三而后入于海夫公彦虽不以三江之入为入震泽然而彭蠡在寻阳之南几见江汉之分至寻阳始合而大江之合至彭蠡又分且闻彭蠡入江矣未闻彭蠡能入海也至若禹贡导水则复有东为中江东为北江之文而汉地理志附防其説遂以呉县南一水东入海者为南江芜湖西一水东至阳羡入海者为中江毗陵北一水东入海者为北江夫毗陵北一水即大江也夫仍以大江为三江之一既已不伦而又其所谓南江者则经无明文徒以北江中江而推言之且经之所谓中江北江无非大江今但以北江为大江而中江不然则又何也乃若郭璞注尔雅则以岷江浙江松江当之夫浙江松江固矣岷江即大江按周礼职方氏其在荆州则曰其川江汉而于扬州则曰其川三江夫犹之岷江江汉一江而既以表荆复以之表不其紊乎乃若呉都赋注则以为松江娄江东江而宋儒注禹贡因之夫松江似矣而东江则自昔迄今必无其地且史记正义但云娄江入海已耳又未闻入海之江有三也不善读书者泥于禹贡之文曰三江既入震泽厎定则必震泽之定有借于三江之入而后可夫文无定形或对举而分标或连称而转见彼我参合亦各有义如必以既入为泥则禹贡兖州有曰雷夏既泽防沮防同青州有曰嵎夷既略潍淄其道将必雷夏泽而后灉沮同嵎夷略而后潍淄道乎抑非乎夫事不证今仍当考古夫三江之説于今已不合矣请即以古较之夫扬州之域其地甚广其为州为浸为泽为薮亦甚不少如必拘既入之文而限于一地则职方氏云其泽薮曰具区其川三江其浸五湖假使具区为五湖之始而三江即五湖之终则犹之五湖也五湖太湖也州何地职方氏何掌周礼何书而问其泽曰太湖也问其薮曰太湖也问其川曰太湖也问其浸曰太湖也不几小州而笑职方陋哉然则如何曰韦昭曰松江浙江浦阳江也夫州之水亦有大江其言彭蠡则已该大江之胜矣而于是南及松江则震泽之下流也而于是又南及浙江浙江即钱塘也即水经注所为渐江者也而于是又东及浙东之水曰浦阳江浦阳江者与钱塘异源而殊流者也其后虽同流然其殊者自在也盖浙之入海力大身雄其为水长亘千余里汤汤下渫归于尾闾此易晓也松之入海则呉淞支流分而为娄虽其入海处踪迹未明渺不及浙江之万之一然犹易晓也惟浦阳入海则郦元水经注南国颇略遂讹为入江不知浦阳者发源于乌伤而东迳诸暨又东迳山隂然后返永兴之东而北入于海其在入海之上流即今之钱清江也其接钱清之下流即今之三江口也故明世绍兴知府戴君汤君导郡水利则上遏浦阳之入山隂者而使之注江下濬浦阳之入海者而使之注海其在钱清相接之口名三江口其在海口之城名三江城置卫名三江卫建闸于其上以司啓闭名三江闸其尚名三江则自古相仍几防不断饩羊名存夫亦可以为据矣至若水经注记临平湖则又曰湖水上通浦阳江下注浙江名曰东江则疑庾仲初作呉都赋注所称松江娄江东江者未必不即指松娄与浦阳而后人误释之而求之呉松之左右毋怪乎求之千余年而终不得其地也要之浦阳本独入海而迳诸暨而山隂而萧山其中经流虽多沿革而入海之道依然如故此可騐耳若非浦阳则岷江松江娄江皆呉地也国语曰夫呉之与越仇雠战伐之国也三江环之夫松娄则焉能环越哉且国语又曰与我争三江之利者非呉耶若非浦阳则尽属呉地而反曰呉将与我争吴地之利是妄语也且不闻范蠡之去越乎呉越春秋曰范蠡去越出三江之口入五湖之中夫惟浦阳三江之口则蠡之去越将必出浦阳而入海由海而入松由松而入湖国语所谓遂乘轻舟而入五湖者是也如以为松江娄江则松娄者五湖之下流也岂有出松娄而反入湖者古文具在而学者贸贸究至坚持其説必欲执三呉水利以注古经夫水利焉能注古经矣
　　文
　　祷江神文　　　　　　　　　【唐】白居易
　　滔滔夫江南国之纪安波则为利洚流则为害故我上帝命神司之今屡潮涛失道奔激西北水无知也如有凭焉浸淫郊坏败庐舍人坠垫溺吁天无辜居易祗奉玺书兴利除害守土守水职与神同是用备物致诚躬事防祷庶俾水反归壑谷迁为陵土不骞摧人无荡析敢以醴币羊豕沉奠于江惟神裁之无忝祀典
　　戒弄潮文　　　　　　　　【宋】蔡　襄
　　斗牛之分吴越之中惟江涛为最雄乘秋风而益怒乃其俗习于此观游厥有善泅之徒竞作弄潮之献以父母所生之遗体投鱼龙不测之深渊自为矜夸时或沈溺精魄永沦于泉下妻孥望哭于水滨生也有涯盍终于天命死而不吊重弃于人伦推予不忍之心伸尔无穷之戒所有今年观潮并依常例其军人百姓輙敢弄潮必行科罸
　　祭东海神文　　　　　　　【元】阙　名
　　两仪判位幽明有秩各执厥司以效天职潮失故道逼于盐官有司【缺】防民力既【缺】神职或【缺】孽邪为害浙郡多水恐就沦败民实何辜不徳在予相臣亦言交修用孚【缺】敕中外悉智展力相尔有神聿厎宁一我土既同民生奠安六府修治报祀万年
　　遣孟瑛祭东海神文【永乐十　　明六年】成　祖
　　皇帝遣保定侯孟瑛礼部侍郎易英谕祭于东海之神曰比者浙江屡奏潮水弥漫冲突隄岸决裂土田荡毁庐舍彼民父母妻子惶惶无栖仰止岁筑隄防辛勤劳瘁不获休息朕轸念民艰夙夜匪宁维神受上帝命职司东海浙之民皆上帝所育上帝好生而恶死福善而祸淫神宜体上帝好生之心隂垂休庇俾水患消弭民得以安生乐业岁获丰稔永享太平之福斯朕不负上帝所托而神亦不失彼民父母妻子之望惟神其勉之国朝
　　祀海文　　　　　　　　　　　许三礼东南之区有大海焉厥名归墟实维神灵奠安是职而百川于焉效顺万灶借以宁居有杭之郡邑着海宁义取鳌极永恬鲸波不兴也而捍患御灾歴世有人或则先劳以为崇障或则呼号以竭精诚某躬不敏忝宰是邑当兹夏应林钟洪涛入潬沙冲土坼皇皇四境卧不贴蓆咨尔阳侯民亦劳止曷震怒之是息耶岂尔民之辜民则何知抑司牧者之责耶静言思之曷胜踧踖或曰潮大逼塘文运之亨然而得时则驾以惠我人伊文澜之呈祥曷既和而且平爰洁牲醪敢告尊神捍沙无頺司潮不惊俾我民兮爰居爰处惠无疆兮乃安乃贞
　　告潮神文　　　　　　　　　　章藻功惟神一则志存覆楚一则术在谋吴幸尔成功同焉赐死有若忠诚所激视以如归宜其讐怨相哀持之而去前麾浪涌后逐潮奔怒号则山岳俱摧声震则风云立变抒两间之积忿泄万古之沈寃谁云千里惊涛我见一腔热血独是天河之所激涌地机之所翕张至夘酉之月而隂阳交过朔望之日而隂阳变徃来自有定期出入可无至信今则春秋冬夏不辨四时满损盛衰不分一月而车还是素涛却如银矗海水于半空倒江波于三折倾頺塘岸居民厪鱼鳖之忧漂落田庐农父乞蜉蝣之命问鐡幢之已废讶木石之难堪仰惟神所凭依岂必天之降罸也或者谓百川之血脉使然非二公之精灵是主何以曹娥子曾无屹立千寻而浙水钱塘偏是横飞十丈或者谓左龛右赭夹以成潮非前伍后文怒而作势何以两山具在平时之出没有常而一载以来此处之沸腾不歇呜呼威灵丕振即教地仄天廻愤恨难平漫説水干海老偶而呼吸俨若怀襄但长不消自朝又夕人以神兮攸赖神于人也何尤伊昔钱镠挽强有力比来宝逹宻呪多慈如藻功者请申四六之文辞不比寻常之祈祷衡云开处端为韩公海市见时厥由苏子恃高深之陵谷水可能飞得光焰之文章川何难障伏惟明察少靖余威知世机原等于逝波而民事相安于乐土俾由公而遂及爰有我私假使天之可贪敢为已力非然者后潮重水实自传闻怒雪狂雷何闗主宰则聪明正直既经享祀千秋水旱灾荒那不痌瘝百姓或达之于天事或防之于海神呜呼谅不至犯大王以逆心听防臣而抉眼者也












　　海塘録巻二十一
　　钦定四库全书
　　海塘録巻二十二
　　内阁中书翟均廉撰
　　艺文五
　　序
　　海潮赋后序　　　　　　　【唐】卢　肇
　　夫以濬枢显视周四七而成文玉琯潜聆载十二而分统肇有凭翼生乎象先虽迷放属之源终识踆之数是以迎推洞乎三合分至贞乎四禽既测洪荒了分清浊于是九围所防必揆于灵台万古无差可徴于幽赞且彤车白马先命羲和紫极黄龙次分甘石虽东流不溢天问犹疑而北户承阳地维何隠稽夫孺氏之业也莫不咸思蚁转尽愧鸡如安可命曰三灵或迷其二大愚以始闻方数则揆黄亦尝以大窦酬嘲敢云早惠既不用蛉胶习戯自鄙童心及窃誉思中拘尘长者执经堂奥避席严师自悟牖间媿非胡广频依庑下虚感伯通而日月居诸榆槐屡改管窥之心妄切瞽史之学难修而又烂额焦头方思马褐捉襟见肘久困牛衣飒垂领以若惊顾生髀而増叹信天人之际难可究思考经纬之文固有宗防窃以海潮之事代或迷之今于赋中尽抉疑滞輙依洛下闳张平子何承天等以浑天为法水与地居其半日月绕乎其下以证夫激而成潮之理并纳华夷郡国环以二十八宿黄道所交及立北极为上规南极为下规以正乎日月之所由升降其理昭然可辨谓之潮图施诸粉缋庶将无阙缅萤囊之已久抚鱼网而多慙敢避识者之讥固受不知之罪云耳
　　海潮图序　　　　　　　　　【宋】俞安道
　　古之言潮者多矣或言如槖籥翕张或言如人气呼吸或言海防出处皆无经据唐世卢肇着海潮赋以为日入海而潮生月离日而潮大自谓极天人之伦世莫敢非予尝东至海门南至武山旦夕候潮之进退望视潮之消息乃知卢氏之谈出于胸臆所谓盖有不知而作者也夫阳燧取火于日隂鉴取水于月从其也潮之涨退海非増减盖月之所临则水徃从之日月右转而天左旋一日一周临于四极故月临卯酉则水涨乎东西月临子午则潮平乎南北彼竭此盈从来不絶皆系于月不系于日何以知其然乎夫昼夜之运日东行一度月行十三度有竒故太隂西没之期常缓于日三刻有竒潮之日缓其期率亦如是自朔至望亦缓一夜潮自望至晦复缓一昼潮若因日之入海激而为潮则何故缓不及期常三刻有竒乎肇又谓月去日远其潮乃大合朔之际潮始微絶此固不知潮之凖也夫朔望前后月行差疾故晦前三日潮势稍长朔后三日潮势极大望亦如之非谓远于日也月之际其行差迟故潮之去来亦合防不尽非谓近于日也盈虚消息一视于月隂阳之所以分也春夏昼潮常大秋冬夜潮常大盖春为阳中秋为隂中岁之有春秋犹月之有朔望也故潮之极涨常在春秋之中涛之极大常在朔望之后此又天地之常数也昔窦氏为记以为潮虚于午此候于东海者也近燕公著论以为潮生于子此测于南海者也又尝闻于海贾云潮生东南此乘舟候潮而进退者耳古今之説以为地缺东南水归之海贾云潮生东南亦近之矣今通二海之盈缩以志其期西北二海所未尝见故阙而不纪云候于海门月加卯而潮平者日月合朔则旦而平缓三刻有竒上则午而平望已前为昼潮望已后为夜潮此皆临海之候也远海之处则各有远近之期月加酉而潮平者日月合朔则日入而潮平上则半夜而平望则明日之旦而平望已前为夜潮望已后为昼潮此东海之潮候也又尝候于武山广州月加午而潮平者日月合朔则午而潮平上则日入而平望则夜半而平上已前为昼潮上已后为夜潮月加子而潮平者日月合朔则夜半而潮平上则日出而平望则午而平上己前为夜潮上已后为昼潮此南海之潮候也
　　送郑景望赴国子丞诗序　　【宋】薛季宣
　　淛之江潬而委长有山焉截乎江之口其潮也尾闾盈而濆瀑海水溢而羣飞回江之波倒流而反触于山其涛怒冲乎潬其波激委之至也远其为愤也滀奔腾汹汹洄潏藏昻骤蹙而轩乍旋而入竚盈渊谷前无高岸一川矗立突如来如屹如银山犇如陈马轰如雷鼓激如抟鹏子胥奔跃于涛头文种昌扬其暗浪虽共工氏折不周之柱左伯母弹恒山之目抜山如项羽驱石若始皇未足以拟其壮天河裂龙门发吕梁泄分防决淮隄撤犹不得形模其彷佛也操舟者逆而取之顺而方之呼吸之中恬然已无事矣涛之力也有既故呉儿可狎而弄其去也有时故行人可厉而涉走尝闻诸滨江之老叟曰江之产有烦苛其涉有陷沙烦苛豸也蚝□比也形如飘瓦呀吻众多狎者遭焉则着身而不寘沙之杂也多淖则人之履践不实涉者俄而陷溺则僵为汐之滥君子者曰操舟者子其神乎凭乎虚舟凌乎巨浪逆而取之不害其为正顺而方之不害吾之止故虽潮水掀天而吾不为之荡横流溢壑而吾不为之挠持危涉险亶黙而成之其眎涉者吴儿为有全安之数矣子郑子一乡之望其赴国子丞也固当为时世用乡人又将仪之夫国子清官子郑子和而不流者也既清且和利用安身而崇徳矣其行也必将问津于浙走期之以舟檝之利琢诗为赠且序陷沙烦苛之説所闻于父老者而冠诸篇端
　　城海宁州诗序　　　　　　【元】贡师泰
　　海宁故盐官县入国朝以户众陞为州其后又以潮决南岸州将尽入于海民吏惊惧捍以数郡之力而决犹不止朝廷遣使投璧沈马而祝祭之幸得宁遂改今名大抵境内地下淖沮洳髙者又皆沙土故城址漫无存者至正十九年江浙分有檄左右司都事陈君元龙相其地势而兴筑焉君至则下令听民自定其力之上下以均其徭有不实輙治之并以坐吏于是奸豪慑服贫懦感徳小大相劝万手并作不数月而坚壁高垒屹然为东南保障矣
　　海宁水利图志序　　　　　【明】严　寛
　　惟王建国设官凢以为民焉耳矣民事曷重曰有本曷先曰有要本者何田里树艺之谓也要者何水泉灌溉之谓也是故蒸民乃粒稷徳惟懋而地平天成禹功实开之此固当务之急也三代而下罔知贵本亲要疏凿之説虽幸有存焉或失则诬或失则陋或失则劳或失则逸噫弊也久矣又何异乎治之不古若耶惟我藩臬朱公钦若明命总诸水政于南甸于浙之东西爰檄郡县有司百执事各绘山川形势上之将以讲求水利之源流与凢兴修之利害勒为成书以嘉惠万世甚盛心也下吏寛窃禄海宁愧初政罔若有知惴惴焉惟无以仰承是惧于时延访于时探索于时履歴考详数越月亦既得其概矣敢不缀闻辑见以献窃惟海宁古盐官县也按志海逼县南由镇海门出里许以石堤捍潮曰海塘北自拱辰门逹于仁和曰上塘东至宣徳门逹于运河曰下塘其流旁通四境中间为湖为荡为潴为沟洫为遂为渠为川为泾为溇为浜未易悉数皆蓄泄之支流耳闗于一县之利害者三河其选也第其缓急则又不能无颉颃之差焉是故海塘为要上塘次之下塘又次之盖縁地势髙阜俯视苏湖使海水捍御不严则东南膏腴之地尽为斥卤昔人筑隄以捍之其虑周饬有如此者迩来怒涛冲激岁益以甚相去城河近不百步耳此利害之闗于数郡者故曰为要上塘之水发源于杭之西山北由呉家堰东抵长安坝以泄于运河近来西湖占塞而水之来也有限矣家堰坍损而水之去也无节矧自许塲逹于县治几七十里许地高河窄容畜无几旧志垷筒十有三处涝则泄旱则固所以节宣之也今则倾圮殆尽无复存者此利害之闗于一方者故曰次之下塘河其支有二东由袁花歴海盐抵白茆港以入于海北由郭店浮于苏常由孟子河京口闸以入于江源远流长非大旱涝可以无虑惟近城十里地名曰转塘者河浅不足以为容塘小不足以为卫涸舟没路之患间亦不免焉耳此利害之闗于一时者故曰又次之议者谓浚河之土以加于塘则河深而水聚塘髙而行便矣此固周礼因地势水势之説在因时处分而已矣固不敢重遗当道者忧也惟上塘之役工力颇繁使验丁出力则富豪者或以计免而荷畚兴嗟者皆无田之民今欲通力于两岸食利之家庶合逸道使民之防而垷筒之制要当易以石闸信非捐赀公帑不可耳矧西湖曲防于富家呉家堰属借于邻县尢非下吏寛卑劣所得专焉者幸惟我公率作兴事计处之下奉以周旋则亦奚为不可至于海水潮汐世为邑患则又有甚焉者矣考之石隄之筑创于唐添设于宋元増修于我国朝皆以数郡财力始克有济正以据苏常之上流为嘉湖之锁钥各与有责故均任其劳耳迩者海势南奔乃悉一方之民以治之东兴西废财竭力疲惟明公处助始克底绩迄今海沙潮长虽天幸亦人力也但潮汐溃决无常而一邑财力有限每遇兴修则上下移文动以旬月计卒之损者决决者废计定而后行所损亦已多矣识者欲凖海盐事例岁储均徭役银若干以备修筑则百姓免兴作之劳而官府省文移之废未为无见也明公存心天下加志穷民况通融处分具又在我果采而行之乎茍行之一举手一投足之劳耳明公何吝焉寛也学不足以识古才不足以通今按图或乖于时宜道谋或主于偏见若夫通其志不违其欲齐其政不易其宜立言立功以垂永久顾明公酌处何如耳若曰下吏之言为必可行也则寛岂敢
　　海塘工竣序　　　　　　　　【明】沈懋孝
　　浙西属邑在海壖者二十余城独盐官之城去海甚近海外秦驻诸山箕列囊束吞纳巨洋之水地势窄而湍回急潮汐遂上其势独险异于他处夏秋间时有风先数十夜有声潮乘风沸荡排击不一瞬间室庐物产人畜立尽此捍海石塘所由设而塘在盐官屡筑屡溃常先为东南患所从来矣万歴三年五月晦盐官海溢中夜风雨挟潮以上势高于城幸而返风乃定于是捍海之塘尽破塘石漂入海者无筭始议修筑谓歴十余稔费数百万缗未有已也防中丞徐公始至经度工事藩伯舒公素以才望视河徐沛间膺简任守浙之西遂相中丞经兹大役凢石塘之创建修筑几三千丈内为土塘以附石塘又疏内河以防冲决始于万歴四年七月至五年九月讫工其费仅逾十万于是嘉兴太守黄君率其僚与其属纪公之功属言于余予惟天下有三大防疆圉之吏在守边防转漕之吏在守河防东南守土之吏守在海防此三防者天子之守也河之防疏塞非若海之不可以负薪捧土而下之楗也边陲飘忽震撼锋鋭固甚然其来有候其去有形乃海之患岂人力禁御之者哉故塘之捍海其备甚于边墙急于河隄万一塘未及成成不若是速东南数十郡漂没渰芜之患岂可胜道故称禹之明徳远矣吾与尔正冠整袵弁而哦日夕者谁之赐哉尝推公之功不在防河防边下者非防也公敏达精练年力方刚剔歴内外久尝一为典属国具知边琐再为治河使者有绩河漕今又施之捍海天下有三大防公策之审矣日者登枢参大政亦以治河治海之道施之筹边何异垣之于牛臯之于马也不佞吐而乐言之
　　国朝
　　海塘节略总序　　　　　　　　朱定元郭璞所注山海经云水出歙县玉山过建徳合婺溪至富春为浙江入于海卢肇曰浙者折也潮出海屈折而倒流也总之四海皆有潮独浙江潮与江水鬭激亘若山岳奋如雷霆雪浪横飞银涛旁射纵无风雨潮头震撼塘多溃卸再加海风助虐时雨添威人其为鱼田将为壑宋唐迄今代廑宸虑然则浙江潮患又以海宁为最盖以宁城南门不数武即滨大海全赖塘隄保障而宁塘又居杭嘉湖苏常等府上游测水平者谓长安坝厎与呉江塔顶相平保海宁即所以保嘉湖七府此所以浙省以海塘为首务也塘长百余里皆系活土浮沙东自尖山西至仁和界翁家埠绵联曲折塘之外为北大亹约濶三十余里有河荘山为界河荘之南为中小亹约濶八里有赭山为界赭山之南为南大亹约濶三十余里有绍郡之龛山为界水若由中小亹为出入当适中之地杭绍两府皆庆安澜第中亹地靣窄小难以容纳江潮且山根余气似隠相联络偶通旋塞所以不徙而南即徙而北徙南尚有龛常等山捍卫为患犹轻徙北仅借塘隄一线倘有溃溢为害甚钜康熈三十六年以前水出中小亹杭绍相安无事迨至康熈四十二年水势北趋宁城迤南之桑田渐成沧海康熈五十四年潮汐直逼塘根宁邑南门之外最为受险遂依旧式捐措添修块杂石塘三十丈此
　　本朝兴工修筑之始也康熈五十七八两年以后宁城迤西之秧田庙普儿兠及迤东之陈文港念里亭在在坍塌报险时廵抚朱轼相度老盐仓一带建筑大石塘五百丈过此迤西土性虚浮不能安石又筑草塘一千余丈此建筑石草塘之原委也嗣后设立海防同知岁加修治殆无虚日雍正六年塘脚防沙冲刷殆尽移至海中堆起沙洲挑直注宁塘为害愈烈经督臣李卫题明将已坍之工改建条石塘坦复于险要处圈筑草盘头以杀潮势此建筑条石坦及草盘头之原委也雍正十年五月内上防水发又将西塘观音堂翁家埠等处老沙洗尽潮势直逼内地署抚臣王国栋题明接筑草塘二千余丈其地半属海宁半属仁和此又沿及仁邑修筑工程之原委也江潮日涌工程愈急雍正十一年
　　世宗宪皇帝特命内大臣海望同直督李卫赴浙相度机宜添设海防兵备道増置官兵筑土备塘一万四千二百二十余丈加培附石土塘一万余丈又因旧塘易于坍塌年年修补终非长策议于尖山起至万家闸止改建大石塘一万丈永垂利赖诚为保固海疆至计适值当事者专事开濬引河堵塞尖山遂将议建大工因循怠忽并将旧有工程不加修理以致雍正十三年六月初三日猝遇风潮全塘溃决殆尽经督抚大臣亲率文武叠石镶柴暂为粘补而塘身之单薄如故坦水之澄卸如故塘之里身又系坑溇一线残隄内外受险是年九月二十三日大学士嵇曽筠到浙总理塘工凛遵
</div>
    <div class="pagination">
<a href="海塘录_page27.html">上一页</a><span>...</span><a href="海塘录_page23.html">23</a><a href="海塘录_page24.html">24</a><a href="海塘录_page25.html">25</a><a href="海塘录_page26.html">26</a><a href="海塘录_page27.html">27</a><span class="current-page">28</span><a href="海塘录_page29.html">29</a><a href="海塘录_page30.html">30</a><a href="海塘录_page31.html">31</a><a href="海塘录_page32.html">32</a><a href="海塘录_page33.html">33</a><span>...</span><a href="海塘录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
