<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 150 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 150 页/共 479 页</h1>
    <div class="content">　　得利嬴城卫东八十里。元季土人筑以避兵。明洪武四年，置辽东卫治此，寻徙入司城中，曰定辽后卫。又南有废德胜县，辽置，属复州。金废。

　　○明山卫东十里。亦曰明王山，相传以高勾丽王子东明葬其上，因名。又锅铁山在城南十里。○骆驼山，在卫西三十里。又西二十里海中有屏风山。

　　长兴岛卫西南四十里。亦曰长生岛，内容五军，复州粮一万二千，而长生输其七。又茶河岛，在卫西南五十里。又西南三十里曰长山岛，上有塔。○万滩岛，在卫东海中，陆行至岛二百四十里，水行不过六十里。又老鸦岛，在卫西北四十里。

　　○沙河卫南八里。出卫东得利嬴城山，下流经此。卫南三十里有麻河流合焉，西注于海。又窑河，在卫西一里，源出骆驼山，东流注于沙河。○毕里河，在卫东北二百十里。又东北四十里有杓子河，会毕里河入海。

　　海在卫西四十五里。有白沙洲，最为险要。南为南信口，北为北信口。

　　○栾古关卫南六十五里。以近栾古山而名，向有官军戍守。

　　盘谷堡卫东二十里。其东南又有富川、秀山、临溪三堡。又牟官寨堡，在卫西四十里。卫东南八十里，又有胡十八寨堡。○盐铁场。《志》云：盐场百户所，在卫西四十二里，铁场百户所，在卫北九十里。

　　金州卫司南六百里。南至大海百二十里，西北至广宁卫七百二十里。

　　秦汉时辽东郡地。高丽为南苏城。辽曰苏州安复军。金皇统三年废。贞四年，改置金州。元废。明洪武四年，置卫。今亦并入盖平县。

　　卫控临海岛，限隔东夷。明初屡有倭警，自刘江告捷而患息。旧制运道，由登州新河海口至金州铁山旅顺口，通计五百五十里。自旅顺口至海州梁房口三岔河，亦五百五十里。海中岛屿相望，皆可湾船避风。运道由此而达，可直抵辽阳沈岭，以迄开元城西之老米湾，河东十四卫俱可无不给之虞。自正德以后，旧制浸废。嘉靖中，虽尝举行，而议者旋以奸民伏匿为言，遂罢嘉靖三十七年，辽东大，督臣王忄予等请开海禁，以纾辽困。从之。四十年，山东抚臣朱衡言其不便，遂罢。夫创法之初，以辽隶山东者，正以旅顺海口，片帆可达登、莱耳。乃修举无术，坐视辽左之匮乏，而莫之恤欤。

　　○南苏城即卫治。高丽所置。晋永和初，燕王遣慕容恪攻高句丽，拔南苏。隆安二年，燕慕容盛以高句丽王安事燕礼慢，自将兵袭之，拔新城、南苏二城，开境七百余里。隋大业七年，伐高丽，分遣段文振出南苏道。唐贞观二十一年，李世伐高丽，渡辽水，历南苏等城，败其兵而还。又乾封二年，薛仁贵破高丽兵，拔其南苏等城。显庆中，置南苏州于此，寻没于渤海。辽置苏州，兼置来苏县为州治。一云晋时高句丽都丸都，去金州甚远。按：《汉志》高句丽县有南苏水，城当置于水侧。今朝鲜咸镜道有苏州，即其地也。木底、新城，亦当在其处。宋建隆初，女真自其国之苏州，泛海至登州卖马，故道犹存。宣和初，复由此道遣马政等通金，谋攻辽。金改置化成县，寻为金州治。元州县俱废。明洪武四年，修筑旧城，周四里有奇。

　　归胜城在卫东北。辽置归州，治归胜县。金废为归胜镇。又卫东有怀化城，辽置县，属苏州。金省。

　　沓氏城在卫东南。汉县，属辽东郡。后汉因之。晋废。《志》云：辽河旁有沓渚，汉沓氏县因以名。非也。县西南临海渚，谓之沓渚。三国吴嘉禾二年，谋讨公孙渊。陆瑁曰：沓渚至渊，居道里尚远。盖泛海至辽，沓渚其登涉之所也。魏景初三年，以辽东沓县吏民渡海居齐郡界，立新沓县，即沓渚之民矣。

　　新城在卫西。胡氏曰：新城西南傍山东，北接南苏、木底等城。晋咸康五年，慕容击高句丽，兵及新城。高句丽乞盟，乃还。隋大业九年，复伐高丽，遣王仁恭出扶余道。仁恭进至新城，攻之不拔。唐乾封二年，李世伐高丽，度辽，谓诸将曰：新城，高丽西边要害，不先得之，余城未易取也。遂壁西南山临城，城下，进击一十六城，皆拔之。此盖高丽之新城也。

　　木底城在卫东。胡氏曰：此高丽之南道也。晋咸康八年，慕容击高句丽。高句丽有二道，其北道平阔，南道险狭。慕容翰曰：彼以常情料之，必谓大军从北道，当重北而轻南。今以锐兵从南道击之，出其不意，丸都不足取也。别遣偏师从北道，纵有蹉跌，其腹心已溃，四支无能为矣。从之。遂克高句丽。盖从北丰而进者为北道，从南狭入木底城而进者，即南道也。义熙初，后燕慕容熙攻高丽木底城，不克。唐乾封二年，高丽袭新城，薛仁贵败之，进击高句丽兵于金山，遂拔其南苏、木底、仓岩诸城。寻置木底州于此，后废。仓岩本高丽二城名，唐置仓岩州，亦在卫境。

　　○大黑山卫东十五里。绝顶有城，四面悬绝，唯西面一路可通，中有井，昔人避兵处也。又有小黑山，在卫东北七十里。又卫东北百五十里有独山，以挺然独秀而名。○铁山，在卫西南百五十里，亦曰铁山岛，为滨海要地。又宋家峪，在卫东北十五里。卫东二十里又有姚家峪，卫南五十里有狗儿峪。

　　南关岛卫南二十里。天启中，守将张盘议开河，断南关岛，以守卫城。即此。又杏园岛，在卫西十里。河口岛，在卫北三十五里。海青岛，在卫东南四十五里。

　　莲花岛卫东三十里，滨海险要处也。卫东南百二十里，又有金线岛，向俱有兵戍守。明永乐十七年，大帅刘江于金线岛西北望海埚上，筑垒备倭，会者言：东南海洋内王家山岛夜举火。江急遣马步军趋埚上小堡备之。翌日，倭泊马雄岛登岸，径奔望海埚，江大败之。《志》云：王家山岛，在卫东南三百里海中。马雄岛在金线岛东南。○萧家岛，在卫东北百五十里，有萧家岛关，驻兵戍守。又青山岛，在卫东北百二十里。《志》云：卫境凡七十二岛，罗列海滨，居民往往渔佃于此。近时辽左流民，多居其地。

　　双岛《志》云：有二南双岛，在卫西南百里。又北十里，即北双岛。《饷辽图》：自旅顺口西铁山至老猫圈三十里，又西北至双岛四十里，自双岛至羊头凹四十里，羊头凹至八只船四十里，八只船至宗岛三十余里，宗岛至长行岛亦三十余里，长行岛至老瓜岛六十里。又至归洲百余里，又至南套三十里，南套至盖州二十里。又由北套百余里而至三岔河。自旅顺口至三岔河，凡五百五十里。此由海道溯辽河之旧迹也。

　　三山岛在城南七十里海中。天启中，毛文龙言三山岛在旅顺东三百里，从岛可以入旅顺。旅顺者，登、莱、朝鲜水路津要也。三山岛转北二百里，为广鹿岛，从岛可入金州。广鹿岛而东五十里为长山岛，从岛可入复州。长山东北二百余里为石城岛，从岛可入海州。石城相近有小松岛，从岛可入盖州。石城又东二百余里为丽岛，从岛可入岫岩。丽岛而东二百里为鲜镇，宽、以兵守之，乘间抵隙，可以惟意所向矣。

　　皮岛卫东七百余里。地形广衍，有险可恃。天启中，毛文龙屯驻于此。其东北为僧福岛，又东北即朝鲜东境之铁山矣。○长行岛，在卫东南百余里。天启中，毛文龙使朱昌国驻长行岛，曾有功驻三山岛，张盘守金州，为百里棋布之势，是也。

　　○海卫西三十里。又卫境东南二面皆滨大海。○东沙河，在卫东百里，下流入海。

　　贵端水在卫西南。唐永徽五年，程名振等讨高丽，度辽水，趋新城。高丽以其兵少，开门度贵端水逆战，名振等大破之，焚其外郭而还。今堙。

　　○旅顺口关卫南百二十里。海运舟达金州卫者，至此登岸。有旅顺口南北二城，金州卫中左千户所在此备御。又哈思关，在卫南十八里。

　　望海埚堡卫东南七十余里。地特高，可驻兵千余。洪武初，都督耿忠于此筑堡备倭，寇至必先经此，海滨咽喉地也。永乐十七年，总兵刘江用石垒之，倭乘海入犯，直逼城下，登岸索战。江出奇败之，贼奔樱桃汇空堡，江围之，特开西壁以待其奔，分两翼夹击，尽歼之，辽之倭患遂绝。樱桃汇，或云在堡东北。又堡西有左眼、右眼、三手、西山、沙州、山头、爪牙山敌台凡七所，接于旅顺口，皆明初所置。

　　石河堡卫北六十里。卫西南六十里又有木场堡。又红嘴堡，在卫东八十里。卫东北七十里有归服堡。又东北三十余里有黄骨岛堡。○盐铁场。《志》云：卫东北百三十里有盐场百户所，卫东百三十里有铁场百户所。《边防考》：卫西北二十里有盐场岛。

　　赤烽镇在废新城东。唐显庆三年，营州都督程名振等攻高丽，拔其赤烽镇，即此。

　　广宁卫司西四百二十里。西至山海关五百八十里，西南至广宁中屯卫百八十里，东南至海州卫二百四十里，南至海百三十里。

　　秦、汉辽东郡地。晋因之，后没于高丽。唐复取其地，寻没于勃海，为显德府地。辽置显州奉先军。金改为广宁府，亦曰镇宁军，初属东京路，寻属北京路。元亦曰广宁府。至元十五年，改为广宁路。明洪武二十三年，改置卫。今为广宁县，属锦州府。

　　卫西控卫渝关，东翼辽镇，凭依山海，隔绝戎奚，地大物繁，屹然要会。议边事者曰：备镇静，则南寇不能北来；驻三岔，则寇不能东渡。此其战守必资之地欤天启中，毛文龙议。

　　广宁中卫在城内西南隅，洪武二十七年置。

　　广宁左卫在城内东北隅，洪武二十七年置。

　　广宁右卫在城内西北隅，洪武二十七年置。初治大凌河，永乐元年，徙治卫城内。今俱并入广宁县。

　　无虑城今卫治。本汉之无虑县，属辽东郡。后汉属辽东国。元初二年，辽东鲜卑围无虑。又阳嘉初，鲜卑寇辽东属国，耿晔移屯无虑城以拒之。晋省。唐置巫闾守捉城。勃海为显德府地。辽置奉先县为显州治，领山东县。金改山东曰广宁县，为州治。元省县入府。明初因旧城修筑，周十里有奇。永乐中，总兵刘江增拓南关，是后数修筑。嘉靖三十四年，复增筑南关，合于北城，谓之新城。

　　钟秀城卫西南五里，辽奉先县。金天会八年，改置钟秀县，属广宁府，后废。寻复置，元至元六年废。又卫东北有故归义城，辽置县，属显州，金废。○闾阳城，在卫西南三十五里，汉无虑县地，辽景宗贤葬此，谓之乾陵，因置乾州广德军，并置奉陵县为州治。金天会八年，州废，更县名曰闾阳，属广宁府。元改为千户所。至元十五年，以户口繁多，复立行千户所，寻复为闾阳县。明初县废，置闾阳驿于此。《志》云：闾阳城亦曰闾阳乡，其西有高城，唐太宗征高丽时，尝屯兵于此。

　　望平城卫东北九十里。汉置县，属辽东郡。后汉因之。晋省。辽置山东县，属显州。金仍分置望平县。元曰望平千户所，寻复为县。明初省。又辽西城，亦在卫东北。辽置辽西州阜城军，统长庆县，仍属显州。金废。○险渎城，在卫东南，汉县，属辽东郡。应劭曰：县依水险，故曰险渎，后汉属辽东属国。后废。

　　川州城卫西北百二十里。《辽志》：本唐青山州地，属营州都督府。辽初置白川州，寻曰川州长宁军，领弘理、咸康、宜民三县。金初因之。大定六年，废川州为宜民县，属懿州路。承安二年，复置川州。泰和四年，仍罢州，以宜民县属兴中府。元复曰川州，属大宁路。明初废。《志》云：川州有东西二城：东川州，辽所置也，西南去义州卫百五十里。西川州，金所置，南至义州卫九十里。又有徽川城，在川州西。《金志》：承安二年，以徽川寨为徽川县，属川州。泰和四年，州废，县亦罢。

　　懿州城卫北二百二十里。辽置庆懿军，更为广顺军，寻为懿州宁昌军，领宁昌、顺安二县。金因之，初隶咸平府，后属中京路，领顺安、灵山二县。元以灵山县省入顺安，又省顺安入州。至元二十四年，诸王乃颜反，元主发上都兵讨之，至撒儿都鲁之地，败之。既而其党犯咸平，宣慰塔出之沈州，分遣亦儿撒趣懿州，悉平之。明初置广宁后屯卫于此。永乐八年，徙卫入义州。又宁昌城，在懿州北二十里，本勃海之平阳县，辽改曰宁昌，为懿州治。金徙州治，以宁昌并入顺安。又灵山废县，在懿州西。《金志》：本勃海之灵峰县，金曰灵山，元省。

　　闾州城在卫东北。辽置。《志》云：以近巫闾山而名。在辽州西百三十里，西北至上京临潢府九百五十里，金废。又顺州城，在卫东北百二十里。《辽志》：汉辽东郡辽队县地也。辽置顺州，西北至上京九百里，金废。○豪州城，在卫东北二百二十里。《辽志》：汉辽东西安平地也，辽置州，西北至临潢七百二十里，金废。又渭州城，在卫东北二百五十里，《辽志》亦曰高阳军，金废。

　　同昌城卫西北百九十里。辽初置长府军，寻曰成州兴府军，统同昌县。金州废，县属川州。大定六年，改属懿州。承安二年，复隶川州。泰和四年，改属义州，元废。《辽志》：成州在宜州北百六十里，北至临潢七百四十里。○肇州城，在卫北境。《元史》：至元三十年，以阿八剌忽者之地产鱼，立肇州城。元贞元年，立肇州，屯田万户府于此，元末废。又金置肇州，在开元卫境。

　　○巫闾山卫西五里。舜封十有二山，此即幽州之镇山也。《周礼·职方》：幽州，山曰医无闾。即此。亦谓之北镇。隋开皇十四年，诏以医无闾为北镇，是也。其山掩抱六重，亦谓之六山。岩洞泉壑，种种奇胜。山麓有石门，自卫城西北经平坂，两山屹立如门，有溪中出，岩壑窈窕，峰峦回合。契丹耶律突欲尝读书山巅，筑堂曰望海，及卒，遂葬于此，谓之显陵，显州之名以此。○蛇山，在卫东三十里，岩嶂稠叠，径路崎岖。又有盘山，在卫东九十里。又卫北二十五里有三尖山，东北九十里有白云山，又北三十里有鞍山。

　　蒺藜山在卫北塞外。宋政和七年，辽主延禧以金人取东京，募辽东人为兵，使报怨，号曰怨军。命耶律淳将之屯于蒺藜山。既而金将斡鲁古等与淳战，淳走，金人追至河里真陂，遂拔显州。于是乾、懿诸州皆降于金。

　　牵马岭卫西北六十里。山脉与医巫闾相接，势极险峻，中通驿路，行者必下马攀援乃得越，故名。向置驿于此。又西至义，州卫五十里。又白土岭，在城北六十里。

　　○板桥河出医巫闾山，同源异流，一经卫城北，一经卫城南，俱至城东南，合芦沟及双峰河入海。今城西有板桥驿，以此名。又卫西有杨郎河，亦出医巫闾山，合于板桥河。○珠子河，在卫东北，源出白云山，南流入辽河。又有细河，在城西六十里，源出卫西北百里之响山，南流合于大凌河。

　　路河卫东四十里。其上流为羊肠河，源出白云山，经镇武堡高桥铺入镰刀湖，又东合潮河，流入三岔河。中间有沙岭，地形高阜，多沙，河易淤。自盘山驿以东九十里，每霖雨，河水泛滥，军马策应，尝虞艰阻。正统中，于沿河筑堤岸，为长广道，河水通行，初起海州东昌堡南十四里布化堡，西至广宁城北，凡二百里。后由广宁东制胜堡至东昌，凡百七十里。自海运废，河道遂阻塞。《志》云：路河以缘路浚河而名，辽地多泥淖，路河浚，可以外御敌骑，内泄潴水达于海。嘉靖末，尝因旧迹浚河筑堤，行旅称便。久之，堤日颓，河日淤，敌得乘隙以入，而内水无所泄，潴为ㄜ池，地不可耕，久雨则行旅断绝矣。此宜急为修筑，边防、水利，胥有赖焉者也。又高桥河，在卫东南四十里。卫东南六十里，又有龙湾河。旧皆通于路河。

　　双峰湖卫南二十里。源出医无闾山，东西沿流通板桥河。又莽獐湖，在城南九十二里。○古老无名泉，在城北。二泉涌出，自城西南流入城中，至东南隅，达于城濠，四时不竭，汲者便之。又满井，在城西北二里，水甘美，人多汲饮，虽旱常满。

　　○白玉厂关城北七十里，夷人于此入市。又分水关，在卫北八里，上有镇北楼。又魏家岭关，在卫西北六十里。

　　通定镇在卫东百八十里，近辽水。旧《志》：高丽于辽水西置军，以警察渡辽者，谓之武厉逻。隋大业八年，伐高丽，唯得辽水西武厉逻之地，置辽东郡及通定镇而已。九年，诏修辽东古城以贮军粮，即所置辽东郡城，以仍旧名，亦曰古城也。唐贞观十八年，伐高丽，李世自通定济辽水，趋玄菟。即此。又唐垒，《志》云：在卫东南三十二里，唐太宗征高丽，屯兵于此，因名。○夫犁营，在卫西，或曰夫犁当作巫闾，盖依山结营，以医巫闾山为名也。后汉元初二年，辽东鲜卑围无虑，又破夫犁营，杀县令，盖即无虑令。贤曰：夫犁故城，在营州东南，当即辽东属国之交黎县。

　　镇边堡卫西北七十里。又西有镇夷堡，接义州卫界。《志》云：镇夷堡东南有盘岭，可以按伏。又镇远堡，在卫东北六十里，其西南曰东安堡。又镇宁堡，在镇远堡东南四十余里，堡西有蛇山，可按伏。○镇安堡，在卫北三十里，其西北有镇静堡。又团山堡，在卫西北二十五里。

　　镇武堡卫东百五十里。万历末，边将罗一贵驻守于此。又东八里曰西兴堡，堡东南又有西宁堡，西宁之西，曰西平堡。又平洋堡，在卫东二百里，接海州卫界。亦曰平洋铺。○制胜堡，在卫东二十里。《一统志》：堡在卫北境者，曰镇安、镇边、青石、团山、双树、北安、东安、南安、西安、中安等堡。在东境者，曰高庙、倒塔、板桥、平洋等堡。在南境者，曰四塔、闾阳、柳河、十三山、丰安、沙窝、沙墩、海潮、大觉、凌河、双峰等堡，凡二十五云。又有咸场寨，在卫南百里。

</div>
    <div class="pagination">
<a href="读史方舆纪要_page149.html">上一页</a><span>...</span><a href="读史方舆纪要_page145.html">145</a><a href="读史方舆纪要_page146.html">146</a><a href="读史方舆纪要_page147.html">147</a><a href="读史方舆纪要_page148.html">148</a><a href="读史方舆纪要_page149.html">149</a><span class="current-page">150</span><a href="读史方舆纪要_page151.html">151</a><a href="读史方舆纪要_page152.html">152</a><a href="读史方舆纪要_page153.html">153</a><a href="读史方舆纪要_page154.html">154</a><a href="读史方舆纪要_page155.html">155</a><span>...</span><a href="读史方舆纪要_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
