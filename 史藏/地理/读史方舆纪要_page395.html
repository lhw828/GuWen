<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 395 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 395 页/共 479 页</h1>
    <div class="content">
　　德庆州府西二百十里。西至广西梧州府百九十里，南至罗定州百五十里，东北至广宁县二百六十里。

　　秦南海郡地。汉属苍梧郡。后汉因之。晋永和七年，置晋康郡。宋、齐因之。隋平陈，废郡，属端州。大业初，属信安郡。唐武德四年，置康州并置都督府于此，九年州废。贞观元年，复置南康州，十一年又废。十二年，还置康州。天宝初曰晋康郡，乾元初复故。宋开宝五年，州废，仍属端州，寻复置康州亦曰晋康郡。绍兴初，升为德庆府以高宗潜邸也。十四年，又置永庆军节度。元为德庆路。明洪武初，改为府。九年，降为州，以州治端溪县省入编户六十二里，领县三。今因之。

　　州据岭西之上游，扼广右之门户。邕、桂、贺三江，州实绾其口。山川雄固，诚锁钥要地也。

　　○端溪废县今州治。汉置县，属苍梧郡。晋属晋康郡。宋为郡治。齐郡治威城县。梁还治端溪。隋属端州。唐为康州治，后皆因之。明初废。《城邑考》：州旧无城，宋皇六年，始筑子城。元至正间重修。明洪武初，以旧城狭隘，改立城址，以砖石。景泰以后，屡经修筑，有门五。隆庆五年，塞东北一门。城周六里有奇。

　　元溪废县州东五十里。本端溪县地。晋析置元溪县，属苍梧郡。永和中，为晋康郡治。宋属晋康郡。齐、梁因之。隋废。沈约《志》：元溪相近有龙乡县，晋末置。宋初为晋康郡治。元嘉二十年，移郡治端溪，以龙乡县并入。又有威城废县，萧齐置，为晋康郡治，后亦废入端溪。

　　悦城废县州东八十里。晋末置乐城县，属晋康郡，又兼置悦城、文招二县。齐、梁因之。隋属端州。开皇十二年，以悦城、文招二县并入乐城。唐武德五年，改属康州，寻又改为悦城县。宋开宝五年，省县为悦城镇。自州入府之通道也。又宾江废县，在县东南，亦晋末置。宋属晋康郡。梁、陈时废。

　　○香山州北二里。高二百余丈，周四十余里，为州之主山。昔多香木，一名利人山，下有漱玉泉。又藿山，在州东北五里，高百余丈，周三十里，峰峦秀郁，有草如藿香，因名。其相接者为青云冈，高百五十丈，周二十余里，亦名卧人冈。○茗山，在州东十五里，高百余丈，周二十里，产茶。又东五里为樵云山，高二百余丈，周三十余里，山高而秀，形势盘蔚，下有琼响泉。又文笔山，在县东二十五里，高二百余丈，周四十余里，以形似名。《通志》：州东北五十里有楂山，高百五十丈，周二十余里，形耸而秀。

　　端山州东五十里。高三百三十丈，周三十里。山形端正，因名。又东十里为西源山，高六百丈，周三十里，一峰高出云表，顶有池，四时不竭，下流分为东西二溪，合流入江，即思夫水也。州东八十五里又有劳山，高百余丈，周三十里，形势峻桀，登者惮劳，因名。○高良山，在州北七十里，高百余丈，周五十里，山下田高土肥，上产铁{力}木。又焦石山，在州东北百里，高三百余丈，周五十里，苍翠盘郁。相接者为双鹤岭，岭高六百余丈，周八十里，当往来通道，崎岖险峻，登陟甚艰。

　　峡山洲西二十里。高百丈，周九十里，南北岸对峙甚隘，江水中流，春夏多雨则水峻急，舟不能行。又锦石山，在州西五十里，上有石柱，直插霄汉。相传南越迎陆贾时，尝以锦覆石。万历四年，征罗旁贼，尝驻师于此。

　　佛子岭在州西北二十里。岭势嵯峨，路通封川县。又杉岭，在州西十五里，高百余丈，周百余里，路通苍梧，产杉木。又州西四十里有藜岭，一名礼岭，高二百丈，周三百里，高峻产蓠竹。又窦岭，在县东北八十里，高三百余丈，周三十里，两山壁立，中通一径如窦。○三洲岩，在州东七十里，一名玉乳岩。岩后有穴，可登山顶。《志》云：山取蓬莱第三洲之义为名，最幽胜，东西往来者皆道出岩下。

　　○大江州南一里，即西江也。州人亦谓之南江，一名晋康水，又名锦水。自梧州府东流，经封川县境出峡山，经州南，又东入高要县界。详大川西江。

　　端溪州东十里。源出州东北七十里之龙潭，曲折流经端山下，又西流入于西江。州东北二十里又有麻墟水，自封川县流入境，一名马墟水，亦流合端溪水入江。又夫号水，在州东五十里，出西源山。其东十里为思夫水，亦出西源山，并流入江。○灵陵水，在州东九十里。自广宁县界流入境，凡百余里南入江，可通舟楫。《州志》云：灵陵水，一名程溪浦，出州东七十里龙岩，下有龙母温媪墓，亦曰温水，亦曰灵溪云。又州东四十里有书堂水，源出犭山，南流五十里入江，以宋石处道读书于此而名。

　　陆溪州西五十里。源出佛子岭东，流三十里入江。水口旧有陆贾庙，因名。又州西七十里有武赖水，西南三十里有榕塘水，俱出封川县界，南流入江。○罗旁水，在州西四十五里。源出废都城县，南流七十里入江。水口有石，其绞如罗，因名。

　　○悦城镇州东百里悦城水口。有悦城乡巡司，洪武四年建。嘉靖二年，以犭患筑城，周一里有奇。高要新村驿，与巡司并列其中。○寿康水驿，旧在城西，万历二十八年，改置于城东。

　　西湾营州西十里，近大江。正德五年设。又州西三里有教场营，嘉靖三十六年设。州东五十里有水碓营。○平村营，在州西八十里，近大江，地名上峒。其相近为大塘营。又蘑地营在州西九十里，地名万峒。俱嘉靖十八年设。《志》云：州西八十里又有罗旁营，近罗旁水口，正德五年设。

　　沿头埠州西八十五里。又绿水埠在州西六十里，泠水埠在州西三十里，野芋埠在州西五十里，俱近大江北岸。○大小涧埠，在州东三十五里。龙目埠在州东四十里，相近为竦头埠，又东五里为下甬、思麻二埠。又蓬远埠在州东五十五里，媳妇顶埠在州东六十里，大塘埠在州东六十五里，降水埠在州东七十五里，又东五里曰莲湖埠。俱正德五年置，近大江北岸，设兵戍守。《图说》：江北岸又有三洲、伦甬、大树、田心等二十余营，俱设兵防西山诸犭贼。其在江南岸者，今俱属罗定州。

　　白沙山寨在县东北，犭寨也。旧《志》：州境诸山犭寨凡百五十有奇，后割江南岸属罗定州，其在州境者以数十计云。

　　封川县州西百二十里。南至罗定州西宁县七十里，西至广西梧州府八十里。汉苍梧郡广信县地。梁析置梁信县，为梁信郡治，兼置成州治焉。隋平陈，郡废，改州曰封州。开皇十八年，又改县曰封川县。大业初，改置苍梧郡于此。唐武德四年，复置封州。天宝初曰临封郡，乾元初复故。宋仍曰封州，亦曰临封郡。绍兴七年，省州，以县属德庆府，十年复旧。元至元十六年，立封州路，寻降为州。明初州省，县改今属。城周二里有奇，编户十四里。

　　○废封州即今县。《志》云：梁置成州，在今县北六里。隋移置封州于封川口，后皆因之。唐乾符三年，广州牙将刘谦为封州刺史，遂为南汉之始。《城邑考》：县城，明初筑，堑山为之。正统十四年，以黄萧养作乱，因故址修筑。天顺二年，展筑外城，环栅植刺竹，又砖城北面，并浚濠环之。成化五年以后，屡经修筑。

　　封兴废县在县东北。晋末置，属苍梧郡。宋、齐因之。梁属梁信郡。隋属封州，大业初，废入封川县。

　　○东山县东一里。形如屏障，亦名挂榜山。其对峙者曰纱帽岭，东四里曰先锋岭，高拔诸山。又天马山，在县东南三里，拱抱县治，西江汇其下，多白沙，亦名白沙岭。又二里为绿衣岭，与纱帽、先锋、白沙诸岭相连，稍北为罗客山。又登高山，在县治北。其北三里为牛头岭，有峡水经其中。《志》云：县南二里有会龙山，层峰叠秀，县之案山也。○封门山，在县东北二十里，峰峦秀蔚，两崖如门。又东北五里为相思山，群峰联属，下有相思大径，长六七里，两山夹峭，一水中流，极其清冽。相近又有石门岭。《志》云：县东南五十里有濯锦山，一名锦石山，与德庆州接界。

　　鸡笼山县西三十里。其脉广远，左接广西界，右襟西宁县。又西山，在县西南十里隔江，峰峦峭拔。○丰寿山，在县东北五十里。《寰宇记》：山高一百三十余丈，周五十里，一名霹雳山。相传山有巨石，雷震其一，上有石池，泉涌其中，其西北有罗克径。又太子山，在州东北六十里，尖峰插汉。又东北十里为甲子山，其相接者曰麒麟山。《志》云：麒麟山，在县北八十里，高三百丈，周百五十里，秀出天表，形若麒麟，县之镇山也。

　　白马山县东北百里。与麒麟山对峙，周五十里，石坂甚长，飞泉如练。正德中犭童巢其上，参议周用等剿平之，改名白鹤山。相近有老鸦径，深山大箐，天日罕睹。又县北百三十里有留连山，重峦叠，蹊径深杳，有林泉岩石之胜。或作连山，误。其相近有螺髻岩，石门暗狭，中忽明敞，容数百人，有一夫当径万夫莫前之险。

　　续岭县北二十里。断而复续，宛委绵亘七十余里。又猿岭，在县北三十里，高三十余丈，周四十里，平冈漫坡，或起或伏，上多林木，猿所居，有猿岭径。○云岩，在县北九十里，中容三百人，居民常避寇于此。泉自石出，澄泓不竭，石床磴道，殆若天造。其南为荔枝岩，极幽胜。又县北七十里有锣鼓冈，周四十里，今设巡司。

　　○西江在县城南。自广西梧州府流七十里，至县西十里之灵洲合贺水，环城西十余里，经城东入德庆州界。《形胜志》：封州扼三江之口，谓西江、贺江、东安江也。灵洲，当贺江之口，广一里，长五里，江流环迎，上多芦苇，春夏泛溢，洲常不没，因曰灵洲。

　　贺江县西十里。一名封溪，亦曰封江。自广西贺县流入开建县界，又南流入境，汇西北诸川，至灵洲入于西江。五代唐天成三年，楚大举水军围封州，南汉主刘Ζ遣将苏章救之。章至贺江，沉铁于水，两岸作巨轮挽，筑长堤隐之，而以轻舟逆战，诱楚人入堤中，挽轮举，楚舰不能进退，大败，遂解封州之围。

　　东安江县西北二十里。源出苍梧县界，俗名小江，流合贺江，入于西江。又扶灵水，在县北百里，汇流连诸山水入于贺江。又有广信水，源出老鸦径，流入扶灵水。○谷墟水，在县东十三里。源出麒麟山下，流入西江。旧《志》以为丰溪，源出丰寿山，误。又颛山河，在县东百里，汇东北境诸溪涧水入谷墟水。又县东南十里有蟠龙水，源出苍梧县界留竹山，流入境，注于西江。其水宛转，如龙之蟠。弘治七年，乡民堤其下流为塘。

　　○文德镇旧在县北大洲口。洪武初，置文德巡司。七年，徙置县西贺江口。嘉靖二十四年，又移置于县北铜鼓冈。○麟山驿，在县西二里。旧在城西，洪武六年移置于堰塘甬口，十二年迁于今治。

　　罗峒营在县西。相近有菊花营。俱正德中设，嘉靖三十八年废。《通志》：县境旧多营堡，嘉靖二十四年剿平麒麟、白马二山贼，自是渐撤。○迪田营，在县西北，前临贺江。其相近有西河营，旧为广西犭贼出入噤喉，防御甚切。又靖安营，在城东北，隆庆五年设。又县北有南龙、锣鼓等营，去县皆百余里，万历三年设。

　　三丫径县北二十里续岭下。相近又有甬彪径。又相思大径，在相思山下。又县北四十里有存塘径，长二十余里，林木阴翳。○乌添径，在县东北七十里，长二三里，崇冈叠，起伏蟠曲。其相近者为榄径，乔木森密，猿猴聚居。又县东北有都蓬等径。旧皆有兵戍守。

　　石砚山寨在县北，犭寨也。正德中，封川之石砚、大和、鸡峒山犭，纠合开建大玉、小玉、大台，贺县金峒、上峒、下峒等巢，封川归仁、文德二乡、大滑脑、洪秋、南吉、大货、黑石、麒麟、白马、莲花等巢诸犭皆叛，山径多岐，穷险莫测。嘉靖八年，官军讨石砚山犭，平之。

　　开建县州西北三百十里。北至广西贺县百八十里，东北至广西怀集县百里。汉苍梧郡封阳县地。宋元嘉中，析置开建县，属临贺郡，寻又置宋建郡治焉。大明元年，郡废，仍属临贺郡。齐因之。梁置南静郡。隋平陈，郡废，县属连州。大业初，属熙平郡。唐属封州。宋开宝五年，省入封川县。明年，复置，仍属封州。明初，改今属。《城邑考》：县故无城，洪武中始筑土垣。天顺三年，因故址减三之二，植栅疏濠为备。八年，创筑砖城。成化初，始告成。嘉靖以后，屡经修筑。城周一里有奇，编户四里。

　　○谢沐废县在县北。汉置谢沐县，属苍梧郡。后汉因之。三国吴改属临贺郡。晋以后因之。隋省。

　　○忠谠山县东北五十里。高二百余丈，周八十里，为县境之望。又县西北五十里有圆珠山，高百五十丈，周二十余里，圆竦如珠。○似龙山，在县东十五里，高二十丈，周四十余里，蜿蜒如龙。又东五里为昭甬山，路通怀集县，有石名鼠石，旁三穴，皆容数十人。又五里为野甬山，有水石岩，峰峦森立，水环其下，岩穴幽折，莫穷其胜。又大水山，在县东三十里，其下有涧，源深流广。其相接者为羊梯山，山为牛羊径道，有石磴若梯然。

　　大玉山县西三十五里。高百三十丈，周三十余里，青碧如玉。其旁为小玉山，高八十余丈，周五里，形势突兀。○黎水山，在县东南二十里，高三十余丈，周三十余里，两山对峙，黎水中流。其相近者为狼岭，周七十里，形势险恶，上多豺狼，有径通封川县。

　　○开江在县城西。其上源即贺江也，自贺县南流二百里，经县境，合群川而南注，流百里入封川县界，为封江。嘉靖十四年，大水，县城为圮。隆庆五年，开江涨溢，复圮城西，盖西面迫临开江也。又有大玉、小玉及黎水，俱流入开江，狼岭水则西流合黎水而注于江。《志》云：县北五十里有白鹤滩，北去贺县百四十里，为分界处，即开江所经矣。

　　金缕水县东十五里。其上源合似龙、昭甬、野甬诸山水，流经金缕村，因名。水声清响，亦谓之龙吟水，至县东南流入开江。○龙潭水，在县北二十里。源出怀集县深山中，流经县北六十里万石岭，又南流经县北三十里潭霜山，东北群川皆流合焉，西流入于开江。又梁村水，源出怀集县之梁村，西南流入县境，至万石岭合于潭霜水。《志》云：县东北三十里有金塘水，出金塘村诸山。又东北有忠谠水，出忠谠山。卢村水，出县东北七十里，近界山。县西北又有莲塘水，出圆珠山。县东三十里又有金装水，出大水山，羊梯水亦流合焉。并汇潭霜水，入于开江。

　　水母塘县北五里。广十余亩，源出县北十里之雁山，南流入塘。天顺三年，守备王芳等疏城濠，因浚原凿塘以潴水，又自塘凿渠以灌城濠，水常不竭。

　　○古令镇县北五十里。其地有古令山、黄沙岭，洪武初置巡司于此。万历六年，犭贼作乱，徙置于县东北之褥村。十四年，剿平黄沙等山贼，复还旧处。

　　独住营县北三十里。嘉靖十四年设，防贺县深甬、塞山、企、磨刀、田源诸山贼。又万保营，在县北四十里，嘉靖二十三年设，防贺县深甬、怀集牛栏、羊桥、铜钟、鼓城诸山贼。县北六十里又有会珠营，嘉靖二十六年设，防怀集金鹅、松柏、南水、上帅、下帅诸山贼。相近又有潭霜营，嘉靖二十三年设。《志》云：县北六十里有总旗营，隆庆五年设；东北六十里有东营，正德五年设，今废。又大湾营，在县北七十里；相近者曰白莲营，地名何木径，旁白莲峒山，因名：俱万历十三年设。白莲北十里曰枪杆烽堠，亦是年所设。

　　九源山寨在县东，犭寨也。《志》云：县境犭山凡三十有七。

　　附见：

　　德庆守镇千户所在州治东。洪武九年建。

　　◇罗定州东至肇庆府三百里，西南至高州府二百里，北至肇庆府德庆州百五十里，西至广西岑溪县百九十里。自州治至布政司五百三十里，至江南江宁府四千五百六十里，至京师七千七百里。

　　秦南海郡地。汉属苍梧郡。后汉因之。晋仍属苍梧郡，后属晋康郡。宋、齐因之。梁置平原郡，兼置泷州。隋平陈，郡废，大业初改泷州为永熙郡。唐武德四年，复置泷州，天宝初曰开阳郡，乾元初复故。宋开宝五年，废州属康州，后属德庆府。元属德庆路。明初属德庆州，万历四年改置罗定州编户二十五里，领县二。今因之。

　　州襟带千里，江山联络，蛮犭盘据，恃为险奥，盖抚绥重地，门庭巨防也。

　　○泷水废县今州治。汉端溪县地。梁置平原县，为平原郡治。隋平陈，郡废，县属泷州，开皇十八年改为泷水县。唐因之，仍属泷州。《寰宇记》云：旧治在今县南百里，唐初移置于此。宋州废，县属德庆府。元因之。明初亦曰泷水县。万历初犭乱，督臣凌云翼讨平之，改置今州。《城邑考》：州旧无城，正统十三年，始筑土城。景泰四年，以砖石。成化〔以后〕，屡经营治，周不及四里。

　　晋康废县州北八十里。宋元嘉中置安遂县，属晋康郡。齐因之。梁置建州及广熙郡治此。隋平陈，废郡，大业初并废州，属永熙郡。唐武德四年置南建州治焉。贞观八年改南建州曰药州，十八年州废，以县属康州。至德二载，改曰晋康县。宋开宝五年废。

　　开阳废县在州南。梁置县，为开阳郡治。隋郡废，县属泷州，大业初并入泷水县。唐武德四年，复置，属泷州。宋废。又罗阳废县，在县西南，亦梁置县，为罗阳郡治。隋郡废，县属泷州。开皇十八年改曰正义县，大业初废。唐复置，属泷州，贞观中省。

　　镇南废县在州北。梁置安南县，属广熙郡。隋属建州，大业初废入永熙县。唐武德五年，复析泷水置安南县，属南建州，寻属药州。贞观十八年，州废属泷州。至德二载，改曰镇南县。宋废。又永业废县，在州东北，梁置永业郡，寻改为县。隋平陈，县废，开皇十六年复置，属建州，大业初属永熙郡。唐属南建州，寻属药州，贞观十八年废。
</div>
    <div class="pagination">
<a href="读史方舆纪要_page394.html">上一页</a><span>...</span><a href="读史方舆纪要_page390.html">390</a><a href="读史方舆纪要_page391.html">391</a><a href="读史方舆纪要_page392.html">392</a><a href="读史方舆纪要_page393.html">393</a><a href="读史方舆纪要_page394.html">394</a><span class="current-page">395</span><a href="读史方舆纪要_page396.html">396</a><a href="读史方舆纪要_page397.html">397</a><a href="读史方舆纪要_page398.html">398</a><a href="读史方舆纪要_page399.html">399</a><a href="读史方舆纪要_page400.html">400</a><span>...</span><a href="读史方舆纪要_page396.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
