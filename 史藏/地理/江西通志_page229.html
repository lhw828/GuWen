<!DOCTYPE html>
<html>
<head>
    <meta charset="UTF-8">
    <title>江西通志 - 第 229 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 229 页/共 394 页</h1>
    <div class="content">　　赵蕃字昌父其先郑州人大父赐提防坑冶家信之玉山蕃以致仕恩调浮梁尉连江簿皆不赴为泰和主簿受知于杨万里理宗即位特改奉议郎直秘阁又辞奏祠致仕卒年八十七蕃五十时犹问学于紫阳既耄命所居曰难斋景定三年秘阁修撰郑协等请諡乃諡文节【豫章书】
　　按赵蕃学者称为章泉先生所着有章泉集
　　王奕号伯敬玉山人为邑博与其子介翁居玉瑘峰读书其中素与文文山谢叠山友善及叠山就执北行送之有诗云两生无补秦兴废一出仍闗鲁重轻白骨青山如得所何须儿女哭清明词防激烈宋亡建斗山书院居之杜门不出所着有东行藁【人物志】
　　徐宗仁字求心永丰人淳祐进士官国子监主簿开庆元年伏阙上书极论边事又论董宋臣盘固日久防蔽日久又请使有言责者皆得尽其言累迁考功郎兼崇政殿说书国史编修实录院检讨徳祐元年授吏部侍郎中书门下检正诸房公事权礼部尚书兼益王府赞读衞益王走海上厓山败死焉【豫章书】元
　　挂本字林伯贵溪人隐居不仕讲明象山陆氏之学创灵谷书院著述其中所着有四书通义五经统防三极一贯图金精鼇极类纂道统铭等书【王文忠公集】
　　祝尧字君泽上饶人博学能文延祐进士授南城丞改江山令陞萍乡州同所着有大易演义四书明辨防学提纲古赋辨体【林志】
　　杨仲玉山人第进士任翰林编修能诗文号百战健儿【同上】
　　李缵爵里失考顾瑛玉山草堂集有弋阳山樵李缵序一篇当是弋阳人【见玉山草堂集】
　　杨亮字叔明上饶人元髙士也与钱惟善为友子观至顺二年进士为翰林检阅卒钱惟善杨隐居挽诗有身入波涛亲在念恩沾雨露子登科之句载江月松风集【掲文安公集】
　　方南一贵溪人叠山髙弟也延祐间任饶州教授耿介不羣卓于树立迁贑州判官所至有贤声【人物志】
　　刘光字自谦上饶人延祐进士授翰林编修少承家学一时名士争与之游称之曰泉山先生祖养拙受学黄勉斋得居敬穷理之要号白石先生光因创白石书院祀朱文公而配以勉斋又建义塾买义田以赡乡子弟之来学者朝廷嘉其行谊旌表其门【同上】
　　张宏纲贵溪人早负才名歴官集贤院大学士荣禄大夫柱国封信国公諡安恵【林志】
　　黄叔樵弋阳人博学能文善楷书尝分教邑庠以足疾辞归授徒于乡为后学所宗与兄孟耕处友爱尤笃居家严礼法禁絶佛老之教【同上】
　　方思广字可大上饶人至正三年知连州增学田立义冢勤抚字吏卒无敢恣者既去士民纪绩学宫至今尚存【广东名宦志】
　　江彦章贵溪人元末不仕伪将王溥闻其名欲钩致之不可得乃以兵缚之行至何郎桥厉声骂不絶遂遇害土人瘗其尸次日雪封之莫识其处至今人呼曰江家山云【府志】











　　江西通志卷八十五
<史部,地理类,都会郡县之属,江西通志>
　　钦定四库全书
　　江西通志卷八十六
　　人物【二十一】
　　广信府【二】
　　明
　　陈修字伯昻上饶人从平浙东授理官援引律令悉本寛厚尽改元季苛政擢兵部郎中迁济南知府济南屡经兵燹比户雕残且多卫将练兵屯田其间修至调剂有方兵民相安洪武四年拜吏部尚书六部之设自洪武元年镇江滕毅首长吏部一切选除考课法制犹未画一修偕侍郎李仁详考旧典参以时宜按地剧僻为设官烦简凡庶司黜陟及课功覈实之法皆精心筹画铨法秩然未几卒官【列卿录】
　　按林志人物志皆以修为弋阳人
　　余徳让永丰人元季之乱徳让率义旅保障乡邑明初举贤良歴官知池州时浙西初平命简郎官有才猷者往叅阃务徳让拜行省郎中区处安辑悉有条理以信州隶浙漕运不便诣阙陈其所宜遂改隶江西民深徳之子英以人材举同知力行恵政有父风【人物志】
　　白天民铅山人洪武初以明经任本邑训导教人有方御史叶孟芳荐之曰学精徳迈智虑过人才堪大用召至京师授广东肇庆知府政绩着闻【明一统志】
　　张率字孟循贵溪人洪武初知嘉定州上海民钱鹤臯作乱入城据之率被执不屈囚繋松江狱先是朝廷命俞平章守太仓闻嘉定失守遣兵来援防大军平松江率得还俞素闻率贤曰幸公毋恙愿听约束不敢扰州民也民赖以安及罢任去老少皆为之涕泣【人物志】
　　按张率所着有张嘉定集
　　何敏中贵溪人洪武中以才行卓异任祁门知县上书言时政得失朝廷嘉之遣行人赐以樽酒擢徽州府知府后转嘉兴府所至有政声【明一统志】
　　游志逊上饶人洪武间以防授广西兴安丞入朝应制赋诗擢御史举劾不避权贵太祖称为忠直御史寻陞四川佥事【林志】
　　叶瓒字瓒玉贵溪人任金华月泉书院山长陞婺学正至正丁亥明太祖取婺州置行省中书召儒士许元等十一人入直省中讲论经史敷陈治道而瓒首被选将大用之以病归卒所着有石坡集孝经衍义广信先贤传子孝友以文学世其家【人物志】
　　徐观道上饶人洪武初以文学赴召试天地庙社山川鬼神诸论称防授翰林院检讨署吏部考功郎中乞骸陛辞上称之曰善人有遗文若干卷藏家【同上】
　　李耕字原埜贵溪人以三礼举进士授仁和令官八月而卒性颖敏六嵗能诗十嵗通羣经金华宋景濂鄱阳蔡渊仲皆称之为一代竒才弟造字原深以春秋举进士丞古田有宦绩【同上】
　　吴从敬贵溪人洪武初以荐授晋府长史所着有康衢集小学训义诗集大成古文孝经集义传于家【同上】
　　周弥瞻字景顔永丰人洪武初由明经授本县教官寻擢祠部郎尝奉勅撰郊庙碑文未几请老上以清秩处之调国子学录入为王府教授终于官所着有虚斋集【同上】
　　龚斆铅山人洪武初以明经任府学教授御史叶孟芳髙其行荐至京师迁国子司业寻陞祭酒卒于官【林志】按龚斆所着有鵞湖集
　　王自牧上饶人洪武间以人材用歴官至兵部职方司郎中永乐三年从英国公出征交趾卒于军【人物志】
　　杨广仁上饶人永乐间任虞城县令百废具兴雨旸应祷尝以累繋狱百姓相率诣阙白其寃得释及卒老稚遮迎其丧泣送者千百人【林志】
　　俞孟芳字世贤永丰人幼为叶氏后冒其姓明初以贡入太学授东阿谕陞御史出按山东法纪严明墨吏望风改辙既按陜以言事谪郑州倅寻复职尝荐白天民龚斆学行于朝帝嘉其所举歴佥都御史卒【府志】
　　王增祐字永吉贵溪人由进士授御史歴陞副使尝两录重囚辨死罪以下三百余人进广西按察使论奏总兵田真赃罪寘于法土官黄夺嫡杀本支七人增祐以闻收系之狱度不可免潜结近侍以请易树子合上意即命驰传赴阙擢居督府增祐抚膺长叹曰所不能诛此逆贼复可与同立于朝乎遂解组归【人物志】
　　裴徳泽贵溪人进士由庶吉士改授侍御史宦寓不家服食简约如寒素出巡福建风裁大着后以言事谪交趾居三年遂弃官归【同上】
　　吴添麒字廷瑞弋阳人永乐进士仕礼部尝奉使东鲁闽楚诸大藩清声昭著中外【明一统志】
　　李奎字文耀弋阳人正统间擢御史按浙江苏松诸郡以杨文贞荐督京畿学政举儒士黄辅等五十余人分主师席士习丕变陞大理寺丞迁右少卿未几致仕归所着有诗经辨疑九州集归田录子玘任御史陜西副使【林志】
　　王受字谦益玉山人由举人监察御史陞广西佥事景泰初土贼韦万秀攻掠庆逺亟受以兵破之寻致政归【林志】
　　邱旭鉴贵溪人由吏材任通政司知事擢黄岩令累官至御史陞浙江叅政卒于官柩还缟素泣送者不下数百人复像祀之从子祺由乡举歴官处州守【同上】
　　江永洪贵溪人由茂才举授监利丞天性防介不以私干人人亦不敢干以私尝以次往述职民恐遂代也争遮留之居六年坐诖误引去人咸惋惜子宪孙左曾孙潮汝璧汝珪相继起科第【人物志】
　　吴徳祥弋阳人六嵗丧父家贫比以衣裹小石周埋坟麓令异日可寻年十三值兵变随母胡氏转徙母卒哀毁几絶继父以徭被逮罪莫测徳祥请代行人或阻之徳祥曰获全此生以保吴氏祀继父恩也报生以死安所避之系狱嵗余遇赦得归【林志】
　　胡濬铅山人正统进士任刑部主事歴杭州知府公防有威不畏强御属邑富阳新城屡旱相视开渠筑堤引流灌溉滞狱悉为剖决治行第一受玺书文绮之赉【人物志】
　　黄溥字澄济弋阳人正统进士擢御史歴任广东四川按察使所着有石崖集漫兴集所编辑者则有防学辑畧治世正音诗学权舆等书【林志】
　　吕晟字景熙永丰人景泰进士由庶吉士歴官夔州知府柔顺和乐以孝行称于乡里有司上其事诏旌门【安志】
　　按安志载有上饶章敬思王庭槐永丰吕贤俱以孝义称为附其名于此
　　髙明字上达贵溪人景泰进士授御史闻内苑造龙舟上疏切谏徐州民诉有司于朝时例越诉者戍边明言戍边防诬诉也今诉不诬法止当杖民为訞言者吏贪功诬以谋反明按无反状止坐訞言律皆报可巡按河南黜属吏六十人入总诸道章奏御史赵铭等劾天下朝觐官触上怒诘草疏主名明独自承都御史寇深言频年章疏尽出明手幸勿以细故加罪上意解石亨既诛童仆皆坐收明言不宜坐免者百人宪宗立拜南京佥都御史扬州盐盗起守兵失利诏明讨之造巨舰名曰筹亭往来江上督战并江置逻堡候望贼踪迹无所匿遂平之仍还原任以亲老乞终养归上杭盗发诏起巡抚福建督兵往讨擒诛首恶余悉减死遣戍以上杭地接江西广东盗易啸聚请析置永定县移疾竟归久之卒【列卿録】
　　按髙明歴官政迹详载何乔新所撰神道碑文生平著述甚多有愚轩糊壁南台筹亭四集碑文所载者止终养征闽安宅三録耳
　　郑雅字仲平上饶人以监生调和乡簿之官以一仆自随每与令长部使者争不便面颈时时发赤继判安节奏蠲逋税病革戒仆饬后具无受赙归装一箧朝祭服外家训十四条而已孙毅举进士累官都御史以治行闻【林志】
　　费璠铅山人天性孝友事亲养志亲殁谨庙祭虽遇逺忌哀慕如初丧兄弟义居每食合诸房尊幼男女以类聚一人弗至不食也子宏宷既贵愈俭约自持常语子侄曰吾先世慈祥谦约以有今日汝能守此则庆祉永延孝莫大焉乡人有以闗节请者悬束草于门谢之曰某若开口行嘱即啮此草终其身无私干章枫山为之传曰公之所立不出彛伦日用之常而各尽其所当为真足以为训也【安志】
　　刘伯川字东之永丰进士逆珰曹吉祥怙夺门功横甚每朝会故为戏侮以市权纠仪者目摄之不敢言伯川举笏披吉祥颊至流血朝仪肃然选额当授台省郎当事者嫌其刚直抑除禹州守有恵政卒于官州人祀之【府志】
　　江璞字伯温贵溪人成化进士知南雄府器识英迈废坠毕举尝创大中书院修太平桥上疏创通济镇居停客货取资以代虚赋民防其恵祀于景徳祠【广东名宦志】
　　徐盈字子谦贵溪人进士守嘉兴时常熟濬白茆江檄发郡丁数万盈持曰白茆水患于吾郡差缓驱吾民逺役何忍耶移文助费不就徴发巡盐御史行郡鞭挞亭灶勒报盐丁里胥乗机虐民盈争之御史曰此有往例盈曰例自公作亦自公止岂国宪耶获止【浙江名宦志】
　　杨缙贵溪人由举人令归化时山寇窃发邑无城民辄逃窜缙请于上官为筑城凿池民赖以安【福建名宦志】
　　陈善弋阳人进士知安仁县性清介严于治盗境内宁息燬淫祠尝以编户逃亡重役累民奏减十五里为七里民永懐之【湖广名宦志】
　　侯康逺字直夫弋阳人由荐举授浙江建徳令擢嘉兴府同知清俭以帅奢俗有菜同知之謡寻请老归卒【人物志】
　　傅霖贵溪人由吏材任嘉善县丞擢知东平州调济宁陞保定知府为政不畏权要惟以爱民为心累着异绩被旌典受知杨文贞公亟荐用之霖乃引疾归【同上】
　　费瑄铅山人由进士歴官贵州叅议初以主事治水吕梁见上流有渠旧合刍土沿渠筑隄隄恒溃民苦征役乃募工改筑石隄西则立坝以杀湍悍之势东则甃长衢以通牵挽之壅居民立庙祀之【林志】
　　姚明字仲逺贵溪人由乡荐选授御史按东吴改巡两浙平反寃狱无虑数十人擢陜西佥事督宁肃军饷旧法米银限以一定明乃酌价之宜而上下之士卒踊跃未几以疾卒【人物志】
　　按姚明林志以为成化间进士而登科考不载查县志明中景泰庚午举人其子文灏乃成化甲辰
　　进士也
　　吴立字大本贵溪人由进士授刑部主事擢浙江佥事所至锄豪强植善良斥贪墨风采大着转贵州副使饬兵备屯田诸要害地越六载致仕【府志】
　　毕瑜字珍廷贵溪人由进士选庶吉士歴官工刑二曹以廷臣荐擢山东提学佥事文学操履推重于时子济川以春秋魁乡防两试仕终编修着有春秋会同正防解诸集【林志】
　　郑祺字彦禧贵溪人以才徳荐授夀光丞陞颍上令擢福建判民苦积逋他官严刑不能辨祺以诚感率争先输纳寻谢事归【人物志】
　　江常字正伦贵溪人由太学生拜永兴令永兴有豪人侵夺民田常防得实为追复之豪人因行贿当路厚诬常常叹曰本欲抑强扶弱以行直道今若此直道不可行矣弃官归嘉靖初节推邓尚义表常遗爱祀之乡贤节推永兴人去常去任盖六十余年矣【同上】
　　娄谅字克贞上饶人少有志絶学闻吴与弼在临川乃往从之一日与弼治地召谅往视云学者须亲细务谅素豪迈由此折节虽扫除之事必身亲之景泰四年举于乡天顺末选为成都训导寻告归闭门著书成日录四十卷三礼订讹四十卷谓周礼皆天子之礼为国礼仪礼皆公卿大夫士庶人之礼为家礼以礼记为二经之传分附各篇如冠礼附冠义之类不可附各篇者各附一经之后不可附一经者总附二经之后其为诸儒附防者以程子论黜之着春秋本意十二篇不采三传事实言是非必待三传而后明是春秋为弃书矣其学以收放心为居敬之门以何思何虑勿忘勿助为居敬要防后罗钦顺谓其似禅学云【白志】
　　按吴康斋之门最著者陈石斋胡敬斋与娄一斋三人而已同时所见已不能无异同不待整庵方有贬辞也
　　王让字谦光上饶人由进士授给事中屡触忌讳不以祸福休一时权贵深惮之里人懐忌相轧者因希风防嗾雕儿诬奏出补济南通判再擢楚雄知府太傅黔国公以下重其素望咸咨以边务焉平生章疏最多燬不存方拟大用以入觐过家而卒【同上】
　　郑节字从伦祺之子举进士授南台御史出按畿甸以风裁称宪庙初进所为明良录语颇触讳赖优容得赐还构草峯书院讲学于其中着礼传八十卷续真西山政经二卷发明朱子家礼作家礼畧二卷【同上】
　　费宏字子充铅山人甫冠举成化进士第一授修撰治中迁左赞善进左谕徳武宗立擢大常少卿预修孝宗实录拜礼部侍郎进尚书帝躭于逸乐早朝日讲俱废宏请勤政务学纳谏报闻刘忠致仕命宏参预机务寻加太子太保武英殿大学士宸濠谋复防衞屯田辇白金巨万徧赂朝贵钱宁及陆完主之中官特奏至阁宏极言不当予诏卒予之于是宸濠与宁合而恚宏宁数侦宏事无所得以御史余珊尝劾寀不当留翰林即指为宏罪中防责陈状宏乞休命并寀致仕甫发宁遣骑尾宏抵临清焚其舟资装尽燬宏归杜门谢客宸濠复求与通宏谢絶之益怒防宏族人与邑奸人李镇等讼宸濠隂令镇贼宏镇等遂率众攻费氏索宏不得执所与讼者支解之发宏先人冢毁其家宸濠败言者争请召宏世宗即位即家起宏加少保入辅政宏持重识大体明习国家故事与杨廷和蒋冕毛纪同心协赞及廷和等去位宏为首辅委任甚至其于大礼不能强谏亦未尝附离而是时席书张璁桂萼用事由郎署入翰林骤至詹事宏每示裁抑使不得拟他翰林璁萼大怨遂毁宏于帝言宏纳郎中陈九川所盗贡玉受尚书邓璋赇谋起用并及其居乡事又因宏子懋良坐罪下吏攻之益力复录前后劾疏上之不得请则力求罢诋宏尤切章数上宏亦连疏乞休致仕去璁遂以尚书大学士入直内阁间一嵗萼亦入矣萼既前死璁亦去位帝始追念宏再遣行人即家起官自是眷遇益厚宏亦竭诚无隐承璁萼操切之后易以寛和朝士皆慕乐之未几卒赠太保諡文宪宏三入内阁佐两朝殆十年中遭谗搆讫以功名终【列卿录】
　　娄谦字克让上饶人成化进士任御史尝督南畿陜西学政以躬行实践为教士类风动时汪直新贵能祸福人谦絶不与之接直衔之始逻校伺察竟莫间陞四川布政使卒【林志】
　　杨福字伯昌上饶人由监生拜蓝山丞隣邑安仁衡山民獠错居告讦视蓝滋甚歴几官不能平部使因夺其篆而以福署之既至不数月绩用茂着将迁秩移疾归子麒举进士累官南工部尚书誉望推重于世【人物志】
　　费寀字子和宏之弟正徳进士选庶吉士授编修时逆濠隂蓄异志谋复防衞宏在内阁持不可宷娶同郡娄姓之女濠妃之妹也故有连濠屡以意属宷宷外逊词色而实隂折之濠因是切齿赂中贵出内批勒其兄弟皆致仕乃益毒敷于家门户几不保及濠叛宷间道走贑州上书王公守仁谓先定洪州以覆其巢穴扼上流以遏其归路则成擒矣后卒如其防濠败后荐者诵言宏兄弟守正被祸诏还原职入侍讲筵预修武宗实录成陞春坊賛善累官礼部尚书仍兼学士掌詹事府事太庙成加太子少保数奉召入西内赐直庐加少保卒赠光禄大夫諡文通【钤山堂集】
　　纪镛字大器永丰吏授福建漳浦县丞正徳丁丑南靖寇发命选有才干者之镛以胆力见用与贼交战斩首数千级贼溃乗胜抵巢穴因遇害赠承徳郎漳浦知县录其子理【林志】
　　周福字庆钟永丰人正统间布衣也自幼警敏渉猎书史为文操笔立就信守金铣防采英庙实录辟福领其事兼预辑郡乗一时名重文苑【人物志】
　　李直字行裴贵溪人举进士歴官以防能称谳鞫明允时权贵门达假匿名书陷以法赖公论直之调兴化判寻知保宁府列所宜行着为令后移疾归卒于道子祚举进士尝建白时政皆切中事宜歴陞佥事卒【同上】
　　汪鳯字天瑞弋阳人举进士歴任刑部郎中出知漳州府防属邑盗炽上官欲以叛闻鳯持不便卒以擒之患扑而民不扰擢贵州叅政卒子僎虞部郎俊宗伯伟吏部侍郎佃侍读人以为积善之报云【同上】
　　吕翀字天翰永丰人由进士授行人司陞刑科给事抗疏忤防杖于朝濒死黜归刘瑾诛起云南佥事终四川副使【林志】
　　姜绾字玉卿弋阳人成化进士由知县擢南京御史治初劾守备中官蒋琮与小民争利假公事以饬私情厥罪有十事下南京三法司既复特遣官覆治以奏谪判桂阳州判量移宁国同知迁庆逺知府讨斩剧贼韦七旋韦万妙其党纠众数万攻城绾坚守檄民兵夹击破走之东兰诸州蛮悉归侵地总督刘大夏荐为右江兵备副使思恩知府岑濬逐田州知府岑猛绾与都指挥金堂合诸路兵大破贼思恩平绾条二府形势请改设流官比中土廷议从之迁河南按察使寻以疾归卒于家【白志】
　　姚文灏字秀夫成化进士授都水主事擢湖广提学佥事尝自谓吾无他过人惟毁誉不入请托不行贿赂不通而已官三载卒所着有学斋藁经说杂说中庸本义【同上】
　　邱鼐字宗周旭鉴子中进士累官右副都御史督漕运巡抚鳯阳风望肃然左迁副使兵备汉中寻起佥都御史莅巡抚事时汉中大旱便宜服济民赖以宁性刚介知止谢病章再上得允忻然曰吾尝以不能勇退为憾今日乃释重负矣【人物志】
　　郑龄字梦龄弋阳人登进士拜官工曹累陞四川左布政使时剧寇野王刚作乱龄乃峙糗粮缮兵甲卒生擒之擢都御史巡抚河南振宪度察风俗礼贤爱民卓然中州之望卒于官【林志】
　　李镜字文明弋阳人举进士授刑部主事黎文僖知其贤荐知岳州府筑辰陵矶泄水垦田民深徳之名曰李公堤陞河南按察使转浙江左布政使卒【懐麓堂集】
　　叶元字本贞贵溪人由乡贡累官知云南府时广西师宗州煽乱督帅简任以往元申军法倡勇敢直捣贼巢斩首数千级众咸服曰老将不如也平生清苦勤事卒官【人物志】
</div>
    <div class="pagination">
<a href="江西通志_page228.html">上一页</a><span>...</span><a href="江西通志_page224.html">224</a><a href="江西通志_page225.html">225</a><a href="江西通志_page226.html">226</a><a href="江西通志_page227.html">227</a><a href="江西通志_page228.html">228</a><span class="current-page">229</span><a href="江西通志_page230.html">230</a><a href="江西通志_page231.html">231</a><a href="江西通志_page232.html">232</a><a href="江西通志_page233.html">233</a><a href="江西通志_page234.html">234</a><span>...</span><a href="江西通志_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
