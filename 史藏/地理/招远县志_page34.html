<!DOCTYPE html>
<html>
<head>
    <meta charset="UTF-8">
    <title>招远县志 - 第 34 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>招远县志 - 第 34 页/共 36 页</h1>
    <div class="content">　　节妇朱氏  侯玉琳妻。
　　节妇王氏  曲化风妻。
　　节妇口氏  李风妻。
　　节妇赵氏  温步云妻。
　　孝妇李氏  高国清妻，国清出继堂伯为嗣，赴京贸易，壬申之饥，本生父母贫不能支，余子悉幼拟举家北渡，氏慨然曰：“值荒年而不能骨肉团聚，更何赖乎有子耶？”乃白于继姑，招与同居，尽出妆奁典质数十千畀使营生。国清归，喜惬过望，益贷资本率诸弟同谋生计，不数年，人烟腾茂，称素封家，皆氏之力也。
　　节妇孔氏  刘廷祥妻。
　　节妇沈氏  王頲妻。
　　节妇张氏  傅正仁妻。
　　节妇刘氏  王云鹏妻。
　　节妇郭氏  傅咣妻。
　　节妇李氏  傅淑龄妻。
　　节妇刘氏  滕好春妻。
　　节妇刘氏  纪懋田妻。
　　节妇王氏  纪发妻。
　　节妇郝氏  李作梅妻。
　　节妇李氏  刁璞继室。
　　节妇王氏  纪复曾妻。
　　节妇王氏  纪煜妻。
　　节妇杨氏  丁元宁继室。
　　节妇张氏  丁坤宁继室。
　　节妇赵氏  儒童徐诰妻。
　　节妇康氏  徐滋培妻。
　　节妇王氏  李国干妻。

　　○仙   释

　　自二氏之教兴，其为吾道害，诚非浅鲜流波所及，往往贤士大夫沉溺而不知返，岂非惑之甚哉！独是黄冠缁衣，貌为庄严者，适以欺世而败俗。至于屏迹穷山，解脱尘网，亦或明心炼魄，超然出于世表，其功行亦岂易言哉，二百年来，可传者才有数人。览者赏其畸行，而勿为所惑焉。斯可矣续志仙释。
　　张道人  不知何许人，名亦不传。自幼居毕郭镇之西大寺，曾遇异人，授以五桃，张皆食之，遂得狂疾，歌哭不常。本师闭之室中，一日亡去无踪。后有毕郭张某赴济南，适见焉。岸焉道貌，趺坐棕团上，迥异曩昔矣。坐旁问疾者不下百人，悉抽棕毛少许与之，病者无不立愈。阅数日，张某又造之，则棕团已尽，趺坐如故。有问病者，与以膝前土而已。后移于济南西山洞中，终日不食，闭目瞑坐。端阳日。村人遥望洞中火光，急奔视，则玉柱下垂，骑鹤化去矣。
　　修路高道人  不详何许人，初来于齐山之阳癣洞而居。自署曰“忘机洞”，建庙于洞南，凿井于庙前，四围植桃数百株，暇辄携具游四方，平筑道路，寒暑无间。饷以食者食之，与以布者衣之，至投以钱财，丝毫不取，如是三年后竟不知所往。至今仲春，遥望山腰，烂熳若锦绣，即道人旧居也。
　　孙道人  居邑之班仙洞，素善吐纳之术。有素识孙者，自京师归，遇诸途，问所往，答以赴都。抵家问之，则已故矣。葬后六十余年，墓崩，圹中骸骨全无。惟存冥器数，事人始悟，当日为蝉脱云，道众仍封殖之。

　　●招远县续志卷之四

　　○艺  文

　　艺文有志，始于班孟坚。后之作者，专取词章以夸多斗靡，失古人之本意，达士讥之！夫文章者，即境以抒写性情，虽兴酣落笔，信口成吟，体制各有不同，要皆以埽除陈言，情景逼真，乃为可贵耳。招虽僻壤，世多操觚士，加以四方文人骚客，宦游斯地者，岂乏炳炳烺烺焜耀一时之作？然无关乎方土，恐美不胜收，且以泛而寡当，贻方家笑也。兹取其足备文献核稽者，汇为一帙，吉光之美，即片羽已可睹矣。
　　续 志 艺 文
　　请兵公疏
　　杨观光
　　奏为：莱郡，关全齐安危。援莱须火集兵力，势急叩阍，仰乞圣断，剪逆氛以解围城事。自叛兵发难，臣等东人，分疏合疏，请兵请饷，皇上一一嘉纳．概赐施行。臣等钦仰圣明，无刻不恤封疆，无事不集群策，天讨所至歼灭，朝食无难矣。不意兵力未齐，新抚方任，不及调度，而贼兵猝至，迎战而溃，如杨御蕃、王洪所将初调之津兵，及先调之济兵，号五千余者，今且旗靡辙乱，或殒或逃，无只轮入莱城。据报，贼以铁骑聚教场，驱所劫掳之人，分营逼城，其拨马纵横已及昌、潍、青、莱，塘报中断。莱虽有两抚，苦无一军。是今日之莱，较前日之登，兵马火器百不及一。今日围莱之贼，较前日攻登之贼，兵马火器且十倍过之。莱之危，不啻如悬丝矣！所幸人有固志，城无辽民，万不至如登之内应。然掘鼠罗雀，只可月计，则多方误之。张声讨实，晷刻必争，呼吸立应，不可不亟图者。贼兵出登．号万有余，而彼致死以生，我击专以散。勇怯不敌，况贼迫胁渐众，其数日增，我兵到青不过津门，真保续发之四千人耳。恃此力贼．万万无幸。前此犹拟半借调援，半借招募，客兵为声，土著为实，是以未敢轻请边川劲卒，亦曰：“以东办东”。乃时日无暇，风鹤皆惊，两抚受围，义勇画饼法，惟亟发川兵之经战，边兵之有马者各万人。腾跃而东度，几一鼓歼灭，仍须择大将，曾立战功，夙擅威名者。则师成有律，进止得法。目前文臣调度暂假，按臣再用知兵大臣—员，直赴军前，弹压节制，待莱围既解，仍以荡平责之两抚。凡此皆立，限十五日内会齐，布置尚克有济，若急敕津抚，选调舟师捣登扬帆牵贼后颐。又攻其必救，兵法所谓“形格”也。闻已经部覆，惟祈皇上速赐驰谕。早一日则莱围早解一日。天下事有可为，臣犹又说焉。兵之先到青州者，虽不可浪战，然亦须合之成旅，渐逼迤东．屯驻昌潍，遥分贼势，待川边既集，合力剿御，庶贼不得专力攻莱，而我仍不失为持重。传闻援兵之过，溃兵之逃，抢掠淫杀甚有不减于贼者。东人有何业愆遭此劫数乎？乞敕督兵将官，严行禁戢，犯者實以军法。臣等草疏未毕，阅邸报，奉圣旨，叛贼披猖，调援自不容缓，但须择大将统率劲旅，速图剿定。若调集纷烦，节制不一，何裨实济？该部还从长确议，速奏。洋洋睿漠，真切中今之急务。臣等所呼。于者，正不出此。但时急事迫，刻不容缓！惟皇上速赐施行，幸甚。至莱关全齐之安危，齐关京师之肩臂，此时不早图万全，恐原既燎而救焚。涛既泛而砥柱，日难一日，大费收拾。所谓肩臂不疗，害中心腹。非臣等之私忧过计矣！
　　朱黄二驿条议
　　张作砺
　　切照：招本山城，地瘠民穷，将终岁勤动，正供维艰，又额外加派，则小民不胜剜肉医疮之苦矣！今夫招之外派有五焉：一日帮贴黄县马匹银六十两；一日帮贴黄山馆青夫银四十八两；又有协济掖县马匹银六十两；协济朱桥青夫并中伙银共一百四十八两。卑县到任伊始，睹疮痍之未起，恨补救之无能，见此私派错出，曷任疾首痛心焉！每每反覆思维，冀为灾孑之残黎，怯此剥肤之深患，无由得其略也。今蒙本院察吏巡方，下询民隐，真干载一遇，正小民出汤火，而予以生全之日也，卑县不敢不备告焉。窃见天下之事，可行于理势之所有，不可行于理势之所无。夫招邑之与黄、掖，大小之相去，不啻倍蓰，则帮贴从何起见？如果疆界不明，路驿搀越，则帮贴亦理势之所有也。今既疆界各正，且大小不侔，则帮贴实理势之所无也。若谓以幽僻地方，协济冲繁则有之，要亦当载诸则例之内。明开于某项存留银两内，派拨某州县协济银若干两。又未闻，则例未载而额外私索，为可谓之协济者也，考其作俑，未知昉于何日。自有此私索，遂有此外派。而小民未免有追呼之扰，又未免有敲扑之征，甚至不肖有司，借此名色，重科掊敛，肥润私囊，其为民害也，实非浅鲜矣。合无，申请宪台，转详本院，或将此项银两议裁，或载于则例之内，俯准开销，俾百姓无外派之苦，则招邑苍赤水戴如天之覆，而歌功颂德，口碑万世不朽矣！
　　东岳天仙玉女碧霞元君行宫记
　　李骥千
　　天下之山莫尊于岳。而岳于岱以宗称，其名最著。自昔巡狩者柴，告成者封，推崇者号，其笔之书与夫播之口者，盖详哉其言之矣。惟天仙玉女碧霞元君，在宋名其观为“昭真”，今改其宫为“灵应”，竟未详所自始。即于高诲所考，李谔所记，均属庞言渺昧而难必要之。泰山为造化钟萃，磅礴厚地，龙从太虚，出乎震宫，临乎日际，吐纳风云，育成万晶，岂无大神焉，是昭是凭，以为之主乎。以故行祠之设，绵延相属，而吾邑独无，或者其降临亦有待耶？万历十六年，邑人感于梦兆，始来相宅，得地温泉前峰之下，玉帝旧庙之右，据高临河，山川环抱，郁郁葱葱，良然佳胜。于是鸠工，程材，采石，陶甓，一倡百和，竞劝偕作，中构正殿三楹，后为寝宫，前列两庑，外为戟门，旁为公署。于十七年正月十六日而兴工，于二十一年三月十八日而告成。布规瑰丽，肖貌庄严，卓哉胜概矣。既而四达声闻，鳞集辐辏矢心乞灵，所荐不可数计。县主刘侯，特为申白，委官收理，以远嫌疑。时予方宦游淮南，闻之亦甚诧异。越再易草木，予以病请归里，明信既歇，香税如故，乡人欲勒文以识其事，予曰：“若知若之有功于神，亦知神之有功于若耶。”当经始时，岁值大祲，饿莩盈途，倭寇告警，羽书交驰。海滨当门庭之势，际饥馑之秋，公私匮乏，赈贷无策，城郭就颓，警柝无备，人情恟恟，朝不谋夕矣一旦四方响应，泉货充盈，即其所献，遂藉为招黄城堞之资。民既恃以不恐，而阛圚之中交易变通，厥丽宏开，大异曩昔，岂人力哉。则其功德阴被生民，而福我国家彰彰矣，倘所谓有待而降临，非欤，抑闻之，史过有言，精洁惠和，则神降观而布福；淫佚怠荒，神亦往观而降祸。是以融降于崇而夏兴，朱降于莘而虢灭，有常享也。诗曰：“神之格思，不可度思，吾以是为泰山信。”又曰：“神之听之，正直是与。”吾以是为邦人惕，邦人曰：“然”。遂为之记。
　　双节碑文
　　杨师德
　　凡人以丰棱著于干百载，若运斤然，若寻斧柯然。履道坦坦，不殊，攻其易者。险阻，则节目是呈，锷摧硭改，格格乎不能一得当耳。故竹之分限，木之坚处，皆可命曰节。竹取定于一，而不相越，木取轮囷，龊龉为难言也。然侈谈大节，同心，至二人较反易，魂无不之，譬诸远行客，萧然一剑，则歧路生悲。赢质不堪风尘所敝，若当脂辖巾车，前负后戴，彼佩此黻，平居少思，虽他国江山，无异看花上苑，泉壤茫惚，安知不有所谓桃源、天台，交影种作，而拾胡麻。岂必鸡犬认家，各入，然后死，何如生哉？同邑节足少双，单君其人，夫忠妇义，殆非孤而无朋欤。虽然，窃有说焉，见兜鍪者，张目亢爽，闻弦索则展转繁哀，物情之邻于软媚，徒乱人意也。人苟有所就，岳然中断，一与楚楚粉质相对，再混以呢呢梦中语，畴不立败乎？变生在壬申，乡曲粗知自好之徒，輙结驷连骑，别适乐郊，公家短于资斧，独双缳斗室，为反手顽耻之分，时夏人静，小月舒波，猨风不起，忽若牛马交逸奔突蹄殷，又賶賶金铁相摩而前过。夫人遽兴曰：“所矢之期至也。”夫公牵之少止，欲潜侦得详，夫人作色恚甚曰：“玉磨可修，素涅可浣，兰蕙之姿，亦幸不焚于七日耶？”直视生寄死归，含笑装束，而颈引残矣！旁闻者有感之，欲学邯郸之步，公曰：“此其足于汝缳乎，先我伉俪已其一。”公复挂焉。嗟乎，雉贞篮袍犹粲者，未执入室之陶，而柏舟托乎方字，正须此衾稠之泪，化剑锋之血，为男儿洗须眉，若所为真极难耳。其令人告余曰：若翁讳京翰，强年悼弦，甚重鸾胶之择。久之，委雁王媛，媛亦以德耀自迟者。响中素具刚气，英英，不可以绕指拟于前。若翁蓬蒿无别事，以殊黛，各图善失，清夜焚香，差等今昔消长，每不使无意去，人颐不审其所命何如乎。令人难俟叫阍，无力收骨，余发喟曰：“夫子于我殡无所殡之友，虽单君略未倾盖，凛凛大义，不谋面佥同。天之垂象，地之窍形，先民已往，后生复来，莫不可同堂比肩也。业已蜕小范麦，值佐其封窆*后，复搦管而为铭，其词曰：萧萧风树，北邙待之。未起至车，山何出乎。作善有休，爱莫予助。碧血安求．谢兹众庶。无文不远，偏多阴行。沉吟彤管，披发拥楹。
　　瑞芝集序
　　邑侯  徐守祖
　　余莅招载余，新筑小堂于卧室之前。政事之暇，集论思，延宾从，粗存体统，冀免陋隘之讥。告成阅月，有菌生梁柱间，黄者如金，白者如玉，叶如素绵，柯如如意，翩翩翼翼，不同常质。谛视浃旬，其梃毕出。询之畴人，惊疑莫辨，有识者曰：“此木芝也，生东方，震为长男，应贵子之兆。”盖因余正阳月举第一子，为谀词也。夫水木郁蒸，易于生菌。未闻以芝草名者。余构斯堂，取材于数十年之预备，安得生菌？或曰：芝菌属瑞气，乘之即为芝草，世称美瑞，贤愚皆知之。是必有合德之契，然后有瑞应之符，此灵物不虚生，祯祥可先见，其理诚不诬者。祖三韩末学，初任簿书，催科既拙，抚字难周，焚香告天，祗求无过，德不足以致瑞，何敢希冀将来。且芝为神仙服食，非供凡夫玩怡。商山泰阿，固宜有之，今不产山谷而产官署，得毋失所欤？然，吾闻之：醴泉无源，芝草无根。若以瑞论，则不必神仙，不必山谷，止期与人作缘，何地不宜？故汉殿尧阶，久著往牒，滁阳新昌，夙传令闻，古今标举，原非无因。其为征验，捷于影响，即不有五色九光之异，云笼雾掩之祥，而一时递见，孰为播之，乃发其萌；孰为植之，乃灿其英？殆至枝叶扶苏，不藉雨露之滋，不受日星之照，若有闲气所钟，舒徐迎茁，轮困离奇，矫翘而不可遏者，固知秀草之意有在。乃阉邑绅士诩张盛美，咸欲载之邑乘，竞为诗赋，以归瑞于余，余甚耻夫名之浮于实也！又焉用文采洋溢，以表见于天下后世哉？但招弹丸小邑，文运式微，荒乱荐．臻民散久矣。使雅化可兴，翱翔接迹，今之瑞也。风淳俗美，物阜财丰，今之瑞也。彼草木何足为今瑞然，从来一邑之休戚，常由于令之一身，使果为令一身瑞，安知不为我招一邑之瑞乎？余于斯不能不藉是以卜之矣！况诸绅士之雅意，不容过拂，爰为序言记之。即颜其堂为瑞芝堂。且志仅事焉。
　　瑞芝堂跋
　　萧  史
　　史客招邑，主于司巡者之家，主人颐史而问曰：“余之从事于令长也，数月于兹矣。令长流风善政，途歌巷讴，子既已稔闻之矣。今者琴堂芝生梁柱，其亦有说乎？”史曰：“有，考之载籍，古圣帝明王，德被万世者，河图出而天书降，麒麟游而凤凰鸣；郡侯牧伯泽及生民者，麦双穗而牛两犊，虎渡河而鳄徙海。故三秀称汉代之祥，五色著唐宗之瑞。下此而州县循吏，卓异蜚声者，代有徵应。草木之英，虽不得比于图书麟凤。而地灵间出，神物挺生．岂非一时罕觏哉。若邑侯徐公，报政未及瓜期，而乃绩比龚黄，治臻召杜，当有神灵以相之。是亦采风者所必录也。”主人曰：“天道微茫，福善之理，其信有之乎？”吏曰：“天视、民视，天听、民听，古今常理，不可易也。招之民，罹于兵燹，困于灾荒，子妇不保，征求无艺，已非一朝一夕之故矣！公下车之始，问疾苦，恤贫穷，兴学校，除奸回，萑苻潜消，鼠牙冰释，抚字有方，催科不扰．挽敞俗为淳风，起遗黎而再苏，是诚当世之良吏也。圣天子不次拔擢，待之他日，兹闻熊梦初徵，燕怀克洽，伟然异物，必大于门，豫为之兆。继时增美，福报已不旋踵，尚云天道微茫乎？从来即小可以见大．即近可以概远。吾谓芝固先治化而神其用者也。”主喜而笑，促往观之。史曰：‘‘唯唯。”于是登堂介谒，肃容凝睇，见芝之敛光也静，而植根也奇，设色天然，巧工难绘，地灵神物，良非虚语，宜绅士之式歌而且舞也。史虽晚学，躬逢盛事，敢赘俚语，谬附续貂，惟大方存其意而略其词可也。敬跋。
　　重修文庙记
　　邑侯  何逢青
　　招远建县，自金代始。志称：“金大定间，户万一千五百有奇．土利沃饶，实为上县。”文庙之兴，殆其时矣。嗣经鼎革，邑既凋残，庙亦随毁。阅元、明两代，复创而递修之。本朝顺治十七年，邑人张进士风羽辑邑志，尝纪其略，厥后志不再纂，迄今百五十六年，修与否，俱无可考矣。道光四年冬，余来令是邑。既受篆，祗谒于庙，仰观环视，罔弗朽敝欲颓，且有倾圮而仅存基址者，敬念我国家，重熙累洽，将二百载。州县崇祀先圣，备圾轮奂，何兹邑乃尔？邑令之责，奚容辞退？而与两司铎议重修．则曰：“令有志，司锋其唯命。”爰召邑人士谋醵资，则佥曰：“令有志．邑人士其唯命余因问：“前此之修者几何年？近此未修者又何以故？”则咸喟然叹曰：“吾邑地瘠民穷，文庙之圮壤，无有过而问者。前此之修，虽吾祖若父，未之闻也。令之来吾邑也，一举目无足为当意者，晨下车而夕即思去，谁实倡于上，又谁复应于下乎？”余曰：“若是则将任其废而莫之兴耳。虽然，余一日令于是，即不可以已。余勉倡之，尔邑人其勉应之，即弗应，余亦为之弗恤也。”两司铎伟余言，偕余商所以为之者，并择庠士中端谨数人，任以督工，遂于今正诹吉，告庙而从事焉。然邑人原助役者，犹迟疑观望，铢两弗纳也。余以移帑金三百付之，曰：“功必兴，费惟余索。”于是，市木、市瓦，鸠工匠，待畚挶，刻期偕作，弗靡弗怠。邑人知是举之果非空言也，乃相率以赀钱至。首葺大成殿，次两庑、戟门、泮池，又次及崇圣祠、明伦堂，诸规制悉仍旧，惟于材之朽者易之，墙之塌者完之，黝垩丹漆以序迭施，名宦乡贤祠暨司训宅，即旧基而新构，其他闳门，围墙，牌坊皆整治而增饰之。计工凡五阅月，费钱凡四千余缗，而庙廷内外俱焕然改于一旦。夫易与乐成，难与图始者．人情也。况斯邑以贫瘠而安于因循，令又以其力之不足，弃不与谋，且自不欲郁郁久居于此，固宜以文庙之重，历百十年而莫之顾，遂圮坏以至斯极也。惟余膺兹僻邑，自维蹇拙，无由邀当途之一盼，以冀幸于速迂，又不恤基迂阔繁难而强为是举，屈力殚虑，幸而克成。是盖先圣之灵与斯道之尊，有兴无废，默佑斯人，始难终勉，得藉手，以奏功，《易》曰：“需有孚、光、亨、贞、吉。”其斯邑之谓与。邑人士，其益思震厉奋迅，务于学行交修，以应文明之运，为梓里光，斯乃无负今日之勤，且为后来劝也。工既竣，特记以勖之。其董事诸生，并令勒名碑阴，以志厥劳。
　　诗 说 序
　　沈  莲
　　自赵秋谷著《声调谱》，学者奉之如金针指南，已百有余年矣。秋谷为山左老名士，且以此书訾警*阮亭，而所录仅唐宋人诗数十首，采摭未广，体格亦未全，谓：“已得诗中元奥。”谬妄殊甚。蒋心余太史谓：“秋谷才力蹇弱，讥阮亭实不如阮亭，良有以也。”夫诗之道大，譬如建章宫，千门万户，无处非辇，道相属而必令干官拥挤，由闾阖一门而进，乌足以示皇居之壮哉。或曰：“信如子言，是舍正路而弗由，势必凿旁门，穷乌道，卢同杜默，皆足以夺少陵、子瞻之席，主坛坫而有余，则诗道扫地矣。”余曰：“诸君皆精于时文者也，请以时文喻。”余尝闻游村塾，闲见南面而授徒者，莫不以王已山《八编》为枕中秘，《八编》中如精诣大观，文章之能事已尽，然犹未穷文章之变态也。故又附之以参变，而终之以别情。夫作参变、别情之文者，要亦不外卫十子、储七子诸人耳。一经另描花样，便觉愈出愈奇，时文且不可墨守旧规，而况于诗也。余侨寓招邑垂四十年，暇日亦与诸君相唱和，能诗者固不乏人，大率拾前人牙慧，句不新，格不奇，如风檐应制，趁韻了事。藏书之家，既少而又局促牖下，不能向名场驰驱，与当世高才生相切劘。设一旦登龙门，游翰苑，将雨拳风口几何，不为大方所笑耶？余已老，恐风烛成灰，此道永绝。因于说部中采其余论，并幼所记忆未忘者，汇为一编，名曰“诗说”。后之学者，抄置案头，未必无少补云。
　　募重修奎星楼序
　　邑典史  沈  莲
　　邑城东南角旧有奎星楼，建于乾隆甲辰岁，其时邑无乡举者垂四十年。自斯楼建，而秋闱接踵得数人焉。洵乎其有关于一邑文运者，非浅鲜也。第创建之初，间架虽成，而门窗梯板概属缺如，迄今又将六十年，风雨剥蚀，日就倾圮，盖当时已为九仞之亏，此后将成瓦砾之场矣。自邑侯冶桥江明府莅兹土，慕文翁之雅化，凡有关文教者，废而毕举，一旦，睹此楼而伤之，乃召诸生于庭而谓之曰：“神之有奎宿也，犹衡文之有主司也。文虽佳无主司以取之，犹不售。今尔多士，咸思夺迹，而数十年来神座未设，栋宇复几不支，昔人谓‘神在天如水在地’，即云车风马经过此邦，而上雨旁风无驻足地，其何以邀灵贶乎。”诸生其谋所以修葺之。使凭依有所，庶默佑有自也。其费用之捐输，请自守令始。于是捐金若干，广文少府及驻防司厅。亦随而捐金若干，尚冀凡我同人，各体邑侯为吾邑培养文教之心，出囊识橐以囊成此举，将见数十年之庙貌焕然一新者，亦百余年之文运鼎然立盛也。
　　重修官汤文
　　邑廪生  赵基深
　　今夫犹是太空也，而当阴霾初豁，万里空明，则气象朗焉，犹是大块也。而当甘霖初沐，四望翠微，则色泽著焉。是常新者天地，而造化无私，复本其生物之不测，予人以可新之地，示人以维新之意，而颐摧败之，污秽之，使日新者不一新焉，恐大造亦为之不平。登郡面山负海，为堪舆奥，邑名山佳水而外，为温泉者，十邑有七。而其最沸莫若我招邑之东岭。岂地近咸池，为羲驭之所经耶？抑乡邻尾闾或取沃焦而暗投之耶？是不可测。但论其济物功，则可以疗疮疥，驱瘟疫，消饱胀，慰疲倦，隆冬止寒，盛夏解暑，种种利益，不可枚举。而总以沐浴去垢，当于贤哲自新之意为尤足尚焉。自前朝宋砌池为三，一官二民，而贤守令皆与民同乐，无所禁忌，故虽官亦民．而扰之者频，则圮之亦易，近则颓败零落，其为不新也甚矣。凡我童冠，虽欲花朝月夕，一畅其风浴泳归之情，而秽污满目，已不能郁郁久居此况莅斯土者，方将体圣天子湛恩汪溈祓濯斯民之意，而可令芝兰地竟作瓦砾场。朽腐地不发珠玉光耶？兹当暮春浴沂之期，景至情生，我辈咸有怀新之志，所当共解囊橐，以发馨香，慎勿吝此铜贝，使坌俗满怀，等鼠肠难涤，庶于日新又新之旨，有合焉耳。
　　彤管录序
　　邑侯  黄学干
　　妇人之节必期于死乎？柏舟之诗共姜未尝死也，圣人录之矣。然其词一则曰之死矢靡他，再则曰之死矢靡慝。圣人之录之者，取其有必死之心也。夫有必死之心，未遽有从死之事，犹为圣人之所录，况其从容就义，实出于死者乎。罗峰僻处海隅，壬午冬，余自文山来宰斯邑，阅旧乘，见节义之事。不绝于书。已而闻项烈妇殉夫一事，尤为卓越前人者，于此见朝廷教泽之深，虽在遐陬僻壤，妇人女子亦知重名义而立纲常。然则士大夫之砥身砺行，又当何如也？是可以为顽钝无耻者戒矣。若夫项氏出自名门，夙娴内则，于归望族，克相夫子，以及身后灵异之迹，诸君子之诗歌备矣，兹不复赘焉。
　　观 风 谕
　　邑侯  江  光
　　春诵夏弦，砥砺深而人才自盛；日新月异，甄陶切而文教斯隆。虽本原不尚词章，而贴括可觇底蕴。士苟博通今古道德，即发为光华；儒能学贯天人，文字必根于性命。此循名责实，君子不敢废尔室之修；吁俊求贤，国家所以重阀门之典也。招远邑殊十室，地属三齐，至鲁为至道之基，俗惟善变；希圣本希贤之志，士更怀奇。闾阎之习皆淳，山水之形尤胜。黄冈焕日，应多炳蔚之英；碧海回风，益见波澜之富。王殿撰龙头贵显，史书不没芳声；温御史虎榜名高，父老犹传轶事。碑残碣断，尚增已往之思；凤起蛟腾，岂乏后来之秀。本县下车而访，相士情殷；凭轼以瞻，兴贤志切。学知不足，饼幸啖夫红绫；仕未能优，功倍勤夫黄卷。欲成已以成物，用观我而观人。三千里马足车尘，天子许为令尹；二十年萤窗雪案，下官原是书生。父可为师，礼乐并农桑交课；养还兼教，井田与学校相资。所虑明愧离娄，目迷五色；聪非师旷，耳乱八音。斯即人多澹台，未必入武城之室；何况世无孔子，畴复登阙里之堂。然而鹤解和声，鸟知求友。感通最捷，气类不孤。芝兰之臭味既同，翰墨之夤缘斯结。为此，场开选佛，期大小之偕来；会有群仙，冀冠童之毕至。定于月日：扃门考试，玉尺亲操；把酒论衡，金针偏度。阙瑯环之地，何妨各奏尔能；探宛委之书，慎无自怀其宝。策鳌山而甚易，弱水堪浮；执牛耳以奚难，强台直上。万人如海，我求国士无双；五字成城，谁是仙才第一。原分鹤俸，聊助焚膏；待筑鹯堂，还期刻烛。安得一枝彩笔，散河阳满县之花；敢云百里罗峰，留召伯他年之树。
　　旱 魃 说
　　马廷囊
　　旱魃之说，自昔有之。《神异经》南方有人长二三尺，两目生顶上，其行如风，见则其国大旱，诗泳旱魃，殆谓此欤？外此，见则大旱者，其说不一。《西山经》钟山其子曰“鼓”，人面龙身，为钦鳥帝戮之钟山之东。钦鳥化为大鹗，其状如鸱，赤足直喙，黄文白首，其音如鹄。”又西南崦嵫之上，有鸟状如鹗，人面蜼身犬尾，其名“自号”。《北山经》浑夕之山有蛇，一首两身，名曰“肥遗”。又錞于母逢之山，有大蛇，其音如牛。《东山经》姑逢之山，有兽如狐，而有翼，其音如鸿雁，其名曰“潎潎”。女巫之山，有石膏水，其中多白鱼，状如鱣而一目，其音如欧。《中山经》有鲜山，有鲜水，其中多鸣蛇，状如蛇而四翼，其音如磬。《野说》载广廉之交，土人每遇旱，则掘雷公肉而食之。其形长喙肉翅，旱则飞于山间，见人则入土，盖似今之画像雷公焉。诸说皆旱魃，类率荒唐不足信。从未有如邑之打旱魃者，竟以新鬼为旱魃也。蚕庄河一带，北至海滨，动有斯举其说曰：人死之日，家中扫帚等物收拾不净，则挟之以去，天作云辄扫之，祟其家，昼夜不安，一切器具搬运而毁伤之。附于人曰：“予病矣，一天云予尽扫去矣。”地乾数尺许，惟坟土泥泞无燥气。由是观者如堵，握土验之，马鬣封且几尽矣。人人切齿，遂有深夜碎打之约。犹惕惕然，恐有失误，盖血肉如生，精魂多幻，能遁去，能贴棺上，又或出稠杂人之中，与打者相淆混，一纵去，害有不可穷极者，惟平日曾为此事，则踶防有术，呼应无讹，指頋不爽，开棺钩出，万手并集，顷刻骨肉齑粉，曳诸四方，而投之水中，三日内罕有不雨者。数十年来，打者不下数十次，尸主莫能禁也。是说也，不经之甚。或凭焉，未可知。然裂尸之惨，较焚／邑／巨尤酷，其罪视劫墓之律当倍蓰，所赖良有司严明正直，能绝}饩之柽，永祛人心之惑，庶几化凶恶之风，而胥养和平之福云。
　　诗
　　（古）
　　宋
　　赠初虞世
　　王俊民
　　寒窗一夜雪,纷纷来朔风.之子动归兴,轻袂飘如蓬.问子何所之,家在济水东.问子何所学,上庠教化宫.行将携老母,寓居学其中。
　　明
　　观海吟
　　杨观光
　　神龙怒雷雨，鳞甲撼华峨。  当其贝阙藏，不敢异盘螺。三岛神仙窟，黑子凌素波。万国啮其澨，如燕之饮河。来疑前群象，坤轴一浮梭。  日月恣出没，北斗洗长柯。驱车走梁陆，溪声日乱轲。扁舟大洋内，万里罕林莎。乃意水土势，不敌亦已多。秦皇喜广大，苟难违天和。长城起平地，轮蹄攘鼋鼍。精卫技既尽，投鞭叹若何。遗迹沧溟边,一线自如搓.介鳞十万族,鲲梦凛旁睋,白鸥故忘小。点雪日婆婆。孙枝列淮汉，天体青相摩。望道未之见，终古不尽科。
　　国朝
　　望 儿 山
　　邑侯  李  芝
　　朝望儿，晓露唏，暮望儿，夕阳微。三春花又发，九月雁初飞，儿兮归不归？春忽秋,朝复暮,儿不归,竟何处？海云黄,海波缘,搔首问天天不语！
　　金 华 山
　　掖县  毛  贽
　　金华山峙海天东，势压登菜百万峰。作镇曲成倚北郭，俯临沧海隐蛟龙。碧霞祠居层峦上，飘缈云霄摩太空。一自罗峰分两郡，（隋废曲成以罗达镇为县治）无人访道来崆峒。我来仰止名山胜，鸟道羊肠一线通。妙相庄严攒石壁，阴云缭绕起寒风。门前劈石蟾为坐，广厦幽崖兰若宫。明季金穴千百处，（神宗时于此开采）樵夫持斧斫秦松。峭峰环如刀剑竖，卷者虬龙蹲者熊。放眼长空青未了，蓬莱阁泛洪波中。状元笔札埋荒草，（王俊民宋仁宗朝人状元及第）古墓残阳汉将虫。（逄从沛公破秦封曲城侯）万岁河流若襟带，三山亭子久无踪。齐地河山七十二，金华不改大王雄。裹粮惟继向平子，磨崖原比保定翁。（保定人好游得句即持鎚凿镌之石壁）敢道铭山得奇句，崧高一升谁能同。
　　新城观海
　　邑侯  李  芝
　　百谷趋东溟，元涛逼青汉。奇观昔有志，澒湖洞今骇见。大欲占地尽，远恐浸星烂。波浮日月出，浪混阴阳乱。岛惊巨鳌驾，烟看游蜃幻。苍茫上下同，瞬定不可辨。我来欣初霁，万里空青现。渟为五色璃，碧叠千层练。微微凉飙至，烈烈饥蛟战。潮音大千涌，口噤发瞻健。向晚波平贴，天容开新面。临风揖安期，三山渺莫眄。
　　游金华山
　　特地孤峰竦，凭空石磴奇。劚云构垲豁，缅野起层基。涉境眷名山，未谐夙心期。攀跻获心赏，尘目淡犹夷。规制逊闳廓，兼为风雨亏。聊可寄遐观，岂暇论崇卑。渤解渺混茫，平原旷逶迤。况当天宇霁，露颖发华滋。伊予蹑此土，盘游有严规。履高神益矜，揽远兴难持。长谣书岁月，海水送凉飓。
　　谕    俗
　　原野敞和风，霏烟淡正袅。及兹春阳布，缅彼园林好。问俗理轻骑，亘阻陟荒渺。寻流沿涧底，度岭憩云表。喧传使君至，趋观拥曲道。引前略拜揖，谈叙尽老小。语音未尽达，指领亦粗晓。一别各嫣然，因风泻清悄。
</div>
    <div class="pagination">
<a href="招远县志_page33.html">上一页</a><span>...</span><a href="招远县志_page29.html">29</a><a href="招远县志_page30.html">30</a><a href="招远县志_page31.html">31</a><a href="招远县志_page32.html">32</a><a href="招远县志_page33.html">33</a><span class="current-page">34</span><a href="招远县志_page35.html">35</a><a href="招远县志_page36.html">36</a><a href="招远县志_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
