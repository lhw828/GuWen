<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 424 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 424 页/共 698 页</h1>
    <div class="content">地平各圈之纬度摠命之曰纬弧以九十度分之母一度依对角线之比例以六十细分之故纬弧之 
寛以对角线之长方形及所刻度数字为定则其划度分从下而上即从黄赤地平各圈之经度界定 
初度而起纬弧各有横表上下任意转移之以定纬度之分黄赤二道之纬弧上端有圆孔以安之于 
本极下端有一匾弧以十字直角形横交之以宻合于本道之经度线焉盖纬弧必以直角交本道之 
经圈横条之长约纬弧之二十度其寛与纬弧等若地平之纬弧另有制法盖高弧及天顶悉依北极 
出地度安置故子午圈上抱合天顶另有游表中开一长方口以入子午圈下出小螺柱安贯高弧上 
端不脱表正面另有螺旋转可以任游移而定之于天顶高弧下端则另有表如平足与地平上面平 
行足底有如突起之形入地平上周渠如坳入之形而以直角交地平经圈以定其度分也其黄赤二 
道经纬之度全备如此则二十八宿星座等天象有定位矣有次第矣夫星宿依黄赤等各道之经纬 
度布刻仪面之上以本象线联之以大小六等印记别识之以黄道十二宫次界线各于本宫次摠归 
之盖黄道每一宫界为心相去三宫为界用规器作过黄极各大圈凡天上诸星诸点在一宫两界线 
中者即命其在某宫之度分也从来历家造星球星图星表必以测验为 而定其经纬测验愈久愈密 
古人但以目之所见略定星象以东西南北摠别之后代归之于黄赤两道之宫次又复归之于宫度 
今世犹为加密而定其经纬度分秒矣盖历年愈久则测验愈合也夫先代如元明之仪颇为粗略用 
以测天往往不能定诸星经纬之细微今新制之六仪则浑天大小诸星俱可考测而定此近古所未 


有也照现在之星表星图新仪面上普列一天之星过此以往以六仪互用而考测之则于数年考测 
之后而更加情详矣夫星球最为合天象之仪星宿列其上与列在天者无异则一举目而识之矣若 
旧法之图星球所布列星天上所无者或不分别其大小之等第则仪殊不象于天而观天者之目反 
混乱而失 矣如星球上凡有宻点象者如天汉积尸气传说牛宿第四第八星等皆宻合微小之星止 
用远镜窥测可分别之旧法疑其非星因称为气耳又子午圈外规面上安有时圈其全径二尺以北 
极为心其上侧面分二十四小时每时四刻共九十六刻每刻十五分毎一分以对角线之比例又以 
六分之则毎一分当十秒也其指时刻之表以螺柱定于北极枢因能随天体而转又能随本螺柱左 
右自转以便对于各时刻分前代如元明以来所造星球止可于一地北极之高度用之今此一天体 
仪可用之以测普天之下天象也盖子午圈下制有钢象限弧其寛二寸五分厚一寸钉于子午圈之 
西侧面其外规面有齿规齿底之下另有长齿之小轮下齿与上齿相入小轮之同轴另有大轮其外 
规面之齿舆柄轴上小轮之齿相入而大轮与柄轴小轮之比例为四分之一焉故两轮互相为用一 
人左右转柄轴则天体随之进退其北极任上下于地平圈而依各省之本度也夫地平圈切用之处 
在于平分天体之两半而天体左右不拘何以旋转而其周面上所划在黄赤等大圈者半必在地平 
之上半必在地平之下而分秋无差故其承仪之座架南北二方有二螺旋转以便用任天体上下于 
地平若干之度分无不可以对照焉外此着有黄赤二道南北两摠星图幷简平规摠星图解盖互相 
发也灵台仪象志增春秋文曜钩唐尧即位义和立浑仪尚书舜典疏云扬子法言或问浑天曰洛下 
闳营之宣帝时司农中丞耿寿昌始铸铜为之象史官施用焉后汉张衡作灵宪以说其状康熙十二 
年圣祖仁皇帝命监臣制天体仪即古浑象也铸铜为球以象天体围一丈八尺两端中心为南北极 
贯以钢轴面刻黄赤二道平分十二宫布刻星汉其外为子午圈周围各浮天体球五分两面刻去极 
度数东西两极合成圆孔以受天体之轴其下为地平圈周围与子午圈同面阔八寸环渠为界外刻 
四象限度及地平时刻方位下施四足承以圆座高四尺七寸设螺柱以取平子午正对处向西少阙 
以受子午圈半入地平下半出地平上自天顶设高弧带地平逰表以察诸曜地平经纬度以时盘定 
于子午圈设逰表于北极枢令自转以定日度又能随天体旋转以指时座下设机轮使北极能高下 
盖浑天之全象而诸仪之用所统宗也皇朝礼器图式增黄道经纬全仪黄道经纬全仪之圈有四各 
圈之四面分三百六十度每一度细分六十分其外大圈恒定而不移者名天元子午圈其外径六尺 
其规面厚一寸三分其侧面寛二寸五分此圈之内包括诸圈其冲天顶之下半加寛一寸五分而夹 
入于云座仰载之半圈欲其不薄弱而失圆形故耳其圈之侧面从天顶起算南北各去顶一象限即 
为地平线又从地平线起算上下安定京师南北两极之高度分于两极各安钢轴而各轴之心与圈 
侧面为一点侧面为下半圆而合之加伏兎上之半圆以收之盖因度分之界指线所切窥表所及皆 
在侧面故也南北两轴相向左右上下纎毫不谬子平圈内次有过极至圈南北赤道两极各以钢轴 
相贯之两极在规面之中心而中心内外有钢孔钢轴入钢枢免致钢枢磨寛其北钢枢则安其内规 
面用小铁条以贯之而过极圈不致垂下而失圆形矣其南钢枢则安于外面不令铜面转磨而离于 
仪之中心焉又从南北赤极起算各去二十三度三十一分零三十秒定黄道极去极九十度横置次 
三圈名黄道圈与过极圈相交两交处各陷其中以相入令两圈为一体旋转相从黄道交一在冬至 
一在夏至黄道圈内安次四圈名黄道纬圈结于黄道南北之两极其钢轴钢枢之安法皆与带黄道 
圈无异夫子午圈内共三圈各规面之寛约二寸五分便于刻度分秒其厚约一寸三分纬圈南北两 
极各有兽面以衔圆轴其圆径约一寸以为径表轴之两端有螺柱定之若欲不用圆轴即开螺柱而 
安径线以代表任意用之其轴之中心立圆柱作纬表表之纵径与黄道中线正对下与纬圈侧面恒 
定为直角而黄道经圈纬圈各有游表数具于各弧之上游移用之又当天顶设极细铜丝为垂线下 
置垂球至下圆孔之内全仪下有双龙于南北两边而承之龙之后足安置于两交梁两梁则以斜角 
相交而収敛之令其地寛裕而便于测验又交梁之四角有四狮以顶承之而上则有螺柱定之黄道 
圈其一侧面分刻十二宫每宫三十度其一侧面分刻二十四节气每节十五度内外规面宫度节气 
分相应之但规面比侧面寛大便于刻度分秒其每度之所容者以纵横线界之而成长方形每一方 
又分六小长方即一度分六分也方上下横线短小难容细分因用其对角长线而十分之盖规面上 


平行十圈线与对角线纵横相交每小方分十格六方六十格因以六对角线十分之比例每一度分 
六十分矣诸圈内外规面之度分皆如此今游表之指线平分十分与对角线之分各有相当之比例 
毎一分又四细分而每一细分当度分之十五秒因而一分分六十秒一度共有二百四十细分云过 
极至圈内外规面从赤道线起算向南北之两极则赤道线为初度所从起而两极各为九十度其两 
侧面之度数则以两极各为初度所从起而赤道线为九十度焉纬围之度数亦然内外规面以黄道 
中线为初度所从起而南北两黄极则为九十度焉其两侧面之度数则与过至圈两侧面所起之度 
数同也灵台仪象志增旧浑天仪制有黄道纬圈而无黄道经圈康熙十二年圣袓仁皇帝命监臣制 
黄道经纬仪铸铜为之凡三重四圈其外正立为子午圈径六尺一寸规面厚一寸三分侧面寛二寸 
五分两面皆刻去极度数以京师为凖两极侧面各贯钢轴以半圆合而固之次内为过极至圈外径 
五尺五寸规面寛二寸五分侧面厚一寸三分两面亦刻去极度数贯于南北赤道极之两轴象天左 
旋又从南北赤道极各距二十三度三十一分三十秒定黄道极去极九十度横置黄道纬圈与过极 
圈交径及寛厚亦同陷其中以相入四面皆刻黄道经度象七政右旋又从黄道南北两极贯黄道径 
圈外径五尺一寸四分规面寛九分侧面厚二寸三分四面皆刻黄道纬度象黄道四游两极施直轴 
径一寸中半施横表长三寸于纬圈上加游表对直轴以测黄道经度于经圈上设游表对横表以测 
黄道纬度下为半圆云座升龙二承之皇朝礼器图式增赤道经纬全仪赤道仪之有三圈外大圈者 
天元子午圈也其径线其四面寛厚其分划度分之法并坚固其下周之小半而夹入于云座半圈之 
内皆与黄道仪之外圈同又从圈之侧面南北极定度起算各去九十度定为赤道经圈与子午圈相 
交之处两处各以十字直角相交其圈之内面与外面各陷其中以相入令纵横于两内规面皆平面 
则两圈皆为一体而恒定不移也次两圈内之赤道纬圈管于赤道两极而东西游转横相切于赤道 
之经圈也经纬两圈之规面其寛各二寸五分侧面厚一寸三分而南北两极安定纬圈其内外之规 
面上下安以钢轴铜枢诸项皆与黄道同法焉又南北两极各有兽面安定于纬圈内规面之中而兽 
吻衔其圆轴以代赤道经表轴之中心立有圆柱以代纬表又轴及柱之径各一寸一分若欲以两极 
之径线而代为经表用之亦无不可者纬表纵横有两径线其纵径与赤道圈之中线正对其横径与 
纬圈之侧面平行又赤道内之规面幷上侧面刻有二十四小时以初正两字别之毎小时均分四刻 
二十四小时共九十六刻规面毎一刻平分三长方形每一方平分五分一刻共十五分每一分以对 
角线之比例又分十二细分则一刻共一百八十细分每一分则当五秒今游表之指线亦平分而每 
分与对角线之十二分各有相当之比例又各细分五秒则一刻每分六十秒十五分共九百秒矣如 
此而分之法可不谓微矣乎又子午圈向东之正面为子午线所从起而南与北两轴之中心正与此 
面相对以为分界至若轴枢之半在于此面而半在于伏兎则两合螺柱以定之而幷如一体焉又赤 
道之上侧面于子午圈之正南交划有午正初刻其内规面划有子正初刻而于正北交则侧面划有 
子正初刻其内规面划有午正初刻其余时刻皆从之而定焉且上则用纬圈下则用表景随便可以 
测定时刻也若夫赤道圈之外规面分三百六十经度从规内面夘正相对之线起算自西而东随诸 
天行每一度依上法作长方形每一方又另分六小方形每一分以对角线之比例又分十小分即一 
度共六十分今游表之指线亦分十空之界线而每一分空内开为四格小空每一格当十五秒则四 
格共六十秒也其赤道之下侧面分象限而四之而子午夘酉为各象限之初度至于纬圈四面列度 
分秒之法与赤道经圈无异盖各面四分象限而内与外规面之象限各度数则从赤道线起算向南 
北两极而止焉其上下侧面之度数则从两极起算向赤道中线而止焉又经纬圈各有游表者四与 
</div>
    <div class="pagination">
<a href="钦定日下旧闻考_page423.html">上一页</a><span>...</span><a href="钦定日下旧闻考_page419.html">419</a><a href="钦定日下旧闻考_page420.html">420</a><a href="钦定日下旧闻考_page421.html">421</a><a href="钦定日下旧闻考_page422.html">422</a><a href="钦定日下旧闻考_page423.html">423</a><span class="current-page">424</span><a href="钦定日下旧闻考_page425.html">425</a><a href="钦定日下旧闻考_page426.html">426</a><a href="钦定日下旧闻考_page427.html">427</a><a href="钦定日下旧闻考_page428.html">428</a><a href="钦定日下旧闻考_page429.html">429</a><span>...</span><a href="钦定日下旧闻考_page425.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
