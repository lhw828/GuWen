<!DOCTYPE html>
<html>
<head>
    <meta charset="UTF-8">
    <title>山西通志 - 第 63 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 63 页/共 700 页</h1>
    <div class="content">　　安公山在县东南七十里陵川界递高九里盘踞六十四里相传比丘安公隐此未朞卒俄而巅出石棺里人収葬之
　　麦积山在县东南七十里以形似名
　　五指山在县东南八十里递高二十里盘踞百二十八里连太行山接林县界
　　赤崖在县东南九十里
　　龙泉山在县南二十里递高三里盘踞十八里山胥青石中有砂石五丈
　　黄山在县南二十八里递高八里盘踞四十二里山色黄明崇祯六年生白脂民取以食名黄山面
　　石鱼坂在黄山后天新雨上辄有五色鱼现
　　楼峰在县南三十里黄台絶顶邑南境最高峰乃冯坡之亥山也昔人尝以多宝崇寿名之相传古有高楼址存
　　佛耳山在县南四十里长治界柏林镇递高十一里盘踞六十二里　张铎摩云寺记粤惟佛岭秀出壶闗视地无垠与天为党萧萧阴壑郁郁乔林絶顶难攀纎尘不到若为登百仞之峤遂将万井之区信潞境之具瞻太行之支秀也
　　鸾山在佛耳山迤东一里
　　赵屋岭在县南六十里上有铁鑛又产赤白石脂赤壤山在县南六十里递高八里盘踞三十五里　地形志壶闗有赤壤川其地寒而早霜　金志壶闗有抱犊山紫团山赤壤山
　　神山在城西南一里递高二里盘踞二十二里
　　高望山在县西南一里高三里盘踞二十五里即南坛山　唐武德四年置壶闗县于高望堡
　　栲栳山在县西南四里递高五里盘踞二十五里形似栲栳　郭恬诗虎踞真形胜仙坛亦壮观
　　大峪岭在县西南三十里上有铁鑛
　　鳯凰山在县北十五里递高五里盘踞三十五里　魏太平真居九年二月西幸上党诏于壶闗东北大王山累石为三峰又斩其北鳯凰山南足以断之
　　壶闗山在县西北五里长治界递高三里盘踞二十二里山形似壶　通典有壶山
　　龙溪山近壶闗山上建龙王庙
　　檀山在县东北三里递高三里盘踞二十五里唐徐王元礼为潞州刺史尝逐白鹿至此
　　风穴山在县东北二十里递高十里盘踞七十里西有石窍深不可测听之尝有风气　郭恬诗古寺王岭下一穴自虚中
　　纯山在崇贤村刘龙壶闗三老茂碑汉孝武时壶闗三老茂上书史失其姓邑之故迹虽见郡志然实未得其地三原张君友直宰邑数载求之未释尝以公事过崇贤村访诸父老则曰村左纯山之阳有巨冢或言耕者得一片石隐隐有字藏之近村古寺取视则唐人令狐璋墓志也其序世系则曰昔先祖茂夹辅周室光翼汉朝封为壶闗三老諡云征君以茂为逺祖茂之姓当为令狐矣
　　铁鼓山地形志壶闗有羊肠坂静林山微子城铁鼓山五马门令狐征君墓
　　五马门
　　燕子池在县治东南隅即甘泉池明景泰初知县蔺兴濬
　　乌泉所谓乌泉夕照也章经诗曲嶂转幽径盘入长松
　　赤崖流泉在县东南九十里岩有石洞深一里内出卢甘石洞口有泉以土色赤名
　　濯缨溪在紫团山源澄澈
　　桥楼淙在紫团山山陉峭絶下视深壑众流奔滙惠泽池在南门外壶闗地高峻凿井甚难明洪武九年县丞郭柏濬池民始获水利
　　渠头沟在县南三里当要道之冲今改道于龙塘河清流川在县西南三里一名进流川　唐贞观十七年移县治于淸流川
　　壶水在县西北二里壶闗山下发源北流经长治县西北注浊漳后涸
　　济众池在北门外明成化十四年知县王佑开
　　龙雨池武有备记县境北方则龙溪山也山形偏西故左向建龙桥桥东为龙雨池水门即山麓石级叠浪宛若天造周计五亩余深计三丈许
　　李郭井在甘泉池侧共四井
　　沾水汉志壶闗有沾水东至朝歌入淇
　　平顺县
　　葱蔚山在县东三里悬崖峭壁松栢葱蔚
　　靖林山在县东五十里
　　玉峡山在县东八十里
　　苍龙洞在县东南新兴二里深半里
　　彩鳯山在县治南拔峦似鳯头附岫似鳯翼
　　麦积山在县南八十里以形似名
　　龙盘山在县西二十里达潞安府道相传龙盘此狮子山在县西五十里东禅东里西南二里东平顺西长治南壶闗北潞城首尾背足胥似狮子
　　广武山在县西五十里东禅东里相传广武君葬此淸凉山在县西安善一里上有淸凉寺
　　马鞍山在县西东五谷里以形似名
　　虎头山在县西东五谷里
　　大岩洞　小岩洞胥在县西北东五马葭芦里洞有水靑羊山在城北县建山下山形似羊植柏青翠
　　青子洞在青羊里相传唐太宗第七子避难洞中一名七子洞
　　龙耳山在县北石灰里山形似龙两峰似耳
　　赤壁在县北四十里新安里赤壁村南石崖深涧高五丈有竒漳水至此急流落涧声吼若雷气腾若雾浪喷若珠
　　侯壁山在县北六十里侯壁里山多壁立
　　龙门山在县北八十里石城里赤壁村两山合峙山有三穴漳河南岸大石耸立土人传龙卧迹
　　虹梯在县东北六十里
　　豆峪在县东北九十里
　　马隘去豆峪三十里
　　崆峒山在羊羔村金大用龙祥观记王曲村张可用隐崆峒山谷之石室先病乏水倐石坼泉溜淸冷味甘多汲不竭少汲不溢病者饮之获安人得以济
　　漳河源繇潞城东流入县境经王曲新安石灰躭车石城窦口等里东流入河南林县界合淸漳　平顺漳名漳河源弥可证潞城潞源之为漳源也　水经注漳水又东迳磻阳城北苍石水入焉水出林虑县之苍石溪东北迳鲁般门西阙昻藏石壁霞举左右结石修坊崇基仍存北迳偏桥东即林虑之峤岭抱犊固也石磴西陛陟踵修上五里余崿路中断四五丈中以木为偏桥劣得通行亦言故有偏桥之名矣自上犹须攀萝扪葛方乃自津山顶即庚坠处也苍石溪水又北合白水溪溪水出壶闗县东白水川东迳百亩城北葢同仇池百顷之称矣又东迳林虑县之石门谷又注于苍溪水苍溪水又北迳磻阳城东而北流注于漳水漳水又东迳葛公亭北而东去矣虹梯传鲁般所凿当即鲁般门犹灵石之鲁班纒
　　也崿路中断四五丈即所谓絶顶中断是曰风门也石磴西陛林虑在东故名平顺为西陛也　水经又东过武安县水经注漳水于县东淸水自渉县东南来注之世谓决入之所为交漳口也
　　好水池在县东南隅味甘
　　济众池在南门外邑城之水滙此
　　周公泉在南山下建县初知潞州周昊凿三井
　　温泉在县北四十里新安里乐头村漳水潆洄处高崖深潭名大海小海涯际多泉水差温流入漳河
　　神虎泉在东谷里相传白虎入南山下存木箭拔箭得水
　　大禹泉在三池南里相传大禹经此相地穿井得泉云双射泉在躭车里相传唐太宗征窦建德连发二矢拔箭水出
　　过水井在李庄村西南河渠居民穿渠得泉葢方员百歩惟此过水去
　　龙王井在东禅北里相传梦龙王指地穿井得泉二眼云
　　三岔口池在县东南河渠
　　通津池在广里村河下今涸















　　山西通志卷十九
<史部,地理类,都会郡县之属,山西通志>
　　钦定四库全书
　　山西通志卷二十
　　山川【四】
　　汾州府
　　汾阳县
　　狐岐山在县西南九十余里孝义界一名薛颉山又名薛颉岭胜水出其下
　　白彪山在县西二十五里马跑泉出其麓上有龙桥洞方广十丈辟两岩石梁横续悬溜滴池土人名北岭南为羊耳山石巉峯耸林茂泉飞邑胜境也昔有驺虞见此故名相传商遣比干于驺虞山筑台避暑今汾河滨有比干台
　　谒泉山在县北四十里文水界阳为卜山隂为陶山山下有汤泉一名汤泉山上有石室相传子夏居此又名子夏山　水经注文水又南迳县右防隠泉口水谒泉山之上顶俗云旸雨愆时是谒是祷故山得其名非所详也其山石岸地险壁立天固崖平有一石室去地可五十余丈爰有层松饰岩列柏绮望唯西侧一处得歴级升陟顶上平地十许顷沙门释僧光表建二刹泉发于两寺之间东流沥石沿注山下又东津梁渠隠没而不恒流故有隠泉之名矣雨泽丰澍则通入文水　五朝志隰城有隠泉山
　　将军山在县西南十七里东南有桑枣坡西南连石盘山一名柏山上有柏旧志离石侯牙将赵鼎号白马将军遇冦战没于山民收山下故名
　　石盘山在县西十里花枝村高峯名西顶
　　万户山在县西二十里高八十丈延袤二十里巅平旷可营万室唐人谓之西冈李永山川记尧时洪水诸山皆没惟此巍存济者万户故名
　　柏山在县西二十里相传离石侯嵩万户山封树多柏故名石室山在县西三十里山崖可作居室上多岩洞麻衣仙姑洞尤着又空王佛岩空王佛栖此土人以抱腹岩为东岩石室岩为西岩
　　向阳峡在县西三十五里有水流出峡
　　黄芦岭在县西六十里石室山碑麻衣仙姑西河洪哲里人也聘魏氏孝养舅姑五载嘉遯于汾阳西岭号黄芦山名石室麻衣草履修炼真性魏率家人请归姑乃托石壁而入惟有圣手痕存焉厥后显圣像出朶乳泉暨五色蛾飞集早祷靡不应
　　鉴谷　代公猗卢将十万骑从西河鉴谷南出晋军从蒲坂东度防于平阳事不果行鉴谷当即黄芦岭
　　羊头山在县西北十五里土山戴石形似羊头　水经原公水出兹氏县西羊头山是合白彪羊头为一山也
</div>
    <div class="pagination">
<a href="山西通志_page62.html">上一页</a><span>...</span><a href="山西通志_page58.html">58</a><a href="山西通志_page59.html">59</a><a href="山西通志_page60.html">60</a><a href="山西通志_page61.html">61</a><a href="山西通志_page62.html">62</a><span class="current-page">63</span><a href="山西通志_page64.html">64</a><a href="山西通志_page65.html">65</a><a href="山西通志_page66.html">66</a><a href="山西通志_page67.html">67</a><a href="山西通志_page68.html">68</a><span>...</span><a href="山西通志_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
