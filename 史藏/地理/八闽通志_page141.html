<!DOCTYPE html>
<html>
<head>
    <meta charset="UTF-8">
    <title>八闽通志 - 第 141 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 141 页/共 184 页</h1>
    <div class="content">　　赵若字顺之。崇安人。丞相蒙古歹入门5一见器重之，荐于朝，授同安县尹不就，归隐于家。高丞相开闽省，三使人聘之，强为一见，劝之仕，不从。长于诗，尤工音律，有《涧边集》二十卷。
　　彭炳字元亮。崇安人。游齐秦都下，闻昌平隐者何得之，遂往谒之。驸马鸟谷孙事以师礼，朝野自是知炳经业。至正中，征为端本堂说书，不起。为诗专效陶柳，有集一卷。
　　苏照字明远，号大钝生。建安人。治《诗经》，能诗文，敦尚儒学；深衣博带，有古人风。设教乡间，后进者多所造就。至正间，以明经荐入翰林，预纂修事，后欲授以官，以亲老辞。交游临川刘彦炳，赠诗有“才子曾闻起建安，若为金马得辞官”之句。尤精墨菊山水之类，名著当时。年八十。子伯厚，仕至翰林检讨。
　　张以仁　魏伯坚俱政和人。元季卜筑莲花峰下，与国子助教谢坤、云龙、知州孙蕴、儒学训导余应相友善。五人者夜则同灯，旦则同窗，讲论经史，至忘饥渴，如是者二十年，号“山中五凤”。后俱以文行知名，而以仁、伯坚隐志不仕而终6。

 〔国朝〕
　　苏鎕字良璇。建安人。别号守愚。性敏好学，善颜柳书法，以孝友称。正统按，沙、尤寇起，延及乡里，有司以其信行素服于人，委之招抚。躬抵逆巢，众皆退听，邑赖以宁。年七十终。
　　雷镜字彦达。建安人。幼孤，事母至孝。性纯笃，究心书史，家贫至无以自给，裕如也。永乐初，有司以孝荐之京7，固辞乞归，绝迹城府。乡人从其受学者多，如修撰连智辈数十人，皆擢进士第。后相与追号之曰“慎斋先生”。所著有《闲居丛稿》。
　　苏钲字良声，别号竹坡。建安人。性孝友，尤颖敏淳笃。喜读书，好吟咏，善书翰及写竹石花木山水，为人所珍。虽居城市，日闭门不干与世事，一时大夫士咸礼敬之。所著有《竹坡吟稿》二十卷，藏于家。
　　林顺字孝从8。政和人。号迟迟轩。弱冠为乡校师，学者多所造就。永乐间，邑令黄裳举孝廉，不起。令吴朝宗举楷书，力辞，年八十八卒。
　　余亩字希尹。政和人，性凝重寡言。早丧父，独奉母以居。读书刻苦有造诣，乡人从之游者，随才质高下皆有所得。下笔作诗文，颇有古意。永乐间，邑以楷书荐，郡守芮麟令书字以观，亩因书《游子吟》复之，遂拂袖归。
　　徐骥字尚德。浦城人。性恬静，好为诗文，不以荣途介意。由邑学弟子员升太学，偶得例授府知事之职以归。题其游息之所曰“安静”。日以经史自娱。家虽贫，处之裕如也。邑士夫多其学，皆遣子弟从之游。邑之登贤科者，多其所造就也。所著有《洪范解》、《订正皇华诗》及文。

 寓贤
 〔梁〕　〔陈〕
　　顾野王字希冯。吴郡吴人。年十二随父烜之建安，撰《建安地记》二篇。仕梁为临贺王记室。陈天嘉中，补撰史学士，后迁光禄卿。宋季郡犹有坊。

 〔唐〕
　　翁承赞字文尧。上世自京兆迁莆田。仕唐为右拾遗，梁时迁谏议大夫。先是，尝寓居崇安，与僧亚齐友。开平中再使闽，有《别亚齐诗》。郑夹漈《通志 氏族略》载承赞莆田人。

 〔五代〕
　　潘承祐兴化莆田人。初仕吴，为光州司法。王延政镇建州，辟判官，因居建安。及延政僭号，拜吏部尚书，以忠谏被斥。后入南唐，为卫尉少卿，以礼部尚书致仕，居于洪之西山。《莆阳旧志》及《宋史 潘慎修本传》俱云莆人。

 〔宋〕
　　丰稷字相之。鄞人。徽宗初立，召为御史中丞，尽言守正。尝论蔡京、曾布奸佞，又言司马光、吕公著宜配享哲宗庙庭9。徽宗方将处以尚书左丞，而稷忤贵近，不得留，出知越州。京得政，稷故怨，连贬窜除名，安置建州。
　　赵士字立之。宗室郇王仲御之子。绍兴间封齐安郡王，权奉濮邸祠事。数言事忤秦桧。及岳飞被诬，愿以百口保其无他。桧大怒，令台官论击之，谪居建州，几十二年10而卒。
　　林公武不知何许人。建炎初，避地城南。时叶侬作乱，挺身持帛书诣贼垒招降。贼疑为间谍，执公武且杀之。公武无惧色，后竟释之。(按本志，贼将杀公武，以珓卜于神，曰：“阴阳胜兆皆杀之，必立珓乃免。”珓到地，倚案而立，贼异而释之。)
　　朱松字乔年。徽之婺源人。政和中第进士，为政和尉。父森卒，贫不能归葬，固葬其邑。服除，调尤溪尉。绍兴四年除正字。赵鼎为相，除校书郎，累迁吏部员外郎。秦桧决策议和，松与同列上章极言其不便。使桧怒，风御史论其怀异自贤，出知饶州，未赴，奉祠。松自初筮入闽，后游宦往来闽中，从罗从彦、萧11学。晚寓建州城南终焉。以子熹累赠至通议大夫。
　　黄干字直卿。三山人。从朱熹游，熹妻以女。庆元中卜筑建阳之考亭，熹尝作竹林精舍成，有“他时便可请直卿代即讲席”之语。干寓居卒业，几二十年。熹殁，干为主丧礼。嘉定丙于，罢汉阳守，奉祠归考亭，是冬还三山。
　　曾松字伯坚。章贡人12。几之从孙。仕至江西帅参，致仕。敬贤乐善，居官以才廉称。嘉定中，寓居建阳县，东北有山曰竹原，松以其地为刘勉之旧隐，而朱熹问道之所，慨想陈迹，作乐斯庵于其旁。友人黄干记。
　　方士繇字伯谟。莆田人。父丰之，娶建阳吕氏女。士繇少孤，依母家，后迁崇安之籍溪，从朱熹游，而往来邵武、建阳间。子丕父讲学黄干之门，干称其刚毅不苟，可为领袖。
　　叶岳为太学生。开禧初，韩侂胄将开边13，岳上书谏止，送建宁州编管。
　　谢枋得字君直。弋阳人。德祐中除江东制置使，知信州。吕师夔叛降元，引兵攻信州，枋得遣兵御之。兵败，变姓名入建宁唐石山，转荣坂，寓逆旅中，日麻衣蹑履，东向而哭，不识者或疑其被病。已而卖卜建阳市中，有来卜者，惟取米屦而已，委以钱不受。其后人稍稍识之，多延至其家，使为子弟讲学。宋亡，遂居闽中。元至元间，以荐强迫至燕，不食死之。
　　钟季玉乐平人。尝为江西运判，提点都大坑冶。元兵渡江，季玉徙寓建阳。兵至，不屈死之。

 〔元〕
　　杜本字伯原，号清碧。清江人。尝游武夷杜真人南谷，居宗阳宫，与赵子昂、杨载等会馆中。已而御史大夫忽刺术14荐于武宗，不果用。有詹景仁者，故家武夷之平川，延本俱归，相与作思学斋、怀友轩。文宗初立，遣使召，不赴。释《书 无逸》篇附进。至正中，大臣奏授翰林待制兼国史院编修官，本以疾留武林，后复归武夷而卒。有《清江碧嶂诗》一卷。

 〔国朝〕
　　张矩字孟方。其先广陵人。父伯岩，为崇安五夫巡检，遂家焉。因与屏山先生家密迩，得其遗书而读之，遂通五经。而所书诸体皆精绝。国初以当道荐，为本学训导。

 艺术
 〔宋〕
　　黄孝绰觉之子。再举进士不第，后特奏名不合。尝游舒州灊山乐焉，自号灊叟。工书，其法本二王、颜、柳。

 〔国朝〕
　　许宏字宗道。建安人。幼读书，学轩岐之术，号为精到，凡奇证异疾，药之多效。又能诗文，写山水，年八十七而终15。所著医方有《通玄录》，诗有《南窗草录》，藏于家。
　　詹林宇字必泰。浦城人。工绘事。天顺间，召入京师。成化元年，授工部文思院副使，直仁智殿。丁内艰归，卒于家。
　　吴应字允吉。政和人。由邑庠生升太学。能诗，尤工篆隶。

 列女
 〔五代〕
　　练氏浦城人。章仔钧妻也。仔钧为王审知将，领兵戍浦城西岩山。南唐卢将军假道山下，忽鼓譟攻垒。仔钧遣边镐、王建封求授建安。已而二校失期，当处以军法，练氏请纵之使逸，复使诸子遗以金，二校遂奔南唐。其后南唐命查文徽取建州，二校已贵显从行。城陷，议屠之。时仔钧已死，其子有为建州幕官者，练氏因居城中。二校入城，衔旧恩，独以兵卫其门。练氏曰：“汝今见报，独活我家，岂足为义？合城之人，不下十万，未必皆有罪，汝能全之，乃为报吾恩，不然，妾不能独生也。”二校听之，一城悉赖以完。练氏封至越国夫人，子孙贵显不绝。
　　郑氏余洪敬妻16。南唐将查文徽平建州，郑氏为乱兵所获。文徽欲犯之，郑骂曰：“王师吊伐，凡义夫节妇宜旌赏，乃欲加非礼于一妇人？”文徽愧，求其夫归之。

 〔宋〕
　　曹修古女修古明道中知兴化军卒，贫不能归葬。吏民赙钱五十万。季女泣白其母曰：“先人忠节名天下，不幸以直言谪死，且君子不家于丧，安可受此以污先人之全德哉？”哭不已，谢而遣之，吏民固请，卒不受一钱。蔡襄为《曹女传》。
　　刘氏建安曹觐之妻也。皇祐五年，觐守封州，侬智高陷郡，死之。刘逃难林垌中，知夫死，亦自经，曰：“吾不可污于贼”。事平，追封彭城县君，加赠冠帔。
　　曹烈女觐之妹也，从觐在封州。觐既被害，烈女遂自刎而死。
　　陈氏建阳余楚妻也。生子翼三岁，楚卒，陈氏尽以其产与前妻二子。翼年十五，使游学四方。翼在外十五年，以进士归，迎侍之官。王安石为志其墓。
　　吴氏建阳人。兵部尚书吕祉之妻。累封至淑人。祉为郦琼所害，有得祉括发之帛归吴中者，吴氏持帛自缢以殉葬。

 〔元〕
　　余氏名正。顺昌人。年十六，父从周许妻瓯宁黄寿。明年，将乐土豪伍马荣者欲强委禽焉，余氏告其父曰：“婚姻之礼，寸帛为定。既受黄聘，即黄妇也，吾宁死而不失节。”父以其辞辞之。又明年归黄，黄迎之。土豪遣百余价俟于道，杀黄而夺余氏。余氏绐曰：“汝辈且回，致意汝主公，今吾夫既亡，吾年尚少，势不得不再适，待吾至家，受汝主聘，然后归。大则可以正名分，小则可以塞群议。不然，吾必死也。”价信其言去。余氏乃扶黄柩归，白于官，土豪坐诛。遂卜地葬其夫，自杀以从。时至和己巳岁也。
　　官氏名胜娘，建宁人。夫方宁耨于田，胜娘馌之。见一虎方攫其夫，而胜娘即弃馌奋挺，连击之，虎舍去。胜娘负夫至中途而死。事闻旌之，复其家。
　　毛氏名清娘。早适人。至正己丑寇乱，阖门走避，毛氏竟不能脱，遂大书其壁云：“宁死义不从贼。”及贼至，毛氏以利刀刺贼首，遂为所杀。
　　郑氏建宁路照磨雷景炤之妻也。红巾寇乱，剽掠其村落，景炤及父俱为贼所害。郑有容色，义不受辱，遂自杀，盗舍之而去。次日复苏，一子方二周，抚之成立，以继宗礼，竟全节寿终。
　　廖氏名妙禄。建阳人。归为吴氏妇。年二十，其夫亡，事舅姑至谨。舅卒，奉其姑不少怠，姑七十余始殁。妙禄抚教二子，皆邃于学。有司以闻，未报，翰林学士姚公固侍宴为奏其实，仁宗特封贞节宜人，树绰楔于门旌之，永蠲其家徭役。
　　李氏名智贞。浦城郑全之妻，左丞旼之母也。七岁能读书，九岁母病，调护甚谨。及卒，哀恸欲绝。奉父极甘旨。初父以智贞许全，后客邵武，邵武豪陈良慕其聪慧，强纳采聘，智贞断发拒之，且数求自死，良不能夺，卒归于全。事舅尽妇道。泰定间全病殁，智贞悲泣不食数日而死。元季得旌表门闾。智贞尤长于诗，有《静方集》，陈旅为之序。
　　徐氏名彩鸾，字淑和。浦城人。适邑士李文景。略通经史。元末，青田贼寇浦城，彩鸾从父嗣源逃山谷间。贼欲害嗣源，彩鸾前曰：“宁杀我。”贼舍其父。彩鸾语父曰：“儿义不受辱，今必死，父可速去。”贼拘彩鸾至桂林桥，题诗壁间曰：“惟有桂林桥下水，千年照见妾心清。”乃厉声骂贼，竟投水而死。
　　黄氏名妙铢。松溪李述父妻。至正丙申，青田寇侵县治，黄氏时方盛年，与群妇逃山谷间，为盗所执，义不受污，哀哭伏地不行。贼怒，驰迫以前，行数里，经高岩数十丈，遂投岩下。盗意其必死，舍而去。至暮，其夫踪迹之，得于崖下，幸不死，遂舁而归，乡党高之。
　　范氏名回。松溪人。归为遂应场叶彦宽妻。至正间，彦宽得授政和县簿，未任而殁。范氏年未三十，子一人尚幼，誓不履二庭。有介妇同居，亦新寡，将改适，范氏力诤不听，乃独抚其子以居。子既长，从戎，范又抚其孙，孀居五十余年，始终一节，人无闲言。寿八十。
　　管氏政和张子方妻也。元至正末，豫寇入邑，邑人子女多驱迫以去，管氏时年二十余，遂自刎死。

 〔国朝〕
　　魏氏名玑。建安人，夫雷烇随父君节尉兴化县，挈魏而行。至正壬辰，罗天陵乱，君节奉檄守海口，烇复絜魏侍继母赵氏，假馆榕城。烇卒，魏年甫二十有六。明年，君节之讣复至，贫无以为殓，魏悉以首饰易丧具，与姑躬诣海口，扶梓侨寓福州。自念力微，二柩不能俱归，乃白于姑，权烇柩于福，而独全舅氏之梓归葬于建。自是乱离间关，备尝艰苦。至圣朝混一，始得宁居。坚持冰蘖之操三十余载，洪武乙丑卒，享年五十有八。
　　丘氏名凤娘。建安魏祖忠之妻。洪武初，祖忠父康应斗役，以亏粮法当死。祖忠欲诣官代父罪，丘氏勉之使行，且誓曰：“君能为孝子，妾不能为节妇邪？万一不讳，妾亦随君逝矣。”祖忠就狱，岁余当决。祖忠遗书与父诀，父不忍观，火之。丘氏意夫必死矣，遂更素衣，闭门痛哭自缢死。既而祖忠得遇恩宥归，而凤娘不可作矣，乡党哀之。
　　江氏建安雷温妻，宪副銕之女也。温著录郡庠，登乡榜，早卒。江氏奉姑不衰，纺绩织纴17以为家业。孀居三十余年，一节凛然。
　　刘氏建阳人。仲华之女也。静厚淑懿。年十八适同邑熊刚中，期年夫亡，昕夕哀恸不辍。既服阕，姑怜其少，劝以他适，刘氏以死自誓。乃求夫之犹子灿为夫后。事姑孝，言动必谨于礼。年七十八卒。洪武间有司上其事，诏旌表其门。
　　林氏字淑柔。浦城人。归为同邑张伯成妻。生一男二女，而伯成早逝，淑柔年甫二十余，诸孤尚幼，遭元季劻勷，舅姑继殁茕茕无所依，遂携子女往依兄家，后十余年。躬勤织紝，以教育孤幼，俱底于成。洪武间，姑还故居，绍复先业，年八十余卒。君子谓其妇道母仪无愧古人。
　　郑氏政和人。适同邑吴景文。洪武元年，木溪寨寇至，举邑惊走，郑氏及女伴十余人避难山谷中，寇进逼之，郑氏遂投崖而下。将半，有棘刺钩其衣，久乃复坠，故得不死，而折其右足。当时一女同投者至地，骨肉俱碎，余皆为贼所掠。郑氏子瑾甫周岁，弃草莽间，寇退亦无恙，人谓天相其节云。
　　黄氏名妙莹。松溪人。适叶继生。洪武初，庆元山寇剽掠其村落，猝至继生家，斩户而入，挥刀斫继生。时黄氏匿暗室中，窥继生为盗所伤，即奔呼而出，以身蔽之，身受数十刃至气绝不动。群盗相视愕然，弃去，继生因得不死。其贞烈如此。
　　刘氏政和人。洪武中，从其夫吴继祖应南京军役，生子浩成而夫卒。刘氏年二十又一，独抱遗孤还乡里，抚教以底于成。后以天年终。
　　章氏名聪娘。建安魏寿孙妻。年二十八夫亡18，始生一子。舅姑俱老，家复贫，聪娘勤织紝以为养。守志四十余年，人无闲言。宣德间，有司以闻，诏旌表其门。年八十八卒。
　　詹氏建阳人。彦成长女。有淑德，好读书。年二十五适同里黄溥，生子璇甫周岁，夫亡，誓不易志。时舅姑年七十，家贫甚，詹昼夜纺绩以供养。后舅姑相继殁，悉鬻其簪珥，营葬如礼，乡邦以孝节称之。璇稍长，亲教之读书，年十二遣为邑庠弟子员。宣德九年，贡入太学，上疏陈情，诏核实旌之。未几以疾终，事遂寝。
　　江氏崇安人。父童，以适逸士程启隆，生三女一男，方襁褓而启隆卒。江氏年方二十有七，以死自誓，抚育诸孤，虽极慈爱，而不失内教外傅之严。辛勤二十余年19，不变其志。有司上其事，诏旌之。
　　陈氏政和人。适张彦章为继室。彦章尝为县吏，以罪隶戎伍，临别时，陈年甫十又八，彦章嘱之曰：“吾兹行存亡未卜，汝能抚吾幼孤，吾虽死目亦瞑矣。”陈哽咽不能答。既而彦章果殁，陈抚育其子留远及前妻之子留实20，纺绩以资生业，并应远卫之役。守志六十余年，年八十九卒。
　　朱氏建阳人。文公七世孙女也。幼颖敏贞静。及长适刘文简公八世孙潭。生子稳，甫三岁而夫卒。朱氏时年二十又四岁，茕茕孑立，誓不食二姓。抚其于，虽甚爱之，而教之必以义方，乡党皆以贤妇称之。郡贰守周安奏乞旌异，未报而朱氏卒，事遂寝。时年六十有三。
　　赵氏名富娘。建安人。归为同里滕奎之妻。滕奎为郡学弟子员，以疾卒。赵氏年方二十余，引帛自缢，欲死以殉，家人惊觉救免。执丧以礼，奉舅姑至孝，抚二女，皆适士族，迄今几四十21，孝行贞操，内外嘉叹之。
　　陈氏名仁娘。建安人。适同邑张伯辉。伯辉卒，二子尚幼，陈氏年甫三十，誓志孀居，抚二子俱至成立。次子琮，娶叶氏，生子庆，方二岁琮亦卒。叶氏年甫二十，既毕丧，事姑益谨。未几姑卒，相其夫兄以襄葬事。遗子庆入邑庠，后登太学，士大夫名其堂曰“继节”，多为文词诗歌以美之。叶氏后亦以寿终。
　　张氏建安人。杨士伦22妻也。仕伦遘疾，张氏百方求祷不效，乃刲股肉和粥以进。疾瘳复作，知不可起，泣曰：“君脱有不讳，妾当相从，但上有老母，下有幼子，姑忍死以终事育，必不负君。”伦卒，悲恸几绝，力襄大事，誓不二志，时年方二十余。事姑养生，送死尽礼，抚二孤皆底成立。孀居几四十年，志节凛凛。
　　周氏建安杨仕仪妻，员外周炫女也。年十九归仕仪，逾年而仕仪病亟，顾谓周曰：“吾死乃数也，汝年少，宜自为计。”周泣曰：“一与之齐，终身不改，妇道之常也。祝今有娠，幸而得男子，妾志愿毕矣。变节而反其常，何以为人哉？”仕仪卒五阅月，果生男子，以长以教，底于有成，登癸卯乡荐第，人以为节义之报。
　　蔡氏崇安人。西山九世孙女也。适建阳熊勿轩八世孙普惠，生一子曰继儒，甫周岁而普惠卒，蔡氏年方二十有二。砥砺节行，不二其心。成化二年，听选官熊斌奏请旌表。未几，蔡氏卒，事竟寝。
　　黄氏名佛姐。建阳人。父曰文真，以适于同邑徐辉，生子振23，甫一岁而辉卒。佛姐时年二十又五，誓不食他姓，奉姑刘氏以终其天年。孀居余三纪，人无闲言。
　　严氏名妙音。松溪杨继义妻也。继义以事逮系之京死，严氏年甫二十又一，生一子孟贵，方九阅月，励操抚遗孤，不易其志，今已六十四年矣。
　　倪氏政和人。归于同邑陈受荣。正统末，古田寇发，剽掠县境，倪氏与其夫避山中。寇至，虏其夫，驱群妇以去。倪氏义不受辱，遂投山前溪而死。寇退数日，夫求得其尸，面色俨然如生。
　　刘氏建阳人。文简之十世孙女也。适同邑马澄，生二子：长曰柽，次日梁，而澄早卒。刘氏年甫二十有四24，常语人曰：“忠臣不事二君，烈女不更二夫，吾之不幸则命也。”于是勤纺绩以资生，严义方以训子。其后二子俱成立，遂以柽为邑庠弟子员，宗党贤之。
　　倪氏建阳人。父宗胜，以妻同邑黄庾，生子三：曰伦，曰俨，曰信，而庾卒。倪氏年甫二十又五，孀居事始，尽孝敬。姑卒，丧葬无违礼。闺门严肃，躬俭勤以课其子，志行坚白，终始无间。
　　刘氏建阳人。文简八世孙显之女也。适同邑潘荣，生二子：曰埙，曰篪，而舅姑及夫俱卒。时刘氏年方十九，遂以死自誓。持家有法，教子有方，冰霜之操，久而弥励。
　　叶氏名文娘。浦城人。年十八适林陈，垂半载而陈赴京以疾卒。讣至，哀毁骨立，誓死不易志。既而遗腹生子行25，乃鞠育训诲，至于成立。年六十九而终。
</div>
    <div class="pagination">
<a href="八闽通志_page140.html">上一页</a><span>...</span><a href="八闽通志_page136.html">136</a><a href="八闽通志_page137.html">137</a><a href="八闽通志_page138.html">138</a><a href="八闽通志_page139.html">139</a><a href="八闽通志_page140.html">140</a><span class="current-page">141</span><a href="八闽通志_page142.html">142</a><a href="八闽通志_page143.html">143</a><a href="八闽通志_page144.html">144</a><a href="八闽通志_page145.html">145</a><a href="八闽通志_page146.html">146</a><span>...</span><a href="八闽通志_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
