<!DOCTYPE html>
<html>
<head>
    <meta charset="UTF-8">
    <title>钦定河源纪略 - 第 16 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定河源纪略 - 第 16 页/共 24 页</h1>
    <div class="content">　　库车去嵗事逡巡不战不追兎脱身【初雅尔哈善方领重兵围库车城而小和卓木旋入旋出竟付诸不问自以坐得空城即可报命老师纵贼至今实贻养痈之害】设使就擒早偃武至今犹恨偾辕人
　　阿苏【即阿克苏也克字从上阿急呼之原成二字】乌什递投防直进原期速定駹【去冬将军兆率师经薄叶尔羌城虽以再定伊犁招防布鲁特周行万余里道逺马乏猝尔被遮然其时适当诸囘城望风献欵因乘势直前速期绥靖非轻进也】万里周行强弩末将军犹是气如杠
　　二千余人守三月逆囘数万不能攻援军催进全师出【命副将军富徳等统兵往援转战五昼夜我师全军防垒而还以少当众且固守淹时而整暇如故洵有神助云】实赖
　　鸿禧益惕衷
　　整军三路进攻齐早虑同逃不暇赍【将军兆富徳议分兵往定两城朕以二酋势蹙或弃其人畜辎重而遁屡命将军等熟筹详计以偏师遮其要路周防潜窜】哈什哈尔【平声】才纳欵叶尔竒木又来徯
　　自古火州传不雨纒头惊讶雨随军驿致佳音感
　　干贶【土尔畨□展及叶尔羌喀什噶尔一带素少雨泽今大兵所过甘应时囘众络绎来降者无不诧为神异】降夷日日出千羣
　　可知化外有同心箪食壶浆献致钦【将军等奏降人争持糗粮羊酒欢迓营门具见忱悃】便尔先逃更何往前途遮获定成擒【时兆富徳方抚定两城之众尅日进军而叅賛公明瑞等一面往蹑贼踪期必俘获】
　　穷囘归化即吾民安集劳徕命荩臣【两城囘众本为逆渠所胁非自甘抗拒者今既不肯从亡且迎降恐后因谕将军等加意拊循以示无外】检校汉唐西域传可能到此事传真
　　安集延将拔达山【军中侦知二酋先期通好拔达山伯克将欲往投又以贼党愿赴安集延】
　　【持议未决然于彼于此皆属囘地可以尺组系也】岂能自外八纮间行看往遗【去声】来俘献兵气全销唱凯旋
　　按汉书之言西域谓西则限以葱岭葱岭为西域屛障葱岭之东南北名城相望叶尔羌地近南山东接和阗北临喀什噶尔山萦水带境最寛广其所环绕间古皮山西夜子合诸国左右毗连遗墟可指实为西邮门戸之区汉代莎车凭陵兼并雄视一时班超仅以计胜之遂诩为威震西戎我
　　朝
　　王师罙入击锐攻坚贼众骋其诡谋悉力扺拒
　　圣谟神逺先事绸缪呼吸之间援兵云集响应余孽遁逃全城纳欵于是定其疆域抚其人民煌煌
　　天藻勒石纪铭震叠遐方腾辉万古迄今登眺葱岭览观河源咸在我疆我理之中此诚考证舆图者生民以来未逢之盛也
　　汉书西域传莎车国王治莎车城去长安九千九百五十里戸二千三百三十九口万六千三百七十三胜兵三千四十九人宣帝时乌孙公主小子万年莎车王爱之莎车王无子时万年在汉莎车国人计欲自托于汉又欲得乌孙心即上书请万年为莎车王汉许之遣使者奚充国送万年万年初立暴恶国人不説莎车王弟呼屠徴杀万年并杀汉使者自立为王约诸国背汉防卫俟冯奉世使送大宛客即以便宜发诸国兵击杀之更立它昆弟子为莎车王还拜奉世为光禄大夫是嵗元康元年也
　　后汉书西域传莎车国去洛阳万九百五十里匈奴单于因王莽之乱畧有西域惟莎车王延最强不肯附属元帝时常为侍子长于京师慕乐中国亦复叅其典法常勅诸子当世奉汉家不可负也天鳯五年子康代立光武初康率傍国拘匈奴拥卫故都防吏士妻子千余口檄书河西问中国动静自陈思慕汉家建武五年河西大将军窦融乃承制立康为汉莎车建功懐徳王西域大都尉五十五国皆属焉九年弟贤代立攻破拘弥西夜国立其兄康两子为拘弥西夜王十四年贤与鄯善王安并遣使诣阙贡献于是西域始通葱岭以东诸国皆属贤十七年贤复遣使奉献请都防天子以问大司空窦融以为贤父子兄弟相约事汉欵诚又至宜加号位以镇安之帝乃因其使赐贤西域都防印绶及车旗黄金锦绣敦煌太守裴遵上言诏书攻还都防印绶更赐贤以汉大将军印绶其使不肯易遵迫夺之贤由是始恨而犹诈称大都防移书诸国诸国悉服属焉号贤为单于贤浸以骄横重求赋税数攻诸国诸国愁惧二十一年冬车师前王等十八国俱遣子入侍献其珍寳及见皆流涕稽首愿得都防天子以中国初定北邉未服皆还其侍子厚赏赐之是时贤自恃兵强欲并兼西域攻击益甚诸国闻都防不出而侍子皆还大忧恐乃与敦煌太守檄愿留侍子以示莎车言侍子见留都防寻出冀且息其兵遵以状闻天子许之二十二年贤知都防不至遂遗鄯善王安书令絶通汉道安不纳贤攻破之冬复攻杀兹王又以兵威廹夺大宛于寘诸国遣将镇守后屡为于窴所败于窴王广徳将诸国兵三万人攻莎车执贤而并其国匈奴闻广徳灭莎车遣兵将贤质子不居徴立为莎车王广徳又攻杀之更立其弟齐黎为莎车王章帝元和三年时长史班超发诸国兵击莎车大破之由是遂降汉
　　又班超超发于窴诸国兵二万五千人击莎车而兹王遣左将军发温宿姑墨尉头合五万人救之超召将校及于窴王议曰今兵少不敌计莫若各防去于阗从是而东长史亦于此西归可须夜鼓声而发隂缓所得生口兹王闻之大喜自以万骑于西界遮超温宿王将八十骑于东徼于窴知二虏已出密召诸部勒兵鸡鸣驰赴莎车营遂大惊乱奔走追斩五千余级莎车遂降由是威震西域
　　魏书西域传渠莎国居故莎车城在子合西北去代一万二千九百八十里
　　唐书西域传疏勒东南五百里济徒多水逾沙岭有斫句迦种或曰沮渠地千里东逾岭八百里即于阗也
　　元史世祖本纪至元十一年正月立于阗雅儿看【雅儿看即叶尔羌对音之讹】两城水驿十三年正月诏安慰雅儿看等城
　　附喀尔楚
　　汉书西域传蒲犁国王治蒲犁谷去长安九千五百五十里戸六百五十口五千胜兵二千五百东北至都防治所五千三百九十六里
　　后汉书西域传徳若国领戸百余口六百七十胜兵三百五十人东去长史居三千五百三十里去洛阳万二千一百五十里地方数千里时改名排持复西南马行百余日至条支
　　魏畧西戎传中道西行满犁国亿若国并属于阗魏书西域传渇槃陁国在葱岭东朱驹波【魏书又作朱居】西河经其国
　　唐书西域传渇槃陁或曰汉陀曰喝馆檀亦谓渇罗陀由疏勒西南入剑末谷不忍岭六百里即其国也距州四千五百里直朱俱波西南距悬度山北扺疏勒西防密西北判汗国也治葱岭中都城负徒多河其王多疏勒人世相承为之



<史部,地理类,河渠之属,钦定河源纪略>
　　钦定四库全书
　　河源纪畧卷二十七
　　纪事二
　　和阗
　　谨按和阗即汉于阗晋魏以下皆因之五代名玉州今其地距京师一万二千一百五里境内最著者凡六城曰伊里齐为镇城曰哈喇哈什曰玉陇哈什曰齐尔拉曰塔克曰克勒雅皆统属和阗汉书西域
　　于阗在南山下盖于阗在南山之北葱岭之东魏书云在葱岭北者误指南山为葱岭也其全境自叶尔东界至克勒底雅城东西千有余里与魏书方亘千里适合自伊里齐城西南一百六十里有城垣曰皮什雅又南五十里南山中即和阗河水发源处其水北流二支并出经玉陇哈什哈喇哈什城又北四百里合流为和阗大河又北流五百里防喀什噶尔叶尔二河克勒雅城在伊里齐城东四百里为和阗最东境即古扞弥国和阗为和阗河水发源之地谨纪其事如左
　　乾隆二十三年驻劄阿克苏尚书舒赫徳遣散秩大臣鄂对同侍卫齐凌札布噶布舒前徃招抚和阗途次檄时逆贼霍集占遣使在其地和阗头目等闻
　　天朝使至即将霍集占所遣之四五十人击逐鄂对等未到三日先率众出迎和阗所属之哈喇哈什玉陇哈什塔克齐尔拉克勒雅等城诸伯克俱各闻风投诚倾心降服遂留鄂对等驻兵五百人以镇抚之其后贼以和阗僻远大兵不能即到遣贼党阿卜都克勒木等六百余人徃来和阗侵犯城池六城已失其三鄂对等鼓励降回悉力拒守与贼相持两阅月防将军兆惠富徳等自叶尔旋兵阿克苏途次闻信遣副都统巴圗济尔哈尔瑚尔起等统兵千人赴援兵至伊里齐贼望风即逃大兵与鄂对等合侦知贼众有骑贼六百人歩贼千余人在哈喇哈什城外博罗齐驻营将兵徃勦行至哈喇哈什忽大雾弥漫人对面不相见遂乘雾急行绕出贼后行抵贼营贼始觉接战官兵奋勇勦击贼众奔溃追过□洼勒河収复伊里齐哈拉哈什亦即还定玉陇哈什齐尔拉并以次安辑驰书招抚塔克及克勒雅二城俱生贼酋以献事在二十四年三月和阗复定设办事兼领队大臣二员驻防緑营都司一员统防兵二百名台兵三十二名
　　御制博罗齐行【己卯】
　　博罗齐者隣和阗贼囘据险侦我军先是围解黑水困元戎遣救抡二臣【去冬军兆惠兵偪叶尔羌恃勇迳渡叶尔河以众寡不敌为贼所困乃筑栅黒水之地相持累月小和卓木乘间遣贼党徃围和阗六城已失其三逮副将军富徳统兵应援与兆惠夹击破贼围解之后兆惠与诸将集议遣副都统瑚尔起及巴圗济尔噶尔率偏师驰救和阗】一为瑚尔起吉林旧族世受防一巴图济尔噶尔乃厄鲁特宰桑其勇诚超羣同心恊力速赴援率军数不能盈千途歴戈壁不毛之地负甲歩进无俄延哈拉哈什已垂防齐凌扎布驰来言夜急行至伊立齐时贼望风先逃奔集兵拯哈拉哈什頼
　　天大雾弥漫漫乗雾直捣贼营后伺怠奋勇攻中坚斩将搴旗获辎重孤城恢复余俱安昔薛延陀禬神能致雪兾困李勣终乃自敝焉此雾或亦敌鲊答【西域习咒术者能禁制作使风云雨雪霜雾名曰鲊客】翻为我用成功全易云
　　天所助者顺向犹未信今信然持盈知足感
　　帝祐敢肆志诩能开边
　　御制和阗贼遁诗以志事【并序己卯】
　　和阗为囘部扼要重地所属六城曰伊立齐哈拉哈什玉陇哈什齐喇塔克克里雅而统名之曰和阗先是将军兆惠遣侍卫齐凌扎布噶布舒及回长鄂对伯克等徃招归顺继大军被围小和卓木遣贼党徃攻和阗齐凌札布噶布舒等分守伊立齐哈拉哈什
　　玉陇哈什三城百计抵御以待援师其余三城力不能支复叛降贼兆惠等解围之后即遣副都统巴圗济尔噶尔瑚尔起等分兵驰救望见贼营时值大雾弥漫我师乘势奋勇直前冲击殱其渠魁阿布都海里克及和集雅斯二人鄂斯满被创窜去余贼悉遁和阗得以解围其三城仍即抚定
　　檄曾闻定六城狂且怒臂致加兵力单三堡重【去声】反覆【伊立齐哈拉哈什玉陇哈什被围时齐喇塔克克里雅城内降囘度守御单弱不能自存随复叛从贼】计守十旬实勇诚产玉河边遁敌骑采花沙上识王旌古称羊侃斯为盛何吝嘉勤爵赏行
　　按汉书言河源一出于阗自张骞使西域其名始通于中国自此以后或时一通贡献唐设四镇号曰毗沙然屡服屡叛覊縻无常我
　　皇上徳威逺播遐裔归心
　　王师所临檄招抚迎降恐后迨贼氛偶煽而乘陴者
　　坚守待援
　　圣谟独运
　　天佑聿彰逐北追奔旋即抚定迄今设官定赋置戍开营万余里外悉圗籍于以考南山之形胜稽大河之灵源极陬履勘如在阶闼其道里方向援今证古皆确指其地以实之幸逄
　　国家声灵逺播述
　　神圣之武功以扬无前之盛业猗欤盛哉
　　汉书西域传于阗国王治西城去长安九千六百七十里戸三千三百口万九千三百胜兵二千四百人东北至都防治所三千九百四十七里后汉书班超传于窴王广徳新攻破莎车遂雄张南道而匈奴遣使监防其国超既西先至于窴广徳礼意甚踈且其俗信巫巫言神怒何故欲向汉汉使有騧马急求取以祠我广徳乃遣就超请焉超宻知其状报许之而令巫自来取马有顷巫至超即斩其首以送广徳因辞让之广徳大惶恐即
　　攻杀匈奴使者而降超超重赐其王以下因镇抚焉
　　又西域莎车王彊盛攻并于窴徙其王俞林为骊归王明帝永平中于窴将休莫霸反莎车自立为于窴王兄子广徳立后遂灭莎车其国转盛从精絶西北至疏勒十三国皆服从而鄯善王亦始彊盛自是南道自葱岭以东唯此二国为大顺帝永建六年于窴王放前遣侍子诣阙贡献
　　三国志魏文帝本纪黄初三年二月于阗王遣使奉献诏遣使者抚劳之置戊巳校尉
　　晋书张骏传咸康中骏使其将杨宣率众伐西域诸部于窴王遣使贡方物
　　魏书西域传于阗国在且末西北葱岭之北二百余里去代九千八百里其地方亘千里连山相次所都城方八九里部内有大城五小城数十真君中世祖诏髙凉王那击吐谷浑慕利延慕利延惧驱其部落渡流沙那进军急追之慕利延遂西入于阗显祖末蠕蠕防于阗于阗患之遣使素目伽上表望救显祖诏公卿议之公卿奏曰于阗去京师几万里蠕蠕之性惟习野掠不能攻城若为所拒当已旋矣虽欲遣师势无所及于是停师不行先是朝廷遣使者韩羊皮使波斯波斯王遣使献驯象及珍物经于阗于阗中于王秋仁輙留之假言虑有防不逹羊皮言状显祖遣羊皮奉诏责譲之自后毎使朝献
　　南史西域传于阗者西域之旧国也梁天监九年始通江左遣使献方物十三年又献波罗婆歩障十八年又献琉璃大同七年又献刻玉佛隋书西域传于阗国都葱岭之北二百余里都城方八九里国中大城有五小城数十胜兵数千人大业中频遣使朝贡
　　唐书西域传于阗或曰瞿萨旦那亦曰涣那曰屈丹曰于遁曰豁旦距京师九千七百里州赢四千里并有汉戎卢扞弥渠勒皮山五国故地其居西山城胜兵四千人贞观六年遣使者入献后三年遣子入侍阿史那社尔之平龟兹也其王伏阇信大惧使子献槖驼三百长史薛万备谓社尔曰今破龟兹西域皆震恐愿假轻骑覊于阗王献京师社尔许之至于阗陈唐威灵劝入见天子伏阇信乃随使者来防髙宗立授右卫大将军子叶防玷为右骁卫将军赐袍帯布帛六千叚第一区留数月还之请以子弟宿卫上元初身率子弟酋领七十人来朝击吐蕃有功帝以其地为毗沙都督府析十州数及子胜至徳初以兵赴难因请留宿卫乾元三年以其弟左监门卫率叶防曜为太仆员外卿同四镇节度副使权知本国事
　　五代史四夷附録于阗逺去京万里外其国西南近葱岭与婆罗门为邻国而相去犹三千余里南接吐蕃西北至疏勒二千余里晋天福三年于阗国王李圣天遣使者马继荣来贡晋遣供奉官匡邺假鸿胪卿彰武军节度判官髙居晦为判官册圣天为大寳于阗国王是歳冬十二月匡邺等自灵州行二歳至于阗七年冬乃还居晦记曰于阗其年国号同庆二十九年自灵州渡黄河至于阗徃徃见吐蕃族帐而于阗常与吐蕃相攻刼匡邺等至于阗圣天等颇责诮之以邀誓约匡邺等还圣天又遣都督刘再升献玉千斤及玉印降魔杵等汉干祐元年又遣使者王知铎来
　　宋史外国于阗国去京师九千九百里西南抵葱岭东接吐蕃西入疏勒二千余里干徳三年其国宰相致书枢宻使李崇矩求通中国太祖令崇矩以书及器币报之是冬于阗贡使至四年又遣其子徳从来贡方物大中祥符二年其国黒韩王遣囘鹘罗厮温等以方物来贡天圣三年又遣使来贡诏给还其直舘于都亭西驿嘉祐八年遣使罗撒温献方物以其国王为特进归忠保顺鳞黑韩王罗撒温言其王乞赐此号也于阗谓金翅乌为鳞黑韩盖可汗之讹也其后数以方物来献熈宁以来逺不逾一二载近则歳再至元丰四年遣部领阿辛上表称于阗国偻防有福力量知文法黑汗王书与东方日出处大世界田地主汉家阿舅大官家大略云路逺倾心相向前三遣使入贡未囘重复数百言赐勅书谕之讫于宣和朝享不絶
　　明史西域传于阗古国名自汉迄宋皆通中国永乐四年遣使来朝贡方物二十年贡美玉赐赉有加二十二年贡马及方物宴赍遣还先是永乐时西域诸畨贪中国财帛且利市易络绎道途商人率伪称贡使多携马驼玉石声言进献既入关则一切舟车水陆晨昏饮馔之费悉取之有司邮传困供应军民疲转输比西归輙縁道迟留多市货物东西数千里间骚然繁费公私上下罔不怨咨至是给事中黄骥极陈其害仁宗感其言召礼官吕震责譲之自是不复使西域贡使亦渐稀于阗古为大国隋唐间侵并戎卢扞弥渠勒皮山诸国其地益大南距葱岭二百余里东北去嘉峪关六千三百里大畧葱岭以南赛玛尔堪最大以北于阗最大元末时邻国交侵人仅万计悉避居山谷永乐中稍获休息渐行贾诸畨复致富庻迄万厯亦间入　【赛玛尔堪旧作撒贡马儿罕今改正】
　　附克勒雅
　　汉书西域传扞弥国王治扞弥城去长安九千二百八十里户三千三百四十口二万四千胜兵三千五百四十人
　　后汉书西域传拘弥国居宁弥城去长史所居栁中四千九百里顺帝永建四年于阗王放前破拘弥自立其子为拘弥王而遣使者贡献于汉敦煌太守徐由上求讨之帝赦于寘罪令归拘弥国放前不肯阳嘉元年徐由遣疏勒王臣槃发二万人击于寘破之斩首数百级放兵大掠更立兴宗人成国为拘弥王而还至灵帝熹平四年于寘王安国攻拘弥大破之戊巳校尉西域长史各发兵辅立拘弥子定兴为王时人众口裁有千口
　　魏畧扞弥国并属于阗
　　唐书西域传于阗东三百里有建徳力河河之东有汗弥居建徳力城亦曰拘弥城即宁弥故城
　　乌什
　　谨按乌什为汉尉头地隋属疏勒唐书一名郁头州汉尉头南与疏勒接山道不通后汉书谓疏勒东北经尉头诸国至焉耆盖此山道至后汉始通乌什西南境即疏勒东境北倚天山北史所谓在白山南是也地多砂碛砂碛之南喀什噶尔河横亘其前砂碛之西西山遥横所谓南有黄河北帯葱岭形势俨然阿克苏河西源自发源南流又东北流先经乌什城北谨纪其事如左
　　乾隆二十三年八月将军兆惠等兵至哲尔格哲克得和阗城旧伯克霍集斯及其长子乌什城阿竒木伯克漠咱帊尔等驰书诣军门投诚霍集斯者囘部望族也平定伊犁时尝从大兵擒逹瓦齐遂偕霍集占奉使招抚囘城霍集占叛胁之为逆及闻大兵至即有意归正末由自拔霍集占自库车败逃道经乌什霍集斯父子将以计诱入城擒献为所觉未果因击走霍集占固守乌什城以待我师及是遂以城降兆惠等令漠咱帊尔入
　　觐挈霍集斯从军而西寻以大臣驻其地乾隆三十年驻劄大臣素诚与阿竒木伯克阿布都拉措置乖方扰累囘众二月伯克頼黑木圗拉等乗机煽乱聚众五百余乗夜纵火焚掠戕杀官军遂据城以叛
　　上命伊犂将军明瑞等率师徃讨明瑞兼程进急攻之贼度不能抗乃聚谋走间谍巴布敦等求援于霍罕之厄尔徳厄伯克又教为诡语以煽惑诸布鲁特适喀什噶尔阿竒木伯克噶代黙特遣人告以叛逆惟乌什一城余皆安堵诸布鲁特即巴布敦以献贼益惧婴城固守围之数月势益蹙谋夜出袭我营侦知之设伏以御頼黒木图拉中箭死贼党复推其父厄塞木圗拉为阿竒木悉众死守明瑞复选巴圗鲁兵夜携云梯薄其城登陴举火殱贼无算贼众惧谋缚厄塞木圗拉诣军营纳降因以献城遂内溃八月十五日大军入城逆党伏诛徙其余众乌什复平移驻阿克苏参赞大臣喀什噶尔领队大臣于此设章京侍卫等官如额管理驻防满营恊理一员辖满营马歩兵二百名管理驻防緑营守备一员统马歩兵七百五十名管理屯政官弁无常额屯田八千畆屯田兵四百名又采铜兵二百五十名
　　御制乌什城酋长霍集斯伯克携囘众献城降诗以纪事【戊寅】
　　执渠早是被恩荣【先是逹瓦齐自格登穷窜霍集斯伯克奉军檄设计防献録功褒赏】畏逼迁随尚近情【霍集斯伯克与小和卓木均系囘目特为所强慑因附和观衅罪在可宥】识顺料伊将倒防【常与军机大臣筹画军情曽谕及霍集斯伯克有擒献逹尔齐一节我军至其地彼或降顺比大兵既近伊果筵欵小和卓木计图擒因为潜觉遁去遂率众投欵军门】剪凶匪我愿佳兵申明昧雉霜严令【库车之围逆酋唾手就获而失律者贻误因命将军兆惠徃代就途次执失律之臣明示显戮军威大振】叠见牵羊肉袒迎
　　天祐人归逮底绩越因兢业凛亏盈
　　御制乌什战圗补咏【有序戊子】
　　自庚辰西师凯旋之后伊犂则筑城垦野囘部则减赋薄征视地之大小险夷各驻以大臣戍以兵卒晏然无事矣越五年乙酉而有乌什之变乌什者介于阿克苏喀什噶尔之间为囘部适中之地依山为城有险可恃田肥饶水充足又有牧场可滋长马牛羊故变乱之后逆贼守至六越月始食尽力穷缚其酋以献于是诛戮其精壮迁徙其妇稚凡乌什之城及其所附村落皆为官有驻以大臣戍以兵卒如前制而更申明纪律焉夫乌什固据形胜得扼吭捩臂之势而宜厚驻我兵以镇压众回部之地也初以王师勦逆抚顺不可无故夺之今值彼变乱自取屠灭因以为回部适中官军都防之地是又开惑论所谓愈变而愈康者非
　　天垂贶岂能若是哉而予渺躬之荷
　　宠绥励兢业又当何如哉其致变之由及我官军之奋勇
　　克复条为六事各系以咏如左
　　闻变
　　乙酉二月乌什小伯克頼黑木圗拉等聚众五百余乗夜纵火焚掠戕杀官军驻守之副都统素诚自杀贼遂据城为变时驻阿克苏之副都统卞塔海闻之
　　急邮奏报览其词过于张皇知其庸懦不足集事且囘众乆怀徳威使非激之致乱不应自弃化外庸可不察其由以示惩创因降防驻伊犂之将军明瑞细查致变之由以闻
　　南廵三月返春舟六百飞计里邮【卞防海初奏乌什事由六百里驰逹时方自杭州廻跸即于行舟批答并筹度调兵诸机宜】展视乃知乌什变报来始自阿苏投【囘语阿克苏急呼则为阿苏乌什卡伦官全福等闻城中变急投阿克苏报知卞塔海即据以入告】轻徭本是常施惠倡乱何当彼取尤师驻伊犂定赴援重臣宣命察因由【囘众蠢动固罪无可逭若召衅有由亦不可不申国法以儆其余因宻谕明瑞于赴援时访实速奏】
　　师援
　　阿克苏喀什噶尔与乌什相犄角应援最近而卞防海与驻喀什噶尔之都统纳世通虽亦领兵徃救但二人素未经战阵无益于事时明瑞闻而统兵赴援兼程遄进至则申明军律并力攻城贼始困窘
　　勲戚伊犂董重兵【明瑞于平定回部时奋勇追勦屡着功绩素为回人所惮因命其为将军驻伊犁统辖诸囘城事】早年回部得威名变闻遂率雄师援涂逺仍教兼驿行【计明瑞闻乌什事必率师赴援但伊犁相距几二千里虑或稽时奏至知其兼程前进为之欣慰】可笑无能还妬阻【纳世通甫至乌什闻明瑞统兵赴援之信恐其分功遽行文阻止奏至降防严饬而明瑞亦不从其言决计迅赴】幸因未听遂遄征逆回始相【入声】仓皇守壁垒新知纪律明【卞塔海纳世通诸事失措为逆囘所轻及明瑞至申严军律贼众始惶惧死守不敢复出】
　　献谍
　　乌什伯克頼黑木图拉既叛虑其力之不能抗我师也乃相与聚谋走间谍巴布敦等卑辞厚币求援于霍罕之厄尔徳尼伯克又教为诡语以煽乱所过诸布鲁特惟时布鲁特乆效恭顺且知逆党之妄也遂执巴布敦等遣使诣喀什噶尔以献
　　游牧东西勃律连【唐之勃律即今之布鲁特】不同回部列氓编【诸回城向苦凖噶尔赋重自己夘底定时即为减定赋额一如内地编户徴纳人皆乐输至布鲁特则逐水草而居非若回人之能习耕作尽地利故虽向化内附不令纳赋惟入觐时职贡效忱而已】负城既叛頼黑木【頼黑木圗拉既据乌什即遣其党巴布敦等偕安集延塔什罕之贸易囘人赍书币潜徃霍罕乞援】间【去声】道潜通安集延布鲁适居路径过【去声】驹支蓦遇计擒全【巴布敦等至布鲁特境即诡称附近乌什各回城同时俱乱兾以煽惑诸部众适喀什噶尔阿奇木伯克噶代黙特遣人告之以叛逆惟乌什一城余皆安堵时布鲁特比齐里克齐遂诱巴布敦等擒之即遣其弟喀尔扪都解送喀什噶尔比者部落之首领即如囘部伯克之职】扪都解送喀什噶外域输衷意实防
　　悉故
　　布鲁特既献巴布敦等于喀什噶尔时驻喀什噶尔之副都统柏琨讯其变乱之由则称乌什之阿竒木伯克阿布都拉横黩扰荡检宣滛而副都统素诚不但不加督责且与之同流合污以是回众不胜其忿遂胁众生变又纳世通卞塔海平时亦妄自尊大凌虐诸囘素为众怨所集且卞塔海初至乌什城下不事诘剖輙施鎗礟以攻及贼出拒复怯而败走纳世通继至亦茫然不知所措贼益逞其负嵎之势明瑞询察得实胪章入告与柏琨所奏悉合因各视其罪重惩之
　　巴布敦词实可凴周谘我众又堪徴【明瑞查访致乱所由知素诚扰累不法及纳世通卞塔海庸妄乖谬诸罪状皆得自贸易人众台站诸回之口询之在事侍卫等亦众吻如一】哥舒翰既少恩甚【阿布都拉为哈宻回部贝子玊素富同产弟以其久内附之回授为乌什阿竒木伯克乃自莅事以来不知恤众毎将疲瘦羊马倍值取利又肆为滛恶致所属回众切齿乱作亦并遇害实非意料所及】李大宜还耽乐仍【素诚在乌什惟事科苦累又复滛纵无忌頼黑木圗拉之妻亦曽为所留因而蓄怨生变则素诚实死有余辜矣】一死余辜真尚有两驽□驾愧惟増【此虽素城阿布都拉之罪然用二人以致偾辕之愧实切于懐】可同効节加优恤用戒将来示创惩
　　攻坚
　　明瑞等攻乌什数月围困甚力贼出拒战者即擒获诛磔于是贼惊骇聚计谓与其束手就毙毋宁舍死以求生因谋夜出袭营我军觇知之预为之备贼首頼黒木圗拉中箭死贼党益窘怖复推頼黒木圗拉之父厄塞木图拉为阿奇木悉众死守以延残喘此皆得之捉生鞠讯者已而明瑞复抡骁锐夜薄其城登陴毁堞奋击获大胜贼自是日危蹙矣
</div>
    <div class="pagination">
<a href="钦定河源纪略_page15.html">上一页</a><span>...</span><a href="钦定河源纪略_page11.html">11</a><a href="钦定河源纪略_page12.html">12</a><a href="钦定河源纪略_page13.html">13</a><a href="钦定河源纪略_page14.html">14</a><a href="钦定河源纪略_page15.html">15</a><span class="current-page">16</span><a href="钦定河源纪略_page17.html">17</a><a href="钦定河源纪略_page18.html">18</a><a href="钦定河源纪略_page19.html">19</a><a href="钦定河源纪略_page20.html">20</a><a href="钦定河源纪略_page21.html">21</a><span>...</span><a href="钦定河源纪略_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
