<!DOCTYPE html>
<html>
<head>
    <meta charset="UTF-8">
    <title>渤海国记 - 第 1 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渤海国记 - 第 1 页/共 12 页</h1>
    <div class="content">渤海国记　　（近人）黄维翰 纂辑 

　　●目录 

　　自叙 
　　上篇 
　　中篇 
　　下篇 
　　跋 
　　校录 

　　●渤海国记自叙 

　　渤海位青营二州间汉于其西南陆置渤海郡唐于其北陆建渤海国海旁出为勃作渤非正文然后世沿用之渤海唐东荒大国也地方五千里置五京为府十五为州六十又二州各领县数当倍蓰于州始唐武后圣历二年己亥讫后唐明宗天成二年丁亥传世十五六阅年二百二十有九典章制度规橅诸夏何其蔚然文也东荒诸国魋结蛮夷服土苴政教不能变其国俗自夫余以下皆然处僻陋有大国风惟渤海耳渤海宜有史国既覆于契丹史遂亡契丹亦自安于夷者也唐志太和中幽州判官张建章有渤海国记三卷王应麟玉海纪渤海事转引祇一则疑其书已亡近世满洲震钧有渤海国志朝鲜徐相雨有渤海疆域考震氏取材隘徐氏遗辽东地各有得失焉今网罗羣籍旁及海外史为书三篇仍名曰渤海国记以示偏方霸国多历年所盖亦有不拔之道云己巳夏五月崇仁黄维翰 

　　●渤海国记上篇 

　　崇仁黄维翰申甫纂辑 

　　国统 
　　种族 
　　礼俗 

　　○国统 

　　渤海者肃慎之苗裔也肃慎唐虞旧国北齐初犹与中国通后乃更称靺鞨 【肃慎朝贡中国讫于北齐天保五年癸 【癸：申】 未 【未：戌】 靺鞨朝贡中国始于北齐河清二年甲 【甲：癸】 戌 【戌：未】 均见册府元龟　案癸 【癸：甲】 未 【未：戌】 甲 【甲：癸】 戌 【戌：未】 相距凡九年】 或曰肃慎靺鞨实一国音转之讹也 【满洲源流考】 靺鞨部落凡数十据有肃慎旧疆隋唐之际复席卷那河南北地粟末在那河南最强有胜兵数千数与高丽战争后乃臣属之唐高宗总章初夷高丽为郡县粟末内附唐有高丽粟末土地人民而不能绥靖之也阅三十年而粟末勃兴据高丽故地而王号其国曰渤海唐因授之其传国世次犹可考也 
　　震国公舍利乞乞仲象 【旧唐书无新唐书有】 姓大氏本粟末靺鞨 【王溥五代会要舍利官乞乞仲象名　震钧渤海国志舍利姓至祚荣始称大氏　补注宽按震钧逊政后冠姓更名唐晏】 唐灭高丽仲象内属徙家营州武后万岁通天年契丹降酋松漠都督李尽忠与其妻兄归诚州刺史孙万荣陷营州杀都督赵文翙唐师北讨仲象乃与靺鞨首领乞四比羽率高丽余众东走分王高丽故地武后封仲象为振国公乞四比羽为许国公俱赦其罪比羽不受命尽忠万荣相继死唐遣左玉钤卫将军李楷固中郎将索仇击斩乞四比羽是时仲象已卒子祚荣代领其众 【徙营州封振国公二事旧书系之大祚荣今从新书　振国新书作震国今从册府元龟及旧书分王高丽故地从五代会要　李楷固东讨新书未系年旧书系之李尽忠死之下案尽忠死于万岁通天年之十月孙万荣破冀州瀛州明年三月万荣又败清边道总管王孝杰十七万众于东峡石进陷赵州六月万荣为其奴所杀万荣未死时幽营道不通楷固之兵无缘引而东且楷固契丹将也万荣死来降狄仁杰请赦而用之新书契丹传久视元年左玉钤卫将军李楷固讨契丹破之则其击斩乞四比羽及为大祚荣所败亦当在久视元年决非万岁通天及神功圣历纪元时事故系于尽忠万荣相继死之后而仍不敢系年志慎也】 
　　论曰渤海以粟末部建国粟末为靺鞨七部之一其先则肃慎也与高丽之出于夫余者源异而流自别五帝子孙有降居大荒东北经者矣罗泌路史大庭氏之后有大氏粟末倘其苗裔欤李尽忠之陷营州也乞乞仲象乞四比羽当预其谋武后赦之且爵以上公欲离其交也豪侠所居之国辄为世轻重与夫羁旅他邦录录无所短长者异矣 
　　渤海太祖高王大祚荣 【太祖之称从海圆黄义敦朝鲜历史】 骁勇善将兵颇知书契乞四比羽既死祚荣引残痍遁去唐将李楷固穷追度天门岭以迫祚荣祚荣因高丽靺鞨之众以拒楷固楷固大败脱身而还时突厥骤强数寇唐奚及契丹咸附之武后以渤海道远未能讨 【五代会要圣历中称臣朝贡新旧书未载故不取】 上距仲象东去营州仅五岁也王之六年唐中宗复辟遣侍御史张行岌来招慰令遣子入侍会契丹突厥寇边使不达 【册府元龟卷一百七十一作招慰靺鞨渤海郡王大祚荣疑是时高王已自称渤海王也】 先是唐于靺鞨地尝置渤海都督十四年二月唐先天二年二月也玄宗遣郎将崔欣册王为渤海郡王授左骁卫员外大将军以所统州为忽汗州领忽汗州都督 【五代会要唐中宗号渤海都曰忽汗州封渤海郡王疑中宗实有是命使未达故玄宗补加册命】 自是始去靺鞨号专称渤海朝贡不绝是年遣王子入朝二十年卒时唐开元七年三月丁酉也 【旧书玄宗纪】 六月丁卯唐遣左监门率上柱国吴思谦摄鸿胪卿持节充使吊祭赠王特进赐物五百段 【册府元龟　案高王卒于开元七年三月丁酉至六月丁卯而唐遣使册立吊祭相距四月为日九十有余凡后王册立于五月以前者其嗣立均疑在前一年】 国人谥曰高王 【新书　凡谥均据新书新书无者则注所出】 子武艺嗣自高王以降世袭渤海郡王忽汗州都督皆有唐诏册其谥则国人为之非唐命 
　　渤海武王大武艺初封桂娄郡王既嗣位唐赐典册袭王并所领如其父又加左金吾卫大将军 【唐会要日本史均有此官不审何年月所加　册府元龟卷九百六十七又有九姓燕然都督一官燕然唐属朔方郡今不取】 改年仁安 【新书】 渤海新君嗣位改年自武艺始元年遣生徒六人入唐太学肄业 【玉海】 八月唐册王嫡男大都利行为桂娄郡王 【旧书】 九月唐遣左骁卫郎将摄郎中张越来告讨奚及契丹以背恩义也六年使弟大昌勃价朝于唐七年使嫡男大都利行朝均留宿卫八年唐封大昌勃价襄平县开国男遣归国并降书劳王赐彩练百匹 【册府元龟】 是年遣宁远将军郎将高仁义聘于日本 【日本史】 九年四月大都利行卒唐以其丧来归十年使弟大胡雅大琳相继入朝唐留宿卫十一年使弟大郎雅入唐贺正五月又遣使献海豹皮五貂鼠皮三马瑙杯一马三十一匹十二年两遣使朝 【册府元龟】 先是唐置军府于黑水靺鞨王怒黑水请唐官而不先告也使母弟大门艺将兵击之门艺谏不听惧祸奔唐王请门艺于唐使归即戮不获乃与唐绝语具人物篇十三年九月大将张文休浮海攻唐登州莱州杀唐登州刺史韦俊 【册府元龟作开元二十一年今从新旧书】 进至马都山唐将乌承玼窒要路堑以大石亘四百里师不得进乃还 【新书乌承玼传系其事于武艺刺客入东都之下无攻登莱文韩愈乌氏庙碑渤海扰海上为得其实词从新书叙次则从韩文】 唐命左领军将军葛福顺 【旧书本纪作盖福顺今从通鉴】 援登州明年又遣大门艺发幽州兵太常卿金思兰发新罗兵分道击我属山阻寒冻雪深丈余士卒死者过半各引退 【旧书未系年今从唐会要】 
　　十七年遣弟大蕃及李尽彦先后入朝唐主 【玄宗】 敕曰卿于昆季之间自相忿阋门艺穷而归我安得不容然处之西陲为卿之故亦云不失颇谓得所何则卿地虽海曲常习华风至如兄友弟悌岂待训习骨肉情深自所不忍门艺纵有过恶亦合容其改修卿遂请取东归拟肆屠戮朕教天下以孝友岂复忍闻此事诚惜卿名行岂保护逃亡卿不知国恩遂尔背德所恃者远非能有他朕比年含容优恤中土所未命将事亦时有卿能悔过输诚转祸为福言则似顺意尚执迷请杀门艺然后归国是何言也观卿表状亦有忠诚可熟思之不容易尔今使内使往宣谕朕意一一并具口述使人李尽彦朕亦亲有处分皆所知之秋冷卿及衙门首领百姓平安好并遣崔寻挹同往书指不多及集贤院学士张九龄之词也 【张曲江集】 十八年八月使大首领多蒙固朝送还没蕃唐人又尝请缚送突厥使者以示忠诚唐主俱报之以书书具朝贡中国篇是年薨时唐开元二十五年也 【武王卒年旧书玄宗纪作开元二十六年渤海传作二十五年册府元龟作二十年通鉴作二十六年八月辛巳今从旧书渤海传】 谥武王葬西京 【震钧渤海国志光绪中有人于兴京发地得砖乃渤海王大武艺墓砖余曾得其拓本系阳文隶书有渤海大兴某年字武王盖葬西京也】 王好用兵斥大土宇东北诸夷具臣之子钦茂嗣 
　　渤海文王大钦茂嗣位唐遣内侍段守简如渤海册王为渤海郡王仍嗣其父为左骁卫大将军 【一作左金吾大将军】 忽汗州都督 【旧书】 敕曰念卿亡父素励诚节与善无征奄至殂谢兴言求往轸念良深卿是长男当袭父位宜全忠孝以继前踪今故遣使持节册命兼申吊祭册命文曰于戏王者宅中守在海外必立藩长以宁遐荒咨尔故渤海郡王嫡子大钦茂代承绪业早闻才干昔在尔考忠于国家爰逮尔躬当兹负荷岂惟立嫡亦乃择贤休问可嘉宠章宜及是用命尔为渤海郡王尔往钦哉永为藩屏长保忠信效节本朝作范殊俗可不美欤 【唐玄宗文集】 王拜命大赦境内改年大兴遣使随唐册命使入朝贡貂鼠皮千张干文鱼百口 【册府元龟　事在开元二十六年闰八月】 又遣使赴唐写唐礼三国志晋书三十六国春秋 【唐会要　事在开元二十六年六月】 自是数遣诸生入唐就学并通好新罗 【朝鲜历史】 日本入唐大使平羣广成自登州来假道归国王遣若忽州 【疑】 都督忠武将军胥要德云麾将军已珍蒙等护行且聘焉修旧好也二年遣优福子入唐谢恩唐授王特进太子詹事 【唐会要作天宝中故系于此】 日本使大伴犬养来报聘寻遣内雄等来学 【日本史作学问音声】 三年唐以平卢节度使领押渤海黑水两蕃使 【新书方镇表】 
　　十八年徙都上京直旧国三百里忽汗河之东 【新书作天宝末故系于此】 唐安禄山以范阳叛十九年平卢留后徐归道遣果毅都尉行柳城县兼四府经略判官张元涧来乞师王疑有奸留元涧不遣已而归道鸩杀节度使刘正臣于北平叛附禄山安东都护王玄志讨归道斩之唐授玄志平卢节度使 
　　二十一年玄志遣将军王进义来乞师且告国事始知肃宗还西京迎太上皇于蜀因遣使朝于唐 【日本史唐传　王玄志见旧书侯希逸传　刘正臣见新旧书刘悟传正臣悟之大父也旧书不言正臣之死新书言袭范阳不克死合日本史观之则正臣忠于唐不附于禄山者也】 日本使小野田守来聘二十二年遣辅国将军木底州刺史兵署少正杨承庆答之二十三年遣杨芳度入唐贺正并送日本使高元度于唐迎入唐大使藤原清河归国 【日本史】 二十五年唐以渤海为国册王为渤海国王进检校太尉 【唐会要大历中累拜司空太尉新书则系于进封国之下今从之】 二十八年唐以淄青节度押新罗渤海两蕃使 【新书方镇表　案平卢军本治营州自上元二年平卢节度使侯希逸引兵保青州因号淄青平卢节度安史之乱平卢道不通渤海朝贡皆道青州与新罗同故改置领蕃使凡蕃使至青州以闻敕许入京乃遣官领以行】 三十五年遣青绶大夫壹万福聘于日本三十六年闰十一月质唐王子盗修龙衮事觉辞曰慕中华文物唐代宗矜而舍之 【册府元龟卷四十一】 三十九年遣献可大夫司宾少令开国男史都蒙贺日本王登基并吊王妃之丧 【日本史　日本光仁帝即位七年矣渤海两遣使通好至此乃贺登极理不可晓日本废后井上内亲王以先一年卒王妃之丧疑指废后言】 四十年正月献日本舞女十一人及方物于唐 【旧书】 四十二年正月唐德宗即位闰五月诏罢我国及新罗岁贡鹰鹞既至者所在放之 【册府元龟卷一百六十八】 四十九年东南徙都东京 【新书贞元时朝鲜上世史贞元二年】 五十四年遣使大常靖朝又遣王子大贞翰入宿卫五十七年王子大清允朝王事唐谨频遣使朝献或闲岁一往或岁二三往 【旧书】 是年三月四日薨 【新书叙钦茂事至贞元时徙东京止旧书叙至贞元十年正月王子大清允来朝止卒之月日俱未详今从日本史大嵩璘遗日皇书】 时唐德宗贞元十年也谥曰文王王偃武修文国境太平人民讴歌之 【朝鲜历史】 嫡子宏临早死族弟元义立 【新书】 
　　论曰渤海建国高王荒之武王疆之疑至文王钦茂始康之也先时朝于唐者有拂涅越喜铁利靺鞨诸称钦茂之世无之则府州之制立也先时朝于唐者称首领或称大首领钦茂之世则称使或署官则秩官之制立也王者之制莫大于体国经野设官分职钦茂享国历年多能法诸夏以新其国国人谥之曰文其以此夫渤海王大元义 【旧书册府元龟均无新书有】 以文王钦茂族弟继立猜虐国人弒之推文王之孙华玙为王 【新书元羲 【羲：义】 立一岁被弒朝鲜历史渤海王统表作国人废之不言立一岁】 渤海成王大华玙 【旧书册府元龟均无新书有】 文王钦茂之孙父宏临早死既嗣位复还都上京改年中兴数月薨谥曰成王弟嵩璘嗣 【新书华玙在位久暂无文今从朝鲜历史渤海王统表】 
　　论曰文王丧嫡子诸孙华玙嵩璘具在元义以族弟主国何欤文王薨于甲戌岁三月唐以乙亥岁二月册嵩璘为王嵩璘嗣立之岁即文王薨之岁乃中间有元义华玙二代华玙复徙上京又何其多故而举嬴也且嵩璘贻日皇书既称缓告而未质言之可疑滋甚故存元义华玙之名而刊其年以俟后之君子考正焉 
　　渤海康王大嵩璘文王钦茂孙也 【嵩璘新书作嵩邻旧书德宗纪作嵩本传作嵩璘今从旧书本传暨册府元龟日本史作钦茂孙旧书作钦茂子新书作钦茂少子日本史嵩璘启称文王为祖大行大王自称孤孙文义甚明故从之】 既嗣立改元正历元年乙亥二月乙卯唐遣内常侍殷志瞻册王为渤海郡王左骁卫大将军忽汗州都督 【旧书德宗纪　玉海引唐实录作贞元十一年二月乙丑册命案乙卯在二月中旬乙丑在二月下旬新书作右骁卫大将军】 遣廷谏大夫工部郎中吕定琳聘于日本告丧告即位也凡国王之丧嗣王遣使告哀告嗣位于天子及邻国礼也王以祖钦茂唐宝应初进封渤海国王而已所授仍为郡王遣使叙理四年三月唐册命王银青光禄大夫检校司空进封渤海国王 【案钦茂开元中袭父位为郡王宝应元年进封国王及嵩璘袭位但授郡王将军而已嵩璘遣使叙理重在郡王国王之别再加册命者进之为国王也而新旧书与唐会要均作进封渤海郡王仍为郡王不得言进封今从册府元龟】 日本遣使来聘并敕能登国建客院礼接渤海使 【日本史】 十一年五月唐加王金紫光禄大夫捡校司徒 【加金紫光禄大夫从旧书本传加捡校司徒从旧书顺宗纪及册府元龟】 明年十月进王检校太尉 【旧书】 王承文王之后文弱不自振谨职贡于中国亦善事日本十三 【三：四】 年薨时唐宪宗元和三年也 【按册府元龟继袭门元和四年嵩璘卒封册门又云元和四年正月以嵩璘男元瑜为渤海国王与旧书同今从其同者故作薨于元和三年】 谥康王子元瑜嗣 
　　渤海定王大元瑜嗣立改年永德元年正月唐遣中官元文正为吊祭册立使授王银青光禄大夫检校秘书监忽汗州都督依前渤海国王 【唐会要元瑜册命在元和元年今从旧书及册府元龟】 秋七月日本使林东人来使高才南朝于唐二年又使王子大延真朝四年薨时元和七年也谥定王弟言义立 
　　渤海僖王大言义定王长弟也定王薨权知国务改年朱雀元年正月庚午唐遣内侍李重旻册为渤海国王授银青光禄大夫检校秘书监领忽汗州都督 【旧书宪宗纪】 使王子朝二年使高进礼朝进金银佛像各一 【高进礼以元和九年正月至唐当为客岁所遗故系于王之二年】 三年再朝四年薨时元和十一年也 【新书有言义弟明忠一代故系言义之薨于是年】 谥僖王弟明忠嗣 
　　渤海简王大明忠 【旧书册府元龟均无新书有】 改年太始立一岁薨 【朝鲜历史立半年卒今从新书】 谥简王从父仁秀知国务 【新书】 
　　渤海宣王大仁秀高王祚荣弟野勃之四世孙也明忠薨以权知国务嗣立遣使李继常等朝于唐且告哀 【旧书　渤海告哀于唐始此前后各王无文史略之】 蕃王卒遣使告哀天子天子遣使吊祭而册立其嗣王礼也改年建兴元年戊戌五月辛丑唐授王银青光禄大夫检校秘书监忽汗州都督册为渤海国王 【册府元龟册命在元和十三年四月今从旧书宪宗纪作十三年五月】 二年使李承英聘于日本 【日本史】 三年闰正月唐加王金紫光禄大夫检校司空七月唐分淄青齐登莱五州为平卢军以平卢节度仍押新罗渤海两蕃使 【旧书穆宗纪及薛嵩传】 六年遣大聪叡五十人入唐备宿卫王在位朝贡于唐者十聘日本者六自康王大嵩璘以来狃于文治国势衰弱王南畧新罗北讨海北诸国开拓境宇号称中兴 【唐书仁秀讨伐海北萧国开大境宇辽史地理志唐元和中渤海大仁秀南定新罗北畧诸部开置郡县黄义敦朝鲜历史大仁秀南畧新罗边境北灭越喜虞娄铁利率宾拂涅诸国又踰黑水埽平海北诸部国势中兴今约三书文意为之】 十三年 【庚戌】 薨时唐文宗太和四年也 【新书】 谥宣王孙彝震嗣 
　　渤海王大彝震宣王大仁秀孙也父德新蚤死宣王薨王以权知国务嗣位改年咸和渤海新君未踰年改年自彝震始也 【新书彝震立改年咸和明年加册命】 二年正月己丑唐授银青光禄大夫检校秘书监忽汗州都督册为渤海国王 【旧书】 王改建宫阙拟唐制 【辽史地理志】 三年遣王子大明俊朝唐唐使内养王宗禹归国言渤海置左右神策军左右三军一百二十司画图以进 【旧书文宗纪　案王宗禹当即册命使也】 四年正月同中书右平章事高宝英朝唐谢册命并遣学生入学先遣学生事业稍成请准递乘归本国唐帝从之 【册府元龟】 寻遣王子大昌辉等朝于唐 【年无考】 文宗与王书曰敕渤海王大彝震王子大昌辉等自省表陈贺并进奉事具悉卿代袭忠贞器资仁厚遵礼义而封部仁乐持法度而渤海晏宁远慕华风聿修诚节梯航万里任土之贡献俱来夙夜一心朝天之礼仪克备龙庭必会鳀域何遥言念嘉猷岂忘寤叹勉弘教义常奉恩荣今因王子大昌辉等回国赐卿及信物至宜领之妃及副王长史平章事各有赐物具如别录 【封敖集】 十一年遣使如唐贡火玉三斗及松风石寻又贡马瑙樻紫瓷盆皆珍物也具物产篇 【火玉松风石武宗会昌元年贡贡马瑙樻紫瓷盆亦武宗时事新旧书册府元龟皆逸之今从苏鹗杜阳杂编惟原文火玉松风石俱夫余国所贡并注云夫余见汉东夷传夫余是时寔属渤海也故改作渤海】 二十八年 【丁丑】 薨时唐玄 【玄：宣】 宗大中十一年也谥无考弟虔晃嗣立 
　　渤海王大虔晃 【册府元龟无旧书本传无宣宗纪有新书本传有】 以王彝震弟权知国务嗣立改年未详元年二月唐授王银青光禄大夫检校秘书监忽汗州都督册为渤海国王 【旧书宣宗纪】 王于咸通中三朝献 【新书有咸通中三朝献之文不言虔晃也】 又再通使日本十二年卒 【朝鲜史年表】 时懿宗咸通十年也谥无考 
　　渤海景王大玄锡 【旧书册府元龟无新书日本史朝鲜历史有　景王谥从朝鲜历史年表】 继王虔晃嗣立疑虔晃孙也 【日本史玄锡启有继先祖遗烈语】 改年未详 【朝鲜　史年表元年庚寅】 二年遣政堂省左允杨成规聘于日本四年入唐贺平徐州使崔宗佐自日本放还 【日本史　案通鉴唐庞勋据徐州叛咸通十年己丑八月平之渤海贺使癸巳岁漂至日本上距平徐州四年矣】 十三年 【壬寅】 遣文籍院少监裴颋聘于日本颋高才有风仪日皇礼敬之异于他使具人物篇二十二年新罗弓裔叛略北原东部十余郡县自是渤海东南边事日棘王之所以固其圉者史无明文也卒年未详谥景王 【朝鲜史年表在位三十一年庚申则为唐昭宗光化三年也】 
　　渤海哀王大諲譔 【新旧书均无册府元龟五代会要辽史日本史有】 继大玮瑎嗣王未审玮瑎亲疏属改年未详梁太祖开平元年始见 【册府元龟】 朝鲜史年表谓嗣立于唐昭宗改元天复之岁则是元年太岁辛酉也王庸闇统御失宜不能理其国初嗣位遣使如新罗修好 【五代会要】 契丹夷离厪辖底挈其二子来奔寻复亡去 【辽史】 于时阿保机为契丹大迭烈府夷离厪专征讨数侵我西南边 【辽史天祚纪太祖攻东京力战二十余年乃得之王寂辽东行部志契丹与渤海血战数十年乃灭其国大諲譔嗣位时即被兵故系于此】 四年新罗弓裔称帝五年弓裔攻我南鄙边将尹諠以□岩城附之王怒使将军达姑狄盛兵攻新罗登州大败丧其师边将高子罗复叛 【朝鲜历史】 自是失鸭渌江以南地七年阿保机称帝陷我铁利府及东平寨 【辽史食货志作神册初以长城之役证之为阿保机称帝初年事也故系于此】 改东平寨曰镇东军 【辽史地理志】 四月唐朱温建国号曰梁改元开平八年契丹筑长城于镇东海口 【辽史太祖纪】 王遣使聘于梁十八年遣使聘于契丹契丹陷我显德东平二府改显德为辽阳府东平为辽州 【辽史地理志太祖伐渤海先破东平府本纪神册三年幸辽阳故城故均系于是年】 
　　十九年契丹修辽阳府以逼我二十三年十月晋王李存勖灭梁建国号曰唐二十四年遣王子大禹谟王侄大元让相继聘于唐袭杀契丹辽州刺史张秀实二十五年契丹攻我辽东无功而还二十六年闰十二月契丹主阿保机大举入寇围我扶余府城二十七年 【丁亥】 正月二日庚申扶余城陷守将死之王使老相赴援途遇契丹安端萧阿古只先锋骑兵败绩上京被围明日契丹主驻军城南王素服稾索牵牛率僚属三百人出降阿保机优礼释之寻遣近侍康末怛十三人入城索兵器为逻卒所戕阿保机复攻城城陷王请罪马前阿保机以兵卫王及族属以出更渤海为东丹国忽汗城曰天福城册其长子倍为人皇王镇之渤海诸府州有拒命者次第平定秋七月遂迁王族于临潢筑城居之赐王名曰乌鲁古王之妃曰阿里只 【辽史太祖纪】 乌鲁古阿里只者阿保机与后述律氏受王降时所乘二马名也因以为王夫妇名 【辽史语解】 卒年无考谥哀王 【朝鲜史年表】 
　　论曰渤海世次新旧唐书册府元龟异文大玮瑎一世惟见唐会要他书俱阙自乞乞仲象迄大諲譔盖传十有六世矣唐代诸蕃莫强于突厥回鹘吐蕃历年久远莫过于契丹然世次湮灭多内乱分崩离析渤海国于忽汗海父子相传或兄终弟及未闻有冒顿五单于纂弒争立已事虽夷狄也吾欲进之于中国矣 

　　○种族 

　　渤海以粟末靺鞨部建国而兼有朝鲜濊貊沃沮夫余高丽弁韩挹娄铁利拂涅越喜汨咄安居骨诸国部种族 
　　粟末部与挹娄铁利拂涅越喜汨咄安居骨俱为靺鞨诸部之一其先同出于肃慎氏 
　　朝鲜前王箕子殷人传四十余世 【三国魏志濊传】 后王卫满燕人其人民有真番朝鲜蛮夷及燕齐亡人 【汉书朝鲜传】 赵亡人 【三国魏志濊传】 
　　濊貊人民为周初海东诸夷之一 【周书肃慎之命传原文作貌释文作貊】 或曰北方豸种 【说文】 而自谓与句骊同种 【后汉书濊传】 
　　沃沮人民言语饮食居处衣服有似句骊 【后汉书东沃沮传】 疑亦句骊同种夫余人民为周初海东诸夷之一 【周书肃慎之命传】 其后杂有濊貊人建国于其地故也有高丽人地相接故也 
　　高丽人民为周初海东诸夷之一 【周书肃慎之命传】 朱蒙建国以后多中国人有被俘者 【后汉书高句骊传连岁寇钞驱略小民动以千数】 有来奔者 【北史燕王冯弘拥其城内士女入于高丽　隋书兵部侍郎斛斯政亡入高丽】 有流入者 【北史北齐文宣帝使崔柳使于高丽求魏末流人柳以五千户反命】 亦有肃慎扶余宇文契丹种人 【朝鲜史西川王十一年拔肃慎檀城迁六百余家于夫余南乌川降部落六七所以为附庸　又文咨明王三年夫余王及妻孥以国来降　魏书宇文传逸豆归奔高丽　北史契丹传以万家寄于高丽】 弁韩东汉以后为百济国杂有新罗高丽倭等亦有中国人 【北史】 
　　汉元朔三年濊君南闽等率二十八万口诣辽东内属 【后汉书濊传】 疑合朝鲜沃沮言濊貊无此众也三国时夫余户八万高句骊三万东沃沮五千濊二万北魏时高丽人户参倍于前 【北史高丽传】 隋时粟末部胜兵数千伯咄部胜兵七千安居骨部拂涅部胜兵并不过三千 【隋书靺鞨传】 唐初高丽户六十九万百济户七十六万 【新唐书】 渤海建国夫余沃沮濊貊人户宜尽属之高丽百济户来属数不可考旧唐书渤海编户十余万胜兵数万新书同五代会要渤海胜兵丁户四十余万辽史渤海兵数十万 
　　渤海王姓大氏世君之国故大氏多显官 【案罗泌路史大庭氏之后有大氏晋书慕容廆传宇文屈云别帅大素延攻廆于棘城册府元龟晋怀帝封鲜卑别帅大飘滑大屠瓮兄弟为亲晋王北史大沮渠蒙逊传匈奴有沮渠官蒙逊之先为此职羌之酋豪曰大故以官为氏以大寇之大氏之见于旧记多矣渤海大氏出自中国出自宇文鲜卑或羌抑托始于乞乞仲象父子俱不可考五代会要曰大舍利乞乞仲象者舍利官名大为氏则与北史书大沮渠蒙逊同义大氏世为渤海王故大氏贵于他族如大常靖大素贤等不胜书也震钧渤海国志仲象本姓舍利至祚荣始称大氏舍利女真语泉水也大者女真语尊长之称读为平声索伦语则为都一音之转今满洲姓有赫舍里氏或为大氏之族乎　案赫舍里氏金史为纥石烈氏】 大諲譔子光显奔高丽改姓王氏详人物诸王子篇 
　　右姓六 【松漠纪闻】 曰高氏高句骊王国姓也 【有入唐使同平章事高宝英等震志高氏为辽东望族满洲汉军皆有之其初则出于渤海或曰高丽王朱蒙后也入满洲为高佳氏满洲姓凡曰佳者其义同家盖译音也】 张氏 【大将张文休　震志满洲有章佳氏】 杨氏 【入唐使杨芳度杨吉福等震志满洲有杨佳氏】 窦氏乌氏 【震志满洲有乌札氏】 渤海亡遗民皆据地自立通宋而拒契丹定安乌惹二国王皆乌姓也详遗民篇李氏 【入唐使李尽彦李继常等震志满洲有李佳氏】 
　　庶姓着见者有任氏 【武王武艺舅任雅相震志满洲有任佳氏】 贺氏 【入唐使贺祚庆入日本使政堂省左允贺福延震志满洲有赫佳氏】 王氏 【入日本使政堂左允王新福】 公氏 【入唐使公伯计震志满洲有恭佳氏】 周氏 【入日本副使周元伯】 裴氏 【入日本使文籍院少监裴颋入唐使守和部少卿裴璆震志满洲有培佳氏】 吕氏 【入日本使工部郎中吕定琳】 辛氏 【入唐使辛文德】 申氏 【将军申德后奔高丽震志满洲有申佳氏】 茆氏 【入唐使茆寿贞】 崔氏 【入唐使崔宗佐殿中少令崔礼光震志满洲有崔佳氏】 马氏 【入唐使马文轨震志满洲有马佳氏与费莫氏同族】 葱氏 【入唐使葱勿雅】 己氏 【入日本使云麾将军己珍蒙】 慕氏 【入日本使护 【护：辅】 国大将军慕施蒙】 史氏 【入日本使司宾少令开国男史都蒙】 刘氏 【入唐学生刘宝俊】 朱氏 【入唐学生朱承朝】 茹氏 【入唐使都督茹富仇】 吴氏 【工部尚书吴兴后奔高丽】 赵氏 【入唐学生赵孝明】 徐氏 【徐昂以治天历名】 平氏 【入后唐使平宪】 列氏 【入后唐使列周义】 文氏 【入后唐使文成角震志满洲有文扎氏】 梁氏 【渤海人梁福为金太祖诏谕其乡人】 夏氏 【太保夏行美】 又有卫氏疑朝鲜王族 【史记朝鲜王满燕人卫姓　渤海有铁州刺史卫钧】 金氏朴氏疑新罗王族 【大原利武朝鲜史表新罗国朴氏十王金氏十八王唐书新罗传其王亦金姓也　渤海有检校开国男朴渔奔高丽】 燕氏解氏木氏则百济大姓 【北史百济八大姓燕氏解氏木氏渤海燕颇以黄龙府叛辽又有入唐学生解楚卿入唐使木智蒙　震志满洲有穆佳氏】 合之王族右姓凡四十姓 
　　奴婢无姓者则从其主 【松漠纪闻】 
　　论曰渤海起靺鞨靺鞨诸部各有长旧时未能统一也益之以朝鲜夫余高丽濊貊沃沮诸国遗民言语不相通也饮食衣服居处不同俗也刚柔殊其性而燥湿险夷异其地也欲以政刑道齐之虽盛王有所不能汉置苍海真番诸郡寻即废徙唐置安东都护于 【于：府】 府 【府：于】 平壤十余年而徙之辽东有司不能理民亦不受理也故唐以后边外州郡例羁縻之渤海所属国部种族众矣其长驾远驭之略因俗适时之道必有大过人者不然何以内外维系根蟠枝互历二百余年而不之解也渤海虽亡而辽金元明之世其人与族恒见于载籍而优视之与外史之称秦人汉人唐人相耦惜乎仅以材武见也夫天地不仁以万物为刍狗虽材武者无以违之矣 

　　○礼俗 

　　国人谓王曰可毒夫面对曰圣主笺表称基下父曰老王母曰太妃妻曰贵妃长子曰副王诸子曰王子 【案新书无面对二字册府元龟可毒夫作可毒大五代会要作可毒失而俱有面对二字有者是惟夫大失三字未审应作何字】 
　　王之命为教上书于唐有奏有表状致日本国书曰启中台省致日本太政官书曰牒渤海诸王皆右文初建国即有文字书契文王嗣位遣使入唐写唐礼三国志晋书三十六国春秋 【册府元龟】 渤海王数遣诸生诣京师习识古今制度 【玉海】 遂为海东盛国 【旧唐书】 
　　武王文王及大彝震大虔晃大玄锡俱遣诸生肄业唐太学 【朝鲜历史】 史不悉书武王所遣生六人开元三年二月抵京师 【玉海】 大彝震所遣生咸和四年归国者三人李居正朱承朝高寿海同年随谢册命使至者三人解楚卿赵孝明刘宝俊 【旧唐书】 咸和八年随王子大明俊诣唐学生十六人唐敕青州观察使放六人到上都余人勒回本国 【唐会要】 大光晟大元谦 【光晟咸和四年朝于唐后唐尝以元谦试国子监丞朝鲜历史作光晨元兼无姓当指二人言也】 高元固等号为硕学徐昂治天历传授日本宣明历大简之以画名 【朝鲜历史】 裴颋及其子璆以词章名 【日本史】 
　　渤海王出入有乘舆羽卫辽时犹存谓之渤海仗天显四年太宗幸辽阳府人皇王备乘舆羽卫以迎干亨五年圣宗东巡东京留守具仪卫迎车驾此故渤海仪卫也 【辽史】 
　　渤海有文字礼乐 【金史太祖纪】 文王时己珍蒙聘于日本日皇御中合门己珍蒙奏本国乐女真建国有雅乐有散乐有渤海乐有本国旧音泰和初有司奏太常工人数少以渤海汉人教坊及大兴府乐人兼习以备用 【金史乐志】 
　　官民岁时聚会作乐先命善歌舞者数辈前行士女相随更相唱和回旋宛转号曰踏锤 【王曾上封事】 
　　国都有球马之会大諲譔初年契丹夷离廑辖底挈其二子迭里特朔括来奔辖底黠而辨伪为失明后因会与二子各夺良马亡归 【辽史辖底传】 
　　渤海既亡契丹迁忽汗州遗民于东京以击球为禁萧孝忠为东京留守疏言东京重镇无从禽之地若非球马何以习武天子以四海为家何分彼此宜弛其禁辽主从之 【辽史萧孝忠传】 
　　民知稼穑地苦寒不宜水田 【日本史】 
　　所居屋皆就山墙开门 【王曾上封事】 
　　男子多谋略骁勇出他国右谚曰三人渤海当一虎 【契丹国志】 
　　妇人皆悍姤大抵与他姓相结为十姊妹迭几察其夫不容侧室及他游闻则必谋寘毒死其所爱一夫有所犯妻不觉则羣聚而诟之争以忌疾相夸故契丹女真诸国皆有女倡而其良人皆有小妇侍婢唯渤海无之 【松漠纪闻】 
　　男女婚娶多不以礼必先攘窃以奔至金世宗诏禁绝之犯者以奸论 【金史世宗纪】 
　　妇女拜而不跪自武后时始 【王应麟玉海引张建章渤海记】 
　　俗信佛唐开元四年渤海王子朝请入寺礼拜唐许之渤海使之如日本者亦尝敬礼焉日本安倍吉人有闻渤海客礼佛感赋诗见杂 【脱识字】 篇 
　　识 【识：衍文】 渤海富室安居踰二百年往往为园池植牡丹多至二三百本有数十干丛生者皆燕地所无 【契丹国志　案指辽时渤海人言之】 
　　论曰东方太阳之所出也故其人文柔而好生朝鲜高丽诸国以之北方积阴之所凝也故其人武健而耆杀匈奴契丹诸国以之渤海国于东北有高丽故地而西与契丹接壤故风俗与二国略同夫劲悍喜战鬬固靺鞨本性而能范之以礼陶之以乐泽之以诗书使举国成为风俗高武文宣诸王贻谋远矣 

　　渤海国记上篇 


　　●渤海国记中篇 

　　崇仁黄维翰申甫纂辑 

　　地理 
　　职官 
　　人物 
　　物产 

　　○地理 

　　上京龙泉府 
　　中京显德府 
　　东京龙原府 
</div>
    <div class="pagination">
<span class="current-page">1</span><a href="渤海国记_page2.html">2</a><a href="渤海国记_page3.html">3</a><a href="渤海国记_page4.html">4</a><a href="渤海国记_page5.html">5</a><a href="渤海国记_page6.html">6</a><span>...</span><a href="渤海国记_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
