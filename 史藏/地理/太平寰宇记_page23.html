<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 23 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 23 页/共 120 页</h1>
    <div class="content">　　静乐县东四十五里旧十乡今三乡本汉汾阳县地城内有堆阜三俗名三堆城后汉末属九原县开皇三年自今宜芳县北移岢岚镇于三堆城十八年改为汾源县大业三年改为静乐县唐武徳四年于县置管州五年改为北管州因管涔山为名六年县属岚州　圣人山有古仙之迹故有此号　繋舟山在古秀容界尧遭洪水繋舟于此山因以名之　管涔山在县北一百三十里一名菅涔山山海经云汾水所出涔音岑菅音奸土人云其山多菅草或以为名又为管字前赵縁刘元海族子曜尝隠于管涔山夜有二童子入跪曰管涔王使小臣奉谒赵皇帝献剑一口置在前拜而去以烛视之剑长二尺光泽非常背有名曰神剑服御除众毒曜遂服之剑随变为五色　壶口山禹贡曰壶口治梁及岐汉书曰山在北屈东南水经云在北屈县故城北十里　燕京山水经桑干水潜通太原汾阳县北燕京山之天池也　风山水经注云风山其上有穴如轮风气萧瑟冬夏长不止按九州志云马邑之地风多寒沍水长深二丈　白鸟山山海经云白鸟山其阳出玉其隂出铁　楼烦城冀州图云楼烦城在县东北七十里史记云楼烦匈奴国赵武灵王有盐官是也　三堆城在县南八十里故县城于此置城内有堆阜三因以为名长城隋图经云因古迹修筑长城起合河县北四十
　　里东经幽州延袤千里　汾阳宫大业四年置末年废在县北三十里　大河河水北从马邑界南流至临泉入离石郡界　天池俗名祁连泊在东北一百四十里周廻八里水经注桑干水潜通太原汾阳县北燕京山之天池池在京山之上俗谓之天池阳旱不耗隂霖不溢常有人乗车大风飘之于水有人获其轮于桑干泉其水澄停镜静潭而不流若安定朝那之湫渊池中常无片草或风箨沦水辄有小鸟翠色投池啣出若防稽之松鸟也隋炀帝常于池南立宫每至夜风雨辄吹破宫竟不成今池侧有祠谓之天池祠也　汾水周礼职方冀州其浸汾按水出县北管涔山东流入太原郡界合河县西一百八十里旧五乡今四乡本汉汾阳县地后魏于蔚汾谷置蔚汾县属神郡隋开皇三年罢郡属石州大业二年改为临泉县四年属楼烦郡唐武徳四年改为临津县属岚州贞观元年改为合河县以城下有蔚汾水西与黄河合故曰合河　黄河在县西二里合河图经云蔚汾水与黄河合故曰合河在县城下合河闗在县北三十五里　蔚汾闗在县东七十里隋长城在县北四十里东经幽州延袤千里开皇十六年因古迹修筑












　　太平寰宇记卷四十一
<史部,地理类,总志之属,太平寰宇记>
　　钦定四库全书
　　太平寰宇记卷四十二
　　宋　乐史　撰
　　河东道三
　　石州　忻州　宪州
　　石州
　　石州昌化郡今理离石县禹贡冀州之域即周并州之域战国初赵离石邑后为秦魏二国之境史记云秦伐赵取离石是也秦并天下为太原郡地两汉为西河郡地有南单于庭即左国城前赵记曰今离石左国单于所徙庭是也晋惠帝以刘元海为离石都尉故元海起事于此后石勒改为永石郡后魏改离石镇天保三年于城内置西汾州因改离石为昌化县后周建徳六年改西汾州为石州改昌化县为离石县隋大业二年又改为离石郡唐武徳元年改为石州五年置总管府石北和北管东防岚西定六州贞观二年废都督府三年复置都督六年又废之天寳元年改为昌化郡乾元元年复为石州
　　元领县五
　　离石　临泉　平夷　方山　定胡
　　州境
　　东西一百九十里　南北三百里
　　四至八到
　　东南至东京一千三百五十里　东南至西京一千九百里　西南至长安一千二百五十里　东至汾州一百六十里　正南防东至隰州二百五十里南渡河至绥州二百三十里　北至岚州二百九十里　东南至隰州二百九十里　西南至隰州石楼县一百五十里　西北至岚州二百三十五里　东北至太原府三百九十五里
　　户
　　唐开元户三千七百三十二皇朝户主三千九百一十二客二千四百一十七
　　风俗
　　与并州同
　　人物无
　　土产
　　胡女布　麝香　蜜　爉烛　石英　松木　赋麻布　龙须蓆
　　离石县八乡汉旧县属西河郡县东北有离石水因取名焉后汉末荒废为南单于庭左国城是此地魏黄初三年复置后防刘元海石勒改为永石郡髙齐文宣帝于此置昌化县属懐政郡周复为离石县属石州隋唐不改　卢城在县东二十里晋并州刺史刘琨所筑以攻刘曜　胡公山在邑界　离石山今名赤洪岭在县西五十歩又云离石水今名赤洪水东北从方山县界流入北齐髙欢大破尔朱兆于赤洪水冈即此水之岸也临泉县西北一百七十里五乡本汉离石县界周大象元年于此置乌突郡乌突县隋开皇元年改乌突郡为太和郡乌突县为太和县三年郡废以县属石州唐武徳三年改太和县为临泉县　临泉水在县北一百歩县因此水为名　黄河在县北二十里自岚州合河县西南流来
　　平夷县南五十里六乡本汉离石县地属西河郡后周大象元年割离石县西五十里置平夷县属石州　黄河县西一百四十五里　宁乡水在县西南一百五十歩
　　方山县北九十里六乡本汉离石县地北齐天保三年于离石县北六十八里置良泉县唐武徳二年移就隋方山县城并置方州至三年省州县依旧至贞观十一年又移县就今理　三角戍在县北七十三里　赤洪水源出县东流入离石界
　　定胡县西九十里五乡本汉离石县地属西河郡周大象元年于此置定胡县又置定胡郡在今县西以地阨险置孟门闗唐武徳三年于县置西定州贞观二年废州置孟门县七年废县为孟门镇八年废镇为定胡县湫水冀州图云湫水河北从楼烦郡南入龙泉郡经
　　吕梁尸子云吕梁未辟河出孟门为二吕梁在离石北以东可三十余里　孟门闗在今县西一百歩周大象元年于此置孟门津隋开皇六年改曰孟门闗在黄河岸　黄河去县西二百歩
　　忻州
　　忻州定襄郡今理秀容县古并州之域春秋为晋国战国为赵秦为太原郡地今州即汉太原郡之阳曲县地黄河千里一曲此当曲之阳故曰阳曲后汉末于今州地置新兴郡按土地十三州志云汉末大乱匈奴侵邉自定襄以西尽云中雁门之间遂空建安中曹操集荒郡之户以为县聚之九原界以立新兴郡领九原等县属并州即此地后魏书云天平二年置肆州寄理秀容城领灵邱等八县后周武帝徙肆州于鴈门郡至隋初立新兴郡及云州开皇十八年改为忻州取界内忻州水为名至炀帝初废忻云二州以其地属楼烦定襄二郡隋末为楼烦郡之秀容县义旗初置新兴郡领秀容一县唐武徳元年改为忻州四年又置定襄县天寳元年改为定襄郡乾元元年复为忻州定襄者以汉有定襄城为名按河东记汉之定襄今朔州是也
　　元领县二
　　秀容　定襄
　　州境
　　东西一百四十五里　南北八十六里
　　四至八到
　　东南至东京约一千五百里　东至西京一千七百里　西南至长安一千四百四十里　东至代州界一百九十里　南至太原府一百八十里　西至岚州二百四十里　北至代州二百五十里　东南至太原府界一百二十里　西南至太原府及岚州两界各一百二十里　西北至岚州界一百一十里东北至代州界一百一十里
　　户
　　唐开元户一万四千四百三十八皇朝户主四千一百六十八客三千二百四十
　　风俗
　　与蔚州同
　　人物
　　秦秀新兴云中人学行忠直知名　刘殷新兴人祖母思堇冬日视地忽生堇焉夣人曰西篱下有粟十五钟铭曰七年粟也
　　土产
　　麝香贡　豹尾贡　扇　赋麻布
　　秀容县元十八乡本汉阳曲县地属太原郡后汉末于此置九原县属新兴郡后魏庄帝于县东十里置平防县隋开皇十八年于此置忻州又于今县西北五十里秀容古城移后魏肆州所置秀容县于今理属忻州程侯山一名金山在县北三十五里注水经云忻州东歴程侯山北山甚层锐其下旧有采金处俗谓之金山系舟山尧时洪水系舟于此在县南四十里　大白
　　马山在县西南四十五里连小白马山　云舟山一名独担山在县西十五里其山出云母山上有穴四入五里出玉芝唐贞观十八年勅赐薛通度采云母玉芝于此山　忻州水在县东三十二里注水经云滹沱南歴忻中口俯防忻州水水出西管涔东山也　蓝水经秀容界　肆灵州水今名云中水一名分岭水
　　定襄县东四十五里元一十一乡本汉阳曲县属太原郡黄河千里一曲县当其阳故曰阳曲后汉末移阳曲县于并州太原县界仍于此置定襄县属新定郡髙齐省武成帝移平冦县于此隋开皇十八年移平防县于崞城今代州崞县是也唐武徳四年分秀容县于汉阳曲城重置定襄县　圣阜今名圣人山在县东北二十里石上手足迹犹存　滹沱水西自秀容县界流入三防水水经云三防水出九原县西岑流入滹水经定襄界　梁城东魏郡也　蒲城后魏县也　石岭闗甚险固
　　宪州
　　宪州今理楼烦郡旧楼烦监牧也元陇右节度使至徳后属内飞龙使旧楼烦监牧岚州刺史兼领贞元十五年杨鉢为监牧使遂専监司不系州司龙纪元年太原李克用为晋王时奏置宪州于楼烦监开元四年王毛仲所筑
　　元领县三
　　楼烦　元池　天池
　　州境
　　东西一百八十里　南北一百二十里
　　四至八到
　　东南至东京一千五百里　东南至西京一千七百里　东至并州阳曲县界一百二十里　西至石州方山县界六十里　南至交城县一百里　北至岚州静县界二十里
　　户
　　皇朝管户主一千二百六十客五百六十九
　　风俗
　　与岚州同
　　土产
　　牧马之地无所出
　　楼烦县唐龙纪元年于监西一里置
　　元池县置在州东六十里北临大州
　　天池县置在州西南五十里本置于孔河馆乾元后移于安明谷口道人堡卞　古长城在州东七十里下马城东北　独子州在公主山下基址犹存髙丈余西南接石楼山下有流泉入燕门注于汾河　鴈门闗在州东南六十里属天池县　鴈门乡其闗东临汾水西倚高山接岚朔州














　　太平寰宇记卷四十二
　　钦定四库全书
　　太平寰宇记卷四十三
　　宋　乐史　撰
　　河东道四
　　晋州
　　晋州平阳县今理临汾县禹贡冀州之域星分参宿尧舜所都平阳即此地书谓既修太原至于岳阳亦此地也春秋属晋战国属韩后属赵地里志云魏地尽河东赵分晋西有上党上党乃韩之别郡逺韩近赵后卒降归赵秦并天下爲河东郡地二汉因之魏正始八年分河东之北十县置平阳郡以在平河之阳以为名晋因之刘元海僣位称汉亦都于此故十六国春秋前録云河瑞元年太史令鲜于修之言于元海曰蒲子﨑岖非可久安平阳唐尧所都于是居平阳后魏真君四年于此置东雍州孝昌中改为唐州建义元年又改爲晋州置总管府仍与郡同移故平阳城东北三十里白马城爲理歴东魏北齐后周皆为重镇隋初改平阳为平河郡三年废郡又为州炀帝初州废又立为临汾郡仍移于白马城南一里义宁二年又改为平阳郡领临汾襄阳岳阳冀氏杨五县其年改杨县为洪洞唐武徳元年改为晋州二年分襄陵置浮山县分洪洞置西河县三年置总管府管晋绛泌吕四州四年移治白马城改浮山为神山县贞观六年废都督十二年移治所于平阳古城十七年省西河县以废吕州之霍邑赵城汾西三县来属天宝元年改为平阳郡乾元元年复为晋州元和十四年割襄陵属绛州太和元年改属河中府梁开平四年升为定昌府节度后唐同光元年为建雄军皇朝因之
　　元领县九　今十
　　临汾　洪洞　防陵　神山　霍邑　赵城　汾西冀氏　岳阳　和州
</div>
    <div class="pagination">
<a href="太平寰宇记_page22.html">上一页</a><span>...</span><a href="太平寰宇记_page18.html">18</a><a href="太平寰宇记_page19.html">19</a><a href="太平寰宇记_page20.html">20</a><a href="太平寰宇记_page21.html">21</a><a href="太平寰宇记_page22.html">22</a><span class="current-page">23</span><a href="太平寰宇记_page24.html">24</a><a href="太平寰宇记_page25.html">25</a><a href="太平寰宇记_page26.html">26</a><a href="太平寰宇记_page27.html">27</a><a href="太平寰宇记_page28.html">28</a><span>...</span><a href="太平寰宇记_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
