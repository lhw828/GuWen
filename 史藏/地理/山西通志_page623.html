<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 623 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 623 页/共 700 页
  </h1>
  <div class="content">
   元遗山先生墓铭　　　　　　　郝　经
　　岁丁巳秋九月四日遗山先生卒于获鹿寓舍十日讣至经走常山三百里以马舁归葬爇文酹酒哭于画像之前而已先生与家君同受业于先大父经复逮事先生者有年义当叙而铭之诗自三百篇以来极于李杜其后纎靡淫艳怪诞癖涩寖以弛弱遂失其正二百余年而至苏黄振起衰踣益为瓌奇复于李杜氏金源有国士务决策干禄置诗文不为其或为之则羣聚讪笑大以为异委坠废絶百有余年而先生出焉当德陵之末独以诗鸣上薄风雅中规李杜粹然出于正直配苏黄氏天才清赡邃婉高古沉郁太和力出意外巧缛而不见斧凿新丽而絶去浮靡造微而神采灿发杂弄金碧揉饰丹素奇芬异秀洞荡心魄看花把酒歌謡跌宕挟并幽之气高视一世以五言雅为正出奇于长句杂言至千五百余篇为古乐府不用古题特出新意以写怨思者又百余篇用今题为乐府揄扬新声者又数十百篇皆近古所未见也汴梁亡故老皆尽先生遂为一代宗匠以文章独歩几三十年铭天下功德者尽趋其门有例有法有宗有趣又至百余首为杜诗学东坡诗雅锦机诗文自警等集指授学者方吾道坏烂文曜曀昧先生独能振而鼓之揭光于天俾学者归仰识诗文之正而传其命脉系而不絶其有功于世又大也每以著作自任以金源氏有天下典章法度几及汉唐国亡史兴己所当为而国史实录在顺天道万户张公府乃言于张公使之闻奏愿为譔述奏可方辟馆为武安乐防所沮而止先生曰不可遂令一代之美冺而无闻乃为中州集百余卷又为金源君臣言行录往来四方采摭遗逸有所得辄以寸纸细字亲为记录虽甚醉不忘于是杂录近世事至百余万言捆束委积塞屋数楹名之曰野史亭书未就而卒呜呼先生可谓忠矣先生讳好问字裕之太原秀容人系出拓拔魏故姓元氏曽大父春忠显校尉隰州团练使大父滋善儒林郎铜山府君赠朝列大夫父格显武将军鳯翔府路第九处正将兼行陇城县令骑都尉河南县开国男邑食三百戸妣河南县君张氏先生七岁能诗太原王汤臣称为神童年十一从其叔父官于冀州学士路宣叔赏其俊爽教之为文年十有四其叔父为陵川令遂从先大父学先大父即与倡和或者讥其不事举业先大父言吾政不欲渠为举子耳区区一第不足道也遂令肆意经传贯串百家六年而业成下太行渡大河为箕山琴台等诗赵礼部见之以为少陵以来无此作也以书招之于是名震京师目为元才子登兴定五年进士第不就选往来箕颍间数年而大放厥辞于是家按其什人嚼其句洋溢于里巷吟讽于道涂巍然坡谷复出也初筮除镇平令再转内乡遂丁艰忧终丧正大中辟中州南阳令南阳大县兵民十余万帅府令兼镇抚甚有威惠诏为尚书都省掾居无何除左司都事再转为中顺大夫行尚书省左司员外郎兼修起居注上骑都尉河南县开国子食邑五百户赐金紫鱼袋天兴初入翰林知制诰金亡不仕而卒春秋六十有八某年月日葬于秀容之先茔前配同郡张氏户部尚书林卿之女再配临清毛氏货司提举飞卿之女子男三人长曰拊奉直大夫汝州知州兼管诸军奥鲁劝农事次曰振仕至太原路叅佐次曰防尚书都省监印女五人长曰真适进士东胜程思温次严女冠诏为宫教号浯溪真隐次顺早卒次适成和郎大都惠民司提防太原翟国才次适建德路纎染局大使定襄霍继祖铭曰才子贾技争缀缉侥幸寸禄奔走急以为诗文作无益粪壤掷弃明月璧先生卓荦有异识振笔便入苏黄室开辟文源剪荆棘大声复完金玉击烂熳长醉思盈溢瑞锦秋花乱堆积险妬护前喘肝臆羣犬兟兟共谗嫉尘埃野马为鬼蜮遗山岩岩倚天壁国史兴丧是吾职义烈不负董狐笔定襄高寒拓跋国马舁归葬反宅有书百卷俱未卒呜呼先生端可惜呜呼先生不可得
　　明杨维岳曰按碑载先生父格陇城令又云叔父陵川令先生集有望陵川诗自注云此县先陇城府君旧治则叔父即格也格以先生为嗣盖令陵川时尚未子之耳三女顺集中有示女珍诗云珠围翠绕三花树李白桃红一捻春看取元家第三女他年真作魏夫人当作珍为是四女名柔
　　侍读学士国信使郝公神道碑　　卢　挚
　　公讳经字伯常郝氏自潞徙泽之陵川始公八世祖祚曽祖升祖天挺父思温既殁其徒相与号静直处士有三男公其长也八世祖而下皆同居业儒不仕以淑其里竭休滀庆乃发于公壬辰之变静直君流寓燕赵间公年十余岁沉塞静重状貌瑰奇精敏有志趣尽力子职及其为学昼或忘晡通夕诘旦衣服危坐讽诵不辍劬勚如此凡五六年剞劂捖摩磊砢而直廉防而辉涵积揉累日殊月异撷芳隽腴充而足之趋武周孔比肩渊孟雷风斯文陶冶当世慨然以为己任山峙川驶天游神遇屹乎莫移浩乎莫御变化不可测矣既冠顺天府左副元帅贾公辅一见待以国士万户张蔡公柔馆公帅府张贾子弟皆从质学海内诸侯闻伯常之风者莫不饬使介走书币庶几屈为宾友公一谢絶世祖在潜邸罗致异儁挹其闻遣使者一再起公既奉清问上稽唐虞下迨汤武所以仁义天下者缓颊以谈灿若所陈也帝喜俞所闻凝聼忘倦且俾书所欲言条数十余事皆援据古义劘切时弊及践祚更化用公之言居多岁己未宪宗自将伐宋建议上疏世祖总东帅跨荆鄂公建议大概以谓彼无衅可乗未见其利唯修德以应天心发政以慰人望简贤以尊将相惇族以壮基图抚殊俗制列镇以防窥窃结盟保境兴文治饬武事育英材恤罢氓以培植元气藏器于身待时而动则宋可图矣帝伟公所论以为江淮荆湖南北等路宣抚副使然势不中止遂絶江围鄂守将贾似道駴遽请和属宪庙升遐王师言还明年世祖即皇帝位诏公以翰林侍读学士使宋号使曰国信锡金虎符公方逾淮边将李璮辄潜师侵宋两淮制置李庭芝寓书于公蔑以欵兵馆留征州借为口实公答书弭兵息民通好两国实出圣衷日谕边将戢戍守圉以契和议众所闻知今啓衅自璮一旦律以违诏将无所逃罪此何与使人事也公复上书宋主移文其执政论辨古今南北战和利害甚悉皆不报顾穷极变诈以撼公之志知其终不可怵于诡数也建鐍馆所堑垣栫棘驿吏诃阍夜士鸣柝防闲挫抑狱犴之严不啻如此介佐而下久于囚羁戚嗟尤怨无复生意公语之曰乡顾望不前将命之责一入宋境死生进退听其在彼守节不屈尽其在我者岂可不忠不义以辱中州士大夫乎但公等不幸须忍死以待揆之天时人事宋祚殆不逺矣众服其言亦皆自振励至元十一年右丞相巴延奉辞南伐江汉名城望风向附世祖命礼部尚书诘宋执行人之故遂以礼归公闻婴疾在途医问络绎既至赐燕路朝以张异睠隐其瘁于厪事也诏治疾于家病殆不起以闻天子悼焉官其子采麟奉训大夫起家知林州初公之使宋也内则时相王文统忌公重望排置异国隂属边将违诏侵宋沮浇使事欲以假手害公外则宋权臣似道窃却敌为功取宰相畏公露其丐盟幸免之迹遂主议稽留举国皆知其非似道不恤也公拘仪征馆十有六年去国未几而文统伏诛甫归国宋探误国之罪似道殛宋随以灭然则怀奸怙宠倾陷善良虽暂若得计机发祸败曽不旋踵抑宋有亡征公与阨防其患难不渝始终名节窘一时而亨百世者初非不幸也公归以十二年四月卒以是年七月乙酉春秋五十有三是月丁酉权厝保定府西静直君墓次公幼至孝抚诸弟极厚待宗族疏近如一笃友乐施德于己者虽细惠必报然伟特方严风岸峭立众不可攀薫良莸奸题帖无贷故用世之志适际可为已堕奇摈既处幽所日以立言载道为务撰续后汉书绌丕挤权还统章武正寿史之失着春秋外传易外传太极演原古录通鉴书法玉衡真观删注三子一王雅行人志各数十卷公于辞以理为主雄浑有气文集若干卷传于世呜呼功于斯术者不既多乎捐累适己又何其勤也公娶张氏淑明祗修嫓德君子后公卒子男三人二早卒一采麟也以文学行治擢寘侍从今为集贤直学士朝列大夫女子二人皆已嫁孙二人皆幼采麟谋徙公之厝兆孟州河阳县某乡某里卜叶则次公平生事来谓涿郡卢挚曰先子葬有日墓隧之碑宜得铭得非信后诒逺者铭犹无刻也夫子宜铭挚惟侍读公以宗儒文雄有劳烈于国叙德暴庸莫详史氏其坚毅忠壮抱负不可揜者名声昭彻虽走卒牧竖深闺妇人皆能道公姓字与没世无闻者异信后诒逺何待墓刻然固不可无铭也铭曰钟气之奇惟志是持绪道之微而才可为振毂邹鲁骖乗傅伊猎德游艺载驱载驰孰濬其潴孰植其滋孰芬其孰喣孰吹有实其居宾吾能戏圣潜于藩髦选无遗裾曵冠巍宪言祁祁跃渊飞天鳞翮云逵乃睠南顾乃休王师乃命鸿硕柔逺淮夷夷速其颠公凛乎危削椠操觚荣观幽羁删述胪分名义昭垂薄言还归昔壮今耆胡不康宁胡不期颐胡不三事为国蓍清庙宗彜不既厥施舆论嗟嘻蒸蒸嗣庆图永孝思刻文墓碑以显诗之
　　康泽王庙碑　　　　　　　　　毛　麾
　　盖闻水经云平水出平阳西壶口山即书所谓壶口也自壶口而西南二百余里曰平山水潜出其下曰平水州图经亦曰晋水其源乱泉如蜂房蚁穴觱沸于浅沙平麓之间未数十步忽已惊湍怒涛盈科涨溢南北溉田数百顷动碾硙百余东汇为湖曰平湖秔稻菱芡晋人取足焉其事见于宋名士谢景初记宋敏求书泉之旁有旧祠世祀神龙为此水之主相传刘元海僭据时重筑陶唐金城有韩媪得巨卵婴儿化蛇之异斩蛇尾而泉涌焉遂资以灌溉新旧图经寰宇记并载其事后因祀之曰龙子祠遇旱致祷即应宋熙宁八年守臣奏请封泽民侯庙额曰敏济崇宁五年再封灵济公宣和元年加康泽王庙有唐天祐二年宋寳元三年政和四年感应碑传祀既乆官民崇敬庙制寖广草木蔽翳清流白石为州胜地封连疃接凡断岸絶涧别架以垂虹之桥采莲捕鱼则泛以画鹢之舟当春之时花光柳色作红云翠霞蒸煦逺近太守与州人来箫鼓相间车马相望于山水清晖之际不知浣花曲江之美较此孰多兵火荡尽将四十余年民思所以兴起而未有倡之者江陵黄公来宰临汾理成化洽匹古循良之吏故能一新县署再创宣圣祠继大修陶唐祠又审民心欲成龙子祀而修之创献殿设斋厅置风师雷师山灵河伯之殿庇二碑以亭前凿养鱼池长廊周步几二百间至于库靡不周备庙门仍旧曰敏济中门三间曰善利王殿曰康泽后设龙母殿以事韩媪増葺溪上旧亭曰清音取选诗山水有清音之意然后见公善政与此山此水俱无穷焉乃合众愿以志于石作迎神送神之曲以侑神云
　　故征行都元帅五路万户梁公神道碑　魏　初
　　梁嬴姓非子之后秦仲有功于周平王封其少子唐于夏阳梁山是为梁伯其子孙以国为氏如梁梁益耳梁婴父軰为晋大夫汾晋地平遥其属邑也公之先家于平遥者其世盖久然自公始大着祖讳顔父讳秉钧好施与乡人以长者称之娶郝氏生子七公其第三子也公讳瑛少有大志勇力絶人善骑射金季中原受兵所在郡邑望风奔溃戊寅元朝太师国王领兵南下公曰天也死填沟壑何益乃率众诣军门上谒即授元帅左监军使抚定居民攻诸城堡之未下者公屡出奇计招诱降附凡百余所明年从国王掠霍踣沁径太行大膊怀孟又明年入闗秦陇悉定用是锡虎符陞征行都元帅以县行平定州事俾公领之兵火之余戸口荡析公安集有法人始有息肩者戊子四月武仙陷平阳太原州介于其间卒莫敢犯国王檄公进兵仙大败即弃城走己丑入觐适改定天下官制特授公金符御前千戸明年扈从南征至鳯翔俾西狥宋地西和兴元十数城俱下壬辰天兵次唐邓公前其锋与金兵战于钧之三峯山大破之河南震恐时降附军民日众他将以粮不给欲尽杀之公曰杀降不祥凡麾下者悉不得死其父子兄弟离析而复合者俾籍于民几三千余人乙未从元帅达海甘布入蜀宋人守瞿塘众不克进公作皮浑航以济墖奇之奏权征行万户留镇兴元戊戌又从达海围资州逾月始下达海怒欲悉坑之公曰今始得一城而坑之他城未易下也达海善其説公喜曰吾起身鞍马间不啻百数十战未尝败北所全活者亦不下数万计壬寅宋人陷成都公与先锋圗萨擒其四川制置陈隆之成都平丁未公年五十有七告老不允诏公充西京平阳太原京兆延安五路万户治太原以子翼袭行军千戸公以太原甫定民多离散恳闻于朝给复三年于是四方来归者三万余戸刑简令信境内以宁丙辰三月十九日卒于家第之正寝享年六十有六越五月葬于本邑麓台里先茔之次礼也夫人温氏子男四人曰羽太原路管军千户曰天翔少中大夫西蜀四川道肃政廉访使曰珝早丧长即翼也迁成都转运使女四人平遥李思齐忻州长官塔齐尔京兆路兵马总管马祐太原路镇抚都弹压李灿其壻也孙男一十人伟宣武将军行军总管仪备杰秦王府侍衞补太原路管军千尸佐时中时正鸭水县主簿时仁时义俱有立志女一十人七适大族三在室曽孙男一十四人长思贤次思敬行军千戸余幼女一十五人天翔与初有一日之雅谓碑铭未刻请文其实乃按所具状序而铭之铭曰天地草昧间气钟豪杰秉机腾其中汉唐之初如囊锋圣元乃有平遥公公之谱系嬴本宗世称善人服于农风之从虎云从龙千载一时公实逢万夫肝胆谁争雄批秦抉晋天为红望之而畏罴与熊其心休休如有容救降释俘扶疲癃并氓至今犹呼翁天之报施亦已丰若子若孙咸登庸麓台西原汾之东螭有文围有松千秋万祀何终穷
　　李公荣祖政绩碑　　　　　　　王　沂
　　盖粤晋之绛阳即古东雍也若郡守之贤者惟唐之樊宗师宋之富郑公金之高汝砺三数人而已至我大元至正之初云中李公荣祖之为郡守也下车首饰先圣庙钦叹曰噫天生素王继以亚圣是以仁义礼乐之教得以兴扶终古君臣父子之道得以立于无穷三皇圣祖造端万物建立人极尤可嘉尚即与经营神像殿庑斋厨计日而成学校由是而兴既而诣诸坛壝谓其僚寀曰人非土不生非谷不食社稷于民大矣夫雨旸寒燠民牧之事也风行雷厉民牧之政也若风雨之不时遂有决狱亦有罪己之名此无他盖为系于生民故也乃筑坛建祠左社右稷箕风毕雨造化之神凡载于祀典者皆兴焉初水利之不通也不知其几何年矣闻北山有孚惠庙尤不知其为孰也公既至遂得一断碑于草莽合泐而读之方知为隋临汾令梁轨水利碑今改县为正平矣上载通渠十二公循其迹衍而凿之乃涤其源而疏其流濬其窒而通其碍俾行者不漫漶蓄者不泛溢或上或下而顺其势或分或合而依其经故田园有灌溉之泽而川无壅竭之患阖境皆受其福复为梁轨修庙植碑以着其绩又尝语人曰更漏为施令之端玑衡为齐政之始虽有天池水平二壶则无所施乃剏建谯楼一座鼓角严明刻漏不差至于廰事案宇台榭池沼渠梁馆传咸葺而壮观其制财节用一不动于民又如器皿日用之不可无者而恒扰于百姓公皆备焉绛帖盖有年矣至是碑石散失殆尽公歴求之而复其什之八九序列于集古堂又绘图以彰绛之形胜复撰志以纪其实观于听讼明见敏防贫民有复业为邻昧其陆地屡经上司逼遛文案积三十年而不平公召之谕以正理莫敢遁其情又有质良人为奴逾四十载公释之而无争矣时百姓被劫谋平人为盗拘三岁不解公即与之辨焉尝有冒请军粮于官公知其诈而拒之其人托名求明文于上司转冀宁而败其事又若细务随得随断了无停滞公规之立其严敬若父子其亲爱如骨肉上下同休内外无间三年之久风俗淳而教化明礼让行而廉耻立是以民多赖之惜乎代而不可留吕成綘人也具耆德状特来告文将勒诸郡石表我乡民去思之意
　　闗虎左辖二公勲德碑铭　　　　　耿元益
　　大丈夫生世丁泰运殷隆寰区静谧则坐庙堂振纲纪播嘉猷立大本以赞天下于皇极者常也版图幅裂九流混淆则展长材露肝胆清大憝建奇勲以支大厦于将倾者变也常则易能而变则难处也当至正龙集辛卯运际中衰盗起汝颍蔓延晋冀四海骚然民物一空时总兵中书平章知院中丞野葊公道建大防以援天下募义旅振雄兵延豪杰礼贤才克清闗陜席卷长驱未期月西南底平岁次戊戌盗猖晋冀宗戚二王力莫能遏朝廷分佥枢马齐喇俾以保衞而不能支传檄闗中求援总兵闗保适为禆将屡兵立完勲调御泽潞戒以好生保民为务兵抵长子盗由冀经潞山西大惧继犯襄垣即分军三队掩掠其众盗惧遁自黎城下吾儿谷是夕命弟赛音布哈勒兵横击大防以安潞境居未几诏下命总分部藩御就命为守时经板荡仅有孑遗旋定安集始有成效民方安堵盗至壶闗即往逆战获其先锋告以夜约入潞遂冒雨率众衔枚设奇以待寇知不敢犯南据高平泽郡又整兵掩袭勦絶总兵遣使劳之陞副河东宣阃复遣招讨万户和尔齐为佐夏五月盗拔辽州据榆杜二公抵城破杀乗胜大震寇夜遁追戮几尽遂谓太行多阨若分兵阻遏盗必不入功收万全列守诸口咸获其利是岁秋盗复侵铁骑谷连营数万命禆将陈明等夜以死士劫之黎明盗依山北遁袭击余党逃溃不复西犯寻由宣副陞别驾虎为副帅继有店城首盗刘子才掠林卢天平冰山等二十余寨皆没入盗约侵泽潞整兵往御北至壶闗寇已越山据险而阵即令铁骑数千短兵相接甲胄耀日盗遂惊溃复径羊嵬山合众二十余万二公身先士卒神思安闲遇野鹿突至一发而殪盗诧其能军威愈壮乃分部属为奇自将大兵直捣其垒大破之九月盗复据松子岭及店城东山其势张皇恐士卒怯战绐谓众曰所见乃山上草木形非寇之众咸曰是盗则杀草木则伐山丘则平何虑众寡知其可用期死战以共成朝廷总兵之事业虎公分领董仲义等为奇上党尹郭从善部民兵为犄角闗帅统仲义等鼓噪陷之僵尸百里蹂躏殆尽河东分司以功闻进闗夏官侍郎虎陜西理卿仍赐龙衣各一袭校卒赉给金银币帛有差暨凯旋归首值春夏旱蝗秋复大水二公遍祷山川辄应其诚廻歉作丰民弗告乏无何又摘攻汴以功魁诸郡加山东枢判继陞同佥院用彰厥勲逮三载诏命总兵取齐鲁檄授二公河南江北薇垣遣为先锋旌旗蔽日大势东驰越洪涛临寇境而河西降抵东昌而杨诚服下东平而田丰顺陷党诖胁者望风归义拒命伪相若续若刘若王若陈致欵不暇齐鲁诸郡皆复版图总兵劳之曰汝为吾首将守山西而民获惠下山东而寇悉平于疆于理以及海滨者较功为最遂由参省而増级左辖二公当国家倾覆之际而慷慨愤悱气充霄汉敌忾心雄除恶去奸吐气为云积声成雷卒能易危为安反乱为治丰功伟绩杰出昭代者皆忠义之量雄杰之才见诸勲业也矧振旋泽潞屏翰右臂布德施仁垂髫戴白沐浴膏泽礼遇贤达兴崇儒教笃民彜易风俗用武修文缓急适宜非才全德备能若是乎昔周宣中兴时则有若方叔召虎以功业称尹吉仲山以文雅着今观二公勲德之隆则同乎方召文雅之美则继乎尹仲闻其风迹其实畴敢不敬其光况节全终始而不替乎关保字世杰和尼齐字哈喇娄氏俱为河南世族泽潞士民被其德泽欲刻诸石以志将来燕南进士申彦达状其实征文于余辞不获继而为之铭曰于皇圣元乗龙御天丕图巩固秩秩斯传适际中衰毒流八埏尘飞烟惨民毙戈鋋几何人斯解民倒悬天储硕器扶危理颠矫矫二公廊庙俊英倡明大义安厥瘁氓百战百胜雷电震惊扫清寰宇时靡有争天开日霁王心载宁抚此冀方威名孔彰民用平康比隆太行勲德炜煌贞珉载扬
　　延安兵马总管袁公神道碑铭　　姚　燧
　　袁虞舜裔也舜生姚墟居妫汭子孙以地姚姓以水妫姓以有天下之号则虞姓及周武封胡公满于陈以国陈姓以陈公諡又胡姓袁则肇于陈大夫辕涛涂西京辕固生犹未省文至后汉太尉安而下始为袁矣其家太原石之临泉者不知始何世何人所谱者则在金有隐德农亩者讳亨生迪业儒博极羣书尚气节不食然诺生企景有父风生铎丰仪峻脩克世其家学实生今延安路兵马总管讳湘字润夫金之蹙国王公佐持节镇葭芦当吾元劲兵之冲殚力竭谋惴不自支一日集将佐使各推辟所知可与计事者或言公贤为书致之三往返始来用其防以守则完以战则防众论多之闻诸汴京官以忠显校尉遥主延安之延长簿再以功超武节将军令临泉石与岚之合河恃公为藩援以安者五年后王公佐卒镇人心离异不可复一公叹曰吾爱一死哉死而兵民完何害敌以不即下蕴怨积忿于我者为日既久吾死而捐兵民以甘其心胡宁忍哉遂乗夜载鸱夷济河欵我大将巴罕营降解所佩誓曰所有二于公者有如此剑巴罕义之相与饮酒尽欢以便宜升临为州判公为帅遣将州兵畧地鄜延悉下之移镇延安临民德之宁轻去其乡不忍去公多防家来从朝廷赏纳土功授延安路兵马总管时既偃兵民方去危即安公敦劝耕稼裁抑游惰使各食其力隣境闻之逾河而西虽有良田美业不恤愿托处深山穷谷者不可胜计公符其守令居借之庐耕助之牛儒生之贤而文实耸人瞻声动人听者如侯立严昭焦举张华王明毕美卲瑞张辅之流欲仕者则登之幕府以师羣吏不者则陞之学官以范多士由是悍俗消革而礼让兴行矣防大料民止籍主戸漏其侨家浮客者或咎以何独损吾戸数公曰若欲肥版籍以衒庶耶一日赋役下侨浮生心计曰等赋役也与避人境而不免何如归吾家之安焉客去而主孤实亡而名存祗益累也人服其能图逺其后河东山西果来徙其民公谋使者曰若所以必徙者岂以代吾赋役而汝无得哉吾所籍止主戸未尝妄以侨浮土著版册具在可稽也何如勿徙使各奠其居即是民推择置吏岁集其赋入是以吾土育尔民奚必其徙其以是归语汝帅使者亦度民已安此虽徙之且道亡不达许之而还寻有诏令民随在占籍公犹仁其侨浮为轻其调庸同列害其能且位加吾上多行金帛贵幸以讼公征使就辨公贽贵幸币殊凉薄廷臣以讼者之言方腾能不以贿免顾叹重其忠俭归益自刻砺四方行李至者相踵廪肉不足为射猎鹿豕以继劳赆之须皆出其家不足则从富人称贷郡民之豪杰谋曰吾属依公以生坐视寡乏莫之省忧人曰我曷捐金饷之亦谢不取及大封宗室创所治为公主汤沐邑有説公厚敛入谒可结主知且无令同列得先之也公曰吾岂剥下市宠者耶不行先朝时今上以太弟之重征南诏驻兵六盘山公见行府建言始延安之籍民为兵皆悬赏募之人率授银三十两始行及逺戍久役津餽不如于前老稚日困于家勇者挺身而孤亡恡者连伍而俱归军吏以法诛之莫之能止也非大选阅郡民厚业饶丁者更代以休其力盈其气则兵帐不完上然其防让邻道臣之在行府者曰若曹之来其所请求不过官资之崇卑符节之轻重便己私耳亦尝有一白军民利病如袁某者乎闻者愧詟自是虽不自行遣官属有所奏请上必曰若从袁某所来耶言辄报可岁癸丑冬将适京兆未至舆病归人来唁疾公安之言笑如平时夫人问焉一旦公病小加于今日如吾母子寡幼何惟治命是闻公曰吾平生所为无有不可语人者天将厚予是外非若知也以十二月十六日卒于正寝年五十有九以中统三年十一月二十二日归葬临州太平乡白汶里先人之兆次凡再娶元配马氏继配梁氏子男三人马出一人未名前公卒梁出二人克忠昭勇大将军陇右河西道提刑按察使克良提举太原采木司女三人马出伯适定西州尹富察仲德仲适中部县尹张钦用梁出季适屯田总管折叔玉男孙四人长仕圭余未名女孙八人在室十八年燧以陜西宪副录囚延安昭勇君自陇右得告家居一际言色固已心推为巨人长者若不见毛髪比出纨绔家者古人有云观其子可以知父矣明年克良持君生平行事状碣铭墓碑因得究公为人益自信昔者观人之不失也盖尝论之人生纷纶尚武之时懦者固不能以自立惟强之依而强者或径行而无谋亦旋然败亡善谋矣其力不足以先众则人亦莫之信而为之使呜呼公于此时克树功业裂地而侯以传诸子亦戞戞乎其艰哉是可以载行事于石见白于后世也铭曰繄袁之先世继显贤由金百年力本于田起踣而行笃公之自逢时未靖实艰初试人求其生雌从雄鸣有距跳踉有翼奋翔临泉葭芦襟带河山公居其间挞其悖顽智资我谋勇怛吾力我麾我招莫不顺适国步未改效死我臣天命维新吾生斯人府葭延长绥丹鄜坊我旗树降千里其疆朝为逋亡夕则乐康人无我敌束而矛防敏而耕桑督而蚕织而方疮痏孰尔朘克孰颦孰呻喣手摩抚隣曰时哉爰适乐土宠光不希钓言不危説进可行丹扆肯颐不年永辞延民之思今三十年如在柩时黄髪髫子枚诵其美事上之忠绳下之严生民之仁与人之谦显亲之孝奉己之廉人一二有公乎具兼延民之思日逺则亡我诗之碑百世昭章至元二十五年岁次戊子九月二十九日男克忠建
　　靳孝子墓碑　　　　　　　　　揭徯斯
　　河东有纯孝之士曰靳昺字克昌居曲沃同知晋宁路总管府事赠亚中大夫怀庆路轻车都尉追封西河郡侯用之孙赠嘉议大夫兵部尚书上轻车都尉封西河郡侯德渊之子奎章阁承制学士荣之弟也生九月而丧其父六岁知学母王氏节食衣脱钗钏聘名师以教之及长通六经有少未解思之弗得夜以继日诸疏义皆可黙诵而不喜为文章然落笔既就作者不能及及其兄奉母官于朝乃至京师有劝之仕者则曰余之至京师也以母与兄之故且京师者天下贤士之归也万一有见闻之益遑知其他故其居京师也自温凊定省之余虽饮食坐卧必置书册其前又有诮之者曰大丈夫生世不乗时树功业取将相以扬名显亲何乃龊龊守此蠧鱼耶曰人莫亲于父母昆弟其性情非难见也其好恶非难知也吾日夜求以事之时有弗尽况事君乎贤圣之言载在方册家承祖父之业具有其书吾日夜求以明之时有弗得况治人乎古之人四十而仕良有以也且子所谓树功立业为人也吾安能病已从人贻母兄之羞也闭戸读书如故天厯元年春三月十五日母王氏卒与兄护丧还河东过平定之平滩雷雨骤至坐车上伏柩呼天长号兄及路人皆呼使下暴水且至曰吾下奈母丧何有顷水果大至遂漂没而死水退得柩三里之外得昺尸五里之外君子曰靳氏其不没乎兄生而弟死均谓孝也非兄之生无以承祭非弟之死无以明必死之义死生虽异皆孝也而昺难矣后十年翰林学士奎章阁大学士锡喇布闻而感焉告诸天子天子以为孝命翰林待制臣徯斯文其事于碑以为世劝也臣徯斯曰夫孝者百行之首万化之原也治天下者有加于孝乎自圣人之道不明先王之泽既泯有匿亲之丧以固位者矣有假亲之丧以避祸者矣有毫髪之私睚眦之怨以至于弑父与君者矣况肯不忍其君亲之难躬蹈水火而死乎孝哉靳氏之子天下有愧于靳氏者多矣抑非好学之所得乎母得年五十九与祖母贾氏竝追封西河郡夫人君年三十九葬于曲沃先茔娶李氏女一铭曰惟天苍苍防不覆矣惟地茫茫罔不载矣彼靳之子亦孔孝矣孝而不吊谁之咎矣谓天不仁天则有神谓地不知地则有祗以孝而死莫知何期生我者父父既夙丧育我者母母亦长往畏死偷生诚恐何心死从其母廿与俱沉水之方至雷震万鼓高原大陆忽为水府身在丧车所见惟母可没者身难没者义死见吾母吾亦无愧君则死矣有行卓然譬彼太行峻极于天惟天子仁方以孝理勅赠封碑以着天纪
　　复立解州运司碑　　　　　　　王利用
　　天地间山林水泽寳于万世者无尽藏也若夫致五味之齐调五内之气使人寿且康者鹾而已咸鹾之利幽齐之间居多然必假煎饫而后成惟河东解泽幅员百里澄澈万顷脉络连岳澓流通渎炎风一触花蕋泛波畏日载临玉粒结秀语其色则白云浮洛语其瑞则荣光塞河一岁之计日月至焉而已矣我大元经始之用仰于有司或租或庸或征或调收盐铁之算程酤之利而盐为诸赋之首解之盐泽又诸鹾之首也不曰地不爱寳变咸为鹾则曰民不告劳财不横费永无盆镬之劳终有酾漉之效逮乎积雪盈厫晴霜障野以佐国用以荐郊庙以惠工役以通商贾用力少而见功多比年以来逺给军储使人输粟以盐钞易之省飞挽之苦通懋迁之货边用充民食足可谓作咸之利寳万世而无尽藏也至元乙酉州尹王奉训致恳于余曰解州恃盐鹾之利世为名郡故曰丰寳军亦曰兴寳军曩者主盐之官与州有隙遂置司于路村以致闾井萧条居民鲜少于今五纪矣日居月诸盐法亦弛良由所置司村居野处公私通弊课失岁额词讼日滋朝省遣使考防积年不已行中书省病之思选廉干吏委以大计乃辟前经畧司经歴吴从仕以监焉涖任之初究弊源立新政首以复迁解州为便行省允其议州之正倅即以公廨为盐司礼接僚属若宾主然规模制度为之一新实至元癸未春二月也既而岁课羡余不啻倍蓰都转运同知王中顺具奏以闻乃课绩以从仕为最改授承事郎充解盐使自是州司盐司获处其便畦戸编戸奠厥攸居拟立丰碑以纪其事非阁下之文不能揄扬其始终也余应之曰州司非盐司则城市不集盐司非州司则岁课不増朝廷得人两司乃建事既告成世济其美勒之贞珉之后代孰曰不宜于是乎书
　　贞宪公张承业碑　　　　　　　张鼎新
　　公讳承业字继元大唐寺人也自唐僖宗光啓中主邰阳军事赐紫入为内供奉昭宗将幸太原以承业为河东监军幸华州就加左监门衞将军昭宗遇弑复为监军夹城之役武皇复遣公求援于岐时河中阻絶自离石渡河春冰方泮凌澌奔防舣舟不得渡祷于河神是夜梦神人谓曰子但渡流冰无患寤津吏报曰河冰合矣侵晨蹑济旋踵冰解使还武皇疾笃召承业嘱之曰吾儿孤弱羣庶纵横后事公善筹之言终而卒时天祐五年戊辰正月公奉遗顾立嗣王即位二月克宁谋侵位承业与王杀之天祐七年十二月梁将韩勍等兵逼镇州晋王救之遣周德威等以劲骑追梁见韩勍等贼势甚盛谓晋王曰吾骑兵利于平野今压贼垒门骑无所展足且众寡不敌请避之王不悦退卧帐中诸将不敢言德威往见承业曰大王据胜而轻敌不量力而务速何不退军高邑诱贼离城彼出则归彼归则出别以轻骑掠其馈饷不过逾月破之必矣承业入帐抚王曰此岂王安寝处耶德威老将知兵其言诚是也王蹶然而兴曰予方思之是日拔营退保高邑后梁兵果败非承业启其意则德威必死矣天祐十三年梁匡国节度使王檀密请发兵袭晋阳安金往见承业曰晋阳根本之地失之则大事去矣仆虽老忧国家请以库甲见授为公击之承业即与金同李嗣昭等击梁兵死伤什二三贺德伦部兵多逃入梁承业知变收德伦斩之天祐十四年十月晋王还晋阳王连岁出征军府政事一委承业劝课农桑畜积金谷收市兵马征租行法不寛贵戚由是军民肃清馈饷不乏王或时须钱蒱博及赐伶人承业靳之王乃库中置酒令子继岌舞承业以带马赠之王指钱曰宜与一积带马未为厚也承业不敢以为私礼王不悦语侵之承业怒曰仆老敕使耳惜此库钱所以佐成王覇业自取用之何与仆不过财尽兵散一无所成王怒顾李绍荣索劔承业起挽王衣泣曰仆受先王顾托之命誓为国家诛汴贼若惜库物死于王手仆下见先王无愧矣曹太夫人闻之遽令召王王惶恐叩首谢承业曰小儿忤公已笞之矣明日与王俱至承业第谢之未几承制受开府仪同三司左卫上将军燕国公承业固辞不受但称唐官终身天祐十八年魏州人得传国寳以为常玉将鬻之或识之曰传国寳也及诣行台献之将佐皆奉觞称贺承业闻之亟诣魏州谏曰吾王世世忠于唐室救其患难所以老奴三十余年为王摭拾财赋招补兵马誓灭逆贼复本朝宗社耳今河北甫定朱氏尚存而王遽即大位殊非从来征伐之意天下其谁不解体乎王何不先灭朱氏复列圣之深讐然后求唐后而立之南取吴西取蜀泛扫宇内合为一家当是之时虽高祖太宗复生谁敢居王上者让之愈久则得愈坚夫老奴之志无他但以受先王大恩欲为王立万年之基耳王曰此非予所愿奈羣下意何承业知不可止恸哭曰诸军血战本为唐今吾王自取之误老奴矣即归晋阳悒悒成疾不复起天祐十九年十一月卒年七十七曹太夫人诣其第为之行服如子侄之礼晋王恸亦不食者累日同光元年癸未王立为庄宗勅葬承业立碑文栢株石人马念承业之志行虽缙绅有逺不能及者渡河冰合应感也为晋养民畜财军兴不乏职也受克用顾托不敢违负忠也行法不寛贵戚不以官物为私礼公也晋王欲使分过终不受命守也居唐官终身义也自后唐同光元年迄今大元至元乙酉约四百有余岁矣缘在先碑铭已经焚毁恐后世湮没无闻再立石刋文革故鼎新以旌遗迹焉山西通志卷一百九十六
&lt;史部,地理类,都会郡县之属,山西通志&gt;
　　钦定四库全书
　　山西通志卷一百九十七
　　艺文【十六　碑碣七】
　　明
　　永城令王公墓表　　　　　　　孙绍祖
　　正徳六年十月流贼攻永城知县王鼎死之时鼎之拜永城也流贼方炽知必不免置妻子于别所于是饬兵储饷励士缮城协寮敕属以示必守县东白洋河颇深广有船往来者戒勿渡时贼魁赵风子邢老虎率众至河船家如戒弗渡越数日有持牒者押徒犯十许人皆桎梏瘠垢曰速掉船来是所执乡道贼寄永城监耳舟子度之既渡卽脱五木杀诸舶者拥二万人猝抵城下知县惊曰事急矣偕主簿曲啓训导王景贤号招城中人无老少皆令乘城约曰啓守西门景贤北门失门者斩我守东南门失则斩我东南当贼故知县身先之知县善射连射仆十余人日暮报曲啓遁贼破西门入矣知县趋下署满街皆贼知县持长防手刃数贼众缚之曰赠我金不然且杀女知县怒詈曰逆贼朝廷何负于女乃敢尔我恨不杀若辈食尔肉寝尔皮安得金与尔耶贼怒以鎗刺之至死骂不絶口贼曰眞山西人大掠而去知县死年四十三嵗矣柩归岢岚焉河南守臣上其事赠光禄寺丞廕子为国子生呜呼使曲啓不遯西门不失城不破令不死未可知也其年五台王源死蜀泽州叚豸死枣强潞安王佐死西平浑源张汝舟死大成予叔孙玺死略阳国家养士百余年兹固其效与胡独吾晋人多耶世爵禄受上赏比比皆是胡捐躯死义皆书生耶意者晋人风土醇厚资赋刚强于理固然欤当其视事而置妻子已坚必死之志及破城不屈视死如归子长所谓知死非难处死难者以今观于公又何难焉
　　都察院左都御史赠太子太保眞予曹公墓表
　　吕维祺
　　御史大夫眞予曹先生考终安邑里第上震悼命所司赠官赐廕遣使治祭且议諡矣吉阳缉敬李公状其行蒲坂象云韩公志其圹其子计部君曰良复属表墓于吕子吕子曰表墓非古也虽然文章流别论曰古有宗庙之碑后世立碑于墓显之衢路载铭辞也而曹昆郄公墓诗则云青松罗前隧翠碑表高坟若夫郭有道无愧之铭陈实文范之諡羊叔岘山之泪陶侃武昌之像先民既殁徳音孔存夫亦犹行古之道也矧余与先生为道义交可无一言镌诸丽牲之石先生讳于汴字自梁号眞予曹以国氏文之昭也七世祖君祥始籍安邑数传生公父云津公希舜有程大中之风配乔继张公张太夫人出也生而神采焕发目光炯炯举止端重毅然以圣贤为期既入运庠益潜心于理学举万厯辛卯乡试第一人壬辰成进士出邹泗山先生门筮仕淮隂司李风清絶政简民和刑几措所修防録善置墪饬武皆有成绩剏志道书院聚绅士论学着共发编寻以卓异召为给事中歴吏科都给事中筦内外计澄叙虚平门无筐牍既而乞侍养疏九上移居城外神庙始从铨请晋太常少卿予告在言路诸所陈説无不闗国计民生纲常名教及丁太夫人艰诚信致哀自此十载林居澹然世故惟率诸弟子宣扬六谕商证圣宗乡闾感化而四方来学者如云光庙起官防辞未允熹庙初有广寕之陷乃急装赴阙客问倘此行遂授辽钺如何先生曰济则韩范不济则张许寻转大理少卿歴佥副院癸亥佐内计珰局方炽先生力保正人率多嘉頼会推少宰陪冯少墟先生特防防用先生疏辞四上卒决去甲子起总留台不赴乙丑珰局愈炽竟以党削夺屏迹养晦誉望弥隆会今上登极起公左都御史再辞趋朝遂疏陈尧舜之学荐名儒条吏饬廵防禁钻营澄察典中外肃然宸眷弥殷亡何宼薄都城先生议安内地收人心严保甲给粥蓆严加警备获保无虞宼遁乞休疏数上奉温防得驰驿归先生自筮仕迄今四十余年位跻大僚而家犹壁立布袍蔬食无异寒素至与人为善之念晚而愈笃学会复兴诸生録其敎言为共发续编属宼警则扶病登陴形神交顿犹与门人论学不辍及病革谓计部曰君恩浩荡愧未报称奈何甲戌端月十九日子时正襟危坐逝矣是夕东北方有大星殒光之异居民罢市吊客越疆台使请防督学牒祀郡邑门人追称之曰明学先生先生享年歴官元配子姓著述恩防具详李公行状韩公志铭及家乘吕子曰余始筮仕即知海内有眞予先生迨余典铨先生为佥院始定为忘年交道义相订臭味莫逆葢二十年知己也先生以斯道为己任其物身立朝清节忠猷纯徳邃学巍然为一世灵光海内无识不识咸钦慕焉先生与邹忠介冯恭定二先生友善余尝与忠介往复论学亦亲炙恭定友最善然未若与先生习且乆也余闻先生之言曰以未发之中为根本以万物一体为规模以改过迁善为工课又曰学问要透顶源头一澄万流自清又曰孔子有耳目口鼻众人亦有耳目口鼻何增何减要将眞处求又曰搜穷隠谈天论圣其思如毛其口如河若非实有诸身一毫不济于事又曰忠君孝亲安民阜物辟如饥食渇饮寒裘暑葛随时行之而已饮食不求人知而忠孝求人知惑也又曰害治不但小人不但不学者学术不正每为世病乱之生亦多坐此终日谈孔孟而合孔孟之脉者鲜矣功利辞章无俟论也呜呼若先生者绍明正学缵承道统其有功于圣门可谓俊伟也已余尝谓斯道如日中天万古不晦当今之时学者愈不可不自任故表之曰此明大儒名臣眞予曹先生之墓也
　　太子太保戸部尚书褚鈇墓表　　顾天埈
　　万厯庚子之九月太子少保户部尚书榆次褚公卒于家讣闻天子震悼举朝缙绅相向防伤田野之民近者罢市往吊逺者为位而尸祝一时名公钜卿志而纪之者恐后太史亦且取而传之竹帛矣门人顾天埈自丙子岁先生首録之乡校又进之畿试受知最蚤顾惟谫陋焉能叙述章阐以扬先生之懿徳休烈乃题其墓曰有明宫保大司徒褚公之藏而为之表以识其略曰公讳鈇字民威其先自河南徙太原之榆次祖鑛父大全俱以公贵封如其官公生而頴异凝重异常儿九歳防母秦夫人哀毁有至性稍长就外傅向学孜孜不倦弱冠补邑弟子员每试輙褎首辛酉举于乡乙丑举进士授河间令河间当南北孔道且近畿地多巨姓大猾最难治公调停剖决详而有体不俟薅栉法行蠧去居三年声出三辅诸良吏上拜监察御史初入台値日食正旦陈六事以请寛滇中金税皆称防辛未出按陕西茶马藩府有欲割牧地为汤沭邑者事下督抚议行矣公屡疏还其旧时虏方受欵于我而时时掠畨为利公曰畨河西之屏蔽也畨急则折而入于虏虏内狃中国外兼畨倍地而无后患他日必大为洮陇忧乞禁之便后二十年虏合于甘固河湟震动至遣重臣经略皆如公言万厯癸酉按河南风纪震肃中州比郡皆藩封周赵尤蕃衍颇有纵为民害者公奏惩其尤豪右帖然是秋监临乡试号称得人课计上之天官品隲精覈不任职者争解印绶去进督南畿学校所防士多一时之尤而一切请托不行至今南中宦于内外者往往皆公之门人丁丑擢大理寺丞晋少卿庚辰拜右佥都御史抚河南甫至疏免逋税九万有竒持法一如按部时而惠政有加三歳中土大治癸未召入内台佐院事无何晋大理寺卿谳狱详愼多所平反事在求生録中晋工部侍郎値慈寜工兴公庀材量费事无大小皆出手画以劳瘁致病甲申三乞休得请公归而著书授学坦施邱壑中乙丑居继母贾夫人忧哀毁无异孺慕壬辰寜夏乱诏选大臣有文武材可经略者举朝共推毂公荐数十上会事寜仍起前官时倭方入属国海上警报急公檄治舟橹器具无不严办裁工匠冗长及戚畹乞请计以佐军兴豫请造东宫仪仗为建储地并乞宥诸言官废斥者章皆留中无何改刑部李中丞材奏事得罪上欲抵以极刑公执奏再三李缚得释頼公初比力也遂进右都御史兼戸部侍郎总邦计时四方荐饥东师饷日增县官诎甚公乞减买办钱二十万内外监局塲市豪夺伪财者厘革殆尽年余所节当东征歳饷之半已进戸部尚书领漕务兼抚江以北淮水比年泛溢西虞陵寝东虞漕公至定导淮之防开周家桥塞黄堌口缮完归仁故堤陵与漕两便焉上玺书褒美加太子少保锡之金币频年漕大通乃以间修濵海城堑训卒蓄谷为御倭计东南民頼以安丙申丁酉两宫三殿继燬公深以根本为忧再上疏陈时政急务语极剀切不报公曰言而不得非大臣之宜且老矣无能为也谓止足何具乞休疏十上上留之愈恳公请不已始予告给驿以归公归曰吾以老得休娱老之外非吾所知一诗一酒终日陶然间课子孙但勉以饬躬修业而絶无凌厉责望意其与人终始未尝有薄厚疏亲之变也里中贱穉皆得共言笑如平生欢不知其为乡大老者自奉素朴而好施与俸赐之余削衣贬食以给宗党之不足己亥大饥出谷佐赈全活数百人山西抚臣中丞魏公刚正少所与可独推重公奏闻勅奬之公素彊徤高歩玉立垂老筋节不衰对客终日无惰容庚子遘疾遂不起享年六十有八公天性厚重沉毅有远谋大率事亲孝与士信立朝以正居乡以和江陵相当国人争以操切自效公每事务存寛大救正为多抚淮时巨珰以睚眦棰生儒勲臣有恃势骚驿传者公皆论劾正法其不阿权贵如此自初仕至八座家无剩蓄里无腴产有悬鱼尘甑之风庭除清晏阃政肃如无衣帛之妾无璎瓖之饬所着有从政録劝惩类纂芸牕纪愚教家纂要八行图奏诸书不为浮靡瑰异而一凖于尔雅质实可行葢正直忠厚宏逹有文国之蓍蔡民之模楷也説者谓清白类赵清献忧时类范文正忠类司马温公其于我朝则夏忠靖之笃刘忠宣之毅实兼之可谓知言矣埈既表公墓具述其大节梗概如左其家世阀阅详载志状兹不备书云
　　瑞庭王先生暨配盛孺人墓表　　黄道周
　　自东汉而降学不纯师士博依讲肄如市迨明兴以经文射的稍稍尊其本业然自乡塾负墙而外率踔去不称先生其称先生者广文委貌耳里居皤首无复桥大人岂道博不专抑士多通数徙难服耶以予所闻前辈有敬斋康斋诸先生皆拥臯比立里门称大师负经逐畔恒百数十人然未尝一日坐堂皇御百姓如桂阳晋城时虽载元纁列廊序于周程自视瞠如也予在都门见王太史邵称其先君瑞庭先生世读书渊源濓洛自为诸生时輙奋然以斯文为任间掇匏叶习爼豆翦蒿莱射首多士从者席如堵墙犹自以为端居束修不覩剸割之用疑拂钟之无断也时时为诸弟子赈贫乏理婚娶垂杖推车意色穆如又自以郡城隣塞筑土可凿也议甃以石当道难之公为计丈尺召工徒指画成就不爽圭黍城成敌至荡荡輙叹息去世以是知公才也方是时年已四十余始以选贡至成均籍甚都下既归益聚生徒诵不辍或问公平津侯与辕固生孰贤公曰平津侯如商贾善居积老折一售耳辕固生良农藨蓘有秋吾亦农耳或劝公仕公曰会参仕莒岂必贤于闵子及二人殁乆之乃谒选呜呼士君子读书过数卷慕宦如梅奔走一官动以亲养借口或守阙不归臯鱼所为兴叹也谁复湛定如先生者既谒选得蜀仁怀令仁怀故播州杨酋新薙甫年余夷汉杂居服贰靡常众咸患之公曰患无行蛮貊者耳吾以试吕梁之水公至乃辟荆棘创学宫择民间子可教者授经书提命之为因俗更化去太甚分田均产嚚讼乃息又値有采木之役公授工直命山左自募徐致之如涌于川亡何盛孺人卒孺人生惠而庄事姑甚孝自微时姑恒以夫人呼之初至仁怀僮姁见荒徼邸署新立相顾饮涕孺人正色曰朝廷不薄远夷汝辈顾薄县令耶公既失孺人乃益思归移牒乞休者至再当事方睠倚新疆遗黎恋其乐恺相抱持至五载且迁矣卒以无奥援畀王官去比歳余百姓有从万里致去思碑者世以是诵公之良也公归益理旧业授经课士如前时又値文庙圯董师儒鼎新之士以是益竞励连茹徴泰矣里居十三载絶径郡庭时携一编坐啸行吟或进诸弟子道古为乐顔其斋曰于徐轩此其意于紫芝于蒍奚让乎先生讳所用字乃玉山西保徳州人其先有学博竒别驾鼐皆以清惠着六世至公以子邵贵益大称兴门云公仕不过郎令寿未跻耆而所著作甚富卒之后三日复晬诸弟子皆为服就位如礼此自齐鲁罕觏者故太史氏周曰经学之替也微濓洛则昌黎师説亦为妄作矣王先生起于边郡倡儒服行修言从以区区仁怀比于桂阳晋城之化及于史邵砥厉侃然有先正之风非其世徳源澜而然乎视马扶风戴九江缀经书行售自汰者何贻厥之尠也闻其先兆有瓞之祥视于陶鹤予素欲歴边郡备覩要塞今老矣不复能过而题其墓因为表之使后之史者不以循吏驾于儒学之上
　　勅建娲皇庙碑　　　　　　　　宋　拯
　　礼法施于民则祀以死勤事则祀以劳定国则祀能御大菑则祀能捍大患则祀葢所以侈崇徳报功之典也之五者且载诸祀典矧娲皇氏立功于三五之前敷徳于羲农之际炼石以补天断鳌以立极嫁娶人伦所以叙笙篁琴瑟所由制与天地同其覆载与日月同其照临与山河同其流峙视法施于民以死勤事以劳定国与夫御大菑捍大患者相去霄壤邪用是载在祀典尸祝之蒸尝之比年三例祀三年遣大行人捧祝帛诣陵致祭祀之严且谨视岳镇海渎为有加陵寝在简城东八里之侯村创建于宋开寳癸酉迄元大徳癸卯坤道失寜栋宇倾覆至元改元羽士张志一重修国初洪武庚申循故典遣大臣祭以太牢歳春秋二仲暨季春共三祀着为常典有司领之前庙五楹后宫三楹防库门垣靡不毕备正统壬戌三月初十当圣帝初度之辰祀者勿戒于严燬于囘禄正庙灾后宫存邑令吾桥何公子聪以甲科进士作尹于斯政善人和合其僚属将鼎新之请于朝报可乃捐赀为倡庠之师生邑之裕于赀者从而和之建正庙五楹复添两廊防库斋房三门钟皷等楼共百余楹金碧灿烂焕然一新肖其容仪凡所以掲防妥灵者悉倍于旧经营于癸亥歳四月十八日癸卯落成于甲子歳閠七月十八日乙未工既讫胶之俊髦邑之耆老谓不镌诸石无以见何公作倡邑人助施之美意授简于予嗟夫非閟宫有侐无以掲防妥灵庙燬于囘禄倡建于何公助施于邑人是宜勒之贞珉以垂于悠乆也乃刋助施者姓名于碑后复系以词俾歌以祀词曰霍岳兮苍苍汾水兮泱泱閟宫兮言言水之澨兮山之阳皇尸兮妥此血食兮万祀胡祀者兮弗戒囘禄扬威兮一燬贤令兮倡之邑人兮和之万楹林立兮万瓦参差皇灵兮来下霍岳嵳峩兮翠浪舞汾水萦纡兮白虹去复顾春兰兮秋菊侈报祀兮终古正统九年歳次甲子仲秋二十四日勅建
　　侍郎邢公志铭　　　　　　　　岳　正
　　逊之讳让族居平阳浮山分襄陵故闗镇西平原者塜多至不能数曾祖伯川祖敬初考茂政娶郭氏生三子逊之其季官至礼部左侍郎罢归成化七年八月十八日卒兄训遣信讣正正辍泣问状知逊之初甚适其卒朔旦偶拈易自占得临卦愀然曰讵应胡宗欤胡宗盖谈命者去年谒吏部尹侍郎同仁同仁慢戏宗曰诳者何之又曾谁诳乎宗因举逊之对曰明年八月此公果凶当信宗非诳者后逊之亦闻此言怪易卦辞八月有凶符宗故不乐云数日果病幸间朝使董主事龄者过谈移时去觉腹痛不止翼日将落就絶或隂翳雷雨绕舍霁而复作者四日远近伤感悲及行路发书逊之遗言要铭于余余尚忍铭吾逊之邪逊之幼能自防年十八领乡荐不利春试入太学尝居古廉李先生讲下与山东刘叔温并价年二十二登戊辰进士第选翰林庶吉士一年除检讨适先帝狩北北使请归驾朝议疑不答上疏言奉迎事宜谓当顾义理不当论事势今若不逆诈而往迎彼或食言则诎不在我将谓处分已定北使去度闗无及臣愚以为内廐饶马追烦一骑而已由此杨善等始有瓦剌之使先帝既复辟献密忠者争自陈得赏正时承乏内阁石亨语余欲以此疏上闻逊之时守制觅草不得不果逊之起复与人言未尝一及之北监从来不会馔所有师生饩料半折钞钞出京税课额无定不得时给给者往往以故去官钞遗下号乆不支数率见侵盗自古廉柄学政始用资官诸费师生吉凶病厄贫不能存者多頼以济古廉亦用是奓名成化二年逊之自修撰超主国子一意起废不顾虑法有言者輙曰如媿古廉何初钞用轻且陈败人不难弃近税听半钞钱钱用差重逊之又离监任众乃造意要不次受给得此钱火炽鼎沸链就诏狱逊之竟以前祭酒扺罪坐除名为民将归过余言别曰兄颇闻日者言弟今年欲死乎弟不死诸公概得钱当黜弟为引伏全之古所谓有隂功者不死谓此等尔距今前两月人喧传逊之已死余出其近所寄诗与辨且逊之死不死何与人人噪之乃尔岂世所谓有命者眞邪逊之资度寛敏外朴而内明决于萟作为文字章句简重受咀嚼防画清劲近李北海寻常自处卑下众皆好之及得政则定力不为揺撼者少动在国子求用古法教新士告不便持不昜辙人始毁之竟胎祸焉在官凡三出使奉诏主考南京乡试得文献通考等集因购书数百部聚襄陵学宫期惠来士持节封肃王王富馈遗不訾并不受时不雨代祀北岳輙得雨娶梁氏甚贤明尝与逊之母郭氏累受封为恭人三子震霖邑庠生需防女二未笄寿四十有五而已兄训有隠操谋以今年十月二日之西平先墓铭曰理行气从在人惟逢福际其会祸或値悖不我负理气妄其使其会与悖人孰能外我铭逊之可以无媿
　　南京兵部尚书赠太子少保原襄敏公墓碑
　　商　辂
　　成化丁酉六月南京兵部尚书阳城原公杰卒于官寿六十有一先是台臣言荆襄山中流逋四集比劳王师虽已戡定续来者尚五十余万毕竟立有司以教养之军衞以统治之斯日之患庶乎可弭上览奏曰斯事惟原杰可办降敕趋往且假以便宜之权公感上知遇星驰南首既扺荆襄流民窜匿于岩谷者无算公欲尽得其地理之险易民数之多寡乃遐陬僻壤羊膓鸟道人所未经者无不手挽绳络而下上之于是环数千里之山势总数十万之民情悉在胸中私计以为某可郡某可衞某可守某可治兵某可治民旧业可厚而不可析新集可析而不可薄凡可以长治乆安一一条陈事件并图以闻上大悦陞右都御史而时大奸在侧欲仍其旧以酿大患图立战功介走京师多方排阻公自信不疑独断不惑终底成绩会南京大司马缺吏部疏请上曰原杰可须流民大定之后始许往任公荆襄山中闻命望阙拜稽谢讫即上奏曰臣北人不宜南土加以瘴疠所侵又不善摄养幸仗天威事得就绪兹者疮发于股势且日甚愿乞入朝见陛下复命臣之愿毕矣未报而讣音继至上深悼惜之命礼部致祭工部营坟域赠太子少保子宗敏卜戊戌年八月十三日之南原奉右副都御史张廷玺状来请曰宗敏不幸祸延先人荷朝廷宠终之礼衔结难报敢请言以表白先人于墓上公字子英质干魁伟器宇殷厚勤于为学下笔文彩郁然正统乙丑进士授南京浙江道御史以外艰转江西道出按江西江西人徤讼公以理折之无不帖服时江西钜卿如陈少傅徳遵王冢宰行俭萧都宪维祯闻公能名合词荐为江西按察使至则肃清宿振举頺纲墨吏闻风股栗郡守某怙势贪黩莫敢谁何首发其奸抵于法民用大悦未再考陞山东左布政使益以寛为政每行县不纵不残吏畏民怀得抚字体是藩连歳歉流移逋税者多缺人廵抚诏陞公右副都御史敕廵抚六府之地举廉黜贪悉惬舆论无何载陞戸部左侍郎命廵视北直隶诸处民瘼又命往河南考察官吏方面官有不职者先黜五六辈以次及郡邑咸当人心会闻母防去朝臣有言江西贼盗窃发攻刼村邑不下千百贻祸未涯诏即其家起之俾往督捕事竣改左副都御史未乆有荆襄之行如前所云呜呼朝廷有重事则以任公大夫有难事则以属公而今已矣上之用公与士大夫之所期望者未获竟其所施是果天耶人耶命耶岂不深可痛惜耶肆撮其居官为政之凡俾镵诸石中宪大夫都察院左佥都御史杨贞肃公墓碑
　　黎　淳
　　治改元冬中宪大夫都察院左佥都御史杨公卒于官公子埙时翰林待诏疏闻诏遣官谕祭朝之缙绅无不叹息惟淳与公聨榜宜叙其事而铭之状谓公讳继宗字承芳号直斋析城世家祖胜由太学生知浙江萧山县事考时干公为童时性资鲠直言动不凡年十四随侍于浙正统壬戌补邑庠弟子员景泰庚午中乡举亚魁第天顺丁丑进士观刑部政己卯授本部贵州司主事狱中囚桎梏死于臭腐公每提督查騐令三日一栉沐苏活人命无算太监曹吉祥侄曹钦任后府都督造逆锦衣衞都指挥门逹紊政公承委勘问皆奏称防决诸疑狱平反居多壬午三载考绩公进阶承徳郎妻李氏封安人父母受封亦如之即日上疏乞归省诏许之成化乙酉归京师王忠肃公荐知嘉兴郡公至止带家仆一人如旅寓然六事备举尤加意学校嘉兴两浙征需浩繁公禁侵渔革蠧广布徳惠故民生日裕织造太监秦品路经本府需土物银两公分毫不与家人秦寜怙势锁打水西驿驿丞张俊公拘执在监摉出赃物具奏问罪发遣嘉兴有夏秋二税夏税视秋仅百之一里胥催科夤縁为升麦毫丝或至儋石公立法并于秋税羡余充补百姓至今徳之嘉兴俗尚农贾公广建社学严立师范免其差役由是民知读书人才辈出织染局工匠料价时官吏侵尅织价不敷公令其自行秤兑奏添月给米三斗故工匠不迯歳办无欠豪民张绅父子结集羣党窝盗取利为民大害父子俱蹈死刑厚赂上官欲为解脱公不从执法除之民歌曰虎死害除其乐何如乌府贪赃黄堂不渝本府海盐县海水为害该县歳办银三千两修理塘岸歳以为常公往治止用银二千两买石修砌垒鐡汁贯串至今塘岸如故戊子适御史杨公琅按治具公善政奏闻旌异公进阶中宪大夫安人李氏加封恭人父母加封亦如是甲午地产嘉禾有一茎三五穗至六七穗者识者以为善政所感在任不携家属惟制服刑书而已是歳满九载将行悉以廨舍中器皿付之有司一毫不以自随即日就道民之老防攀号如去考妣遮道留之弗得脱一衣于治立去思碑于三贤堂中建去思亭民歌之曰九年徳化重甘棠七邑民风乐太康当日留兮留不住三贤堂作四贤堂戊戌丁外艰服阕陞浙江按察司按察使下车之初宪度修明访得镇守及布按二司各用舞文书办出榜禁革惟太监张庆仍用积年陈金公逮捕问以充军镇守供给日费万钱及藩臬诸司所用咸办于下公一切革去威惠大行民爱之如父母官吏畏之如神明又以内艰去任辛丑居制方终召起陞都察院右佥都御史廵抚顺天等府地方独持风裁豪右敛手不敢妄为贪汚望风争解印绶遵化县有东宫皇庄一所太监郭庸管理侵夺民田具奏太监取囘田土归于有司勲戚宦官侵占者公夺而还之权贵敛迹修理边墙自山海关起至居庸闗止东西三千里闗口一百余处高坚严整至今完固戸部奏陈各处仓廪空虚敕廵抚官员议处公议于府州县各积粟数十万石己巳上疏进退内外官员左迁云南按察司副使人多不平公即日就道畧不介意云南系产金宝之所三司官员造作翫戏首餙等物歳无虚日公具呈抚按多所劾退丁未赍表到京三乞致仕不允治元年复陞湖广按察使方下车陞都察院右佥都御史廵抚云南等处地方访得土官廕袭镇守等官勒要银两方与呈勘因循年乆为患公具奏都察院出榜禁革陞左佥都御史卒于官嗟夫公之为人好善恶恶出于天性与人不茍合人多惮其方严经事三朝歴官数任其忠孝大节议论风采着于朝堂闻于天下传诸后世载之史册葢彰彰矣虽庸人孺子皆知其名况士君子乎
　　重修北岳庙碑铭　　　　　　　耿　裕
　　恒山北岳也距大同浑源州南二十里其巅有庙剏造不知其始按郡志云有虞帝舜仲冬朔廵守至大茂山阻雪遥行望秩礼忽庙旁飞一石坠帝前又五载廵守其石飞于眞定之曲阳故石旁亦有庙距北岳百余里自汉晋魏隋俱无碑志唐宋元加有封号我太祖高皇帝悉革之一从北岳本名其超絶之典克享只灵然或称殷礼或告祥灾或起废为新凡齐礼于他岳者惟事曲阳而浑源不预其为国为民极诚敬以答神庥者固不以地之高卑远近有间也庙自唐开元以来屡更废兴至治乙酉积歳弥乆风雨侵激圯坏殊甚知府阎公钲因集僚属而告曰庙废不修政缺于幽人作神羞可乎羣谋皆协遂请于廵抚都宪侯公公以为北岳名山祀典攸系慨然给以本庙香钱檄知州董钖统督其事吏目赵克明分理之材取于山力佣于民甃台以砖覆瓦以瑠璃伐石以为阑槛环列山景十有八及祠宇道院有扁有楹者咸理维新增构三亭曰茶曰碧云曰九华以留游息者起工于是嵗春落成于癸丑秋钖以事神大役不可泯具状绘图请予以纪其成夫恒岳当冀方北隅于气属隂于行属水于序属冬虽万物伏藏之所而生意将萌其道常乆者山之名其石骨土腴萦纡崇竦上摩云空下盘地轴令人足栗而神骇者山之势云月交辉动植攒美晦明变态绚然而娱目者山之文松涛涧潄虎啸龙吟宏声细杂然而悦耳者山之音使骚人墨客朝眺咏而夕忘归极其修遐阻絶怀抱不去者皆山之胜概也若夫山之所有田可稼泉可圃草木鸟兽昆虫宝藏可以为居食器用灵之所应善有祥恶有殃水旱疾疫者隂有庇气之所通钟而为贤可以辅国家蒸而为雨可以泽天下山之庥大矣天地无穷已人之防其庥者亦无穷已噫文人览胜犹乆而不忘况无穷之庥者乎此庙之剏于古而修于今者非渎也宜也爰假碑刻微独纪事且以告后之莅斯土者毋安废坠毋薄神庥则庶乎得事幽之理亦所以昭灵贶于无穷矣铭曰下盘兮后土上丽兮苍苍通灵兮上帝作鎭兮朔方西有庙兮岳东列宇兮曲阳神之去兮曲之浒驾长风兮布灵雨皇有使兮葺神宇荐牲璧兮歌复舞为吾民兮祝遐嘏神之来兮岳之巅云愔愔兮风恬恬走村翁兮庙左祈时运兮丰年萃孚颙兮精灵彻爰奏假兮靡有词説祚皇舆兮清彝福元元兮不颇以竭砆有铭兮字不灭告司牧兮秉幽节废则起兮食则血将焉求兮永元烈
　　梁尚书神道碑铭　　　　　　　李东阳
　　初南京戸部尚书梁公引年请老时大病新差所具疏词恳甚上恻然感之乃赐诏许致仕给驿归其乡仍命有司月给廪米二石歳给舆皂四名恩礼特厚归二年讣闻复遣官谕祭营事葢异数也公讳璟字庭羡世为太原崞人祖讳兴从戎朔州后仍居崞考讳资有义行乡人称为直轩先生赠资政大夫南京戸部尚书妣史氏赠夫人公性至孝少时直轩血出其面公以舌舐之而止正统己巳北虏肆乱直轩从征官兵溃公闻变披髪号且走求父所値归乃已尝为马邑县学生革乃入崞景泰庚午举山西乡贡天顺甲申登进士第授兵科给事中成化初累迁都给事中论事持大体壬辰与诸司官劾大臣不职者因荐致仕尚书王竤都御史高明可用言大激切获谴几殆不为变癸巳擢陜西布政司左叅政遍歴所部询民疾苦察郡县才不才得牧民体分守洮岷适西畨纵掠居民惊徙公提兵斩之男妇复业者千数以内艰去辛丑服阕复任廵抚都御史而下交荐于朝乙巳进右布政使丁未迁左布政使敷惠勤事视昔尤溥在陜西前后十五年民熟其名益宜之擢都察院右副都御史廵抚湖广兼赞理军务公整肃风纪赈饥民理寃狱简民壮增武备永州宼作督官兵平之鎭守中官殴杀王亲下公勘覈力拒请属不为挠以外艰去壬子改四川有武官骜不听令痛绳之以法始皆帖服有剧盗亦督兵剿之甲寅擢南京吏部右侍郎会独理部事事毕举戊午进戸部尚书出纳明允方大展厥蕴时已婴疾庚申遂得请去及归足不至公府徜徉山川间日围棋赋诗为乐笃伦睦亲事兄琮尤谨每宴会拜跪如少时所赐廪饩月必分给间以散诸族党歳歉则出粟以周贫乏死者具棺衾之建石桥书院以教子侄及乡之俊秀给以薪米笔劄而时课之及束纩且属命子曰无废义学葢其生平所乐为者故至是尤勤勤云耳以治壬戌七月十五日卒距其生宣徳庚戌正月十六日寿七十三配雷氏贤而克相累封夫人先公四年卒于唐昌之原癸亥甲子月初七日起圹公礼也子一曰枋以防为国子生女一适驿丞张廷举孙男七凤仪凤化皆县学生凤伦佐杰佑俊皆防孙女六长适县学生高尚志次适李森次适学生李本立余未行曾孙一公敦雅纯正耐清苦遵矩度不事矫餙随所授任必称事事举阅歴既乆资望兼积人无訾议而又先几勇退以寿考终延及子侄方隆未艾揆诸理数可谓不失其正矣古之语大臣者必先出处其间幸不幸弗论所处合时与义乃可完其名而不辱其身茍终之不令虽有竒节危行卒归于无所用之地故非仕之难而保终为难公亦可以无憾哉公予同年进士雅相知厚闻公讣远不能哭其年枋来请铭神道之石比凤化复来速铭乃按四川布政司叅议李君瓒状为铭以畀之刻焉铭曰公起谏垣出领方牧入为都宪两鎭南服功劳外内徧歴川陆政勤教条法愼刑狱亦有兵威匪我穷黩有言有功并受褒録既登留曹遂典钱谷雍容庙堂以率羣属官无列资器不覆餗功成志倦勇脱羁束若驾康庄永谢颠蹴若飘巨津既往而复彼疾行者匪溺斯蹙相彼川流往过来续亦惟天道盈祸亏福其所未竟后人是淑家有遗书乡有遗塾有封在原公所自卜其幽有铭永世斯告
　　佥宪王公神道碑铭　　　　　　乔　宇
　　歴观自古国家皆有硕大闳伟之才翊赞化理而其生也必于至治极盛之际葢天地醇粹之气于时而会其钟于人则贤才出焉譬犹时雨降而景云兴谷风至而嘉卉作此理之常气化自然者也我国家重熙累洽至宪宗孝宗之世其治极矣当是时海内钜公伟人相继而出若吾友都察院右佥都御史和顺王公其一人焉公讳云凤字应韶曾祖珍祖义俱赠光禄寺卿考佐累官南京户部尚书曾祖妣周氏祖妣张氏妣马氏俱封淑人公幼有异质六歳时尚书公与坐客论易及马为行地之物公在傍问曰何者为行天之物客曰汝试以意言之公曰得非龙乎一坐大惊成化癸卯举于乡甲辰登进士第丁未授礼部主客主事公自知学即古人为师痛排流俗卑近之説力求圣贤远大之方尝读史记项羽传至沉船破釡持三日粮示士卒必死无还心因叹曰学者设心要当如是尔不然其能成者鲜矣自是持志益坚而进学益鋭愼察于言动谨肆之间详审于取舍义利之辨琉球贡献使臣以金为餽公谢却之治庚戌赛玛尔堪贡狮子将至公言于尚书耿公侍郎倪公周公上疏乞差官宣谕遣囘朝廷从之歴祠祭员外郎郎中丁巳春以各省灾异诏令百官言事时太监李广恃宠专恣权倾中外羣臣莫敢有言公于是独具疏劾之曰近者灾异叠见亢旱为虐皇上特降勅防博询刍荛之言臣窃有所见不敢缄黙臣闻太监李广者窃威权通贿赂引进党类嗜进无耻之辈悉走其门大坏士风浊乱纲纪结托外戚相倚为奸今内外臣民疾之入骨髓独畏其赫然之势不敢诵言以告陛下众心所同天心必鉴灾异之来实由于此故臣以今日弭灾之急务莫有过于论李广之罪者乞斩广以泄神人之愤防入留中不报由是公之直声震一时广衔之甚欲中伤以事罗织乆之无所得是歳十二月朔驾出省牲囘公实以礼官从至郊坛外乘马广先已令人伺之遽取公牙牌以去是日下公诏狱寻降知陜州戊午冬广败在朝之士争言公前劾广被诬状且荐其贤陞陜西提学佥事公之教人先徳行而后文艺其语学者曰圣贤之道虽多端然其切要不过复其本然之性得于天者耳必先立志以坚夫趋向之正主敬以养其清明之气读书以防乎事物之理愼行以致其践履之实明义利之辨谨隠微之际勿慕高远而忽于日用之常勿渉诡异而出乎人情之外士之闻者皆翕然感动其他条约禁导之方举措变化之术尤多注意辛酉转副使整饬洮岷等处边备边郡军戍畨夷错居互处故狃骄纵法弛令格公至则皆惴惴畏恐无敢干犯者甲子以都御史庵杨公先生荐仍改提学正徳丁卯迁山东按察使正身率物奸无所容前时诸色人往来司中者一切杜絶禁吏胥辈非公事不得出入询府县官能否有怠事病人者轻则戒谕重则逮讯风采凛然甫半歳丁马淑人忧以去己巳冬服阕起为国子祭酒时教法隳废士习恬惰公痛惩之士初或不堪既而自励率公之教庚午改南京右通政不赴移告以归壬申八月陞右佥都御史廵抚宣府地方以病辞不允廼起就职边人素苦鎭守将佐侵暴闻公来皆讙然曰我辈今幸有主矣宦官揽纳军需遣左右取偿民间各惧而遁去去稍缓者众愤而殴之几毙骂曰汝辈复敢借官势乎公至鎭号令严明罢将官占役军卒革权贵私借战马谷价贵因请增折价银以足军食凡军官赎罪悉令入粟不数旬积米逾万石士大夫闻之皆服公威望才畧果可大用也公虽在外然恒有澄清当世之志感时多政乃具疏论之其略曰今生民益穷盗贼迭起京师仓库空虚各边军食尽缺传曰穷则变变则通通则乆当此穷极之际正宜变通以图乆远之计因条省民财复乆任二事伏乞采纳二事既行则若光禄供应之滥进库银两之滥寺观斋醮之滥近年内使之滥王府增费之滥添差内官之滥传奉陞官之滥锦衣陞官之滥内府匠役之滥奏讨地土之滥权要嘱托之滥马快船只之滥文职官员之滥工部民匠之滥京军食粮之滥各边军伍之滥驿逓应付之滥衞所科派之滥有司科罚之滥均徭银两之滥等项臣尚能一一言之不然则千言万语皆为虚文后来之事将不止如今日而已臣请徒歩归山以俟饿死沟壑耳一省民财臣尝闻尧告舜曰四海困穷天禄永终歴考前代无非因上下好利财尽民穷海内愁怨盗贼蠭起而驯至不可捄乃知圣人之言万世不易之定论也以臣所见二三十年以来内外清介之士可数者不过数人大抵太监之贪过于公卿公卿之贪过于布按布按之贪过于府州县上下成风日甚一日私门之财日倍于往年而公家之用日竭于往年仕宦之富日甚于往年而百姓之穷日甚于往年财安得不匮民安得不穷宋臣有言用财有节天下虽贫其富易致也用财无节天下虽富其贫易致也伏望陛下以天下之富为富不必积之府库然后为吾之财躬行俭约为天下先凡供用施予一切禁罢明诏天下今后内外大小官员若有交通贿赂图谋陞用者寘之重法一复乆任旧制天下官员皆九年为满方得迁转其布政知府知州知县亦有九年考称不陞而仍复职管事有至十四五年甚至布政知府有二十余年者皆安其位惟俛首尽职而已是以民隐悉知利难作自正统景防间添设廵抚而布政之陞始速然犹有四五年者自成化初年以进士补县行取风宪而贤良之令无四五年在县者甚则布政不数月或未到任即迁廵抚知府二三年即陞副使知县三四年陞府通判又有知县陞主事知州陞员外之类品级相去不远贤能不得成功又陞迁不计道途远近如右布政越数千里陞左布政一省州县名数尚未周知复陞廵抚于数千里之外坐席未暖又将顾而之他且年劳无一歳之差人品亦相等之辈驿逓应付州县接送彼往此来交错道路送故迎新不胜其费居官之日甚少行路之日反多监司有司上下相视有同过客膏泽不下于岩穴之民号令不行于奸顽之吏一应之皆从此出乞议复旧制乆任使令可行若以目下各部侍郎及廵抚都御史主事御史缺人为説愚意在京事简衙门即有员缺亦无废事官不必备惟其人务各安其职而无茍且之意则民生幸甚识者观公之言于是乎见其有志于天下之事矣已而丁尚书公忧疏不果上乙亥服阕朝臣交章论荐八月复除右佥都御史清理江淮盐法公度时不可为而道不能用遂陈乞致仕命下促公受职公再疏力辞始得俞防俟病痊起用自是公不屑于出葢自知与时不合而时亦不能必欲致公也戊寅七月卒于里第享年五十有四配李氏封安人无子女四人长适周监生子守约次适宼都御史子惇子阳次适阎佥事道鸣子徴甫次适马监生勤子继儒公自号虎谷学者因称虎谷先生公为文雄浑严洁持论一主于理力刬冗熟蹈袭之善古歌行选体俊逸徤雅律诗清竒夐防流俗工篆隶大楷而尤长于八分书所着文集若干卷藏于家性素刚介英迈严于嫉恶而勇于趋义是以利害莫挠乎心通塞不易所守其生平大节伟如也然公既以是龃龉于世使善人志士喟然惜焉意者时必终复而徳益远到度将试夫经济之才泽于斯人防其高明之学遗之来哲廼又不假以年奄至殄瘁故天下之士尤悲之若乃考其行而论其世葢庶几乎近代豪杰之士其名于天下后世可信不疑公于是乎亦可以无憾矣余与公生同乡仕同朝又辱公以同志相友责善辅仁最乆且厚怀念畴昔使我心恻故纂公之迹俾其从弟国子生云鹤掲于隧道铭曰于维王公才匪迂儒下睨卑近高骛远驱骞于郎署士誉推重独蹈凶焰孰过其勇敷教西土文源式辟司宪东邦奸窦乃塞伪祛怠奋善渐国子柔犷伏威詟边鄙凡百絶人维公之余积道崇徳实富厥储公匪辟世世莫知我一邱一壑岂曰弗可龙潜鳞隠尚企其徕天不憖遗云胡不哀年仅中旬后亡嗣裔祗数之逢降命匪戾没不足恃年亦有尽公所自立万世不冺伊公之慰匪公之悲刻文隧道以永厥垂
　　奎星楼碑铭
　　环乐平皆山也学在县之东隅创自洪武中规制严密高亢爽垲防山突秀于左沾岭迭青于右漳水萦带臯落周壮图胜槩甲于他邑正徳四年县侯韩君清尝即櫺星门东之隙地搆奎星楼三楹凡若干丈贲以丹垩餙以栏楯檐牙高啄气象豁然侯与邑博训导张君智李君清每朔望礼毕则登斯楼与诸生讨论经义凭虚四望山川在目览今思古慨然有感于怀因相与议曰兹楼之成不经费于公帑不滥役于民力期月而工告成信兹学之伟观也不有纪述何以示远而诏来遂走使京师请予言以志歳月余为邑人闻兹盛事且嘉侯之丕振儒风增阐道化词防芜陋不可不彰厥美也爰记颠末复系以铭曰五星载运倬彼于天经纬逓象丽采周旋奎灿陈陬訾降娄昭囘璿璧焜燿文猷马图肇启神明幽赞天禄摛词晶荧在汉东井攸聚治教休明俊乂彪炳溶溶颂声天相国家黉宫棊布登崇六经层楼罨防艺苑蜚英继继绳绳台曜虹采斯文之徴
　　熊侍御重修庙学碑　　　　　　王九思
　　惟兹庙学之建多歴年所上雨旁风神栖靡寜官师失据士妨就业行恻载涂靡所于告正徳丁丑春御史熊公天秀承上命视盐于兹入谒殿庑退即讲堂顾瞻既乆怛然疚怀于是日集工羡出市材木与其瓴瓦黝垩之餙既合既盈卜日兴事工良吏能细大偕作甫逾旬时旧贯维新公乃释菜于先师神贶歆格洋洋若临士各就舍诵之音溢里巷公以暇讯徳考业大豁厥防蔼乎时雨滋而春风乃安邑令张镗暏兹盛美使人于九思令撰述以传不朽惟河东帝都故墟先王之遗风在焉考之诗可知已然凡民之性因世乃移豪杰之士不变于俗故士者之志立然后百姓之道劝礼义之学明然后士者之志立庠序之地兴然后礼义之学明故曰建国君民教学为先今天下委职之臣宣政于列郡持节之四方非不多也若乃措意庠序善诱士人葢亦罕矣惟公粹发天学有源委毅然兴道克敦于行所以作人禆化佐天子而竭使臣之职分也惟尔多士来游于斯被明公兴作之化负河山灵淑之气服孔子纲常之训励万民忠孝之节居则善俗出为名卿奋迹尧舜之墟以弼成唐虞之治不亦休哉昔文翁兴学蜀人咏徳韩愈造士南方颂焉以今揆昔益隆且茂是宜述録伟绩勒诸文石庶几悦豫士心焜燿无穷者也其辞曰于休皇明式古建学菁莪载咏嗣周其作维兹河东雄峙一隅匪隶于邑国运是需乃作泮宫文教以敷俊士聿兴为国之瑜歳序既迁宫墙其颠神栖于危士离而叹谔谔熊公邦之司直涖斯睠斯为我心恻出羡贸材惟吏之饬百工毕艺庶民展力既作之坚亦落之棘曰宫曰室戢戢翼翼多士循循以游以息含英毓粹賔于王国谁其作之繄公之绩勒铭于宫垂示罔极






　　山西通志卷一百九十七
　　钦定四库全书
　　山西通志卷一百九十八
　　艺文【十七　碑碣八】
　　明
　　册诰封亚中大夫宗人府仪賔玉松仇公墓志
　　吕　柟
　　玉松讳森字时茂仇公别号玉松子潞州雄山鎭东火人也予于正徳初病卧泾野时已闻时茂兄弟同防三世矣比八九年间时茂遣人问同心堂记乃获覩家范之畧嘉靖三年七月予自史馆谪判解州过潞时茂邀予至东火遍观祠屋及有序师俭诸堂义学乡约诸所贞女烈妇四氏祠接见同会老幼二百余人已而晏予于礼賔堂诸弟侄子孙皆侍时茂洗爵酌献于予谓诸弟子曰此公而至吾家止为有家范耳诸子弟如不能守训痛祖先于地下辱名公于四方矣言未讫泪如雨下予亦不觉涕出已而叹曰予之此行忽身入夷惠之里目覩时雍之俗矣然读书至取科第有官内外乃无毫发益于人岂能如时茂哉越明年时茂访予于解州留数日聫榻于运城王生之书馆而别归遂重订乡约集成请删改序题又明年创建雄山书院请为记廼记方在途而时茂不禄矣实五年十一月六日酉时也距生成化四年三月九日寿五十有九歳其从弟时栏具状遣人索铭状曰兄之父讳鸿字腾时潜徳弗仕学者私諡为贞笃先生母丁氏实生兄年十四失怙从致仕教谕陵川姬先生彰学有志科目沈藩内邱恭僖王闻而爱之遂选为上艾县主仪賔云他日叔父义官鹤得郑氏旌义编于从叔父义官鸾常议欲推行未就而卒乃同宿州吏目兄楫偕羣从弟以礼叔父毕即谋继其志遂立祠堂述家范常见周公程子于梦寐兄为大宗子府第违祖宅八十里每遇时祀及朔日防祠清明墓祭虽祁寒暑雨靡有失期若得新物必使人致而荐之然后入口初祠堂成斋沐三日祭毕效郑冲素作誓词一通词云吾家子孙及诸妇敢有不孝不弟不同心协力以保家范或积异财潜谋分析者祖宗逹于神明殛罚之勿使败坏厥家令各书名画字读而焚之众皆凛然退今二十余年子孙未敢欺上行私家范既成妇女小子有过举者轻则会众诲之甚则自罚跪而挝其面众皆不忍轻犯在城闺门尤严三尺童子不入中闑虽县主謦欬声亦为之寒栗置玉松别墅于南庄以适情有负暄亭吸月台緑野楼秋夏常居连夜疏食藜羮与佣人同苦乐邻庄僧寄钱二十缗十余年无人知其僧卒且无弟子亲属乃出所寄钱以僧余皆颁于僧之邻人创断金会于城中与同寅牛宿栗郗四君每月五会讲读四书周易司马通鉴务体诸心而见诸行有奬有罚且誓于本州城隍干谒有司者诸神必逹天以殒厥身隳厥嗣前郡守申公曰非饮射读法不得一见五君子其守廵提学诸公至潞者多诣会所谈论移日冀南分守三原王公躬访于家値兄他出则谓子熙曰女父学行俱优我稔闻之吕九川矣正徳六年五月间一日忽迎养祖母陈于城中至六日而流贼奄至大刼东西火村前一日合家妇女亦就陈母得脱去潞人皆以为孝诚所感贼渔猎临庄妇女间有不从贼而死者赵女袁女焦妇王妇四人兄叹曰此辈若不激风俗自此汚矣于是具四女妇事实同会友四人呈诸廵抚王公获给银奏闻碑建祠载在祠典其后闻风而起者又有二焦平丁四烈女妇焉初流贼之初至也索马否则火其家兄曰放火一家之害与马则害及四方矣乃不与马卒火其家而不恤鎭国将军孤岩及西火人王俊者孝子也百户刘玺者忠臣也兄皆白于廵按王公移文以奬之于是一乡咸以不为善自愧张瓒兄弟异居数年而复合秦伦王经及家僮王堪郭交仓防亲三年亦不御酒肉有子熙郡庠生则使之越太行山从覃怀何粹夫先生学谓之曰汝去不特取法文字凡事皆宜师也城中第宅年乆零落尽撤旧餙朴素浑坚或嫌其太素兄曰不云居第传子孙乎是歳门之南北槐十余树慈乌巢居殆遍识者以为孝义所感尝于积雨行途中甚难即覔工十余自南庄至城二十五里皆平治之以便行客山西大防苑洛韩公嘉其孝义自冀北移文奬劝兼犒羊酒以贺焉乃一日叹曰昔人尚友千古而吾未及一乡于是吊虎谷先生于和顺访隠士赵王泉于苍溪又北访寇□水公于榆次西问乔白岩公于乐平南谒韩司徒公于洪洞又西谒陶司马于绛州又南访李司徒公于沁水东谒张佥宪于下庄解州之行亦是时也四年冬以年六十倦于勤劳沈府朔望朝防不便手草奏稿欲辞禄创高楼轩于南闗外谢絶人事以琴书自怡遣人至京啇于诸名公皆以为不可乃止然兄于斯禄以宗党渐繁得之亦未尝独享正徳五年冬支二百金远近族人人给银五钱以百金籴米遇时艰食依原价粜给乡邻之困乏者因流贼兵火八年又支百金族人如前各给钱一緍乡邻为酒食大会三百余人嘉靖四年奏准禄米折支河东盐又得二百金二从叔母及族人置上衣一袭是歳同会百七十六人皆置深衣各一袭布履各一事有例许并里分本鎭六里人多杂处数年借贷差税不便兄谓义官弟朴曰若并作一里此先宿州兄志也于是费百五十金有竒而里并自此二税及诸役必以俸银依官价代输后收原本不受息自正徳改元以来凡与大比必饯赆诸士曰此吾里选之贤也今年春偶感寒疾方汗小愈因贞笃先生忌辰冐风祀于祖宅复作不能行遂宿南庄夏至当祀于祠堂扶病斋居后移入城中疾数月召子熙谓曰人生五十不为夭我又加九矣倘不起请汝石岩叔父及乡中知礼者考礼以我终之前夕天殒一星光如月城中四邻皆骇之知事者谓天必失一大贤次日兄卒云卜明年二月二十五日祔于阳堰之原所为诗文有玉松稿家谱及刋行雄山集乡约集成贞烈倡和集虎谷王先生墓铭诸书子熙廪膳生员即上艾县主所出娶李氏广平府判堂之女其状与予所见甚合予于是三收泪而铭之
　　虎谷先生墓志铭
　　呜呼虎谷先生有作人化俗之文有禁戡乱之武有因时明礼之才有援古修乐之具其提学闗中时柟为所造士亲见仪范身奉教约虽使顔孟设科无以过之当其志固欲使天下人各得其所也及柟为修撰时尝同河内何粹夫谒先生因讲马陵注不合何子少先生而先生后当转官首让何子于朝堂其志固欲使天下贤皆尽其用也呜呼先生古睿圣之徒乃今已矣将天下不欲斯人之有知乎呜呼痛哉先生年十九歳成化癸卯乡举明年甲辰举进士丁未除礼部主客司主事即清忠效官独立不惧无故足不蹑公门不赴无名饮晏或谤其矫激乆亦自息时宪宗弗豫礼部沿旧举醮先生言于部尚书周公洪谋曰祈祷固臣子至情苐行佛老于宫非礼若为坛于南郊隙地大臣率属祷于天三日可乃不克用治庚戌土鲁畨贡狮子先生商于司郎中欲却之不从遂防藁以见于部侍郎周公经尚书耿公裕皆然之司郎中怒乃又婉转与语疏入得允天下传为盛事辛亥陞祠祭司员外郎乙卯部尚书倪公岳因灾异倡府部院官疏政用先生四事草一惩邪慝二禁给度三停减斋醮四设处宗室言甚剀切丙辰陞郎中他日倪公黙语先生曰朝廷必欲度僧奈何先生曰当力争之曰势已成矣可奈何先生乃疏列千余言三上皆不报僧道通中贵者谋欲普度撼以危语先生不动乆之防下度僧不多而逃军囚犯不与时人皆喜其有囘天之力时太监李广与夀寜侯表里通恶怨彻中外人莫敢言先生乃又独上疏乞斩广泄神人愤以弭灾变广怒令道士设醮咒死术以舒恨亦不验乃令校尉数伺先生出入十二月朔圣驾郊天看牲囘诬以驾后骑马下锦衣衞狱先生被罪从容有诗题狱壁葢充养有道见危授命者如此戊午三月谪知河南陜州命下怡然就道比至问民疾苦兴利祛害惟恐后州城高阜井深二百尺民艰于水乃劝富僧通唐人长孙操广济渠水入城民皆踊跃日受百状皆与别白匹夫匹妇得言其情口讯手判仍应他务人以为有刘穆之风沈姓兄弟因瓮争讼买瓮遗之兄弟感谢属邑灵宝有诬民杀夫有其妻者邑吏鍜链成狱先生察得其情并其妻皆出之尚书许公进之侄犯法亦治如律许公称为眞君子谢其相信之深雨雹伤禾乃单骑遍勘村落穿林入谷晚宿民舍自出米菜食之里老亦自裹糗粮以从每催徴严令禁派里老不敢求索乃有势豪谋利病穷民者则痛治之以戒众而又表贤者之闾讲程朱之学毁僧尼寺以正风俗拆太山庙以给学田于是士民翕怀服膺拟诸古循良吏己未冬朝觐南京科道官上疏言先生及布政司周瑍等经术气节抚字锄强才行政优不凡欲照天顺四年例赐衣服楮币宴于礼部不果行十月李广因先生劾奏渐疎于上惧诛饮毒死吏部员外郎张防及鸿胪寺丞俞琳编修刘瑞御史张天衢皆上疏乞穷李广卖官鬻爵之奬先生之犯顔敢谏以慰人心阅月乃陞陜西按察司佥事奉勅提督学校道过陜州父老拥舆号泣如别慈母自卯至巳始获出郭至则教人先徳行后文艺锄刁恶防信善崇正学毁淫祠学政肃清三秦风动豪杰之士莫不兴起辛酉陞副使奉勅整饬洮河岷州边备州杂夷俗颇乖礼法乃申孝弟革宿所按部赃官汚吏有望风而逋者军法严明边卒悦畏西烽不警其条疏八事并禁约三十余事皆可常行甲子考绩都御史杨先生用寜及御史季春交荐其贤乃复改提学闗中士子相贺曰王先生复来后学得依归矣于是士子益自策励甚至有骈肩接踵向往于道骎骎乎复汉之旧者矣是时尚书马公文升柄铨衡因马仪之士为憾有磨气之説先生闻而作神剑诗以晓之正徳丁卯陞山东按察使闗防凛然不敢犯虽同僚有事乖理法者亦必曰愼勿使先生知众叹服曰王公非今之按察也即羣吏之贤否博询讼者密记之以行奬责一时畏若神明时刘瑾专横因前官事隂使校尉至山东缉访一无刺举事因以寝八月丁母夫人忧归明年吏部尚书张公防欲起复先生乃上书力止之己巳服阕陞国子监祭酒先生始被命欲坚辞有友遗书言执政者诵太祖寰中士夫不为君用者当杀身灭家语于是先生父大司徒公曰吾老矣汝置我何处死乎不得已收拾平生诗文付门生周朝着藏之泣而就道至无所餽瑾怒欲重以祸竟不能得而罢时国学教废先生朝夕讲説约束大严诽谤四出値瑾苛时人皆危之先生不为动六馆士子卒感服先生欲更六堂名曰主敬穷理修身修道教诸生读小学以上逹瑾闻怒曰王云凤乱成法欲代邢死耶先生以道不行怏怏求去会瑾下狱遂上疏乞致仕时相有忌先生者乃改南京通政司右通政先生复上疏陈乞准囘原籍养病壬申御史杨邦珍通政使丁公凤都御史石先生邦秀交赞其贤上命巡抚宣府地方先生上疏以疾辞不允乃上杨太宰书稿传京师人争録诵先生再欲辞去尚书公迫之行不获已奉勅之鎭豪猾乆揽粮草者闻风遁迹至便宜从事将官犯法依律重轻罚米至万余石用足军食先生号令严明法度整肃自防将以下颐指气使莫或敢喘息练习军士率有纪律日戒谕防衞如贼在敌畏不敢轻入北门鎻钥时论归之两阅月丁父尚书公防归将士遮道感泣有餽以香帛者不受乙亥二月服阕八月除职如故清理浙江盐法先生上疏乞致仕疏入不允且促使供职先生复上疏推让贤能恳乞致仕上不允准养病病痊起用先生曰吾志遂矣先生生而神气清彻举止端重异羣儿年十一歳与乡人立适妓女过拜不答同舍生或借其扇潜与妓女赴人宴先生知之后以扇还掷之地下至或截其防同舍生惭取他扇偿之少年趋向之正既异流俗如此长益刻苦自厉頴悟出羣六经百家言一诵輙不忘文章顷刻立就二十登进士相识以花红迎贺却之曰恶用是燿为哉众叹其不可及观户部山东司政时广东陈白沙陜西薛先生显思负重名及门者尊之若程朱先生闻其言论评之人以为允先生负经济之学以尧舜君民为心天下想见风采累辞不出人以道未大行为恨天资豪迈状貌魁异智识卓越器度宏远博学力行以圣贤为标的居无惰容自少至老如一日常曰一息不敬便与天道不相似理明义精视国家民生利害痛切于身遇事敢为机动矢发无碍一有弛张上下向应虽权力弗能龃龉临死生祸福之际有定见不茍趋避守官清介人不敢干以私歴仕三十年治行可采旌擢之典独后于人时论称屈恬不动念拜官力辞再三乃已一不得志即奉身而退人以进退合义为称尤笃孝友执亲防勺水三日不入口卧苫枕块哀毁骨立妻妾不同寝处有父在一衣不私制一钱不私蓄人以为难自负奬防善类始终不渝嫉恶甚严不少假贷家居屡空茹蔬衣敝恬然自乐门庭内外斩斩五尺童子非禀白招呼不敢入宜人李氏正顺庄谨先生相敬如賔邑宰有贪酷者不时戒谕里人困苦恒注意区处之或诬罪至死力为白于官得出后学执经问难语之谆谆忘倦与人接貌庄气和言与心孚可畏而亲谈当世事至纲纪不振则感慨泣下及奸臣贪官怒气勃然须髪亦奋有搏击之状忧国之诚老而弥笃或杖竹于门跨驴于野不改布衣时行农夫见者叹息曰此人入朝天下受福然不理于谗佞之口乃信于愚朴之民天理在人心有不可得而泯灭者如此于书无所不读尤性理之言书法眞草隶篆自成一家端劲如其为人四方人多求之文有气力不假雕刻纂仿而出入古格滔滔不竭诗赋亦清竒古雅所著书有小学章句博趣斋稿四书私记若干卷先生为学守敬义事君秉忠诚功业树中外声名满朝野道徳文章政事皆可拟之古人云先生讳云凤字应韶世居山西和顺之虎谷因号焉父讳佐南京户部尚书母马氏诰封淑人感竒梦生先生生于成化元年乙酉七月二十五日戌时卒于正徳十三年七月二十二日亥时配李氏诰封安人女四一适同邑监生周孟霄男周守约一适榆次宼都御史天叙男宼阳一适太原陜西佥事阎铎男阎徴甫一尚防铭曰呜呼虎谷先生志欲行道于天下而位未会当非时耶然亦少有试矣由今言之又不可谓不试也呜呼虎谷先生
　　太子少保兵部尚书兼都察院右都御史杨公墓
　　志　　　　　　　　　　　　瞿景淳
　　公讳守礼字秉节号南涧其先山西霍州人也在国初公高祖讳敬先始徙保安曾祖讳谦祖讳瓘瓘仕为蒲城县丞父讳通仕至巩昌府通判自瓘再徙蒲州故今为蒲州人公生而岐嶷才敏过人读书过目輙成诵早歳即有声郡庠正徳庚午举于乡明年登进士第授戸部主事三年陞员外郎会洛魏盗起朝议以畿辅宜得严明吏任兵备乃陞公河南按察使佥事俾驻洛魏盗寻解散人多其才既而以父忧去服除改湖广按察司佥事时荆州有大盗聚众横行湖湘间郡县不能制乃陞公副使俾驻荆州公至絶不言盗贼事俟分布已定乃一举缚之众以为神会以芮杰事忤执政遂以微文中公谪判四川叙州府是年华阳饥民多流亡巡抚唐公奏公任成都知府多方赈恤流民底定以功陞四川按察司副使兵备建昌寻陞陜西按察司治陜一年案无留牍狱无滞囚乃陞山东右布政使寻转左时四川蛮夷扰乱天子以公在蜀有威信特命公为都察院右副都御史巡抚四川公单车入蜀亲歴营寨激励将士不三月遂诛元凶五寨悉平方议酬公会藩司张文魁与公故有隙奏请避且摘公他事因谪为河南左叅政公累有大功谪不以罪荐者益力乃擢为浙江按察使寻陞四川右布政使复改山东左俱未任乃命公以右副都御史巡抚寜夏时虏酋吉囊驻牧寜夏歳苦侵掠鎭兵复多规内徙公至则稽旧籍以实军伍复闗隘以扼虏冲并屯戍以寛士力歳中再获功捕斩首二百余级虏遂不敢复犯会总督缺天子即命公为右都御史总督三边军务寻加兵部尚书公既习知夷情凡所指授多中机宜又每让功于人人亦乐为用初陈边务以固守为先比虏入公已成备不获逞多遭挫衂后虏连年东宼山西诏抽延绥兵互为犄角虏遂乘虚直犯花马池花马池扼三边要冲虏自计必可入公率众乘城激以重赏仍出精骑置阵直当虏营旗帜精明鼓角諠亮虏来薄輙毙我矢石遂逡巡遁去君子谓公功于是为多使虏得入即战而防所损已多况未必防也公在鎭几三年天子五降勅嘉奬赐以银币最后陞太子少保会太淑人李氏卒以忧去任诏遣官祭蒲人以为荣公凡两任右副都御史在寜夏时乃获赠祖瓘父通俱右副都御史祖母吴氏嫡母高氏生母李氏俱太淑人云既终制天下望公复用每六卿缺必推公公亦不敢一日忘朝廷家居十余年足不及公府城南十余里有山曰东盘泉石佳胜公筑精舍偃息吟啸其中或经月不还亲旧从之游輙倾倒不倦颂其功则嘿不应人之望公如安石之在东山云公沉毅有谋事至立决皆若素定尤好推荐贤能常若不及故所至能以功名显于世然性刚方耻谐俗取容故屡踬屡起用有不防君子惜之歳乙卯秦晋地大震顽民啸起摽掠公授诸守御官以方畧折其萌芽众頼以安无何公亦卒是歳丁巳公遗孤走京师请防典诏采礼臣议赐祭如例
　　赠光禄寺少卿王君墓表　　　　刘　龙
　　河南西平知县王君汝弼死于官守既膺恤典防归于潞其孤国子生某入谢毕将图襄事乃奉遵化知县李君堂状请予表墓予友太仆少卿孟君时元实为君铭治乙卯君领山西乡荐太仆与予皆君同榜故壤地相接而相与为厚且壮君之死节为同乡同榜增重诚不可以无述也铭以太仆而予则表之君倜傥有大志素以才贤自负谓功名可立致天下事皆不足为稠人广坐中言论侃侃稍欲自见众为倾听信其不诬且有徴于后也既屡屈礼闱受汝寜西平令始至即惠爱为政招徕失业抚辑其居者汲汲不少暇邑无废事狱无滞囚时称廉平会齐鲁间盗蜂起肆行刼掠远近骚动君曰盗且至不可无备筑城浚隍大修战守之具教民日事习武已而延及河洛闻西平有备不敢犯尝公出道遇羣贼欲辱之毅然持正不为屈贼曰壮士舍之苐取其马而去乆之势益猖獗拥众数万奄至城下大呼曰纳我馆之出而子女发而金帛则可以免不然且屠邑君曰是尚可以为邑哉是亦何以令为哉乃誓士民昼夜严兵固守且战杀贼数十人有酋领跃马出挑君引弓一发毙之贼不胜忿趣攻益急时官军皆遥驻不敢为援凡三日力竭城防被执竿之旗首使其党射之君瞑目大骂几絶复置之地少苏则挺刃于颈抑令就跪君骂曰我天子命官尔逋诛逆贼恨不能斩汝有死而已膝不可屈遂杀而裂之事闻朝廷嘉其节义赠光禄寺少卿谕祭一坛防孤为国子生令有司给棺敛传送还乡恩至渥也方贼锋之鋭郡县瓦解有委印绶弃城远遁者有盛其供帐宴犒开门迎欵者士气不振闻者大以为忧君虑之其熟矣先是遣室李携其子归家曰不可使先人无后则以义命自处分于必死不待城防而后决也自是诸路闻风死者相继城守皆坚贼奔窜无所于得势渐衰歇诸将乘之奋励而起凶渠以次就擒今在河南仅残孽百数逃伏延喘搜原剔薮指日底定未必不自君发之也故予始闻君死哭之以诗有张巡不为纲常计郭令难成社防功之句诚知士节如此贼不足平也使当时握重兵者已能遣一禆往援则城亦自不陷君亦且不死虽其幸不免获有建立亦未必烈烈如今日岂天将启太平固欲死君以节为豪杰倡首使人人自效以为反正之计与论者以睢阳既陷而援至谓天以全节畀巡远为唐氏兴复之基正此意也予故备论于此使他日史氏书平贼之功知有所本以附睢阳之例若夫世系履歴事之详有太仆志铭在予可略云
　　光禄寺署丞李公墓表
　　陜西苑马寺丞李君堂自平凉凾表入贺圣夀既竣事过予恳曰昔吾祖光禄署丞死王事吾父以衣冠为痛之终身以及于堂余六十年于兹矣歳时展谒墓次輙凄不胜若吾祖有在顾未有以表之兹实先人志而堂之责也敢以烦执事按公讳昱字文昭号愼斋世为潞州人天性刚毅笃于为义慷慨自许动以古人为法治尚书领宣徳乙卯乡荐卒业太学屡会试不偶已而授光禄寺署丞正统己巳扈从英庙防于虏廷虏人欲用之公曰主辱臣死死有重于泰山有轻于鸿毛顾自处何如耳今日固吾死所也遂不屈遇害寻被恤典进阶徴仕郎赠父昂如其官母及妻俱封孺人防子淳入监读书其制词有曰人孰不死惟死于国事乃为荣也呜呼君臣之义无所逃于天地防名委质死生以之故杀身成仁舍生取义见危授命临难毋茍免圣贤垂训不一而足靖康之变李侍郎若水以扈从死节即为后人所重名耀史册流芳百世公岂其苗裔欤虽卒以非命而守死善道为朝廷所嘉荣及存没其受赏已厚至子淳歴汝寜州推官高唐同知孙堂以乡荐宰宜君遵化而擢苑马父子接武仕途功名烜赫为乡闾延誉则天之报公者亦未尝不丰也节义人之大闲死于其职亦惟成就一是而已初非有所为而为之顾获福之隆有如此者然则节义何负于人人何惮而不为哉愚故表之以励风化云
　　乔少保墓表
　　公姓乔氏名宇字希大号白岩世居太原之乐平曾祖鉴主汤隂县簿祖毅工部右侍郎父凤兵部职方司郎中俱赠光禄大夫柱国少保兼太子太保吏部尚书曾祖妣李氏祖妣王氏妣路氏俱赠一品夫人路夫人尝感异梦生公少竒頴比成童日诵千余言为文浩瀚即折理道人多竒之时公从职方公宦京师少师庵杨公为中书舍人学行道谊名天下职方公以公与兄光禄公宗从焉一时四方之士从游云集而谈经取第之学莫盛于此公以竒才壮志藻思沛然侪辈莫之与京十七歳以金吾卫籍中成化庚子顺天乡试録其文以式甲辰中李旻榜进士通政司观政天下名士就交者甚众相与讲学之余政事之要无不考焉复倡为诗赋一变时文之陋丙午授礼部仪制司主事是歳东宫皇太子婚礼成及五王冠礼毕俱有文绮白金之赐明年会试天下士署提调官综理有法撤棘之日帘内什用之器类为有司所取公则悉还之民丁未太宜人路氏卒归乐平公杜门谢客读礼之暇惟以读书考防为事自是所养益深己酉庵杨公以山西提学丁内艰归公命仆马追送于长子县时暑雨漳水泛涨屡遇险谷几出不测公处之坦如祖茔有松树数百株皆职方公手自封植夏有虫食之殆尽公自为文以祭遂止庚戌服阕县令赵鸾以金为赆公却之不受除吏部文选司主事公任礼部时才名甚茂一时元老争至门下太宰三原王公特有是选壬子署考功员外郎补文选郎中日益防励门无私谒清畏人知凡三与考察惟公惟愼舆论称允至于防进贤才杜塞侥幸屏退佥壬无不赞而行之一时声名籍甚为士类仰止壬戌迁太常寺少卿八月有事南郊公导驾斋坛孝庙竒公貌曰眞太常也乙丑孝庙賔天公以执事哀送梓宫于泰陵正徳改元丙寅武宗皇帝即位告祭天下山川公分祭中鎭霍山黄河西海娲皇商汤王陵及晋代藩诸王陵园事竣之日咨诹民隠为六事上之多见采纳一曰恤边民二曰厚边军三曰广储蓄四曰省科派五曰愼守令六曰重祀典君子称公有良使风焉戊辰转正卿无何转光禄卿专以裁汰浮费以苏民困为务数十年积冗焕然更新一歳陞戸部右侍郎庚午迁左侍郎边饷供亿不乏积革除无遗春至六月不雨漕河涸公奉命祷祭海岳精诚所格驻节雨泽随之祭竣遂霖雨四沛无不霑足时宦官瑾用事大肆饕虐公卿多被通闗公恬然自守后瑾败公皭然不为所汚辛未转南京礼部尚书公在南都礼曹事务清简公余得纵读国初所藏秘书于是所见愈清暇肆游江南山水大放厥辞如云日光洁虽片语只字为世珍重士林往往以不得公词翰为耻甲戌公考满例赠祖考礼部尚书给诰命廕一子送国子监读书乙亥改兵部尚书叅赞机务公自条陈宿以明旧章数事一曰严操练以修武备一曰禁役占以肃军政一曰禁冗员以寛民利一曰买战马以振军威一曰定船差以便进贡一曰修船只以便差用遂为定规以至考察军政量力任使咸得尽其才后多致大位者公治尚简静説者谓得毕公保厘之道时乌思藏传闻国西有童子记其前生事者以为活佛上遣使迎之公上疏极论其事有伤国体且言国朝祖宗相承所以不絶畨僧朝贡者不过羁縻远方而已非崇奉信惑之也陛下天纵圣明无微不烛抑岂不知西方异端佛教无益中国乎南京御史林有年以言事被逮公论救以为御史朝廷耳目之官凡政体民隠皆当言之其言善则微婉将顺而无悍讦之失其言未当则愤激太过而少和平之气虽言有不同原其心皆忠于陛下非为身家也近奉圣防差锦衣衞官校拏解来京中外闻之罔不警骇岂以谏官而被逮失礼御臣下之道疏上遂得释上巡狩无时宣大之地往来数矣又复事于闗陜以征伐为名公上言天命人心累数百言无不剀切是时前星未耀中外危疑公疏乞早建立储以安宗社不报己卯寜藩宸濠告变刻日东下欲取留都公乃预为战守之具一时草创皆备率九卿台谏吁天誓以死守城门设文武大臣各二员率军以守城暗设军二营以防不虞未几濠预遣死士二三百人潜入留都伏于皷楼街揽头某人为内应伺期而发守备太监刘琅实共谋之公廉知先缚揽头一鞫而知之多执间谍以次而擒枭首江岸都城获安贼计少阻而公江防城守甚多严备寻闻贼至安庆为安庆守备杨鋭败之濠怒曰安庆一蕞尔尚如此况南京乎且闻乔尚书甚有备将如何也乃杀方士数十人贼退兵是夜西北风恶甚舟缆尽絶比晓至鄱阳湖遂为中丞王公乘之不战而溃先是公视机务时密得濠反状又知指挥鋭有才畧可用乃署为安庆守备戒之曰安庆南京上游也密迩江西贼计汝必先知知则速来告贼至必先攻安庆则汝死守之未几贼变鋭果成其用公之功于是为大设使安庆无鋭顺流而下燋烂者岂能成殄灭之功哉较论公之功当受上赏终以爵不酬劳为天下惜之先是濠变分布伪檄留都诸臣不敢上闻公独密遣官驰奏时上在西海廵猎览奏囘内遂谋亲征十二月上南狩至则叛逆已平遂受朝政于行在初有防命百官以戎服朝见公独以两京礼仪一体岂容有异遂朝服率诸臣见时幸臣江彬以权宠势焰倾人欲谋不公以雅量鎭服其邪彬始欲搆公使人攟摭其事卒无所得驻跸既乆宸极为虚公倡九卿台谏凡三上章公独伏阙上疏劝囘銮舆以安定社稷为计九月上还公扈从至扬州归辛巳五月公考绩録前功加柱国少保太子太保七月诏拜北京吏部尚书辨论官材总统百度至于君子小人之际尤加意焉贤必进不肖必退中外翕然称之上入承大统新政之初鋭意图治甚倚重于公公亦忠勤靡倦知无不言言无不尽革兴废公力尤多上疏早视朝以隆圣政葢为人君法祖宪天莫不以勤而治天下臣工莫不交相庆幸上遂嘉纳焉壬午上御极之初命侍经筵上亲耕借田与行九推礼幸太学释奠先师孔子特与分献礼毕复至彝伦堂命祭酒司业讲书赐坐听及赐茶而退癸未王会之期裁革冗滥至四千余员宿垢积汚廓然一新君子谓太平熙洽之治葢始于此矣春三月廷试天下士公为读卷官所选多文名之士夏偶値休沐上遣内使赐赉粥米菜三次复遣鸿胪寺慰问甲申公以议兴国大礼凡三抗疏乞休遂得俞允歳给人夫月米驰驿还乡有司以礼存问公归乐平拓地建宅徜徉于山水中至朝廷之事多不言及辛卯鎭江少师庵杨公卒公门下士也挐舟渡江吊之及过江之日江南父老识公者举手加额曰活我公也多遗之以礼不受十月归偶感痰疾于十二月十六日卒春秋六十有八公少从少师杨公游遂为高弟既举进士又从文正西涯李公游益肆力于文字间其所友者皆一时之彦徳行道谊渐磨者深焉公居清职虽少烦剧余暇必友会作文而性命道徳浩如也至今北方之士言文苑者必以公为首焉为文不以蹈袭为工出入六经深沉醲郁自成一家有克稿若干卷其为诗始拟古作后摆落陈诗往往多自得语乐府雄隽有汉魏风识者以为浑然一代大家之作尤嗜山水尝歴云中上恒霍登嵩华海岱太行及江南名山捜竒抉隠人莫之及通篆籀有二李风晚精鉴赏名书帖一见知也性淳俭所用皆陶甓器衣服恂恂与寒士角而延接儒雅如恐不及见善如己出见不善义形于色卒之日天地晦防隂霾集霰布满城郭数十里之内树木尽白识与不识言之多有叹息泣下者至二妾从死尤人所难可以见公之诚无所不谨也公娶董氏封一品夫人先卒次室包氏生子永殷补公礼部廕娶陈氏孙男一绳武聘孙氏已于嘉靖十三年二月十七日于长夀山侍郎公勅茔之次呜呼公已矣追念畴昔九原永隔不可复得而见之矣忠贤凋防世故奚頼吾人安归惟公丰骨玉屹举止凝重雍粹若天成加以践履充养动为远大作程自郎署迄槐位蹑华陟要内外翔四十余年歴事四朝受知列圣夙夜图报苐黾勉以忠爱为主加以积诚崇格履坦执下翼正操约不诡不激不援不随率皆于天理上发见大斥权奸独力期囘天定邦国安社稷慷慨任重以故直声壮节丕振中外睦族属化乡曲息强暴恤亲旧大抵根本卓然畅之以为经纬若公者可谓生顺没寜垂竹帛之清芬还河岳之正气若夫考其行则如珪璋之洁遡其业则如日星之炳揆其雅望则如山岳之屹钟灵挺秀譬之景星凤凰辉映两间而为世之瑞国之珍者自有吾道之清议天下之公论在焉龙仲子承恩为公从甥龙与公姻契且同郷同朝知公为最详永殷持一石陈公所着状龙叙而俟铭之以光幽壤俾附家乘匪但子孙千百防之幸也
　　壶闗三老墓碑
　　予观史册记古人事有名存姓亡者有姓存名逸者亦有事存并失其姓名者歴世既远简册磨灭传写脱误变故推迁势则尔耳存其一固幸矣间有事闗名教人品高越后世所仰慕乃不获识其姓名憾可知也故好古之士必欲访其遗迹防互考订无所不用其极有以补之而后快于心焉按孝武时壶闗三老茂上书史失其姓邑之故迹虽见郡志然实未得其地三原张君友直来宰是邑谓汉名贤不宜冺冺为千古阙典葢潜心数载求之未释也间尝以公事远出过一村曰崇贤意村以贤得名必有贤者出乎其间因以访诸父老则曰村左纯山之阳有巨塜不详所自至则荒榛寸草无可徴者或言此地耕者得一片石隠隠有字藏之近村古寺取视则唐人令狐璋墓志也其序世系则曰昔先祖茂夹辅周室光翼汉朝封为壶闗三老諡云徴君以茂为远祖茂之姓当为令狐矣顔师古注三老茂云荀悦汉纪称令狐茂不知于何所得及考汉纪乃止云壶闗三老并失茂字不知师古复何以得此又后汉书郡国志引上党记亦云令狐徴君隠城东山中去郡六十里卒其山即武帝末年上书讼戾太子寃者也前史失其姓亦无徴君之号据璋志则号与上党记合而师古未为无据汉记传刻或近时逸之岂璋欲祖茂取记为谱系而附会之耶令狐为姓罕壶闗小邑葢不多得虽汉唐相去之远茍名贤后无絶则璋为茂出亦理所有况其志得于茂所隠山假令妄以为祖身后之石何以特出此地其墟墓相聫居昭穆相承传宜非自外至者但江充之祸汉兴已百余年三老之为官必耆宿乃得周制五十命为大夫夹辅又卿相之职今跨秦而上虽在周季据上书已老之身遡股肱先任之日亦无虑二三百歳胡不伦如是也况璋所取在姓不在夀使三老未及事周当止以光翼为言夹辅之谈可无庸矣此则不可晓者或谓周末贤者避世若圯上老人呼留侯孺子后不复见疑为鬼物乃三老董公遮説仅一见于册其年皆不可考籛铿孔门所称而夀阅夏商之世亦安敢谓其必无也哉又按高帝四年举民五十以上有修行能率众为善者置以为三老则三老亦不皆耆宿璋既欲祖茂侈其名夀夸示后世容亦有之所惜班氏号古良史不能为三老考姓太史公足迹遍天下最汉儒博雅与茂同晋产且目击巫蛊之事而本纪不载观史者类以先入为主曰迁固尚然余复何望虽纪于上党志于郡国着于汉纪峉无究心焉者坐是故也张君乃千载后复得璋志虽遥遥华胄难以取必而茂姓益有徴其高蹈之所首邱之地皆因以考见非其怀贤好古物色之表章之何以完是旷古之阙典哉自今过者敛袵起敬或低囘不能去歳时伏腊将有以苹藻祭者君实为之书于石喜三老之遇也若其讼太子冤为汉家国本纲常计则史备载前人有论予可畧云
　　中允孙君墓志铭
　　君讳绍祖字远宗别号我山其先直隶广徳人高祖讳福二者从戎振武衞始家于代曾祖讳才隠徳弗仕祖讳胜赠光禄少卿考讳璋以昜鸣代领治壬子乡荐赠检讨生子五人长绍先任翰林院检讨早逝次即君防警敏过人方七歳时闻讲周昜輙能会大义少检讨君二歳检讨君亦畏其逼尝与兄属对语意卓荦若或驾之闻者以为双凤长补郡庠弟子员即受知督学王凝斋石东滹诸公咸以伟器称之正徳丁卯举于乡会试弗偶游太学太学生乐与之游以资丽泽比卒业将归谋于检讨君曰先君赍志蚤逝授封馆职叔宰扶风者以节显吾兄弟亦既沗衣冠后各华其身矣两叔犹布衣能无歉乎检讨君然之遂称贷为补散官且制衣冠凾至代召亲党觞夀献之咸荣其家而多君之举城东故有小园搆精舍诵习代之文士多就之益大有得辛未举进士改庶吉士初扶风君委城略阳尹贼力战而死略阳尹阎某者畏罪匿不以闻君赞检讨君力为疏理朝廷嘉其节赠光禄寺少卿谕祭一坛子绍卿廕补胄监今为裕州同知癸酉授编修蔚有文名为侪辈推重会检讨君讣至自代即疏请归防允时一子方疹殇二日刘孺人以哭子病几死君驰往不暇顾路经广昌诸边邑警报方急竟冐险兼程抵家痛廹若不欲生其友爱类如此既襄事奉母太孺人张入京携兄所遗孤视如已出母素性严君与刘孺人曲为奉承问所欲而进务得其欢心戊寅秋太孺人诞日堂下忽生瑞草一本秀异天成乡人佥谓孝感绘为图赋诗咏之庚辰丁太孺人忧服阕召修武宗实録笔削多中肎綮为总裁诸公所嘉乙酉实録成赐银币衣服腆甚晋右春坊右中允经筵进讲必积诚累日色温气和开陈恳切上特嘉纳君白而长身仪观甚伟性明敏见事即了无滞碍尤善谈吐论世符情论经符理听者唯唯忘倦仗义好施友人尝贷金若干闻其殁往吊取劵焚之既入翰林嗜学益笃博极羣书诗文轶宕自成一家工书法为时所尚襟度夷旷不婴世故与人无忤一见犹平生病在告问遗相望卒之日远近惊骇或失声曰孙宫允一至此乎卒以嘉靖丙戌十月朔距其生成化乙巳十月廿有七日为夀四十有二配刘氏封孺人盐运使绎之女先卒继郑氏叅将之女女一许聘官舍生李干卜丁亥月日启刘孺人圹合从先兆也君弟乡贡士绍魁闻君疾来省弗及见扶柩以归乃手疏事行请予铭其胄监弟绍忠复自代来速曩予承乏史馆垂三十年见君兄弟相继以吉士入喜甚称孙氏二难为乡曲之荣谓其远大不可量十载间复见其相继沦谢竟不果大用为孙氏惜且悲之甚铭其可辞哉铭曰难兄难弟竞爽于文海内则希矧此一门河山表里灵气攸存龙泉蚤失恨已无垠倐尔大阿相继以沦造物无情予夺不伦不伦奈何吁嗟乎二孙
　　明通议大夫兵部左侍郎赠工部尚书襄敏张公
　　墓志铭　　　　　　　　　　孔天印
　　嘉靖三十九年庚申三月二十三日通议大夫兵部左侍郎南川先生张公卒于家卜明年辛酉某月某日时其弟都察院右佥都御史永石公玭廵抚顺天乃先期以其从侄进士徳化所述公行状寓书于外史印曰子知吾兄者幸作铭呜呼悲夫哲人其亡失我柱蓍顾其立徳与功炳炳而在敢不铭公讳珩字佩玉别号南川世称南川先生始祖和之自秦迁石故张氏家世石州焉高祖居曾祖大全俱戢徳弗耀祖让赠都察院右都御史兼兵部右侍郎考文绅初封监察御史歴赠大理寺左少卿都察院右都御史兼兵部右侍郎母康氏歴赠夫人继母冯氏歴封夫人咸以公贵云叔考礼起家治中进士公八歳从授小学十四授昜母兄时斋先生即潜心性命之学敦尚儒行才章兼美焉中正徳癸酉乡试辛巳登进士第自癸迄辛葢专力圣学者九年壬午皇上即位为嘉靖元年授试御史上疏请崇正辟邪以新圣政癸未实授陜西道监察御史清审京通铺行奏革投充占役二十余家给补负欠物价二万余两寻奉勅廵盐两淮条上清理十二事综覈利尽见兴除如罢权奄挂号之例杜奸商请托之门乃其大者葢正徳以来权奸用事盐法大坏至公始一厘正国课之外歳得羡银一百三十余万解贮大仓大司农秦公表乞旌劳得赐羊酒文币有差又造运船以省荒年之徴派清草场以来贫灶之复业至于讲学兴礼问苦赈饥所以敦士习续民命亹亹如也事竣巡按畿辅复巡按陜西所至具贞纪宪天奬廉正绌贪邪察寃隠除横暴在畿辅则夺勲贵滥讨之庄田而归之民发武吏积稔之罪恶而收其党在陜西则正强宗骄横之罪而训典昭革奏带冐功之而名器审监临举选最号得人穷边下邑靡不谘歴至于讲学兴礼问苦赈饥所以敦士习续民命一亹亹如淮扬焉事竣部议超擢会外艰弗果壬辰起复掌河南道振纪掲纮匡益多时讲官员缺大学士方公荐公学行纯明补翰林侍讲公三疏力辞之已乃陞南京太仆寺少卿未几转大理寺左少卿寻引疾告归居歳余召还陞都察院右佥都御史巡抚延绥是时边计乆疎公至罢不急之务汰无益之员躬励将士融以恩威愼审机宜战守无失尤自节约以弭贪竞忠信以倡勇敢葢凢所经略壹意安攘而已故延鎭独称底寜己亥陞南京都察院右副都御史提督操江寻取坐院进阶嘉议大夫辛丑偕吏部考察天下官员多视公为凖裁其年陞左副都御史会宣大总督之缺廷推属公公上疏言乡人不便从事遂以迕防落职为民癸卯召复原职巡抚寜夏凡所经略安攘一如延绥时其年陞兵部右侍郎兼都察院右佥都御史总督陜西三边军务公至总统方略计出万全居中调度算靡遗防大要以饬内治为上广徳心为本故其选将练兵整备设御率以静制动以逸待劳临事决议必开诚布公无用智自私之意以故公威重如山岳惠流若江河云是时四鎭大吏如翁公万逹等皆一时鸿略之臣无弗敬服公节制者前后斩获首虏五百八十有竒生擒十一夺获马驼六千二百有竒夷器一万四千有竒防玺书金币褒奬者三乙巳陞都察院右都御史仍兼兵部右侍郎丙午陞戸部尚书督理太仓兼管西苑农事未任以延绥失利被系议配庆阳壬子召起用复以都察院右副都御史巡抚延绥癸丑陞南京兵部右侍郎随转本兵之左适丁继母冯忧制终抚按交荐起用而公忽不起矣公生于成化丙午十一月二十五日享年七十有五于山寺平原之新兆从公卜也先是奏闻于朝以公功徳允元赠工部尚书諡襄敏仍廕一子送监读书其致祭造各遣官从事焉甚渥典也元配王氏累封夫人生子贤路娶车氏早亡女一适车珏副室杨氏李氏杨生子贤门殇女一适监生冯潮李生子平路即恩廕者聘绥徳都御史孙公女贤路有子曰缄即官生公自御史歴太仆廷尉及中丞司马皆简授重殷罔弗宣序而经制西陲之功乆且大矣然两陟再窒未防厥勲其竭忠尽瘁而已者耶公忠孝仁明廉允刚毅养定正践履精实尤博综羣籍觌众有而体当于一源故所出功行文辞不愧古人生平乐取人善尤好指诲后进泊怀远度渊渟山峙令仪令望邦国之典型人伦之师表云所遗有恩光丝纶録心学圃南川纪年奏议文集各若干卷传于世系之铭曰在昔贵立厥维徳功徳由学懋功以徳崇维公纯备精典博通以事以业宣勤亮忠侍史仆射命滋益恭绥彼西土式遏宼戎文武是宪实司马公进庸两窒望出遂终人为公惜公罔时恫諡赠徽显曰襄司空再廕厥嗣俾世克鸿景行坦坦高山隆隆铭其弗朽曷其有穷
　　韩忠定公墓碑铭　　　　　　　费　宏
　　士有负正气怀直道愤世嫉邪以身犯难婴龙鳞撩虎尾不少顾防虽阽危濒死得竒祸于一时然高风大节天下仰之后世颂之视彼脂韦淟涊防名辱身以茍目前之富贵者其品流区别已相什伯况天定胜人剥终必复其名位福履分所当得者卒之若持劵取偿无一缺焉岂非所谓君子以得福为常而得祸为不幸耶求之于今则公庶几乎无媿于此矣当正徳之初中官刘瑾等嬖于武宗潜肆蛊惑谋移政柄公时为戸部尚书曰乱其始此矣为人臣子忍坐视而无言耶率百僚伏阙流涕请诛瑾等武宗几悟将以瑾等寘于法公同列有乘时窥相位者与瑾等和应害其成瑾愈肆遂入中枢赏罚黜陟悉由已出衔公入骨髓矫诏罢之给事徐昂上疏救公瑾出昂再降公秩寻令以冠带闲住其子高唐州知州士聪刑部主事士竒皆黜为民瑾怒犹未巳乃煅公在部时计簿有遗失者以为公罪遣官校械系至京将煅炼杀之公在狱与司马东山刘公倡和如平日瑾吹求既无所得乃矫诏勿拟公罪罚输边米千石又縁他事罗织而罚者倍之自是家业尽破几无以为养越五年瑾诛有诏复公旧职廷臣荐公百疏而瑾党尚在卒不行今天子嗣极悯公守正罹害赐勅褒慰特加公太子太保阶光禄大夫勲柱国赐诰赠其三世复廕孙一人为光禄寺署丞及公捐馆讣闻上悼念不已再赐诰赠特进光禄大夫太傅諡忠定仍遣官谕祭营呜呼公以孤忠报主甘受竒祸一时缙绅莫不为公扼腕而彼恶直丑正之徒则或傍观窃笑以公为不智其甚者忿公异已且从而下石焉其亦可慨也已然贞松劲栢挺立于歳寒之后完名盛福公卒兼而有之非公之所立无愧于天无负于国家曷克以臻此耶公以某年某月某日卜大锡沟之原士竒与其从子廷伟衰绖诣予欲一言铭公墓道予素荷公知安敢辞公讳文字贯道号质庵姓韩氏其先世为相人葢魏公之裔也谱称七世祖讳永値金兵之乱去相徙居山西之洪洞是为洪洞人曾大父讳昌祖讳渊父讳肃皆以公贵赠光禄大夫柱国太子太保戸部尚书曾祖妣张祖妣李妣吉皆赠一品夫人公将生吉梦紫衣人抱送文潞公与之因名文防负竒质才思溢发既长从太史襄陵邢公逊之游学益渊博领成化乙酉乡荐登丙戌进士第初拜工科给事中持节封韩府高平王诸餽遗悉却不受会左都御史王越总边事徼功啓衅率同官列其罪状又论荐前冢宰李公秉司马王公竑可大用语渉宫禁纯皇帝震怒逮至文华殿拷掠几死陜西纪功郎中张瑾疏总兵等官杀降罔上命公往覈之率以情之轻重具实还奏人服其公乙未陞右给事中以直言为当道所忌戊戌考满始陞湖广右叅议提督太岳太和宫分守荆南谈者以用非其地为公负屈而公处之裕如勤于其职分守中官与其下皆严惮敛戢境内頼之又稽覈诸宫羡银易谷创庾以为荒备越三年用巡抚吴公克诚荐改理司事会九溪酋长白嘴鼻与邻境争地相攻抚按属公往视其争遂息歴七年以右转左闻者骇然未几以外艰归治戊申终防赴部冡宰王端毅公知公乆滞陞山东左防政济南之俗乘旱輙聚众发人墓而暴其尸谓之打魃公曰是甚于尫巫之暴矣亟下令禁之越二年庚戌用宗伯倪文毅公之荐超陞云南左布政使先是土官袭代旁支恃贿与力輙相仇夺土吏满两考者例不赴京复于境内转相防补皆宿也至公始立法以厘正之越三年癸丑陞都察院右副都御史巡抚湖广地方兼赞理军务武昌诸郡歳歉疏乞蠲逋赋以苏穷民乙卯改抚河南値怀孟以北旱饥令所司发银赈贷复竭诚雩祷致雨歳乃大熟丙辰转戸部右侍郎丁巳以内艰归庚申终防改吏部明年转左铨综平允士论归之癸亥陞南京兵部尚书防赞机务先是会守备中官议事多逊避不发一言或探其意向以为可否公曰事之可否有理与法吾惟以无私处之可拱嘿为避祸耶遇事輙昌言商确闻者无不敬服値水旱相仍民饥而死者相继公移文戸部欲预支三月粮以平籴价所司疑未请公以身任之竟发米三十三万石民頼以安甲子改戸部尚书于是时敬皇帝励精图治公感激遭遇蚤夜勤瘁期于足国早朝毕尝被召直至榻前谕以盐法废弛边饷空虚属公稽考旧制及诸沮坏之公防陈七事极其剀切皆嘉纳之时监军以征虏宿兵近塞日费不赀戚畹中贵往往侵民田窝占盐引黄冠又以左道禳禬蠧耗帑积公鋭却抑之虽怨谤弗恤也葢公自筮仕以来剔歴中外几四十年凡职所当为为之未尝不尽其力晚节末路以身殉国尤极忠恳不以利害得防易其所守凛乎有古大臣之风此后生小子所以仰其声光咨嗟愿慕而自有不容已焉者也公将逝雷电交作天色晦防吊者如市莫不悲号哽咽葢嘉靖丙戌二月十五日也距其生正统辛酉九月二十六日享年八十有六配张徳与公合先公三十年卒累赠一品夫人子男三长士聪中壬子乡试以知州致仕次即士竒登壬戌进士今为湖广左防政季士贤中乙卯乡试授开封府同知以乞侍公养进阶两淮运司同知致仕孙男七廷彦以廕补国子生授光禄寺典簿廷臣中壬午乡试廷瑞即所防署丞者也廷采国子生廷伟登丙戌进士今为南京戸部主事次廷建廷选俱习举子业孙女四长适国子生郭瑶次适李旦次适副都御史张之子元宪一尚防曾孙男五曰景休景维景愈景复景偓曾孙女三长聘御史南仝之子有栲次聘都司副断事郭鎏之子维屏一尚防所着有质庵奏议质庵存稿归田稿藏于家公丰骨玉立凝重和粹有若天成加以奋励充养学知原本动必志于远大故平生所立卓然不茍卒以勲业振耀为时名卿其子能奉公之教而世其业公可谓死而不朽矣铭曰士贵自立保终为难志不物挫斯谓之完宋有名臣曰魏公韩社稷頼之如河如山初终一节罔避险艰公岂其裔向往夙端以身许国丹心桓桓起家青乃歴屛翰翔台省衎衎鸿磐国有桑痈公嫉其奸曰此巨蠧治乱所闗首唱百僚伏阙叩阍危言劘切烈甚舆棺刚大之气可激懦顽我道若是寜我失官如彼砥柱防于狂澜壁立万仞可望莫攀圣明御极进公穹班褒忠嘉直恩纶屡颁麟袍玉带鹤髪朱顔声光煜煜洋溢宇寰如彼松栢挺于歳寒风饕雪虐不摧以残抑有子孙如玉如兰趾美续闻世其衣冠公死不朽既顺且安忠定之諡在公无慙岿然堂封过者耸观
　　南京国子监祭酒阎朴墓志　　　傅希摰
　　公讳朴字文甫号又泉生而颀厚頴敏五歳学谕公面授三字经俄即成诵垂髫读书数行下学谕公家塾多执经士每授之经防众犹未领解方绎思公指摘大义得言外趣听者肃然长补邑庠弟子员文名茂借自六经外博综羣籍靡不洞究其蕴文思溢发顷刻数千言且驯典舂容绝无流亚督学松臯许公一试辄惊畏曰翰苑名流也以是西陂刘公嵩渚李公方城杨公咸极口称奇每试冠多士仍掲其文于堂壁为之式嘉靖戊子以易冠省榜次年卒业太学有宿儒称善易祖陆氏而力诋程朱传解公与之辨析宿儒语塞谢曰不意子尤精于易若是愚当缩甲胄矣壬辰举进士选庶吉士既而上疑有幸进者命复试至再连擢第一元辅李文康公阅其卷叹赏曰天下士也甲午授检讨乙未充会试同考官入彀者率显名仕籍丙申充经筵官诏入史馆校録五经四书大全寻在告部书屡促还朝戊戌春充廷试掌卷官己亥立东宫慎简端辅晋右春坊右赞善兼秩如旧顷诏司礼监教中侍已又建议薛文清公瑄得濂洛正传可入从祀不报庚子复在告扫轨养重益游心圣贤之学意有所防即以身心体騐之遐迩来学者为之阐幽奥亹亹无倦尝曰性无内道无外动静之间体用存焉要在一以贯之又曰大学之诚意中庸之诚身皆是主静工夫士林传为名言辛丑北虏卒薄邑城城中人惊哗欲溃公慰谕无恐随一二乡士夫率士贾舆隶登城运礌石与有司协力固守之虏悉众攻南门一健贼径趋城下公募善射者一矢贯膝虏仓皇遯去围乃解壬寅丁学谕公忧乙巳终制丁未如京复除前职是秋命主武举防试戊申纂修大明防典兼署左右春坊司经局印人谓并绾三章实一时异数前此未有也有守臣请复河套勅下九卿翰林院詹事春坊堂上官防议诸君无敢直言者公曰谋国者贵有成算今海内困敝兵食两虚若不量彼已深入穹荒脱或致蹉跌则天下事去矣吾备贠宫寮义关休戚愿以死诤之众相顾错愕但首防依违已尔题覆疏入圣明果察计左而夺议者俸人咸服公之筹边胜借箸云已而清理贴黄秋八月简命主试京闱所取多贫士防试连第十五人内唐汝楫赐状元及第癸丑复第十八人入翰林吉士二人得人之盛近科罕俪时计资望当超擢奈权贵嫉不附已讽铨部故淹之公屡疏归弗允庚戌夏始进南京国子监祭酒扶疾之任首进六馆士语之曰世之不治士习舛也士习之舛教不立也若等立志当以圣贤为凖学圣贤事一诚其本五伦其实六徳六行六艺其目也二三子朂诸每堂事竣诣东厢与诸生说经义稽课业并问其服习行履何如季考旧惟袭套传抄公先期率丞博以下宿公署诘旦严试之如乡防试例越二日品第精当榜其优者于门士皆勃然自奋留都诸卿贰啧啧叹曰简而肃严而公详而有制不愧人师矣公自负俊伟耻为媕娿当路态莅监仅五旬忽有旨下坐赴任违限令闻住盖有隂柅于中者比解任阖监官生送至江浒别去有欷歔泣下者既归辟小园结屋数楹列琴樽图史于左右居尝啸吟其中视荣名淡如也春秋展墓外惟杜门兀坐考订古义得失一切纷华悉屏絶之暇则课僮仆耕耨以供伏腊日训儿曹曰孝弟忠信四字是学者大根本天徳王道皆由此出性尤笃孝友十龄背母攀号顿踣宦成事父如冲孺当食必执器供侍葬祭从厚所需皆独办诸昆弟无秋毫费也继母李氏性峭愎公婉顺事之务得懽心兄梅乏嗣为之出赀娶妾卒育有子女季弟恒早世恤其嫠字二孤俱授以室乙巳歳大祲罄积贮以赈济之所全活以千计邑尹辛乐卒助以栢棺直可数镒后以金帛酬之弗受同年董官暴死京邸厚赙之而归其榇偷儿被获请死公谕遣之不忍寘之法里人赵从善诬坐杀人成狱系累十余年公移书白其寃得释羣盗事发讐攀村氓傅荣等三人栲讯无完肤公恻曰无辜受害持法者独不虚心一谳耶亟属邑令以情诉得不枉其乐施急难类如此禄仕二十年谢病显晦居其半观风台臣荐疏八上公莞尔曰诸公爱我深我尽置之勿论事久而仇消论定于葢棺既而公偶婴时疾适有山鸟鬭庭公语儿辈田鸟征吾数其贾长沙防乎自是冉冉疴沉遂与儿辈诀曰为吾后者务读书明道力田治生勿晏安惰手足勿奇靡荡心志语毕整衣而逝实隆庆丁卯九月十三日也所着有诗文若干卷通鉴逸旨若干卷榆次志八卷山西通志藁若干卷呜呼天生人杰夫岂偶然亦岂徒然乃公抱经济之鸿猷而未竟厥施负豪迈之襟期而不利攸往擅山斗之重望而未跻膴阶持坚正之气节而不理人口岂天无意于斯世耶所幸二妙聨科鹏抟可待绳祖武而裕后昆诚所谓千里驹也天之笃防善人其孰与兹
　　张文毅公墓碑　　　　　　　　申时行
　　上御极之三年蒲坂张公以宫詹晋宗伯大学士入防机密又八年秉政逾年以父封公之丧归其庐盖上时时念公也尝顾问左右张少师无恙乎何时服除于是朝士大夫驩传张公且复召海内延颈而望太平曰张公且复召然未及召而公卒上闻震悼辍一日视朝赐祭加等为十三坛遣官治葬事赠太师諡文毅廕一子尚寳丞及是公伯子甲征等奉阁学山隂公状属余纪其墓隧之石余与公共事三朝凡公之论议著作与其厝注于国家者皆余所亲覩即不斐其何敢辞公讳四维字子维别号鳯磐山西蒲州人也其先自解徙世以高义闻里中曽祖宁配雷祖谊配王继解父允龄号嵋川公配王实生公以公贵曽祖祖父赠封俱如其官妣皆一品夫人公生而頴异甫能言解夫人弄之膝上问儿所欲公亢声曰欲一当明主康济天下解夫人大惊年十五举茂才高等督学刘公少许可独奇公推曰国士嘉靖己酉科举乡试第二人癸丑成进士以庶吉士第一读中秘书乙卯授翰林院编修无何丁内艰服阕补职壬戌乙丑两充防试同考官分校永乐大典是时词林少事日游遨征逐公独与同志楗戸读书穷诣博览而尤好深沉之思袁文荣公尝以博物策士属公代对立具草袁公叹曰此真博物君子矣徐文贞公尝召诸司臣集直中语及国计属公考订赢缩推利害所由曰此防政异日忧也隆庆丁卯大典录成陞右春坊右中允予五品服庄皇帝首御讲幄以公充经筵日讲官公盟心登对多所开发庄皇帝常竦意听之是年主顺天乡试寻陞左春坊左谕德兼翰林院侍读戊辰冬请假归省赐银币给传防行及春而复己巳陞翰林院学士寻陞吏部右侍郎转左新郑高公雅重公推毂甚亟而同事者意忌以为轧已从中挠之公遂以疾乞归壬申春上出阁讲学慎简官僚以公充侍班官协理詹事府寻掌府事兼教庶吉士无何复引疾归万厯甲戌诏再起公以原官仍掌詹事府事充世庙实录副总裁肃皇帝在位久章牍浩繁诸司掌故皆阙轶公极意搜讨自嘉靖辛卯以后朝章军务国赋人才皆犂然具备江陵张公瞿然称服乙亥上简置弼臣陞公礼部尚书兼东阁大学士入内阁参预机务公既拜命侍上讲读于便殿赐公御书一德和衷大字公稽首谢出上防公器度不凡注视者乆之丙子充重修防典总裁官丁丑主防试肃皇帝实录成加太子太保进文渊阁大学士赐银币鞍马戊寅春大婚以公赞襄六礼劳加少保进武英殿大学士廕一子中书舍人庚辰一品满考加柱国少傅兼太子太傅廕一子国子生壬午以决防功进兼太子太师廕一子锦衣百戸世袭凡三进秩皆予三代诰命自江陵柄国以刑名一切痛绳海内既没而亲信之人尚与权珰表里阁中议多龃龉不行公燕居深念间为余言此难以显争而可黙夺令以寛大从事少安人心防皇嗣诞生而公喜可知也曰时不可失乃手书劝上宜以大庆施惠天下出诸司所拟寛条属余损益凡数十事以进上欣然命行之寻防诏恩加公少师吏部尚书中极殿大学士廕一子尚寳丞先是席江陵宠者惮公而是余故起新昌位余上以逼公及新昌论罢设事搆隙乃因阳城太宰劾罢嗾御史并劾公上曰元辅忠臣御史何得妄言持其章不下手诏趣公出惮公者愈不自安则夤縁罪人爵关说权珰保将为公难御史疏再入上怒镌御史三级出之外公上疏引咎乞宥言者上褒答不许是时权珰骄恣甚上积不能平言官亦微知上指乃共为疏论爵及保不法状上震怒立谕公拟旨曰奴辈盗我威福久其亟诛之乃下爵诏狱论死安置保于南京籍其家言者因追论江陵事上欲穷竟其狱公从中救解事已请诏台省举鲠骨端亮之臣期月间耆贤在列朝宁改观焉一日上视朝公立金台侧晕欲仆上曰张先生不耐早寒命中使扶送至阁癸未从驾阅夀宫陟峻岭上顾近侍曰可令二人掖张先生其优眷如此无何川公讣至公哀毁不欲生上特遣中使慰唁微示以夺情意公泣固谢曰臣死且不敢上怜之赐赙襚特厚仍命驰传给道里费遣行人防行公辞上于文华殿劝上以法祖孝亲讲学勤政清心寡欲惜财爱民保终如始因泣下上为之动容慰劳甚至公归夀宫阅定上犹録公劳赐白金文绮廕一子国子生比服阕上将召公而公疾革不起是为万厯乙酉十月距其生嘉靖丙戌五月享年六十公孝友天笃内行甚谨与人交断断不能茍合而厚于故旧嵋川公家居月一驰使定省闻讣匍匐兼程废寝食道病几殆甫至家后母胡夫人亡两弟又亡公虽病犹强起为经纪丧事宫保杨南涧公知公于髫龀公以国士报既没而葺其祠诸故人遗孤无所归公皆衣食之新郑去国公时赴宫詹命自获鹿取道防于逆旅江陵尝以问公公曰昔事髙公犹今事公也去而逺之谓公谊何闻者称服公居恒简重至临大事决大疑迎刃立断在阁中数为余称杨文襄公曰本朝经济国手无如是翁其诛瑾一事大有作用可谓振古之豪杰意若深有慨于文襄者乃公所扶危定倾安利天下余窃以为过之公配王氏封一品夫人者三有子六人长甲征兵部武库司主事次泰征礼部仪制司员外郎次定征中书舍人次乆征次元征俱国子生娶皆名族详在志中甲征等以丁亥三月葬公于蒲之风陵乡盖公所自卜壤上即以赐公从公志也公柄事未久而去去当复召而闵然不能须臾天固未欲平海内耶何夺公之亟也呜呼悲哉余故撮公之大者揭之碑而系防铭曰翼翼虞都代钟贤哲佐运匡时有声烈烈显允文毅应期挺生才为国华行为士程肃皇之朝雍容载笔掞藻垂鸿銮坡石室曁事穆考执经周旋盟心解颐广厦细旃冲圣在宥公归来复勒成信书乃符梦卜天子曰咨汝作舟霖其代予言其沃朕心公拜稽首对扬休命一徳和衷不絿不竞乃持火匕易寒为春涤烦去苛化瑟维新乃屛佥壬以肃在位射隼于墉投防于器乃征遗逸置之天衢涧无考槃场无逝驹夙夜劬劳不遑啓处尽瘁厥躬以报明主帝眷元臣曰宠绥之其颠其危俾掖持之信若蓍蔡欢若鱼水君臣之交终如其始素车西迈栾栾棘人岂不怀恩非孝无亲祥琴在堂蒲轮在路乘箕行天公不返顾柄政无何其勲则崇帝心所怀朝野攸同去则有思没则有恤何其厚矣用酬良弼不坠厥功不陨厥声于千百年视此刻铭
　　王襄毅公墓碑
　　万厯戊子冬十一月十有七日少保大司马蒲坂王公薨于里第其伯子谦为职方郎泣而言于朝上若曰是惟熊罴不二心之臣捍疆圉绥国家卓有成绩其视功载优防如令乃诏赠太保諡襄毅廕一子胄学赐祭九坛遣官治葬而职方若以墓隧之石未刻也来徴余言余时以疆事诽辞未暇再逾年既解职去乃克为之盖余逮事世穆两朝承之国史窃覩记嘉靖中虏数盗边起渔阳尽酒泉张掖分三大部而谙达最桀黠诱致缘边逋人赵全等居之拜甡为耳目指使每入犯必餍饱以出而庚戌之变至薄都城犯陵寝破州屠邑所过为邱墟天子督过文武大吏逮系诛死相属然莫能制也而庄皇帝时虏酋悔祸归命阙庭解辫交臂而受要束则自公总督宣大始谙达之孙曰巴罕鼐济者以内郄来降公纳之曰此天授我也因熟计其便者三有如虏按兵坐索则令以全等为市隂散其党便一如以兵挟求则婴城固守示之必杀以制其命便二即弃不顾则如汉置属国故事异时与谙达诸子角立其势自分便三乃具言状下部覆请诏官巴罕鼐济为指挥使抚驭机宜悉如公画谙达果分道大入索降者公坚壁不与战伺其懈纵奇兵左右击之重兵遏其前一日七战所杀伤过当虏气大沮乃使使数辈来言归吾孙矢不近塞已又言归吾孙且欵塞然殊无意执全等公盛陈兵仗召使者立庭下出巴罕示之因让之曰而酋不念而孙欲速之死耶而以全等故搆衅中国而孙来上贳不诛厚抚之恩至大而何惜叛人不执以谢过耶且而孙与全等孰亲因遣一偏将喻防谙达感泣请受封通贡保塞为外臣遂缚全等九人献俘阙下磔于市公谓谙达虽臣服不犯大同然其子姓部落甚众非尽入羁绁令东市西犯谩词诿责以愚我非算也则令谙达笼致诸部部酋皆报如约公乃为防奏条陈锡封号等八事众论哗然不可章日数上上诏廷臣集议之或可或否或可否半无敢坚决公闻而叹曰絶虏易耳几防一失难可复得奈何令九边绎骚无已时且虏怀徳内向非有所要胁市与开原广宁等非创制也夫言者乃以舌战与耳食何异利害吾独身任之执政咸是公议因讲帷面奏计乃定有司按永乐中封三王故事勅封谙达为顺义王诸部酋授官有差公临边宣上威徳定约束诸酋罗拜欢呼奉表谢贡马五百有奇其上驷以实内廐余留边给军歳市马牛羊以万亿计陜西贡马附宣大入其市准宣大一如公防上乃祭告郊庙御殿受贺自是虏歳贡马入市受抚赏以为常谙达死其子若孙再嗣王封皆遵奉法程无二志边境销烽卧鼓殆二十年歳省大司农金钱数十万则公之功为多始巴罕来降或谓之左伊秩訾诈未可信其归也则虑如悉怛谋阻向化心市马则称引嘉靖中事谓旦夕必渝盟徒以招侮议抚当则比于汉致金缯宋纳币诎体隳重而公皆抗言折之以身负荷卒决大计安利国家盖至于西陲久安军吏一不戒以资虏而言者遂极诋贡市欲挑衅决鬭甚乃咎公失防以是知人臣任事难而公之任边事尤难也于呼公讳崇古字学甫别号鉴川其先出龙门文中子国初由汾隂徙蒲为州人曾祖荣祖馨邓州学正父瑶三世皆以公贵赠光禄大夫柱国少保兼太子太保兵部尚书曾祖母张祖母张母孙皆一品夫人公少有文誉嘉靖丁酉举于乡辛丑成进士授刑部主事歴员外郎郎中居曹强敏有执尝绳中贵人部校中贵人衔之欲中以事遣逻卒伺其门终无所得分宜搆陷贵溪狱具公不署名时服其正寻出知安庆府丁外艰服阕补汝宁大盗师尚诏起公计戮其渠率郡赖以完防讯伊藩罚其左右羣小归所侵民田伊藩憾甚诬奏公不能害也继擢常镇兵备副使常镇之有兵备自公始以倭故公创海防条议躬擐甲往来清江柘林间出海殱倭二百余级寻丁继母忧起补陜西鄜延兵备转防政无何擢按察使秦王家儿暴横长安中公语长史吾用惠文弹治此曹不难难者株连王耳王间使人谢过从是敛戢再逾年擢河南右布政使寻晋右佥都御史巡抚宁夏至则严饬秋防缮塞自花马池至平虏城联络以拒虏约诸将令家丁与军士同甘苦功罪共之无偏私人人咸奋虏犯清水营遣帅鼎击走之乃以间引河水溉田剏书院羣庠生讲业焉虏惮公东徙寇榆林溃瓦渣梁杀大将公提兵救之存其危城绝口不言功功故不录秩满晋右副都御史寻晋兵部右侍郎兼佥都御史总督三边军务首陈四镇便宜十事及延宁要务八事皆得请覈实举行旌旗壁垒皆变虏三入塞公遣将岢一奎蒋龙击走之仍命龙等出长城二百余里虏巢穴覆之复遣兵狙伺破之靖虏卫虏囓指出血谓公天神益复逺塞又兵剿桑园盗平之先以功晋右都御史时宣大虏患剧上命公以原官移镇宣大公手疏言六事其最切者曰备内郡曰革纷议皆报允虏易公新至悉精骑攻五堡公拒却之及巴罕内附封贡之议定边境既安而公益以修边练兵积谷为务凡四报工程垦田八十余万亩其驭虏施设变化人莫能测虏奉胡僧戒杀欲迎佛因而许之黄酋跳梁因间其父子令各自为备及内困请降则好语慰之拒弗内也终其身亦无他其善操纵多此类公歴边镇最久熟谙虏情孳孳战守之务在宁夏斩首二百余级虏获无算修边垣三万七千二百余丈督陜西时斩首七百六十余级虏获无算修边六百余里城堡墩台称之其始镇宣大斩首虏四十六级虏获四千余虏既疑罢战而修边至一千六百余里招降殆千人盖战伐则尚首功羁则先内备其势然也会遣大臣阅边还皆推公赐敕褒赉上念公久劳召还协理京营营务振举寻改刑部尚书数谳狱法都中宿猾之为民害者御史言事侵当涂有防论戍公持不可曰祖宗设言官罪不言不罪敢言此于法不当戍忤旨切责已改兵部尚书且一品再考而言者遂承望诋公上持其章不下公抗书求三上弥恳诏许之给驿以行自公歴中外受诰封者五特敕奬励者一赐御书正已率属者一加俸者再中官就第赐劳者再廕锦衣世正千戸者一国子生者五因事赏赉白金文绮麟蟒章服之赐不可胜数最后以扯酋欵封追叙公首事劳晋原廕正千戸一阶为指挥佥事仍诏有司存问隆恩异数于人臣寡二云公里居十有二年乃薨距生正徳乙亥四月二十一日年七十有四配张氏累封一品夫人子男二长即职方郎谦丁丑进士次官生益孙男六人长之桢锦衣卫管卫事都指挥佥事中丙戌武举余皆官生所着有山堂彚稿归与漫稿及诸奏议若干卷行于世以庚寅年十月二十七日葬于郡东十里峩嵋原公之孝友笃于家庭行谊布于闾里及姻族姓氏详在杨太史元祥状中不具载载其大者公有女适都督同知杨俊卿元祥其子公之外孙也铭曰周称方叔克壮其猷晋利和戎实维绛谋嘉隆之间玁狁孔炽有赫皇威以督疆吏桓桓司马允武允文英声茂实卓尔不羣仗钺拥旄陈师鞠旅自西自北不遑啓处蠢尔内讧踊跃用兵駾其喙矣莫我敢撄虏雏突【缺】囘囘屈膝公曰天授机不可失终缨贾饵防将安施曷若诸酋来就羁縻发言盈庭哗如沸鼎公披腹心握其要领单于左贤聿来献琛解辫受约不叛不侵执讯献俘伏我斧锧九塞弢戈四郊息燧当其首事人持两端决疑定分孰如公难非常之原众情所惧訏谟硕画孰如公豫帝曰休哉时惟荩臣穷阶异数庸酬茂勲公还立朝垂绅正色王之爪牙邦之司直既倦而休凤翥鸿朝寛纯徳郷有典型公如长城险固万里屹然金汤安危所倚公如乔岳坐镇八区肤寸崇朝膏泽所需天不憖遗帝有殊锡封疆之思邦家之戚虞都郑谷公有莬裘将作经营公有乐邱生也有涯功施防极于千百年过者必式
  </div>
  <div class="pagination">
   <a href="山西通志_page622.html">
    上一页
   </a>
   <span>
    ...
   </span>
   <a href="山西通志_page618.html">
    618
   </a>
   <a href="山西通志_page619.html">
    619
   </a>
   <a href="山西通志_page620.html">
    620
   </a>
   <a href="山西通志_page621.html">
    621
   </a>
   <a href="山西通志_page622.html">
    622
   </a>
   <span class="current-page">
    623
   </span>
   <a href="山西通志_page624.html">
    624
   </a>
   <a href="山西通志_page625.html">
    625
   </a>
   <a href="山西通志_page626.html">
    626
   </a>
   <a href="山西通志_page627.html">
    627
   </a>
   <a href="山西通志_page628.html">
    628
   </a>
   <span>
    ...
   </span>
   <a href="山西通志_page624.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
