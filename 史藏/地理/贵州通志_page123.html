<!DOCTYPE html>
<html>
<head>
    <meta charset="UTF-8">
    <title>贵州通志 - 第 123 页/共 141 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贵州通志 - 第 123 页/共 141 页</h1>
    <div class="content">　　郭应洪妻吴氏【邑人适庠生郭应洪洪卒于滇吴年十九尽鬻嫁奁泣请夫兄搬柩归葬有豪家逼娶吴凿齿以拒之事鳏翁尽孝抚未周子士信成立为明经】
　　吴　让妻武氏【邑人适庠生吴让氏年二十二夫亡遗二子观觏尚幼又遗腹生子觌家贫茹荼或欲夺其志氏奔避外家连遭歉岁其守愈坚教三子皆游庠以上二人康熙五十二年巡抚刘防枢　题旌】
　　赵应魁妻王氏【邑人年十八归赵家极贫夫为营卒氏绩絍以奉舅姑舅病噎王易酥粉以给膳养及夫故王年二十九守节抚三子事舅姑愈孝谨苦节三十余年】
　　郑廷试妻蔡氏【邑人年二十二归廷试二十八夫亡遗二子俱防有劝之嫁者輙正色拒之日擕二子采荼充腹亲戚或怜而周之固却不受苦节三十余年以上二人雍正四年巡抚何世璂题旌】
　　吴君辅妻张氏【邑人适庠生君辅氏年二十八辅亡矢志守节代夫孝养二亲教二子让谦俱为诸生未几让卒偕媳武氏抚孙成立至七十七岁夀终雍正七年巡抚张广泗　题旌】遵义府
　　元
　　杨　道妻陈氏【郡人至元间夫卒守节致和元年杨汉英上其事诏旌表封淑德安人】
　　明
　　杨　防妻田氏【郡人永乐间防卒于京田闻之哀恸絶食迨榇归即自经死被旌】张九鹏女【郡人小字妹哥事母孝母厐氏病笃割股以进遂愈人以为难守令旌其门】韩登聨妻王氏【郡人登聨病数月王割股救之事姑尽孝府县旌曰孝妇之门后聨再病子续愈亦割股以疗父疾母子孝义两全乡人咸称之】
　　周　镇妻汪氏【郡人幼通经史能诗镇歴功陞遵化叅将偕汪之任崇祯末战死汪闻变刺血作雉经歌八章偕姑及夫妹俱投缳死事闻封墓赠祭】
　　罗　氏【郡人失其夫名夫被贼杀罗骂贼而死奉旨旌表】
　　王治民妻都氏【郡人治民庠生流寇陷遵治民率家口避居湄潭之菖蒲塘遭乱兵杀其子及仆掳氏欲汚之时氏年二十七骂贼而死】
　　刘汉鼎妻张氏【郡人汉鼎为郡诸生遭乱为兵所杀氏年二十五营弁欲以威劫之氏闻语其弟曰夫死义不独生况又有外侮乎遂闭户自经死】
　　国朝
　　杨士杰妻石氏【邑人年二十夫亡姑老子幼值吴逆之变负姑擕子潜匿深山三日乏食采蕨供养姑病目无力延医跪防得复明后姑病笃哀号欲絶至为尝粪及卒丧葬尽礼教子成名雍正三年四川巡抚蔡珽　题旌】
　　张问明妻胡氏【邑人因强暴张崇义强汚不从被杀雍正八年巡抚张广泗　题旌置崇义于法】
　　吴　琪妻许氏【郡人年十六适琪事孀姑孝琪殁于外氏年十九闻讣恸号两昼夜遂絶食投缳而死】
　　遵义县
　　明
　　王　巡妻何氏【邑人流宼入遵氏避乱于豺狗坪贼突至强挟以行伏刅而死】杨　春妻程氏【邑人崇祯壬申春殉难于楚氏年甫十九遭乱兵横逼完节无亏后屡经饥馑茹荼集蓼励志益坚夀六十二而终】
　　国朝
　　陈尚义妻石氏【邑人吴逆之乱偕十四龄女避难为贼所逼相擕赴水死】陈佩琚妻杜氏【邑人防化府同知杜思贤长女氏许字从佩琚年十五忽得狂疾不愈翁姑欲辞婚氏闻痛哭誓不改适及归佩琚甫一载佩琚亡氏年甫十六岁遂坚志守节事翁姑养葬尽礼有古孝妇风氏无出有婢生之子方襁褓婢亦故氏鞠育恩勤备至稍长使就傅读书朂以修身立行子今得成立氏年五十二矣计氏守节三十六年乾隆三年总督张广泗　题旌】正安州
　　明
　　袁　端妻张氏【州人夫卒时年二十七子志伟三岁父母逼其改嫁断髪自誓守节七十余嵗而终】
　　郑绍勲妻罗氏【州人绍勲州土官卒时命氏改嫁氏悲恸欲自缢家人严守之不得闲守节至六十余嵗平居虽亲党僮仆未尝得见其面】
　　国朝
　　曹　仁聘妻王氏【州人王咸宜女名正姑许字曹氏子仁未婚仁殁正姑守志不改适雍正三年四川巡抚蔡廷以竒节　题旌】
　　桐梓县
　　明
　　梁郁山妻冉氏【邑人年二十二夫死姑欲夺其志氏知之乃佯言归家至中途登虎跳崖上下相去千寻泣乳其子命婢负之以衣掩面坠崖而死其身不损】
　　李天根妻傅氏【邑人天根廪生氏年二十夫亡无子有婢名保妹亦年二十佐氏守节以力耕纺绩治生先是舅姑及夫皆浅窆傅卜吉地取二柩合葬遂庐而守之至七十七岁而卒越四日婢亦卒桐人至今怜之】
　　杨之瑶妻何氏【邑人夫死何年二十二女方三岁子五月誓不再嫁有豪悍欲强娶之氏度翁姑孱弱必不能免遂仰药死】
　　傅天鉴妻黄氏【邑人年二十夫亡二子方离襁褓遭杨酋之叛播越艰辛克免于难勤苦教子元泰登岁荐元弼廪膳生卒年八十有六督抚旌奨之】
　　黄以素妻傅氏【邑人以素贡生年未三十而亡遗两孤傅恸絶复苏曰吾从夫死无益不如教子以继夫志自束甚严教子维谨次子隆中有声庠序年登七十而卒】
　　熊文艺妻毛氏【邑人年二十七夫死守节逾七年值兵乱闻孙可望有许兵夺孀妇幼女之令急奔往投崖家人救之得免教子如为庠生至七十三岁卒】
　　洪图奠妻傅氏【邑人图奠庠生崇祯间赴国学值李自成陷京师遇害妇年二十无子依外家守节五十二年卒】
　　金玉绳妻张氏【邑人玉绳廪生氏年二十八夫亡家贫子防纺绩苦节教二子皆游庠】
　　令狐懐周妻蔡氏【邑人夫病危药不能起割股进之立愈县令以苦行坚贞表其门】
　　国朝
　　熊　京妻黄氏【邑人年二十四夫亡子之琏甫一岁纺绩苦节事孀姑尽孝抚孤成立雍正六年巡抚沈廷正　题旌】
　　赵兰薰妻吴氏【邑人兰薰庠生氏年二十九夫亡子方半岁出妆奁以供纺绩督臧获以勤耕种抚子成立清操四十余年】
　　王　绪妻张氏【邑夜郎里人年二十二夫病祈天愿以身代及卒守节训子为庠生孀居三十载以上二人雍正七年巡抚张广泗　题旌】
　　绥阳县
　　明
　　何烈女【邑人小字大妹许字未嫁壻出不归父母渝盟改适绐以壻归迎娶至中途女觉其异夺从人佩刀自刎天啓间赐坊旌表】
　　熊　某聘妻刘氏【邑人庠生刘汉儒妹许字都匀教授熊文豹季子随父之任值绥地兵乱有强暴欲娶之自缢死】
　　黄氏女【邑人庠生黄文艳女年十四贼姚黄袁韬冦绥阳文艳擕家避山箐中贼搜箐驱文艳出击以刃女抱父号哭贼捆置马上女骂不絶口贼杀之】
　　熊氏二女【邑人长年十六次年十四贡生熊文豹女避乱居黄鱼江贼至大肆劫掠家人俱逃避二女义不受辱登楼对缢死贼叹息而去】
　　国朝
　　夏嗣圣妻张氏【邑人嗣圣庠生氏年二十二夫故守节不渝孝事翁姑课子之琼为邑庠生苦节六十余年】
　　郭宪汾妻陈氏【邑人孝亷陈仔女年二十一夫亡守节孝事耄姑丧葬尽礼抚子禾成为邑诸生苦节六十年夀八十一卒】
　　丁大椿妻雷氏【邑人年十九于归逾年夫卒遗腹生子振先躬操井臼孝事翁姑教子成名守节四十余年】
　　郑　纪妻冯氏【邑人年二十五夫亡矢志靡他纺绩奉姑教子成立苦节四十二年夀六十七岁以上四人雍正七年巡抚张广泗　题旌】
　　赵应宗妻陈氏【邑人陈于福女年二十夫亡服阕翁姑怜其年少无依劝之他适氏以死自誓曰生为赵妇死为赵不即死者为高堂饘粥计且痛夫无后不忍墓田荒草耳倘不我怜当即赴黄泉矣翁姑泣下听其守节翁姑殁随父母以居年七十三卒知县李铠为之立传】任先型聘妻韩氏【邑人名夀姑庠生韩嗣昌女许字先型年及笄任氏子病瘵未婚一日夀姑晨起闻乌鸟哀啼不已骇然曰若人死矣讣至号恸不欲生遂裂壻家所送白布封髪父母欲改字誓死不从乃归任宅哭拜壻墓事翁姑以孝闻抚侄为嗣年五十余癯然一老处子也】梅氏女【邑朗星里人许字富室富人子薄氏家贫结土豪诣梅悔盟氏父朴怯懦允其退氏闻之大恚以首触柱家人救之得不死至夜自经】
　　张　睿妻王氏【邑人幼聪頴通诗书年二十而嫁未期而夫卒题诗曰自尤妾命薄如笺初赋桃夭失所天未老姑嫜还有托纲常岂独让人先遂以身殉知县陈询表其墓曰张烈妇之墓】
　　仁怀县
　　明
　　王　铭妻钟氏【邑人铭死遗孤四岁家计寥落氏勤纺绩孝事翁姑训子成立孀居五十年】
　　李　睿妻胡氏【邑人睿好猎氏泣劝感悟氏年十七夫卒阅六月生遗腹子深值年旱襁负箐中采薇疗饥夀至六十六岁人称苦节】
　　王　端妻方氏【邑人于归一年夫病笃嘱曰尔孕方五月待娩毕不论男女皆改嫁氏泣曰天若不絶君嗣倘得男愿相依为命及端卒生子廷珏抚之成立守节终身】
　　续编
　　国朝
　　贵阳府
　　韩　仪妻黄氏【贵筑县人年十七适仪二十岁夫亡生子懐瑾矢志守节事翁姑生养死葬乡里称孝家贫淡泊自甘教子怀瑾得中武举乾隆四年总督张广泗　题旌】吴　佩妻罗氏【广顺州人庠生罗象极长女年十六适佩二十三岁夫亡生子三长世爵六嵗次世官四岁三世儒尚在襁褓姑老子幼矢志不嫁奉姑以孝晨昏定省不离左右及姑没称贷以葬教三子成立次子世官为州庠生乾隆四年总督张广泗　题旌】
　　向祖兴妻李氏【广顺州人年十八适祖兴二十七岁夫亡子朝阳甫四龄二女俱幼家徒壁立纺绩自供抚朝阳及二女俱成立婚嫁守节四十六年乾隆四年总督张广泗　题旌】贞女何氏【开州人何人凤季女许字前明锦衣衞同知许延禧第三子仔未归仔病痰迷症成废疾贞女兄子澄即延禧婿延禧谓子澄曰仔病在不治尔妹当改字子澄告其母贞女以死誓欲往侍汤药延禧絶之志不得遂涕泣累日不饮食母谕之曰尔勿以死速我之死好依我膝下贞孝俱不失矣及母殁贞女已五十一岁两家欲请旌奨不许雍正二年仔始死贞女闻知为服丧三年夀八十岁卒乾隆五年总督张广泗　题旌】
　　何子澄妾丘氏【开州人年十七适子澄为妾子澄任昌化县令以终养归适值其母没子澄旋卧病嘱氏抚其二子氏泣以死自誓及夫亡氏年二十八岁甘守节不嫁教二子读书延师训之不少假以顔色长子旭州庠生次子昻乙卯科举人乾隆五年总督张广泗　题旌】何子洪妻吴氏【开州人重庆府知府吴中蕃女年二十一适廪生子洪二十五岁夫亡孝事兵姑视夫在日更加时刻不离左右有疾亲侍汤药日夕祷于神以祈姑夀子曾二岁而孤姑怜之至十岁犹不令就外傅氏请至再三曾始得入塾旋亦成立乾隆五年总督张广泗　题旌】何　昱妻许氏【开州人安平县教谕许价女年十五适昱二十三岁夫亡氏不欲生为投缳计婢子惊觉不得死祖姑与姑谕之曰尔已有娠其如死而斩嗣何始勉进饮食后遗腹子殇氏翁自昌化县归里病没翁妾有二子氏与翁妾同心守节乾隆五年总督张广泗　题旌】李　荣妻姚氏【贵定县人年十六适荣二十一岁夫亡逾三月生子逢春时翁姑衰老家事艰窘氏拮据供养及翁姑没尽哀尽礼以终大事教子逢春补弟子员乾隆二年总督张广泗题旌】
　　陈源泰妻徐氏【修文县人年二十适源泰二十二嵗夫亡誓不欲生死而复苏泣血丧明奉事翁姑克尽孝敬及没竭力丧葬氏无出抚侄大愑为嗣成立游泮守节四十七年而卒乾隆四年总督张广泗　题旌】
　　安顺府
　　赵君彩妻召氏【郡人年二十三适君彩二十五岁夫亡遗腹生子健守节鞠子奉养翁姑翁年九十四岁姑年八十四岁氏事之四十余年竭力养葬以孝著称教健成立为庠生夀七十八岁终乾隆四年总督张广泗　题旌】
　　张　恪妻章氏【清镇县人年十七适恪二十二岁夫亡子二长咸三岁次元甫生家贫苦守饮冰茹荼事翁姑菽水承欢拮据丧葬教二子慈而能严读书膏火之费出于十指俱成立为县庠生乾隆四年总督张广泗　题旌】
　　吕　琼妻孙氏【清镇县人孙文信女适琼五年琼亡有子甫周岁又殇乾隆三年七月内文信念氏青年孀居无所依赖迎归劝氏再醮周姓氏泣而不言文信疑氏心诺乃与氏夫兄吕玫许周姓择吉来娶氏归向夫灵痛哭刎颈死时年二十五岁乡里白于官鞠得其实乾隆五年总督张广泗　题旌】
　　平越府
　　樊祚显妻商氏【郡人定番州学正商琏女秉性幽贞夙娴姆教年十九适廪生祚显祚显兄祚兴为广顺州学正康熙四十一年祚显省兄卒于兄署讣至氏一号几絶鼻口血流榇回就窆后五日不进水浆姑刘谕之曰我老惟依汝且汝二女皆幼何可遽从尔夫地下氏乃剪爪截髪封遗父母誓死靡他守节三十六年而卒乾隆二年总督张广泗　题旌】
　　罗登聨妻唐氏【平越县人年十九适庠生登聨二十五嵗夫亡生子二长其位五岁次其昌二嵗氏矢志不嫁昼夜纺绩抚育二子或有讽令改节者氏唾其面截髪自誓二子长即令就傅读书俱入泮雍正十一年旌奬】
　　李之顗妻郭氏【黄平州人贡生郭严城女年十九适庠生之顗相夫子敬奉翁姑孝姑林氏遘疾医药罔效氏割股进后姑疾愈知氏割股事抱氏痛哭氏跪地劝止氏有五子焕唐早游州庠雍正十三年苗叛之顗举家避于老鼠闗庄上荘苗潜引贼入翁姑与夫皆被害氏大呼骂贼撞石死其女二姑年十五亦随母撞死有僮闗保甫十二嵗负其周嵗儿元善逃免焕唐等以出外了贼免乾隆三年总督张广泗　题旌】
　　陈一德妻余氏【黄平州人前明指挥余洪烈女年十三适明指挥陈一德至二十二岁一德为流宼孙可望所害二子天锡天宠俱幼氏痛夫惨死誓守冰孽时当兵燹之际姑老且病氏药必亲尝衣不解带者累月及殁尽哀尽礼人称孝妇子天锡本州庠生天宠任贵筑县学训导乾隆二年总督张广泗　题旌】
　　吴攀云妻冯氏子士元妻郑氏【黄平州人年二十适攀云二十二嵗生子士元甫旬有二日夫亡内无期功之亲艰苦守节有田三亩不敷饘粥氏纺绩自给抚士元长成娶媳郑氏数年士元又卒遗子显光觐光俱幼郑絶水不欲存活冯责之曰昔我遭家不造上无翁姑徒以弱息故不能从夫地下今我在且二防孙呱呱而泣汝何敢然郑乃进饮食姑媳双节数十余年如一日抚显光觐光俱成立为州庠生乾隆四年总督张广泗　题旌】
　　戴　绶妻黄氏【黄平州人年二十适康熙甲子科举人镇宁州学正戴绶奉翁姑就养署中不逾年姑没夫亦卒于官是时翁七十余岁二子俱防穉氏奉翁擕子扶两榇归葬之死靡他竭力供甘旨教二子坐立必端言语必信出则就傅入则燃膏课读俱列胶庠夫妾张氏生子一岁而张殁氏育之如已出年七十五岁守节四十九年乾隆四年总督张广泗　题旌】胡学纯妻田氏【黄平州人年十七适学纯家窭甚氏昼亲井臼夜事纺绩不以为怨二十三岁夫亡抚棺大恸矢志坚贞初氏姑改醮他姓未几复寡衣食不给氏与夫迎回奉养晚年姑病痹手足不仁饮食动履皆氏扶持及殁丧葬尽礼夫故时子本裕甫五嵗稍长教之就学本裕或嬉戏氏即怒詈涕泗交横慈教有成得游州庠族侄尚裕失怙飘零氏悯之抚如已出成立婚娶尚裕物故养其孀媳抚其遗孩尤人所难乾隆四年总督张广泗　题旌】
　　孟云龙妻张氏【黄平州人年十六适云龙相敬如賔云龙病危氏割股救之得生者一年越明年病殁氏年甫二十有三子长侯安三嵗次侯富二嵗次侯尊一月氏絶粒累日翁姑抱孙泣劝乃誓守节翁姑时七十余嵗氏事之得其欢心俱逾大耋丧葬如礼居家屏絶铅华虽至戚不相徃来惟督僮仆耕凿躬自纺绩终身无笑容教子读书饮食起居皆有礼法俱入州庠乾隆四年总督张广泗　题旌】
　　聂正龙妻廖氏【黄平州人年十七适正龙二十二岁夫亡姑言我家贫乏且汝年少子方两月不如再醮以育尔子氏正色曰无子之妇尚有能守节者矧我有子何出此言不数年姑殁丧葬之事靡不周慎甘贫教读子成立为州庠生乾隆四年总督张广泗　题旌】
　　李维嵩妻文氏【黄平州人年十五适维嵩二十三岁夫亡氏哀恸不欲生亲党以翁姑垂老子方孩提互相劝慰乃剪髪随葬甘守冰蘖时家贫岁歉凭女工以供甘旨姑患痢乆不瘳氏尝其粪泣曰姑必不生翁姑继殁竭力丧葬持身谨严亲戚以喜庆相召者辞不赴长斋终身子玉五嵗而孤抚之成立乾隆四年总督张广泗　题旌】
　　周廷材妻崔氏【黄平州人年十五适庠生廷材二十三嵗夫亡子学尊六嵗次学经三嵗时家贫嵗歉氏籴米奉姑已茹野菜值姑寝疾不瘳黙祷于神素食三年以祈姑夀及姑殁竭力终丧事教二子读书以继夫志膏火之费取办纺绩学尊学经俱入庠食饩乾隆四年总督张广泗题旌】
　　陈修圣妻赵氏【黄平州人年十七适庠生修圣二十二岁修圣客死于楚讣至氏哀恸不欲生榇归讫矢志柏舟家贫姑老纺绩以供饘粥姑殁衣衾棺椁事亊周慎教子谨章慈而兼严不为姑息食饩于庠乾隆四年总督张广泗　题旌】
　　文佑昌妻张氏【黄平州人年十七适佑昌二十三嵗夫亡氏引绳自缢亲戚劝以姑老子幼乃不死家贫以女工奉甘旨及殁竭力丧葬翁姑忌晨哀感如初丧时持身严正言动不茍虽至戚亦不往来抚子祚芳成立为州庠生乾隆四年总督张广泗　题旌】
　　蒋天祚妻何氏【黄平州人年十八适天祚二十一岁夫亡氏欲与之偕死以翁姑衰暮遗孤襁褓矢志守节奉翁姑孝谨饮食必立翁卧病沈笃医药罔效氏焚香祝天乞救次日翁若梦醒霍然而愈翁姑殁变产营葬不足则乞贷亲邻不敢缺礼抚三岁孤儿成立为州庠生地方有司屡加旌奬乾隆四年总督张广泗　题旌】
　　王赐绂妻时氏【黄平州人年十九适庠生赐绂家甚贫赐绂偶以衣物出贸易数月未知去向时夫兄赐绶往江西搬其父榇未归氏倩人覔夫踪迹乃知宿于翁丙为苗贼谋害弃尸箐中氏闻誓报夫仇屡控于官苗贼五人俱伏罪并得夫骸归葬是时氏甫二十一岁无出母欲夺其志氏乃剪髪用火烧损左面以示靡他乾隆五年总督张广泗　题旌】
　　高恒裕妻权氏【黄平州人年十五适恒裕家素贫窭恒裕几废儒业氏劝之学愿竭十指以资膏火由此食饩于庠后恒裕客死京师讣至几不欲生翰林曹抡彬送其丧归氏甘心守节姑年逾六十养葬尽孝秉躬清苦言动不茍亲戚以氏年少欲夺其节即毁容自誓有子女各一子复早夭乾隆五年总督张广泗　题旌】
　　张　昌妻牟氏【余庆县人年二十六适庠生昌越三载生子拟芳尚在襁褓夫亡其祖姑及翁姑皆垂白氏事之孝敬兼至姑丘尝患目疾氏朝夕洗防率以为常又尝卧病祝天割股姑病得愈后祖姑与翁姑殁拮据三丧皆能尽礼教子拟芳不以家贫废学中乾隆丙辰　恩科举人总督张广泗　题旌】
　　毛鹏东妻李氏【余庆县人年二十三适鹏东二十七岁生子邺周嵗夫亡誓守节以事翁姑育幼子嗣翁姑殁先后丧葬皆能竭诚尽孝邺八岁遣就外傅夜则课之机旁成诵乃止邺学成游泮雍正十三年苗叛城破邺团练乡勇逐贼复城经畧以邺奏　闻论功得贡乾隆二年总督张广泗题旌】
　　镇远府
　　邓　铠妻夏氏【郡人年二十适庠生铠二十四岁夫亡矢志守节奉养翁姑备极孝敬翁姑殁竭力丧葬居家严谨亲党称之无间言夫亡之日子甫半嵗后得游庠为之婚娶不料又夭与其媳防防孀居年七十七岁卒乾隆四年总督张广泗　题旌】
　　詹　昻妻王氏【郡人年二十适昻二十五嵗夫亡翁姑皆逾七十氏奉二老存殁俱克尽孝有子女各一不幸夭亡氏曰昔子不从夫地下以有此两块肉耳今天虐我太酷何以生为其母慰谕令婢子守视年余苦节终身乾隆四年总督张广泗　题旌】
　　杨圣言妻李氏【郡人年二十二适庠生圣言二十九岁夫亡哀恸过甚至于丧明奉翁姑孝敬本于天性其姑因翁殁时送葬折足十二载不能起牀氏左右就养相依为命有子二长林鹏次林鹃家虽贫苦不惜钗钏使就傅读书俱为郡庠生年八十一嵗卒乾隆四年总督张广泗题旌】
　　石昆山妻王氏【镇逺县人年十八适昆山值吴逆之乱举家避兵其姑失散不知死所氏哭泣不絶覔于深山获其尸负归封窆氏夫逺出贸易杳无音信氏凭十指度日后闻夫死异乡痛哭几絶于时二十六嵗无所出抚亲侄为子卒年七十七岁乾隆四年总督张广泗　题旌】罗春万妻刘氏【镇远县人年十七适春万二十五嵗春万贸易客死于外闻讣之日絶而复苏时翁姑垂白养葬多出女工所办有子一夫故时仅六岁氏鞠之成立乾隆四年总督张广泗题旌】
　　赵国瑾妻彰氏【镇逺县人年二十一岁适国瑾三十岁夫亡奉事翁姑生养死葬不以贫窭稍缺居恒饔飱不继志节愈坚有子二抚之俱得成立乾隆四年总督张广泗　题旌】聂淑昌妻郑氏【镇逺县人庠生郑基祚女年二十一适淑昌相敬如宾夫病三月侍汤药寝食皆废夫亡誓不独生因诸孤幼弱忍死守节翁姑早殁有伯翁同居老而无子忽病瘫痪氏奉之唯谨乆而不怠殁则治丧如礼性敏慧通诗书族里诸女多就学者三子教至成童始入塾亲师长光暄嵗贡次光昐光曦皆成立乾隆四年总督张广泗　题旌】
　　思南府
　　郭拱璇妻刘氏【郡人贡生刘兆甲女年十八适拱璇拱璇家贫喜读书不事生产氏亦知书勤纺绩以奉舅姑十九岁夫亡勺水不入口者三日母郑以舅姑在堂慰谕乃誓守节时吴逆兵燹舅姑以氏年少为忧氏曰新妇上忧翁姑迟暮下忧子女幼弱耳新妇有利刅不足忧也及翁姑殁克终丧事居家勤俭织纴之暇繙阅书史虽卑幼不轻一见仅生一女以侄为嗣晚喜理手书道德经淡食终身乾隆四年总督张广泗　题旌】
　　田　袚妻朱氏【郡人年十九适袚二十四嵗夫亡子幼坚志守节翁姑老病氏出入扶持数年如一日及殁丧葬尽礼子禾丰康熙癸巳　恩科经魁任遵义府教授孙霔乾隆戊午科解元年七十五嵗卒乾隆四年总督张广泗　题旌】
　　何特简妻田氏【郡人年十八适特简二十八岁夫亡有子三人坚贞守志家贫无伯叔兄弟之助饔飱莫继氏灌园种菜度日冰操弥坚教子读书脩脯出十指之余三子皆成立长鸿正湄潭县教谕次楚正三虞正俱列宫墙乾隆四年总督张广泗　题旌】
　　冉乔枚妻王氏【郡人年十七适乔枚为继室二十七岁夫亡悲伤之至声泪俱絶姑劝乃止奉舅姑笃孝姑目失明左右就养不离顷刻生事尽礼丧事尽哀氏无出抚前妻三岁儿钟爱如已出慈教有方为郡庠生乾隆四年总督张广泗　题旌】
</div>
    <div class="pagination">
<a href="贵州通志_page122.html">上一页</a><span>...</span><a href="贵州通志_page118.html">118</a><a href="贵州通志_page119.html">119</a><a href="贵州通志_page120.html">120</a><a href="贵州通志_page121.html">121</a><a href="贵州通志_page122.html">122</a><span class="current-page">123</span><a href="贵州通志_page124.html">124</a><a href="贵州通志_page125.html">125</a><a href="贵州通志_page126.html">126</a><a href="贵州通志_page127.html">127</a><a href="贵州通志_page128.html">128</a><span>...</span><a href="贵州通志_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
