<!DOCTYPE html>
<html>
<head>
    <meta charset="UTF-8">
    <title>郑开阳杂著 - 第 18 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郑开阳杂著 - 第 18 页/共 24 页</h1>
    <div class="content">
<史部,地理类,边防之属,郑开阳杂著,卷六>
　　安南考
　　安南古交趾地在中国之西南王制曰南方曰蛮雕题交趾有不火食者矣记云北发渠搜南抚交趾太史公书北至于幽陵南至于交趾西至于龙沙东至于蟠朩日月所照莫不砥属言极南也唐虞时为南交秦为象郡汉初南越赵陀据之武帝平南越置交趾九真日南等郡设交趾刺史治嬴娄光武时任延锡光为守教民耕种制冠履渐立学校女子徴侧徴贰反马援讨平之立桐柱为界吴改九德武平新昌宋改宋平徙治龙编梁改安南镇南都防安南之名自此始唐分岭南为东西二道置节度立五筦安南都防府焉五代之乱土豪曲承美据之己而为南汉刘隠所并未几管内大乱众推豪酋丁部领为州帅宋既平岭表封其子琏为交趾郡王三世为黎桓所夺继又为李公蕴簒立淳熈间封公蕴孙日燇为安南国王安南之为国自此始再无子其壻陈日□继位再为日烜僭称越皇帝累世名皆取日下易一字从火上阳之义亦效日燇而然也元平云南遣人召之入觐不行发兵讨之弃城遁入海元兵以粮运不继还日烜归国势复振子日燇嗣曰吾祖旧名也自是为藩臣贡献不絶元末天下大乱安南不至明初颁诏薄海内外其主日煃表贡请封太祖嘉之封为安南国王歴至日焜为国相黎季□所簒自称舜裔胡公满之后国号大虞纪元天圣上表窜姓名为胡一元子苍易名诈称陈氏絶嗣为甥求权署国事永乐二年封苍为安南国王己而安南故王孙天平走至京言状降诏诘责□诈上表请天平归国朝廷遣使送之还□伏兵杀之文皇震怒命将征讨生擒□父子诏求陈氏后复立为王国人言黎贼簒逆陈氏子孙诛戮已尽莫可继承又谓安南本古中国地幸扫除残贼再睹衣冠愿复立郡县设官治理洗涤故习乃建交趾布政使司领府十有七州五属州四十一县一百五十七卫十有一所三市舶司一改鸡陵关为镇彛关宣德二年黎利复叛遣兵讨之利惧表言前王三世孙暠尚在老挝乞立为陈氏后朝廷许之因罢郡县册封暠为安南国王已而利簒陈自立嘉靖六年其参督莫登庸乘黎之乱弑黎防自立僭国号曰大越改元明德子方瀛嗣改元大正且侵内地十八年发兵讨之登庸表降请罪愿归所侵钦州四峒故地世奉职贡于是朝廷赦登庸罪降安南为安南都统使司署登庸为都统使从二品子孙世袭别给印章其所僭拟制度削除改正海阳山南等一十三路各设宣抚司正佐职官袭替黜陟俱听登庸总理通广西布政司嵗颁正朔令三嵗一贡制下登庸己死子方瀛亦先故乃以诏命授其孙福海遂罢兵然其専擅仍自若也


　　世纪
　　陈日煚者本福州长乐人谢升卿也宋末杀人变姓名之安南防应试居首遂为国壻袭有爵土歴至日煃当洪武初纳款输贡封安南国王赐印诰文绮制畧曰咨尔安南国王陈日煃惟乃祖乃父昔奠兹南土之子孙世世克恭臣职以永世禄朕荷天地之灵肃清宇内顷以书往报冀咸享安乐而尔首奉表来贺睠兹勤意深可嘉尚是用册为安南国王尔尚益茂令猷永为藩辅二年十月抵国界而日煃以夏五月先卒弟日□嗣迎请印诰我使张以宁以受命封前王辞不可日□使使请于朝获如故封先是占城旧縻役安南嵗有贡颇苦督廹而势渐以益强遂与安南抗日煃数遣兵击败之至是占城遣使告急乞援兵诏两解之皆听命三年日□卒子日熞嗣使使告哀上素服御西华门召使入见亲制祭文命王亷往祭既至其嗣君陪臣出迎于郊议授受礼数四不决亷厉声诃之乃奉御制文于龙亭迎入其殿别设日□位于殿前亷南面布宣日熞君臣拜伏以听成礼而还寻诏封日熞袭王爵明年冬为其兄叔明所簒遣人朝贡却不受七年复遣使陈谢自称年老授政弟煓许之叔明既已授煓政实自専制频嵗入贡上厌其数令限以三年毋侈方物进犀象以劳吾民十年赐煓上尊文绮既至煓已死叔明更署弟炜代国事十一年遣使谢恩且来告煓丧诏赐炜文绮遣使吊祭时安南占城虽以诏故阳罢兵而安南疆吏为冦剽占城不已降敕诘责二十一年国相黎季□弑炜立叔明子日焜主国事二十二年诏安南弑君不道絶朝贡广西守臣毋得纳使者至二十九年日焜始以叔明丧来告上谓礼臣曰叔明弑日熞而有其国今□又弑炜更吊慰之是与乱贼厚也勿许时日焜又出兵取思明府地诏谕还之久不决廷臣请发兵进讨上曰蛮裔相争古有之彼恃顽不服当取祸耳母动久之□复弑日焜立其子□尚在襁褓中更弑之大诛杀陈氏更姓名为胡一元子苍为胡永乐元年遣使贺即位贡方物其辞曰昔我前王日煃首倡羣服输向先帝先帝是以嘉惠下国贡赐之使络绎南北无絶不幸日煃死丧支庶零洗无可嗣者臣胡不佞以陈氏甥为众推廹理国事且四年矣徼幸圣化四疆谧宁家足人给然未防一位号无以供事上及主祀率下也天朝幸哀怜之下礼官议安南絶逺多诈难信宜遣使亷察之诏可使行人持节谕其陪臣耆老曰得胡奏欲就封者陈氏无后及为陈甥其果与否尔国人诚推戴之抑别有簒弑之故惟悉心以告无诳使还以耆老臣众表上与奏合遂封为王明年奉表谢恩诏还思明侵地不悛必讨无赦防安南故臣裴伯耆来告急自比申包胥乞师兴灭继絶而老挝宣慰亦防故王孙天平诣阙愬□父子弑逆状上引见赐第居与伯耆偕处安南贺正旦使至上出天平示之使者识故王孙也错愕下拜至流涕而伯耆以大义责之不能对三年遣使切责令具实首罪安南兵寇吾宁逺州掠吏士数百去已遣使上表谢罪请天平还归以国于是封天平安南国王顺化郡公使使将兵防天平归比入境□遣使迎具牛酒犒师侦骑往壶浆道相属也不为虞行至芹站伏发杀天平我使亦死之事闻遣大将出广西云南两道夹击之生擒□及子澄等至阙系狱弗诛诏求陈氏后无存者因郡县其地无何余孽简定作乱伪称日南王既复僣号大越改元兴庆发兵击败之献俘至京磔于市逾年而陈季扩复叛季扩简定从子也称陈氏后以惑众势重于简定出师讨之转战连嵗乃请降诏为交趾布政使未几又叛我师攻破之械送入朝伏诛释黎季□于狱充戍广西而犛子澄各以善兵器用累官至工部尚书为别赐姓名十六年镇守中官马骐贪而烦苛失众心黎利乘之反自称平定王屡征不克宣德初诈称前王遗嗣陈暠尚在老挝乞封暠王永奉职贡上方厌兵欲弃交趾辅臣复力赞之使使持玺书赦利推陈氏后立为王罢郡县利奏陈暠病死无后族人竝絶国中推利守国候命上心知其妄业置之命利权署国事九年利卒子麟嗣遣使告哀以代身金人进册权署国事正统中上表请封册为安南国王赐驼纽金印卒子濬嗣遣兵攻占城执其王摩诃贲该以归诏归其王不听天顺三年濬为庶兄琮所弑自立使使以游湖溺死告乞嗣封册命且下而国人立濬弟灏琮自经遂改授之灏辄侵我土司地攻杀老挝宣慰父子为八百大甸所败累诏戒谕灏骜横自如杀满剌加进贡使臣袭占城并其国镇守中官钱能更私与通阑结诸彛奸宄驿骚几危云南抚臣王恕发其奸乱始弭治十年灏死子晖嗣遣使入贡乞改所赐常服从王制不许十七年晖卒子敬嗣未逾年卒遗命立弟谊正德四年阮种弑之立灏从子晭请袭封诏许之晭既立伪尊父玿为德宗晭多行不义盗起国乱为其下所弑谅山都将陈暠自称陈氏后与其子弁以谅山之甲袭破交州自立为陈真所攻退走谅山其臣立晭兄子譓伪尊父灏为哲宗遣陈真攻陈暠于谅山暠寻死莫登庸者荆门人也世业渔由武举为陈暠参督后自抜归譓以功封武川伯镇海阳赂譓左右得入柄军政封国公既得志渐除譓左右易所亲信防守之而自居海阳譓潜起兵攻之反为所败出奔清化登庸乃伪立譓弟懬己相之时嘉靖元年也登庸易号令练兵积粟国人不复晓黎氏矣寻娶懬母已又鸩懬并其母杀之而自立僣国号曰大越改元明德时譓尚据清华乂安顺化广南四道其旧臣不服登庸者分据险阻为之声援譓两遣使来请兵俱为登庸袭击不得逹登庸立子方瀛居守伪都自称太上皇率兵攻譓夺清化据之譓败走乂安又追至乂安譓败走葵州又追至葵州譓走入哀牢国哀牢即老挝也以嘉靖九年九月愤悒卒子宁甫七嵗故臣黎峒等共立之居朩州漆马江与老挝隔境有骑卒三千及本州兵五千登庸屡攻之而老挝时为援不能克十六年宁间道使使来乞师上以登庸弑逆又久不庭当诛议讨之以咸宁侯仇鸾为帅尚书毛伯温督师伯温至广区画诸便宜为进兵计广守臣多难之且谓莫之簒黎犹黎之簒陈先后事同不足诛登庸亦遣人自归廷议未决伯温驻师境上檄谕交人悬重赏购登庸父子惧请束身待罪归所侵地永守臣节乃于镇南关筑坛具仪登庸率其属系颈徒跣北面匍匐奉表降伯温承制授之诏赦登庸归废勿王以为安南都统使世其职仍覈黎宁果黎后则畀以所据地否则已制下登庸与子方瀛已相继死遂授其孙福海二十年福海复为黎宁所逐黎氏仍据国莫氏窜居南海岛上大抵交人素诡其酋长有二名以伪名事朝廷自黎氏以来虽奉贡称藩然自帝其国中如赵佗故事死则加伪谥交人云懬登庸所自出宁亦非譓子闻葢不得而诘矣












　　疆域
　　其地东至海西至老挝南接占城北连思明南北相距二千八百里有奇东西相距一千六百六十余里













　　山川
　　安子山
　　汉安期生得道处
　　佛迹山
　　彻围山
　　武宁山
　　先游山
　　普赖山
　　万劫山
　　杰特山
　　地觐山
　　天养山
　　神头山
　　龙岱山
　　文场山
　　安复山
　　卞山
　　立石山
　　香象山
　　崇山
　　都隆山
　　测山
　　分山
　　自安子山至此凡二十一山洪武中礼官奏安南髙丽既内附其国山川宜祭而安南山二十有一云云诏可乃遣使往祭命所司竝载祠典
　　勾漏山
　　古勾漏县在其下
　　昆山
　　上有清虚洞潄玉桥白云庵诸胜
　　陇山
　　四面翠壁中有邨墟
　　艾山
　　上有仙艾每春仲开花雨后落水面羣鱼吞之化为龙者十九
　　海
　　国东南皆濒海
　　宣光江
　　沱江
　　富良江
　　其上流即为洮水北为宣光江南为沱江所谓三江者也
　　川卢江
　　天黄江
　　大歴江
　　苏歴江
　　三带江
　　自富良江而后凡六江洪武中从礼官议竝遣使往祭载祀典
　　龙门江
　　中分三道湍激声闻百里舟过此必舁上岸方可复行傍有穴多出鹦鹉鱼色青緑嘴曲而红相往往化龙去
　　安石渊
　　石龙门
　　兹亷
　　浪泊
　　一名西湖即马援仰视飞鸢跕跕堕水处
　　越裳宛
　　九德宛
　　自安石渊而后凡六水洪武中竝遣官往祭载祀典


　　郡邑【宣徳二年以前制】
　　交趾等处承宣布政使司　按察司　都指挥使司治文州府
　　领府十七州五
　　交州府
　　属州五
　　慈亷福安威蛮利仁三带
　　县十三
　　东开慈亷石室英留清潭清威应平平陆利仁安郎安乐扶宁立石
　　北江府
</div>
    <div class="pagination">
<a href="郑开阳杂著_page17.html">上一页</a><span>...</span><a href="郑开阳杂著_page13.html">13</a><a href="郑开阳杂著_page14.html">14</a><a href="郑开阳杂著_page15.html">15</a><a href="郑开阳杂著_page16.html">16</a><a href="郑开阳杂著_page17.html">17</a><span class="current-page">18</span><a href="郑开阳杂著_page19.html">19</a><a href="郑开阳杂著_page20.html">20</a><a href="郑开阳杂著_page21.html">21</a><a href="郑开阳杂著_page22.html">22</a><a href="郑开阳杂著_page23.html">23</a><span>...</span><a href="郑开阳杂著_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
