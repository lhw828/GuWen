<!DOCTYPE html>
<html>
<head>
    <meta charset="UTF-8">
    <title>淳熙三山志 - 第 25 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳熙三山志 - 第 25 页/共 123 页</h1>
    <div class="content">　　连江　熙宁，江亭渡六人。罗崙渡、二人。东岸渡、七猴渡、船浦头渡、潘渡、萩芦渡。【各一人，并七年置。（崇抄无“置”字，库本无此注。）】 
　　绍圣，芦渡废。 
　　今，六人。 
　　　侯官　熙宁，小若一人。安仁溪口、一人。大目渡。【十五人，并八年置。】 
　　绍圣，移小若、安仁二渡并于汤背前置。【仍旧三人。】 
　　今，二人。 
　　　长溪　熙宁，盐田渡、【十三人。】饭溪渡、【二人，并八年置。】 
　　元丰，黄崎镇渡、【四人】。深浦渡。【二人，并四年置。】 
　　　　　【减盐田渡二人。】 
　　元祐八年，移盐田渡于浙埭渡置，仍旧。一十三人。 
　　今，二人。 
　　　福清　熙宁，城头渡、【二人。】益崎渡、【二人。】柯屿渡。【一人，并七年置。】 
　　今，无。 
　　　古田　熙宁，清潭渡。【三人。】 
　　今，无。 
　　　永福　熙宁，溪东渡、越峰渡、五十渡、洪面渡，【各一人。】重光寺前渡，【二人，并七年置。】 
　　元丰，越峰渡，四年，罢雇。 
　　　闽清　熙宁，白塔渡【三人。】天王渡【二人，七年置。】 
　　今，四人。 
　　　宁德　熙宁，飞泉渡、【十五人。】西碧渡、程党渡、西溪渡、金溪渡、峬溪渡、金垂渡。【各一人，并七年置。】 
　　元丰，深浦渡，【二人。】赤鉴门渡。【二人。四年置。是年，飞泉渡减四人。】 
　　元祐八年，移飞泉渡于蕉门颊。【置十一人。】安乐渡。【一人。】 
　　今，深浦渡。【一人。】 
　　耆、户长　保正、副 
　　国初，里正、户长掌课输，乡书手隶里正。【里正于第一等、户长于第二等差。乡书手，天圣以来以上户多占色役，于第四等差。】耆长掌盗贼、烟火之事，其属有壮丁。耆长差第一、第二等户。壮丁差第四等、第五等户。 至和元年，罢里正，增户长。熙宁二年，募耆长、壮丁。四年，仍旧于本等人户轮充。五年，罢户长。六年，行保甲法，始置保正、副，大、小保长，讥察盗贼。【（底本“机”旁校改作“讥”，库本仍作“机察”。）】七年，轮保丁充甲头，催税。是岁，本州总括诸县耆长四百四十四人，壮丁一千五百九十二人，乡书手六十二人，等第给雇钱。寻罢募壮丁。八年，罢耆长，令保正、大保长管干，量立傭值，别召承帖人隶其下。元丰八年，复募耆户长、壮丁。其旧以保正代耆长催税、甲头代户长、承帖人代壮丁，并罢。元祐元年，复令户长催税，凡一百三十人。差耆、壮，依保正长法。耆长，四百四十三人；壮丁，一千六百一十四人。二年，罢保甲，犹三年一造簿。绍圣元年，耆户长、壮丁复雇募法，不许以保正长、保丁充代。寻复保正长法。诸县募雇保正、副，凡八百三十四人；大保长三千五百五十五人；催税甲头五千二百一十一人；承贴人八百二十九人。明年，罢甲头，以大保长催税。其保正长不愿就雇者，仍旧法募税户充耆户长、壮丁。建炎元年，罢户长催税，复甲头。绍兴初，拘收耆户长钱等罢。七年，大保长仍旧催科。九年，令保正长专管烟火、盗贼，不得承受文帖及课输事。十年，以耆户长雇钱充总制窠名。又明年，复拘壮丁钱充。三十一年，令甲头催税。乾道二年罢。四年复。八年罢。至今，耆、壮并募投名。惟保正长差税户如故。 
【图表，故省略，详情请参看　http://www.fjsq.gov.cn/showtext.asp？ToBook=4044&index=109&　】 
　　在城三县社首、副。初，靖康元年，诏乡民丁壮十七社，井楼、遗爱二门外一社，丞差一年。 

○海船户　　 

　　沿海九县，三百七十三只。 
　　　闽县，八十只。【甲番三十只，乙番二十八只，丙番二十只。】 
　　　连江县，四十只。 【甲番八只，乙番一十八只，丙番一十四只。】 
　　　侯官县，七只。【乙番三只，丙番四只。】 
　　　长溪县，七十九只。【甲番二十五只，乙番二十五只，丙番二十九只。】 
　　　长乐县，一十八只。【甲番八只，乙番六只，丙番六只。】 
　　　福清县，百二十五只。【甲番三十四只，乙番五十三只，丙番三十二只。】 
　　　宁德县，一十只。【甲番三只，乙番三只，丙番四只。】 
　　　罗源县，一十只。【甲番四只，乙番一只，丙番五只。】 
　　　怀安县，四只。【甲番一只，乙番一只，丙番二只。】 
　　本州旧有鱽鱼船，以备海道。嘉祐三年，蔡密学襄奏：“沿海州、军兵士不习舟楫。福、泉、漳、兴化有鱽鱼船及巡检司船，愿量与修整；旧所无处，仍置五、七只。其宣毅兵士差隶巡检者，宜令教习水势。今闽安镇所管脚船与州没入船总三只，海口巡检所管船与州没入船总五只，及州旧籍鱽鱼船一十只，并乞修造。”朝廷可其请，仍令置籍。元丰二年，令诸路募【广东、西，福建，江东、西，湖南、北。】战棹及兵民，不以有无过犯，久泛海，【（崇抄作“不以有无过犯人泛海”。）】由占城讨交趾。建炎二年，御营使司始请募沿海州、军海船，防托海道。船主，比《效用法》借补名目。其人、船等第给起发钱：第一等五十千，次四十千，次三十千；梢工一名十千，碇手二名各七千；备战敢勇人五千，日米二升半，钱百；家各给米一石，钱千。先是，船以岁八月至十一月，又自十二月至明年三月，分为两番。至是，三分之，半岁一易。绍兴二年，沿海制置使仇■〈余上心下〉奏：“福建合雇募海船五百只，并面阔一丈八尺至二丈。每十只结甲，命官一员，管辖至明州、定海。”六年，本州五县造橹船九十只。【闽清一十九只，长乐一十只，福清二十六只，怀安一十五只，侯官二十只。】十年，转运司措置：阔一丈三尺以上海船，籍之安抚司；募橹桨船二百只，内本州一百四只；器械并从官给之。寻奏以所籍船尽团结，立忠义社，使自推择首领。【建炎元年，户部尚书张愨奏乞：“河北路坊、郭、乡、村民户因愤贼虐，结集强壮巡社。可因其故而用之。”又许翰上言：“宜使郡县什伍其民，即教之战，使自保疆境。”朝廷命张愨讲究立法：“诸路除诸色役人并稚小老病外，并许集社。虽客户，有家属烟爨本处，愿入者听。”并以忠义强壮巡社为名。每十人为甲，甲有长；五甲为队，队有长；四队为部，则有部长；五部为社，择一为长、一为副；五社为都，一为都社正、一为副都社正。甲长以上并免本家保甲色役，各三年一次递迁。仍许置合用器械，轮流就寨教习。】建炎间，建寇窃发。城居编户自结忠义社。于是，州置左、右、南、北厢，以有产业人充社首、副。其后，贼平。乃令专掌防火器，备缓急，以一年替。乾道二年，王参政之望增城外草市社，如城内法。闽县六厢，【左一厢，左二厢，左三厢，南斗厢、（崇抄作“斗南厢”。）南津厢、北津厢。】总三十七社，门外十社。【行春门外三社，合沙门外四社，美化门外三社。】绍兴二十八年，知县张维括产业户外，凡在市经营物力人，并籍之，以流水法差，一季替。侯官县三厢，【右一厢，右二厢，右三厢。】总十四社，委丞轮差；城外，西烟火厢三社，尉差，一年替。怀安县二厢。【子城厢，东渎厢，并门左一厢，右二厢。】总隶密院节制。仍定等第、赏格及起发日给钱米则例。又奏：“诸自备人船土豪，捍御盗贼有劳，与借补官资。”明年，本路造“窜船”一百二十只。寻改名戈船。本州均沿海八县造六十只，费五万余缗。又明年，当职官并行推赏。十九年，括福清县船二千四百三十四只，侯官三十五只，及诸县船户，各籍定姓名，五人为甲，防其剽夺。二十九年，帅司奏：“船阔一丈二尺以上，率十只岁拘三只，备缓急雇募，余听其便。”寻以一丈二尺以上者不多，乃令一丈以上亦籍之。凡九县，总括上项船五百九十二只，当番者一百七十九只。是岁，以九十只赴明州。明年，朝廷令优立赏格，劝募土豪及水手措置教习。诸县总募土豪二十四人，船一百三十只，水手五千三百六十人，总辖官二员，月赴县教习，仍优给钱粮。三十一年，当番船二百五十七只，分三番起发，尽抵平江府。是岁，胶西之役，焚虏船六百余只，【（库本作“焚橹船”。）】向所募首领多获奇功。明年，安抚司以一丈面船冒风涛非便，缓急无所益，自一丈一尺九寸以下并免轮番。乾道二年，令甲、乙、丙番船以大小均匀品搭，更为“甲、乙、上、下”四番，凡品搭四百五十二只。【谓如：“甲、上船起发，甲、下船在岸。”它，准此。】四年，复更为甲、乙、丙三番，岁发一番。凡品搭五百六十只。淳熙元年，遣使臣黄飞英括九县三番海船，及新收籍船四百九十二只。六年，州令：“九县具旧籍及新收船教，赴州参考，登于都籍，后遇有损坏，须县验实报州，乃与销落；后有新造，即籍之。”自后，岁遇防秋，率帅司前期檄州籍船。县按数以发，或分或并，听朝廷临时旨挥。起发日，令赴南台点集，给散钱米。钱于总经制、米于常平内支。船主有官人，给本等券钱；白身人，日给钱二百五十，米二升五合；梢工，日给钱一百，米二升五合；招头、碇手、水手，日给钱一百，米二升五合；起发日犒设及船主修船等钱，各随县措置。梢工，人一十五千；招头、碇手，人一十千；水手，半之。其合用梢手，各视船丈尺阔狭而增损之。【一丈二尺至一丈三尺，梢工、招头、碇手各一人，水手一十三人；一丈四尺，梢工、招头、碇手各一人，水手一十五人；一丈五尺至一丈六尺，梢工、招头各一人，碇手二人，水手一十七人；一丈七尺至一丈八尺，梢工、招头各一人，碇手二人，水手二十人；一丈九尺，梢工二人，招头一人，碇手三人，水手二十三人；二丈，梢工二人，招头一人，碇手三人，水手二十七人；二丈一尺以上，梢工、招头各二人，碇手三人，水手三十三人。】其桨、橹之属，皆船主自具，兵仗器械不足，从州给之。统以现任使臣分赴要害备御，事已乃还。今船，盖近籍也。 

○炉户　　 

坑冶附 
　　 
　　炉，在州及县七十一户。 
　　州，炉户四。【高炉二，岁各输四千省；小炉二，岁各输二千省。】 
　　闽县，炉户四。【岁各输三千一百一十七文省。】 
　　侯官县，炉户八。【岁输同上。】 
　　连江县，炉户八。【岁各输六千一百一十七文省。】 
　　　蒋洋南北山铁坑。【加贤上里。淳熙三年，佃户岁输五千省。五年，增一千省。】 
　　长溪县，炉户二十三。【高炉八，岁输各三千一百一十七文省。平炉四，岁各一千九百五十文省。小炉一，一千三百省。】 
　　　玉林场。【熙宁间发。六年，收银五百七十八两，铅四千九百五十斤。七年，收银一千三百六十七两，铜（底本作“银”，库本同，据崇抄改。）一十万八百四十八斤，置监官。绍兴三年三月停。】 
　　　钱马坑。【政和三年发。岁收银十九两，铜三百八十四斤。后歇。】 
　　　小叶坑。【宣和元年发，月收银四两，铜四百斤。后歇。】 
　　　师姑洋坑　【平溪里。政和三年，佃户岁二分抽收铁七百斤，八分拘买二千八百斤。】 
　　　新丰可段坑。【同里。乾道九年，佃户岁二分抽收铁四百斤，八分拘买一千六百斤。】 
　　　南平北山。【柘阳里。绍兴二十二年，佃户岁二分抽收铁一百斤；八分拘买四百斤。】 
　　　铜盘等处。【归化东里。绍兴二十一年，佃户二分抽收铁八十斤；八分拘买四百斤。】 
　　　东山小乾铁砂坑。【淳熙三年，佃户岁输钱二十二千五百五十省。】 
　　　柄洋埕铁坑二。【淳熙六年召佃。】 
　　　新南、安民二里，大溪岭下等铁坑。　【淳熙四年，佃户岁输五千省。】 
　　　北峰院后坑、牛皮滩、澜滩、茶洋溪边。【遥香里。淳熙六年发，银矿细微，未有采者。】 
　　长乐县，炉户一。【岁输同闽县。】 
　　福清县，炉户五。【岁输同长乐。】 
　　　东窑场。【江阴里铁沙场，绍兴二十三年发。佃户岁纳钱七百四十六千七百五十文省。】 
　　　玉据场。【同里，铁沙场，乾道元年发。佃户岁纳九十千三百省。淳熙七年退佃，未有承者。】 
　　　南匿场。【临江里，铁沙场，地名“高海鱼台”。乾道五年发。佃户岁纳五十六千二百省。】 
　　　练木场屿，【安夷南里。】高远。【南匿里。并铁沙场。淳熙二年发。岁总输二十一千省。】 
　　古田县，炉户四。【岁输同福清。】 
　　　宝兴场。【移风里。天禧二年发。明道元年，岁收银九百二十五两。以天圣四年闰五月所收九十五两为闰月租额。绍圣二年罢。建中靖国元年，铜发。岁课钱六十一千五百省。后歇。累减分数，竟无佃者。】 
　　　龙溪坑。【邵南里。崇宁三年，岁输二千八百省，铅百八十斤。】 
　　　郑洋场。【崇宁元年发，岁课钱二十千，后歇。】 
　　　游老坑。【保安里。崇宁二年发，岁课钱九千省，后歇。】 
　　　温洋场。【新俗里。宣和元年发。建炎中，建寇焚荡，因废。】 
　　　锥弯场。【新俗里。大观中发，再逾时而闭。】 
　　　猿溪等处。【移风里。淳熙元年，佃户季输铅二十斤，丰国监纳。】 
　　　莒溪坑。【淳熙三年，佃户借工料钱二百千省，烹炼得铜一百一十六斤，准钱五十八千二百三十四省。今未有佃者。】 
　　　保东铁坑。【崇礼里。淳熙三年，佃户岁输六十千省。】 
　　　五羊峰银坑。【淳熙五年，委官烹炼，（崇抄作“煎炼”。）作十五斛，得银五星。未有佃者。】 
　　永福县 
　　　保德场。【庆历二年发。佃户岁输银二十六两。元丰三年罢。绍圣为铜场。建中靖国元年废。】 
　　　黄洋场。【嘉祐四年发。熙宁四年，收银八百二十六两，铜二万二千八百七十五斤，以使臣监。五年，增置监官。七年，收铜四万斤。丰国监纳。元丰三年罢。】 
　　　五龙场。【绍圣四年发。岁输银八两，今歇。】 
　　　银斜坑。【政和五年发。岁输银八两，今歇。】 
　　　龙场。【政和元年发。岁输银十五两，今歇。】 
　　宁德县，炉户七。【岁输二千二贯省。】 
　　　宝丰场。【东阳里。取玉林场七十里，车盂场百五十里。元祐二年发。宣和中歇。惟西南山一、二条坑户岁输银五十二两。绍兴二年罢。十二年，运司措置兴复。十五年，通宝瑞场，输银百五十两，后歇。乾道二年，输银七两。淳熙五年，输银六两。】 
　　　宝瑞场。【地名郭洋。元祐中发。绍圣元年以官监。盛时，岁收银四十四万两。商税五百余缗。绍圣四年，名宝瑞。靖康中，宝山十八所停废，惟西山六坑，岁犹收千二百六十七两，商税钱四十缗。绍兴六年罢。十二年，措置兴复，通宝丰场收银，后歇。乾道三年，佃户岁输银六两。七年，输四两。】 
　　　车盂场。【元丰初发。四年，置巡探。八年，令铜赴丰国监纳，后歇。】 
　　　新兴坑。【安乐里。政和六年发。月收银百六十两六钱；铜四千七百七十四斤；铅一千五百九十四斤。（底本作“一千五百九十四斤”，库本、崇抄皆作“一千五百九十三斤”。）银赴州常平库纳，铅赴州丰国监纳。（底本作“铅赴州丰国监纳”，库本、崇抄皆作“铜铅建州丰国监纳”。）后月收银四十两。铜、铅无。淳熙中，佃者岁纳铜三十斤。】 
　　　宝丰场、八坊、后洋坑。【佃户岁输铅六十斤。后减为四十斤。淳熙五年，增为七十斤，丰国监纳。】 
　　　林家、地龙、按岭等处铜坑。【淳熙五年，佃户岁输铜二十斤，丰国监纳。】 
　　　阳陵山铁坑。【县东。政和五年发，佃户岁输一千三百斤。】 
　　罗源县，炉户八。【岁输四十千省。】 
　　怀安县， 
　　　高务坑。【微细。岁输钱二千省，今歇。】 
　　坑冶。自国初至祥符间，惟建、剑、汀、邵有之。【见景德《会计录》。】天禧中，州始兴发。至皇祐，银才两场尔。铁独古田莒溪仅有也。【见皇祐《会计录》。时莒溪附汀州见。】嘉祐之后，银冶益增。熙宁间，铜、铅乃盛。崇宁，用事者仰地宝为国计。检踏开采，所至散漫。政和以来，铁坑特多。【如长溪，至四十一所，今三十七所，歇惟四所。旧坑余复新发之类。】至于今，矿脉不绝。抽收、拘买立数之外，民得烹炼。于是，诸县炉户籍于官者始众云。 

</div>
    <div class="pagination">
<a href="淳熙三山志_page24.html">上一页</a><span>...</span><a href="淳熙三山志_page20.html">20</a><a href="淳熙三山志_page21.html">21</a><a href="淳熙三山志_page22.html">22</a><a href="淳熙三山志_page23.html">23</a><a href="淳熙三山志_page24.html">24</a><span class="current-page">25</span><a href="淳熙三山志_page26.html">26</a><a href="淳熙三山志_page27.html">27</a><a href="淳熙三山志_page28.html">28</a><a href="淳熙三山志_page29.html">29</a><a href="淳熙三山志_page30.html">30</a><span>...</span><a href="淳熙三山志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
