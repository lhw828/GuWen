<!DOCTYPE html>
<html>
<head>
    <meta charset="UTF-8">
    <title>安溪县志-清-谢宸荃 - 第 44 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安溪县志-清-谢宸荃 - 第 44 页/共 60 页</h1>
    <div class="content">
明令殷楘改建名宦祠记

顾珀（晋江，户部侍郎）

天下府、州、县名宦祠皆在治所，惟安溪县名宦附在乡贤祠。揆厥所自，缘时或窘于无财，或惜乎民力，或一时仓卒未暇较量，故混作一祠。且制作卑陋狭小，殊失我朝尊崇之意。

嘉靖十六年冬，殷侯莅任，拜谒其祠，见其制度卑陋狭小，且与乡贤同处，乃愀然不安，欲即改建；莅任未几，连岁欠丰，未敢以轻举也。至十八年孟春，谋诸邑之士夫、耆老，计无所出。至孟秋，乃自捐俸资，鸠工集木，不取官帑，不用乎民力，不俟旬月，竖立于县右之侧，倏然成功。祠大三间，夹以两厦，前中大门，又前小门，周围垣墙，皆焕然一新，诚足以安神妥灵，而可伸尊崇之敬也。工成，邑之庠生詹环祖、蔡志学，耆民刘李、吴标等，诣予请文以记之。

予虽老病林下，耳闻盛美，可无言乎？窃惟守令之职，治民事神而巳。殷侯至安溪，慈祥恺悌，节用爱民，无忝于治民之任；恭敬诚恪，不忽鬼神，无愧于事神之责；允矣当时贤令尹也！今观此祠之建，区画周密，轩豁高爽，排立名宦，神其孔安。春秋奉祭，神无不格。诚陋在昔之制作，而极今日之尊崇，其殆与詹公祠相为永久而并美焉。

然侯之功非止于是，至若城隍庙宇之重建，学校墙宇之修饬，又坛场、牌坊，又司馆、药局，一时悉为之改观，皆旷世之制作矣，故并及之。

侯名楘，字文范，别号叠泉，江西南康府星子县人。由国子生初任南海县丞，升今职。

明令殷 楘重建安溪县城隍庙记

詹源（邑人，副使）

古者开建国邑，必设城隍以为保障，而遂祀其神，为其有捍御功也。故我朝稽古定制，城隍之神，备载祀典，而自京师以旁达四方郡县，莫不庙而祀之无间。安溪城隍在县治东界，相承至今，随时修建，因仍苟且，未有能恢张振作而高大之者。故其木植蠹腐，规制卑隘，日将就圯，殊失崇奉之意。

嘉靖丁酉冬，邑侯叠泉殷公自江右，下车之始，如制告庙行事，睇观恻然，即有志兴作而未遑也。既及期，政通人和，遂与邑尉邹君奇图为重建之计，乃曰：“营缮大事，匪财弗克，顾今公私俱困，无所于取，吾当举议以为众倡。”于是首捐俸金，邹君从而助之。复命耆民省谕民间，听其愿输助成，而不强其所不欲。民之平日尚义者皆感义乐从，争相荐贿。不逾月，银以两计者约二百有奇，而公贮民力俱不输。侯乃白于当道，获报可而遂行之。

召匠抡才，诹月量工，指示经画，务从高大。中为正堂，左右夹之以厦，覆以重檐，周以回廊，前为拜台，后连寝室，东西翼以两庑，外为大门，次为仪门，纵横修广，各中于度。始事于戊戌之孟冬，越明年己亥季秋而落之。易卑隘而就亢爽，更蠹腐而为闳壮，缭以周墙，加以涂墍，饰以丹雘，巍峨绚烂，跨耀云霄。民远近来观者，莫不称叹，谓自有县治以来未之有睹也。邑耆吴标等谒予请记。

予惟昔孔子讥臧文仲之居蔡为不智者，以其不务民义而谄渎鬼神也。今侯之庙城隍，人或以是议侯者，殊不知臧文仲之事，本非人道之所宜，而徒生事媚神徼福，故孔子讥之。若侯城隍之建，则固以其有功于民，合诸祀典，是正民义之所当务，而非有所徼而为之也，谁得以是而议侯哉？且乐因循以自废者，往往忽神民之事于弗理，是固有所慢；喜纷更以自扰者，或至假神民之事以行私，是又不免有所欺。侯能敏于从政，不废是役，又能克治以营公，倡义以集事，而不为私图，则固无所慢，且无所欺于神，而况于民乎？无所慢者，才也；无所欺者，心也；不可以没诸侯也。是故为之记，以俟知侯者考焉。

邹君奇字仲高，别号紫崖，浙之余姚人。

明令王渐造重修学记

庄用宾（晋江，参政）

安溪县有学，自宋咸平始，嗣是沿革不一。逮明朝洪武六年，诏天下郡邑建学立师，安溪如制。正统年修，正德又修，率皆苟简易蚀，倡之有其人，而为或弗力；是固力为之矣，而势或见阻。庙宇不足以妥神栖，游息不足以居士业，士无所劝，而民不知教。树石纪实，建议于博士王国善，弟子蔡志学等奉行之，为邑侯王君叙成绩也。

王君渐造，诚笃君子也，造次不能以辞自达，而内有条理。莅政则首务学校，规模倜傥。前人创为之者，事方大概而制多未备。公议不烦于众，而费不及于民，捐廪俸羡，鸠工聚财，俟以岁月，而成之以渐。文庙翼庑，伦堂斋舍，拓其规也；启圣、文公二祠，养正书院，鼎其新也；乡贤、敬一亭，饬其旧也。是虽穷山僻邑，望之岿如，察之密如，当与上国大都斗盛争侈者矣。

呜呼！事有似缓而实切，理有相反而实以相成，腐儒俗吏皆未之知也。卫灵问陈，孔子曰：“俎豆之事，吾尝闻之矣。”陈亦为国之所不废，若夫子之意，如后世传注所云，则当时国君之不用，岂特其君之过哉？孟子曰：“壮者以暇日，修其孝弟忠信，则可制梃以挞秦楚之坚甲利兵矣。”知孔子者，孟子也。俎豆非所以为军旅，而军旅之精义，必于俎豆乎得之。习为孝悌焉，习为忠信焉，何但骏奔末节之间？惜乎卫灵之不深究其旨，而夫子之意，遂不白于后世。

安溪在郡治之西，而白叶坂一带，又漳寇出没之径，百姓秋收之后，则束包以待走。自余分巡爌剿除以来，闾阎晏然，不闻有干戈之警。一时之兵威，岂直胜数百年之戾气？意者其有资于学校者乎？

学校也者，俎豆夫子之地，而师之所教，弟子之所学，非有出于孝悌忠信之外。人人孝悌，变诈之习不作，而和顺之风大同，则盗贼亦人耳，岂不能渐驯其暴气，而默革其非心哉？夫以平日倾毁不治之所，一旦改观易视，过之者犹耸然动其心，况士子之朝夕游咏地，其有不感发兴起者乎？进而相观，退而相训，孝悌忠信之化，吾知其沨沨乎大行于一邑，而夫子在天之灵，必阴干德教于冥冥之中。安溪宁靖之庆，岂区区筑城屯兵之所能专哉？夫子尝曰：“有文事必有武备。”是故不答问陈之意也。

余公，兵宪也，以武备为文事；王公，牧职也，以文事为武备；二者相资，长久之术也。继余公之后，饬武备而不弛，继王公之后，修文事而不废；安溪士民，其永有攸赖矣！

学基在县治之东南，枕凤山而瞰龙津，前峙笔架三峰，最为秀拔，卑陋不修久矣。议新之者，府倅陈公尧典也；主为之者，郡侯程公秀民也；余公爌行部至县，又拓地以广面势；而始终成之者，皆王侯渐造之功也。王侯，广之番禺人也。甲午科举人，乙卯夏，来莅兹邑，字履一，号九石。邑义民如林宏等各以所助金分董其役，而督理则本学训导孙统，是皆有功不可不书者也。

明令陈彩重建学记

傅夏器（南安，吏部郎中）

惟文教关于天下，虽以兵燹之余，剥困之极，不可一日弛。嘉靖末，倭贼煽乱，延蔓陬薄，安邑文庙学舍毁。莅兹土者，循故事，惮兴作，祀位具于颓垣，讲座鞠为茂草，文教罔乎若蒙矣。陈侯彩莅政于兹，仁恕清慎，抉剔兴废，惕然一举而新之。

当此时，寇盗方平，兵甲未解，帅臣开府于闽中，束湿需储，剥胸椎髓，催征不以岁月，诛求且累亿千。有司竭力象上意指，日不暇给，胡所齿喙于他务？安溪邑治又居万山中，巨家名族，率走集郡城，生徒家居、业馆郡城中十而九，不复目击其事，安所乐于赴工？陈侯志决而勤，事炼而简，捐俸出帑，治材鸠众。往者营庙之资，或以千计，侯直糜金百八十余；往者营修期，或以一、二年，侯直数月而卒事。地仍旧址，其貌维初；教缘旧法，其令维新；周旋俎豆，威仪翼翼；抠衣升堂，冠裳楚楚。对扬天人，开辟谟训，岂非太平盛事耶？

列圣道学垂统，先贤讲德立教，地纬天经，映今辉古，无亦惟是一脉以纲纪人心。必惟疮痍之甫定，是曳是掣，而曰焉用文之，奚而不丧也？昔鲁泮修而史克作颂，晋雍启而王冀摛辞。学博诸生，庆兹盛美，同言侯绩。某敢为记以颂侯美，以劝勉邑诸生兴起于圣人之道。

明令陈彩　蔡常毓新造县城记

朱安期（晋江，参议）

安溪，泉岩邑也，与永春、德化两县俱居山谷中，壤地相接，素患寇攘，筑城设险宜亟久矣。明兴二百年来，辄议辄寝，甚至垂成而罢。坊，居里之一，余十六里皆崇冈牙错，垅坂缘亘，贼睨以为巢。若远而感化，迩而长泰，诸数里之民屡受其荼毒；警报至，则弃邑而避，莫为拯援，势使然也。嘉靖间，剧发搜治，粗赖为安。乃当路者谆谆一劳暂费之论，终莫能使上下相孚，以举斯役，则以坊居之民与数里之民，量较利害，彼此相持，忌骚动，惮糜费。为之长者亦每阻于厉谤，落落难合，莫毅然任其责。而又率三四年一迁，或有故以去，孰能操意悉力，措无穷之惠，就难成之功哉？迨庚申七月，倭奴倡乱，由仙游出永春，突至安溪，公私残毁，民始震悔，帖然相率请于当道，奋议城役；当道可之，使德化大尹张公大纲度基定址，自西南及东畔一带，依溪险阻，可以为基，议定而邑侯陈公彩至。时邑治残破，井里萧条，侯不阻其难，程土物，分财用，称畚锸，平板干，命日量工，不愆于素。逾年而城以内工役就绪矣，乃以忧去。

邑人方皇皇焉惧斯役之罔终也，于是蔡侯继至。当城工未毕之际，物力匮竭之日，民之几懈而谤怨将腾；侯乃一意抚绥，说以先民，民益趋事忘劳，思以体上官之意，而民可绩。侯亦得以悉心经画，随宜调度。患外城多圯，则砌以石；患土心易坏，则坚以葺。四门虽完，而门楼未建，串楼未覆，则无壮形势而垂久远；水门未开，泊岸未治，则无便民用而防水患。凡百偕作，自迩及远，自内及外，无不坚致完密，用以垂帡幪之庇于邑人，而建不拔之基于治所者，综有条理，而其功不磨也。城功既完，而邑治未建，堂奥弗尊，出令无所。侯用忧惕，乃复展转区画，庶民趋之，不日成之；而堂阶宅奥，咸焕然一新。侯之功益又大矣！于是邑士大夫、耆庶等思以永侯之功，相与建碑以示勿忘。邑学博汪君世清、卢君学颜以职在庠序，乐观厥成，生员吴主恕承命谒余，以记请。

余惟天下之势，不极不反，天下之事，不激不成；人情不大更变，不通不久。于今日安溪城成，大有慨焉。昔以承平极治之世，垂二百年议之而不足，今以凋瘁残伤之后，不三四年成之而有余。人情岂甚相远哉？否泰相仍，盛衰倚伏之机，大抵然也。天有是时，则人有是事，使非陈侯兴之于始，则无肇斯役之功；非蔡侯得民感孚之深，经略匡济之裕，则何以竣二大役，不费公帑，不动声色，如此成功之速哉？是皆可书也。

是役也，邑人詹彬咨询协谋，预营其始；典史杨明课督诸务；阴阳训术陈可宗专司会计；分董其役，则耆民陈宇、吴主谦等。城成而以报于巡抚军门涂公、巡按察院王公。分巡兴泉道苏公亲临阅视，饬戎练兵，郡守万君庆，二守丁君一中，咸嘉乐成而纪庆绩云。工起于壬戌五月，讫于丙寅腊月。周围约六百六十余丈有奇，城垣连女墙垛子高二丈一尺，阔一丈八尺；门四，水门二，东曰“朝宗”，西曰“阜成”，南曰“迎薰”北曰“拱极”。费出通县丁米融派并税亩等项，计七千四百两有奇；串楼则官给银，每丈六钱，照里班分定界址起盖。戊辰，余为之记。乃今俞侯始至，新饬邑治兴学纪事阅城碑并刻，厥绩懋焉。

侯讳仲章，直隶旌德人。陈侯讳彩，江西庐陵人。蔡侯讳常毓，广东东莞人。

明令蔡常毓重建安溪县碑记

詹彬（户部主事）

君子之简命于上，以其民与事寄之而已。将欲民之安与，则必省工作，薄科敛，日取民情之所以欲逸、欲富、欲寿者，日兢兢焉而后可使之安；将欲事之集与，则必备饩廪，程工力，日取事体之孰利、孰害、孰缓、孰急者，日兢兢焉而后可使之集。是民之与事本不相离，而欲安民与集事亦两不相能也。矧乃兵燹荐臻，输将益棘，民之生日促，事之来蝟兴。求以安民，而事之丛有不容已者；求以成事，而民之窘有甚可哀者。欲得两利而兼济焉，诚难矣！以余观于邑侯蔡前峰有厚感焉。

邑自后周显德中，余始祖敦仁公开先县治，循是迄今，城池未设，非特财力称诎，抑亦以溪山为固，无事于设险也。迩因倭贼煽祸，奸人胁从，邑治被其灾者三焉，官廨民舍，荡无一存。前令彬庵陈侯至，始度地筑堵城之，郛廓仅完，而侯以忧去，内之虚者犹故也。今前峰蔡侯继至，经营造置，聚财鸠工，县堂公宇，楼橹神祠，以次修举，建学之议，亦日以就绪。民不告病，事因以理。邑老稚观者，啧啧称叹复见太平之盛。拟之陈侯，其难易较然也。

盖陈侯之时，民虽疲而适兴事之始，事虽侈而适劳民之初，其财其力，犹可以愤起者。今之时，视之昔为何如也？方张之水，崩崖流石，及其杀也，力不能漂一羽，其势则然。是蔡侯所遭不为异与？使前乎令者得二侯之用心焉，则顺时成功，民恃为安。纵有寇患，当不至是烈也。使继陈侯非如蔡侯之贤能焉，则惮劳避谤，贻患后人，将日圯月颓，其所费当百倍于今，又未可知也。天下之事，谋始者固难，而成终者尤难。往往能善其始矣，而率以不善继者败之何限也。推此，则蔡侯之功孰巨孰细，必有能辨之者。侯亦何修而得此哉？

尝读《诗》，卫遭难，文公徙居楚丘，营治宫室，终之致民富庶。诗人诵之曰：“匪直也人，秉心塞渊。”夫虚浮则无实，浅率则易穷，人能操心诚实而渊深，则何所为而不成？侯悃愊无华，行从其言，所以致此者，有其本矣。又孙子教田忌曰：“取君下驷，与彼上驷；取君上驷，与彼中驷；取君中驷，与彼下驷。是我二胜而一负，彼二负而一胜。”夫马不加多也，一品拟之，而坐得胜算者，诚调度之有方耳。施之治财干事，亦犹是也。观之心以得其本，观之度以得其才，事更有大于此者，尚望我侯为之，况于一邑哉？邑博石轩汪君世清、性所卢君学颜、乡先辈南崖蔡志学、警庵吴焜率庠生彭昊、吴主恕等诣余求文为记。余宜以不文辞也，顾侯之功，犁然有当余心，且席帡幪，又安敢以辞为哉！

是举也，耆民王淋、彭恕等呈请，侯遂以状白于抚院涂公、巡院胡公、分守杨公、守巡何公，郡守万公，佥报可。其年冬十二月始事，越明年丙寅夏五月告成功。公堂扁曰“忠爱”，堂后耳房曰“架阁库”，后穿亭扁曰“公廉”。又后堂扁曰“退思”，堂之东曰“赞政厅”，西曰“土地祠”；甬道中曰“戒石亭”，两旁各五间，为房科书办卷宗。前为仪门，门外东西二亭，曰“申明”、“旌善”。外为谯楼，楼之东曰“南北预备仓”。堂之东畔数步许，为典史衙。规制如旧，而宏壮伟丽，视昔焕然百倍矣。计费金五百有奇，咸出于侯之赎金俸资。士民感侯之义，各致助有差，故成功迅速如此也。

董其役，典史杨明、乡官晴溪詹洧（余叔）也，若把总官黄大任、阴阳官吴主信、耆民陈恩、吴主谦分督其役，皆有功于县治，例得兼书，庶来者尚有劝也。侯讳常毓，字需成，领已酉科乡荐，历今官，广东东莞人，前峰其别号也。是为记。

明嘉靖间平寇兴学记

王慎中（晋江，河南参政）

国家承平久矣，而康阜之盛，莫如今日。虽岭限海带，越在边徼，如吾泉州之为郡，亦且生齿蕃殷，地力竭作，谷深山阻，崎岖而曲折，皆有保聚之民，垦辟之壤；而玩忽涵养之过，巨奸大憝，往往伏其间，如果蓏大熟，则蠹藏焉。

安溪，故名邑也。其治境穷处为白叶堡，交乎漳、汀诸州，牙犬相入，箐簿溪涧，缭绕回复；既去治所远，而势险可凭。民桀黠暴悍者穴而据之，为四远逋逃之薮，时出抄旁近村落。吏漫不省，以为细故。日增月长，所聚既多，旁近所抄，不足满贪嗜，则出剽旁邑南安、永春间，而同安之剽尤剧，至曳兵行城市闾巷中，若践无人之地，俘民男女以为质，而邀赎赂。兵革久弛，不逞之警，起于非意，游徼虞候之将卒，掉眩相目，视其得意去而已。

柏坡余公，新以按察佥事来巡此郡，慨然叹曰：“是非民之不逞，惟吏不戒以养衅萌而滋悖蘖。”乃察文武吏之惰滥不恭者惩之，而选其可用，使各募壮勇从，公率以往，迫贼所穴而舍焉。自贼凭险为穴，无一兵敢迩峒窃睍，不虞公至，急不择死，纠党与将吏斗，而公授策探穴，林栉壑薙，不失一贼。行视穴处，度所以绝其源而图久安，置垒设戍，增守御之兵，而安溪与旁近诸邑之民，不复忧盗。可谓功伟而虑周，犹不慊于意，曰：“是徒致武，民未知义，维诗书弦歌驯习其口、耳，以善其心，庶其鼓动变化。”乃投戈休马，即学宫进子弟，考得失，加劝董焉，而教以为父子兄弟者，使归相告语，谕勉于从善以相收养，而无狎于不义。

顾惟教之所出，必在于学。适有议改创，而工久不就，公核其媮冒，旬月而诸役皆起。又为拓地以广面势，而学完以美。民莫不于于来观，其秀者，思游其中以讲学进德；其凡者，亦欢喜夸说见所未有。安溪之民幸脱于锋镝桴鼓之警，而且得讲诵游歌之乐，谓公实有大造于我也。父兄以戒子弟：“公德我如是，其何以报？”子弟以告其官司，相与谋曰：“唯得世之能言者，论其事而载之，庶乎其可。”

夫世未尝无事，而常待夫济事之才。方同安之警，忧者固未敢处其势之所终，公独以身任责，为民去患。不数年，不诛逋寇靖于一旦。使当时少惮劳险，不自深入，则不可以得吏士死力；徒奋一入而无决胜之机，戒令二三，赏罚淆杂，则使士虽致死而不可以成功；功成矣，而无分别安辑之略，则贼虽得，而不免玉与石焚之惨。人徒见公成功之敏，而不知其所以致之者，盖其才有以待事之变而然也。
</div>
    <div class="pagination">
<a href="安溪县志-清-谢宸荃_page43.html">上一页</a><span>...</span><a href="安溪县志-清-谢宸荃_page39.html">39</a><a href="安溪县志-清-谢宸荃_page40.html">40</a><a href="安溪县志-清-谢宸荃_page41.html">41</a><a href="安溪县志-清-谢宸荃_page42.html">42</a><a href="安溪县志-清-谢宸荃_page43.html">43</a><span class="current-page">44</span><a href="安溪县志-清-谢宸荃_page45.html">45</a><a href="安溪县志-清-谢宸荃_page46.html">46</a><a href="安溪县志-清-谢宸荃_page47.html">47</a><a href="安溪县志-清-谢宸荃_page48.html">48</a><a href="安溪县志-清-谢宸荃_page49.html">49</a><span>...</span><a href="安溪县志-清-谢宸荃_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
