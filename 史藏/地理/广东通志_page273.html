<!DOCTYPE html>
<html>
<head>
    <meta charset="UTF-8">
    <title>广东通志 - 第 273 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 273 页/共 352 页</h1>
    <div class="content">　　余敬字行简新防人治庚戌进士知溆浦县修学筑城讼清盗息征拜南京监察御史尝因天变奉诏陈言乞黜不职罢不急舒民困清戎伍等事丁忧归遇副使归善姚祥卒于途敬殡之而归其丧及服阕以病不行卒于家
　　李渭字长源新防人少以事困于县令遂发愤下帷不就席者二年领成化甲午乡荐又十年登进士授鳯阳府推官善剖决时妖僧崔同儿蛊惑行奸大盗宣宁巨恶干纪并为民患渭前后寘之法民称快焉仕终淮安府同知
　　张璧光字纯卿新防人尝从陈献章游领治甲子乡荐母黄氏年至九十二嵗每食必亲供初任慈谿县俗故多淹女璧光立保甲严禁之所活甚伙寻改怀集令政务勤民城池桥梁捐俸以时修筑民德焉屡举乡賔年八十一卒
　　区越字文广新防人八嵗丧母哀慕切至事继母以孝闻治乙丑进士授嘉善令入觐时有郁生德越馈茗置金亟还之擢户部主事歴员外郎中委兑清江仓粮以亷着歴知建宁宁国府谳出寃狱当事难之越请以身任其咎当事者不能夺尝雪夜念及械者亟起释之曰罪止小惩冻死其若之何擢浙江副使寻迁江西左参政分守湖东平积年逋寇年七十致仕
　　刘文瑞字廷麟新防人正德辛未进士授行人奉使占城赐一品服选刑科给事中时帝屡巡幸文瑞抗疏极谏疏入不报寻擢湖广佥事抵家卒文瑞为人朴厚慷慨甘于贫乏卒之日殓葬不给云
　　梁以蘅字仲房新防人性孝友弱冠以超贡授賔州训导嘉靖癸卯领广西乡荐转庐陵教谕歴绍兴府教授亷慎温文赈贫理枉惟力是视擢连城令革里甲供具听讼常从末减至吏胥有犯毫不少贷稽覈版籍里役有逃亡者以富室补之逃亡者咸复业既入觐遂上疏乞归居家教授当路高之
　　陈吾德字懋修新防人嘉靖乙丑进士授行人隆庆己巳晋工科给事时朝廷命市珠吾德争之乃削籍神宗即位以台荐起为兵科给事中防以内官郑真传兄子为锦衣吾德抗疏力争复论都御史刘焘不宜召用并劾罢礼部主事宋儒防成国公朱希忠薨求赠为王上书争之忤张居正意遂出守饶州有惠政居正憾未巳因王府被窃坐谪马邑典史御史张简承风防劾吾德讲学又削籍居正没复起为马邑典史迁思恩府推官宝庆府同知以亲老不就亲没征为绍兴同知五月迁湖广佥事亡何卒于官吾德在谏垣多所建明条陈广东八事明赏罚复兵防议舟师禁阑出补假贷覈虚冒慎抚剿恤忠劳帝皆从之其居乡建预备仓连嵗大祲民赖以活又宿寇纵暴累年悉白当道捕治之乡人以此见德云
　　陆象贤字肖静新防人少孤贫母苏氏纺绩教之领万厯丙子乡荐授程乡教谕督学陈鸣华称为人伦师表擢福建松溪令明清慎勤矿使开采调停有方御史何熊祥荐于朝以拂上官意罢归居乡族立规约杜门清修不入公府未几卒时魏濬为岭南佥事为文祭之语极哀着有螺源社集
　　黄淳字鸣谷新防人登万厯庚辰进士授宁海令下车即鼎新方孝儒祠堂以崇教化为先务防有履亩之役躬巡阡陌吏胥不敢奸锄豪猾无所梗避上官忌之闻其善画故令索之淳谢曰罢邑令救过不遑遑及画哉竟以此得罪谢病归辟洞鸣山搆定帆亭咏歌其中晩年自号六柳先生以况陶彭泽赈饥筑城为德于乡里尝与李举人以龙修县志所着有鸣山集李杜或问诸书寿八十五
　　何熊祥字干宰新防人父上新少慷慨尝题简肃二字为家学万厯壬辰成进士选庶吉士改御史初按上谷奏除积逋时有言开采者熊祥抗言陵寝正脉不宜揺动遂巳之再按闽奏罢矿税寻按三呉疏请免掊克以安人心珰悚息又奏免御额六万旱涝五十万夙逋金花六十万呉人德之转按南都奏免税券十五万纠参税监并白益都令呉宗尧之寃疏十余上语皆批鳞咸获嘉纳歴御史冏卿廷尉累迁少司寇时两京多繋囚热审久不行力请热审民免瘐死防南京三部俱阙兼署之皆有所建白请用人发帑以急危疆吏也请太子毋辍学太孙急册婚礼也请发伪咨起送之奸清运军雇募之弊复阻冻速儧之规得嵗积钱凡数十万户也擢都御史复兼署兵工二部请戢悍兵捐芦课具得防又疏免逐言事之臣请廕海瑞之后具允行晋南大司空倡率捐俸钱平白莲妖贼廷议转北以亲老陈乞得防予告侍养十余年始终以简肃铭座右卒赐祭葬諡文懿所着有四巡疏钞南都疏畧马政事宜平刑八义若干卷
　　梁斗辉字忠旋新防人父大绩邑庠生以学行称斗辉领万厯丁酉乡荐以权珰罗织下狱五年与湖广佥事冯应京荆州司李华钰襄阳司李何栋如四十余人狱中讲学不倦所着有经世实用黄河议荐辟人物考马政书任官考十三经绎注疏万厯四十二年以水灾肆赦斗辉及同邑举人劳养魁钟声朝俱削籍归里应京闻之曰吾学南矣斗辉归授徒大云四十三年诏赴礼闱以禫服未除不肯就道天啓二年任湖广通城教谕能其官擢国子学正大司成李孙宸雅重之迁太平府同知剔奸蠧逐优娼禁游赌称铁面江防云署繁昌令所至民祠祀之归林下二十余年絶迹公门撰述圣学正宗诸书二十余卷卒年九十
　　张杰夫字淩山新防人三嵗失怙能孺慕年十七试邑童子科学使者大竒之万厯庚子领乡荐庚戌成进士授长泰令有异政都御史戴时宗荐之擢南京户部主事长泰为立遗爱碑焉关淮安有盗刦官船即冒官以免税杰夫亷得其状捕诛之籍其所获献于朝帝嘉其功赐以所获之半年四十一卒于官林枝桥字阳仲新防人性孝友博综羣籍万厯丙辰进士授当涂令政尚寛简守法不挠惩豪吏除积弊决疑狱筑隄捍田民赖其利蜚蝗为灾躬自祷神计所捕斗斛受赏令下而蝗转徙考最擢礼部主事歴吏部郎中清操自厉铨综平允以事忤魏忠贤天啓五年七月与李邦华周宗建周顺昌李日宣等同日夺职崇祯元年诏复原官五年迁湖广参议转福建副使忤直指左考去官继起贵州参政迁按察使所至祥刑肃纪得吏民心丁继母忧归壬午六月卒所着有白鹤山房集子尧徽字啓人崇祯元年恩贡孝友严正时邑中势家多借县令丞尉刑禁人于城楼邑令卞应聘初筮仕访徽于京邸徽力陈其害且言防盗禁奸拒佞清蠧五事卞力行之夙弊顿革与弟太学生尧揆友爱出必鴈行性好学老而不倦所纂述盈数簏明季隐居不仕自号天绅居士
　　黄公辅字振玺新防人万厯丙辰进士知浦城县薄敛省刑民甚德之擢御史授南京山西道却暮金持风宪疏劾韩敬汤賔尹等为昆浙所忌复以建言忤魏珰囘籍珰败起湖广参议分巡湖北转江西副使湖民保留晋参政分守宝庆越二年兼兵巡镇长沙未几复囘宝庆以平林蓝贼有功加俸一级所在皆亷明练达深得民心壬午乞休归巳而起通政转刑部侍郎晋尚书公辅性寛厚朴诚谦恭慎宻澹于名利兄弟最友爱人称为长者后遭难流离琐尾卒年八十四
　　梁应材字瑶石新防人天啓壬戌进士初授江西进贤以亷静治剧邑而政无不理以艰去起补芜湖令兴学缮隄申严保甲于是文物蔚兴奸宄消灭两摄关篆税课之外不问余羡以治行擢驾部主事寻迁文选司益清慎自矢请托路絶归隐阳春山中足迹不入城市诫家人不得仍称故号但呼曰阿翁寿七十六卒
　　钟鼎臣字彛公新防人年十三补诸生大宗伯王诲甚器重之礼为馆甥鼎臣谢不往以高才食饩二十余年执经问业者多高官显仕鼎臣始领癸酉乡荐明年成进士都人士咸惜其晩遇云鼎臣为人性倜傥不喜修饰边幅释褐授宁国推官寻改河南尝分考山东丙子乡试所得士皆名宿陞真定知府改知嘉兴后竟殉节
　　本朝平江浙奉
　　命守土者吊祭时年六十有二【以上新防】
　　陆宣字汝为三水人天顺己卯举于乡以乙榜授江隂教谕考最当迁诣部力辞改授灵壁过访庄防倾盖相孚壬子校文江西得罗钦顺卷置第一明年钦顺及第时服其知人服官必先身教却餽遗赋性刚介好古循礼为时所重后祀灵壁名宦祠
　　胡澧字伯钟三水人彊力有干治癸丑进士授刑部主事迁员外以病免正德庚午起为工部员外迁郎中督治济宁河道有功迁知叙州转四川松潘副使先是番人作逆官军不能克澧至制神机火箭讨之箭所及人马无不焦烂遂焚其营帐一日五寨俱平番人震惧送欵督府胡世宁疏其功以忤柄臣弃官归都御史呉廷举疏荐不起尝游西樵山詹事霍韬山居倒屣迎之因试澧箭惊以为神与论理学益见称赏后韬起为吏部侍郎值大同兵变韬荐澧并进澧箭诏赴京令兵部传其技拟授佥都御史开府西北命未下而卒
　　李希孔字子铸三水人生而颖悟八嵗能属文为诸生时倡建魁冈塔尊经阁九踬棘闱而志益励越万厯己酉庚戌乃聨魁两榜观政吏部忽心动告归归数日而父卒居丧尽礼服阕授中书舍人奉命册封陜藩悉屏餽遗考选江南道御史时科臣姚宗文排熊廷弼希孔甫拜命即疏纠之举其可骇者二揭其不解者三疏再三上又纠其阻抑考选冢宰周嘉谟称其气节泰昌元年冬陛辞而南复条陈时务七欵明年夏驰疏奏府臣邵辅忠影匿之奸又明年奉京营差因白莲作孽疏陈四防以戒不虞抵京弹沈防刘时俊乞正邹之麟造书倾陷之罪疏辨宫闱三大事又疏请保姆出宫请诛崔文升佥壬切齿几为主察者所中京营差满旋差屯马未拜而卒所彚南台疏草具载家集中【以上三水】
　　谢宗齐清逺人宣德癸丑贡入太学授杭州卫经歴在任优防军余差遣有节卫官不得私役上官贤之荐擢赵州同知涖事公平士民悦服歴任五载余谢病归仁爱闾里尤加意于鳏寡孤独天顺中流贼陷城邑民张俊家无噍类宗齐养之十载及殁殡葬之人多其义
　　朱琳清逺人景泰间任龙溪知县居乡时有黄清幼年父母沦没琳怜之助其丧葬且择婚又曽出稻赈贫为德于桑梓祀乡贤【以上清逺】
　　呉预字少凯新安人正德己卯乡荐嘉靖八年铨授邵武府推官亷而有断寛而不阿尝署邵武县事厘革宿弊省节民财考最擢柳州府同知署篆思恩适寇至守戍望风溃散孤城无援预运筹为攻守具贼众临城申以大义皆俯地感泣而去十九年陞工部员外郎寻卒于任祀邵武名宦
　　欧阳字任重新安人少时就塾常借同舍生余光诵读淹贯羣籍嘉靖己酉以春秋中式授孟县教谕迁知闽之永安清操自矢未几解印归卜筑官桥之野环堵萧然仅蔽风雨杨起元造访之时年八十有一倚杖迎入见其土块支牀敝荐为卧具非人所堪临别请益曰清心而已起元竦然曰谨受教卒后起元志之【以上新安】
　　汤性方字行素番禺石湖人【今花县】举永乐甲午乡荐读书成均初授刑部主事歴员外郎多所平反正统初迁广西佥事尝从兵部尚书王骥行边迁陜西行军副使与骥及侍郎柴车佥都罗亨信等御敌塞外调度有方每遇功赏必覆验而后行无冒滥者以亲老请告归里口不言功优悠泉石凡十余年
　　黄皞字时雍南海朗头村人【今花县】成化乙酉举于乡读书太学几二十年明习典故试铨曹第一授吏部司务转验封员外郎时东厰权焰特盛曹署请谒必跪皞以颁厯往惟长楫而已寻擢江西右参议督理粮储机察明敏猾吏不能售其奸宸濠蓄异志礼多僭拟庶寮朝见辄赞叩头皞伏不动俟赞毕而兴识者以为得体已欲増禄米之值皞执不可大怒遣李仪賔动以危言曰王已具奏布政林泮已下且斩皞徐曰第斩吾一人足矣彼何与焉议竟沮濠屡欲捃摭其私终不可得正德丁卯刘瑾用事裁督粮官皞轻舟径去明年擢云南左参政所部纳楼茶甸长官死妻沙福代与夫弟普显治兵相攻数年死者甚众皞单车往谕召二渠诘之将挞其通把数辈众皆慑伏不敢逞皞度其已困释之曰日暮且休矣迟明俱来诘旦二渠皆束身伏廷下听命与之定约而归居数月二渠各行千金求变初约皞峻却之竟弭其乱初安南长官那代攻破防自掳其令禄卿族属负固垂二纪皞濬堑増陴调饩练兵若将征之者代惧请归禄卿族属乞缓师以图自新由是威震六诏巨珰崔安附瑾作威且忌其功赏语侵之皞不少屈声色俱厉安媿服连呼铁汉吏民因称铁汉公云比致政垂槖而归卒年七十三子学裘学矩鹤龄学准延年并举于乡延年领壬午解首学裘祀龙溪名宦学准另有传
　　黄学准字本平参政皞第四子领正德己卯乡荐嘉靖间授崖州学正崖地荒逺士不知学学准训以经义多成就者迁潜江令邑当江汉冲夏潦嵗至没城公署中可舟也学准筑堤捍之患遂息剧盗夏三流刦湖湘间郡邑兵不能制学准宻计擒之初皇庄人借三行刦学准并擒之中官廖斌索不与而治兵使者亦忌其功两人交搆遂改淮安教授久之擢南国子助教出判浔州又署贵县事里甲日供堂馔千钱学准曰此皆民脂也一切不受百姓德之既归与何维栢霍与瑕结诗社于盍簪楼所着家园诸稿子潜从子淙俱举于乡
　　李瑶南海扬武都人【今花县】少负竒志禔躬以礼治间由监生授孝感丞署应城县遇旱上疏请蠲民租孝感令缺复署令筑城有方民不告劳番禺令王澄瑶所造士也瑶归澄敬事之而初未尝干谒焉张大猷字元敬顺德李溪陂人【今花县】举嘉靖壬午乡试第一登丙辰进士授工部主事差视徐州洪闸治决河有功徐人德之事闻玺书褒荣未几以忤权贵调判郑州又判大名府擢吉安同知皆有惠政官至云南提学佥事性豪放仕宦十载囊槖萧然然贫交待而举火有友人遣女资装不办以告大猷猷曰第饮即办趣家人治具悉座上盏斚及出帏褥赠之尝作文章源委三篇何镗序之以传
　　毕烜字彦晦番禺毕村人【今花县】读书一览辄记登嘉靖壬辰进士授户部主事时年甫二十请归毕婚未几卒尝念郡北诸山绵亘数邑地皆荒僻拟于丫髻山下请设州治又以狮岭司地嵗常苦旱欲开河百里以便灌溉事不果行然迄今立邑适符其议王命卿字简之番禺九传湖人【今花县】万厯癸丑进士授福清知县清介自持以不肯阿权贵调五河有治声迁刑部主事歴郎中出为长沙知府时魏忠贤擅权摧残善类吏部刘化忤忠贤削职坐賍罄产不办命卿隂为之寛及忠贤诛化得复原官命卿之力也致仕归里每以禄不逮亲为恨自号匪蓼人多其孝云
　　徐龙正字腾九南海横潭人【今花县】家贫力学博通经史崇祯癸酉举于乡初授福宁州知州累官礼部仪制员外为人沈静有志节当公车时尝为闯贼李自成所执不屈及居乡遇嵗饥设法赈救存活甚众【以上花县】










　　广东通志卷四十五
<史部,地理类,都会郡县之属,广东通志>
　　钦定四库全书
　　广东通志卷四十六
　　人物志【三　自明韶州府起至连州讫】
　　明黄裳字元吉其先兴国人洪武中祖仲礼以事戍曲江因家焉裳读书过目成诵登正统壬戌进士授监察御史弹章通畅法司会审疑狱多得情都御史陈镒雅重之按两浙盐法及苏常诸郡所至有惠政周昻曲江人正统中以举人任宁都知县持亷秉公劝农桑兴学校时闽贼邓茂七倡乱郡邑骚动昻修武备练民兵贼不敢犯秩满士民诣台乞留擢本府通判寻改思恩府既去民祠之
　　邓光祚字心虞曲江人万厯己丑进士授当涂令修利堤坊经理邮传晋礼部主事厯官文选司郎中朝参侍班黄门柱史欲搀越之光祚执笏毅然曰吏部九卿之长部郎科道之先何可越也掌选竣当擢京卿遽引疾归厯官十五年遗俸止四十金
　　华国柱曲江诸生胆畧过人崇祯十一年三月楚寇围韶州守兵不满百北门将陷国柱率兵民下月城运石塞门御之及援至倾家犒士阅六昼夜不懈城赖以完许士翘曲江人淳谨好义楚寇攻郡城士翘与华国柱竭力守御事平倡议输金铸无敌大礟陈各门为善后计【以上曲江】
　　苏恭则乐昌人少负母避乱颠沛中甘防不缺洪武丁夘举于乡授刑曹员外郎明允详慎迁广西叅政蛮人多反侧恭则寛恤柔服猺獠率从永乐四年新城侯张辅帅师征交阯浮海运饷恭则督之畧无稽误时征南将军韩观镇广西剿栁庆猺贼所至有功而性躁好杀恭则数谏止之全活甚众
　　白思谦乐昌人父玉衡有学行邑里重之思谦承家学不妄言笑洪武中以贡至京领应天乡书庚辰授工部主事永乐四年转员外郎改都督府经厯三载复为郎擢广西叅政亷洁知大体十九年擢山西右布政使奉命赈饥民赖以活宣德三年召入朝拟晋秩而思谦遽卒贫无以殓孙莹最知名从子纯素仕大理评事亦有声
　　白莹字润禧思谦孙登正统戊辰进士官户科给事中慨然以言责自任尝奏土木阵亡诸臣子弟宜征入国学读书又请赐勳臣邓文进死节臣谭必邓颙諡皆报可本邑桑丝红船久为民病复奏减之莹喜建白一时谏垣联疏多出其手笔削藁不传
　　李延大字四余乐昌人登万厯壬辰进士任栁州推官獞寇作乱辨释良民之株累者补任鎭江革弊赡民入为工部主事劾权珰马谦侵冒城工钱粮防天坛植灯杆内监咸曰非三百金不可延大毅然曰以臣为之止须百金神宗嘉其才及陞吏部稽勳郎中有用贤驳正乞封诸疏未防乞休剏田百亩赡宗族之贫者又置学田以助公费【以上乐昌】
　　呉龙翁源嵗荐性沉默事母至孝以母老不仕戚友强之就选厯判浔州居官清白勤于抚字寻乞归养杜门谢客卒祀浔州名宦【翁源】
　　李时秀英德人少举于乡永乐中授监察御史劾亲藩不法贬交阯邱县吏中途召还擢山东按察副使奉使四川巡视民瘼事竣乞休士林重之
　　呉其贵字俨五英德人万厯庚戌进士初授秀水令清操自持以内艰归布衣蔬食如寒畯起补邵武县简静亷平擢御史巡视闗中临巩武洮防有验功之役隆冬三日夜驰边城病卒
　　赖万耀字天熙英德人天啓壬戌进士初令乐平调繁南昌有治剧才亲丧庐墓者六年补知永年邑大治时临洛有寇舆疾讨贼得首功三百余级累迁南户部郎中税芜湖分三则奏请报可商民交颂勒石垂久理苏松诸郡漕务积劳卒赠光禄寺少卿【以上英德】
　　右韶州府
　　陈德文一名莹中字文石保昌人洪武十九年举文学授台州通判居二年左迁枝江令又迁缙云监税所至有声以兵部尚书唐铎荐拜北平道监察御史明年擢按察使三十年使西番赛玛尔堪等国居西域十二年克举使职所厯国采访风俗作为诗歌比归进之永乐嘉赏擢佥都御史后修西域志多据其言八年二月随征十月旋京以久劳王事进右都御史赐锦绮十袭名马二匹及校尉四人防行还乡省墓寻复召还十二年三月卒于位赠左都御史赐葬祭
　　禢明德字志学保昌人性至孝洪武中以太学生厯丞分宜龙阳海宁三邑所至皆有政绩累迁宁国知府郡有累年逋赋不督自完后坐累逮至京左迁刑部主事未防出判绍兴抑强扶弱兴利除害士民德焉后景泰时广东布政使韩阳行部至雄啧啧称贤拜遗像祭之今祀宁国名宦
　　甘友信保昌人家贫力学有志节登洪武乙丑进士为端州训导诲诸生从事根本毋尚浮华士习为之一变在端十八年人仰其德祀于学宫
　　萧守中字必常保昌人永乐丁酉举于乡授户部主事奉命覈鳯阳诸卫军饷留守司馈百金守中峻拒之复偕御史郑嘉巡视京储厯南京吏刑二部郎中请托不行人服其公景泰中出守黎平时用兵征讨龙里千户姜洪诬寨民通苗守中力雪其寃居五年峒民悦服天顺中致仕家居十余年成化改元进阶亚中大夫卒年八十六副都御史陈濓为之传蔡愈济字汝忠保昌人弱冠中永乐庚子乡试厯苍梧旴敎谕擢监察御史按河南陜西甘肃所至振饬风纪奸贪屏迹尝条陈钞法见诸施行奉命谳狱南都推情讯鞫多所平反丁内艰夺哀起复寻迁山西屯田佥事
　　朱子福字廷锡保昌人积学笃志领乡荐卒业太学十年不出户登永乐辛丑进士知耒阳清慎有为政平民悦转行人两使湖藩不辱命及还卒于通州厯仕二十八年家无余资
　　叶孟昭字文明保昌人永乐癸卯举于乡厯浔州临江敎授性磊落议论英发所为文有思致尝典试山东迁鲁府左长史屡有规正皆见嘉纳藩甚重之屡乞归不许比卒王嗟悼赐赠甚厚有集藏于家王文钦字宗尧保昌人孤贫力学治己酉举于乡初授松阳令时刘瑾奸政贿赂公行文钦忤上官罢归瑾复坐以事罚米三百石贫不能办郡守王啓代输之家居三十年以诗文自娯年九十卒保昌令徐云路重其贤捐赀窆焉
　　陈惠字汝受保昌人嘉靖中以贡为绩溪训导外严内寛清介有守尝摄邑半载一钱不入转曲阜敎谕未赴卒祀绩溪名宦
　　汪一丰字注之保昌人居家孝友由万厯丁丑嵗贡厯任栁州敎授视诸生有实行者奬之家贫者周之尝署象州及武定县皆有政声上官方登荐剡一丰辄告归子桴成进士貤封南阳令乃卒祀栁州名宦裴唐字肇虞保昌人性孝友颖悟十嵗为制艺多奇语万厯癸未以贡谒选得安庆训导两摄邑事以文学饰吏治尝慕子游歌已而果补常熟敎谕呉人宗之邑富人有子之丧奉百金乞往吊不可俄转儋州学正纂修郡志有体年八十三卒
　　朱灿然字复斋保昌人家贫力学事继母孝常让产于昆弟乡党称之以万厯甲申恩贡司铎桂林诸生奉为科律总督戴燿延诸幕府校正经史荐擢富川令造士牧民均有政绩
　　汪桴字隆吉保昌人以万厯甲辰进士授南阳知县有亷能声秩满内擢为户部主事寻改兵部奉命核广东鹾政居丧哀毁卒祀乡贤
　　罗学伊字觉卿保昌人性孝友亲疾衣不解带兄弟同防无私财崇祯嵗贡授武昌通判数转饟京师兼督捕皆称职署江夏县篆簿书鞅掌绰有风雅督铸钱局深禆国计长子起鳯仕至浔州同知【以上保昌】陈彦暄始兴人素骁勇正统间流贼李三奴为乱始兴令韦义署暄为偏校遇贼力鬬追亡陷谷中四面斗絶暄计无出嘱其马曰我死此汝自驰去马盘旋嘶吼负暄跃出谷口贼惊以为神解散马至家即毙暄葬之
　　陈升字德辉始兴人嘉靖初督学魏校以行取士甚重之以贡为长洲丞防郎中欧阳清督造郊庙瓴甋升董役所羡悉归公帑未防以部运至京权贵啗以好官索贿焉升遂请老起石埭令终不赴乃优以令秩终于家
　　谭大初字宗元始兴人焕之后十嵗为郡诸生督学魏校奇焉嘉靖戊戌登进士出常跨蹇人笑之弗顾选工部主事尽疏积弊擢户科给事中奉使册封淮藩餽遗无所受秩满擢江西副使清屯军多所开豁御史孙慎以失额为疑大初曰失额罪小殃民罪大慎从之理驿传虽大吏故人无所假借过者多避道而去时辅臣严嵩专柄其亲党屡攫人产有司莫敢何大初悉丽于法擢广西叅政赈恤水灾活十余万人二年引疾解职归嘉靖丙寅以耆硕召即家拜河南右叅政连擢南京右通政应天府尹穆宗即位晋工部侍郎迁户部左侍郎总督仓塲贵戚权珰侵冒民田必躬覈之力荐佥都御史海瑞可当大任累乞休不许转南京户部尚书复以疾辞家不逾中人产卒年七十五赐祭葬所着有次川存稿八卷遗戒子孙勿请防典勿求墓表论者谓其湼不能缁宠不能荣进以三让退以一辞庶防古大臣风烈云子音以贡厯上石西州知州所在着惠政有亷介声孙学顔廕国子生【以上始兴】
　　右南雄府
　　闗可成归善人洪武十九年贡入太学有声拜监察御史以言事调知宁德县爱民礼士守己奉公擢湖广佥事祀宁德名宦
　　陈灏归善人本名鲁生以乡荐至京因奏对洪武奇之赐今名授工科给事累官福建佥事坐累谪戍兴州永乐初以赦复官用廷臣荐召为浙江道御史谪鳯翔尉洪熙初复召为左春坊中允一年乞致仕卒于家灏朴茂醇洁伉直敢言屡谪而不贰其行乡邦贤之
　　郭观归善人正统中以乡荐训导平南厯监察御史浙江佥事性整肃事无巨细必亲所至奸吏屏迹守官二十余载清操不渝士大夫以为仪表
　　叶应字子唯归善人尝获金于野访其主而归之登成化戊戌进士初授行人迁南京工部员外郎清理江北诸州课额定节运抽分之格上下便焉为营缮郎中时有民陈忠者坐逋官银狱毙已系其子后鬻其女应闻代偿其逋而释之出守庆逺未防乞休应好读书老弥笃所着有易卦图衍太极图説大学纲领
　　姚祥字应龙归善人成化辛丑进士厯宰新喻沛县擢江西道监察御史性明鋭所至吏不敢欺沛有负官租者繋狱累年祥与之期而遣之如约而偿恶少其尝被酒挟刃拟其父祥曰是大伦攸闗立杖杀之逺近震慴无敢羣饮私鬬者按蜀风力尤着正德初迁云南副使刘瑾以深文陷祥谪戍铁岭瑾诛复官道卒
　　唐勳字汝立归善人正德戊辰进士知靖江县平赋息讼弭盗兴学崇墉濬渠政声赫然改知休宁正德癸酉饶寇逼城出死力御之既散复聚勳已报政去闻之亟还率壮士与贼战于黄茅奋击殱之纪功使上其事征为河南道御史巡视苏松盐屯屡疏留都仓场屯田及宦戚赐予差遣诸弊武宗多采用焉素多病乞归而卒
　　曽守约字子如归善人嘉靖己丑进士授行人选江西道御史巡视十库刷卷江西后按广西振纪纲击赇吏恣肆者皆按寘于法戊戌山陵大工起武定侯郭勲总其事羣珰附之守约前以巡视忤勳乃抗疏交劾言勳诸不法事疏留中擢大理寺右寺丞未防以养母乞归
　　李鹏举字起南归善人父信官江西理问治狱有隂德鹏举幼慧従潮阳薛侃讲学于丰湖遂究理窟举嘉靖丙午乡试两上春官不第授余杭敎谕能以师道自任迁旴令有叔讼其兄子者久不解鹏举谕以伦理反覆剀切各涕泣去通判梧州却督粮嵗例八百金署懐集令设木以代勾摄立社学以敎猺童金鹅山诸猺愿输丁为氓已而后令至猺复叛父老愿复借寇于是鹏举再至念猺反覆思创以威乃夜犒民兵授以方略翼晨纷然献馘诸猺自此詟服又署容县县当孔道邮符肃清迁台州同知台有海壖腴壤祖制以近倭故禁民毋得田而势家隂踞之鹏举按其事论遣如法时御史庞尚鹏按浙精覈吏治以亷能贪酷立标令人自审所处鹏举处能处酷尚鹏曰台州府同知不酷其处能是也未防迁德府长史乞归卒祀乡贤
　　叶梦熊字男兆父春芳继娶石氏生梦熊登嘉靖乙丑进士知福清吏治尚严人不敢犯戊辰拜户部主事转饷闗中改山西道御史风采凛然抗疏忤宰执意谪郃阳丞时顺德岑用賔亦以言谪丞宜阳寻卒梦熊兼程驰至经纪其丧二载移归德司理寻迁南户部主事督鳯阳仓鳯阳旧多额羡梦熊一切裁罢甲戌转本部郎中寻擢知贑州府节筦立程书与十县更始月课殿最郡属肃清贑有剧寇叶楷穴居万山中已三世矣有司不能制梦熊白巡抚江一麟当除一方害议既定宻访故尝与贼交通者授计召楷所亲任俾离散其党于是就其地建社学行乡约立保甲受约束令子弟有愿学者听于是楷子弟多辕门梦熊召而谕之曰汝家世梗化朝廷待以不死恩浩荡矣今执迷不返将捣尔巢尔且归矣子弟归楷号召诸峝起兵分据扼塞兵反従中攻楷楷错愕率妻子将千人保马蹄山而千人亦半受牒倒戈相向楷知不免与妻子自焚骑士馘献之斩首三百级余党悉平疏闻诏赐金币以内艰去服阕补安庆知府防有弓田之令上下操切以阿首辅张居正巡抚孙光祐下檄欲幷陂荡丈之梦熊曰安庆多沮洳秋冬水涸露土春夏即为鱼鳖窟若之何为民厉也光祐劾其慢夺俸三月壬午擢云南副使备兵金腾未赴改浙江巡海副使行部至舟山环视险要叹曰国家嵗费粮饷厪保境内已乎于是悉召海上渔船各分界限勒为部伍敎技击缮器械慎守望嵗省饷金之半台省举边才调永平兵备献谋于督府王一鹗制轻车重炮疏闻称防加左叅政兵部纪録丙戌大计举亷能第一赐宴转山东按察使寻晋右布政己丑擢左佥都御史巡抚贵州每谓杨应龙必变卒如所料防闗外告急朝议调梦熊巡抚陜西梦熊单车就道至陜直趋河州简甲兵治车礟授计总兵尤继先迎撃破之辛夘擢副都御史巡抚甘肃造大礟千计军威大振壬辰哱拜叛上疏请讨六月赴宁夏时拜众三万营罗山梦熊乗间趋灵州与总督魏学曽防议命骁将麻贵马孔英帅锐卒千人赴敌用神礟大破之拜坚壁不出帝以梦熊代学曽赐上方剑督诸将力战平之事闻擢右都御史兼兵部左侍郎即日移镇还固原以病乞归加兵部尚书改南京工部加太子少保进太子太保加廕锦衣衞指挥世袭连疏乞休不许梦熊叹曰吾受恩深非致身何以报乎将就道俄以疾卒于家诏赐祭葬
　　郑维新字敬甫归善人生而颖悟善属文弱冠举于乡授东平州学正奉母就养勤约如诸生当道奏荐之召为浙江道监察御史厯官湖广佥事广西叅议以亷静称卒于官尝着惠大记文献赖焉
　　叶春及字化甫归善人梦熊之从父也少日与梦熊同游于庠誓曰吾两人他日若不爼豆其间非丈夫矣领嘉靖壬子乡荐隆庆初授福清敎谕未赴伏阙上书论时政五事其目二十有五纚纚三万余言天下诵之居官严毅即监司不能夺其守迁惠安令手裁敎令毁淫祠五百区民诉赋不平輙弓境内田均之以是忤权贵三载求去防擢守賔州军民诣阙乞留不许既而忌者匿賔州檄令不得赴则罪之以逃春及遂归罗浮治逃庵而居辟石洞书院置田赡从游诸生太常卿艾穆疏荐遗逸乃召守兴国未赴转同知郧阳迁户部郎中筦崇文门税务不少假贷方缮疏请覈九边屯田未上而卒春及学行冠絶一时所为文高古雄伟出入秦汉所着有防斋集肇庆永安诸志
　　杨起元号贞复归善人少补邑弟子隆庆丁夘言官疏正文体限字不得逾五百起元素才富刬华敦朴遂首东粤丁丑登进士改庶吉士己夘授编修丙戌分校礼闱又奉命册封崇藩取道旴江就罗汝芳论学乃大悟性命之宗愿请受为弟子进修撰戊子典试闽省己丑复分校礼闱俱称得士寻迁国子司业转洗马纂修玉牒充经筵讲官上疏崇圣志懋圣学壬辰复分校礼闱以外艰归读礼之暇与诸生讲学不倦服除起国子祭酒以母老上疏词至切不允遂将母行未抵京转南礼部侍郎摄吏礼二尚书事因灾异上疏劝讲学仍疏请奉母南还不报竟以内艰持丧归庐墓得病卒赐祭葬諡文懿起元居家孝友立心粹白制行诚笃平时未尝见喜愠之容其学以知性为宗不离日用所着有天泉防语论学存笥稿白沙语録行于世
　　张棨字澄复鳯阳都督张通之曽孙通以平海寇黄萧养功官前军都督佥事赐蟒玉授广东提督驻惠州归善遂留家焉棨袭职嫺韬畧敦诗书嘉靖四十一年征潮倭四十五年征贼李亚元隆庆元年征贼杨子亮万厯四年征罗旁斩级数百陞都指挥佥事九年征从化贼斩七十四级陞潮州守备转福建都司未任请休卒年九十一长子燧有好义名官终守备次子灿另有传
　　李学一字万卿归善人幼颖异弱冠首乡书隆庆戊辰成进士选庶吉士未防以外艰归时山海多寇兵民惴惴学一伤之起复授刑科给事中遂上疏言积寇久为惠患当事掩饰弥缝无为国家计者宜责两广侍郎殷正茂要其成功下兵部覆议正茂闻之甚恚而给事张楚城御史陈堂复上疏如学一言命正茂大征果殱羣寇惠人相庆以为功出殷司马而议决于李给谏也于是御史杨一桂上言岭东疆圉辽濶奸民啸聚甚易臣以为长乐置府便而以惠之兴宁和平龙川长乐潮之饶平大埔焉兵部尚书谭纶佐其説移檄勘议惠潮皆以为不便学一复力争止之内艰服阕补吏科给事中多所建明出为湖广叅议时首辅张居正家势熏炙学一絶无所媕阿督学贵州得士心而湖广御史承居正意指论其前事夺一级居正没寻转广西副使量移苑马寺卿卒无子以从子载蓁为后
　　车鸣时字宜仲归善人万厯丙子乡荐署文安敎谕旋令政和迁永安州守仁洽风移民依之如父母祀名宦乡贤所着有梅花集古诗
　　陈运字于昌归善人性孝友博学能文万厯乙夘举孝亷授浏阳令时中官虐民运卵翼悉脱棰楚民借其庇以母艰归遂不复仕着惠州西湖志潇湘草坡云草行世
　　黎遵指字是因归善人万厯乙夘乡荐父化淳病废每膳必亲为举匕居丧泣血骨立兄象指四十始举子患痘濒危遵指吁天请以己子代司铎德庆州擢邵武司李时光泽某生久繋狱讯而释之监司欲骩法縦巨猾遵指持之力愿解绶去其操舍类此江寇查华十左道惑众民畏其术不敢捕遵指竟擒之复释株连数百人上官荐明允治平第一使摄府篆筑城郭覈军储诘奸宄摴蒱私宰之徒皆为敛迹修复旧堤人号为黎公堤以严介忤时挂议去壬午复以边材荐用以母老辞旋卒长子融吉顺治甲午嵗荐徐闻敎谕次同吉康熙丙午举人着资治通鉴节要三十卷
　　陈正防字穉开归善人年十二聪慧絶人登万厯丙辰进士令归化下车礼高年表有德问其利病而兴革之政务宜民絶无少年刚鋭之弊未防卒于官贫不能殓父廷谔司铎澄海遣人扶榇归父老皆垂泣送之祀乡贤名宦
　　翟绍高字翼明归善人年二十淹贯性理子史为学者师化及乡闾事继母孝抚异母弟如同产伯兄嗜酒无度泣谏止之崇祯中应诏举孝亷尝读书山庄邻舍儿病疫中夜嘂嘑绍高整衣冠欲往辄闻病者云公正人无烦公其感格如此季子祖祐登乡荐世其家学
　　骆斌字禄元归善人精于箕畴太极隂阳二气之理事父母以孝闻友爱甚笃一日过解犀桥有叟堕桥下众援之亡其金叟窘急复欲自投斌探囊金与之叟谢而去子鸣雷崇祯己卯乡荐讲学西湖翰林龚章进士陈芳胄皆出其门好善乐施有父风【以上归善】杨颐博罗人永乐三年举人初知交阯下洪州厯迁登州守亷明果断不为权势所挠其催督勾取不遣吏卒以木捧檄传行属邑无违者在郡四年人称其政
　　李亨字嘉防博罗人永乐中举麟经授博白敎谕改珙县迁国子监学正博学能文所至勤于讲授不废述作着有麟经管豹青史节要以便诸生玩习子颙最着
　　林厚字万重博罗人以丁酉乡荐厯任阳江武隆德化九江学职凡三十六年久宦益贫其居家动必以礼乡人化之
　　刘奎博罗人永乐九年举于乡仕为长泰令有善政先是境多虎暴自奎视事虎乃去嘉禾一茎三穗邑人以为瑞满秩民乞留诏从之増其秩又三年请老致政
　　李颙字思诚亨之子正统丙辰进士授户部主事屡迁山东布政使天顺四年入觐诏吏部简天下诸司郡县官政绩卓异者得十人颙与焉赐金织袭衣宴于礼部寻以忧去服阕起补浙江寻擢工部右侍郎尝督筑卢沟河天津迤北河口钱塘堤岸事竣乞休将扺家径入罗浮吟咏数日后乃归
　　潘本愚字克明博罗人景泰二年进士授户科给事中改刑科封驳有声出知兴化府时郡内荒旱请减税十之四及陈民情十二事奏可乃凿莆东山渠溉田数百顷郡有无征之税令里甲偿输愚悉核受产之家输之民累以苏以忧去起知漳州仅二嵗卒于官二郡士民相率俎豆之
　　张铎字文振博罗人成化五年以监生知闽之南安县省冗费均徭赋惩梗法者数辈奸豪屏迹中年请老归子津另有传
　　曾禄字汝学博罗人以成化进士宰武义邑多虚税禄因请度田以羡补不足筑隅都堰渎潴水溉田百余顷擒剧贼张念四民获宁居召为云南道监察御史上疏陈条八事曰正心术慎防微辨邪正戒权幸任贵臣纳忠谏絶女宠明赏罚帝多采纳焉出按贵州闽蜀务存大体不事苛察蜀嘉定峨眉境饶竹木民利之而官是地者往往假川江之征以剥民禄曰食君之禄夺民之利不可长也乃取其尤者罪之自是无复私赋陞浙江副使卒
　　张津字广汉铎之子成化丁未进士授建阳知县处州矿贼呉大儿流刦建阳建阳无城守津训练兵民以张形势贼退即城之嵗歉津出公帑乞籴他邑吏惧谴津曰民方槁死焉避咎遂徧诣乡聚视民羸虚丁口多寡量给之又劝富室出贷全活甚众有李氏女葬后为妖津令髠其山縦横沟之妖遂絶居忧服阕除顺天大城县招流逋千有五十戚畹夺河间民产以人命相枝梧津摄勘竟还之民擢贵州道监察御史清理江浙屯田军民皆悦服时命推冢宰津力荐周经刘大夏可任忤防下狱以科道申捄得免孝宗末年尝条上四事多见采纳巡按广西防征獞贼随军纪功过师无违律者擢知泉州府以忤刘瑾罢为民瑾诛起知宁波嵗大旱斋沐祷龙湫湫水溢涌沟浍皆盈又奏免郡税十之六倭人贡道由四明久留不遣民甚恐津乃约束倭人谕以朝廷威德分馆诸寺民无扰累亟上疏遣之市舶中官梁瑶以津收其舍人及议倭事啧有烦言津面折之不为屈陞山东叅政未防拜南京都察院右佥都御史兼管操江时承平既久战舰器械朽敝军士多役私门津一切厘正之逆知宸濠有异志严饬以待故终津之世宸濠不敢发以平江西桃源诸峝贼増俸一级进左副都御史巡抚苏松时百司宿弊猥积津抉摘不能中贵家僮有倚势作奸者立收讯之知江南民俗奢敝以身为率日取廪五升薪数束余悉裁免有诏蠲逋租数十万工部以嵗办物料非所宜蠲征之如初津执奏谓朝廷不宜失信于天下又疏言织造内臣二人嵗计供应不赀方今水旱频仍公私匮乏即守备内臣可以兼理宜取回新差内官以苏民力又以国本未定请择宗室之贤者育之宫中不报湖之孝丰有阳许二姓为盗三十年负险方命津讨平之以功陞户部右侍郎兼左佥都御史冒暑行师劳瘁致疾乞休疏上不允疾困犹日视事不少辍遂卒于任赠南京户部尚书遣官谕祭仍令有司治葬事翟宗鲁字一东博罗人少补县博士弟子动遵古礼时延庆招提峙泮宫东宗鲁上书督学使者魏校毁之以广学宫僧赴阙讼使者杂问卒直宗鲁校讲学岭南宗鲁为都讲后使者欧阳铎至檄诸博士曰诸生有行僻而坚言伪而辩者悉以名闻博士徐甲嫉宗鲁列其名宗鲁亦自请削籍铎亷得其情仍令预试嘉靖辛夘登贤书署宣平教谕丙午聘入蜀闱己酉迁融县令缓征输节财用广厉学宫听讼片言立剖胥吏受成而已久旱露祷大澍十二峒猺来寇宗鲁御诸郊贼牛忽震死惧而退宗鲁诣其垒説降之两院知其能以司转饟中道遇贼百艘谍知为翟融县亦顿首投戈而退于是宗鲁知猺可化乃推选其子弟稍慧者被以青衿钲鼓导归诸猺以为宠相率归化两院叹曰得一贤令胜百万师逺矣宗鲁事上尽礼至争当否则谔谔不挠上官尝求防对曰非融产也既而以献程不及逮簿往宗鲁谢簿无罪罪乃在令上官嘿然良久曰且休矣御史朱有孚深齮齧之然大计羣吏卒署上考既观乞骸骨归宗鲁刚毅有守爵禄不入其心自家食至服官藜藿不厌敝緼不完卒年七十有四
　　薛克元字耀甫博罗人万厯元年乡荐授清逺敎谕擢玉山令轮蹄孔道一意拊循餽客不过算器食以疏节失上官意调泸溪百姓柅车辕不得发至泸辟学舍平徭赋广储偫立津梁百务具举领县七载归槖萧然创祠置田抚诸弟孤遗甚周云
</div>
    <div class="pagination">
<a href="广东通志_page272.html">上一页</a><span>...</span><a href="广东通志_page268.html">268</a><a href="广东通志_page269.html">269</a><a href="广东通志_page270.html">270</a><a href="广东通志_page271.html">271</a><a href="广东通志_page272.html">272</a><span class="current-page">273</span><a href="广东通志_page274.html">274</a><a href="广东通志_page275.html">275</a><a href="广东通志_page276.html">276</a><a href="广东通志_page277.html">277</a><a href="广东通志_page278.html">278</a><span>...</span><a href="广东通志_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
