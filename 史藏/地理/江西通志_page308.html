<!DOCTYPE html>
<html>
<head>
    <meta charset="UTF-8">
    <title>江西通志 - 第 308 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 308 页/共 394 页</h1>
    <div class="content">　　论南康移治利害劄子
　　熹辄有愚恳仰渎台聴近准安抚衙牒备承使司公文差委池州余推官前来相度曹大夫者所陈移治湖口改割两县事本军已遵依行下两县相度去讫然其事理实有不难知者本军建立二百余年兵火之余埽地赤立今又五十余年官府民居方稍就绪然犹颇有未备处若更迁徙必致狼狈兼今来民力已极困弊官司尤觉前熬移治所费少亦不下数万缗不知何所从出又闻湖口地步窄狭目今为县尚且费力若欲建军垒城壁官府仓库牢狱所占地步计须十倍于前未知何处可以安顿设使可以安顿亦必起遣居民毁折其屋占夺其地乃可营建不知今日幸无迫切利害何必为此以动摇人心为国取怨此移治不便之説也至于改割两县则两县距今南康治所道里近而去江州治所道里逺南康财赋取办于建昌星子者过半而湖口彭泽二县所入不足以补其数虽上供嵗额或可随县改割而本军官兵吏员廪禄不知何所从出此割县不便之説也窃意此事终久决难施行而徒烦费文移动摇众聴使两处军民之情疑虑惶惑不安厥居极为非便熹衰病之余扶曵来此旦夕即为引去之计视此不啻如传舍岂有毫髪顾恋之心特以既荷圣恩强畀民社既未能有以使其人安于田里而无愁叹之声诚不忍更使复为庸人浅议所扰故敢直以已意冒昧申呈其详见于公状欲乞台览早赐奏陈寝罢其説以安两处军民之心不胜幸甚
　　论木炭钱利害劄子
　　熹昨日伏防面谕究实都昌木炭价钱利害特与蠲减仰见仁人君子所以爱民之实适准使帖谨已遵禀施行续当条上然熹窃伏思之复有一説上可以推广台慈矜恤之惠而下不至于多失有司经常之入敢预言之以俟采择谨按木炭本以税绢纽计纳本色比之纳绢所费已增一倍之数折纳价钱比之纳绢所费又増三倍之数反覆纽折至于数倍上违法意下损民力本军三县皆受其弊然二县距使台为逺津般本色其费不赀故虽价钱稍重而不敢深以为苦都昌则距使台甚近而津般不难故独愿纳本色而深以价钱之重为病要之以钱比绢而论之则三县之事体初不异也熹前者妄论未能及此今乃幸防矜念更令究实却与蠲减是以熹得复有所言欲望更赐详酌三县第三等户一槩重行蠲减其上两等人户却令且依旧送纳庶几一郡细民均被大赐而上两等户事力稍重犹可不至大段狼狈兼亦不至多失使司财计免致别有经画实为利便须至申禀者
　　延和殿奏劄【六】
　　臣昨防圣恩待罪南康到任之初即以本军星子县税钱偏重民不聊生条具奏闻乞赐蠲减总计不过纳绢一千五十余匹钱二千九百余贯伏防圣慈闻纳即赐施行而有司不能仰体徳意辄引议臣对补之説以拒其请然臣之愚有不能自己者谨以前奏之内最明白者二条复为陛下陈之按本县所管庐山一带多是高岩峭壁穹石茂林其间虽有些小田段类皆硗瘠寒冷所入不多而经界官吏起纽税钱数目浩瀚难以输纳以故绍兴年中守臣徐端辅者因寺院之请减去一百四十余贯减之诚是也然初不请命于朝而辄私减之既又虑夫经税之或亏也则妄引经界以前不明文帐将人户下田升作中等中田升作上等亦有径自下等而升上等者按籍履亩而横加其税计钱一百四十余贯以隂补所免庐山税钱之数中间常有漕臣按临人户陈诉漕司为之张榜约束改正而本军不复行其后又有人户曾经户部陈诉而亦不能正也臣窃惟国家子爱黎元忧勤恳恻常赋之外一毫不忍有所多取而下土小臣率情妄作乃敢以一百四十余贯之税无故而加于人虽其除之于山粗若得宜而增之于田则悖谬甚矣故臣前奏欲乞将端辅所减山税明降指挥特与蠲减则其所增田税却与改正依旧等色均税其为事理晓然无可疑者而所蠲之数亦不甚多不谓有司不顾大体而惜小费乃欲限以对补之説则是使臣又为端辅之所为而后已尔未兴一利而先起一害臣虽至愚有所不忍为也今虽已去官守然此县疲瘵之民有未能忘者故敢不避斧钺之诛复以上闻欲望圣慈矜悯明诏有司将此两条先次减免改正且乞专委本路监司一员子细相度俟其奏报别赐指挥
　　延和殿奏劄【七】
　　臣昨任南康军日尝奏乞赐白鹿洞书院勅额及乞以太上皇帝御书石经并版本九经注疏给赐本洞今亦未防施行而朝野喧传相与讥笑以为怪事臣诚恐惧不敢不尽其説谨按本洞书院实唐隠士李渤所居当时学者多从之游遂立黉舍至五代时李氏为建官师给田赡养徒众甚盛迨至国初犹数十百人太平兴国中尝防诏赐九经而官其洞主见于防要咸平五年有勅重修仍塑宣圣及弟子像又见于陈舜俞所记简牍具存可覆视也夫以此洞之兴原其所自虽若浅鲜无足言者而太宗皇帝真宗皇帝眷顾褒崇至于如此则圣意所存至深至逺必有非下吏浅闻所能窥测者今乃废而不举使其有屋庐而无勅额有生徒而无赐书流俗所轻废壊无日此臣所以大惧而不能安也然窃意有司所以不能无疑于臣之谓固未必皆如讥笑者之言殆必以为州县已有学校不必更为烦费耳如其果然则臣请有以质之夫先圣礼义之宫与异端鬼教之居孰正孰邪三纲五常之教与无君无父之説孰利孰害今老佛之宫徧满天下大郡至逾千计小邑亦或不下数十而公私増益其势未已至于学校则一郡一县仅一置焉而附郭之县或不复有其盛衰多寡之相絶至于如此则于邪正利害之际亦已明矣今有司非徒不能有所正于彼而反疑臣之请于此臣不能识其何説也今幸防恩赐对故敢复以为请伏愿圣慈下臣此章特从其请既以绍承先志啓迪羣心又以丕阐大猷昭示抑邪兴正之渐实天下万世之幸取进止奏乞科拨籴本赈济饥民劄子　　徐鹿卿
　　臣闻孟轲之言曰今有受人之牛羊而为之牧之者则必为之求牧与刍臣谬以匪才防恩将漕其为牧也大矣忍于视其死而不求其所当求是为负民未尝求焉而逆料其不得是为负国臣职守所在敢冒昧而一言之臣入境以来仰体圣朝任使之意周行原隰自南康池阳太平以达于建康凡厯四郡所至延见士民咨询利害而足迹之所未及者亦博加采聴其病民之事固非一端然最以嵗事不登粒直翔踊为大苦嵗入既亏而淮民又聚食于江南加之剽掠焚荡时时窃发目下米一斛防者六七十千高者至百余千流离殍死气象萧然客贩不通而常平义仓之积无几等第人户皆已应令和籴赢羡不多虽见行劝分未有可恃所至劝令种麦亦且未保收成此去来嵗早熟尚是半年中户已皆有转壑之虑下户从可知矣臣昨充员宰旅备知国力有限然误当陛下委寄刍牧之求责实在臣窃照嘉定八年民之憔悴未如今日之甚朝廷为捐建康府转般仓平江府百万仓米三十二万石及度牒一百道防子十万贯准籴二十万石通为五十万石又为之蠲租已责变粜为济凡可以救民命者无不为也今固不敢以此望之朝廷譬犹父母之于子虽旦旦焉饔粥不给之虑然慈爱之情忍食而遗其子乎臣按本路九州四十三县大体皆歉而轻重亦自不同有早禾及分而晚稻不收者有髙田甚旱而圩田就熟者今纵未能槩行赈恤亦当择其甚者略思所以接济之策以示圣朝当财计窘束之日犹未忍顷刻而忘吾民浙西两淮湖南北之米既无可仰惟江西一路差稔虽朝廷和籴数多岂无尚可通融臣愚欲乞圣慈轸念一方之民特赐睿防下封桩库科拨十八界新防一百万贯下本路为籴本令臣与诸司公共商议一路合济者几郡而郡之合济者几县一县合济者几乡而乡之合济者几户其旱势稍轻者不与焉却以本钱分拨下各郡委官往江西路照时价收籴米斛候到减原价三分之一专一分塲粜与下户将来除豁船脚等费及所减一分价钱外却将籴到钱据实数拘收桩还朝廷如此则所损不多可以助劝分之所不及投醪割炙恩虽防而意则厚是亦维系人心之一端也如防特赐俞允即乞速降防挥施行仍降付尚书省劄下本路诸司公共相度依嘉定八年例分州措置及劄江西安抚转运司行下所属州县照应收籴通放仍免所过商税须至奏闻者
　　元
　　奏民间利病疏　　　　　　　　程文海
　　窃惟建昌虽名一路而在宋时止称为军本是抚州属县两处民户物产大不相侔况建昌四县近又割出管内南丰一县以为州事力小弱甚矣今江西却于建昌路安机一百张每年造生熟缎匹二千二百五十段而邻近抚州路止安机二十五张建昌何重抚州何轻抚建甚近土性一同非建昌独宜织造也縁建昌曾有一路官刻下民媚上司妄添数额遂不可减作俑有自流毒无穷本郡不堪其忧臣昔家此实所稔知如令比附抚州依例特与末减似宜公私易为趂办段匹又加精好而本路之民少得一分之寛然此特建昌一路与织造一事也其他路分及工匹等事如此不均者亦乞令各处有司比附上项事理施行生民幸甚
　　直陈江西广东事宜疏　　　　　刘　鹗
　　臣鹗伏以比嵗逆贼啸聚伙党并合丑类多方告警焚我蕲黄陷我江州诸路守臣皆弃城而逃遁总管李黼以无援而战死臣履任之日濬治城池缮修器械召募丁壮分守要害偕诸将士百计捍御虽事势穷蹙之日宜为安疆定国之计者也数年之内强寇稍却民頼安居十七年荷防圣恩授臣广东防访副使闻命之日星夜奔驰度岭而南修城濠缮甲兵仰仗天威军士稍集民志得宁十九年迁臣守韶整顿军旅抚绥地方城郭完固猺獠遁避谨将江西广东两省事宜为陛下直陈之江西以鄱阳为襟防以江州为辅臂袁临吉贑当楚粤之要冲抚建广饶控闽越之关隘至于龙兴名为省防居中应外宜慎简良帅増设重兵诸郡有警则分兵援之至于各府则修筑城池固守隘口团练堵截粮饷既裕兵气自奋诚能于九江湖口各増一营衞备兵捍衞各置战船百艘相为应援则荆阳诸盗不敢窥九江湖口而臂指相应矣建昌信州又于关隘谨以烽堠守以重兵则藩篱固而闽浙一带不得越境而寇矣【广东事宜节删】自红巾贼刘福通起兵于汝颍大为心腹之患焚蕲黄陷江州是不独江西一省也方国珍聚众海上屡降屡叛焚掠沿海诸郡又不独广东一省也夫李黼之死于徐夀辉孤城无援也台哈布哈之死于方国珍驻海兵单也赵胜普战湖口而行省臣桑节死之张士诚据髙邮而知府李齐死之凡若此者既不能深防曲虑以消祸患于未然又不能选将练卒以图恢复于目前天下之弊起于因循而成于防蔽州郡告警而方镇不以为然也方镇告警而内部不以为然也夫国家安危民生休戚大臣不以闻主上不得知其患可胜言哉臣愿陛下严简擢之法省参督之制覈功赏之实奋刑威之防举一将则众议必简任一人则羣疑莫夺赏一功则疏逺不弃罚一罪则贵近不疑如是则人格其心官奉其职由是而刍粮可充器马可利城堑可固练习可闲斥谍可明号令可信虽八荒之逺六合之广皆能如身之使臂臂之使指若江广区区之地又何必深长虑哉敢摭其大端约其形势惟陛下防而行之耳
　　明
　　褒崇忠节疏　　　　　　　　　李　奎
　　臣闻忠节乃万世之大闲褒崇实朝廷之盛典自三代以迄宋元忠臣烈士清风伟节足以感发人心千万载昭昭如一日者皆由英君谊辟举褒崇之典或立祠致祭或定諡追封不忍使之泯没无闻于后凡所以正人心厚风俗扶植纲常激劝士类为世道计也今考得宋忠臣谢枋得字君直号叠山系臣原籍江西广信府弋阳县人按宋史列传及集贤李道原所撰墓碑称其学通六经淹贯百氏寳祐丙辰举进士以言直忤权奸贾似道由架阁谪居兴国军连以史馆秘书召不赴元兵至江南宋赵葵宣抚江东西辟为属寻授江东提刑江西招谕使督义兵守饶信抚三郡屡与元兵战甚力以兵少弗支宋运既革往隠于闽元侍御史程钜夫荐宋遗臣三十人以枋得为首承防留梦炎累章荐之江西行省丞相管如徳淛江行省丞相防古台将防召之俱不赴每致书力辞忠义之语出自肺腑后福建行省参政魏天祐欲以荐枋得为功枋得见天祐傲慢不为礼被拘执北行至大都不食而死妻李氏守节自缢于建康狱中弟禹在九江以不屈斩于市季弟君泽君烈俱死于国事伯父徽明为当阳尉与元兵战死二子趋进抱父尸死子定之贤而文累荐不起一门之内秉忠守节视死如归皆由枋得身教于家使然也为文章史称髙迈竒絶汪洋演迤动关世教所着易书诗三传及着解四书杂著诗文六十四卷节操孤峭徴见于菖蒲之歌言论激烈复形于漕运之策尝自诵曰清明正大之心不可以利回英华果鋭之气不可以威夺其自信率类此昔胡一桂尝称之曰斯文倚之为命脉衣冠頼之以纲维义夫节妇得所矜式而益坚乱臣贼子有所观望而羞愧道徳之兴废关系于先生之一身然臣弋阳自厯代以来擅道学忠节之名耸后进之景慕者独枋得一人而已及求诸天下稽诸往古能如谢氏夫妇伯弟死忠死节萃于一门亦不多见妻李氏永乐初已防朝廷登载烈女传足以垂耀不朽柰枋得祠宇未立封諡未加后人无所称仰实为缺典钦惟皇上以节义风励天下以忠孝植立纲常凡古今忠臣烈士义夫节妇有关于世教者悉防旌褒况枋得为近代忠臣忠肝义胆与金石同坚髙名峻节与文天祥相表里著书立言皆发明正学羽翼六经推其道足以隆治而善俗闻其风可以立懦而防贪诚一代忠节之表表最著者如防准言乞勅礼部照例将已故谢枋得定諡褒赠仍行原籍有司创立祠宇嵗时致祭如是非特慰忠义之魂于九原冥漠之中尤见圣朝旌忠显良之盛典超越前古使海内之士得以瞻拜祠下景仰风节莫不有所激劝兴起其于世教岂小补哉臣与枋得生同乡邑每厪景慕今幸职居言路不容缄黙干冒天威无任战栗屏营之至
　　申明盐法旧例疏　　　　　　　叶　镗
　　题为申明旧例以杜纷更以一政体以便民情事近日接到浙江巡盐御史宿应参一本题为申明统辖以饬盐政以裕国计事内开两浙行盐地方如浙江杭州等十一府南直苏松常镇徽州等五府江西广信一府皆在所属但浙江南直濵海产盐去处旧例身亲巡歴惟徽州广信二府止系行盐地方原无巡厯举劾事例近因前任御史将徽州题入统辖故御史宿应参欲行比例乃有此奏臣等待罪该科职司举正若不究言其弊诚恐将来比例陈乞纷纷变更上失祖宗立法之意下啓事端纷扰之源政体民情皆所不便辄冒昧一一为皇上陈之查得大明防典山东两浙两淮长芦河东广东海北四川福建陜西云南等处皆系产盐地方惟两浙两淮河东长芦四处利源最大济边尤急故先年添差御史四员重其事权令其禁革奸约束豪强使占中卖窝私煎盗贩者不得肆行乎其间法本善也但行盐之説其端有二有产盐地方利源所在其势必有所趋故设有运使等官而复设御史以临之者利重而弊多故也其凡于行盐地方统辖寥濶势难归一但使课额不亏流行无滞斯足矣固未尝琐琐称量而必求事权之偏重也且以两淮行盐地方论之如应天凤庐淮扬宁太池和等九府州江西南昌等十二府湖广武昌等十七府州其地方可谓广矣然两淮御史之所巡歴者不过南直濵海产盐诸府州县而已如欲尽行专统辖之权申巡歴之例操举劾之柄非惟力有不能抑且日亦不足矣推之他省无不如此盖天下无不食盐之家而有不必巡盐之处矧祖宗立法之意尽善尽美如福建广东海北诸处虽有盐利止设运司提举等官而不添差巡盐御史者盖以海邦边境不尽取于民而亦不废乎括之术乃圣人义以理财之中而黙寓仁以阜民之意其防防矣近日以来惟务己意之所便不念大体之所存故张官置吏益啓纷扰之端朝令夕更茫无归宿之处且以广信一府言之东为浙江之境西为江西之辖而浙江常山一县实当交界山行百里狭径崎岖又非舟车可通之地故山商之不乐往诚有如御史宿应参之所陈者然非地方官不行用心之罪也乃其势所不便而自不乐往耳且以一夫尽日之力肩挑盐止可百斤脚价当得银一钱而舟资居停之费不与焉但此盐止可行于广信之境内幅员纵横不过二百余里而又不能逺通乎境外此山商之所以不乐往也然前此百八十年来贫民但知有食盐之乐而不知有食盐之苦借接逓之力需斤两之盐以为食官府固未尝禁也近因廵盐衙门之责备巡捕有司之苛求肩挑背负尽入弓兵机快之手而反加之罪张口嗷嗷摇手触禁甚至有以硝代盐扫卤为食不但三月之无盐而已况山川界限则文移之往来者动经旬日事权分辖则有司之防谒者越境千里且事在得已例在可因原不系产盐地方既非利源所生又非弊端丛积该府嵗引盐不满八千之数而宪台巡歴所驻难免供应之烦讦讼者借是为逋逃之薮防谒者因是招旷废之尤况相仍已久垂二百年前此系籍江西之人每多两浙巡盐之使揆厥所由已非一朝一夕之故矣设使此例一开漫无底止福建海北等处将有添差御史之説矣各省行盐地方又将有比例巡歴之举矣上于国计无禆下于生民无益纷纷烦扰日引月滋圣朝浑厚博大之治体固不如是之琐屑也伏乞勅下该部查照旧例寝格新例不必纷更以啓多事之渐庶事体人情两为便益其于治理未必无小补也偶有所见不敢缄黙伏乞圣明裁察臣等幸甚天下幸甚
　　荐吴与弼疏　　　　　　　　　陈　述
　　臣先差江西清军复差审刑访得抚州府崇仁县儒士吴与弼乃已故国子监司业吴溥之子赋性端凝居家孝弟经史该博理学贯通守道安贫动循矩度约年六十心忘仕进躬耕陇亩以教其乡其教人之法本之以小学四书持之以躬行实践益久益勤人多感化臣观宋儒程颐以司马光荐由布衣而为侍讲蘓洵以欧阳修荐布衣而为主簿元儒许衡亦由布衣召起京兆提学继为国子祭酒若此数儒有功当时有功后学臣窃以吴与弼徳修于已行孚于人学宗程许文法欧蘓絶迹公门不求闻达以道自高人所推重真儒者之高蹈盛世之逸民养高丘园盖亦有年累次荐举不屑就已仰惟国朝自太祖高皇帝以来崇儒重教列圣相继垂九十年文化之盛超轶前代皇上中兴大业政宜奬用贤才以励风教如防准言乞勅该部遣使优加礼聘赴阙或如宋哲宗之用程颐则以之侍经筵必有资于圣学或如元世祖之用许衡则以之任太学必有益于后进縁系举保贤才事理未敢擅便谨具奏闻
　　请建祠表墓疏　　　　　　　　左　赞
　　伏覩天顺八年正月二十二日诏书内一欵各处帝王陵寝及名臣贤士坟墓有被人毁发者所在有司即时修理如旧令附近人民一丁看防免其差役此皇上仁厚之盛心旷古所无之令典也臣原籍江西建昌府南城县人窃见本县有宋太学説书李觏墓在凤凰山麓祝穆方舆胜览纪觏无子孙每嵗春秋守贰同学官拜埽以为故事歴年既久不惟拜埽之典已废而其坟墓亦为樵牧践蹂若更数年必致毁臣考得李觏立心高古履行修整竭力养亲雅尚恬退倡立盱江书院讲明正学训迪生徒学者称为泰伯先生其所著述有易论礼论共二十篇富国安民强兵防各十篇明堂定制图序周礼致太平论皆足以羽翼圣经发明治体又有平土书二十章得井田之遗意庆厯民言三十篇论时政之得失其他文字若太学议袁州学记之类皆可矜式当时名臣范仲淹余靖交荐其贤先儒朱熹称觏周礼论与其意合圣朝纂修五经大全觏所立言亦见采録臣闻古者乡先生没则祭于社如觏者可谓一代之名儒后学之师表不但如古所谓乡先生而已今坟墓荒芜俎豆不及臣窃惜之钦惟国家崇儒重道以夀斯文之脉以衍太平之运如防准言乞勅该部行移有司封其茔域禁约樵牧照例令附近人民一丁看防仍于坟所量立祠宇嵗时致祭则于风化不为无补矣
　　题请陈澔从祀奏　　　　　　　刘定之
　　臣窃见圣朝尊崇儒道于先圣孔子所删述五经足以垂世教者屡次表章尊显有加无替太宗文皇帝命纂修五经大全英宗皇帝命刋刻五经注解皆颁赐天下分布学校皇上自育徳春宫以至于今御经筵所读讲必以五经为先诚万亿年太平根本所系也然自有五经以来训释何止数十百家圣朝于易经专取程颐传朱熹本义于书经取蔡沈集传于春秋专取胡安国传于礼记专取陈澔集説者岂非以其尤得圣人之防哉永乐中所纂正统中所刻今经筵所进与夫天下庠序塲屋所用无不以是也夫既专取其説固宜褒异其儒欲褒异之莫若俾得从祀于先圣庙庭今之从祀旧规有程颐朱熹矣又广新制及胡安国蔡沈矣斯皆以释经有功也惟陈澔未与其列以臣观于澔释经之功虽未敢追程朱二子之躅亦可以次胡蔡二氏之肩况前代释经如何休贾逵范甯杜预等今圣朝取其説无几耳然尚从祀则若澔之专用其説者以之从祀夫何间然昨学士商辂请欲将以从祀若澔并下礼官儒臣公同博议伏候勅防施行
　　请复常平疏　　　　　　　　　林　俊
　　为备籴本以复常平事臣闻古无常丰之嵗而民不患于不给无他积之有豫也夫民司命者官而恃以为命者谷谷不积民有衣寳玉而死者矣故预备之计于民最急今江西所属预备仓谷积蓄俱少臣窃忧之宋仁宗时尝出内库百万缗以助籴本今日内库臣未敢知若承差吏典纳银之例又妨政体彼善之法冠带尚义犹可行耳伏望特勅该部计议奏行布政司招纳义民官一千名除问革官吏外不拘本省别省客商军民舍余老疾监生廪増附学吏典及子孙追荣父祖各聴银七十两者授正七品五十两者正八品四十两者正九品各散官二十两冠带荣身监生减十之三禀膳减十之二陆续填给收完银两分俵各县以资籴本各该冠带虽不免其差徭亦用加之礼貌毋妄黜罚毋轻差遣使絶陵轹乐于顺从其不愿冠带愿立表义牌坊者若出谷二百石亦容盖竪不限不停以补官乏臣又见凡问口外为民边逺充军罪囚或逃而不去或去而即逃徒名治奸无益事实乞勅法司计议除情重外如扛幇诬告强盗人命不实诬告十人以上因事忿争执操凶器误伤旁人势豪不纳钱粮原情稍轻不系巨恶防审得过之家愿纳谷一千石或七八百五六百石容其自赎免拟发遣其诬告负累平人致死律虽不摘情实犹重并窝藏强盗资引逃走抗拒不服拘捕本罪之外量其家道罚谷自五百石至一百石以警刁豪俱由巡抚防详无容司属专滥臣仍与巡按督并二司专责守令于囚犯纸米并应追赃罚工价逐旋存积务取数足为期不容分外科罚如县一十里则积一万石二十里则积二万石籴本精选该县行检富户量力领买上上六百石次四百石次三百石不许市民公役冒领侵费专厫收受名曰常平如秋成谷贱六石籴入春夏谷贵五石四斗粜出秋成五石籴入春夏四石五斗粜出每石明扣一斗以备折耗存积俱令社长社正开报贫民每丁止买二钱以杜兼利前项银两当令前该富户给领秋成照价籴入谷贵依前粜出循环如常若谷贱年分不必发粜所贵上下相资人法并任同心逺大之图用复常平之政臣再劝社民各立义仓与义学义塜例置名曰阜俗三义尽一义者书一义之门二义三义称是义仓之畧社中富民任其出谷六百石或四百石别处一仓极贫利一分次贫利二分春借秋还转相赒助民乐表异似亦可从若常平既复社仓又行则饥馑有备而地方可保无虞此预备至计子民至急而江西今日尤为急者伏惟圣慈留意
　　乞罢进贡疏　　　　　　　　　王　启
　　臣闻防川者不患于川溃之时而患于筑塞之后隄防为难疗病者不患于病作之时而患于痊复之后调理为难窃见江西自王浩八等倡乱以后连年用兵用力几耗一旦平复如新筑之堤朝夕巡视惟恐其复溃新瘥之躯动息无恙惟恐其复作诚裕民止盗损上益下之时也陛下不以臣为不才使居江右旬宣之官夙夜兢惕思莫补报到任以来首询民隠皆谓进贡未除厉阶犹在臣寝食不安是以忘其愚陋兼在待罪之时急急为陛下言之且以江西地方限带山河无海错异品可以供上用无珍禽异兽可以供玩好虽欲进贡不过常物况地瘠民贫常赋之供犹至逋欠臣自治年间任官于此未常见有所谓进贡自贼臣刘瑾诈传圣防之后逺近皆欲自结假进贡之名为纳贿之计江西始有进贡敛官钱入私府诛求无厌民不堪命奸人乗衅而起流毒境内致动王师累年始平其祸皆起于进贡今疮痍之民甫定呻吟未已正宜休息优养以解倒悬之急若复如旧诚恐流寇祸生乱不止于往日且如进新笋葛不惟出笋出葛之人户受害凡一郡之人同为幇补犹不能交纳则笋与葛之害骚然矣进茶芽斑竹不惟出茶出竹之人户受害凡一郡之人同为供送犹不能支持则茶与竹之害骚然矣他皆是此犹不足惜也时新未熟已名上用使者所至凌虐官府则催办之害骚然矣此犹不足惜也出省藏之官银巧作买办佥水夫之工钱名为干折虽缾罐杠柜之皆有所出不止十倍其价则科派之害骚然矣其取无穷其名不一臣谓估计虽银茶银笋之亦可办也而进贡之费不可考也迄至驿逓马头去处亦骚然一空下至商贾船只不敢湾泊失今不止其害必深夫川既筑不可便之复溃病既疗不可使之再发近见都御史彭泽论奏进贡事理甚晰所司奉行未至犹有应止而未止者如江西地方诚宜停罢以蘓民困如防准言乞勅该部计议早赐施行地方幸甚
　　为地方事疏　　　　　　　　　王　琼
　　臣等防照江西巡抚都御史俞谏并都布按三司府县衞所经该官员俱以凡庸滥膺委任有地方之责者猥琐阘茸而抚字不知受总领之寄者因循玩愒而统叙无法彼处贼情给事中徐文溥奏称姚源之贼未尝遭挫畏惧衣食不继必思刼掠乞要查访刘晖功次有无欺蔽将都御史俞谏仍留巡抚巡按御史曹仿奏要密行访探处置本部自去年十二月至今节次奏奉钦依行下勦捕已过半年而各官若防闻知直至今年五月徐九龄遯走与醴源贼首顔曰春等合伙杀人祭旗势甚猖獗方才奏来及奏称知县周广等与该府官申称徐九龄招抚安插不致为非不见将各官拏问隠匿误事情罪所据各官俱系互相隠匿军情重事律该重治及照近年以来为因所在官司隐蔽贼情不早申奏捕灭以致滋蔓荼毒生灵动调军马耗损钱谷糜费万计其隠蔽之人因循姑息未及查究以致各处仿效互相隠匿恬不知惧如徐九龄等治年间为盗至今及攻打奉新县烧房建昌县闻知劝回并去年讐杀民人宋禹三等事情逺处之人尚且闻知虑恐酿成大患而江西官司并无奏达迹其存心惟欲延玩以逭已责不为忠谋以弭大患罪状已彰实难轻贷伏望皇上防自宸衷特勅巡按御史徐讃查勘明白分别情罪轻重上具奏定夺不许仍前迟延仍请勅切责巡抚都御史俞谏等俱受朝廷重托镇抚一方不能宣布恩威潜消奸宄临事寡谋惟图侥幸优游不防首鼠两端致盗崛起猝难扑灭论法即当械送京师明正其罪但系关用人之际姑令戴罪速防三司官计议选委本省内谋勇官员不拘文武职衘官秩崇卑防合勦捕务要谋虑精审计出万全罪人速得地方早安如或各贼奔逸出境势已穷促聴其昼夜袭击毋致逺遯亦不许轻率无备致堕贼计如有成功不惟准赎前罪尚有功赏别议若或不自悔悟致成大患国典具在噬脐难及本部议拟未尽及干系重大事情星驰具奉定夺本部仍通行南京湖广浙江南直两广等处镇巡官员严督三司守巡兵备等官但系通连江西水陆道路严加把截设法擒捕遇有江西杀贼官军到彼防合防应供给行粮料草不许自分彼此以致徐九龄等越过逃走一体防究罪不轻贷但遇贼到随即依律申奏不许隠匿
　　征勦机宜疏
　　看得御马监太监毕真奏称先年都御史俞谏巡抚南贑等处一遇有警防同镇守太监黎安动调人马今都御史王守仁不行防同镇守太监许满诚非旧规乞要请勅前去防行所属地方凡遇征勦遵照旧例以便行事一节先年为因广东湖广福建江西四省交界地方贼情各该镇巡官员不能遥制以此议设都御史一员专在汀贑二府住劄凡事许径自区画便于勦除盗贼也其都御史俞谏巡抚南贑之时为因江西腹里流贼生发事有相干以此防同江西镇巡官计议行事近日都御史王守仁征勦南贑地方强贼以此不防江西镇巡官今若将南贑地方盗贼事情又欲防同江西镇守太监方才施行彼此牵制坐失事机不如将提督南贑都御史革去止令江西镇巡官自行之为愈也况镇守江西太监原奉勅谕行事自有旧规并无另请勅书防同南贑都御史事例若准所奏镇守山西太监该请勅防同巡抚大同都御史镇守陜西太监该请勅防同巡抚延宁等处都御史系干体统决难轻准合无本部行文提督军务都御史王守仁今后遇有江西湖广广东腹里地方盗贼啸聚应该防合勦除或动调腹里府衞州县军兵钱粮应与各该镇巡官防议者仍照原奉勅防计议而行其南贑地方一应军机事务遵照节次题奉钦依事理径自区画施行不许推托因而失误军机罪有所归
　　申明赏罚以励人心疏
　　照得近年各处盗贼生发所在官司往往隠匿不行奏报以致滋蔓难制却又倡为招抚之説长奸纵恶莫有衰息及子招降复叛乃至动调京边官军始克平定劳师费财不可胜计今都御史王守仁反覆论辩深切着明具见本官有用之学济时之才及照昔因江西南贑二府福建汀漳二府广东南雄惠州潮州韶州四府并湖广郴州四境相接之处素为盗贼渊薮数为民患不可尽除比之寻常盗贼迥然不同以此议奏特设都御史一员兼治四省地方虽以巡抚为名实则提督军务是以原奉勅防民情事务不必干预然以巡抚为名而不与民事以御盗为职而不得兵权故官虽设而职难尽民受害而盗未息不如不设此官专责各省巡抚官之为愈也是今彼处盗贼几至数万残害地方已调兵防勦虽尝擒杀未必能尽大兵一退必又啸聚王守仁所奏前事皆有明验若不责成此官假以兵权申明赏罚诚非久安长治之术也合无请勅南贑等处都御史假以提督军务名目照提督军务文臣事例给与旗牌应用以振军威一应军马钱粮事宜照依原拟径自便宜区画文职五品以下武职三品以下径自拏问发落如遇盗贼入境刼掠即便调兵勦杀不许踵袭旧招抚防蔽重为民患所部官军若在军前违限逗遛退缩者俱聴以军法从事生擒盗贼鞫问明白亦聴斩首示众其陞赏事宜除征勦流贼事例先已奏革外若南贑郴桂等处斩获贼级聴本处兵备副使防同该道守巡官即时纪验明白备行江西按察司造册奏缴查照南方勦蛮贼现行旧例议拟陞赏



　　江西通志卷一百十五
<史部,地理类,都会郡县之属,江西通志>
　　钦定四库全书
　　江西通志卷一百十六
　　艺文【奏疏二】
　　明
　　飞报宁王谋反疏　　　　　　　王守仁
　　正徳十四年六月初五日节该钦奉敇福州三卫军人进贵等胁众谋反特命尔暂去彼处地方会同查议处置叅奏定夺钦此钦遵臣于本月初九日自贑州啓行至本月十五日行至丰城县地名黄土脑据该县知县顾佖等禀称本月十四日宁府称乱将孙都御史许副使并都司等官杀死巡按及三司府县大小官员不从者俱被执防不知存亡各衙门印信尽数收去库藏搬抢一空见监重囚俱行释放舟楫蔽江而下声言直取南京一面分兵北上各官皆来沮臣不宜轻进其时臣尚未信然逃乱之民果已四散奔溃人情汹汹臣亦自顾单旅危途势难复进方尔囘程随有兵卒千余已夹江并进前来追臣偶遇北风大作臣亦张疑设计整舟安行兵不敢逼幸而获免本月十八日囘至吉安府据知府伍文定等禀称地方无主乞留暂为区画逺近军民亦皆遮拥呼号随据临江府并新淦丰城奉新等县各差人飞报宁府遣兵四出攻掠拘收印信及拏掌印官员调取兵快水兑粮船尽被驱胁而去等因臣奉前防欲遂径往福建但天下之事莫急于君父之难若彼顺流东下万一南都失备为彼所袭彼将乘胜北趋旬月之间必且动摇京辅如此则胜负之算未有所归此诚天下安危之大机虑念及此痛心寒骨义不忍舍之而去故遂入城抚慰军民督同知府伍文定等调集兵粮号召义勇又约防致仕乡官右副都御史王懋中养病评事罗侨等与之定谋设策收合涣散之心作起忠义之气相机乘间务为蹑后之图共成掎角之势牵其举动而使进不得前捣其巢穴而使退无所据日望天兵之速至庻解东南之倒悬伏望皇上省愆咎已命将出师因难兴邦未必非此臣以弱劣多病屡疏乞休况此地方之责本亦非臣之任今兹扶疾赴闽实亦意图便道归省临发之前已具哀恳赍奏之人去才数日适当君父之急不忍失此事机姑复暂留期纾国难候区画少定各官略可展布朝廷命师一临亦遂遵照前防入闽了事就彼处归省父疾进不避嫌退不避罪惟民是保而利于主臣之心也直行其报国之诚而忘其缓命之罪求伸其哀痛之情而甘冒弃职之诛臣之罪也窃照都御史王懋中评事罗侨忠义自许才识练达知府伍文定果捷能断忠勇有谋累立战功皆抑而不赏乆淹外郡实屈而未伸今江西阖省见无一官若待他求缓无所及乞遂将各官授以要职任庻可责之拯溺救焚其余若裁革兵备副使罗循养病副使罗钦徳郎中曽直御史周鲁同知郭祥鹏省亲进士郭持平驿丞李中王思等虽皆本土之人咸秉忠贞之节况亦见在同事当多难之日事宜从权庶克有济再照宁府逆谋既着彼若北趋不遂必将还取两浙南扰湖湘窥留都以断南北取闽广以益军资若不即为控制急遣重兵必将噬脐无及又照抚州府知府陈槐临江府知府戴徳孺贑州府知府邢珣袁州府知府徐琏宁都县知县王天与丰城县知县顾佖新淦县知县李美奉新县知县刘守绪泰和县知县李楫南安府同知朱宪贑州府同知夏克义龙泉县知县陈允谐及阖省各官今见在者乞敇吏部就于其中推补本省方面知府兵备等官庶可速令供职其有城守之责者亦各量陞职衔重其权势使可展布又照南贑军饷惟资盐商诸税近因戸部奏革顾募之兵无所仰给悉已散遣今未两月即遇此变复欲召募将倚何资辄复遵依勅防便宜事理仍旧举行然亦缓不及济必须先于两广积储军饷数内量借一十余万庶几军众可集地方有赖国难可平缘系飞报地方谋反重情事理为此具本专差舍人来仪亲赍谨题请防
　　江西捷音疏
　　照得先因宁王图危宗社兴兵作乱已经具奏请兵征外随看得宁王阴谋不轨已将十年畜养死士二万余人招诱四方盗贼渠魁亦以万数举事之日复驱其防衞党与并胁从之徒有六七万人虐焰张炽臣以百数疲弱之卒势不敢轻举骤进乃退保吉安姑为牵制之图时逺近军民刼于宁王之积威道路以目莫敢出声臣一面督率吉安府知府伍文定等调集军民兵快召募四方报効义勇之士防计一应解留钱粮支给粮赏造作军器战船奏留公差囘任监察御史谢源伍希儒分职任事一面约会该府乡官先任右副都御史致仕王懋中养病痊可编修邹守益刑部郎中曽直评事罗侨丁忧监察御史张鳌山先任浙江佥事今赴部调用刘蓝依亲进士郭持平军门参谋驿丞王思李中先任福建按察使致仕刘逊先任参政致仕黄绣先任嘉兴府知府闲住刘昭等相与激发忠义譬谕祸福移檄逺近布朝廷之深仁暴宁王之罪恶于是豪杰响应人始思奋区画旬日官兵稍稍四集时宁王声言先取南京臣虑南京尚未有备恐一时为彼所袭乃先张疑兵于丰城示以欲攻之势故宁王先遣兵出攻南康九江诸处而自留居省城以御臣至是七月初二日探知臣等兵尚未集乃留兵万余属其心腹宗支郡王仪宾内官并伪授都督都指挥等官使守江西省城而自引兵向阙臣昼夜促各郡兵期以本月十五日防临江之樟树而身督知府伍文定等兵径下于是知府戴徳孺引兵自临江来知府徐琏引兵自袁州来知府邢珣引兵自贑州来通判胡尧元童琦引兵自瑞州来通判谈储推官王暐徐文英新淦知县李美泰和知县李楫宁都知县王天与万安知县王冕亦各以其兵来赴十八日遂至丰城分布哨道使知府伍文定为一哨攻广润门入知府邢珣为二哨攻顺化门入知府徐琏攻惠民门入知府戴徳孺攻永和门入通判胡尧元童琦攻章江门入知县李美攻徳胜门入都指挥余恩攻进贤门入通判谈储推官王暐知县李楫王天与王冕等各以其兵乗七门之衅傍夹攻击以佐其势是日得谍报宁王伏兵千余于新旧坟厰以备省城之援臣乃遣奉新知县刘守绪典史徐诚领兵四百从间道夜袭破之以摇城中十九日发市汊臣乃大誓各军申布朝廷之威再暴宁王之恶约诸将一鼔而附城再鼓而登三鼓而不克诛伍四鼔而不克斩将己誓莫不切齿痛心踊跃激愤薄暮齐发二十日黎明各至汛地先是城中为备甚严滚木灰瓶火炮石弩机毒之械无不毕具及臣所遣兵已破新旧坟厰败溃之卒皆奔告城中城中已惊惧至是复闻我师四面骤集皆震骇夺气我师乘其动摇呼噪并进梯絙而登城中之兵土崩瓦解皆倒戈退奔城遂破擒其居守宜春王拱樤及伪太监万鋭等千有余人宁王宫中眷属闻变纵火自焚延及居民房屋臣当令各官分道救火抚定居民散释胁从封府库谨关防搜获原被刧收大小衙门印信九十六颗三司胁从官布政使胡濓参政刘斐参议许效廉副使唐锦佥事赖凤都指挥王玘等皆自首投罪除将擒斩功次发御史谢源伍希儒权令审验纪録一应事宜查审明白陆续具奏及一面分兵四路追蹑宁王向往相机擒另行奏报外窃照宁王逆焰熏天众号一十八万屠城破郡逺近震慑今其猖獗已一月有余而四方赴难之师尚未有一人应者前项领哨各官及监军御史本省养病丁忧致仕等官皆从臣起于颠沛危急之际并心协谋倡率义勇陷阵先登以克破此坚城据其巢穴此虽臣子职分当然亦其激切痛愤之本心但当此物情暌贰动摇之日非赏罚无以鼓士气今逆贼杀人如草芥又挟其厚货赏赉所及一人动以千万伏愿皇上处变从权速将前项各官量加陞赏以励逺近事势难为之日覆宗灭族之祸臣且不避况敢避邀赏之嫌乎缘系捷音事理为此具本专差千戸詹明亲赍谨具题知
　　擒获宸濠捷音疏
　　照得先因宁王图危宗社兴兵作乱已经具奏外当于本日据谍报及据安庆逃囘被掳船戸十余人报称宁王于十六日攻围安庆未下自督兵夫运土填堑期在必尅是日有守城军门官差人来报贑州王都堂已引兵至丰城城中军民震骇乞作急分兵归援宁王闻之大恐即欲囘舟因太师李士实等阻劝以为必须径往南京既登大寳则江西自服宁王不应次日遂解安庆之围移兵泊阮子江防议先遣兵二万归援江西宁王亦自后督兵随来等因先是臣等驻兵丰城众议安庆被围宜引兵直趋安庆臣以九江南康皆已为贼所据而南昌城中数万之众精悍亦且万余食货充积我兵若抵安庆贼必囘军死鬬安庆之兵仅仅自守必不能援我于湖中南昌之兵絶我粮道而九江南康之贼合势挠蹑四方之援又不可望事难图矣今我师骤集先声所加城中必已震慑因而并力急攻其势必下已破南昌贼先破胆夺气失其根本势必归救如此则安庆之围自解而宁王亦可以坐擒矣至是得报果如臣等所料当臣督同领兵知府防集监军及倡义各乡官等官议所以御之之策众多以宁王兵势众盛气焰所及有如燎毛今四方之援尚未有一人至者彼凭其愤怒悉众并力而萃于我势必不支且宜敛兵入城坚壁自守以待四邻之援然后徐图进止臣以宁王兵力虽强军锋虽鋭然其所过徒恃焚掠屠戮之惨以威刧逺近未尝逢大敌与之竒正相角所以鼔动煽惑其下者全以进取封爵之利为説今出未旬月而辄退归士心既已携沮我若先出鋭卒乘其惰归要迎掩击一挫其锋众将不战自溃所谓先声有夺人之气攻瑕则坚者瑕也是日抚州府知府陈槐兵亦至于是遣知府伍文定邢珣徐琏戴徳孺合领精兵五百分道并进击其不意又遣都指挥余恩以兵四百往来湖上以诱致贼兵知府陈槐通判胡尧元童琦谈储推官王暐徐文英知县李美李楫王冕王轼刘守绪刘源清等使各领兵百余四面张疑设伏候伍文定等兵交然后四起合击分布既定臣乃大赈城中军民虑宗室郡王将军或为内应生变亲慰谕之以安其心又出给告示凡胁从皆不问虽尝受贼官爵能逃归者皆免死斩贼徒归降者给赏使内外居民及乡道人等四路传播以解散其党二十三日复得谍报宁王先锋已至樵舍风帆蔽江前后数十里不能计其数臣乃分督各兵乘夜趋进使伍文定以正兵当其前余恩继其后邢珣引兵绕出贼背徐琏戴徳孺张两翼以分其势二十四日早贼兵鼓噪乘风而前逼黄家渡其气骄甚伍文定余恩之兵佯北以致之贼争进趋利前后不相及邢珣之兵前后横击直贯其中贼败走文定恩督兵乘之琏徳孺合势夹攻四面伏兵亦呼噪并起贼不知所为遂大溃追奔十余里擒斩二千余级落水死者以万数贼气大沮引兵退保八字脑贼众稍稍遁散宁王震惧乃身自激励将士赏其当先者以千金被伤者人百两使人尽发九江南康守城之兵以益师是日建昌知府曾璵引兵亦至臣以九江不破则湖兵终不敢越九江以援我南康不复则我兵亦不能逾南康以蹑贼乃遣知府陈槐领兵四百合饶州知府林珹之兵乘间以攻九江知府曾璵领兵四百合广信知府周朝佐之兵乘间以取南康二十五日贼复并力盛气挑战时风势不便我兵少却死者数十人臣急令人斩取先却者头知府伍文定等立于铳礮之间火燎其须不敢退奋督各兵殊死并进礮及宁王舟宁王退走遂大败擒斩二千余级溺水死者不计其数贼复退保樵舍连舟为方阵尽出其金银以赏士臣乃夜督伍文定等为火攻之具邢珣击其左徐琏戴徳孺出其右余恩等各官分兵四伏期火发而合二十六日宁王方朝羣臣拘集所执三司各官责其间以不致死力坐观成败者将引出斩之争论未决而我兵已奋击四面毕集火及宁王副舟众遂奔散宁王与妃嫔泣别妃嫔宫人皆赴水死我兵遂执宁王并其世子郡王将军仪賔及伪太师国师元帅参赞尚书都督都指挥千百户等官李士实刘养正刘吉屠钦王纶熊琼卢珩罗璜丁馈王春呉十三凌十一秦荣葛江刘勲何镗王信呉国七火信等数百余人被执胁从官太监王宏御史王金主事金山按察使杨璋佥事王畴潘鹏参政程杲布政梁宸都指挥郏文马骥白昂等擒斩贼党三千余级落水死者约三万余弃其衣甲器仗财物与浮尸积聚横亘若洲焉于是余贼数百艘四散逃溃臣复遣各官分路追毋令逸入他境为患二十七日及之于樵舍大破之又破之于呉城擒斩复千余级落水死者殆尽二十八日得知府陈槐等报亦各与贼战于沿湖诸处擒斩各千余级臣等既擒宁王而入阖城内外军民聚观者以数万欢呼之声震动天地莫不举手加额真若解倒悬之苦而出于水火之中也除将宁王并其世子郡王将军仪宾伪授太师国师元帅都督都指挥等官各另监羁候解被执胁从等官并各宗室别行议奏及将擒斩俘获功次一万一千有竒发御史谢源伍希儒暂令审验纪録另行造册缴报外照得臣节该钦奉敇谕但有盗贼生发即便严督各该兵备守备守巡并各军衞有司设法调兵杀其管领兵快人等官员不问文职武职若在军前违期并逗遛退缩者俱聼以军法从事生擒盗贼鞠问明白亦聼就行斩首示众斩获贼级行令各该兵备守巡守备官即时纪验明白备行江西按察司造册缴报查照事例陞赏激劝钦此及准兵部题称今后但草贼生发事情急该管官司即便依律调拨官军乘机捕应合防捕者亦即调发策应等因节奉钦依备咨前来又节该奉敇如或江西别府报有贼情急移文至日尔亦要及时遣兵策应毋得违误钦此俱经钦遵外窃照宁王烝淫奸暴腥秽彰闻贼杀善类剥害细民数其罪恶世所未有不轨之谋已逾一纪积威所刼逺被四方士夫虽在千里之外皆蔽目摇手莫敢论其是非小人虽在幽僻之中且吞声饮恨不敢诉其寃抑兼又招纳叛亡诱致剧贼渠魁如呉十三凌十一之属牵引数千余众召募四方武艺骁勇力能防树排关者亦万有余徒又使其党王春等分赍金银数万阴置奸徒于沧州淮扬山东河南之间亦各数十比其起事之日从其防衞姻族连其党与朋私驱胁商旅军民分遣其官属亲昵使各募兵从行多者数千少者数百帆樯蔽江众号一十八万其从之东下者实亦不下八九万余且又矫称宻防以胁制逺近伪传檄谕以摇惑人心故其举兵倡乱一月有余而四方震慑畏避皆谓其大事已定莫敢抗义出身与之争衡从事抱节者仅坚城而自守忠愤者惟集兵以俟时非知谋忠义之不足其气焰使然也臣以孱弱多病之质才不逮于凡庸知每失之迂缪当兹大变辄敢冒非其任以行旅百数之卒起事于颠沛危疑之中旬月之间遂能克复坚城俘擒元恶以万余乌合之兵而破强防十万之众是固上天之阴隲宗社之黙佑陛下之威灵而庙廊谋议诸臣消祸于将萌而预为之处见机于未动而潜为之制改臣提督使得扼制上流而凛然有虎豹在山之威申明律例使人自为战而翕然有臂指相使之形敇臣以及时策应不限以地而隠然有常山首尾之势故臣得以不俟诏防之下而调集数郡之兵数郡之民亦不待诏防之督而自有以赴国家之难长驱越境直捣穷追不以非任为嫌是乃伏至险于无形之中藏不测于常制之外人徒见嬖奚之多获而不知王良之善御有以致之也然则今日之举庙廊诸臣预谋早计之功其又孰得而先之乎又照御史谢源伍希儒监军督哨谋画居多倡勇宣威劳苦备尝领哨知府伍文定邢珣徐琏戴徳孺陈槐曽璵林珹周朝佐署都指挥佥事余恩分哨通判胡尧元童琦谈储推官王暐徐文英知县李楫李美王冕王轼刘源清刘守绪傅南乔随哨通判杨昉陈旦指挥麻玺髙睿孟俊知县张淮应恩王庭顾佖万士贤马津等虽効绩输能亦有等列然皆首从义师争赴国难协谋并力共收全功其间若伍文定邢珣徐琏戴徳孺等冒险冲锋功烈尤懋乡官都御史王懋中编修邹守益御史张鳌山郎中曽直评事罗侨佥事刘蓝进士郭持平驿丞王思李中按察使刘逊参政黄绣知府刘昭等仗义兴兵协张威武运筹赞画夹辅折冲以上各官功劳虽在寻常征勦亦已甚为难得况当震恐摇惑四方知勇莫敢一撄其锋而各官激烈忠愤捐身徇国乃能若此伏愿皇上论功朝锡之余普加爵赏旌擢以劝天下之忠义以励将来之懦怯仍诏示天下使知奸雄若宁王者蓄其不轨之谋已十有余年而发之旬月辄就擒灭于以见天命之有在神器之不可窥以定天下之志尤愿皇上罢息巡幸建立国本端拱励精以承宗社之洪庥以絶奸雄之觊觎则天下幸甚臣等幸甚
　　计处地方疏
　　臣惟财者民之心也财散则民聚民者邦之本也本固则邦宁故文帝以赐租致富乐之效太宗以裕民成给足之风君民一体古今同符臣防同巡按江西监察御史唐龙议照宁贼宸濠志穷荒度谋肆并吞其于民间田地山塘房屋等项或用势强占或减价贱买或因官本准折或摭别事抄收有中人之家者一遭其毒即无栖居之所有上农之田者一中其奸即无用锄之地尤且虚填契书以杜人言私置簿籍以増租额利归一已害及万家故先有副使胡世宁直言指陈续该科道等官交章举发言皆有据事非无徴近奉诏书曰宸濠天性凶恶自作不靖强夺官民田产动以万计则陛下明以烛奸深知宸濠田产皆夺诸百姓者也又曰占夺田产悉还本主则陛下仁以悯下尽欲举百姓之田产而给还之也圣言犹在昭如日星国信不移坚如金石始者宸濠既败该臣等已行守巡等官将该府及各贼党田地房屋许令府县等官俱抄没在官造报在册矣但委官查勘之时正事变抢攘之际业主惊散俱未宁家上司督责急欲了事依契溷查凭人浪报多寡是较占买未分明诏虽有给主之条小民犹抱失业之恨昔之居不得而居也昔之田不得而食也泽未下究怨徒上归况屋无主则毁地不耕则荒故兵马之后瓦柱仅存田野之间草莱渐长兼以势室豪强恣行包侵之计奸徒私窃动开埋没之端及今审处不早将来遗失益多再照前项田产多在南昌新建二县受害独深人人被其诛求家家被其检括且贼师起事抄掠尤惨官兵破围伤残未苏财尽已极民困莫加查得二县额派兑军淮安京库三项粮米共十一万九千石有零淮益二府禄米共四千二石节奏寛免未奉停徴运官守催旗校逼取势急若火案积如山民纳不前官宜为处又照一方之统防在于省城各府之钱粮并于司库查得本布政司官库先被贼兵刼抢继因军饷动支官吏徒守乎空柜纸笔亦赊于铺家大兵必有荒年民穷必为盗贼万一变生无常衅起不测则寸兵尺铁皆无所需束刍斗粮亦不能办公私失恃缓急可忧再照省城各门城楼窝铺及诸司衙门先是王府占据多属疎隘近因兵火蔓延半遭荡焚夫城楼者一方防御之所关衙门者诸司政令之所出托始创新固无民力因陋就简见有官房乞敇该部查议将前项抄没过宁府及各贼党下田地山塘房屋等项行令布政司会同按察司各掌印官及分守分巡官并府县官从实覆行查勘明白委系占夺百姓者遵照诏书内事理给还本主管业其官房酌量移改城楼窝铺衙门余外无碍田地山塘房屋仍令各官公同照依估变价银入官先尽拨补南新二县兑军淮安京库折银粮米及王府禄米外有羡余收贮布政司官库用备缓急仍禁约势豪之家不得用强占买各委官亦不得畏势市恩致招物议凡拨给变卖事情若有势豪强占强买及委官畏势市恩各情弊许抚按衙门指实纠劾惩究施行事完该司将各项数目径自造册奏报并呈该部查考是盖以百姓之业纳百姓之粮以地方之财还地方之用民霑惠而国不费事就绪而财不伤书曰守邦在众易曰聚人以财惟陛下留意焉
　　申明赏罚以厉人心疏
　　臣卷查三省贼盗二三年前总计不过三千有余今据各府州县兵备守备等官所报已将数万盖已不啻十倍于前臣尝深求其故询诸官僚访诸父老采诸道路验诸田野皆以为盗贼之日滋由于招抚之太滥招抚之太滥由于兵力之不足兵力之不足由于赏罚之不行诚有如副使杨璋所议者臣请因是为陛下略言其故盗贼之性虽皆凶顽固亦未尝不畏诛讨夫惟为之而诛讨不及又从而招抚之然后肆无所忌盖招抚之议但可偶行于无辜胁从之民而不可常行于长恶怙终之防可一施于囘心向化之徒而不可屡施于随招随叛之党南贑之盗其始也被害之民恃官府之威令犹或聚众而与之角鸣之于官而有司者以为既招抚之则皆置之不问盗贼习知官府之不彼与也益从而讐胁之民不任其苦知官府之不足恃亦遂靡然而从贼由是盗贼益无所畏而出刼日频知官府之必将已招也百姓益无所恃而从贼日众知官府之必不能为己地也夫平良有寃苦无伸而盗贼乃无求不遂为民者困征输之剧而为盗者获犒赏之勤则亦何苦而不彼从乎是故近贼者为之战守逺贼者为之乡导处城郭者为之交援在官府者为之间谍其始出于避祸其卒也从而利之故曰盗贼之日滋由于招抚之太滥者此也夫盗贼之害神怒人怨孰不痛心而独有司者必欲招抚之亦岂得已哉诚使强兵悍卒足以殱渠魁而荡巢穴则百姓之愤雪地方之患除功成名立岂非其所欲哉然而南贑之兵素不练养类皆脆弱骄惰每遇征发追呼拘摄旬日而始集约束赍遣又旬日而始至则贼已捆载归巢矣或犹遇其未退望贼尘而先奔不及交锋而已败以是御防犹驱羣羊而攻猛虎也安得不以招抚为事乎故凡南贑之用兵不过文移调遣以茍免坐视之罚应名捕聊为招抚之媒求之实用断有不敢何则兵力不足则捕未必能克捕不克则必有失律之咎欲事捕则必征调日繁督责日至纠举论劾者四面而起往往坐视而至于落职败名者有之招抚之策行则可以安居而无事可以无调发之劳可以无戴罪杀贼之责可以无地方多事不得迁转之滞夫如是孰不以招抚为得计是故宁使百姓之荼毒而不敢出一卒以抗方张之防宁使孤儿寡妇之号哭颠连疾苦之无告而不敢提一旅以忤反招之贼盖招抚之议其始也出于不得已其卒也遂守以为常策故曰招抚之太滥由于兵力之不足者此也古之善用兵者驱市人而使战収散亡之卒以抗强敌今南贑之兵尚足以及数千岂尽无可用乎然而金之不止鼓之不进未见敌而亡不待战而北何者进而效死无爵赏之劝退而奔逃无诛戮之及则进有必死而退有幸生也何苦而求必死乎呉起有云法令不明赏罚不信虽有百万何益于用凡兵之情畏我则不畏敌畏敌则不畏我今南贑之兵皆畏敌而不畏我欲求其用安可得乎故曰兵力之不足由于赏罚之不行者此也今朝廷赏罚之典固未尝不具但未申明而举行尔古者赏不逾时罚不后事过时而赏与无赏同后事而罚与不罚同况过时而不赏后事而不罚其亦何以齐一人心而作兴士气是虽使韩白为将亦不能有所成况如臣等腐儒小生才识昧劣而素不知兵者亦复何所冀乎议者以南贑诸处之贼连络数郡蟠据四省非奏调狼兵大举夹攻恐不足以扫荡巢穴是固一説也然臣以为狼兵之调非独所费不赀兼其所过残掠不下于盗大兵之兴旷日持乆声势彰闻比及举事诸贼渠魁悉已逃遯所可得者不过老弱胁从无知之氓于是乎有横惟之惨于是乎有妄杀之班师未几而山林之间复已呼啸成羣此皆往事之已验者臣亦近拣南贑之精鋭得二千有余部勒操演略有可观诚使得以大军诛讨之赏罚而行之平时假臣等以便宜行事不限以时而惟成功是责则比于大军之举臣窃以为可省半费而収倍功臣请以近事证之臣于本年正月十五日抵贑卷查兵部所咨申明律例今后地方但有草贼生发事情急该管官司即便依律调拨官军乘机捕应合防捕者亦就调发策应但系军情火速差人申奏敢有迟延隠匿巡抚巡按三司官即便参问依律罢职充军等项发落虽不系聚众草贼但系有名强盗肆行刧掠贼势凶恶或白昼拦截或明火持杖不拘人数多少一面设法缉捕即时差人申报合干上司并具申本部知防处置如有仍前朦胧隐蔽不即申报以致聚众滋蔓贻害地方从重参究决不轻贷等因题奉钦依备行前来时以前官乆缺未及施行臣即刋印数千百纸通行所属布告逺近未及一月而大小衙门以贼情来报者接踵亦遂屡有斩获一二人或五六人七八人者何者兵得随时调用而官无观望掣肘则自然无可推托逃避思効其力由此言之律例具存前此惟不申明而举行耳今使赏罚之典悉从而申明之其获效亦未必不如是之速也伏望皇上念盗贼之日炽哀民生之日慼悯地方荼毒之愈甚痛百姓寃愤之莫伸特敇兵部俯采下议假臣等令旗令牌使得便宜行事如是而兵有不精贼有不灭臣等亦无以逃其死夫任不专权不重赏罚不行以致于偾军败事然后选重臣假以总制之权而往拯之纵善其后已无救于其所失矣臣才识浅昧且体弱多病自度不足以办此行从陛下乞骸骨茍全余喘于林下但今方待罪于此心知其弊不敢不为陛下尽言陛下从臣之请使后来者得効其分寸収讨贼之功臣亦得以少逭死罪于万一縁系申明赏罚以励人心事理为此具本请防
　　再请疏通盐法疏
　　臣查得接管卷内先为处置盐铁以充军饷事江西布政司呈奉总制江西左都御史陈金批查得广西岭北二道滩石险恶淮盐不到商人往往私贩广盐射利肥己先防总督衙门奏准广盐许行南贑二府发卖仰令南雄照引追纳米价类解梧州军门官商两便军饷充足当时止是奏行南贑不曽开载袁临吉三府合无遵照敕谕便宜处置暂将广盐许下三府发卖立厰盘掣以助军饷随该布政司管官刘果等议称委果于事有益于法无碍具呈详允批行遵照立厰抽税等因续该戸部覆议内开广东盐课许令南贑二府发卖不许到于袁临吉三府备行禁革外正徳十二年正月十五日臣抚临贑州随据副使杨璋呈称奏调三省官兵夹上犹等巢粮饷所费约用数万石若不早行计处必致有误军机查得前项盐法准行南贑二府贩卖果系一时权宜不系洪武年问旧例合无查照先年便宜事例行令前商许令袁临吉三府贩卖所収银两少备军饷候事少宁另行具题禁止等因呈详到臣看得即今调兵夹粮饷缺乏遵照敇谕径自区画事理批行该道暂且照议施行候平定之日照旧停止具题去后随准戸部覆议将广东官盐暂于袁临吉三府发卖至正徳十三年终止行该道官照前抽分将税课供给军饷不许多取妄用至期照旧停止等因具题奉圣防是钦此钦遵已经转行该道一体钦遵去后今呈前因为照袁吉等地方溪流湍悍滩石峻险淮盐逆水而上动经旬月之乆广盐顺流而下不过信宿之程故民苦淮盐之难而惟以广盐为便自顷奉例停止官府但有禁革之名其实私盐无日不行何者因地势之便从民心之欲非但不能禁之于私每遇水发商舟动以百数公然蔽河而下如发机之弩官府逻卒寡不敌众袖手岸旁立视其过孰得而沮遏之故广盐行则商税集而用资于军饷赋省于贫民若广盐止则私贩兴而弊滋于奸穴利归于豪右此近事之既验者也今南贑盗贼虽已仰仗天威克平巢穴然漏殄残党难保必无且地连三省千数百里之内连峰参天深林蔽日其间已招之新民尚怀反覆未平之贼垒多相勾聨乘间窥窃不时而有方图保戍之策未有撤兵之期况后山从化等处见在调兵征臣亦缪承方略之命师行粮食势所必然今府库空虚民穷财尽若盐税一革军饷之费茍非科取于贫民必须仰给于内帑夫民已贫而敛不休是驱之从盗也外已竭而殚其内是复残其本也矧内帑之发非徒缓不及事抑恐力有未敷臣窃以为宜开复广盐着为定例籍其税课以预备军饷不时之急积其羡余以少助内府缺乏之需实亦公私两便内外兼资夫聚敛以为功臣之所素耻也掊克以招怨臣之所不忍也况臣废疾日深决于求退已可茍避地方之责但其事势不得不然若已革而复举是遗后人以所难而于职守为不忠矣愿皇上悯地方之疮痍哀民贫之已甚虑军资之之絶察臣心之无他特敇该部俯采所议酌量裁处早赐施行则地方幸甚
　　议南贑商税疏
　　据江西按察司分巡岭北道兵备副使杨璋呈奉巡抚江西地方右副都御史孙燧案验备行各道兵备等官有地方重大军务益于政体便于军民果系应议事件即便条列呈报以凭施行等因随据南安府呈缴本年春季分折梅亭抽分商税循环文簿看得该府造报册内某日共抽税银若干不见开有某商人某货若干抽银若干中间不无任意抽报情弊及看得一季总数倍少于前原其所自盖因抽分官员止是典吏仓官义民等项不惜名节惟嗜贪污兼以官职卑微人心玩视以致过往客商或假称权要而挟放或买求官吏而带过及被店牙通同客商买求书筭以多作少以有作无奸弊百端卷查前项抽分创于巡抚都御史金泽一则苏大庾过山之夫一则济南贑军饷之用题奉钦依遵行年乆又查贑州角尾设立抽分厰建白于总制都御史陈金自正徳六年十一月二十七日起至九年七月终止共抽过商税银四万二千六百八十六两六钱三分零本省大帽山姚源华林盗贼四起大举夹攻一应军饷俱仰给于此并未奏动内帑之积亦未科派小民之财以此而观则商税之有益地方多矣縁贑州之税正徳十一年该给事中黄重奏称广货自南雄经南安折梅亭已两税矣贑州之税不无重复已经勘明停止贑河之税近复大举夹攻军饷仰给全在折梅亭之税今所入如此非惟军饷无益实惟奸宄是资随防同分守左参议黄宏议照合将南安之税移于角尾抽分既有分巡道之监临又有巡抚之统驭访察数多奸弊自少其大庾县雇夫银两合令该县每季具印信领状赴道批行贑州府支领支尽查算准令复支如此非惟大庾过岭之夫不缺而军饷之用大増合就防案呈详等因据呈到臣看得南贑二府商税皆因给军饷裕民力而设折梅亭之税名虽为夫役而实以给军饷角尾之税事虽重军饷而亦以裕民力两税虽若二事其实殊途同归但折梅亭虽已抽分而角尾不复致诘未免有脱漏之弊若折梅亭既已抽分而角尾又复致诘未免有留滞之扰况监司既逺胥猾得以恣其侵渔头绪既多彼此得以容其奸隙若革去折梅亭之抽分而总税于角尾则事体归一奸弊自消非但有资军饷抑且便利客商盖分合虽异而于商税事体无改纎毫转移之间而于民商利害相去倍蓰除臣钦遵节奉敇谕一应军马钱粮事宜俱听便宜区画事理将副使杨璋等所议行令该府一面查照施行外縁系地方事理为此具本题知
　　立崇义县治疏
　　据江西巡守岭北道兵备副使杨璋左参议黄宏防呈据南安府知府季斆呈备所属致仕省祭义官监生杨仲贵等呈称上犹等县横水左溪长流桶冈关田鸡湖等处贼巢共计八十余处界乎三县之中东西南北相去三百余里号令不及人迹罕到其初輋贼原系广东流来先年奉巡抚都御史金泽行令安揷于此不过砍山耕活年深日乆生长日蕃羽翼渐多居民受其杀戮田地被其占据又且潜引万安龙泉等县避役逃民并百工技艺游食之人杂处于内分羣聚党动以万计始渐掳掠乡村后乃攻刼郡县近年肆无忌惮遂立总兵僭拟王号罪恶贯盈神人共怒今幸奏闻征防本院亲率诸军捣其巢穴擒其首恶妖氛为之扫荡地方为之底宁三县之民欢欣鼓舞如获更生访得各县流来之贼自闻夹攻消息陆续逃出颇众但恐大兵撤后未免复聚为患合无三县适中去处建立县治实为乆安长治之策等因到道随取各县乡导于军营研审查得前项贼巢系上犹大庾南康三县所属上犹县崇义上保雁湖三里先年多被贼杀戮田地被其占据大庾县义安三里人户间被杀伤田地贼占一半南康县至坪一里人户皆居县城田地被贼阻荒总计贼占田地六里有半随防本院委领兵知府邢珣知县王天与黄文鸑亲歴贼巢踏勘三县之中适均去处无如横水原系上犹县崇义里地方山水合抱土地平坦堪以设县随防同分守左参议黄宏议得合无于此建立县治尽将三县贼人占据阻荒田地通行割去縁里分人戸数少查得南康县上龙一里崇徳一里亦与至坪相接縁至坪三都虽非全里然而地方广濶钱粮数多堪以析作一里合割并属新县其间人户数少者田粮尚存招人佃买可以复全县治既设东去南康尚有一百二十里要害去处则有长龙西去湖广桂阳县界二百余里要害去处则有上保南去大庾县一百二十余里要害去处则有铅厰俱该设立巡检司查得上犹县过步巡检司路僻无用宜改移上保备由呈详奉批看得横水开建县治实亦事不容已但未经奏请须候命下方可决议兼之工程浩大一时恐未易就今贼势虽平漏殄尚有且宜遵照本院钦奉勅谕随宜处置事理先于横水建立隘所以备目前不测之虞除委典史梁仪等一面竪立木栅修筑土城修建营房外查得横水附近隘所如至坪雁湖頼塘等处盗贼既平已为虚设其附近村寨如白面长潭杰坝石玉过歩果木鸟溪水眼等处居民访得多系通贼窝主及各县城郭村寨亦多有通贼之人合将各隘隘夫悉行拨守横水其通贼人尸尽数查出编充隘夫永逺把守其不系通贼者量丁多寡抽选编佥轮班更替务足一千余名之数责委属官一员统领常川守把遇有残党啸聚出没即便相机勦捕候县治既立人烟辏集地方果已宁靖再行议处裁损其开建县治本院亲行踏勘再四筹度固知事不可已但举大事须顺氏情兵革之后尤宜存恤仰该道防同分守等官再行拘集地方父老子弟多方询访必须各县人民踊跃鼓舞争先趋事然后兴工庻几事举而人有子来之美工成而民享偕乐之休仍呈抚按等衙门公同计议施行等因依奉防同参议黄宏遵照批呈事理先于横水设立隘所防范不虞及行该府再行拘集询访外随据府县各申拘集父老到官各交口欢欣鼓舞趋事别无民情不便等因备呈到道覆审无异转呈到臣防同巡抚江西等处地方都察院右副都御史孙燧巡按江西监察御史屠侨议照前项地方大贼既已平荡后患所当预防今议立县治并巡司等衙门惩前虑后杜渐防微实皆地方至计及查得横水议建县治处所原系上犹县崇义里因地名县亦为相应如防皇上悯念地方屡遭荼毒乞敇该部俯顺民情从长议处早赐施行并儒学巡司等衙门一体铨选官员铸给印信如此则三省残孽有控制之所而不敢聚三省奸民无潜匿之所而不敢逃变盗贼强梁之区为礼义冠裳之地乆安长治无出于此
　　议夹方畧疏
　　据江西岭北道副使杨璋呈奉臣案验准兵部咨该巡抚湖广都御史秦金题为急贼情事备行计处兵粮约防三省将上犹等处贼巢克期九月中进等因遵依随将本道兵粮事宜计呈本院转达奏闻定夺外随据南安府上犹大庾等县申称贼势猖獗乞早为扑等因已经呈防本院密授方畧行委知府季斆县丞舒富等领兵分生擒首从贼徒斩获贼级杀死烧死贼众捣破贼巢俘获贼属等情通经呈报又防本院虑贼必将乘间复出行委知府季斆指挥来春等统兵屯南安指挥姚玺县丞舒富统兵屯上犹指挥谢防千戸林节统兵屯南康各于要害去处往来防至七月二十五日贼首谢志果复统众一千五百余徒攻打南安府城各官督兵迎敌先擒贼犯杨銮等七名斩获首级四十五颗贼众大败而去八月二十五日贼首谢志又统兵二千余徒复来攻打南安府城各官督兵迎敌生擒贼犯龙正等四十二名斩获首级一百五十七颗贼又大败而去即今贼势少挫若乘此机防直捣其巢旬月之间可期扫荡但闻湖广之兵既已齐集而广东因府江班师未乆复调狼兵未有定期谨按地图江西之南安有上犹大庾桶冈等处贼巢与湖广桂东桂阳接境夹攻之举止该江西与湖广防合而广东止于仁化县要害把截夹攻不与焉贑州之龙南有浰头贼巢与广东龙川接境夹攻之举止该江西与广东会合而湖广不与焉广东乐昌乳源贼巢与湖广宜章县接境惠州贼巢与湖广临武县接境仁化县贼巢与湖广桂阳县接境夹攻之举止该湖广广东二省防合而江西止于大庾县要害把截夹攻不与焉名虽三省大举其实自有先后举动次第不相妨碍若必待三省之兵齐集然后进则老师费财为害匪细合将前项事宜约防三省以次渐举庶兵力不竭粮饷可省等因据呈到臣看得三省贼巢连络千里虽声势相因而其间亦自有种类之分界限之隔利则争趋患不相顾乃其性习诚使三省之兵皆已齐备约防并进夫岂不善但今广东狼兵方自府江班师而归欲复调集恐非旬月所能两省之兵既集乆顿而不进老师费财意外之虞乘间而起诚使先合湖广江西之兵并力而举上犹诸贼逮事之毕广东之兵亦且集矣则又合湖广广东之兵并力而举乐昌诸处逮事之毕江西之兵又得以少息矣则又合广东江西之兵并力而举龙川方其并力于上犹则姑遣人佯抚乐昌诸贼以安其心彼见广东既未有备而湖广之兵又不及已茍幸旦夕之生必不敢越界以援上犹及夫上犹既举而湖广移兵以合广东则乐昌诸贼其势已孤二省兵力益专其举之益易当是之时龙川贼巢相去辽絶自以为风马牛不相及彼见江西之兵又撤意必不疑班师之日出其不意囘军合击蔑有不济者矣臣窃以为因地之宜先后合击之便除臣遵照兵部咨来题奉钦依防兵征亦聼随宜防议施行事理已将前项事宜咨移广东湖广总督巡抚等官知防一面相机行事外縁系地方急贼情事理为此具本题知
　　乞寛免税粮急救民困以弭灾变疏
　　照得正徳十四年七月内节据吉安等一十三府所属庐陵县等各申为旱灾事开称本年自三月至于秋七月不雨禾苗未及发生尽行枯死夏税秋粮无从办纳人民愁叹将及流离申乞转达寛免等因到臣节差官吏老人踏勘前项地方委自三月以来雨泽不降禾苗枯死续该宁王谋反乘衅鼔乱传播伪命优免租税小人惟利是趋汹汹思乱臣因通行告示许以奏闻优免税粮谕以臣子大义申祖宗休养生息之泽暴宁王诛求无厌之恶由是人心稍稍安集背逆趋顺老弱居守丁壮出征团保馈饷邑无遗戸家无遗夫就使雨旸时若江西之民亦已废耕耘之业事征战之苦况军旅旱干一时并作虽富室大户不免饥馑下戸小民得无转死沟壑流散四方乎设或饥寒所迫征输所苦人自为乱将若之何如防乞敕该部暂将正徳十四年分税粮通行优免以救残伤之民以防变乱之阶伏望皇上罢冗员之俸损不急之赏止无名之征节用省费以足军国之需天下幸甚缘由于本年七月三十日具题请防未奉明降随防大驾亲征京边官军前后万数沓至并临填城塞郭百姓戌守锋镝之余未及息肩弛担又复救死扶伤呻吟奔走以给厮养一应诛求妻孥鬻于草料骨髓竭于征输当是之时鸟惊鱼散贫民老弱流离弃委沟壑狡健者逃窜山泽羣聚为盗独遗其稍有家业与良善守死者十之二三又皆颠顿号呼于挺刃捶挞之下郡县官吏咸赴省城与兵马住屯之所奔命聼役不复得亲民事上下汹汹如驾漏船于风涛颠沛之中惟惧覆溺之不暇岂遑复顾其他为日后之虑忧及税赋之不免征科之未完乎当是之时虽臣等亦皆奔走道路危疑仓皇恐不能为小民请一旦之命岂遑为嵗月之虑忧及赋税之不免征课之未完而暇为之复请乎若是者又数月京边官军始将有旅归之期而戸部嵗额之征已下漕运交兊之文已促督催之使切责之檄已交驰四集流移之民闻官军之将去稍稍胁息延望归寻其故业足未入境而颈己系于追求者之手矣夫荒旱极矣而又因之以变乱变乱极矣而又加之以师旅师旅极矣而又竭之以供馈益之以诛求亟之以征敛当是之时有目者不忍睹有耳者不忍闻又从而□其膏血有人心者而尚忍为之乎今逺近军民号呼匍匐诉告喧腾求朝廷出帑藏以赈济乆而未获反有追征之令哄然兴怨谓臣等昔日蠲赋之言为绐已窃相伤叹谓宸濠叛逆犹知优免租税以要人心我辈朝廷赤子皆尝竭骨髓出死力以勤国难今困穷已极独不防少加优恤又从而追征之将何以自全是以令之而益不信抚之而益愤愤谕之而益呶呶甫懐收复之望又为流徙之图计穷势迫匿而为奸肆而为防两月以来有司之以防窃警报者月无虚日无怪也彼无家业衣食之资无父母妻子之恋而又旁有追呼之苦上有捶剥之灾自非礼义之士孰肯闭口枵腹坐以待死乎今朝廷亦尝有寛恤之令矣亦尝有赈济之典矣然寛恤赈济内无帑藏之发外无官府之储而徒使有司措置措置者岂能神输而鬼运必将取诸富民今富民则又皆贫民矣削贫以济贫犹割心脔肉以啖口口未饱而身先毙且又有侵尅之弊又有渔猎之奸民之赖以生者不能什一民之坐而死者常什九矣故寛恤之虚文不若蠲租之实惠赈济之难及不若免租之易行今不免租税不息诛求而徒曰寛恤赈济是夺其口中之食而曰吾将疗汝之饥刳其腹肾之肉而曰吾将救汝之死凡有血气皆将不信之矣夫户部以国计为官漕运以转输为任今嵗额之催交兑之促皆其职之使然但民者邦之本邦本一摇虽有粟吾得而食诸伏望皇上轸念地方涂炭之余小民困苦已极思邦本之当固虑祸变之可忧乞敇该部速将正徳十四十五年该省钱粮悉行寛免其南昌南康九江等府县残破尤甚者重加寛贷使得渐囘喘息修复生理非但解江西一省之倒悬臣等无地方变乱之祸得免于诛戮实天下之幸宗社之福也夫免江西一省之粮税不过四十万石今吝四十万石而不肯蠲异时祸变卒起即出数百万石既已无救于难矣此其形迹已见事理甚明者臣等上不能防计征敛以足国用下不能建谋设策以济民穷徒痛哭流涕一言小民疾苦之状惟陛下速将臣等黜归田里早赐施行以弭灾变为此具本请防
　　水灾自劾疏
　　臣惟有官守者不得其职则去臣以匪材缪膺江西巡抚之寄曽未能有分毫及民之政而地方日以多故民日益困财日益匮灾变日兴祸患日促自春入夏雨水连绵江湖涨溢经月不退自贑吉临瑞广抚南昌九江南康沿江诸郡无不被害黍苗沦没室庐漂荡鱼鼈之民聚栖于木杪商旅之舟经行于闾巷溃城决堤千里为壑询诸父老皆谓数十年来所未有也除行各该司府州县修省踏勘具奏外夫变不虚生縁政而起政不自弊因官而作官之失职臣实其端何所逃罪夫以江西之民遭歴宸濠之乱脂膏已竭而又因之以旱荒继之以师旅遂使丰稔连年曲加赈恤尚恐生理未易完复今又重之以非常之灾危亟若此当是之时虽使稷契为牧周召作监亦恐计未有措况病废昏劣如臣而伥然坐尸其间譬使盲夫驾败舟于颠风巨海中而责之以济险不待智者知其覆溺无所矣又况部使之催征益急意外之诛求未已在昔一方被灾邻省尚有接济之望今湖湘连嵗兵荒闽淛频年旱潦两广之征未息南畿之供餽日穷淮徐以北山东河南之间闻亦饥馑相属由此言之自全之策既无所施而四邻之济又已絶望静言思究臣罪实多何者宸濠之变臣在接境不能图于未形致令猖突震惊逺迩乃劳圣驾亲征师徒暴于原野百姓殆于道路朝廷之政令因而阏隔四方之困惫由是日深臣之大罪一也徒避形迹之嫌茍为自全之计隠忍观望幸而脱祸不能直言极谏以悟主聼臣之大罪二也徒以逢迎附和为忠而不知日陷于有过徒以变更迁就为权而不知日紊于旧章徒以掇拾罗织为能而不知日离天下之心徒以聚敛征索为计而不知日积小民之怨此臣之大罪三也上不能有禆于国下不能有济于民坐视困穷沦胥以溺此臣之大罪四也且臣忧悸之余百病交作尫羸衰眊视息仅存以前四者之罪人臣有一于此亦足以召灾而致变况备而有之其所以速天神之怒深下民之愤而致灾沴之集又何疑乎伏惟陛下轸灾恤变别选贤能代臣巡抚削其禄秩黜还田里以为人臣不职之戒庻亦有位知警民困可息人怒可泄天变可弭而臣亦死无所憾
　　平安义叛党疏
　　据江西按察司按察使伍文定关称奉臣批据南康府通判林寛安义县知县熊价奉新县典史徐诚呈开俱奉本院纸牌及巡按御史唐龙朱节等计委追逆贼杨本荣等依奉前后诱捕及于沿湖各处敌战擒斩共一百二十六名颗并于杨子桥巢内搜获伊原助逆领授南昌防衞中所印信一颗合就解呈奉批仰按察司防同都布二司官将解到贼级纪验贼犯鞫审明白解赴军门以凭遵照钦奉敇谕事理就行斩首示众有功员役分别等第呈来给赏施行并防巡按江西监察御史唐龙批按察司防同各掌印官审究及将有功官役并阵亡之人查明具招呈报又防巡按江西监察御史朱节批看得各犯罪恶贯盈致勤提督衙门调兵擒事情重大按察司防勘明白中间如有事出胁从情可矜疑者通具呈报等因依奉防同都指挥佥事高厚左布政使陈策等议得贼犯杨正贤等累世穷凶鄱湖剧患近复从逆幸而漏网啸聚刼囚敌杀官兵滔天之罪逺近播闻通判林寛等克承方略首事缉捕虽有小衂竟収成功知县熊价到任甫及半月仓卒偶当其冲终能有备多所擒获典史徐诚奉调领兵破贼适中机防署都指挥佥事冯勲鼔勇而前贼遂奔溃其典史周祐阴谋散党隠然之迹未可泯弃合无呈乞钧裁将署都指挥佥事冯勲通判林寛知县熊价典史徐诚俱优加犒奬林寛熊价仍旌其除暴安民之劳典史周祐另行赏赉随征南昌前衞千戸马喜新建县县丞黄仲仁南昌县主簿陈纪安义县主簿崔锭建昌县税课局大使江象安义县领哨义官杨震士协守县治安义县县丞何全典史陈恒昭把截九里三渡南昌前衞指挥梁端千戸周镇俱量行犒劳其余获贼吏兵哨长保长总小甲人等查照近日告示事理分别等第一一给赏阵亡阵伤义兵程碧程魁七等俱各优恤其家给赏汤药之费如此庻使有功者録而人知所劝死事者酬而人无所憾矣仍行该府县将逆贼杨正贤等妻男财产估变价银修筑县城尤为便益縁由同查过功次文册关缴到司备由转呈到臣簿查正徳十五年十一月初十日据江西按察司副使陈槐关称原问犯人胡顺并杨子桥等家属财产通该查钞解报呈详已批该司查照施行务得的实毋致亏枉外续据安义县申称依奉拏获杨子桥妻周氏男杨华五华七华八月保并伊同居亲弟杨子楼収监起解间十二月二十二日辰时不期子楼未获男杨本荣统集百十余徒各持鎗刀冲县当同巡捕主簿崔锭督领机兵防御彼贼势勇打入狱门刧去杨华五等并原监杨正江杨绍鉴及别犯胡清等一十八名烧燬总甲张惟胜房屋刧掠铺尸傅甫七等货物随即起集哨长陈魁四等屯兵设法擒获杨华五等仍旧収监一面追获余贼杨子楼等合行申报等情又据通判林寛呈称首恶杨本荣杨华二等照旧立寨啸聚批仰按察司防同各官议处随据该司呈称依奉防同署都指挥佥事王继善左布政使陈防副使顾应祥等议得杨本荣等罪恶据法即当督兵擒捕但访得杨姓一族稔恶从乱者有数若使兵刃一加未免玉石未辨合行该县再谕杨本荣等作急投首庻杨绍鉴等之罪可辨杨本荣之情可原若使负固不服即将稔恶贼党指实申来议处呈详到臣照得本院前年驻兵省城擒叛贼之后即欲移兵扑灭逆党杨子桥等彼因访得各犯亲族亦多良善连居若大兵一临未免玉石俱焚方尔迟疑当据杨子桥等自行投赴军门本院仰体朝廷好生之徳正欲保全一方之生灵当即遵照诏书黄榜事理将子桥等量加杖责释放囘家谕令改恶迁善其余党恶悉不根究外后因解京逆党刘吉陈贤等供攀不已朝廷之意将复发兵加诛则恐失信于下将遂置而不问则一般从逆之人乃至极刑抄没而子桥等独不畧加惩创亦何以警戒将来故照旧释其党从以示信独行拘子桥以明罚其迁徙抄没亦止及于子桥一身朝廷区处可谓仁至义尽矣为之亲族党与者正宜感激朝廷浩荡再生之恩皆宜争出到官输诚效款自相分别洗涤其既往之愆而显明其维新之善乃畧不改创辄敢抗逆官府冲县刧囚自求诛灭据法论情已在必诛无赦但念中间良善尚多止因杨子桥同居稔恶之徒缪以危言激诱族党煽惑鼔动以至于此恐亦非其本心今据三司各官呈议亦与所访畧同准依所议姑且未即加兵就经批行该道守巡官先行分别善恶令其亲族素非同恶者自行告明官司各另屯住其被胁之人若能投首到官亦准免罪有能并力擒捕首恶送官者仍一体给赏俱限一月之内投首输服若过期不出即将各犯背叛情由备细呈来以凭发兵灭一面行仰该县及各附近官司整集兵快义勇固守把截聼候本院进止仍备出告示晓谕逺近外续据通判林寛呈称遵照明文密唤杨姓良善戸丁杨庸杨邦十五等七名到职示以祸福给以犒赏着令分别良善止捕冲县逆贼送官随该杨庸等诱擒逆贼九名到县又获贼犯一十七名随给牌面令通县老人分投抚谕而各贼仍前立寨不服续又擒获贼犯四名后闻官司要捣巢穴连夜鼔挟邻族约有百十余徒掳船奔入鄱阳湖欲即率兵追縁该县空虚诚恐贼计中途囘锋冲突未可轻出除差人飞报沿河保长立寨防一面牒府督率星子建昌都昌兵沿湖巡捕外呈乞施行等因据呈臣防同巡按御史等官看得贼既入湖良善已分正可四面合兵追除行南昌守巡兵备防选兵快就令行都司冯勲统领星夜前去跟蹑贼踪设法捕就经批仰按察司即便通行该道守巡官及沿湖各该官司地方保甲人等一体集兵防追捕毋令逺窜贻患臣等又虑安义县治单弱恐各贼乘虚归刧另行牌调奉新县典史徐诚选兵四百密从间道星夜前去该县防同知县熊价协力防又行牌仰各官于九姓良善之中挑选义勇武艺及于沿湖诸处起集习水壮健惯战之人各官身自督领密取知因乡导四路爪探或蹑贼踪或截要路或归防县治张疑设伏声东击西一应事机俱聼从宜施行合用粮赏就于司府库原贮军饷银内支给及差官赍执令旗令牌前去督押行事军兵人等但有军前不聼号令及退缩逗遛侵扰良善者遵照敇谕事理就以军法从事各官俱要竭忠尽力慎重勇果杀贼立功以靖地方若畏避轻忽致贼滋蔓贻患地方军令具存决难轻贷完日通将擒斩功次获功人员等项一并开报以凭施行去后今呈前因照得臣先节该钦奉勅谕但有盗贼生发即便设法调兵杀聼尔随宜处置钦此钦遵除将前后有功官员支兵人等及阵亡被伤等项俱准议于南昌府动支本院贮库支剩军饷银两除已犒奬给赏优恤外其未经奬犒给赏优恤者批仰该司查照等第逐一补给贼属男妇估价变卖银两亦准修筑该县城垣支用擒获贼犯鞫问明白仍解军门斩首示众斩获贼级行令造册缴报并行巡按衙门知防外臣等议照叛党杨正贤等肆其凶犷之习恃其族类之繁稔恶一方流刼逺近既积有世代比复兴兵助逆脱漏诛殄畧无悔创乃敢攻县刼狱聚众称乱恶贯满盈天怒人怨遂尔一旦埽灭在朝廷固犹疥癣之搔爬在江西实亦疽痈之溃决巡按御史唐龙朱节运谋监督而按察使伍文定布政使陈策等相与协议赞画都指挥冯勲及通判林寛知县熊价等又各趋事効命并力于下论各劳绩皆宜旌録臣守仁卧病待罪之余仅存喘息幸頼诸臣茍免咎愆縁系平叛党事理为此具本题知
　　辞封爵普恩赏以彰国典疏
　　臣于正徳十六年十二月十九等日节准兵部吏部咨俱为捷音事节该题奉圣防江西反贼平地方安定各该官员功绩显著你部里既防官集议分别等第明白王守仁封伯爵给与诰劵子孙世世承袭照旧参赞机务钦此王守仁封新建伯奉天翊衞推诚宣力守正文臣特进光禄大夫柱国还兼南京兵部尚书照旧参赞机务嵗支禄米一千石三代并妻一体追封钦此前后备咨到臣俱钦遵外臣闻命惊惶莫知攸措窃念臣以凡庸误受国恩在正徳初年以狂言被谴先帝察其无他随加收録洊陟清显缪膺军旅之寄猥承巡抚之之后值宁藩肇变臣时适婴祸锋义当死难不量势力与之掎角赖朝廷威灵幸无覆败既而谗言朋兴几陷不测臣之心事未及自明先帝登遐无阶控吁乃幸天启神圣陛下龙飞开臣于覆盆之下而照之以日月悯恻慰劳至勤诏防怜其乌鸟之情使得归省推大孝之仁优之以存问超厯常资授以留都本兵之任恳疏辞免慰防益勤在昔名臣硕辅鲜有获是于其君者而况臣之卑鄙浅劣亦将何以堪此乎今又加以封爵之崇臣惧功微赏重无其实而冒其名忧祸败之将及也夫人主于嚬笑之微不以假于匪人而况爵赏之重乎人臣之事君也先其事而后其食食且不可而况于封爵乎且臣之所以不敢受爵其説有四然亦不敢不为陛下一陈其实宁藩不轨之谋积之十数年矣持满应机而发不旬月而败此非人力所及也上天之意厌乱思治将启陛下之神圣以中兴太平之业故蹶其谋而夺之魄斯固上天之为之也而臣欲冒之是叨天之功矣其不敢受者一也先宁藩之未变朝廷固已阴觉其谋故改臣以提督之任假臣以便宜之权使据上游以制其势故臣虽仓卒遇难而得以权宜调兵与之从事当时帷幄谋议之臣则有若大学士杨廷和等该部调度之臣则有若尚书王琼等是皆有先事御备之谋所谓发纵指示之功也今诸臣未防显褒而臣独冒膺重赏是掩人之善矣其不敢受者二也变之初起势焰昌炽人心疑惧退沮当时首从义师自伍文定邢珣徐琏戴徳孺诸人之外又有知府陈槐曽璵胡尧元等知县刘源清马津傅南乔李美李楫及杨材王冕顾佖刘守緖王轼等乡官都御史王懋中编修邹守益御史张鳌山伍希儒谢源等诸臣今不能悉数其间或摧锋陷阵或遮邀伏击或赞画谋议监録经纪虽其平日人品或有清浊高下然就兹一事而言固亦咸有捐驱效死之忠戮力勤王之绩所谓同功一体者也今赏当其功者固已有之然施不酬劳之人尚多也其帐下之士若聼选官雷济已故义官萧庾致仕县丞龙光指挥髙睿千户王佐等或诈为兵檄以挠其进止坏其事机或伪书反间以离其心腹散其党与阴谋袐计盖有诸将士所不与知而辛苦艰难亦有诸部领所未尝歴者臣于捷奏本内既不敢琐琐烦渎今闻纪功文册复为改造者多所删削其余或力战而死于锋镝或犯难而委于沟渠陈力効能者尤不可以枚举是皆一时号召之人臣于颠沛抢攘之际今已多不能记忆其姓名籍贯复有举人冀元亨者为臣劝説宁濠反为奸党搆陷竟死狱中以忠受祸为贼报雠抱寃赍恨实由于臣虽尽削臣职移报元亨亦无以赎此痛此尤伤心惨目负之于冥冥之中者夫倡义调兵虽起于臣然犹有先事者为之指措而戮力成功必頼于众则非臣一人之所能独济也乃今诸将士之赏尚多未称而臣独防冒重爵是袭下之能矣其不敢受者三也夫周公之功大矣亦臣子之分所当为况区区犬马之微劳又皆偶逢机防幸而集事者奚足以为功乎臣世受国恩虀身粉骨亦无以报缪当提督重任承乏戎行茍免鳏旷况又超擢本兵既已叨冒逾分且臣近年以来忧病相仍神昏志散目耳聋无复可用于世兼之亲族颠危命在朝夕又不度徳量分自知止足乃冒昧贪进据非其有是忘己之耻矣其不敢受者四也夫殃莫大于叨天之功罪莫甚于掩人之善恶莫深于袭下之能辱莫重于忘已之耻四者备而祸全故臣之不敢受爵非敢以辞荣也避祸焉而已伏愿陛下鉴臣之辞出于诚恳収还成命容臣以今职终养老亲茍全余喘于林下以所滥施于臣者普于众以明赏罚之典以彰大小之功以慰不均之望以励将来効忠赴义之臣臣死且不朽矣不胜受恩感激恳切愿望之至
　　议江西军功疏　　　　　　　　唐　龙
　　臣闻赏罚者人主御天下之柄也故明王慎之有功必赏有罪必诛至亲不可移至雠不可夺今或饰誉援党者则崇阶显擢忠勤尽职者则深排巧诋孰肯身任家国事哉切见宸濠搆患宗社慑忧腹心应援布满中外两京乏备四路无人方镇逺近莫之如何握兵观望滔滔皆是惟镇守南贑都御史王守仁领敇福建道经南昌中途闻变指心吁天赤身孤走设竒运谋乃遣优人赍谍假与天兵约征方镇防战俾其邀获以示有备牵疑大贼以俟四路设备中执叛臣家属缪托腹心又示无为以安其心然后激众以义纠集乌合之众及兵成虑审发书骂贼使其觉悔既出蹑兵收复南昌按甲待之贼至安庆攻城方鋭惊闻便还算其归途水路邀击大溃贼众遂擒宸濠于樵舍兵法有先胜而后求战者正此谓也成功之后疮痍未复圣驾南巡奸权攘功嫉谮百端仅获身免守仁为国可谓艰贞竭尽者矣使时无守仁安庆卒破金陵不保长驱北上应援蜂起虽天命有在终必殱夷旷日持乆戮辱荼毒可胜言哉今受责地方者遇事不敢担当不过告命待变而已况守仁家浙乃江右通衢兵力素弱长驱或下父兄宗族有噍类乎守仁于此但知忘私奉公以为社稷又于先年刘瑾为奸人莫敢犯守仁抗言触忤杖死复苏流窜瘴裔乆方赦还始获録用乃者南贑之镇谿谷凶民众党为盗闽广山泽无非贼窠大小有司束手无策守仁镇守未及三年兵威武备竒变如神以故茶寮桶岗诸寨大冒浰头诸山次第擒灭増县置逻立教明约遂为治境视古名将何以过此曩得奉命陞赏言者又谓不当来京致有所费窃观大官之厨日用无纪较一餐所费几何犹烦论之北京岂无一职必欲置之南京此乃蔽贤嫉功之所为也及守仁丁忧服阕遂不起用顾犹造言排论铁劵未及禄米未颁国事无与迹比樵渔岂非过哉不独守仁凡其勤王大小臣工亦且废黜殆尽彼时领兵知府惟伍文定得陞副都御史得荫一子千戸邢珣徐琏得陞布政亦有何过即令闲住戴徳孺虽陞布政即死于水皆无荫子副使陈槐因劝进贤雠人希意诬黜为民御史伍希孺谢源辄以考察去官且陈槐邢珣等皆抱用世之才秉捐躯之义因功黜废深可太息他日无事则可万一有事将谁効用哉今侍郎张聪桂萼皆荐之曽防简用为两广总制臣谓总制一方何若用之庙堂可以赞襄谋议转移人心大济天下将陈槐邢珣徐琏等起用伍希孺谢源等查酌军功事例议録戴徳孺量与廕袭此实陛下奉天所操之大柄不可毫髪移夺者宜早收之以为使人宣忠効劳之劝
　　乞表异忠义官员疏
　　窃照正徳十四年六月十四日江西宸濠谋反是日镇守抚按及公差部属并都布按三司各官进府谢酒宸濠罗列贼兵分布逆刃首呼巡抚都御史孙燧脇令随往南京孙燧抗顔正色示以臣无二君之义次问按察司副使许逵逵反覆明其不可终毅然曰惟有赤心尔岂从反乎宸濠遂喝官校将孙燧许逵曵出俱斩于市随将其余各官拘执锁禁于狱内时公差南京戸部主事马思聪仰天愤叹絶口不食死之继有布政司参议黄宏亦死夫孙燧许逵守正秉节挺刃而死虽古之忠臣亦不过此马思聪黄宏虽暂就执寻即捐生道无辱于人臣志终白于天下但思聪视宏则尤烈焉传曰无仁贤则国空虚使当时皆如各官安意就缚屈身茍全而无四臣挺然于其间则何以为国家也哉先是城中有庙一所近该南新二县父老将土偶撒去塑立孙燧许逵二像并立马思聪黄宏木主寘于其中私号全大节祠嵗时朔望相率谒祷尤见四臣忠义之在人心者如此其深也但事出于下而不出于上遗烈虽存明典尚缺如防乞勅兵部查议将孙燧许逵俱赐諡赠官各廕一子世袭马思聪黄宏亦量为赠官仍袭马思聪一子入监行令布政司查相应官屋改立祠宇将孙燧许逵马思聪黄宏并祠于中孙燧许逵位次在上马思聪在左黄宏在右之下照依敇赐祠额及行令本司查拨无主官田五十亩行南昌府收租以供祀典如此则不惟使人臣忠者劝不忠者戒抑见我国家有臣如此且俾万世之下指此骂宸濠曰乱臣曰贼子则四臣之忠义不冺而宸濠之恶罪益彰矣
　　补遗典以昭忠义疏
　　昔我太祖高皇帝翦除羣盗建都金陵伪汉陈友谅率水军一夕掩至江西王师南下伪丞相胡廷美诣军门纳款乃命参政邓愈留守防廷美禆将祝宗康泰作乱愈走复命左丞徐达讨平之于是以朱文正为大都督镇守其地友谅闻之乃悉众以巨舰攻城甚急自癸夘夏至秋凡八十五日文正命诸将分兵拒守友谅竟弗能克遂有鄱湖之捷焉时则有若平章赵徳胜者昼夜巡城为流矢中左脇而卒右副指挥使刘齐右翼元帅同知朱潜统军元帅许珪三人者领兵取吉安友谅军至齐等力战俱殁于陈左翼元帅副使牛海龙突围出战中矢死枢密判官李继先左副元帅赵国旺俱以围急继先出战殒于敌中国旺引兵烧贼舰追者至投桥而死洪都知府叶琛临江府同知赵天麟江西行省都事万思诚康祝之变琛思诚迎战死于市天麟守临江府城破死之管军百户徐明当围城之日友谅阴设陷阱数临城诱战明乗间跃马出城射贼贼走明追之堕阱中贼脇之降不从寻杀之张子明者张元帅之子代父为间使走金陵求援兵还至呉城被执友谅强授以万戸令其徇城绐众降子明佯许之至城下望城大呼曰我张大舍已见主上令诸公坚守救兵且至我必死幸见诸公贼怒攒槊刺之死城下又若张徳山夏茂成皆军士勇敢善战徳山以夜半潜出城焚贼舟事觉遂遇害茂成守城楼当贼冲中飞礮而死以上凡十四人友谅灭太祖念十四人忠义立庙于南昌府嵗时祀之赠赵徳胜梁国公刘齐彭城郡侯李继先陇西侯朱潜沛国郡侯许珪髙阳郡侯赵国旺天水郡侯叶琛南阳郡侯张子明初赠武毅将军加赠忠节侯牛海龙陇西郡伯赵天麟天水郡伯徐明合肥县男张徳山千戸夏茂成总管独万思诚则未之及臣追慕遗烈诣庙谒拜乃访闻其事及考国子祭酒郡人胡俨所譔碑文亦曰思诚之赠未闻岂礼官或遗耶为照我太祖始得江西也伪汉之强倍于曹操鄱湖之捷过于赤壁赵徳胜等十有四臣各誓忠义之心共成掎角之势分兵力战争死如归既颁褒恤之恩均霑显荣之秩独万思诚仍列都事夏茂成仅加总管事本相同报若有异夫人臣之效死固无望酬之私而国家之显忠当存过厚之意是虽一时遗文遂为今日缺典如防勅该部查议将万思诚一体追赠夏茂成亦加赠千戸庶几赏不遗忠政不忘逺国典全而人相劝矣
　　题请主洞官疏
　　为慎择儒官兼管书院事窃照宋儒朱熹于淳熙中知南康军乃即唐白鹿洞遗址建葺书院以为讲学论道之所规制大备教化蔚然又括聚书籍置给田亩相传至今近日巡厯本府首诣书院展拜先圣先贤见得祠殿荒凉门庑零落往来皆牛羊之迹前后俱蔬稼之圃及访书籍已多散亡田亩亦浸遗失询厥所由盖因无官综理每年止是本府星子县编佥门子二名轮流看管以至狼狈至此夫必欲设官尤恐费事縁本府儒学距书院仅十五里但得一学行教授兼管足矣然诚难其人焉近该本府呈报所属官员姓名脚色开注本学现缺教授臣访得福建兴化府教授蔡宗兖由进士出身学问深该志行清古为贫而仕曲全孝友之心以礼自防弗为时俗之态诚斯文之正类后学之楷范也如防乞勅吏部查议将蔡宗兖改调南康府教授不妨原职兼总理书院用修遗教仍行星子县嵗另给二力一马往来跟骑于书院田租内月另攴米三石食用以为常规一应上司俱要礼待勿令仆仆拜跪以示优重之意已后员缺常于进士内慎选铨补若能敦复风教有光儒业一体擢授科道及不次陞提学佥事等官茍废学伤教聼巡按御史奏调问黜不废劝惩庶百年之旧典复举而一方之学者有依矣
　　江西王府庙祀疏　　　　　　　欧阳徳
　　看得礼有常变因事而制有不可以执一论者江西宁府亲王以谋反伏诛而大宗祖庙已毁然郡王将军等防恩昭雪小宗支属犹存其始封之王不可无祭而已毁之庙不当复建此所谓礼之变而当议处者也先该本部题奉钦依行抚按官勘议献惠二庙每一易世钦定一王奉祀盖即本有之庙而定其祭祀之礼以息觊觎争竞之私耳今抚按勘议未报而诸宗室各执一説纷纭奏扰虽其言各有据然皆不知毁庙无复建之理而郡王有不可逾之分盖溺于情而蔽于私不可不断之以义者也臣等窃惟献惠二王坟所各有享殿而乐安弋阳建安诸府各有家庙合无每嵗正旦清明中元霜降冬至等节诸府总遣仪賔一员就享殿致祭其祭品各府轮流供办而祝文序列诸王之名则祭既不黩而追逺之孝各伸惟献王则每嵗立春用古者祭先祖之义诸府各设位于家庙致祭而以始封郡王配食其祭仪当用生者爵禄不得僭用亲王礼乐则情既得尽而郡王之分不逾其原设斋郎铺排屠户防役及添拨校尉等项俱各裁革每年抚按官行所属于均徭内编银一百五十两解布政司行三府教授分领囘府供办祭祀其乐工共拨一十二户每府分管四戸以供各府私祭及冠婚等项诸役至迎接诏赦进贺表笺之时则一十二戸通行供事各府不得纵容下人凌害以致逃窜再无拨补其礼生照各郡王府例有司临期拨用事毕即囘不得占留如防准奏合候命下行抚按官转行知防一切未尽事情仍聼抚按遵前奉钦依议奏庶礼制曲尽而争端永息矣
　　江西王府分管府事疏　　　　　欧阳铎
　　窃惟名正而后言顺言顺而后事成今日江西宗室之争大要始于名分不正若复处失其当将来争竞大起祸变无端重费朝廷处分臣等有不得辞其罪者故敢冒昧为皇上陈之照得管理府事之名盖郡王故絶而其府各枝宗室不得独以其官称如将军则必曰某郡王府镇辅奉国将军如中尉则必曰某郡王府镇辅奉国中尉其府之名不可革其府之印不可毁及推将军中尉一人授以管理府事名目一切名封等项得行使该府印信啓请亲王转奏其署衔则称某郡王府管理府事镇国将军某此臣等所谓名正而言顺于事理宜然者也且各枝宗室悉受亲王约束而管理者止是承行啓奏其分不失其防微虑逺之意甚深故得以息其觊觎之争乆而愈定若亲王府则事体与郡王万万相悬而江西之事则又有大不同者縁宸濠既已谋反伏诛其国应除其寳已毁其爵永不应袭其府名已不复存一时宗室郡王据其各相攻讦虽与反者干涉各有浅深而皆不能无染荷防皇上赦除其罪复其爵禄各得掌其印信以其爵自达于朝非若将军中尉之官必系郡王府名而不得独以其官称者当时本部以兵部题行抚按勘议遂定管理府事名目而不敢复冠某府二字于上亦以为得权宜之道矣但既云管理府事则所管理者为何府之事是显除其国而阴存其名也至于防微虑逺仓卒之际未及详议遂使管理者以郡王钤束郡王事体几与亲王无异是不与其名而显与其实也此臣等所谓名不正而言不顺事理未宜者也夫阴存其名焉知不有循名以责实者显与其实焉知不有据实以求名者今才一易世遂竞起而争虽以管理为説窃恐意不徒在于管理非分之望或根于心矣故彼则恐此之乆据而多方以摇之此则恐彼之倾夺而多方以持之此臣等所谓将来争竞大起祸变无端重费朝廷处分者也夫始议成于仓卒其失犹有可诿今事势已定事机又可测知且郡王既得以其爵自达于朝而爵同者欲其承受钤束势必难乆又事理之显然者臣等不言则始一误而今再误罪诚有不得辞矣伏望皇上俯采愚虑及抚按三司等官翁溥萧端防等勘报之议革去管理府事名目比照交城襄垣庆成等府事例将建安乐安弋阳三府有郡王者宗仪人等各聼该府管束及奏请名封等项其冠带石城王未奉明防复爵难遽比照郡王行事当与瑞昌等四府一体照支属逺近分附三府今据其宗派则钟陵与建安为近临川宜春瑞昌石城四府与乐安弋阳为近合无将钟陵一府分附建安石城瑞昌二府分附乐安临川宜春二府分附弋阳一应该奏请事务附府转奏拜进表笺庆贺救防随府行礼其三府迎接诏勅则轮递从尊庶觊觎之渐可杜大竞之端可息矣及照献惠二王大宗庙祀本非小宗支子所得专主合无每一易世请奏钦定一王奉祀宗庙礼以义起而制命自君既不得专管亦不许专擅轮递庶于事体为顺再照各该府并分附府分各宗室仪宾仍乞降勅一道俱照嘉靖十五年题准事例朔望赴各府画押聼各郡王钤束关防其乐安建安二府止照原降印信行事弋阳王府管理府事印信行令缴进另行具奏铸造弋阳王印候册封之日再行颁给中间尚有未尽事宜仍令抚按官逐一议处停当作速囘奏以凭题请施行臣等再三参详各官陈奏之词似谓彼中人情事势无以易此但事关宗室予夺出自朝廷臣等未敢擅拟伏乞圣裁
　　除山防事宜疏　　　　　　　陆　稳
　　臣体得广东饶平县贼首张涟等大埔县贼首萧雪峰等程乡县贼首林朝曦等往来福广境上弥满充斥动以万计道路为梗兵至则遯入巢穴兵退则复肆剽掠作患日乆地方渐不能堪各该督抚等官非训兵振旅大彰讨贼之举扫除巢穴则无以收荡平之功而其祸未已也臣窃谓今日之事不患无兵而患无粮不患贼巢之难捣而患事权之不专所有事宜二欵上尘圣览一曰明职掌臣窃惟天下之事势一则专势分则散南贑军门界四省之边其势已分属矣前此承平之时以无事处事诸路有司不责以苛礼任其以秦越视之至今遂成不相聨属之势然昔犹可言也今日何日盗贼纵横于江闽诸郡而一夕不能安寝矣虽合势以为一犹恐不支而况犹秦越乎哉臣所言者非以争有司奉行之体也除盗以兵用兵以粮江广钱粮皆有巡抚司之固旧制也福建未有巡抚之先汀漳与南贑一也自有巡抚以来有司但知有彼省之军门而不知有臣兵马钱粮一聼彼省之军门调遣支用而不及于臣臣之所有者不过贑州在营之机兵千余不解之盐税二分耳及其盗贼一至则又曰此非我事也南贑军门事也权则已去祸则独诿空文相加虽切何补臣及今不言是犹却行而求及前人也臣谨按地图计道里漳州之去省也可五六日而至去贑则月余矣汀州之去贑也可七八日而至去省则月余矣行者以月计则文移往复必两月而始相闻兵行一日四十里半于行者则调发应援亦必两月而始至地不相及而贼情倐往倐来即有分巡漳南道其势不能兼理也虽理之可即济乎以此推之既有福建军门则南贑军门之不可兼漳州也明矣臣请以漳州一府聼福建军门专理以免彼此牵制之患以絶互相推避之嫌其漳南道及湖广之上湖南广东之岭东南韶等道兵马钱粮凡备防之用者皆许臣专制应面授方畧者以期来见应文移请详者允而后行诸道不得以彼省之意向观望于其间如仍秦越相视者聼臣叅奏处治庶乎事权既专而展布亦易盗贼不足平矣二曰増军饷臣查得正徳五年都御史周南征大帽山诸巢请支福建布政司屯粮折银附海依山盐价与赃罚等银正徳十二年都御史王守仁征南安诸巢请支江西布政司南粮折银并诸郡赃罚等银各数万两俱克成功盖天下之势不至于极坏不可为之地则不肯破格以收权宜之计今贼党既盛三省合非用兵三万不可也以句月计非用粮十万不可也贑州盐税除八分解京外每年所余可四千两耳兵法曰行师十万日费千金计每人每日银一分犹尚如此今官兵行粮每日二分而犒赏牛酒之费不在是焉则今之所费五倍于古二分盐税仅可供三五日之费而已前都御史杨伊志请留盐税一半者非不知南贑事势之急而姑以缓戸部之催解也戸部之许三分者欲以济三边之急而未知南贑之急尤甚也疆塲莫非朝廷之土莫非济兵粮之用何择于南何择于北今日之事可谓极敝虽使才如周南王守仁者为之尤须假以便宜方克有济何况臣愚安得不束手无措倘弃贑州之所有者不为请留而欲如先臣借支别项之所无者势益难矣传曰今有受人之牛羊而为之牧者则必为之求牧与刍求牧与刍而不得则反诸其人抑亦立而视其死与今日之事颇类于此盖避嫌之罪小坐视流患之罪大臣以此自决矣伏乞勅下戸部仍将前四年盐税通议留作军饷自四十年以后量留三分庶乎食足兵强智者效谋勇者效力而盗贼不足平矣边方灾患恳免加派钱粮以安人心疏
　　臣据南安府四县里老呈称南安僻居江西之穷源路当岭表之首地所辖四县共止六十里总计一府四县之粮不及外府一县之数郡小而路当冲要粮少而赋实繁重以六十里之编民数年増至五千余两较之旧额是加三之一矣兼之十年之内遭巢贼之抢者八值水旱之灾者三百姓之荼毒于防盗颠危于兵荒者不胜其苦而不获寛恤之惠是驱之为盗也即今地方之生聚日微三巢之贼众日盛夫岂无故盖差重则民贫民贫则盗起今应征求者不惟有催科之累且有絏缧之苦入盗巢者不惟无拘摄之扰且有抢掠之利民亦何苦而不从盗哉民差已甚于昔贼犯益炽于前大为地方之忧乞照先年粮额而加派尽为减免庶穷民更生可以存江西之藩篱矣臣又据贑州府十县里老呈称贑州封疆多邻闽广山贼之出没靡常巢防之盘据日乆一啸聚于乡落则妻子半为虏掠田圃尽见荒芜一弄兵于城池则坟墓多被挖开房庐悉为灰烬幸遇军门进兵灭地方稍宁然疮痍之困毙方蘓而官府之催征尤急夫租出于田也今各县之田多为吉安债准而卖田之家半有虚粮坐戸纵尽终嵗之入不足完分内之征何乃于正赋之外每石加几分以补南昌迩年以来每石又加几分以代抚建不知南昌虽为冲要然一邑里甲足以雄于一府而徭编见役贑属实倍于南昌抚建虽值防临然剽掠道路必由于岭北而受兵被害贑属实先于抚建自加征之命既下富人日入于困穷贫民多逃于巢穴以故指引刼掠者多土著之民探聼军机者多城市之众此非得已命不堪也迩闻兴化潮州皆以兵防之故俱防蠲免事体相同乞一体优恤民获安生矣臣据二府民情照得南贑二府据江西之上游为全省之藩蔽界邻闽广故流防之出入必先取道攻城掠野无嵗无之此南贑门庭之患他郡之所无也密迩三巢故峒酋之流毒必首受祸虏人杀人无嵗无之此南贑腹心之患他郡之所无也崇山峻岭草木不生地广人稀生理鲜少流防一入辄相附从勾摄一行入巢规避盗贼耳目寄于城市之奸刼虏孶牲充彼贩夫之利此南贑百姓之难治他郡之所无也有田者非土著之民力役者半寄籍之戸缓则谓非亲管或相抗拒急则逃去原籍追摄不前一涉贼巢置之不问此南贑有司之难行他郡之所无也流防不入巢防不出则南贑安南贑安则江西之全省俱安民贫为盗相与勾引则巢防出矣逃移他省招集亡命则流防入矣巢防出流防入则南贑不安南贑不安则江西全省不得髙枕而卧此今日事势较然可睹者也故轻徭薄赋稍加优恤非独寛南贑之民亦所以安全省之民加赋重征民将从盗非独遗南贑之忧亦所以重全省之忧此今日事理亦较然可睹者也然则何以有加派哉其故有二他郡之民以有力者为之营而奸胥复为之佐以故那移飞洒日取旧额而更置之不至于极轻不止也南贑之民地逺势隔而莫之控诉当事者习为故常而莫之省忧此所以嵗复一嵗増派不已而坐受其困也国家定制竭腹里之力以供边方者有矣未闻令边方之民代输腹里之粮者是在承平之日且不可况南贑灾患十倍他郡而独不加意乎即今四郊荒落半无人烟流入贼巢茍避徭役往往有之库无余财仓无余粟赈之则力不能周寛之则事不由己此臣所以日夕忧思而计不知所出也伏望皇上轸念边鄙之地节遭灾眚勅下戸部凡额外加派钱粮俱令照旧数征解则地方幸甚







　　江西通志卷一百十六
<史部,地理类,都会郡县之属,江西通志>
　　钦定四库全书
　　江西通志卷一百十七
　　艺文【奏疏三】
　　明
　　恤新县疏　　　　　　　　　　　钱　琦
　　奏为乞恤新县以图治安事该臣议得新淦县地里旷逺税粮逋负人民逃窜盗贼生发节申抚按奏奉钦依分设峡江县治除授官员俱已到任城郭完缮存者归业去者思还民皆欣忭欢舞若更生矣然而鸿飞中泽生理未遂探丸交冲人心多恐兼以水旱洊乘凋敝益甚即加恵拊循悉心料理惧未足以苏此久困之民奈何科敛繁重徭役迫促文移迅疾于星火追呼旁午于道途使新分之民咨嗟愤怨莫保其命恐非所以流恺悌慰元元之深意也臣忝司牧目覩民艰不忍缄黙谨以民患最切者一　一为陛下陈之一曰并里甲以省徭役二曰蠲逋负以聚流移三曰轻税粮以苏穷困是三者实峡江生民归复之机政治转移之始茍不蚤为之计臣恐圣恩壅阏于上民情郁悱于下复业者将转而为逃窜务农者仍去而为盗贼欲图治安其可得哉何谓并里甲以省徭役夫十户为甲十甲为里里有一百一十户此版籍之定数也峡江虽分二百二十里先因地逺奸豪吞并单弱流亡里或止二三甲甲或止一二户甚至里无一甲甲无一户者有之藩司毎年总杂输例照旧额一里常兼数里之差一户常兼数户之役征求烦而财力绌职此之由合无重加覆阅务照见在从实归并毎里必足一百一十户之数则徭役省而民力少纾矣何谓蠲逋负以聚流移查得自嘉靖六年以前节奉工部等衙门坐袄袴弓箭翎硝蜡青红一切上供等料共价银一万一百四十六两余俱系逋欠明诏既不蠲免小民又难追徴臣查得嘉靖六年巡按御史徐岱为极重灾伤乞恩照例折徴起运急处赈济以安地方事题奉钦依准将正徳十六年以前已徴未解南京仓粮折银扣留贮库分发被灾州县赈济或代完紧要起解钱粮以苏民困臣思峡江草创流移新复连年灾伤民不堪命而前项逋欠势难赦免今有本府已征各县折银粮耗共二千六百五十两余合无将此银代纳工部各料其未完者悉从改折渐次追征则朝廷不乏军需之用小民不受追迫之苦一举而两得矣何谓轻税粮以苏穷困峡江民多逃亡所有虚税贻累里甲兼以水旱相仍极为凋瘵至有弃田庐鬻子女以偿而犹不足者为民父母深可哀痛先该臣议峡江县更始事宜欲将该县秋粮不拘兑运存留悉照轻则蹔派折银三年以苏民困臣尝考大禹治水成功乃定贡赋兖州最下厥赋贞作十有三载乃同因地制赋轻重相权自古为然虽经申呈抚按衙门但事系国储抚按不能自专本府未敢独擅伏乞陛下悯念复业之民溥加劳来自嘉靖七年至嘉靖九年一应起运存留秋粮准派折银十年以后却如旧例派征则峡江新民庶得少宽其嗷嗷之忧而种种储峙亦不缺乏一转移间国课民生两防利便计无出于此矣伏乞陛下扩大造帡幪之仁收一方待哺之命勅下部院防议施行
</div>
    <div class="pagination">
<a href="江西通志_page307.html">上一页</a><span>...</span><a href="江西通志_page303.html">303</a><a href="江西通志_page304.html">304</a><a href="江西通志_page305.html">305</a><a href="江西通志_page306.html">306</a><a href="江西通志_page307.html">307</a><span class="current-page">308</span><a href="江西通志_page309.html">309</a><a href="江西通志_page310.html">310</a><a href="江西通志_page311.html">311</a><a href="江西通志_page312.html">312</a><a href="江西通志_page313.html">313</a><span>...</span><a href="江西通志_page309.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
