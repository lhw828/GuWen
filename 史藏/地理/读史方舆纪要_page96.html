<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 96 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 96 页/共 479 页</h1>
    <div class="content">
　　○沙河县南二里，即颍水也。颍水合蔡，故兼有沙河之名，自河南鹿邑县流入境，亦与沈丘县接界，又东南流，而入州境。

　　柳河在县西南七十里，旧黄河支流也。上通项城，下达颍州，入于沙河。又茨河，在县东北二十里，亦因大河冲决而成，自河南鹿邑县流入界，东南达颍州，入沙河。又有宋塘河，在县北六十里，自亳州肥河分流，至县东北，入于茨河。

　　○斤沟镇在县东南。旧为戍守处，今亦名斤沟店。○和阳驿，在县西南五十里。又县西七十里有界溪，为陈、汝往来之道。又有北原和巡司，在县北十里。

　　附见：

　　颍川卫在州城内。洪武初建，属河南都指挥使司。又颍上守御千户所一，属颍川卫。

　　亳州府西北四百五十里。南至颍州二百二十里，西至河南陈州二百里，北至河南归德府百三十里。

　　古豫州地。周武王封神农之后于焦，即此，后改为谯。春秋时为陈国之谯邑。战国属宋，后属楚。秦属砀郡。汉属沛郡。后汉属沛国又豫州治谯，即此。魏置谯郡，晋及刘宋因之。后魏仍置谯郡，正始中，兼置南兖州治焉梁中大通三年，来降，置谯州，明年，没于魏。按《魏书》：钟繇败后，分徐、豫二州，以护城立南兖州。事在正始四年。或作正光，误也。后齐因之。后周改为亳州置总管府治焉。隋亦曰亳州。大业初，复曰谯郡。唐又为亳州，天宝初，亦曰谯郡。乾元初，复故。五代因之。宋仍曰亳州亦曰谯郡。大中祥符七年，升为集庆军节度。金亦曰亳州。元属归德府。明初以州治谯县省入，寻降为县，改属颍州。弘治九年，复为亳州编户二十三里，属凤阳府。今仍之。

　　按：州走汴、宋之郊，拊颍、寿之背，南北分疆，此亦争衡之所也。昔者曹瞒得志，以谯地居冲要，且先世本邑也，往往治兵于谯，以图南侵。及曹丕篡位，遂建陪都，其后有事江淮，辄顿舍于此。晋祖逖志清中原，亦从事于谯。及桓温伐燕，实自谯而北也。拓跋蚕食淮南，恒以谯为重镇。宇文周与陈争江北之地，军府实置于谯州。唐平辅公┙，亦命一军自谯亳而南矣。朱温以盗贼之雄，初得宣武，即屯据亳州，而东方诸镇，以次供其吞噬，岂非地有所必争乎？宋南渡以后，亳州为敌守，而汴宋竟不可复。盖襟要攸关，州在豫、徐、扬三州间，固不独为一隅之利害而已。

　　○废谯县今州治。战国时楚邑。秦置谯县，陈胜初起，攻谯下之，是也。汉亦为谯县，属沛郡。后汉建武四年，幸谯，仍属沛国。曹操生长于谯，自言于谯东五十里筑精舍，欲春夏读书，秋冬射猎，建安中，往往治兵于谯，以击孙权。曹丕篡位，改建五都，谯其一也，数如谯，议南侵。明帝睿亦尝至焉。晋仍为谯郡治，永兴二年，范阳王遣将刘琨等击豫州刺史刘乔之子于谯。败死，时与东海王越共举兵讨河间王于关中，以兵拒越也。永昌初，陷于石勒。永和五年，复归于晋。升平三年，没于慕容燕。太和四年，桓温伐燕，遣豫州刺史袁真出寿春，克谯及梁，时苻秦救燕，温还师至谯，为秦将苟池所邀击，大败。晋末县废，而谯城如故。刘宋亦置谯郡，又侨置陈留郡，治小黄县。后魏置南兖州，治谯城，仍领陈留等郡。隋初郡废。大业三年，改小黄为谯县，徙谯郡治焉。唐宋皆为亳州治。明初省。今州城周九里有奇。门四。

　　谯城刘句曰：即今宿州之废临涣城。唐初，谯州治此。贞观十七年，州废，以故城为临涣县治，后遂误以隋之谯县为古谯城云。又梅城废县，在今州南四十里。隋开皇六年，分小黄县置梅城县，属亳州。大业三年，并入谯县。

　　城父城州东南七十里。春秋时陈邑。《左传》僖二十三年，楚伐陈。遂取焦、夷。襄元年，晋以东诸侯之师伐陈，遂侵楚焦、夷。昭九年，楚迁许于夷实城父。三十年，吴灭徐，徐子奔楚，楚城夷而处之。三十一年，吴伐夷。哀六年，吴伐陈，楚救陈师于城父。盖夷后为城父也。秦二世二年，遣长史司马欣、董翳击盗，杀陈胜于城父。汉五年，刘贾军从寿春屠城父，至垓下，寻置城父县，属沛郡。高帝封功臣尹恢为侯邑。后汉属汝南郡。晋属谯郡。刘宋侨置浚仪县，属陈留郡，以城父县并入。后魏因之。梁普通六年，裴邃拔魏郑城，魏元琛赴救，军于城父，不敢进。大同初，遣将元庆和攻东魏城父，高欢遣窦泰据城拒之。太清初，侯景围东魏谯城不下，还攻城父，拔之。后齐亦曰浚仪县。隋开皇十八年，复曰城父，属亳州。唐因之。中和末，以朱全忠父名诚，改县曰焦夷。光启初，秦宗权寇亳、颍，朱全忠败之于焦夷，是也。五代梁龙德初，又改焦夷曰夷父。后唐复为城父县。宋因之。仍属亳州。元初省入谯县，寻复置。明初废。

　　建成城在州东北八十里。汉县，属沛郡，曹参初封建成君。宣帝五凤中，封黄霸为侯邑，属沛郡。后汉省，或讹为建平城。魏收《志》：天平中，复置马头郡，治建平城。盖即此城。《隋志》县有马头郡，后魏所置。今县废城，在河南永城县，盖境相接矣。后齐郡废。《金志》亳州有马头镇。盖因故郡而名。

　　长垣城在州东。刘宋析谯县地，侨置长垣县，属谯郡，又置陈留郡，寄治长垣县。后魏废。又有下邑城，在州东北五十里。后魏侨置下邑县，属马头郡。后齐废。《隋志》县有下邑废城，即此。

　　○虎头冈在州北二里。伏回数里，为城北之屏障。

　　○涡河州西三十八里。从河南鹿邑县，东流至城北，与马尚河合，流入蒙城县界。魏主丕黄初六年，以舟师自谯循涡入淮，即此处也。又州西北三十里有旧黄河。其相近者又有漳河，或曰：亦黄河冲决时分流处也。并流入于涡河。

　　马尚河在城北。自河南商丘县汴河分流，经州境，入于涡河。其支流入河南永城县界，谓之浍水。又有泡水，在州东北五十里。《志》云：州北有舒安湖，泡水出焉。亦流入河南永城县界。

　　淝河在州南百五十里。蔡、颍以东积水所汇，引而为河，入蒙城县界，下流注于淮。又州西南十五里有清水河，东北流入于涡河。

　　乾溪在旧城父县南五里。《左传》：昭八年，楚伐吴师于豫章，次于乾溪。十二年，楚子狩于州来，次于乾溪，即是溪也。《新序》：楚王起章华之台，为乾溪之役。今余迹犹存。

　　芦洲在州东，涡水北岸。或曰：其地旧多芦苇，因名。晋大兴中，祖逖北伐，屯兵芦洲，盖即此地也。又州南有高陂水。《志》云：陂周四十三里，鱼蚌菱芡之薮也。

　　百尺口州东南五十里，亦曰百尺河，即陈、颍间百尺沟支渠矣。北流入于涡水。宋宝二年，蒙古将张柔以连岁勤兵两淮，艰于粮运，请城亳州而戍之；又以涡水北隘浅，不可行舟军，既病涉，曹、濮、魏博粟皆不至，而百尺口为宋往来之路，俱筑甬道，一自亳而北，一自亳而南，置堡立栅，密为侦逻。繇是粮运悉达。

　　○义门镇州东六十里。今有巡司戍守，又双沟镇在州南六十里。宋绍定六年，金主自归德如蔡，至亳州，进次州南，避雨双沟寺，见蓬蒿满目，为之一恸，盖镇有佛寺云。《金人疆域图》谯县有双沟镇。

　　王家市在州北。市，一作寺。宋绍定六年，金主在归德，蒙古将忒木碍围亳州以逼之，金主遣蒲察官奴伪与和，密自归德南行登舟繇系东而北，杀守堤逻卒，径至王家市，掩忒木碍之营，大败之。

　　官竹园在州东北。梁中大通四年，元树镇谯城，为魏将樊子鹄等所攻，梁将羊侃赴救，至官竹，而树巳败，遂还。《水经注》：睢水自睢阳东南流，历竹园水次，绿竹荫渚，菁菁弥望，世谓之梁王竹园，官收其利，因曰官竹。

　　明王台在城西北一里。元至正十五年，刘福通自砀山清河迎韩林儿为帝，号小明王，据亳，此其即位台也。今为通真观。○八角台，在州东南三里，相传曹操所筑，于此大飨军士。

　　附见：

　　武平卫在州城内。洪武初，置熊韬卫。二十二年，改曰武平卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷二十二 

卷二十二
　　◎南直四

　　◇淮安府东至海岸二百三十里，南至扬州府三百二十里，西至凤阳府泗州百九十里，北至山东莒州五百九十里，西北至山东沂州五百四十里。自府治至京师二千五十里，至南京五百里。

　　《禹贡》扬州之域。春秋属吴。战国属楚。秦属九江郡。汉属临淮郡。后汉属广陵郡及下邳国。三国魏为临淮、广陵二郡地。晋因之。东晋时建为重镇。义熙中，分广陵立山阳郡。刘宋因之。泰始中，侨立兖州治淮阴县。齐曰北兖州，亦为重镇。梁因之。太清中，没于东魏，改置淮州，又分置淮阴郡。隋开皇初，改置楚州十二年，移治山阳。大业初，州废改属江都郡。唐武德四年，置东楚州。八年，改为楚州。天宝初，曰淮阴郡。乾元初复故。五代时，升为顺化军《旧史》：后唐长兴三年，升楚州为顺化军，授吴越钱元向为节度使，镇明州。时楚州属于杨吴，盖遥领也。宋亦曰楚州亦曰山阳郡，建炎四年，置楚、泗、承州及涟水军镇抚等使于此，寻废。宋末，改淮安州。元为淮安路，属河南行省。明初，改为淮安府，直隶京师，领州二、县九。今仍曰淮安府。

　　府阻淮凭海，控制山东。春秋时，夫差欲通中国，道出江淮，即从事于此。及曹丕谋吴，舟师亦繇此而南也。其后南北有事，辄倚为重镇。东晋初以祖约、刘隗，相继守此。荀羡曰羡永和中镇淮阴：淮阴旧镇，地形都要，水陆交通，易以观衅，沃野有开殖之资，方舟有运漕之利。是也。太元三年，苻秦入寇襄阳，其兖州刺史彭超曰：愿更遣重将攻淮南诸城，为棋劫之势，东西并运，丹阳不足平也。坚从之，益发兵寇淮阴、盱眙。盖淮阴去丹阳四百里而近，北对青、泗，则转输易通；南出江津，则风帆易达。繇淮入江，此其必争之道矣。梁沈约曰：山阳北接清、泗，临淮守险，有平阳石鳖，田稻丰饶。北魏高闾谓寿阳、盱眙、淮阴，为淮南之本原，岂不信哉？唐李邕曰：淮阴者，江海通津，淮楚之巨防也。其后杨吴据有淮南，以山阳、清口为门户，遂能挫朱温之锋。及山阳入于后周，而南唐之烽火近在江滨矣。宋人南迁，以江淮立国，于是山阳之势益重。吴表臣曰：山阳控扼之地，失之则无以屏蔽淮东。徐宗偃曰：山阳南北必争之地也。我得之，可以进取山东；敌若得之，淮南不能以朝夕固矣。陈敏曰：楚州南北噤喉也，长淮二千余里，河道通北方者凡五，曰颍、曰蔡、曰涡、曰汴、曰泗，而通南方以入江者，惟楚州运河一处。周世宗自北神堰凿老鹳河，通战舰入大江，唐之淮南，不可复保，此前车也。是故韩世忠尝保山阳，以拒方张之寇陈亮曰：韩世忠顿兵八万于山阳，如老熊之当道，而淮东得以安寝，此守淮之要法也。刘议塞清口，以阻逆亮之师绍兴三十一年，金亮南侵，刘镇楚州，凿敌舟沉清口，敌之舟师不能越也。会淮西丧败，孤军不能独立，又病甚，不能治军，乃引而南，敌势遂益张。及蒙古侵陵，叛臣刘整亦劝其从事于清口、桃源，为进取之计。岂非地利不可或忽乎？元董搏霄曰：淮安南北噤喉，江浙冲要，其地一失，两淮皆未易保。今岁漕数百万，咸取道于淮安，哽咽或生，则京师有立稿之虑，故特设重臣，置屯军以经略之。然则南北安危所系，岂不以淮安哉？

　　山阳县附郭。汉临淮郡射阳县地。后汉属广陵郡。晋因之。义熙中置县，为山阳郡治，以境内有山阳津而名。宋齐及梁因之。后魏亦为山阳郡治。隋废郡，寻为楚州治。大业初，属江都郡。唐亦为楚州治。宋因之。绍定初，升山阳县为淮安军。端平初，又改为淮安州，寻曰淮安县。德元年，元人于马罗寨立山阳新城，以逼淮安。明年，淮安陷，仍曰淮安县。二年，以淮安并入山阳。明因之。编户一百有二里。

　　○淮安城即山阳旧城也。沈约云：义熙中，始立山阳县。或曰：城本东晋初所置，太和四年，桓温伐燕，败还，收散卒屯于山阳，即此城矣。自义熙以后，皆为山阳郡治。宋元嘉二十八年，魏主焘南寇，至瓜步，山阳太守萧僧珍悉敛其民入城，蓄陂水令满。须魏人至，决以灌之，魏人还至山阳，不敢留而去。梁太清中，没于东魏。陈大建五年，吴明彻复取山阳，寻没于后周。自隋以后，楚州皆治此。五代周显德四年，周主攻楚州，克其月城，是也。宋末，始改山阳曰淮安。元省。《志》云：今郡有三城，曰旧城、新城、联城，旧城相传即义熙故址。南宋初，复修筑之，北使过此，目为银铸城。是也。其北门曰阊门，南门楼曰宴花楼，西门曰望云城，周十二里有奇。明新城在旧城北一里北辰镇，元所置山阳县城也。张士诚改筑，周七里有奇。明洪武二年，置大河卫于城内。旧城之北，新城之南，有隙地，嘉靖三十九年，筑为联城。今亦谓之夹城，四门，十二楼，为垣凡七千丈有奇。

　　淮阴城府西北四十里。秦县。汉仍为淮阴县，韩信以楚王改封淮阴侯，是也。寻属临淮郡。后汉属下邳国。晋为广陵郡治。东晋时建为重镇。建兴末，祖逖渡江，屯淮阴，起冶铸兵，募兵而前。大兴四年，以刘隗为青州刺史，镇淮阴。永和五年，荀羡镇淮阴，以地形都要，屯兵无地，乃营立城池。八年，以荀ダ监青州军事，镇淮阴。太元三年，苻秦将俱难等寇陷淮阴，既而谢玄等进攻，帅舟师乘潮而上，夜焚淮桥，秦人败遁。淮桥，秦人作于淮上，以渡兵者也。十年，谢玄镇淮阴。明年，以朱序代玄。义熙五年，以南燕屡寇淮北，诏并州刺史刘道怜镇淮阴。宋泰始三年，使行徐州事萧道成镇淮阴。五年，尽失淮北地，淮阴益为重镇，移兖州治焉。七年，谓之北兖州。齐建元初，魏人南侵，遣将拓跋嘉等分道出淮阴及广陵。梁亦谓之北兖州，后又改置淮州及淮阴郡。太清三年，没于东魏，亦曰淮州及淮阴郡，而改淮阴县曰淮恩。后齐因之。陈大建五年，伐齐，淮阴降。九年，没于后周。又改县曰寿张，侨置东平郡治焉。隋开皇初，复改郡曰淮阴，寻废郡，以县为淮阴县，属楚州。大业初，州废，又并县入山阳。唐乾封二年，复析置淮阴县，仍属楚州。宋因之。绍兴五年，废为镇。明年，复故。三十一年，金亮南侵，将自清口渡淮，刘次于淮阴，列兵运河岸以遏之，敌不敢进。嘉定七年，移县于八里庄，寻复旧治。元至元二十年，并入山阳。

　　新城在府西三十里。宋咸淳五年，置新城县，为控扼之处，属楚州。元至元二十年，省入山阳。今城东北有仁义二坝自城南引湖水，东北抵坝口，城西北有礼、智、信三坝，亦引湖水，西北抵坝口，每遇清江口淤塞，运船从东二坝入淮，官民商船经西三坝入淮，所谓淮安五坝也。永乐十三年，陈所置。

　　韩信城府西十里。相传韩信受封时所筑。元至正十六年，张士诚遣兵攻淮安，不华与刘甲拒守，甲别将兵守韩信城，与淮安城相犄角，寇不能陷，会甲奉檄别往击贼，淮南孤危，遂为士诚所破。又有韩王庄，在淮阴故城西北，信冢宅皆在焉。○甘罗城，在淮阴故城北一里，相传甘罗所筑，故淮阴亦兼甘罗之称。《运道考》：甘罗城东有天妃祠，祠东北为天妃口。永乐初，陈置新庄闸于此，为入淮之口，后移于三里沟，在甘罗城东南，谓之通济闸。万历六年，又移闸于甘罗城南，西接淮口，即今之运道。

　　仓城在府城东南。《寰宇记》：山阳东南有故仓城，与郡城相接。隋文帝将伐陈，因旧城修筑，储积余百万石。大业末，恒有陈谷，乱后荒废。《志》云：今府东南六十里有仓城。○拓塘城，在府西南四十里。有三城，约围一里许，水经其西，相传炀帝幸江都聚粮处也。又有刘王城，在府东南十里，运河西岸，相传吴王濞所筑。又有西辽城，在府治东二里，相传唐太宗征辽时征兵屯此，因名。

　　○钵池山府西北四十里。以形似名。冈阜盘旋，凡三四里。今堤此以御河患。又有金牛洞，在府西北十里。五代周世宗尝宿兵于此。

　　○淮水在城北五里。自泗州龟山北麓东流，稍折而北，至清河县南，黄河来会焉，又东北流至城北。复东流九十里，经安东县城南，又东北流入海，天下之大川，莫过于河，而淮又与之合，两渎同流，奔腾盘曲，郡适当其冲，故水患常多而形胜亦萃焉。今详见大川河淮及川渎异同。

　　清江浦在府城西。自城外达于淮，凡六十里。旧为沙河，一名乌沙河。《宋志》：楚州北有山阳湾，淮流迅急，每致沉溺。雍熙中，漕臣刘蟠议开沙河，避淮水之险。乔维岳继之，自楚州至淮阴，开导凡六十里，舟行便利，其后淤塞。明永乐中，平江伯陈修治运河，故老言，城西管家湖西北至鸭陈口，仅二十里，与清河口相值，宜凿为渠，引湖水入淮，以便漕运。从之，乃凿清江浦，引水繇管家湖，入鸭陈口达淮，繇管家湖筑堤亘十里，以便引舟。其入淮之处，设河口坝，新庄闸，以时启闭。自新庄闸而东，因其高卑，递为福兴、清江、移风等闸，至府南淮阴驿，而合于渎河。复虑北河涨溢，南侵漕河，于是堤北河南岸，长四十里以防之。又虑南河涨溢，北侵漕河，于是筑漕河南高家堰一带，长二十六里以防之。漕河只许粮船及进奉船入口，五日一放，旋过旋塞，设官监督。其大小官民船舰，悉繇五坝车盘，以达外河，无敢阑入者，于是运道通行无阻。后稍废弛，至隆庆四年，淮决高家堰，清口淤塞，粮道艰阻。五年，漕臣王宗沐，于府西南筑高家堰堤，北自武家墩，经大小涧，至阜宁湖，计三十余里，以捍淮之东侵；又于府之北境堤新城，起清江浦，经钵池山，至柳浦湾，凡六十余里，以捍河之南溢。万历五年，漕臣吴桂芳等修新庄等闸，增筑清江浦南堤，以御湖水，加北岸以御黄淮，又创板闸漕堤，南连旧堤，北接新堤。六年，河臣潘季驯复经理之，而运河复为安流。浦旁有仓以备积储，为转输之利，即今常盈仓也。

　　山阳渎在府城东，古邗沟也。其入淮处，谓之末口。《春秋》哀九年，吴城邗沟，通江淮。杜氏曰：于邗江筑城穿沟，东北通射阳湖，西北至末口入淮，以通粮道。是也。《国语》：夫差使王孙苟告劳于周，曰：余沿江溯淮阙沟深水，出于商鲁之间，《吴越春秋》：吴将伐齐，自广陵阙江通淮，即此渎矣。历秦汉至南北朝，道出江淮，必繇此渎。隋开皇七年，将伐陈，于扬州开山阳渎以通漕。大业元年，以邗沟水道屈曲，发民浚治，自山阳至扬子入江，渠广四十步，旧自府城东南郭，又西北流，至城北达于淮。唐宋以来，运道皆繇此。明永乐初，创开新河，繇郡西径达于淮，自府南六十里平河桥，南抵瓜、仪，则渎河旧道也。今皆堤湖凿渠置闸设洞，以时启闭，使旱潦相准，为转输之利，亦谓之浊水，亦谓之内河。

　　老鹳河在城西七十里。五代周显德四年，略唐淮南，欲引战舰自淮入江，阻北神堰，不得度，因凿楚州西北鹳水，以通其道，旬日而成，巨舰数百艘，皆达于大江。盖繇鹳河出山阳渎以入江也。或谓之灌口。隋大业中，筑汴堤，自大梁至灌口，即此。

　　故城河在府东南五十里。本名寿河。唐景福初，朱全忠将刘瓒据楚州，感化节度使时溥自楚州而南，杨行密将张训败之寿河，遂取楚州，是也。河东入射阳湖，西南连黄浦。明弘治间尝浚之，以达盐城、高邮、宝应、兴化诸处。

　　永济河在府南十里。一名新河。万历六年，以清江浦浅阻，开此济运，长六十五里，设三闸，东接运渎口，亦曰窑湾闸，又西曰永清闸，又西曰龙江闸，以接于淮。行运一年，议者以妨于部税，旋闭。二十四年，河臣杨一魁以淮水泛溢，乃分引淮流，繇永济河达泾河，下射阳湖入海，既而复塞。天启三年，以淮河正流淤浅，乃浚新河，以通回空等船，而大挑正河。明年，工毕，运船仍繇正河，新河复坝塞之。今涸。常居敬云：新河北去清江浦十里，内有管家湖、徐家湖、二泽潴水，宜时浚之，以防正河之匮乏。

　　泾河府南五十里。亦入宝应县界，分引漕河涨溢，东流注于射阳湖。又涧河，在府东南五十里，旧为盐城运道，府东境小水，多会于此，下流入射阳湖。○范家河，在府城东。万历十四年，河决范家口。今有石堤防卫。又草湾河，在府西二十里淮河北岸，南对清江浦。嘉靖三十二年，淮河旁决于此，分流成河。万历四年，河臣吴桂芳复开浚之，后通塞不时。十七年，河复繇此分流，凡六十里，至安东赤宴庙，仍归正河。

</div>
    <div class="pagination">
<a href="读史方舆纪要_page95.html">上一页</a><span>...</span><a href="读史方舆纪要_page91.html">91</a><a href="读史方舆纪要_page92.html">92</a><a href="读史方舆纪要_page93.html">93</a><a href="读史方舆纪要_page94.html">94</a><a href="读史方舆纪要_page95.html">95</a><span class="current-page">96</span><a href="读史方舆纪要_page97.html">97</a><a href="读史方舆纪要_page98.html">98</a><a href="读史方舆纪要_page99.html">99</a><a href="读史方舆纪要_page100.html">100</a><a href="读史方舆纪要_page101.html">101</a><span>...</span><a href="读史方舆纪要_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
