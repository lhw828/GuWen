<!DOCTYPE html>
<html>
<head>
    <meta charset="UTF-8">
    <title>浙江通志 - 第 183 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 183 页/共 787 页</h1>
    <div class="content">　　上谕钱文乃民间日用之所必需向因钱价昂贵朕悉心筹画至再至三今鼓铸日增而钱文不见其多钱价仍复不减是必奸民图利以销燬制钱打造器皿之事若不禁铜器则钱价究不能平而无以便民间之用从前九卿议令不许制造黄铜器皿其已成之铜器有情愿出卖者俱作废铜交官给与价値朕思如此奉行究不能尽除积弊且些微物件亦难彚集交官终属有名无实嗣后京城之内除三品以上官员准用铜器外其余人等不得用黄铜器皿定限三年令其将所有黄铜器皿悉行出卖当官给与应得之价如旗人则于本旗交出领价汉官民人则于五城该管之处交出领价不论轻重多寡随便收买不许发价之人丝毫扣尅违者重治其罪如此庶可以永杜燬钱制器之弊而国宝流通民用充裕实爲大有裨益着九卿确议具奏钦此钦遵【臣】等会议得雍正四年正月大学士九卿等会议欲杜销燬制钱之源在严立黄铜器皿之禁嗣后制造器皿除红白铜不禁并黄铜之乐器天平法马戥子及五觔以下之圆镜亦不禁外其余一应器皿毋论大小轻重不许仍用黄铜制造其已成之黄铜器皿俱作废铜交官给与价値等因奉
　　防依议钦遵通行在案但半年以来民间所有黄铜器皿交官领价者甚少而铜器店铺仍行货卖我
　　皇上念切闾阎无微不照
　　特降谕防令【臣】等公同确议【臣】等谨议嗣后京城内三品以上官员准用黄铜器皿民间乐器圆镜戥子仍照【臣】等原议外其余文武各官军民人等一应大小器皿俱不得仍用黄铜所有旧存黄铜器皿除箱柜上铜事件外其余不论轻重多寡悉行交官领价按依成色估足铜铅觔两照部定每觔一钱一分九厘九毫三丝之价给发如有低铜冒开好铜及应领之价故意勒掯扣尅者冒开银两照侵盗钱粮例扣尅银两照尅减官价例治罪其收买银两酌量于户部支领所收铜斤该管处每季解交钱局以供鼓铸并将所给银两实数造册报部寛以三年之限如有过限仍将黄铜器皿藏匿不交卖者以私藏禁物例治罪其小铺收买零星铜器限三个月内尽行交官领价违者即照私藏禁物例治罪其打造铜器店铺如有仍将黄铜制造器皿者照销燬制钱爲从律治罪如此则旧日之器皿尽收新造之铜器可断销燬制钱之弊既清其源而遏其流将来钱文日增钱价自平于钱法实有裨益请行各直省悉照京城之例均以三年爲限交收俾各处之黄铜器皿尽行禁止则永无销燬制钱之弊矣奉
　　防依议
　　雍正五年四月初九日钦奉
　　上谕制钱爲民间日用必需之物向来钱价甚昂民间深爲不便朕爲筹画宵旰焦劳因思鼓铸日增而钱文不见其多必有销燬制钱以爲器皿之事是以令京城与直隶各府及各省督抚驻劄之省城不许铸造黄铜器皿凡有黄铜器皿者俱着交官照数给与价値无非欲钱文充裕俾小民有资生之益而无乏用之苦也年来于京城内外屡次拏获销燬制钱之奸民而钦差官员于甘肃地方亦见有燬钱爲器者可见铜器若不严禁则燬钱之弊必不能除而钱文必不能裕钱价必不能平此其相因之情势固有灼然不爽者京城现今奉行惟谨凡黄铜器皿俱已陆续交纳给价乃闻各处省城竝未设有收买铜器之公所与专司其事之官员则民间虽有铜器何从交纳此皆各督抚怠忽因循竝不实心奉行之故也用是再颁谕防着各省督抚设立公所于属员中拣择亷谨老成之人专司其事在司库先拨数千金以爲价値嗣后陆续给发凡有交纳铜器者按其觔两给以颁定价値不得丝毫扣尅亦不得以重秤令其亏折夫制钱爲日用之所不可缺而器皿则不必定用黄铜此理甚明此事易晓各省督抚果能将朕便民利用之至意谆切晓谕而又核实给以价値则民间之交纳铜器者自必踊跃争先矣着各督抚将所买铜器觔两每年歳底奏闻其所发价値报部奏销倘委办之员有侵蚀扣尅等弊督抚即行题防从重治罪直隶各府委官之处亦照此一体遵行特谕钦此浙江总督臣李卫钦奉
　　谕防屡经谆切出示反覆开随于省城及嘉湖二府治各设局委官掌管其余各府州县着落印官并佐杂等分收凡民间交铜公平弹兑照依定价给发将所收铜器觔两彚查题报
　　雍正五年十一月户部爲钦奉
　　上谕事我
　　皇上因各省设立收买铜器公所恐各州县与所设公所窎逺之处民间交纳未便令民间交纳铜器准其抵作正赋钱粮奉
　　上谕应如何举行可行于何等省分竝作何交纳扣抵与生铜熟铜定价之处详议具奏钦此【臣】部议各省有未完旧欠钱粮行令督抚酌量于各省民欠内以二十万两爲率准令欠户交纳铜器扣抵应完旧欠之数倘银数抵扣完日尚有交纳铜器者督抚再行具题请
　　防此所交铜器熟铜照颁定价値每觔以一钱一分九厘九毫三丝计算生铜价値比熟铜减二每觔以九分五厘九毫四丝四忽计算各州县官于绅民交纳时按其生熟成色觔两以所定价値算抵如有奸民销燬制钱充作废铜片块打成器皿物件者发觉之日照律治罪其收铜之州县官不得丝毫扣减价値亦不得以重秤收兑令其亏折每季将所收铜器觔两数目报明督抚解交公所督抚于年底奏报其无民欠之省分及无民欠之州县与无旧欠之粮戸有以铜器交官者俱按生熟铜成色给与价値将所收铜器存贮公所于年底奏报如各省地方官有现将已资收买黄铜器皿者着解交公所掌管官即按生熟铜觔给与价値倘地方官有不遵
　　谕防借捐买名色以贱价收买民间铜器者督抚即指
　　名题防交部严加议处可也奉
　　防依议
　　设局
　　顺治六年令浙江设局鼓铸
　　顺治八年议准各布政司止开一局余俱停止顺治十四年题准各省铸局槩行停止独令宝泉局鼓铸
　　顺治十七年复设各省钱局
　　康煕元年令停各省钱局
　　康煕六年浙江总督赵廷臣条议各省炉座仍令照旧鼓铸以补
　　国储而济民困部议照该督所请各省炉座俱照旧例开铸奉
　　防通行
　　康熈十三年停浙江铸局
　　康煕三十五年浙江巡抚线一信奉文开浙江钱局在杭州府大仓前
　　康煕三十八年停炉因改局爲永济仓
　　雍正八年正月奉
　　防开铸建宝浙钱局在仁和县羲同二啚地方原系祖山寺基址幷民地十亩零【局门前牌坊一座　头门一座　炉神庙一座库丁班房八间　堆沙泥房三间　二门一座大堂三间　青选堂三间左右二间作贮钱库】
　　【库官住房三间　东首平披各五间收贮铅铜等项　厨房三间　大堂东侧建设炉房五座编宝裕升平世五字号　大堂西侧建设炉房五座编泉流富有年五字号　钱局之外周围建造营房六处以住巡查兵丁】
　　官役
　　顺治元年令户部汉右侍郎一员督理京省钱法各省鎭开炉鼓铸令布政司总理就近道防官分管
　　浙江承宣布政使所属衙门旧有宝源局大使副使各一员后裁
　　康熙三十五年浙江巡抚线一信奉文开局鼓铸设督局官一员早晩稽查工匠出入
　　雍正八年浙江总督【臣】李卫奉文建立宝浙局委监督鼓铸官一员协理鼓铸官一员协办官一员库官一员
　　【把守局门外委把总一员　巡查营兵二十四名局书二名　钱局库丁十六名每炉设炉头一名　匠头一名　上炉匠一名倒火匠一名　翻沙匠六名　刮沙匠三名　刷灰匠二名　采钱匠二名　杖钱匠三名　滚钱匠二名　磨钱匠十名　敲铜匠一名　煤熯匠一名　踏糙匠一名　拣选匠四名　穿数匠一名　省眼匠一名　淘沙匠二名　杂用小工四名】
　　鼓铸
　　顺治二年题准京省铸钱每文重一钱二分每七文准银一分
　　顺治八年议准铸钱每文重一钱二分五厘不许轻重违式
　　顺治九年题准各省铸钱本息责成各该衙门按季报部年终彚报奏销
　　顺治十年题准铸造制钱务令精工背铸一厘两字户部添一户字各省俱添一字浙江添浙字铸不合式者防究
　　顺治十八年议准无厘字旧钱每觔给价七分收燬鼓铸又题准铸成康煕通宝样钱颁发各省局依式铸造顺治钱仍旧行使
　　康熈七年浙江开铸钱文每文重一钱四分以二万文爲一秤计钱二十串每秤用水铜一百七十五觔外加耗铜一十八觔十二两共正耗铜一百九十三觔十二两计炭礶工食物料等项银共五两七钱九分
　　康煕二十三年议准鼓铸制钱每文足重一钱行文铸钱各省俱照新式鼓铸
　　康煕三十五年浙江开铸钱文每文重一钱以二万文爲一秤计钱二十串每秤用红铜六分白铅四分配搭用正铜铅一百二十五觔外加耗铜铅十一觔四两共用正耗铜铅一百三十六觔四两计给炭礶工食物料等项银共二两六钱八分五厘【每年动用存库银二十余万两给商采买红铜倭铅对搭鼔铸设炉二十座每日铸钱二十秤】康熈四十一年铸钱仍重一钱四分
　　雍正七年正月户部奉
　　上谕各省收买铜器鼔铸钱文一事屡降谕防令各该督抚酌量所收铜器可以鼔铸即爲奏闻何以至今未见一处奏到尔部再行文各省但所收之铜可以设局开炉即当鼔铸俾钱法疏通不必拘定足放一成二成兵饷方行开铸钦此
　　雍正八年浙江开炉鼔铸钱文每发黄铜一秤计生熟各九十六觔二两外加白铅十觔十三两二分五厘黑铅四觔十二两【铸钱定例每发黄铜一觔加白铅九钱黑铅四钱】铜铅每百觔加耗九觔铸出钱一秤计重一百七十四觔十五两四钱计缴钱二十千文每千文重八觔十二两如轻加补铸钱一秤给工料钱三千四百一十六文每秤外收加铅钱一千六百二十五文给铅钱工料钱二百七十七文五毫五丝每钱一串缴补串钱二文
　　【雍正八年四月浙江总督管巡抚事爲遵防行文事据布政使程元章盐驿道副使王钧会看得浙省奉文设炉开铸当将从前所设炉座应用炉头匠役以及炭罐铜觔人工物料等项逐一详议查康煕七年间浙省开铸钱文每秤用铜一百七十五觔外加耗铜一十八觔十二两计给炭罐工料等银五两七钱五分钱重铜足肉好完备民间至今流通行用续于康煕三十五年复开鼓铸奉行未善将钱质改轻搀和铜铅减少料价以致所铸钱文不能流通官帑民资亏折无抵今奉议开铸应请先以钱式爲主每文应重若干每串用钱若干并南北民情土俗行使钱文不同务与现在民间流通制钱相等方无积滞之虑先经备晰详请题逹兹准部覆内开康熈七年浙省鼓铸每二十串铜价十二两五钱九分三厘工料银五两七钱九分共用银一十八两三钱八分零今以废铜价値合算每二十串铜价十九两七钱八分四厘零加以工料五两七钱九分合之铜本共银二十五两五钱七分四厘零较之康煕七年浙省所用工料每二十串多用银七两一钱九分四厘零即比照京局尚多用银一两九钱九分一厘零行令确访时价据实核减至于耗铜每百觔俱系九觔浙省不便独异行令仍照原议遵行今查浙省开铸皆系收买废铜分晰生熟二种定价给发比照康煕七年所用铜本原多银七两一钱九分四厘零今次实系铜价高昻竝非工料过多且一切应用沙石料物产从外省采办亦多水脚所需炭罐必选干燥高厚价値自倍铸出钱文务使合式精工须加滚钱匠作即如浙省食物等项较之别省贵贱不一匠作人工又难核减再查生熟铜器鼓铸前经设炉镕騐渣沫甚多今每百觔加耗九觔确系不敷难以核减除一面严饬上办理另行择期开铸外所有鼓铸工料加用耗铜等项拟请仍照原题之数允销庻鼓铸不致贻悮】
　　【国寳亦可疏通矣为此咨部查照施行】
　　【雍正九年正月戸部为遵防行文事咨覆浙江总督咨称浙省鼓铸难以预定咨部照江西省已准之数试行鼓铸核实报销今已铸有月余每秤实须工料银三两四钱一分六厘较之江西省每秤工料银二两六钱五分八厘零虽属不等但各省物件价值原有髙低匠作人等亦有贵贱是以未能画一然较之京局每秤给工料钱三千七百九十六文实多节省请照三两四钱一分六厘之数报销委难再减拟合咨明等因前来查浙省鼓铸工料先经该督请照江西鼓铸之例暂行试铸俟铸有成效核实报销本部行令作速料理鼓铸去后今该督既称每秤实须工料银三两四钱一分六厘本部核算较京局所需工料数目节省银三钱八分应令该督将所需工料银两于铸出钱文内动给如有浮冒短给据实查叅可也雍正九年正月户部为遵防行文事咨覆浙江总督咨称浙省鼓铸虽系生熟铜各半匀配但系民间使用器皿铜质原髙今经火炼铅气渐销铜性燥烈以致每多缺损必须回炉复铸不特糜费工料折耗分两抑且有稽鼔铸似应酌量加铅以冀铜性润泽应请加铅配合每年约需铜六十九万二千三百七觔遵奉部行每百觔折耗九觔得净铜六十三万觔细加试騐每铜一觔须加黒铅四钱白铅九钱共应加黑铅一万七千二百七觔零白铅三万八千九百四十二觔零除折耗外净黑白铅五万一千一百八十七觔零应加铸钱五千八百四十九串九百九十文但浙省非产铅之地价实难以预定现委闲员前赴产铅之省采办核实确价报销等因前来应令该督将前项需用铅觔作速委员前赴产铅地方照数采买运供鼓铸其采买铅觔价值报部查核可也】雍正十二年四月户部为钦奉
　　上谕事雍正十一年十一月十六日内阁奉
　　上谕鼓铸钱文专为便民利用铜重则滋销燬本经则多私铸原宜随时更定筹画变通斯可以平钱价而杜诸弊顺治元年每文铸重一钱二年改铸一钱二分十四年加铸一钱四分康熙二十三年因销燬弊多仍改重一钱嗣因私铸竞起于四十一年又仍复一钱四分之制迨后铜价逐渐加增以致工本愈重今宝泉宝源二局每年额铸钱文每串需工本银一两四钱零岁计亏折银约三十万两朕思钱重铜多徒滋销燬而且销燬奸民不须重本便可随时镕化躧缉殊难非若私铸必须有力之人兼设有炉座器具易于查拏者可比若照顺治二年例每文铸重一钱二分在销燬者无利而私铸者亦难似属权衡得中可以行之久逺再现今五省采办洋铜三省采办滇铜朕思与其令三省办铜解部莫若即令滇省就近铸钱将铸成钱文就近运至四川永宁县下船由水路运赴汉口搭附漕船解京可省京铸之半似多便益至于户工两局每年需用铅觔每觔部价银七分有余闻贵州铅厰甚旺岁出四五百万觔每百觔厰价一两五钱如酌给水脚令该抚选委干员如数解交京局似较之商办节省尤多再黄铜既禁用红铜者自多其实黄铜即系红铜白铅搀和镕成若不倂禁仍于鼔铸未便所有红铜器皿应如何分别饬禁云南开铸贵州解铅应如何酌定规条竝现铸钱文应否改重一钱二分之处着九卿详悉妥酌定议具奏毋得轻率亦毋得拘泥钦此钦遵该【臣】等会议得钱重铜多以致奸民肆行销燬是将
　　国家有用之工本徒滋奸民射利之贪壑欲除其弊宜清其源应将现行一钱四分之例遵照顺治二年每文改铸一钱二分则钱本稍轻销燬制器与买铜私铸均无利可图且每文节省铜铅二分是每串节省铜铅二十两统计岁需铜铅七百一十万觔可节省铜五十一万觔计省银八万九千二百五十两省铅五十一万觔计省银二万九千五百二十五两二共节省银十二万八千七百七十五两在
　　国帑既多节省而销燬私铸之弊又可尽除是铸一钱二分之钱权衡得中实可永逺遵行至改铸一钱二分铜铅虽有节省而钱数仍照旧额所有工料仍应照旧给发俟
　　命下之日户部行文钱法衙门照例鼔铸仍将鼔铸样钱颁行开铸省分一体照式鼓铸至现行一钱四分之钱若分别增价恐不便于民用复行改铸亦无裨于
　　国计应仍一体行使如有不肖奸民射利私行销燬者应令该管地方官弁不时巡查严拏治罪可也奉
　　防依议
　　搭放
　　顺治十三年题准铸钱搭放兵饷工食令州县扣算刋入由单塡注收簿
　　顺治十四年题准征收钱粮银七钱三银尽起解钱充存留之用
　　康熈七年覆准存留驿站官役俸工杂支等项俱照银七钱三例收放制钱该督抚查取所属征收流水底簿磨对年终得收放数目造册报部如奉行不力指名题防
　　康煕十年令直省存留钱粮照数收钱上下通行方无壅滞有不收制钱者以违制论
　　雍正五年十二月户部折奏查各省兵饷多者至一百四十万余两少者三四十万两其余皆百万内外饷多之省以一成钱搭放需钱十五万余串得净铜一百四十余万觔可以开铸以二成钱搭放需钱三十余万串得净铜二百八十余万觔可以开铸饷少之省以一成钱搭放需钱三四万余串得净铜三四十万觔可以开铸以二成钱搭放需钱五六万余串得净铜五六十万觔可以开铸兵饷百万内外之省以一成钱搭放需钱十万串内外不等得净铜一百万觔可以开铸以二成钱搭放需钱二十万串内外不等得净铜二百万觔可以开铸臣等以各省兵饷搭放一成二成钱文计算除云南省现开鼔铸外其余省分应用净铜若干觔可开鼔铸之处另单录呈
　　御览
　　【浙江省岁需官兵俸饷银一百万八千七百四十五两八钱零以一成钱搭放共该钱十万零八百七十四千五百八十文得净铜八十八万二千六百五十二觔九两二钱可以开铸以二成钱搭放共该钱二十万零一千七百四十九千一百六十文得净铜一百七十六万五千三百零五觔二两四钱可以开铸】
　　雍正八年浙江开宝浙局铸出钱文九一搭放兵饷倂府县俸工及鼓铸工料等项
　　禁令
　　顺治四年令各省不许私铸僞钱及前代旧钱通行严禁
　　顺治十年题准官炉夹带私铸者照枉法计赃坐罪
　　顺治十八年议准私铸爲首及匠人处斩家产入官总甲十家长知情者俱处斩家产入官不知者枷号一个月责四十板徒一年爲从及知情买使者立行处绞告捕者照例给赏该管地方官知情任其私铸者照爲首例不知失察者降三级调用如经纪铺戸贩卖搀和私钱者枷号一个月责四十板流徙尚阳堡内外各官各按职掌照新例处分
　　康煕三年题准失察私铸该州县官幷吏目典史卫所官各降三级调用知府直隶知州捕盗防官各降一级调用司道都司各罚俸一年督抚罚俸六个月运使照司道例分司照知府例大使照典史例议处
　　康熈七年题准搀和私钱十文以上照例治罪九文以下仍枷责免流徙又题准私铸人隣佑不分知情不知情枷号一个月责四十板徒一年康煕十二年覆准销燬制钱者犯人与失察官员俱照私铸例治罪
　　雍正三年五月十七日钦奉
　　上谕制钱乃日用必需之物务使远近流通始便民用京师钱局每岁鼔铸则制钱应日加增今虽不致缺乏闻各省未得流布民用不敷是必有销官钱以爲私铸者且闻湖广河南等省私铸之风尤甚爲此特颁谕防着直隶及各省督抚申饬该地方官察访查拏严行禁止毋使奸徒漏网倘稽察稍疎仍蹈前弊一经访觉定将地方大小官吏分别从重治罪尔督抚不可视爲具文当实力奉行严加禁戢可也私铸治罪之例如何严定律条着三法司详议具奏特谕雍正三年二月刑部覆准各省如有燬化小制钱者仍照康煕年间例治罪其该地方官若狥情者与本犯同罪不知情者亦照私铸例降三级调用房主隣佑不分知情不知情亦照私铸例枷号一个月杖一百徒三年载入定例遵行
　　雍正四年二月刑部等会议得私铸不能禁絶应通行直隶各省严行晓谕经纪铺户人等嗣后私钱不许搀和一文从前有收买者每钱一贯量给官钱半价贮库报部
　　雍正六年正月钦奉
　　上谕雍正二年朕即谕李维钧闻得直隶沧州地方有偷铸私钱之匪应严行查拏李维钧回奏已经严查该地方竝无私铸保奏甚力今歩军统领阿齐图奏称本月内准内务府咨称番役因公事前来沧州拏获私铸之回子刘七等移送前来随差千总江进禄带领番役前徃沧州将私铸之伙党悉行拏获竝获铸钱器皿等语观此则沧州奸民私铸之弊由来已久而地方大吏漫无觉察今始败露阿齐图差官将匪伙党俱即捕获不使漏网甚属可嘉着将阿齐图及所差官弁交部议叙番役着加赏赉其私铸一千人犯交刑部严审定拟具奏夫私铸钱文大干法纪且私铸不息则钱法不能画一而销燬制钱等弊皆由此而生何以便民间之用此事大有关系畿辅近地尚有此等奸民而各省远方难保必无此弊着通行晓谕再严加申饬倘直省督抚中如有似此疎纵不肯实力查拏者朕留心访察密差京官缉捕若一经察出必将该督抚照溺职例处分钦此雍正七年二月二十日户部奉
　　上谕钱爲国宝固贵流通以利民然必权衡轻重使得其平方能便民用而无囤积私销之弊近闻马兰峪地方每银一两换大制钱一千零二十余文又闻奉天及直隶数府亦然钱价过贱民间贸易之际物价必致损亏且恐奸弊从此而生着该督及奉天府尹严饬地方官通行晓谕居民市肆嗣后钱价每银一两止许换大制钱一千文倘晓谕之后仍有出于一千文之外者即将钱铺之人查出治罪幷着该部行文各省督抚转饬各地方官每银一两所换制钱不得过于一千文之外俾民用便利而国宝流通以为经久平准之定则特谕
　　雍正十三年十一月十八日钦奉
　　上谕国家制钱闗小民日用之需必使流通充裕方能足用阜民乃每年鼔铸而钱不加多京城之中康熙钱文甚少此必奸徒暗行销燬之故也我
　　皇考恵爱斯民宵旰焦劳留心钱法屡
　　颁谕防严饬内外官员查拏代销之弊而目下仍然钱少价昂则有司奉行不力显然可见将此通行晓谕凡京城内外各该地方官务必密缉严拏勿稍疎纵倘仍视为具文发觉之日必将该管官重加处分不稍寛贷特谕


　　浙江通志卷八十七
<史部,地理类,都会郡县之属,浙江通志>
　　钦定四库全书
　　浙江通志卷八十八
　　驿传【上】
　　环人以路节达四方舍则授馆而传遽之事行夫主之此驿递所由昉也浙江旧置三十六驿设道臣专理厥后量地裁并而以盐法道兼领其职特严骚扰之禁立法尽善
　　皇仁所届逺至迩安徳之流行速于置邮而传命益可
　　见矣志驿传
　　大清会典直省设有驿传专供徃来公差员役持奉兵部勘合火牌验明照数应付在京者曰会同馆在外者曰水马驿其需用马驴车船人夫什物等项因地冲僻酌量设置各有额定钱粮或设驿丞专管或属州县官兼管或令武职官带管俱责成各该督抚驿道稽察整治至旧设驿站如有相隔窎远徃复不便者许该督抚勘明酌量里数远近题请添设
　　驿递事例
　　凡驿递各站设有夫役以供舁舆擡摃递送文书喂养马匹等事若系经由大路或设一二百名七八十名偏僻小路亦设二三十名各按冲僻多寡不一其夫役工食每名日给银二三分以至七八分不等俱于驿站钱粮内开销
　　凡雇用夫价顺治初各站雇覔夫价酌量开销十七年覆准过徃官兵需用夫役雇夫一千名以内者除驿夫外每名给银一钱五分一千名以外者每名给银三钱康熈七年议准雇用夫役以一百里爲一站用夫千名以内者每名每站给银一钱五分用夫千名以外者每多用夫一百名每名每站增银一分至三钱止多十里者按分数加增少十里者按分数递减其雇价俱于驿站钱粮内开销
　　雍正六年五月初六日钦奉
　　上谕各省所设驿站夫役原以预备公事之用国家岁费多金本欲使州县无赔累之苦民间无差派之扰官民竝受其福也但闻各省徃来人员有不应用夫而擅自动用者该管之人或畏其威势而不敢不应或廹于情面而不得不应积习相沿骤难禁止地方夫役竝受扰累重负朕加惠官民之至意嗣后惟兵部勘合钦差大臣及督抚入境学差试差或知府下县盘查及他员奉督抚差委盘查者准其动用夫役其余概不准动用倘有违例妄索者着该管官即行揭报督抚题防若该管官违例滥应发觉之日照例治罪着各省管理驿站事务之道员不时查察倘有徇隐一并处分特谕
　　驿马
</div>
    <div class="pagination">
<a href="浙江通志_page182.html">上一页</a><span>...</span><a href="浙江通志_page178.html">178</a><a href="浙江通志_page179.html">179</a><a href="浙江通志_page180.html">180</a><a href="浙江通志_page181.html">181</a><a href="浙江通志_page182.html">182</a><span class="current-page">183</span><a href="浙江通志_page184.html">184</a><a href="浙江通志_page185.html">185</a><a href="浙江通志_page186.html">186</a><a href="浙江通志_page187.html">187</a><a href="浙江通志_page188.html">188</a><span>...</span><a href="浙江通志_page184.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
