<!DOCTYPE html>
<html>
<head>
    <meta charset="UTF-8">
    <title>江西通志 - 第 319 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 319 页/共 394 页</h1>
    <div class="content">









　　江西通志卷一百二十六
<史部,地理类,都会郡县之属,江西通志>
　　钦定四库全书
　　江西通志卷一百二十七
　　艺文【记六】
　　元
　　建昌路庙学记　　　　　　　　吴　澄
　　唐以来立庙设像以祀先圣于礼未之有稽而所以致其严敬则隆矣建昌郡庙学因地之势其位东向有燕居殿在西北隅此他郡所无者庙庑之左书学之后皆学地也民僦而营居焉庑左之居编户鳞次近逼庙堧喧秽不静阁后之居面北背南构宅一区横截其间庙与燕居离隔为二别啓一门向西不共前庙之门而出今天子御极之初念民生休戚系于郡县守令精选其人擢江淛行中书省郎中萨题勒宻实为建昌郡侯治政既优教事尤虔暇日戾学宫目覩心惟将更而新之教授方君夀条具所宜凡学地民屋悉令撤去改造以地归之学俾庙俾学前后通逹无碍缭以宫墙相其他不中礼度者循序完整前守赵侯所积学计歳防有羡可如侯之志邦伯达实特穆尔属之长宋贞佥议允谐从祀绘像于壁歳久则漫易以木刻神像百有五左右各八室以奉庙之前庭廹窄春秋朔望行礼不足以容外门之东旧有教官之署乃撤其屋迁防门于外距庙之前霤一引五寻视其旧加四常有二尺防门之外凿泮池如半月跨以石梁池外如旧建櫺星门门外砌街道为通衢南北两端树命教门各一加封勉励诏防砻石重镌二碑亭对峙于泮池之侧燕居湫隘不称官有废屋如殿之制广三常有二尺深三寻有六尺六寸徙置阁后所撤民居之地以为燕居殿与前庙相直东向颇与古之前庙后寝类筑坛三成广仞崇三尺有五寸象阙里之杏坛先贤祠翼其右太守祠翼其左增祭器备乐器补书板葺斋舍作庾禀教官旧署既撤学之西南有尹周民居半属学地以其屋来售适舒嗣隆代宋贞为郡属之长志合谋同賛助其决遂酬其直得尹之居以居教官周之居以居正录气象轩豁足以表师儒之尊其北隙地爲防事之所二一以待众君之公聚一以待教官之公座自防定元年肇始至四年迄于成门庑殿堂燕居祠宇以及庖禀与教官贰长之廨舍周围内外南北之广二引五常东西之深六引四常有六尺从衡端直规模恢廓圬镘炳焕道路平衍伟然壮观士民惊叹以爲昔所未有非郡侯心量之宏志力之坚何以臻是今邦伯竒喇贰守刘珪府判巴延彻尔郡属张赓刘秉忠克协克一前教授倡议之后郭建中嗣教职承侯之令惟谨正録石良贵岳天祐也防古字学教授扬丹布哈董斯役郡吏李方平王进周植也役既毕乡贡进士旴江书院山长聂公升述郡士之意请纪其迹惟侯累任风宪廉能声实着于逺迩今为民父母有治有教其美可书也虽然敞学宫以育人才者官之事进学业以应时需者士之事旴之士继今羣居共游岂曰渉猎记诵饰辞章以钓名媒利而已必真眀经而心之所得能得圣贤之心必真修行而身之所行能行圣贤之道庻防上不负圣天子取之用之之仁下不负贤郡侯勉之励之之义哉
　　南安路儒学大成乐记
　　天子所与分治其民者侯牧也封建为郡县而郡太守实当古侯牧之任其治民也有政焉有教焉政以导之使不为恶教以化之而使为善也教民必自士学始后世教民之道虽不能纯如古而牧民之守必崇士学则由汉以至于今未之有改也崇士学之目不一而尊立教之人为之纲古之建学者必释奠于先圣先师而春秋入学亦皆释奠示不忘本也吾夫子为万世儒教之宗歴代尊事随时而举至唐开元而服衮冕之服正南面之位祀以王礼遂为定制凡释奠者必大合乐因古释奠之名损益其礼以祀夫子祀必用乐者仿古也唐宋金之礼盖相习而无甚异国朝既得天下郡县儒学悉如旧世祖皇帝于京师首善之地肇创国子监学春秋释奠以前代之乐行事列郡遵而行之南安居江西之上游中大夫东平张侯昉来守怵然以夫子庙乐未备为惕乃议兴乐命教官制礼器于庐陵命学职取磬石于真阳簨簴钟磬琴瑟管箫笙埙祝敔之属靡不工且良延至能其事者为之师而教习焉乐器之至也躬出郊而迎乐事之肄也时入学而视必恭必虔防或懈惰其敦礼乐也所以尊圣师其尊圣师也所以励士学其励士学也所以成善教而为善政之本斯其无负于牧民之寄也已侯之初下车也知往年虚增之赋为民害即日上闻祈除免以苏民力闵民之心如此其施于政可知也虽然政者侯之所能自为也教则非侯之所可自为者侯于教之纲知所先矣教之目也如之何今之士学无不读书为文也考其持身未必皆能介然而义也逮其临民未必皆能恻然而仁也士者民之仪也而于仁义之道或不能无亏则何望其能表率郷里薰其民而化之为善也哉侯于士类中择其知孔圣之道者讲求其意条陈其目以教今之士俾不废乎其所已学而兼进乎其所未学一一如吾夫子之所以教于经则眀于行则修可以厚伦可以美俗士风丕变民风亦丕变将见南安之境人人相敬让相慈爱蔼然为仁义之民而无复有辨争盗窃之讼至官府则侯之治郡又奚翅如汉文翁之治蜀唐韩子之治潮而已哉吾里陈幼实掌南安属县之教承侯之命徴予文以记乐之成也故予得以尽其言
　　临川县学记
　　自唐末衰乱迄于五季文治中否宋兴数十年间渐复承平之制临川抚之负郭邑也咸平庚子邑令陈从易始建学学在郡城东南隅据青云第一之右地势亢爽人迹稀疎喧嚣之声华靡之观不接耳目于学者防处讲诵为宜嵗久屋敝后百余年当隆兴甲申邑丞郎余庆重修之嘉定庚午朱子之门人黄文肃公干实宰斯邑建咏仁堂于眀伦堂北既而赵令崇尹新明伦堂文防堂及两序斋舍四东曰尚志亲仁西曰务本好礼嘉熈庚子李令义山复新大成殿及两庑防门作亭青云峰之巅以畅闲适眺望之趣淳祐己酉赵令必瑛又市民地拓其境作外门而学宫完美矣国朝因前代尚文之治汲汲以勉励作养为务由至元元贞大徳至大诏防叮宁有隆无替皇庆延祐贡举既行则虽中人以下皆知所劝文治可谓盛矣而临川之学逮今又将百年未有重修者成都马夀祖来为令周视学宫意有弗称亟命学官葺理教谕邓文奉命唯谨躬率邑士不惮劳费材木之朽腐者易瓦甓之缺坏者増墙壁之破者补之楹柱之敧者正之盖覆比宻杇镘辉炳学计不损一毫而主祀之宫羣居之室焕然一新既落其成众士咸喜以学宫旧无碑刻惧事迹久遂湮没欲备始终传永逺而属记于澄余窃谓文儒之尚此圣世之厚防庙学之修此贤令之善政虽然有治有教今日文治浸盛而文教犹有当明者焉前令黄文肃公以朱子之学教临川之士流风未冺朱子之学宗程而祖孔孔子之道皦如日月人心所同得也究其理践其事以吾心之所同得契圣人之所先得知必真知行必实行岂徒剽掠四书五经之绪言以趋时干进而已哉临川之士继自今勇猛奋发洗濯刮磨以革旧习以渉圣涯一旦丕变士习之新与学宫而俱新虽俾临川以为洙泗可也夫如是其可无负于圣世长育之仁矣夫其可无戾于贤令承宣之义矣夫
　　紫霄观记
　　至治元年十月甲子紫霄观道士张惟善来言紫霄观在南丰之西南八十里岩洞之胜世之稀有而逺于通都要途故捜奇探幽之士鲜或至者惟遁身絶俗之人保神炼气栖息其间而亦昧昧鲜有闻也其入山之迳石岩削立中凿石磴百余级至梯云洞洞之上右一迳入华阳洞正路逶迤而升乂石磴七十余级而后至观门立正殿以礼天神屋三分之二居岩下其前宇飘雨所及乃覆以瓦正殿之左为屋以礼元武神右为屋以处道流其前为法堂又前为藏室藏室与观门相直正殿之后石窦中有蜕骨色如金长八尺许又上小岩中有仙牀又上一岩形如瓮盎名曰经洞观之左有挂冠石赤松岩及蛟湖金坑之属观之右有丹井四时不竭由丹井入中岩有张丹霞读书山房中岩而上至山顶为上岩有浮丘祠祠下有小岩曰妙仙洞据高望逺军峰卓然诸山耸秀旴水如带萦纡横陈军峰之下水流小涧绕观之前如线通于山石之间五七里内凡九曲出防莲桥合于大溪观之后方峰如屏观之前一山名香炉峰前后左右小岩洞不可胜数观肇自唐开元名妙仙观五代时頽废宋大中祥符道士王士良重兴之治平初改今额淳熈间道士吴源清知书能诗赐号善逺大师赐紫一新殿堂今百余年惟善忝主此山大徳丁未善士施财修葺其旧惟善已纪其嵗月于石延祐丁巳又以善士施财创建经藏正月兴役九月毕工惟善昔年游江右江左自两淮荆襄至武当而还今老于山中矣蕲一言以传久逺可乎予闻其言泠然有御风之想欲飞至其所一观幽竒而不可得惟善通儒家道家书朴素而不俚逍遥而不诡方外畸人也以此地宜有此人非此人不足以宅此幽竒也予既以未获至为欠则笔其所诵授之达予意于山灵尚期他日徃防而赋咏焉
　　西阳宫记
　　文章之传世虽圣贤之余事然其盛衰絶续之际实关系乎天地之气运周已来尚矣先汉贾马二子以来八百余年而后唐有韩子韩子以来二百余年而后宋有欧阳子天之生斯人也固不数也是以百世以下万口一辞称为文章之宗工尊其文则敬其人尊其人则敬其亲茍敬其亲也则其敬无乎不在而况其坟墓所在乎此予所以不能已于西阳宫之记也西阳官者何欧阳子之亲之坟墓所托也昔韩子二歳而孤先世坟墓在河阳时或徃省欧阳子四嵗而孤二亲俱葬吉永丰之泷冈终身不能一至盖其考崇公官于绵而生子官于防而遽终妣越国太夫人郑氏以其子依叔父随州推官越一年崇公归葬于吉葬后还随欧阳子年二十预颍州贡年二十四登进士科歴事多在江北及留中朝年四十六而太夫人丧次年祔归崇公之兆葬后还颍崇公之葬距越国之葬逾四十年越国之葬距文忠之薨又二十六年六十年间欲如韩子之一省坟墓而不可得其坟墓之托幸有西阳宫焉宫在永丰沙溪镇之南旧名西阳观莫详何代肇创宋至和乙未道士彭世昌起废掘地得钟识云贞观三年己丑西阳观钟崇公讳观声异而字同乃请于朝改观为宫宫之后有祠堂合祠崇公父子阡表世次二碑竖于一亭中间祠堂敝里人陈氏新之淳熙丙午诚斋杨先生为之记其堂后复敝陈氏子孙重葺咸淳丙寅防斋欧阳先生为之记莆阳方侯崧卿守吉出钱十万命邑尉陈元勲修筑泷冈阡门与墙绍兴辛亥艮斋谢先生记其事尤该备独西阳无片文可稽祠堂初记丙午至今一百四十四年矣祠堂续记丙寅至今亦且六十四年矣而宫之道士鞠文质始遣其徒萧民瞻来请记建宫本末民瞻之言宫面山枕溪拱抱眀秀金华桃源翼其左龙图凤冈峙其右地之广袤六畞而缩礼神安葬室屋俱完宋南渡后道士赐紫者四刘师禹陈宗益彭宗彦曾若拙也田之嵗入米以斗计三百而赢则宫之可借以永久冝也而予窃有慨焉尝闻诸礼士去国止之者曰奈何去坟墓也子路去鲁顔子俾之哭墓而后行然则古人未尝不以不得守其坟墓为戚也而唐宋二大文人栖栖无所归末年就京就颍而家悉不得归近坟墓岂其心之所乐哉今泷冈之阡歳时展省如其子孙者西阳宫道士也据礼之常揆义之正虽若可慊倘非欧阳子之文上配韩子如丽天之星斗光于下土与天无极人之尊仰推之以爱敬其亲者亦将与天而无极则亦何以能使其亲之得此于人哉夫能使其亲之得此于人也其不谓之孝子哉夫得谓之孝子也而但谓欧阳子为文人可乎哉噫此予所以不能已于西阳宫之记也按文忠年谱皇祐五年癸巳公年四十七八月自颍川防母丧归吉州之泷冈胥杨二夫人祔焉是冬复至颍嘉祐七年公遣兄子嗣立吿皇妣太夫人墓文修不孝之罪不获躬亲省视松栢者于兹十年无歳不请于朝而讫不获命则此文谓公终身不能一至泷冈又谓六十年间欲如韩子之一省坟墓而不可得者误也此记为先贤祠墓所系因为辨订存之仙岩元禧观记
　　信之山水固竒秀而龙虎山都其最山之西十余里厓石嵌堪下瞰溪津洞穴百数有名者二十四号为仙岩地势险絶人迹不到阳显隂幽若或宅于其间龙虎胜境寄身老子法者宫之逮及国朝盛极甲天下一本三十六支冠褐千余其崇隆丰厚位望侪于亲臣资用拟于封君前代所未尝有盖其地气之积鬰发达而然开府大宗师以龙虎道士际遇世祖皇帝依日月光歴事五朝眷渥如一嗣其统于神竒者若而人演其派于故山者若而人分设宫观布列朔南郡县者不可胜计至若仙岩之卓诡殊特自应乗其旺气而开府之徒孙张师嗣房始建观于岩之隂面玉屛鉢盂天马诸峰名元禧观师恢廓慷慨刚直自立人有过辄面折人有急周之无吝情好读书能吟诗每谓富贵浮云死生夜旦尔倘不闻道如未出世择地营构俾其徒安内养忘外想蕲守清虚谦让之教前传后续永不失坠也尝从开府入觐仁宗皇帝制授体道通元渊静法师主潭州路岳麓宫乃以元禧观事属其徒何斯可致和元年制授斯可明素通元隆道法师主仙岩元禧观何之孙薛元羲具建观始末薛之诸孙曽吾省谒予求文载诸石命曰元禧观延祐三年丙辰肇建六年己未落成殿名宗元钟楼鼓楼翼于左右堂名元范东西二厢曰楚樵曰爱梅东西二馆曰清真曰寳元外设防事之所其二庑曰兴仁曰集义中门扁曰渔樵真隐一池前曰环翠池一涧横绕桥以便往来曰通德桥观之后有闲机洞有芳润圃有玉泉井茂林修竹名花异果罗簇葱蒨买田若干畆以饭众经画四五年而功大集防定三年丙寅张师化去何师克绍先志凡营构未备者一一修完观之阳诸岩耸峭或防岈而中空或瑰玮而外见川流中贯风防上下探僻捜怪者时时而至昔陆文安公偕文学士七十八人防览留其名氏今元禧之建可无记乎愿得一言与文安之记并刻以志后观予夙闻仙岩之名而足不一履末由模写其态状之彷佛因嘅龙虎上清关系地势然亦有天焉亦有人焉天运将昌其教而教门之继继承承莫非人才之杰人才之杰有以当地势之灵地气之灵有以符天运之昌天地与人三者合一龙虎上清之极盛于今也岂偶然哉仙岩之元禧则杰才之衍灵气之波昌运之潴也
　　墨荘后记
　　荘之为字草下谐壮声盖草之盛也假借而他用容貌之致饰曰荘路途之交防曰荘与夫田业之所在曰庄皆有盛之意焉农之业在田士之业在书士之书犹农之田田谓之庄则书谓之墨庄可也然农之治荘其用一以养其生而已士之治荘其用亦一自世降俗陋而其用力或不同用之以明义礼为圣贤者上也用之以资博洽为词章者次也用之以媒利禄取富贵者下也荘一也而用有三志之高卑各异尔古先圣王率其民以义种仁获者无不由夫四术之教书之用甚大也后人为经训乃文章之菑畬抑末也况以青紫之拾推本于明经车马之赐归功于稽古何为小用其书如此哉宋初三司磨勘刘公夫妇目其家所藏书为墨荘而朂其子以学殖逮一传再传果以笃志勤学成名登进士科累累特余事磨勘之孙集贤学士公是先生敞中书舍人公非先生攽学贯古今名塞宇宙而芳百世遂称江西儒宗所以用其墨荘者固已占上等之次次等之上而二先生之族曾孙清之与新安朱子契犹恐人疑其治荘之志出于下等也乃请朱子发挥其先代之所望于子孙者盖在上而不在下卓哉斯志乎中书之胄一派居抚之金谿其八世孙自得自持朱子墨荘记来示蕲予増益其语予迟迟数月而不敢僭其请不置于是书此于朱记之左夫士之立志在我人莫能夺也畴昔墨荘之子孙每从知道之大儒游继今读书断断乎不志于下遡公是公非二先生之学以上达于周公孔子吾于刘氏之荘何幸及观其道畎之春畊仁谷之秋熟也耶
　　梅峰祠记
　　抚崇仁之境环南西北百里间山之耸延而高大者五俱有仙灵神异之迹寄托其上最南一山曰华盖由华盖而西北一山曰芙蓉芙蓉之北支迤而西曰杯山杯山之东北曰罗山芙蓉之东支骛而东曰巴山巴山之东北为梅峰梅峰者世传以为因汉梅子真而得名子真昔为南昌尉而此地在汉南昌或子真所尝经行栖息后人祠之于此而以名其山盖不可详已子真讳福九江夀春人少明尚书春秋成帝时外戚王凤擅权京兆尹王章以忠直忤凤下狱死人莫敢言王氏愈炽五侯僭侈新都受封宗室刘向极谏成帝叹息悲伤其意而不能用永始间子真上书引吕霍上官三危社稷为鉴乞抑损外戚之势其逺识深虑逆知王氏之必不利于汉以遐方小吏越职言事可谓忠君爱国之至者矣其后贼莽势成遂弃妻子变名而遯有人见之于防稽竟莫知其所终或传以为仙云盖贤人哲士沈困下位不忍坐视移国之祸而力不能救则洁身全命逍遥物外髙风凛然犹将使百世之下闻而兴起省想其遗迹所在敬仰而祠祀之此好德之良心不可泯没者也人以仙祀子真宋代封灵虚妙应真人既合祠于巴山又专祠于梅峰故吏部侍郎李公刘家梅峰之隂暨弟博古捐资筑室买田备诸器物度胡守真为道士奉其祠其子修从子涛又度罗日新为道士以嗣胡期于永久不替而中更寇燬守者失次有乗间而据有之者侍郎之曽孙允思言之于官始克复旧乃度邹嗣昌为道士以嗣罗求予文记其颠末予谓子真忠清而仁其伯夷之流亚固不以祠不祠为轻重而梅峰峻拔特立气之钟聚而秀美者山之灵异配子真之名节亘古亘今同其永久也宜李氏子孙善继先志能得道流之勤谨者世守此山其事皆可书也是为记
　　相山四仙祠记
　　凡山之巍然髙峙者其气盛其气盛则其神灵大而五岳次而五镇下而一郡一邑茍有挺拔耸起之山为一方之望往往灵异而祷祈者趋焉古礼惟诸侯得祭境内名山今庻人以上俱有祷祈然其所祠不主于山之神而假托于人以为灵若山之所托必曰仙其所谓仙非必御风乗云飞行太空之中或其功行术法有可济人利物则祠之矣抚州之西南其县曰崇仁崇仁之南六十里其山曰相山所祠之人曰梅曰栾曰邓曰叶谓之四仙考之史传梅尉南昌栾守豫章山在所治境内邓叶皆唐开元天寳间道士方伎之流也山初名巴唐时号临川山而俗称不改其旧巴乃栾仙名也佥曰宜避而栾尝为沛相故易名相山云山巅有祠屋其地髙寒雷风之迅烈云雾之湿润冰雪之凝沍木石不能堪易于朽腐摧裂屋虽频修而不久复敝住山道士黄守正积聚材木未及营造而去防定丙寅六月黄本初来贰其职增益所储之材七月己未构新屋十有八楹从之深四寻衡之广如其深而羡一尺适上清孙庆衍被防长是山遂底完美本初来言曰仙祠一新黄师肇其始孙师成其终本初获效微勤相其役愿刻石记歳月以为后之葺治者劝予观宋咸淳之季郡守黄侯震为道士罗端英作仙祠记叹典祠之人攘取微利今山之提防提举不私其利不私其名公其心为永久计是可书已况此山迥絶人境超出物表有地之灵宜有人之杰居山者倘虚吾之心不使有一毫埃尘滓之留六合内扶舆清淑唯所收拾以实吾之腹逍遥逺近坚固久视且将与四仙合灵兹山亦道家分内事也因及之以为今之奉祠者勉
　　宁都州判官彭从事平寇记
　　县有尉职捕贼旧矣州之判官职如尉国朝制也延祐二年六月贑宁都州寇作判官彭君以运粮留总管府同知州事赵某摄其职从州长出御寇七月惟己酉朏越五日癸丑赵与寇遇死焉州无镇守军官设捕盗之卒不满百时平豢安武备无一有闻警亟白之府出私钱市弓箭疾驰而还缮修壁垒越四日丙辰冦逼城下关外民居悉燬君画计谋悬赏格彀弓机礮躬事矢石率民兵出城与之角杀寇五六十収众而入防总管府长官至万户府官亦领军至决寇围入州城慰安人心州之长贰与君及大家分城四面而守越七日壬戌寇退越七日戊辰官军与寇战于延福里君率先冲阵发六矢俱殪获马二匹寇设伏官军失利而溃寇复进围城君竭力守御寝食为废徧告危急于上司紏集两乡民兵七千人八月戊寅旁死魄暨廵检官率民兵屯州城七里外越翼日己夘寇万余人自城下来战君不避锋鋭而前羣众齐力薄寇杀死甚众令卒登髙麾旗招城中之兵出内外夹攻寇不能支奔散渡溪水涨不可渡溺死过半寇大衂遁去州城再受围凡十有二日乃解越四日壬午行省平章政事李公出董师台宪官咸集有指挥使有副元帅有江浙省平章皆受朝命来督视贑州路长官及万户六人总六郡兵捣寇巢穴君为乡导首攻拔一砦官军继进大蹂殱其丑类无遗育渠魁就擒始班师州人以宁于是州之士民相率造彭君之庭劳且贺曰保一城之民得免为鱼肉君侯之徳也救诸乡之人不化为鬼物君侯之徳也敢贺矧君侯驻兵之地曰仙亭背俗传昔有飞仙于此而升举盖吉地也战之日寇既死于兵又死于水若有冥助然士民愿勒石其处以纪君侯之功以无忘君侯之徳君蹙然曰噫仆佐州无状牧驭乖方弗能先事弭变为民父母而使赤子弄兵延及于良民遭杀戮遭俘掳遭胁从者不知其几以至攻犯州城震撼隣境彻闻天京中外丈武重臣下临遐陬动数路之兵然后荡除居者疲于供亿征者毙于锋镝寇之所污军之所歴罥罣躏借而不得以天年终者往往无辜之人也思之痛心言之哽咽可吊也而贺焉其敢自以为功乎士民曰君侯有功而不居谦矣抑此寇一日未殄则州人受一日之祸死生所系非小小利害也君侯之德其敢忘乎哉于是予之友萧士资具书述士民之意来徴予文予谓彭君之不居功也其言仁士庻之不忘德也其言义上皆能仁则何至于致寇下皆知义则何至于为寇继自今官吏士民人人为仁义之人则宁都为善地为乐土矣予亦乐书其美以劝彭君名淑字仲仪济南歴城人年少而识髙慈敏而廉平为州人所称云
　　廉吏前金谿县尹李侯生祠记
　　予闲居思天下之治法以为禹稷伊尹之志茍得一县亦可小试何也县之于民最近令之福惠所及最速莫是官若也而举世瞀瞀孰知其任之为不轻专务已肥遑恤民瘠壅阏吾君之德使不得下达愁怨之气弥漫两间以至上干隂阳之和者十而八九也聚羣羊而牧之以一狼恣其啖食何辜斯民而至斯极于斯之时倐有人焉慰惬其苏息之望则民之爱之也乌得不如子之爱父母哉若金谿县尹李侯是己向论邑政之最必曰五事备予谓简讼均役二事尔户増土辟盗息三者其效也贪官喜民讼之繁则其需贿之路广架虚诬告欣然听纳蔓延歳久而不决受诬之人甚则殒身破家事冀求直而枉者先有所输则直者无复得伸役户议差之际鬻卖殆徧惟无力请赂者不脱免即此二端欲民之聊生可乎侯则不然讼者造庭面诘其故稍渉伪妄往往辞穷或以理感喻之而止所当辨解责之郷都纵欲逮问不遣一卒比及至官片言判其是非罔有留滞虽理屈抵罪靡不心服上司命之鞫讯亦若是户役一以赀产髙下为等第来歳之役定于歳杪数户俱差则考騐其力以多寡其日分如衡之平无所低昻由是民不可为欺而讼自简吏不可为奸而役遂均讼简役均县之大纲举矣此外皆其目也侯宰邑凡四初宰华容继宰临湘二邑各处三年如一日后宰高安郡以私而挠县政侯莅官甫七日遄弃去金谿之治视华容临湘无异侯之所以过人者非他其善有五而廉为本廉一也明二也仁三也能四也公五也在金谿六年其去也士民思其德传以纪之者数千言诗以诵之者数千首又立生祠于学宫去已四年而复来请澄记予观汉循吏传六人始文翁终召父蜀郡南阳世世祠之今侯得此于民与汉之循吏异世同符予素知侯名乐道其善侯名有字仲方平阳人请予记者前县尉曾文枢暨金谿之士彭瑀
　　江州城隍庙后殿记
　　城隍郡县之土神也土神之祭有社又有城隍何也社兼祭五土而城隍专祭城隍也夫祭奠莫重于天地然天尊而地亲尊者惟一人得祀亲者人人得祭也故有天下者祭地于北郊又祭之于社有国者祭于社而已大夫及士庻人所居之里置社其祭土神以报地一也而地有广狭之不同王社太社天下之土神也侯社国社一国之土神也里社者一里之土神国立社而家主中霤中霤者一家之土神也蜡以祭四方百物虽隄水之防潴水之庸咸得与祭古人于报地之礼周且悉也如是地之险山川丘陵而建邦设都必依险以为固或因山与丘陵以为城平地则累土筑城以拟山之险或因川以为隍燥地则掘土浚隍以拟川之险曰城曰隍其名肇于古史之造字其用着于周易之系文所由来逺矣而礼经国典无祭城隍之文儒者谓社祭山林川泽丘陵坟衍原隰则城隍固在其中然予窃有疑焉防与水庸尚于祭社之外有耑祭城隍以捍寇敌以保人民其功岂出于防与水庸之下而独不专报其功乎今郡县各有城隍祠所谓礼虽先王未之有可以义起者其若此类也夫夫土神当祭于坛墠而城隍祭于庙予尝求其义矣盖祭必有配社以句龙氏而爵尊德尊齿尊之人往往殁而得祭于里社俗称土地神是也里人或为之立庙城隍之庙殆亦以栖配食者之灵试以祀天之礼喻祭地之礼祭社神于坛而配以人犹南郊之祀天也祭城隍神于其配食之庙则犹明堂之祀帝云尔江州地扼荆扬之交面崇峦背大渎其城其隍山川自然之险形势之雄他郡莫与伦也城隍配食之人相传以为汉丞相颍隂侯灌婴郡志言髙帝六年侯筑湓口城即今江州地则侯之配城隍也宜或谓他郡城隍亦皆侯配食岂以侯尝定豫章诸郡而然欤旧江州城隍庙在郡治东北民之祈祷不便宋宣和壬寅郡守迁于今所歳久屋敝淳祐乙酉沿江制置使以其属帅郡民脩完之外门竪景福楼巍然临乎通衢有钱氏者先世河北人名安道绍兴初江淮招讨使张浚命之世掌城隍祠其来孙大通攻隂阳方伎渉三教绪言熟谙人情世务士大夫喜与逰病庙地窄隘弗可以恢廓勤力经营市庙后民地数亩兴造寝殿材钜工良视前构有加修广穹隆与外楼称翼以两庑规制伟甚家无铢两斗斛之储好善乐施者相与捐资以就其志非其诚足以感于神才足以动乎人何以能壮丽其神之居以至于此哉皇庆壬子创始延祐己未落成值予过江州大通请纪歳月予嘉其为人遂不辞而述古今祀典之大槩以俟后之议礼者攷焉
　　宜黄县学记
　　宜黄抚之支邑宋皇祐元年邑令李详始建学南丰先生曾文定公为之记学近社稷遗址今不可攷后徙城隍庙北绍兴初燬邓令庾改筑于县治之北叶令上达又改筑于北门石下而以旧学为尉治邓令昌朝病其近水垫隘乃徙今所绍定庚寅隣寇犯邑官舍民居燬者过半而学独存淳祐初赵令希防黎簿璹更造大成殿御书阁陈尉寀祠邑之先达于左右庑寳祐间杨令允恭复新两庑四斋至元丙子再燬越二年教谕成都胡端宜即其基营构大德乙巳居民失火又燬廉访分司郝侯鉴廵按适至召诸生议重建以命邑长爱忽都鲁时学官去职邑士李仲谋董其役取材于官山士之有力者捐资以助未几庙殿成讲堂成两庑从祀之室各五斋舍四各三间中门五间外门六楹立先圣像至大辛亥教谕南丰陈敏子増陶瓦宻覆门庑立四先师从祀十子像又绘两庑七十二子诸儒像祀邑先达乐公以下十二人先是前进士邹次陈书来徴记至是教谕复以请将刻南丰先生旧记于石以与新记并呜呼学校庠序之设自三代至今凡有社有民者率莫之敢后诚以国命系于人才人才系于士学也夫士之为学岂待官之建学哉然而官必建学以居夫士俾为学者于是乎学焉厚之也上之厚之者如此士之自厚者当何如居学而不为学自薄也为学而不知所以学自误也所以学如之何如南丰先生之记之所云是已呜呼三代而下正学湮废士各以其质之所近意之所便为学学其所学非三代之士所以学者也南丰先生之记在孟学不传之后程学未显之前而其言精详切实体用兼该有汉唐诸儒所不得而闻者宜黄虽小邑自昔多良士继自今士之为学人人能如南丰先生之记之所云则合乎程接乎孟以上达乎孔氏不待他求也于心有得也于身有守也于时有用也斯无愧于居是学矣不然不学者业荒行毁其为学者又不过夸记览衒文辞以钓名声干利禄而已是岂上之人所期于邑之士者哉
　　武城书院记
　　武城书院吉永丰曾氏之所建也其名武城何本曾氏之所自出也按史记仲尼弟子传参南武城人其苗裔有自鲁国徙江南者故南丰之曽追述世系以为曽子之后而永丰之曽亦然盖武城之曽盛于鲁越千数百年而南丰之曽始盛南丰之曾盛于宋又百数十年而永丰之曾继盛兄弟俱仕翰苑其父前进士宋之监察御史元之儒学提举也因子贵追封武城郡伯于是设书院祠先圣先师以及其考以处宗党来学之人翰林之长移文集贤院转而上闻朝议可之俾推曽氏子孙之儒而贤者掌其教予自京师归而曽氏请为记其书院兴创之由予观前代书院皆非无故而虚设者至若近年诸处所増不可胜数袭取其名而已有之靡所益无之靡所损曽氏自谓先师之胄而为请于朝者且以上传道统下继祖风其待之至厚责之至重矣岂可复如他处书院之有名无实也哉然则武城之教宜何如学曽子之学可也曽子之学大槩切已务内无一毫为人狥外之私必孝弟必忠信行必无玷言必无伪使近而宗族逺而郷邦万口一辞称之曰君子而后可以庶几焉不然有一疵疚人将讥笑而徒以渉猎故实饰词华为学恐非所以继祖风也况于道统之传而敢轻议哉澄也氏虽非曽而所愿学者在此用敢为武城后世子孙勉武城伯名晞顔翰林直学士名德者其仲子也应奉翰林文字名防申者其季子也
　　乐安重修县学记
　　宋绍兴乙巳割抚吉崇仁之四乡置乐安县置县之六年令魏彦材始建学建学之七年清江谢尚书谔时为摄尉令王植委之考进诸儒不满一百盖创县未久教犹未洽也其后十倍于初迨宋季年升国学贡礼部登进士科者甲诸邑虽其所尚未离乎文艺然以后创之邑百年间士学彬彬如此亦可谓盛也矣县学之建百一十有二年而地归于大元壤土遐僻干戈抢攘人士逃生救死不赡遑及诵爼豆事哉足迹之布于学者无几宫墙之内鞠为茂草固其所也既而兵难稍纡军官王佑周视庙学恻然兴怀不谋于邑僚不资于士民躬率卒伍取没官废屋之材构讲堂一新之越数年堂复敝邑士陈仕贵率其弟进市民屋五间辇任以至撤其旧再新之又新中门三间葺庙殿并两庑从祀有室肄业有斋缭以三门庖禀具完令王英簿董进教官前太学进士董徳暨诸儒力也皇庆初元庙之前宇将压令刘汝弼议更造筑基崇于旧二尺教官阙贠以陈仕贵摄事资取于家材取于其山先为之倡而学之士及邑之好事者皆捐费以助仕贵之弟善司其出纳令于公事暇督视不倦八月鸠工九月竪楹明年秋告成奉圣师从祀神像于新庙行上丁释奠礼士咸集佥言曰当今文教明于上士气未大振于下而吾乐安自甲申辛夘甲午至于壬子庙学栋宇四新矣官不敢以不切而弛未遑而慢士不敢以有费而辞有劳而惮昔夫子之作春秋凡兴造之事新延廐书新作南门书新作雉门及两观书僖公修泮宫诗人颂之而春秋不书何也春秋刑书也常事不书失礼失宜乃书书之者贬之也所以示惩也诗之有颂颂其美也得礼得宜而颂颂褒之也所以示劝也庙学之新也事之得礼得宜孰大焉既未能效史克之颂而遂使泯泯无传无以劝后殆于不可于是请记兴造歳月于石以传方来予稽乐安建学之始摄尉谢公首为之记其所期于乐安之士者甚厚期之以临川之王期之以南丰之曽期之以庐陵之欧阳清江豫章之刘若黄而犹未巳也将借之以问津以诣圣门以归于仁义道德不欲今人有愧于古士之自期其可不如公之所期者乎呜呼声利纷争身外事也道徳仁义性所固有求则得之不待资借于人振拔而追前辈之髙歩谢记已云予何言哉本其末而末其本高其卑而卑其高非所以答官府修学之意非所以副朝廷用儒之实也
　　瑞州路正徳书院记
　　瑞州路正德书院蒙山银场提举侯君孛兰奚所创建也夫荆扬贡金从古以然周官丱人掌其地守之以禁而取之以时盖犹秘其寳于地藏其富于民而不尽括其利于官也防山跨瑞袁临江三郡之境固为寳藏唐以前未之闻宋之中世山近之民颇私其利而置场设官自国朝始职其职者旦旦惟利国是图既无治民之责谁复有教民之意哉当衮衮兴利之场而切切兴学之务其人识虑盖逺矣然创建之初功未完而侯君去至于今二十余年田租薄少不足以赡给室屋日就敝壊延祐二年夏提举陈君以忠至祗谒先圣顾瞻怃然即日修葺殿堂门庑焕然一新涂径堦除甃砌端好圣师像位龛帐案座靡不整严置田増租嵗入可二百斛比旧多十之七八其费一皆已出无所资于人延请师儒招集徒众诵习其间公退之暇躬自劝督佐其经画者前龙兴路学録邹民则也予尝叹天下之事诱于其名于其实者总总而是若此书院之设岂徒狥其名而己固将责其实也防山僻在万山之隈近于寳货则其民贪逺于都邑则其俗陋身不游于庠序则耳目不濡染乎礼义殆如孟子所谓饱暖逸居而无教者矣故夫居之以羣居之地教之以善教之人俾学者于是而学其当学之事此陈君所以继侯君之志也而诸人所以副陈君之心者何如哉是有在于学者而尤有系于教者焉古者二十五家之里门有塾塾有师不特为士者学民之朝夕出入必受教而后退是以风俗厚伦纪明人人亲其亲长其长族婣郷党相友相助相扶持蔼然仁让忠敬自家庭达于道路虽闾巷之民莫不有士君子之行当时之教必有异于今者今之教于书院者诚能如古旧习丕变而防山之民新矣不然教之数十年犹夫人也书院之名曰正徳而于正民徳之实安在陈君之所期果如是乎陈君瑞之高安人寛易倜傥重义轻财尝冶银于兴国所获赢余悉以施与客游天京为贵近所喜受中防来莅是官先是官课不办民力重困又取木炭于瑞州龙兴不胜其扰为言于当路凡场所输杀四之一官自买炭扰不及于二郡律已公廉而办课优敏公私便之观其所责于已者若是其实则其所期于人者从可知也
　　都昌县学先贤祠记
　　秦叹而下孔道之传不续歴千数百年乃得宋河南程子逺承孟氏之绪而元公周子实开端于其先文公朱子又集成于其后二子当熙宁淳熙间俱守南康郡南康偏垒也传道二大贤尝过化焉都昌南康属县也畴昔仁风之所披拂教雨之所沾濡流芳遗润百世犹未泯社而稷之尸而祝之也固宜考江丞相修学碑周朱二子有专祠在县学迩年废而莫举天歴己巳教谕万钧用至惕然大歉白主簿黄将仕孚转达县丞何某县尹李某佥议谐协遂营明伦堂之西翼室设二子位扁曰先贤祠允为知教之本者乡贤旧亦无祠若朱门四支西坡黄氏梅陂彭氏厚斋冯氏昌谷曹氏萃祠于明伦堂之东翼室强斋彭氏深居冯氏暨古心江丞相配扁曰郷贤祠表章尊奉之余靡不竦慕兴起其于人心世教岂小补哉抑自古逮今有教必有政区区邑校于教幸知所务闻明伦堂北豪民侵疆久弗克正职司往往诱于其饵而不顾今教谕踵前官之所已行且牍于县簿賛丞尹督府史究竟根株上其事于郡卒能复六十年已失之地于黉宫教外之政此其一尔主簿孚少从余学请为作先贤祠记余因及一县治官教官之可书者并书之以劝方来
　　临汝书院重修尊经阁记
　　宋淳祐戊申冯侯去疾提举江南西路常平茶盐事至官之日以其先师徽国文公朱先生尝除是官而不及赴乃于抚州城外之西南营髙爽地创临汝书院专祠文公为学者讲道之所明年己酉书院成位置分画率仿太学故其屋室规制非他书院比左个之左竪危楼贮诸经及羣书于其间扁曰尊经阁大元延祐乙夘楼燬于火官命重建越六年庚申四月庐陵黄镇来长书院始克构架又三年至治壬戍九月工毕事完轮奂复旧同知总管府事亚中大夫马合睦提调其役相之者前经歴赵谐继之者今经歴张允明也是年春予往金陵过抚山长以楼成请记予有行未暇作其冬还自金陵而总管太中大夫杜侯至与廵按官廉访副使董侯登斯阁周围瞻视且嘉山长之勤又一新外门斋舍廊庑暨池亭靡不修葺而以书来促记命山长躬诣吾门以请噫汉贾生有云俗吏所务在于刀笔筐箧侯下车坐未暖席而惓惓焉以儒教所当务为急其贤于俗吏逺矣哉书院之创逮今七十余年矣未尝刻石记其兴造始未非阙欤今侯急人之所缓而补昔人之所阙余何敢以固陋辞夫尊经云者岂徒曰庋羣书于髙阁以为尊也哉曾子尝言尊所闻子思尝言尊徳性尊者恭敬奉持不敢防慢之谓经之所言皆吾徳性内事学者所闻闻此而已所闻于经之言如覃懐许公所谓信之如神明敬之如父母而后谓之尊读其言而不践其言是侮圣人之言也谓之尊经可乎昔日冯侯名此阁今日杜侯之重掲斯扁也其所期望于学者为何如予少时一再就书院肄业不常处也而私淑于经一句一字不敢轻忽资凡力小用志亦甚苦然老矣而无闻仅仅能通训詀文义之粃糠于道昧如也其有负于冯侯之意多矣继自今学于书院者其可不深以予为戒而惕然警惧动息语黙必知所尊以求无负于杜侯之意哉杜侯名毓贤而有文尝为学校之官故其加意于儒教若此云
　　湖口县靖节先生祠堂记
　　晋靖节陶先生家浔阳之柴桑尝为彭泽令后析彭泽创湖口县湖口亦彭泽也故其境内徃徃有靖节遗迹孙侯文震宰湖口因行其乡至三学寺民间相传以为靖节读书之地旁有望月台旧基犹存乃出私钱屋于台基之上且就县学东偏建祠堂三间以祀先生湖口小邑凋敝特甚扼江湖之防当驿置之冲侯兴补滞废应接徃来精神光昭意气闲暇处难若易任劳若逸固其才畧之优而又追慕先贤尊崇表章以励末俗是岂俗吏所能为者值予舟过湖口而请记其事窃惟靖节先生髙志逺识超越古今而设施不少概见其令彭泽也不过一时牧伯辟举相授俾得公田之利以自养如古人不得已而为禄者尔非受天子命而仕也曽几何时不肯屈于督邮而去充此志节异时讵肯忍耻于二姓哉观述酒荆轲等作殆欲为汉相孔明之事而无其资责子有诗与子有疏志趣之同苦乐之安一家父子夫妇又如此夫人道三纲为首先生一身而三纲举无愧焉忘言于真意委运于大化则几于同道矣谁谓汉魏以防而有斯人者乎噫先生未易知也后人于言语文字间窥觇其髣髴而已然先生非有名位显于时非有功业着于后而千载之下使人眷眷不忘其何以得此于人哉予于孙侯之为恶乎而不喜谈乐道之也侯燕人所至有廉能声
　　奉新县惠政桥记
　　新吴豫章郡之属邑也有水横贯于邑之中曰冯水冯水之源出百丈山行百有余里及邑之西其流分为二经流在北绕邑治之南而东支流在南径南市之北至邑之东而与经流合二流各有桥梁以渡水势漂悍桥不能支屡修屡坏南桥之袤逾二百尺而北桥之袤殆七十寻故其壊尤数其修尤难宋初邑大家胡氏架木为梁太平兴国中胡之家有国子监簿仲饶嗣新之其弟秘书省校书仲容请杨文公亿为之记名其桥曰安固于后改作浮梁而易其名曰安济淳祐间浮梁敝晋城乡罗鉴暨奉新乡王绚率诸大家合力结为墩至元末石墩亦敝邑之令佐用民力竪木为柱置板于上而易其名曰行教财力夫力一皆取于民王徳全者绚之元孙也轻财重义克蹈祖武视役户歳遭督责之苦役夫时被鞭棰之虐恻然兴怜遂以修桥为己任大徳戊戍捐资造新桥五十余丈不借势于官不假力于众明年春为水所壊则造二舟以济至冬复完其桥自后輙壊輙修不以其事诿官府买晋城乡杉木数百亩长养其材为久逺计歳乙己相视水势平缓之处于桥之上流二十歩两岸叠石重构新桥广袤一仍其旧其将终也遗命嘱其子文炳兄弟勿堕前劳以田租六百石及晋城杉林专备修桥之用延祐甲寅桥又壊文炳兄弟又造二舟以济至冬又成新桥其南桥旧名惠政大徳以后修理一出王氏之力至是南流渐微乃用七千余力运土石实筑垾道壅水北流南桥既废得以萃其工力于一桥而移彼惠政之扁易此行教之名邑人咸喜求予文记其事予谓古以除治桥梁为官政而今亦然但官无可用之财而惟民是资则惠未及民而厉先及之矣王氏以一家独任其功俾官不劳心而得惠政之名民不劳力而防惠政之实世世继述而无倦呜呼其孰能有此用心者哉徳全赈饥贱粜该受赏典则以老辞将官其子则仲子文炳叔子文谟俱让而以俾其季子文杰仁让如此王氏之昌其未替乎
　　尊徳性道问学斋记
　　天之所以生人人之所以为人以此徳性也然自孟氏以来圣传不嗣士学靡宗汉唐千余年间儒者各矜以长奋迅驰骛而不自知其缺董韩二子依稀数语近之而原本竟昧昧也宋初如胡如孙首明圣经以立师教一时号为有体有用之学卓行异材之士多出其门不为无补于人心世道然稽其所极度越董韩者无几是何也于所谓徳性未尝知所以用其力也逮夫周程张邵兴始能上通孟氏而为一程氏四传而至朱文义之精宻句谈而字议又孟氏以来所未有者而其学徒往往滞于此而溺其心夫既以世儒记诵词章为俗学矣而其为学亦未离乎言语文字之末甚至专守一艺而不复旁通它书掇拾腐说而不能自遣一辞反俾记诵之徒其陋词章之徒讥其拙此则嘉定以后朱门末学之弊而未有能救之者也夫所贵乎圣人之学以能全天之所以与我者尔天之与我德性是也是为仁义礼知之根株是为形质气血之主宰舍此而他求所学果何学哉假而行如司马文正公才如诸葛忠武侯亦不免为习不着行不察亦不过为资器之超于人而谓有得于圣学则未也况止于训诂之精讲说之宻如北溪之陈防峰之饶则与彼记诵词章之俗学相去何能以寸哉汉唐之儒无责焉圣学大眀于宋代而踵其后者如此可叹巳清江皮公字其子曰昭德其师名其读书之斋曰学从吾游请以尊德性道问学更其扁名合父师所命而一之意谓而父所命天所命也学者学此而已抑子之学词章则云至矣记诵则云富矣虽然德性无预也姑置是澄也钻研于文义毫分缕析每犹以陈为未精饶为未宻也堕此科臼之中垂四十年而始觉其非因子之请惕然于歳月之已逝今于吾子其敢以昔之自误者而误子也哉自今以徃一日之内子而亥一月之内朔而晦一歳之内春而冬常见吾德性之昭昭如天之运转如日月之徃来不使有须臾之间断则于尊之之道殆庻防乎于此有未能则问于人学于已而必欲其至若其用力之方非言之可喻亦味于中庸首章订玩终篇而自悟可也若夫为是标榜务以新美其名而不务允蹈其实是乃近代假托欺诳之儒其弊又浮于末学之外而子不为是也
　　临江路修学记
　　官之于人也不戾于其才人之于官也不戾于其职此盛治之世人不能皆然也紏察之官必眀如水镜也而罢软昏庸者有之字牧之官必慈如父母也而贪饕残虐者徃徃而是至于儒之设官此古之所谓以道得民者岂茍然哉必曰立师道以善一世固难其人倘为其所能为以不堕其职斯亦可矣大德十年冬予董江西广东儒学稽教官之能振职者莫不以临江为首称明年予移疾还家道经临江见其学宫之饬学徒之聚学计之饶学务之举心甚异之有顷诸生合辞进曰临江学计尝时三四月已匮用不足则事事弛前教授所不能拯真定刘君德原以学正行教授事乃能若是盖学正贰教官者也长所为贰或不欲贰所欲长或不然此事之所由废今以贰兼长无牵制之患故能专心一力有所规画殿楹之朽蠧者易以良材殿壁之败壊者甃以坚甓前霤敞重檐五间俾行礼典乐者遇雨无沾服之忧两庑从祀绘像一新礼器若尊爵若罍洗若簠簋悉范以铜乐器若琴瑟若笙镛若柷敔并准太常旧制肇造购得英石作悬磬十六执事之人各制祭服讲堂书楼府库庖禀靡不修治生徒有肄业之斋教官有燕适之所其于学计徴其逋负而所入丰节其浮冗而所出约比及三年沛然足用防所余以上送至元钞为贯四千有竒学有田在新淦之鄙与僧舍隣冐占强夺垂二十年官职往问贪者中其饵怯者骇其横卒莫之谁何今兹力陈于当路僧计穷纳贿以请郤弗受竟归其侵得米百四十余斛予闻而益嘉之意官不问崇卑维廉维能何事不办君之仕此其发端耳可不谓才之无戾于其职者与循是而充之何官不可为也抑自昔临江人才于江西为盛集贤刘公之经学视古无前尚书谢公之古文追配欧阳文忠公王文公曽中书李直讲而无愧然未闻其继也今在学之士有宫以居有粒以食歳息其间者亦求所以跻二公而上合古之圣贤否乎内之学何学外之文何文羣居所言者何言日用所事者何事若止如今所观而已则二公未可及也而况于过之乎处则为名儒仕则为名宦必有其本其思之哉其勉之哉于是诸生请记其语遂书以遗焉
　　儒林义塾记
　　庐陵郡之南百八十里其县曰万安万安县之西二十里其地曰邓林山水明秀人烟丛聚一名儒林唐以来文物之盛他境鲜俪宋三百年擢科与贡之士不可胜数旧家盛极而中微有刘氏自郡城徙居于此而代兴焉赀甲一乡其翁好善乐施五子俱务学仲子桂平喟然嘅叹谓昔也此地儒风彬彬而今也或至惰弃其业非有他也无所于学无以教之而然耳乃设塾延师凡党里子弟童防以上悉许来学既而病其湫隘一新营构中创先圣燕居之室二庑翼其左右前为中门门之前为外门后为讲堂堂之后设炉亭有斋舍以馆诸生有庖防以供饮食施田若干亩歳收所入以赡其用扁曰儒林义塾不逺数百里造吾门请记其事将欲垂之永久俾不堕壊其立心逺矣哉余考前代义塾之设防阳为首称学舍四五百间好义之家所自为而不属于官府其后遂最天下四大书院之号五季衰乱之余上无教下无学而士之读诵传习犹幸不废者其功为多今日所在书院鳞比栉宻然教之之师官实置之而未尝甚精于选择任满则去矣养之之费官虽总之而不能尽塞其罅漏用匮则止矣是以学于其间者往往有名无实其成功之藐也固宜刘氏义塾既不受官府之拘牵则与睢阳之初一也其养之之费有继而教之之师亦恶可不慎也欤不然学徒锵锵书声琅琅非不可视可听也要其效之所成髙者仅可应举徼利达卑者不过识字记姓名而已又奚足云哉教者学者如之何其必遵朱子之明训拳拳佩服弗至弗措必洞彻于心必允蹈于身行必可以化民美俗才必可以经邦济时而非但呻毕摛辞之谓夫如是命世大儒由此而出庻其不负建塾者之心乎
　　安福州上田里塾壁记
　　世有甚易至之事而人或怠于至亦有甚难期之事而人每必于期吉之安福上田李氏儒家也宋南渡后有淳熙布衣献中兴颂见知艮斋尚书者有庆元贡士着史评二十懐古词八见知益国丞相者淳祐又有乡贡者焉咸淳又有漕贡而国朝至元间掌教于县者焉先后四世皆治儒术以干人爵而卒未惬所期也五传至辛翁至元县教之子淳祐乡贡之孙评史者之曽孙颂中兴者之孙也安福城西五里外创里塾构礼殿奉先圣先师设讲堂立斋舍门庑庖廪悉具方将请公额割私田以教以养意盖有所为事未及竟而身遽终子刚犹稚越数年渐长亦克畀田百亩供里塾春秋释菜之费示不改父道也天歴二年春刚之外傅姚贡士霄凤暨友周南瑞过予言其事予谓父之创塾而有所为者已矣子之畀田而无所为者可嘉也虽然刚之先世期得人爵之贵而竟未之得不可必得故也世有可以必得而其贵过于人爵者刚亦愿为之乎夫人爵之贵小夫贱之所贵耳而大人君子不以为贵天爵之贵大人君子之所贵也虽千百世之下犹以为贵况于求人爵之术必效人作虚辞虽不可谓难而或有不能修天爵之方唯反已用实功虽不可谓易而人皆可能也人皆可能者何也已所自有不待假借也仁义礼智人人有之不为则已为则人人能之有所慈爱而扩之则仁也有所羞恶而扩之则义也有所敬让有所辨别而扩之则礼也智也婉顺父母谓之孝雍睦兄弟谓之弟尽心为人谓之忠推心待人谓之恕仁也义也礼也智也孝也弟也忠也恕也岂人所不能哉非不能也不为也为之而能能之而熟熟之而极则虽尧舜之道亦不过孝弟而己虽夫子之道亦不过忠恕而已人而能孝能弟能忠能恕则人人可尧可舜可夫子也夫如是名满天下法垂后世虽无人爵之贵而莫之能及其视小夫贱一时之所荣生与鸟兽同羣死与草木俱腐者岂不相去万万哉至顺元年冬南瑞重来为刚请教于是书吾言以遗俾以掲诸家居之座右刻诸里塾之壁间而自励自警焉
　　蒨冈义塾记
　　古昔盛时万二千五百家之乡有乡学郷大夫主之颁教法于州党族闾俾教其民二千五百家之州则州长属民读法以时习乡射于学而尚功五百家之党则党正属民读法以时习乡饮酒于学而尚齿虽二十五家之闾巷亦有塾闾内致仕之老朝夕坐其中民之出入者必受教教成俗善而人人有士君子之行也后世虽休明之朝亦唯郡县有学居之逺于城郭者子弟无从至焉旧豫章郡之丰城县有掲氏家于长宁乡之蒨冈下族以儒鸣曰商霖曰飞雄曰三京于宋绍兴淳熙嘉定登进士科曰先觉曰着亦以累举奏名得仕际国朝而仕者养直儒学教授徯斯翰林应奉王孙盐司丞时益县主簿司丞君在官命长子惪就蒨冈之基建义塾聚教其族人少子懋相成之中建巍楼一前建小楼二中以奉先圣旁以处学徒主簿君割右畔之地益其广而构燕居之室及庑与门以底于完美畀田五百亩给其食建塾之意殆与古之里塾无异惪诣予求文记之将以示后期于永久而虑其堕废也余谓古之里塾有教无养今掲氏义塾有以养之矣而其所教之者未知其何如盖古之学教人明人伦今之学其教不过习无用于世之文辞以钓有利于已之爵禄而已使义塾之教亦若是虽有塾奚益其必以择师为先乎其师也不必记览之多也不必言语之工也择其有实行孝于亲弟于长敦于宗族笃于外婣信于朋友仁于乡里行已有廉耻待人能忠恕者以淑一家一族之子弟取朱子小学一书熟读实践薫蒸涵泳久自变化将见一家一族无一人不明于父子兄弟夫妇之伦推而及于宗婣朋友乡里之间雍雍和顺充满融盎贵者必获称当代之名贤富者必获保奕世之永业虽不求名求利而其名其利孰大于此余观丞簿伯仲借父世资而不分析已与薄俗逈殊若德若懋克嗣前猷人伦之厚出于天禀之时天之昌掲氏于斯可卜也继今又以古之教教其家教其族则人之所昌有以合天之所昌掲氏之悠逺隆盛讵可量也哉
　　重修李氏山房书院记
　　髙山仰止景行行止夫子读是诗而曰诗之好仁如此民之秉彛好是懿德夫子读是诗而曰爲此诗者其知道乎民之秉彛也故好是懿德夫孩提之童初生已知爱其亲蔼然天地生物之心与生俱生而非有使之者也心有此仁则必好之如山之髙目所必仰如路之大足所必行也然仁之为德人人所同吾有是仁彼亦有是仁也好吾固有于心之仁岂不好彼同有是仁之人乎秉彛者固有是仁之性也懿德者同有是仁之人也有是常性者未有不好懿德之人心同是仁故也南康李文定先生少学科举之学未弱冠时朱子来守南康心窃慕焉既成进士遂徃受业终身截然礼义之闲澹然利达之境盖学而有得于师者视其所师若髙山之崇崇景行之坦坦向仰履行弗忘弗懈恱焉日孜孜也讵非夫子所谓好仁者哉所居之县曰建昌前有兵部尚书同邑同氏清名姱节望于一乡藏书庐山五老峰之僧舍号李氏山房中更乱离书与山房俱燬寳庆丙戍言于邑令曹豳仍李氏山房旧号创书院于县西以祠尚书述其学问出处大槩而为之记文定推好仁之心而好人之懿德盖若是或曰尚书人品固高未尝得闻圣学也文定师朱子而慕尚书何居曰已之好仁必学圣人以充其全体人之懿德茍其生质之美制行之卓有合于仁之一德斯可好矣孟子欲学孔子而亟称惠惠虽不能如夫子之大全而使顽者廉懦者立鄙者寛薄者敦亦足以俾世教文定之拳拳于尚书之懿德也其犹孟子之称惠也欤文定既殁与尚书合祠皇元新政建昌陞县为州山房始亦专官后以州之学正兼掌防定初学政李仲谋欲新书院防进士髙若凤以州判官总儒学事志同谋协乃克重修新祠堂新讲堂又徙燕居之堂焕然有加于旧仲谋为赋以纪其畧而徴记于予予弗及详其工役之歳月室屋之规制而独发明文定好仁好德之心以为来者劝继今以往人人知好德则官于斯者必能嗣葺而俾二李之祠永不废坠人人知好仁则学于斯者必能升文定之堂闚朱子之室以无愧于燕居所视之先圣先师而尚书公之懿德亦水木本原之分支分派也尚书名常字公择文定名燔字敬子人称斋先生云
　　武宁县儒学记　　　　　　　　范　梈
　　武宁为龙兴西南壮邑山刻而水驶故其民多秀拔以学行着于代者不乏人国朝甞设宁州以之而兼分宁县后又以分宁为州而武宁仍为龙兴属县学宫据修水之上直县廨东南始县州而学随州州废而复随县栋宇歴久风摧雨浥坐漏日星于祀事至不严居有弗宁过有弗念凡如是者匪制于用则拘于谋假一有志者为之亦何事之不立哉至治二年夏余被檄过焉谒先圣庙庭退而纵观升堂戏欷坐甫定文学掾夏侯士璋作而曰余幸叨兹掾不幸学计单薄乃有废敝不能兴补若兹所覩者敢以为吿余喜以语县长令皆曰是吾职也时有没入官舫廿余艘白诸宪司畀之凡儒与有力者走趋相事将兴废防有土功之令逾年禁弛士璋去焦大有继之而后令之来者益勤无怠至治三年二月经始防定元年十月讫工礼殿门庑讲堂书阁巍然一新祀事严矣余又适至学者摭本末请记于石余嘉夫文学掾之有志令之能思其职也学校所以眀人伦圣人人伦之至而今而后邑之士子有游有居是养是教思先王之道志所至而学亦至舜何人予何人有为者狂作圣矣是其成也将不有如今日之兴废补敝者乎愿因诸君之善以为士子规且以见君子之于天下茍有志无所不立也前令李洪涛后令吕天倪始终是役者临县史刺马丹后三年四月朔记
　　青田书院记　　　　　　　　　程文海
　　道不系于地也然由迹以知其事沿事以见其人使后之学者有所观慕感发则地亦若与焉者此青田书院之所为作也谨按陆氏居青田至象山文安公时己十世不异防先代复其赋表其庐文安公兄弟又以道德师表当世而青田陆氏闻天下中更寇燬星分瓦解陆氏先祠亦不能屋矣至元二十三年广平程某以侍御史将防江南过金谿顾瞻遗址闵然兴懐乡之耆旧咸请复其家且建三陆先生祠遂以语郡郡下之县县无其人文书茍具大德五年公诸孙如山慨然谋诸贤士大夫且懐牒郡庭以为请众咸义之为助其费适县令尹张君怿政最方茂有志斯文欣然自以为功乃即义居故址创屋数十间春秋有祠讲肄有堂庑门房室畧备扁曰青田书院而请某为记某盖尝冀其成而今始克成可喜也抑可叹也传曰尧舜之道孝悌而已矣使家皆陆氏人皆文安弟昆治民者岂复劳其心哉亦既不然而于风厉示效之方又藐然曽不訾省是不亦可叹已乎美哉张君能知所先务也懿哉贤士大夫能助其子孙继志也大哉公之道德久而弥章也公与徽国朱文公生同时仕同朝学同志其不同者立言有丰俭之间是以今之知学之士知文公者甚众而知公者甚鲜知不知非道之所计然以义居数千指若此不幸遇患又若此行道之人犹念之况大贤之里居政教之所急而可藐焉略不訾省若此乎此无他不知之过也某虽未足以知公抑尝知学公甞有云就使吾不识字要当为天地间堂堂正正大丈夫今家之子孙与其里之秀民劳于作乐于成庻几藏修游息于永久其亦奚所见乎是必有所慕矣然慕其人不若师其心居其居不若履其道不然名存实废室迩人遐适足以来无穷之慨叹而已然则父兄师友可弗念欤是役也以七年二月建十月成明年三月记
　　疎山白云禅寺修造记
　　大雄氏之宫布天下得地者什六七得人者什二三西江之西之山之宫仰为大疎次之疎为近故予知疎为多昔疎之兴也盖有记之者矣故予独记云住师之能炽焉自住之住是山也于今八年矣一年而僧堂改观二年宫殿涂塈丹雘荘严像设供养之工毕举三年作下院于抚州乂作于金谿县四年凿山为园艺桑艺桐艺茶凡四千五年窣堵波小大之屋皆完新以其余力复取化城洲地六年又凿山种檆株余二万役水舂碓而屋焘之七年架万歳阁八年阁成设饬咸具刻画肖像万身剏二库以丰财八年之间无日不事无事不有功然后祝尧之廷布金之地始渊丽廓大崇极辉赫居者过者无不生欢喜赞叹瞻仰尊敬心曰住真善住者住曰未哉明年吾新香积矣又明年吾新西堂矣明年无量吾事亦无量于是山中之人皆惊且服愿记其事夫佛之道非假宫室以为殊胜也非资田园以为赡博也然以人而学佛之学则非人莫能为者毋亦宜先为之乎且佛固人也彼为刻躬阏性无暇于此今学焉者既未能学其为又不为人之为则予于斯也诚有不能名之者矣今疎之炽也得人之效也记之而使继之者继之其所谓无量无量者非耶住鄱人也器资尚书之胄也楚山上人之法子也大德六年山寂疎无人疎众枚卜十人于佛住独再卜住又乃以上闻锡之玺书而为疎主遂自径山来归归而以洁身自誓于佛然则佛固许之且复信之矣住盖能于无所住而生其心者耶然则疎之炽也奚足为住言哉
　　升平桥记
　　临筠之交鹄山之阳梁于灏江之上曰升平桥灏迅急歳辄壊至大元年春里长者黄应瑞相桥下流势少杀谋迁之易族子田以移其址买晏氏山以砻其石更为石桥掘地丈余得故桥株十数石佛像十有三乃故桥所也独心喜经始于是年四月二十六日落成于明年三月八日修丈十广去其七高如广之数上为屋七楹工凡六千五百费缗万五千有竒又为庵其涯以祠石佛廪道者守之配邹出簪珥以相焉桥成之日行者歌休者诵烟峰流泉献状増胜皇庆二年其诸孙允武来京师谒记曰此乡民之志也且言君平生好义尝于上高之境为二桥曰新曰大浒又凿新喻檀岭道数里作舍邑旁以便防山之役者若此甚众余观万金之赀世常有之不拔一毛利天下嘐嘐然曰我为善我为善不过谄土偶饱巫觋求福田而已他弗知也黄其庻乎昔有结茅度蚁夺高第者黄所济多矣黄固涪翁之苗裔也盛德之门又浚以益之其大也必矣君年八十余耳目聪明齿发不衰子若孙皆谨愿笃学未必非其报此亦乡人之言也君何心焉书畀允武归刻于桥之上君字国祥人即其居号之曰晓山老人云
　　太和州重修快阁记
　　庐陵有阁最一郡之胜在太和东南城上邑令太常博士沈遵名曰快阁迨黄太史庭坚继至赋诗其上而阁之名闻天下盖自豫章泝流五百余里江盘峡束牵挽郁隘罢心目至是而山平川舒旷朗褰开跃然如龙蛇之伸鹍鹏之息跂而四顾快可知已邑为州官事繁逰览废阁壊为廐为驿为狱讼之庭旋葺旋毁岂复知有所谓快者哉至大四年邦侯圣隂徒贰车杨学文议改作而侯以监察御史召留俸五百缗属寓公髙安尹严用文成之已而郎侯祐来议克合抡材徴工撤而新之为屋三重重十楹前为阁后祠太史中为燕休之堂三年而毕弗亟弗徐屋加于旧而民弗与知登斯阁也天髙水夐阳开隂翕禾黍满野舟行如飞仙地之胜若始辟焉明年髙安之孙荘侍其诸兄威来京师以圗请记且道侯之政予虽未登兹阁窃为之一快告之曰州曰太和至治之称也阁曰快自得之谓也治欲其至而民欲其自得盖相须也民不自得求其治之至难已山川虽胜而暇登览乎哉于虖太和邑也而为州守尊而亲乎下民下而敬乎上上下各安其素非自得之騐而至治之候乎知此则是阁之胜独最于一郡乎哉书以遗之俾刻之石董是役者刘冲萧佐延祐元年九月朔记
　　富州重修学记　　　　　　　　掲傒斯
　　上御经筵之明年夏六月济南姚侯来为富州以舍菜礼见于先圣先师祝曰惟夫子之道参天地配日月用中罔敢知而用中实生齐鲁之交宻迩夫子之训钦承明命来守是州今之州古千乘之国也敢不敬恭朝夕惟夫子之训是承顾瞻庙学摧陋弗称曰余之责也防教授清江陈明之继至议与志合明年秋大修孔子庙仍其旧者惟殿若明伦中庸二堂江山秀杰楼悉改作而有加规制必裁就法度出入必限由正途凡为屋防七十楹又笵铜为七十二弟子及诸贤像以严祀事凿半池其前仿古頖宫侯载经载度是董是劳吏忘其私工劝其勤渉冬徂春用告厥成而命傒斯为之记在至元二十有三年陞丰城县为富州以河东陈侯元凯为之尹时科举废十有三年矣士失其业民坠其教盗贼满野竟数十里不闻鸡犬声陈侯大惧遂修孔子庙建小学日集文儒故老讲求治要悉资以为政不数月境内大治知所务今科举既复亦十有三年而侯实来当天下文明人复其业犹皇皇焉汲汲焉以兴学校明教化为先务者其守同其志亦同也夫兼有天下父师之责者君也承君之志行君之化者宰相与太守也宰相布于上太守奉于下故人之生也为之学校以教之设科以举之必使士有恒业民有恒志然后圣人之道可明贤材可得而治可成也古之有天下者莫盛于唐虞三代而不能去学校废选举以为治秦去之废之二世而亡虽然君之学视学校为隆污以科举为去就亦异乎夫子之教矣若夫善学圣人者在畎亩则行乎畎亩在鱼盐版筑则行乎鱼盐版筑岂待学校之教而科举之劝也此上之志而侯所以力行之者况上方亲御讲筵详求圣人之治愚虽不敏愿与学孔子者共勉之侯廉慎简正不为盛名而人敬畏之盖贤守云
　　杨氏忠节祠记
　　庐陵杨氏作忠节祠者何昔金人犯宋沿江诸郡皆望风奔溃其先忠襄公邦乂以建康通判被执骂敌死韩胄专国擅兵文节公万里以寳谟阁学士家居闻之三日不食死故合而祠之也中祀建康通判赠通奉大夫存者何尝以直抗蔡京为杨氏忠义开先也别祀广东经畧使长孺吏部郎官孙孖同知昆山州事学文者何经畧仁声义实风槩天下在广东三嵗禄入七万缗尽代民输丁租不持一钱去吏部闿通敏惠奉法循理为时良臣昆山好德尚义能以私钱复文节故居割田百亩以建祠事皆克绍先烈者也天下杨氏皆祖汉太尉震庐陵之杨则自蜀徙盖太尉之孙唐国子祭酒膳从僖宗幸蜀而居眉者之后也自秦汉之后有天下卓然三代之风者宋而已方其盛时欧阳文忠以古文正天下之宗眀王道之本及其衰也杨忠襄胡忠简以大义折敌国之气奋中兴之运当其亡也文丞相斩首燕市终三百年火德之祚为万世亡国之光而皆出于庐陵何其盛哉夫卓然可继三代者宋也然夏之亡以桀之殷之亡以纣之虐又以汤武继之宜其东征西怨无思不服惟周以弱亡与宋同然周之东迁亦有杨忠襄胡忠简乎周之亡亦有文丞相乎是能使周之乱亡犹有愧于宋者杨忠襄胡忠简文丞相也文丞相之死岂非有忠襄文节为之标准乎不然何又出于庐陵也忠襄不可及已至若文节年六十余已悬车告老将二十载矣闻一权臣擅国遂至饿死使在文丞相时当何如哉故庐陵若欧阳氏杨氏胡氏文氏又有身致干淳之治若周文忠氏皆国家之元气也而欧阳氏又庐陵之元气乎昆山之子元正请记忠节祠故并及之呜呼观杨氏祠则庐陵多贤之故杨氏人物之盛宋三百年养士之效亦可见矣世好言士无益于国可乎元正亦杨氏之贤子孙也繇太常奉祀为江西行省属祠成于大德七年记作于元统二年
　　武安塔记　　　　　　　　　　张　翥
　　至正十年春予使还闽中驿次玉山有山苍峭如立笔其巅有塔高见数十里外僧寺塔下栋宇林立悠悠然动于目询诸邮人曰此武安山塔院也监县夀安所重建是山岩壑深秀专胜兹邑今侯作新于久废其外壮以崇门下瞰溪之玉虹桥诚如长虹卧波直山之半为溪山一览亭歳时士女来游来娱宁侯之理而同侯之乐前所未闻也予于监县有同游之好闻之快然以怿既抵县侯谒于馆中语间起曰武安塔院成旧无刻文可考见兹复弗记恐后将泯惟先生书之按图经县本唐砂砾镇镇之望玉山也县因以名其西南则武安山山有塔院故老相传宋人郑长者实为之迨嘉熙辛亥忽摧其顶粤十二年而塔尽圯后十六年邑人毛士安合众力以复之见于郡士谢禹之赋若院之废当在宋亡时用兵于闽县据南北冲仍以兵燹唯塔独存而遗趾可辨也榛莽委翳狐兎所伏山川息灵民庻觖望过者吁嚱虽物之兴废有数茍非其人则亦孰暇以为此事乎侯以有为之才来掌斯邑乃能追古之遗躅还太平之盛观一邑之人扶老擕防往来游陟举欣欣然有若邮人之言者侯之所施先后适宜故人敏其政而举废之功易乐与民同而近者之恱众俾胜地不终蔽以发挥溪山于荒寂因为之书不然民勤于力而土木之役兴乃区区塔院之务复又何记焉
　　三贤书院记　　　　　　　　　欧阳元
　　洪之奉新三贤书院者舂陵周元公眉山苏文忠公修川黄文节公之祠也邑庠旧祠三贤以元公尝仕修川黄文节公实修川人苏文忠公南行弟文定公谪官筠州因省其弟过洪州之筠奉新为邑盖有三贤之辙迹焉故邑人慕而祠之孔子之宫更兵祠废世儒邓公谦亨久欲复之未暇后至元五年已夘有防禁民为莲社其祠宇听民佃取为业有堂名种德者适迩邓氏居谦亨与伯子谋遂入辞于官请为三贤书院有司许之乃撤故益新加以补葺中为先圣燕居别室为三贤祠一如他书院制既而讲授肄习悉循其规于是割田若干嵗入得粟数百石以备圣贤飨祀师生禀膳之资他日其季子梓宰邑安化道浏上将父兄命具书院颠末谒元为之记窃尝考周元公道德之盛其出处正当汴宋承平之秋君子众多之日而当世诸贤缙绅士唯吕正献赵清献二公相知文学苏文忠黄文节独深企仰文节称公光风霁月人品甚髙新安朱文公每服其知言文忠作濓溪诗有曰先生岂我軰造物乃其徒此非深喻太极通书之防安能为是言哉然苏公之识之卓能知尊周子之学而不能知程子之贤黄太史之辞章足以极周子之形容其行义乃不足以获富郑公之识鉴孟子所谓智之于贤者命也盖苏黄之知周子即孟子所谓性欤庆歴元祐诸公之罕接于濂溪眉山之不偶于洛学修川之不见察于彦国岂谓命欤二贤生平起敬周子之心一日着于文墨议论之间讵知百嵗同堂之祠实张本于斯焉是亦孟子之所谓命者欤元固愿士之来游来歌于是者励其希贤之志勿诿于命务防所知谓性不谓命焉前修逺乎哉元之是记庻防可为诸士友进修之一助云谦亨字仲谦有德望于里中梓克绍家学梓登元统进士第歴官以清干闻
　　贞文书院记
　　昔在仁宗皇帝之世集贤大学士陈颢翰林学士承防和塔拉都哩黙色等言翰林掲傒斯之父来成学行师表一方宜特赐諡以示圣朝尚德之意于是有防赐其諡曰贞文先生至正三年夏四月中书平章政事特穆尔达实右丞太平贺等又请于今上皇帝建立书院遂以贞文之号赐为额其址在富州之长宁乡旧山之阳前挹遥岫后倚崇冈平畴曲谿映带林麓盖掲氏先世故居之地也其制为大成殿四楹于中殿之北为眀伦堂四楹殿之南为门四楹上为重屋门之南为櫺星门四楹别为贞文祠置明伦堂之后左为山长之署四楹其两庑为诸生斋居左右皆四楹斋之南又为屋各五楹庾库庖湢咸以次置其上始于至正三年之九月讫于九年之七月其后从子范经始之而元贞寺僧智辨相之山长汤盘继成之其山长则行省以儒士之尝歴学官为之其门之东屋则从孙德懋萃旧冈书院之材所建也其櫺星门则僧智辨之所立也其祭祀教育经久之赀则里人之好义者割上腴田以相其事书院垂成文安公与某以同在史馆一日以记书院为请某敬诺之喜而归以语其子汯曰今日吾书院事毕矣欧阳君已诺吾记矣越数日文安疾作乂数日卒三年汯申是请乃记之又告其徒曰古之学校为教事设而政事出焉辟雍泮宫习射养老出师受成皆在其地何莫非政事也后世学校虽治教事而特以祀事重焉攷其所始古之入学者舍菜先师未尝专有所诣而舍菜之礼亦祭之至简者也今州县学校则必专祠先圣先师于是国家秩诸祀典若夫书院则又多为先贤之祠或其过化之邦或其讲道之地如是者不一也亦尝攷其所始焉周礼大司乐有道有徳者使教焉死则以为乐祖祭于瞽宗瞽宗者学之名也古者教人以德为先涵养德性莫先于乐故有道德而为师者其生也以教人其死也人推本其教以乐祖祀之非必洙泗而下若汉董子若隋唐王通韩愈氏若宋周程张朱数君子之为先儒而后为可也矧夫书院与学校之制其始又自不同东汉以来大夫士徃徃作精舍于郊外所谓春夏读书秋冬射猎者即其所也唐宋之世或因朝廷赐名士之书或以故家积书之多学者就其书之所在而读之因号为书院及有司设官以治之其制遂眡学校故祀事有不容阙者于是或求名世之君子以祠焉元尝循流而遡源盖自入学舍菜先师一变而为通祀自学有乐祖之祭一变而为先贤之祠自春诵夏一变而为呻毕再变而为词章又且党庠术序一变而为精舍再变而为书院学者茍不能知建学之初意又岂能知为学之大功学校所重在祀事而宫室象设之制日趋为观美所任在教事而礼乐律歴之学或诿诸专门遑议所谓政事之行于学校者哉皇元超轶百王务以崇实黜浮为教以去华就实为学复古之机其在于是贞文先生以道德教一乡之人死而祠于其郷稽诸乐祖瞽宗之祭真无愧乎古人者也某故着其所始愿以求正于好古博雅之君子焉贞文先生讳来成字哲夫以子贵累赠通奉大夫江西等处行中书省叅知政事防军先諡贞文国朝处士易名之典自公始文安公讳傒斯字曼硕卒官翰林侍讲学士中奉大夫知制诰同修国史赠防军諡文安父子并爵豫章郡公二公懿行伟节各列诸别碑云
　　安成李氏重修安贤义塾记
　　安成李君辛翁初作安贤义塾于州西郊一仿书院精舍之制礼殿庑门讲堂斋舍各有其所未几即世规模有未备者子刚慨然念先世美绩无加于此乃割上腴田若干定为教养恒式出纳恒度凡可以经久而不废者一一讲求而完美之于是塾师刘君权具事实谒予记之予嘉李氏有子之能继承也又感义塾之作是盖君子至公之心而古道可复之机也为之记曰昔者先王为井田以养民为乡校以教民周衰井田法壊斯民贫富至于相悬乡校法壊斯民贤愚至于相絶而君子小人之事判然两涂贱日益多贵日益少法日益宻礼日益疎后世兴者虽汲汲然设为教官之任而井田经界势不可复郡邑教养岂能徧及齐民也哉有富而好礼之士出而建义塾焉义塾既作一郷之士患不志于学不患无从师之资一塾之师患学者之不勤不患供亿之不继推此至公之心求复世道之古其机不在兹乎师道由是而立善人由是而多风俗由是而美义不可胜用矣礼门左之堂曰塾塾之为言熟也吾故愿义塾师友之至斯也教者熟于其教毋致扞格而无序学者熟于其业毋致寒之防功如是则无负李氏建塾之美意矣李氏安成大族宋末累以著述献于朝其贡名天府者接武辛翁号一峰刚字立中世以文行称于州里云
　　分宜县官题名记
　　分宜县袁上邑置达噜噶齐县尹丞主簿尉各一员尹以上省选丞以下部选起至元十三年丙子迄今至正二年壬午六十又七载仕于斯者接踵而邑未有题名浚义赵君思顺以世家文献来宰斯邑二年官政修举乃考索故府得累政名氏到罢嵗月悉登载诸石某适访族邑钤冈南防里属题其端以告来者尝谓题石之设官署皆有之本非以为劝善也而其道寓焉士歴官服采人品不齐上焉者不恒有下焉者无庸言中人茍且之政十居八九其志皆为三歳终更身去是即已殊不知身去而名留臧否何可泯也使能以是而存诸心则知官之为恫瘝也久矣虽然谓其身去而不之恤者无才而闇于事者也求为有名至于生事以厉民者有才而过乎中者也某既谓题名有劝善之道则不敢不着近名之以为戒赵君为我刻之后之览者有以自省则吾钤冈之人继自今受廉勤之赐而被恺悌之福于无穷也
　　永思庵记
　　永思庵者安成王君宜逺庐其亲之墓而作者也宜逺之先君子是为梅邉先生梅邉初入太学寻丁外艰自以不得与大人永诀终其身不愿仕奉太夫人至孝三十年不懈太夫人亡庐墓者三年孝感昭著宜逺天性纯笃才气超迈被先生身教世以孝行闻郷里先生疾昼夜扶持衣不解带者二年先生殁恸至呕血防絶乃苏既结草如茧寝处墓左哀至悲泣苫草为腐风雪豺虎不避久之母命再三乃归服阕犹不食醯醤蔬菓今宰木已拱言及其父哀如初丧每食稍甘必遣人驰奉墓所归乃就食里人表其阡曰白华所居曰永思然皆非宜逺意也其友刘君省吾来京师具言永思庵之所始谒余记之余之在京师也四方之士来谒为其父兄求记其楼居斋室者甚多若永思庵者则友人惧其行之无闻于世而记之者也孟子言五十而慕者于舜见之旷千百世而见一五十慕亲之人至终身之慕犹推而知之则孝子之永思不既难乎梅邉于先君渤海侯为同舍而又同甲有通家之好感良友之谊记不得辞宜逺名留孙弟初逺名夀孙孚逺名敏孙来逺名州孙学行皆能肖其父兄云
　　锦江桥记
　　锦江桥者建城敖君玉溪初为新昌通守自歴官宣政院徃来必经是桥偶见其敝以已赀修之郷人嘉其成功相与名其桥曰锦江以志其还乡之荣焉嵗久复敝子百川又新之属予记予惟大夫士得意当时归荣故郷其志不以宿昔恩讐为先而能思以一已之惠为方来无穷之恩若玉溪之于斯桥其识岂不高且逺哉曰锦江虽出于乡人爱敖君之辞亦必敖君有以得郷人之爱而后然也百川不坠先人之令名重葺斯绩以永郷人之美意岂非孝乎在礼祭则设先人之裳衣以其尝服被也是锦也者玉溪昔者服斯荣于其郷百川葺之不盛于当祭之设乎江发锦山道良溪至桥三十里桥为礅一为隄岸二为屋十有六楹中三间为楼初修以延祐之六年今修以至正之七年百川才器通敏今为岱山塲盐司令克广先志不独斯桥为然上而长安昌溪蓝田平田髙原下而平山龙江晋安云风百余里间凡建十余桥行道皆甃以石焉
　　浮梁州重建庙学记　　　　　　邓文原
　　圣天子即位之元年春三月汴梁郭侯由江浙行中书省都事出守浮梁涖事之始见于先圣顾瞻庭宇陋弗葺惧无以昭来格而承嵗祀且曰在汉文翁治成都修学宫由是蜀士比齐鲁而翁亦书最循吏矧番阳故多儒先岂下汉蜀郡哉政新令孚多士劝相鸠工庀具廓厥规始是年六月暨十一月庙成斋庐堂垣门序庖湢悉隆旧观乃卜日率僚吏诸弟子贠行释菜礼以告成事既又聘耆德为弟子师公退则躬加饬励而稽考其勤惰由是编民佐吏咸竞于学而来者未有止也越二年冬十一月制诏天下郡县兴其贤者能者充赋有司敦尚德行经术而黜浮华之士此三代学校选举遗制而后世鲜克师古驯至于风俗靡敝致治亡由今圣天子孝崇继述丕阐文教轶迈徃圣敷告万方士莫不澡刷以自振厉文原忝教胄子而番士方玉甫等以书来曰郭侯嘉惠于学愿有纪也文原窃惟古之学者自二十五家之闾以里居之有道德者为左右师自是而升之党庠术序国学虽教成有渐然其道必原于经术传曰时教必有正业言非是则险诐颇僻王政所不容是以教化一而风俗同周衰经术已不逮古若晋韩起吴季札因适鲁而始知易象鲁春秋与周乐乃不若楚左史倚相能读三坟五典八索九丘也吴晋犹尔当时诸侯之国其昧于经者有矣秦祸有所自来盖至秦而后极汉兴至建武防八十年始罢斥百家表章六经当儒道陻厄已久奋然欲辟邪说以达仁义之涂其难如此而卒未得拟古者得人之盛然经籍之弗坠翳汉儒是赖俗儒卑陋而莫之省幸稍自振者则又溺于章句训诂不能悉心澄虑上求圣王所以参主宰而迪民彛者遂使儒者名为穷经而实用不着识者隐忧焉夫学以为已而效可及于天下一有希世取宠之私则所施必悖士之游息蕴修于此者尚庻防夙夜交儆以毋负菁莪丰芑之泽是亦郡太守承流宣化者之望也侯名郁字文卿喜读书于易尤研赜其守浮梁尝新建舟梁均赋役汰烦冗雪滞寃为政号称廉能云
　　锦江书院记　　　　　　　　　王　构
　　圣天子即位之元年纂述先猷深恐失坠趣史臣裒録以进而构与焉洪惟世祖握图御宇因时立制嘉言善政惟唐虞三代是则暨至元戊子江东倪氏创锦江书院诏赐额褒异具纪成编至南康教谕镗入觐上其事特防申谕俾所司崇防如初猗欤盛哉天光昭回惟防惟深通志成务之烈着矣元贞丙申镗请于构曰书院本家塾承先世素志非敢窃有所觎误防二圣知奨纶綍载颁苇荜荣幸兹欲镵诸石示永久愿记之按饶州上流有竒石曰云锦峭壁千仭绚错成章其下汇数郡之水奫连舒纡西北至于邑治故圗志亦曰云锦江而是院处其中防嵗壬辰又徙而之南不二里许水石清妍云锦之胜毕至殿曰大成堂曰敬仪阁曰云章序曰同理东辟祠室专飨朱子配以真文忠公右列乡贤熊曲肱而下五人左以寿春扬州二府君陪祀院之西仿苏子族亭为堂曰带经祠曰世美高下方直宏深敞丽虽大郡校宫力出于公者有所弗及惇延师儒推请长谕惟舆论是从而弗挠于私若主奉掌祠司财计之数皆其子弟为之而弗溷于宾坐立有图进退有仪防课讲试一如常式积之丰廪之厚期之深予之至礼之有隆而无替凡六德六行先王之所以教而士之得于心而成其身者悉于是乎肄焉粤自丙子南北一文轨朝廷间遣使轺崇儒官访遗逸江淮闽广无嵗无之至有起诸生位政府秩六卿入侍禁垣出任侯牧或颛数路紏治之权不一而止使倪宗之胄暨业学之士笃于行而进于道囦乎其文涛注云委聫辞比事可以华世系而伟国典倬乎其德如华嵩如衡霍以之镇浮静防不圮不倚斯不负立院之防矣是则白鹿石鼔岳麓应天起于唐而显于宋考其时制则互有损益方今圣元崇建人文茂锡宸涣便蕃炤灼万不相侔合而五之其孰曰不可
　　李参政平寇记　　　　　　　　刘　壎
</div>
    <div class="pagination">
<a href="江西通志_page318.html">上一页</a><span>...</span><a href="江西通志_page314.html">314</a><a href="江西通志_page315.html">315</a><a href="江西通志_page316.html">316</a><a href="江西通志_page317.html">317</a><a href="江西通志_page318.html">318</a><span class="current-page">319</span><a href="江西通志_page320.html">320</a><a href="江西通志_page321.html">321</a><a href="江西通志_page322.html">322</a><a href="江西通志_page323.html">323</a><a href="江西通志_page324.html">324</a><span>...</span><a href="江西通志_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
