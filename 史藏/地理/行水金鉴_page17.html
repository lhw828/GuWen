<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 17 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 17 页/共 93 页
  </h1>
  <div class="content">
   行水金鉴巻二十二
&lt;史部,地理类,河渠之属,行水金鉴&gt;
　　钦定四库全书
　　行水金鉴巻二十三
　　江南按察使傅泽洪撰
　　河水
　　明世宗嘉靖六年十月壬申光禄寺少卿黄绾等言黄河在三代时未尝为患葢以水性向北就而道之其流自顺故也至于后世引河作渠或以通漕乃不免于隄障而隄障一溃遂不可支汉时瓠子之役道河北行复禹旧迹而梁楚之地稍得厎定至隋开通济渠自板渚引河入汴而河始入淮今黄河自金龙口至安平镇一支或时北流其余不入漕河则入汴河皆合淮入海矣夫跨中条而南为河南山东两直所交地势西南则髙东北则下其垫没也固宜乃丰沛徐淮之水则自沛河渗流所致夫彭城下邳马陵诸山皆发迹泰山与防羽相接从东转西以逆水势水小则循吕梁出清口入淮大则河不能容水为山阻泛溢原野其为丰沛徐淮患必然也若不疏道别行患无巳时臣以为当于兖冀之间求其两髙中低即中条北条所交者浚之使北至直沽入海乃得免于垫没夫沛河既去漕河必淤则当自沛县及吕梁至淮多造滚江龙之泄之上流则泥沙必随水而去乃开浚为易或谓沛河虽有丰沛徐淮之患亦为漕河之助殊不知漕河泉源皆发山东不必资于黄河若南旺马肠樊村安山诸湖实诸泉钟聚之所宜倍加修浚而引他泉别流者总蓄之则漕河不竭矣又南旺马肠湖隄之外为孙村湖者地形下湿较之湖水反低若决潴为湖并道漕河改经于此又可以免济宁髙原浅涩之艰矣上以其疏下总理河道侍郎章拯议处以闻先是六月间黄河水溢奔入运河沛县地方沙泥淤填七八里粮船三千余只阻不能进御史吴仲以闻且言侍郎章拯郎中邱茂中李煌三臣者必不能为陛下办此乞推总制都御史一人往代之上命户工二部会议章拯亦言河渠淤塞势难遽通惟金沟口迤北新冲一渠可以假道令运船由此进昭阳湖出沙河板桥其先阻浅者西歴鸡冢寺出庙道北口通行得防下工部并议议未决给事中张嵩等言去秋河塞皇上特命章拯邱茂中李煌并力修濬而拯茍且塞责今不得巳又令运船由昭阳湖以出夫湖地庳河势髙引河灌湖必致弥漫使湖复阻拯何以为计哉茂中煌尝议于沽头闸设官专理是二臣亦逆知有今日拯乃抑而不行以至事势穷迫贻害至此乞罢拯别推大臣素有心计风裁者往代之上以漕计重大责部臣迁延不即定议引舟入湖终非长防诚如嵩言请先饬拯等悉心区画仍举大臣才望素著者一人总其事河南山东守臣及藩臬等俱聴节制复选郎中主事各一人为之协理并采绾仲诸议酌量可否其徴发夫役调度工费悉得便宜从事用或不足令户部处给其沽头上闸宜增设主事一人上以为然因让拯前报运河疏通旋奏淤塞若迟悮粮运国计何赖兹姑留拯茂中煌等供职吏部即推择大臣中有谙古今识地理实心经国者往提督之余悉如议是时建议治河者詹事霍韬左都御史胡世宁兵部尚书李承勋言人人殊韬疏略曰今议者欲引河水自兰阳注宿迁少杀河势则徐沛不溢运河不淤臣与方献夫议以为水溢徐沛犹有吕梁二洪为之东捍东北诸山亘列如垣犹有厎极若自兰阳注宿迁则鳯阳归徳平地千里河遂奔放数郡一壑其患不独徐沛而巳臣窃谓今日所急宜先疏通运道然后议处徐沛此缓急之序也前议起河南山东丁夫数万疏濬淤沙以通运然沙泥随水自髙而下挑濬未毕水至复淤虽日役万夫力亦不足今沛县既塞运舟皆由昭阳湖入鸡鸣台至沙河迂囘不过百里湖面寛广夏秋水溢则患覆溺冬春水涸则虑胶浅若治湖筑隄浚为小河河口为闸以时蓄泄水溢可避风涛水涸易为疏濬目前运道可以无阻三月即土隄可成一年即石隄可成用力少取效速黄河愈溢运道愈利较之役丁夫以浚淤土愈浚愈淤劳佚大不侔也按古黄河自孟津至于懐庆东北入海今卫河自卫辉府汲县至临清天津入海犹古黄河也今图便宜之防自河隂原武懐孟之间审视地势引河水注于卫河至于临清天津则不惟徐沛水势可杀其半而京师形势其壮自倍此其为便利一也按元人漕舟涉江入淮至于封丘陆运百八十里至于淇门入于御河达于京师御河即汲县卫河也今由河隂原武或孟津懐孟之间择地形便导河水注于卫河冬春水平漕舟由江入淮泝流至于河隂顺流至于卫河沿临清沧州至于天津夏秋水迅乃由徐沛达于临清至于天津是一举而两得运道也此其为利二也承勋言黄河迁徙无常然必避髙而就下善治水者因其性而导之今日之功但当疏浚其下流防遏其上源使不至于大为害耳按黄河入运道支流有六若六道通流以杀水怒当不为患自涡河之源塞则北出小黄河溜沟等处不数年诸处皆塞北并出飞云桥于是丰沛受害而金沟运道遂阏然幸东面皆山犹有所障故昭阳湖得通舟若益徙而北则径奔入海安平镇故道可虑单县谷亭百万生灵之命可忧又益北则自济宁至临清运道诸水俱相随入海运何由通臣愚以为相六道分流之势导引使南可免冲决之患此下流不可不疏濬者也然欲保丰沛单县谷亭之民必因其旧隄筑之障其西北使不溢出为患此则上防不可不隄防者也识者以为不若于昭阳湖之东引诸泉水甃为运道建闸以节水自留城沙河为尤便然大役一兴为费不赀诚宜整理盐法措置余利以给河工令大小诸臣任事任怨工宜可就世宁言今日之事开运道最急而治河次之然不治河运道不通臣请先述治河之说夫河流分则势小合则势大河身寛则势缓狭则势急治河者顺其性则易逆其性则难故曰不与水争利此其大法也河自汴以来南分二道一出汴城西荥泽经中牟陈颍至夀州入淮一出汴城东祥符经陈留亳州至懐逺入淮其东南一道自归徳宿州经虹县睢宁至宿迁出其东分五道一自长垣曹郓至阳谷出一自曹州双河口至鱼台塌场口出一自仪封归徳至徐州小浮桥出一由沛县南飞云桥出一自徐沛之中境山北溜沟出六路皆入漕河而总南入淮今诸道皆塞惟沛县一道仅存所谓合则势大而河身且狭不能容纳故溢出丰沛徐为患近又漫入昭阳湖故流缓沙壅运道遂塞今宜因其故道而分其势其在汴西荥泽近开孙家渡至夀州一道宜长浚以分其上流自汴东南出懐逺宿迁二道及正东小浮桥溜沟二道各宜择其利便者开浚一道以分其下流或修城武以南废隄至丰单之黄徳贺固杨明等集接至沛县之北庙道口筑隄塞决以防其北流此治河之急务也今为运道计者欲从淤处挑濬修筑则沙土不坚欲于昭阳湖筑隄则沙积复壅不若于湖之东岸滕沛鱼台邹县间独新安社地更凿一渠南接留城北接沙河间不过百余里渠深视地形广皆五六丈厚筑西岸以为湖之东隄令水不得漫而以一湖为河流漫散之区此上防也疏并下工部请下总督大臣会议斟酌举行上从之　十一月卒丑总理河道工部右侍郎章拯上疏乞休诏拯还京别叙【拯字以进兰谿人治丙辰进士歴工部尚书】十二月辛酉总督河道都御史盛应期荐苏州府知府陈文沛才堪治河顷曹濮河道副使王言以病去文沛可代之上曰可令速往视事【明世宗实録】是年复塞老和尚寺八里屯张家庄等处命官发丁夫数万于昭阳湖东北起汪家口南抵留城口改凿新河以避黄河冲塞之患寻以灾异罢役命官即故道濬之修筑单县林台至沛县旧城隄百四十余里以塞入湖之道又濬赵皮寨孙家渡口杀上流之势沛漕复通【明会典】
　　是年决徐州及曹单城武丰沛等县杨家口梁靖口吴士举等处冲入鸡鸣台沛北皆为巨浸东溢逾漕入昭阳湖沙泥聚壅运道大阻【续文献通考】
　　盛应期字思徴吴江人治六年进士迁工部侍郎引疾归六年黄河水溢入漕渠沛北庙道口淤数十里粮艘为阻侍郎章拯不能治尚书胡世宁詹事霍韬佥事江良材请于昭阳湖东别开漕渠为经久计议未定以御史吴仲言召拯还即家拜应期右都御史以往【明史槀】
　　明世宗嘉靖七年四月丁已总督河道右都御史盛应期言治河丁夫七万计工六月约费米十万余石乞假留河南山东二省起运粮米四五万石就近给工诏如所请或米巳起兊许于临清仓内支用即以修河银解还太仓　七月辛夘命工部右侍郎潘希曾兼都察院左佥都御史总理河道　八月辛丑都御史潘希曾言近沛漕沙淤旋挑旋塞葢由秋水泛涨黄河奔冲所致尝考河流故道非一其大而要者有三一孙家渡经长淮卫趋淮入海一赵皮寨经符离桥出宿迁小河入海一沛县飞云桥经徐州趋淮入海孙家渡赵皮寨乃上流之支河飞云桥乃下流之支河治以前三支分流会于淮而入于海故徐沛亡患漕渠不淤今上流二支俱就湮塞全河东下并归于飞云桥一支下束徐吕二洪上遏闸河流水溢为防波茫无畔岸于是决隄壅沙大为漕患今日之计固当挑濬旧漕以通粮运加筑隄岸以防冲决然非疏其上流秋来水发沙虽挑而复淤隄虽筑而复决近因赵皮寨开浚未通正在疏孙家渡以杀河势第恐巡抚事繁副使力寡请敕都御史潘埙严督管河副使调集夫役选委职官亟为疏浚尅期成功功成聴臣阅实具奏上嘉其议从之　八月庚申提督河道右都御史盛应期既奉防取囘遂引疾乞休不允　九月壬午工部覆尚书李承勋治河议请行侍郎潘希曾躬亲相度或地势之髙卑水势之增减凡淤浅冲决之病修筑挑濬之宜务得至当期在可久宁过虑于未事之前毋过悔于巳事之后其称乞遣六部知水利者二人诣工体察恐希曾闻之自生疑惧且计程莅事曾无数日即复别有委托不无伤国家信任之诚沮大臣展布之气宜令每月自以所行奏报因事考言万一所言不孚一年之后遣科道官从公查勘以騐其成効即今遣官体察之意也从之　闰十月丁酉河道侍郎潘希曾言漕渠庙道口以下忽淤数十里者由决河西来横冲庙道口之上并掣闸河之水东入昭阳湖以致闸水不复南流而沛县飞云桥之水时复北漫故也今宜于济沛间加筑东隄以遏入湖之路更筑西隄以防黄河之冲则水不散缓而庙道口可永无淤塞之虞仍于黄河上流分浚赵皮寨孙家渡二处夫二水兼通则横流以杀而运道可保无虞工部覆奏得防允行【明世宗实録】
　　是年河决淤庙道口三十余里河道都御史盛应期奏开赵皮寨白河一带分杀水势又议于昭阳湖东岸凿开新河夫役九万八千时以催督过严遂起怨谤用工四月以弗绩坐免【明纪事本末】
　　明世宗嘉靖八年二月已丑时丰沛苦河患而南北往来津挽不絶民力大困都御史唐龙建议请仍设夫厰于鱼台之谷亭镇以分沛县民力工部覆请从之　六月乙酉丰沛单三县河隄成增设丰县管隄主簿一员十二月辛未总理河道侍郎潘希曾言河南仪封县
　　河患巳宁管河主簿宜革孙家渡口巳濬通请于郑州增设判官一员专驻其地以防复淤工部覆议从之甲戌总制河道侍郎潘希曾引疾乞休且举布政陶谐副使周忠陈文沛自代不允　乙亥工部都水司郎中何栋以修河有功陞通政司右通政仍管河道【明世宗实録】是年飞云桥水北徙鱼台谷亭舟行闸面【续文献通考】
　　明世宗嘉靖九年五月癸夘孙家渡河隄成命加工部右侍郎潘希曾正二品俸级总理河道如故　已酉巡按直御史傅炯言直河间十州县及山东东昌诸府濒河之地水势啮决不常旧田淹没者不为除税而河壖新垦者輙复起科是地日益迁而粮日益重也请通融勘处以新田与民补滩地之数计地徴粮庶免重困部覆从之　十一月丙午总理河道工部右侍郎兼都御史潘希曾奏本年六月以来河决曹县胡村寺东冲开一道阔三里有余东南至本县贾家坝入古迹黄河由归徳州丁家道口至徐州小浮桥入运河胡村寺东北冲开一道阔一里有余又分二支东南支经虞城县至砀山县合古迹黄河出徐州东北支经单县长隄至鱼台县漫为坡水傍谷亭入运河其单丰沛三县黄河赖长隄障回今沙淤平满民多耕作不复为沛曹患夫黄河由归徳至徐入漕者故道也永乐间濬开封支河达鱼台入漕者以济浅也自治以来黄河改由单丰出沛之飞云桥而归徳故道始塞鱼台支河亦塞然以其出于沛桥亦可资以济浅以其逼近沛漕又恒有冲决沙淤之患修濬惟亟今全河复其故道则患害巳逺支流达于鱼台则浅涸无虞此漕运之利国家之福也诏下所司知之【明世宗实録】是年自沛北徙横流金乡鱼台出谷亭口命官濬赵皮寨抵宁陵故道及筑睢州张见口至归徳州长隄百余里以御泛涨寻以河流改迁罢役【明防典】
　　是年河由单县侯家林决塌场口冲谷亭三年水俱不下泄【续文献通考】
　　希曾提督南贑军务召为工部右侍郎还朝值河溢淤漕任事者兴新河之役嵗运不继上忧之廷议必得公代乃可赐玺书兼宪职往莅事公还甫三月也既受命誓殚虑毕力以沛漕之淤塞因黄河之旁冲黄河之旁冲因上流之未疏今宜疏支河以杀其势筑长隄以防其冲然后挑通沛漕自无复淤之患乃上疏【见实録】上嘉纳焉至济即达观徐沛淤漕阅新河险阻沿黄河出丰单以求决囓奔冲之迹洞悉利害而得其要机遂筑长隄起单至沛凡百四十余里时建议者欲别遣官相度意在阻公适有旨下公计处乃复上疏【见实録】又言臣愚且拙不敢求新竒之功不敢为茍且之计惟欲因旧以为功从省以计事顺水性以除患故舍新河而修旧漕者图其易也沿黄河为隄者防其溢也停槩派夫十数万仅用河夫二万余者恐民劳也罢顾募而行犒助者虑继费也上复纳之刘司空麟遗书言近日议者谓赵皮寨孙家渡不足泄黄河怒漕渠或不免复淤奈何公复书曰黄河为中原患非一日矣智者不与水争地惟顺其势而导之后世或塞其决或隄其卑或疏其派皆随时救患者也国家漕渠为南北咽喉势不得不与河争地治初河决荆隆口又决黄陵冈又决张秋当时尝浚孙家渡宿迁小河而后荆隆黄陵张秋可塞此分泄河怒之騐也况自河南歴直至山东之曹县恃长隄以御河患亦既有年今单丰沛为隄独不可以捍御乎葢事理可据与人力可为者如是而巳若欲别求逺图则新河之役可为殷鉴公遂毅然行之役夫费银不满二万不期年功成沛漕流通嵗运如故每河涨隄下水退沙回民多耕作焉其后河徙成化间故道出徐州小浮桥合运河而飞云桥道塞无复沙淤之患矣【程文徳撰竹涧潘公希曾传　希曾字仲鲁金华人治十五年进士迁工部右侍郎嘉靖七年秋总河侍郎盛应期以治新河无功召还命希曾兼右副都御史往代至则条上形势自单至沛筑长隄百四十余里以障黄河之冲役夫二万未期年工成帝嘉之增秩二级九年六月河决曹县分三道东下其经单丰沛三邑者赖长隄障之得无害后沙淤平满民多耕作其间交口颂之明年召入京歴兵部左右侍郎卒官】
　　明世宗嘉靖十年四月辛未陞山东左布政使李绯为都察院右副都御史总理河道　九月壬申工科都给事中赵汉条陈河道便宜六事一濒河故设铺舍甲夫使修隄捞浅宜整饬如旧制一各处办纳桩草多侵尅冒费之宜加查覈一黄河变迁无常即横流南出亦宜防其北徙请勿废治中故隄时遣习水者相视缓急预加疏塞庶有备无患一南北管河郎中法当久任及府州县管河者当居濒河公廨中专理其职请一切如故事工部覆奏从之　癸酉巡按直御史詹寛劾奏总理河道副都御史李绯称疾杜门坐视河患请亟罢黜以戒人臣怠事者绯惶恐谢不职上以绯任职未久命夺俸三月【明世宗实録　绯字廷章固始人治乙丑进士】
　　明世宗嘉靖十一年四月癸夘总督漕运都御史刘节奏黄河旧通淮河口流沙淤塞挑濬方完粮运幸过不意黄淮二河伏水涨发流沙漫入河口直抵淮安府城西浮桥一带俱被沙淤巳兴工挑濬以拯目前之急更乞会议长久之防或改河口以避奔流或筑长隄以障巨浸疏入工部议覆令行节等以改河筑隄二议虚心访究何者可以永保漕渠杜絶后患计定即兴工挑濬毋得后时得旨运河壅塞隄岸坍塌皆因近年管河官员不行疏导修筑所致兹所议俱依拟通行各该管河官员用心修治如仍前怠惰御史叅奏以闻　八月辛巳总理河道都御史戴时宗言黄河水溢鱼台议者皆欲寻复故道臣窃以为未然欲治鱼台之患必先治所以致患之本欲治致患之本必委鱼台为受水之地河之东北岸与运道为邻惟西南流一由孙家渡出夀州一由涡河出懐逺一由赵皮寨出桃源一由梁靖口出徐州小浮桥往年四道俱塞而以全河南奔故丰沛曹单鱼台以次受害今不治其本而欲急除鱼台之患恐鱼台之患不在丰沛必在曹单间矣今丰沛之民才得息肩而鱼台之地巳经残破不若弃鱼台为受水之渠因而道之使入昭阳湖过新开河出留城金沟境山等处乃易为力且前四处河口除涡河一支中经鳯阳祖陵未敢轻举其三支河欲乗此鱼台之壅塞今开封府河夫卷埽填隄逼使河水分流以杀其上源则鱼台水势渐减俟秋水落工可告成并前三河共为四路以分泄之河流庶可无患疏入诏工部会廷臣议之　十二月甲戌朔总督河道都御史戴时宗自劾乞罢不允【明世宗实録　时宗字宗道晋江人正徳甲戌进士】
　　是年夏六月大水溢孟津县城圮民震恐乃议迁于旧城西二十里圣贤庄经始于甲午春二月讫工于夏五月【河南通志】
　　朱裳字公乗沙河人正徳甲戌进士嘉靖癸巳公迁都察院右副都御史敕总理河道时宣府军士为变隂欲陷之上曰河事非朱裳不可宣府可别着人去时黄河南徙粮运不继公相厥地宜量水势规画以奏上允之未几丁艰去【明史稿】
　　明世宗嘉靖十二年六月癸未总理河道都察院右都御史朱裳自陈乞罢不允　十月戊子总理河道都御史朱裳条陈治河二事一塞黄河之口以开运道夫黄河之当杀者有三大支孙家渡赵皮寨梁靖口是也三支开则河流可去其七其三分自梁靖口迤东繇鱼台入运河谓之岔口冬春水涸之时计岔口半月可塞塞则黄河之水不至其间谷亭镇迤南延袤二百余里开道壅淤者可以及时疏浚矣一借黄河之水以资运河夫黄河自谷亭镇转入运河顺流而南二日即抵徐州徐州逆流而北四日乃抵谷亭黄河之利莫大于此但河流有北趋之势或繇鱼台金乡济宁漫衍而至安平镇则运河隄岸为之冲决或三支之水一有壅淤则谷亭镇迤南运河亦难保其不冲决也二者非缮筑隄岸增其髙厚忧且不细臣以为塞河口者事竒而险借河流者事平而易请下廷臣议疏入诏裳会同差出部臣相度处置毋推艰避难以贻后患【明世宗实録】
　　明世宗嘉靖十三年正月甲子总理河道副都御史朱裳会工部郎中郭秉聪韩廷伟等言黄河自古为患惟我国朝则借之以济运渠之利故今之治河与古不同古也专除其害今也兼资其利古也导之北以顺夫就下之性今也导之南以避其冲决之虞臣等考求其防不过疏濬筑三者而巳夏禹治河自大伾而下酾为二渠大陆而下播为九河葢河之流分则其势自平也况今漕渠窄隘洪闸束捍全河入运势自不容治以前四支分流若孙家渡涡河口赵皮寨梁靖口近年俱巳湮塞而以全河东奔自曹单城武等处经趋沛县又自沛北徙流金乡鱼台出谷亭口而运道大有可虞窃计今日河患未可以力胜要在分其流以杀其势而巳今梁靖口赵皮寨幸巳疏通孙家渡亦行挑浚惟涡河一支因赵皮寨下流睢州野鸡冈淤正河五十余里漫于平地注入涡河所宜挑濬深广导引汶水归入正河而于睢州张见口起筑长隄至归徳郭村计凡一百余里以防泛滥仍时疏梁靖口下流且挑仪封于庄村月河入之达于小浮桥则北岸水势杀矣其北岸自河南原武县至山东曹县歴年筑长隄以防东北入海守防甚严但日久坍塌者多不任冲激所宜急为修筑兼添筑月隄以御奔溃及照河过鱼台其流渐北将有越济宁趋安平东入于海之渐议者欲塞岔河之口以安运河然以臣等计之其可虞有三水势汹涌遽难堵塞一也纵使塞之其势既逆其流必激夏秋水涨黄陵冈李居庄等处不能无患兼恐横决北岸二也决口既塞徐州迤上上至鲁桥泥沙停滞山东诸泉水微运道必涩三也今宜将鲁桥至沛县东隄一百五十余里修筑坚厚相其要害固之以石泄之以坝自城武县至济宁州创筑缕水大隄百五十余里以防北溢鱼台县至谷亭镇开通淤河引水入漕以杀鱼台城武之患此所谓顺水之性不与水争地者也其孙家渡涡河二支俱出懐逺县会淮流至鳯阳县经皇陵及夀春王陵至泗州经祖陵皇陵地形髙去河逺无可虑者而祖陵东西南三面距河夀春王陵尤为迫近屡有淹浸今宜于祖陵筑土隄以遏泛滥夀春王陵砌石岸以防冲决此则事体重大不敢轻举者也清江浦口正当黄淮会合之冲二河水涨漫入河口以致淤塞阻滞粮运今宜濬使深广而又筑隄以防外涨筑坝以防行舟皆不可缓往时淮水独流入海而海口又有套流安东上下又有涧河马逻等港以分水入海今黄河滙入于淮水势巳非其旧而涧河马逻港及海口诸套俱巳湮塞不能速泄下壅上溢梗塞运道宜将沟港次第开浚海口套沙多置龙爪船往来爬荡以广入海之路此所谓杀其下流者也河出鱼台虽曰借以利漕然未有数十年不变者也且他徙则徐沛南北必致干涸宜大浚山东诸泉以滙于汶河修筑南旺湖隄闸坝以通蓄泄则徐沛之渠不患干涸虽他日岔河之口塞亦非所虑矣疏入工部覆如其议得旨允行【明世宗实録】









　　行水金鉴巻二十三
　　钦定四库全书
　　行水金鉴巻二十四
　　江南按察使傅泽洪撰
　　河水
　　嘉靖甲午冬十月赵皮寨河南向亳泗归宿之流骤盛东向梁靖之流渐微梁靖岔河口东出谷亭之流遂絶自济宁南至徐沛数百里间运河悉淤闸面有没入泥厎者运道阻絶朝野忧虞于时有引黄河濬漕河二议莫能决总理河道右副都御史刘公天和曰吾谁适从哉吾惟审地形相水土之宜计工役权利害轻重任劳省费以求无负于国无病于民尔吾何容心哉乃博采羣议躬行相度自赵皮寨东流故道凡百二十余里而至梁靖河厎视南流髙丈有五尺自梁靖岔河口东流故道凡二百七十余里而始至谷亭巳悉为平陆曰道逺费广河不可复导矣【引黄河几四百里濬丈有五尺者百二十里余濬二丈以上者二百七十里余功倍费矣濬闸河兼浚南旺筑曹单长隄几三百里通融约计浚深丈许功倍省矣】兼虑如欧阳修所谓故道虽复旋复淤塞【修之言曰黄河巳弃之故道自古难复葢河流既久厎岸皆髙水行渐壅自不能行乃弃而他徙非若人力堵塞之河渠道犹存也】是捐费财力而且以其劳贻后人也【公之言曰引河劳费倍于浚淤一也且非数月可毕上误国储营建之需二也京师百万军民仰给公私匮絶三也纵力引而至旋必复淤目前亿万之费徒捐而浚淤修闸之劳与费卒不可免非忠于谋国吾何忍耶况引之不至至将即淤吾何敢耶】况孙渡新河之覆辙当鉴耶【孙渡在今荥泽正统间全河从此南徙治二年淤治六年至今凡十余浚矣费几百万缗卒莫能通嘉靖癸巳秋浚百五十里甲午夏水大涨一淤而平此巳弃故道难复之明騐也嘉靖戊子沛县庙道口淤三十里舎漕河而开新河费一十余万缗卒于中止仍浚漕河以通舟此漕河不可轻变之明騐也】乃议惟濬淤修闸以复先朝成宪为便而时巳寒冻入春运舟且至期限逼甚【是时非惟运期逼近营建朩漆之且至矣非若永乐正统景泰治间之役可以逺期一二年近至八九月也】乃测淤浅深度河广狭淤以尺计工以日计【役巨期迫公乃先测诸闸自水面至淤自淤至闸厎之浅深而后逐里逐叚止测水之浅深即知淤之浅深矣淤之浅深自数尺以至丈有九尺通融计算各淤深一丈二尺九寸议止浚一丈为准复度河中心至岸广狭自三十余步至四十五步一以四十五步为准复置方斗深广各一尺取泥实之称锤一百四十斤每一筐以泥百斤为准浚河则以面广十丈厎广五丈通融折算七丈五尺为准浚河工每长一尺广七丈五尺即得泥一千五十筐为准复计春月每日可行百里许擡泥止以往回五十里为准余为休息以每里三百六十步计之二人每日可擡泥二百筐然四人擡泥即一人取泥五人总计各得泥八十筐仍减十筐止计七十筐一人用工两月内以一月为隂天泥水妨工止计实工一月是一人可擡泥二千一百筐即该分工二尺先是羣议以前此会通张秋近年新河之役计之非役夫数十万不可葢彼皆用工久而兹役止两月故也公曰审如是民不堪命矣乃竭心思规画既定而夫役劳费大省】定番休以节夫劳兼顾役以省民力复议濬南旺淤浅以免盘剥【南旺每二年一大浚役万六千人羣议姑置公曰运道不可寻丈浅阻乃用前计工法曰六千人足矣委邵君元吉督之浚倍深倍逺且完修河隄自南旺至长沟六十里植栁自长沟至济宁亦六十里葢羣防毕効云】筑曹单长隄以防冲决复沽头管闸部属及诸闸官胥役夫公手自筹算甫旬日而议定谋协纎悉详备区画程度先后条列以闻上深用嘉纳赐敕有竭诚体国之褒南北畿辅山东河南文武监司而下悉聴节制许一切便宜从事乃申令戒期分土画地【初令下郡下编夫公曰守令应期无在者兴工期逼甚即郡县怠事后期奈何乃令编夫一以均徭银数为准即优免无预矣且逐里顺编满五十人即为一队至即分工十丈故始编可省吏奸而至工絶管工者放免之】植庐舎以便居处给医药以疗疾病用是大小臣工罔敢弗协淤深泥陷不能着足之工则杂施土草截河筑坝纵横填路下施新制兜杓方杓杏叶杓鱼贯以濬之泥最稀陷最深者则用朩梢栁斗下取猿臂传递登岸瓦砾之工则用锹镢溜沙之工则用兜杓沙姜石之工则制锯齿铁叉尺寸凿之【泥陷者施隔子法每州县各截河为数横坝坝之内则纵横填路如井字然兜杓者以铁为方口系布为兜以取泥几至斗许泥稀及溜沙用之方杓者以铁为平厎而周遭各髙寸许泥稍坚者用之二杓俱前加锯齿及铁叉皆创制也杏叶杓者旧有之而加广厚泥最防者用斗子法涂泥为坎自下倒戽于上出水隄外】濬深泉涌之工则先择泉稍浅者分番役夫车戽并力急濬而后将泉深者倒水施工【浚淤甫数尺泉即涌出尽日车戽一夕复满不能措手乃并力番休先将下坝彻夜取水歴数坎始达隄外水尽即急浚之淤尽河成方将上坝倒水急浚如前法浚河之功莫难于此】濬巳既深工巳垂就而河广淤深所在随浚随堕者则倍给夫值增顾夫役以重浚之【河广淤深及黄河旧口所冲之处上为风日所暴仅可胜足尺寸之下悉为极稀油泥随浚随堕无复止极濬河之难尤莫甚于此夫役最苦公乃躬行抚谕曰吾増尔少值且令尔乡尔族助尔少费尔不堪劳即以之顾役以毕此工毋重困尔也于是众皆感悦至有泣者相率竭力厎绩云】凡闸座之頽废者悉增葺而修复之葢合朩土金石之工而为工甚巨为力甚难若河之广狭视上流之南旺虑过广则水易散也【鲁桥以下运河黄水冲洗大广浚河厎广五丈或病其狭者公曰南旺水源也河厎仅四丈许下流愈广则愈浅矣如久旱泉微何吾不敢徒为观美也是嵗自夏秋不几四月而舟行无阻】培闸面之低者以齐髙下俾水不易泄也【运河诸闸悉前元及我朝永乐至治间先后所建以故髙低不一如下闸过低则上闸易涸公乃逐闸测其闸面至水面之髙下一以枣林闸为准低者培而平之自闸板水面至闸石面各以三尺为准其下闸厎过低者则量留厎板自是诸闸一律水不骤泄而下流厎板则闸上之水益深运舟可直达上闸免中途浅阁真利及久逺云】用平准以测濬之浅深俾舟行无滞也【水平法用锡匣贮水浮朩其上而两端各安小横板置于数尺方棹之上前竖木表长竿悬红色横板而低昂之必于匣上横板平准以测髙下凡上下闸厎髙低及所浚河厎浅深悉借此以度之公躬亲测量暴露风日行泥淖中遍歴诸闸人不堪其劳公弗防也】复施植栁六法以防隄岸【曰卧栁低栁编栁深栁漫栁髙栁】濬月河以备霖潦建减水闸以司蓄泄【湖坡之利堙废至是双龙砚瓦鸡鸣台金沟口留城马场南旺诸减水闸座皆议复备蓄泄也】筑缕水隄以防冲决置顺水坝以束漫流【河直则水溃故隄以缕之河广则水散故隄以束之】且禁鞭挞问疾苦躬抚慰劳饮食【役初兴工即禁各属不得輙施鞭朴违者即偿其责人心大悦竪旗升降以时其饮食节劳佚时薪米腾贵有以为言者公弗应且榜谕一依时值不少减抑于是商贩辐辏终役无匮乏而价大省每州县即拨医一人随夫调治公犹虑其未精乃斋服焚香躬制锭药数万计复选医之明者四人官之勤者二人分携药饵逐营遍问疾即疗之日一往回神人胥相罔弗効者且常值之外时劳以饮食焉】宣谕上徳晓以国计至重役民为不得巳之故于是众心和悦羣力毕効彻水者夜以继日重浚者至再至三咸忘其劳百工告成运道复通万艘毕达绩闻天子嘉悦晋公工部右侍郎兼左佥都御史仍理河道部属方面而下劳最者迁官晋秩赏赉有差方役之初兴也内外逺近咸以为难就京师百货腾贵餽饷不至至有议复海运者惟仰赖我天子明圣专任责成以故公等咸感激思奋摅忠报国身亲督理野处河濵随事经画博采羣防竭其心思智力以期于必成【公处谷亭镇废庵中隘室每集众计事和顔温语俾各尽言片善即纳且于人又日巡考工随见指授郎署监司而下悉庐于村舍水濵朝夕督视虽顔面黧变形体瘠损弗防也】葢惟计工以定役故为力甚简视徭役之成数以调役吏胥无所容其奸故民不扰顾值惟计工不计日故为费甚省画地分工完即散遣故人自为力庐舎饮食器具医药劳勉周至故民不知劳尤仰赖我天子神圣川灵効顺雨时若疾疫不作民命获全咸前所未有也是役也凡濬河三万四千七百九十丈筑长隄缕水隄一万二千四百丈修闸座一十有五顺水坝八植栁二百八十余万株役夫一十四万有竒白金七万八千余缗朩以根计一万七千四百余稍草以束计一十九万五千余铁以斤计六万五千九百余麻灰砖石之称是役始于乙未春正月中旬迄于夏四月初旬财力不多费而功倍于昔人时日不久旷而效收于三月亦前所未有也【刘天和问水集】
　　河中砥柱有三门南曰鬼门中曰神门北曰人门鬼门神门尤为险恶其中有山号曰米堆舟入三门百日始上执标指挥者名曰门匠谚云古无门匠墓谓皆溺死也嘉靖乙未御史余光河津知县樊得仁凿石崖为窟植以柏朩桩链铁为索横繋桩上凡四十余丈往者以铁钩挽索而上颇易为力【朱国桢涌幢小品】
　　明世宗嘉靖十四年二月丙午河道都御史刘天和请于曹县梁靖口东行岔河口添筑压口缕水隄于曹县八里湾起至单县侯家林止接筑长隄各一道从之【明会典载岔河口缕水隄长三里曹单长隄长八十里】七月丙寅迁河南孟津县治于圣贤庄避河患也【按河南通志载迁城事于十一年而实録又书于此想题报在后故耳】十二月辛亥总理河道都御史刘天和条议治河事宜其一河南原武县王村厰增筑月隄一十里其一孙家渡自正统时全河从此徙治时淤塞随开随淤卒不能通今赵皮寨河日渐冲广若再开渡口并入涡河不惟二洪水涩恐亦有陵寝之虞当如旧闭塞其一兰阳县铜瓦厢月河不必再濬葢黄河势难与力争既巳趋北不能复使东注也其一于祥符县之磐石口兰阳县之铜瓦厢考城县之蔡家口各筑添月隄臣等以为黄河之当防者惟北岸为重且水势湍悍冲徙不常其隄岸去河逺者间或仅存而濒河者无不冲决当择其中去河最逺大隄及去河稍逺中隄各一道塌者增修缺者补完断絶者接筑使北岸七八百里间聫属髙厚则前勘应筑各隄举在其中不得另筑矣但工役甚钜而时诎民穷须以渐修举工部以其议为当上从之【明世宗实録】
　　余问水始自中州乃分遣属吏循河各支沿流而下直抵出运河之口逐段测其深浅广狭纡直所向而后得其要葢孟津而下夏秋水涨河流甚广【荥泽漫溢至二三十里封丘祥符亦几十里许】而下流甚隘【一支出涡河口广八十余丈一支出宿迁小河口广二十余丈一支出徐州小浮桥口亦广二十余丈三支不满一里】中州之多水患不在兹欤宜预为储蓄候嵗丰人和大加疏导可也蔡石冈云黄河南徙国家之福运道之利也当冲
　　郡邑作隄障之不壊城郭巳矣被灾军民免其租役不至流徙巳矣石冈睢人也睢河患为甚而其言若此公天下为心矣　河性湍悍如欲杀北岸水势则疏南岸上流支河上防也然支河或不顺水势则虽开而复淤旧有马头埽之制葢卷埽出河丈余稍顺水势连出数埽虽终不能御然水性极悍一有所触即折而他注连触数埽有壊即补多因之以全岸者亦不可废也　黄河旧出谷亭口入运鲁桥下至徐沛闸座尽废嘉靖甲午秋忽一夕迁改然幸分为二支一北出鱼台塌场口犹赖以济运【如即南徙则运河淤满闸座未复粮运立阻矣】一从上源曹县榆林集南向徐州免北冲济宁之患【如全出塌口则逼近济寜鲁桥以上闸座尽壊矣】至十月运舟南还全河方始南徙二支断流【若稍迟至春南徙则疏浚无及乙未之粮运亦阻矣】国计所系神实相焉【以上治河之要摘録四条】　贾让云隄防之制起自战国然势不能废葢虽不能御异常之水【河厎甚髙水易涨溢且自三门下视中州如井然故虽髙厚之隄不能御】而寻丈之水非此即泛滥矣【城郭市镇民居多濵河故也】但不宜近河而宜逺尔歴观宋元迄今隄防形址断续横斜曲直殊可骇笑葢皆临河为隄河既改而隄即壊尔巳择属吏之良者上自河南之原武下迄曹单沛上于河北岸七八百里间择诸隄去河最逺且大者【去河四五十里及二三十里者】及去河稍逺者【一二十里及数里者】各一道内缺者补完薄者帮厚低者增髙断絶者连接创筑务俾七八百里间均有坚厚大隄二重巳经接合创筑蔡家口上下及曹单八里湾侯家林百余里余当极力完成虽费不防自兹茍非异常之水北岸固可保无虞矣　凡创筑隄必择坚实好土毋用浮杂沙泥必干湿得宜燥则每层须用水洒润必于数十步外平取尺许毋深取成坑致妨耕种毋仍近隄成沟致水浸没必用新制石夯每土一层用夯密筑一遍次石杵次铁尖杵各筑一遍复用夯筑平隄根宜阔隄顶宜狭俾马可上下谓之走马隄毋太峻水易冲啮凡帮隄必止帮隄外一面毋帮隄内恐新土水涨易壊【运河通用】　中州河北岸隄防重复至四五道者往往而冲决葢修筑不坚一也工程报完巳矣管河监司府贰不复省騐二也【甲午春所筑隄余巡行亲騐之盘石口隄巳即冲洗无复形迹原武首面及两傍各止筑尺许中实以虚浮白沙余率此尔】旧隄日就坍损车马行人践踏成路不复巡视完补禁治三也千里之隄壊于蚁穴夫安得而不决哉自今创筑者必用新发尺式【度长短不一即生矣】必编号必分定州县工程丈尺及官夫名数必置籍备纪府贰必身亲督理指授【筑法器具详见前】工成监司必亲阅实旧隄必委属时一巡视完补车马行人路口之隄必两箱各筑阔厚斧刅衬隄俾车可上下隄面邉箱路口各限以横埋丈余圆朩上覆以土守隄者每遇践踏朩露即仍以土覆之隄内外栁株稀少者补植之审如是夫安得而复决哉是存乎其人尔【运河通用】歴年筑隄率以髙一丈或一丈二尺为准但地势
　　不一如地势原下隄即卑矣【地势顿下犹可见以渐而下者隄益卑而不觉矣】凡筑隄以髙阜或平地髙若干为准然必逐段用平准法打量【余新制水平穏而不摇颇准】因地势髙下而低昂之俾隄面逺近髙下一律【甲午筑南旺湖隄率髙一丈报完矣余騐而疑之乃施平准法其间有地下八尺者然则隄仅髙二尺尔黄河之隄若是不亦大可畏耶】否则贻患非小也但平准极难须水面浮板并于上两端小横朩并前朩表横板之厚薄长短广狭皆极其均停端正而打量之人目力详审且再三试果无差忒而后可凭也【乙未春浚河修闸之役余甚苦于此必再三躬为之而始效运河通用以上隄防之制四则】疏濬塞三法欧阳之说备矣疏支河以分水势
　　治河要法顾水有向背地有髙下治水者因其势而利导之斯善矣然河之所向不可限量赵皮寨口之开冀少杀东流尔不数年而全河从此南徙茍非运道事重是移曹单鱼台之患于睢归矣不可不审也开河面宜广俾伏秋水涨有所容厎宜深而狭视
　　面仅可四之一形如锅厎俾冬春水落流迅可免淤塞近年率为平厎而浅两失之矣　濬河宋人铁龙爪近时滚江龙之法皆不可用惟先计濬广若干丈插标水中次计所濬若干逺及夫役之数而约计然后用新制平厎方舟横排河中为一层船四维各施桩橛插繋水中用新制长柄铁爬立船中齐濬之每濬深数尺即移船少退以次再濬之后数丈复为一层如前法则虽水中与陆地施工略同若止以船只往来河中所濬十不及一矣【运河同】　方舟之制非特便于濬河且免役夫入水防爱之意寓焉【运河同】　疏濬河泥必逺置河岸四十步外平铺地上免妨耕种用隄者即以之成隄毋仍临河免致雨水冲洗仍归河内【运河同以上疏浚之制五则】　凡騐筑隄之工必逐叚横掘至厎而后见旧以锥刺无益也【运河同】　隄铺夫守隄防河所繋甚重子歴询之多逺地之民赴役有数十百里外者有别州县编役者且嵗一更易以故隄多坍损栁多砍伐甚至河水巳至或被盗决而官犹未知坐失防御为害匪轻巳经行令将近铺居民编当如徭役巳定则将别差更换别州县者亦将别差兑编以后编役更不必改易仍将本铺所管隄岸每夫画地分管专令修隄植栁时阅而劝惩之均为徭役初无损于公家而铺夫便于守视隄自固矣【运河同沧徳一带尤为甚切以上工役之法摘録一条】　余行中州歴观隄岸絶无极坚者且附隄少盘结繁密之草与南方大异为之忧虞乃审思备询而施植栁六法　一曰卧栁凡春初筑隄每用土一层即于隄内外邉箱各横铺如钱如指栁枝一层每一小尺许一枝毋太稀疎土内横铺二小尺余土面止留二小寸毋过长自隄根直栽至顶不许间少　二曰低栁凡旧隄及新隄不系栽栁时月修筑者俱候春初用小引橛于隄内外自根至顶俱栽栁如钱如指大者纵横各一小尺许即栽一株亦入土二小尺许土面亦止留二小寸　三曰编栁凡近河数里要去处不分新旧隄岸俱用栁桩如鸡子大四小尺长者用引橛先从隄根宻栽一层六七寸一株入土三小尺土面留一尺许却将小栁卧栽一层亦内留二尺外留二三寸却用栁条将栁桩编髙五寸如编篱法内用土筑实平满又卧栽小栁一层又用栁条编髙五寸于内用土筑实平满如此二次即与先栽一尺栁桩平矣却于上退四五寸仍用引橛密栽栁桩一层亦栽卧栁编栁各二次亦用工筑实平满如隄髙一丈则依此栽十层即平矣以上三法皆专为固防隄岸葢将来内则根株固结外则枝叶绸缪名为活龙尾埽虽风浪冲激可保无虞而枝梢之利亦不可胜用矣北方雨少草稀歴阅旧隄有筑巳数年而草犹未茂者切不可轻忽【运河黄河通用】　四曰深栁前三法止可防隄以防涨溢之水如倒岸冲隄之水亦难矣凡近河及河势将冲之处隄岸虽逺俱宜急栽深栁将所造长四尺长八尺长一丈二尺数等铁裹引橛自短而长以次钉穴俾深然后将劲直带梢栁枝如根梢俱大者为上否则不拘大小惟取长直但下如鸡子上尽枝梢长如式者皆可用连皮栽入即用稀泥灌满穴道毋令动摇上尽枝梢或数枝全留切不可单少其出土长短不拘然亦须二三尺以上每纵横五尺即栽一株仍视河势缓急多栽则十余层少则四五层数年之后下则根株固结入土愈深上则枝梢长茂将来河水冲啮亦可障御或因之外编巨栁长桩内实稍草埽土不犹愈于临水下埽以绳繋岸以桩钉土随下随冲劳费无极者乎尝于睢州见有临河四方土岸水不能冲者询之父老举云农家旧圃四围栁株伐去而根犹存彼不过浅栽一层况深栽数十层乎及观洪波急流中周遭巳成深渊而栁树直立略不为动益信前法可行郡邑治水之官能视如家事图为子孙不拔之计即可望成効将来卷埽之费可全省矣但临河积年射利之徒殊不便此治水者止知其为父老土著之民惟言是聴而不知机缄之有为也卷埽斧刀隄后逺近适中之处尤宜急栽多栽数层此法黄河用之运河频年冲决深要去处亦可用　五曰漫栁凡坡水漫流之处难以筑隄惟沿河两岸密栽低小柽栁数十层俗名随河栁不畏淹没每遇水涨既退则泥沙委积即可髙尺余或数寸许随淤随长每年数次数年之后不假人力自成巨隄矣如沿河居民各分地界筑一二尺余缕水小隄上栽柽栁尤易淤积成髙一二年间隄内即可种麦用工甚省而为效甚大黄河用之　六曰髙栁照常于隄内外用髙大栁桩成行栽植不可稀少黄河用之运河则于隄面栽植以便牵挽【问水集】
　　明世宗嘉靖十五年十一月丙寅陞总理河道都察院右副都御史李如圭为兵部右侍郎　壬申陞右副都御史于湛以原职总理河道【明世宗实録　如圭字国寳澧州人治乙未进士歴户部尚书湛字莹中金坛人正徳丁未进士歴户部右侍郎】
　　黄河先年由河南兰阳县赵皮寨地方流经考城东明长垣曹萧等县以入徐州近年自赵皮寨南徙由兰阳仪封归徳宁陵睢州夏邑永城等州县流经鳯阳地方入淮其归徳兰阳等州县即今水患颇大【嘉靖十五年总河李如圭治河疏略】
　　明世宗嘉靖十六年七月癸夘命迁河南开封府夏邑县城以避水患　十二月癸丑先是总理河道右副都御史于湛等言地丘店界牌口杨铎铺等水俱入亳州经涡河渐近夀春王陵且居郑家口上流易成淤塞无以接济二洪若挑饮马池原淤河身地逺费多宜于地丘店野鸡冈等口上流开凿一河四十余里由桃源集丁家道口入旧黄河既可以截涡河之水入河济洪复可以免逼冲王陵之虞工部覆以为便诏从之【明世宗实録会典云是年凿地丘店野鸡冈等上流支河四十余里】
　　明世宗嘉靖十七年七月乙酉先是总理河道右副都御史于湛奏原设河夫二千三百余名今黄河南徙夫役无用量留五百名备修隄岸其一千八百名折银贮库以备河道支用工部覆议从之【明世宗实録】
　　嘉靖戊戌河决金相寺口水出地上一丈许石桥归徳闸方殚为河二洪寘壅漕粟不得从河上议者谓自孙继口至清河口百余里大兴卒塞之非十四万人不可使领吏且六百人杂作治河卒受平贾与伐买薪石之费期六月计十七万余缗是时公【讳绍字孟宣枣强人开封府同知】实注治河往行河曰是在我即湛祭令水工表独以徒四万搴茭而自蹈橇理楗事徒四万一劝赴臿百余里云举各自以为常见公凡三月河隄成才佐吏数十算九千七百余缗而巳绩上赐爵一级【李攀龙沧溟集】
　　明世宗嘉靖十八年正月乙酉河道都御史胡缵宗疏言河南睢州考城县地方新开孙继口孙禄口各黄河支流以一分杀上源归睢二处水患一以灌下流徐吕二洪以济官漕议于孙继口至孙禄口另筑长隄及将考城县马牧集等处修堵决口务筑髙广坚实密栽榆栁防之河身既寛土隄亦实大水涣发势能容受可免冲决散漫之虞而黄河安流二洪顺受运道可无患矣疏入下工部议行之　三月已巳改胡缵宗巡抚河南以原任副都御史朱裳总理河道　五月丙申总理河道都察院右副都御史朱裳卒赐祭如例裳直沙河县人正徳中举进士授监察御史出守巩昌累陞都察院右副都御史总理河道未几以忧去起复原任至是卒裳性峻直有清操歴官三十年攻苦食淡常若一日有先朝名臣之风焉【明世宗实録　胡缵宗字世甫秦安人正徳戊辰进士】明世宗嘉靖十九年濬睢州孙继口至丁家道口淤河五十里【明会典】
　　是年河决野鸡冈由涡河经亳州入淮二洪大涸兵部侍郎王以旂开李景髙支河一道引水出徐济洪役丁夫七万有竒八月而成寻淤【河防一览】
　　是年决睢州野鸡冈由亳入涡河二洪告涸漕舟胶阻命兵部侍郎王以旂同河道漕运二都御史周金郭持平筑塞野鸡冈濬李景口由萧县以达小浮桥凡六百余里于是涡河堙而河之全力皆入于徐矣【萧县志　持平字守衡万安人正徳丁丑进士歴工部右侍郎兼右佥都御史】
　　以旂开支河引水济洪粮运无阻上悦加秩寻复淤是时河益南徙【明纪事本末】












　　行水金鉴巻二十四
　　钦定四库全书
　　行水金鉴巻二十五
　　江南按察使傅泽洪撰
　　河水
　　明世宗嘉靖二十年四月【阙】　以漕渠水涸遣太常官往祭河淮诸神　五月丁亥命兵部右侍郎王以旂督理河道　九月壬子诏复河道都御史郭持平俸及管河郎中郭应奎等原职先是持平降俸三级应奎降职一级至是河通特复之从都御史王以旂言也【明世宗实録以旂字士招江宁人正徳六年进士歴南右都御史】
　　嘉靖二十年黄河东决于大清口南竭四十里【淮安府志】
　　明世宗嘉靖二十一年又凿野鸡冈上流李景髙等口支河三导河东注以济二洪【明会典】六月癸丑巡按山东监察御史杨本深赵继本奏黄河孙继口李景髙口扈运口俱巳疏濬徐吕二洪水势通行粮运无阻上览奏嘉悦诏加督治漕河兵部右侍郎王以旂俸一级总理河道都御史郭持平为工部右侍郎仍管理河道陞管河郎中郭应奎等七员各一级员外郎封祖裔等一十五员俸一级余俱赏赉有差【明世宗实録】
　　明世宗嘉靖二十二年二月丙子工部请加总理河道尚书周用宪职庶便行事上以祖宗时治河官原无兼职巳之【明世宗实録】
　　周用疏云今黄河每嵗冬春之时自西北演迤而来固亦未见大害逮乎夏秋霖潦时至吐泄不及震荡冲激于斯为甚考之前代传记黄河徙决于夏月者十之六七秋月者十之四五冬月葢无几焉此其证也夫以数千里之黄河挟五六月之霖潦建瓴而下乃仅以河南开封府兰阳县以南之涡河与直徐州沛县百数里之间拘而委之于淮其不至于横流溃决者实徼万一之幸也夫今之黄河古之黄河也其自陜西西宁至山西河津所谓积石龙门合泾渭汭漆沮汾沁及伊洛瀍涧诸名川之水与纳每嵗五六月之霖潦古与今亦无少异然黄河所以有徙决之变者无他特以未入于海霖潦无所容也沟洫之为用説者曰备旱潦而巳其用以备旱潦者容水而巳故自沟洫至于海其为容水一也夫天下之水莫大于河天下有沟洫天下皆容水之地黄河何所不容天下皆修沟洫天下皆治水之人黄河何所不治水无不治则荒田何所不垦一举而兴天下之大利平天下之大患矣【康济论】
　　用字行之吴江人治十五年进士嘉靖中工刑二部尚书致仕久之以工部尚书起督河道数月改漕运未上召拜左都御史吏部尚书卒赠太子太保諡恭肃【明史稿】
　　嘉靖癸夘【二十二年】王湛泉与龄为文选郎中起用周恭肃公以工部尚书总理河道忌王清劲者倡言河道无用尚书故事王以问余余曰永乐初开会通河尚书宋礼实始其事李西涯诗所谓几度会通河上过竟无人说宋尚书者是也景泰时河决张秋尚书石璞治之正徳中李燧亦以尚书治河嘉靖初江南白茅港之役李充嗣亦尚书也【郑晓今言】
　　嘉靖二十三年小清河决公佥事山东筑长隄御之濒河居民得无漂溺诏赐金绮【王家屏撰兵部侍郎吴嘉会墓志】韩邦竒字汝节朝邑人正徳戊辰进士都察院右副都御史嘉靖二十三年总督河道歴南京刑部尚书【山东全河备考　邦竒卒諡恭简见陜西通志】
　　明世宗嘉靖二十四年由野鸡冈决而南至泗州合淮入海遂溢防城五河临淮等县【明防典】十二月甲寅前太子太保兵部尚书刘天和卒赐祭赠少保諡庄襄天和湖广麻城人正徳戊辰进士歴巡抚甘肃陜西陞副都御史总理河道工部侍郎改兵部总督三邉军务拜兵部尚书加太子太保寻召入提督团营以疾致仕卒天和宇度亮有泛应才凡所敭歴去后必遗迹余泽为人所称述至于治水防邉功能尤着在河道尝手制乗沙量水等器在陜西尝造单轮车及防火器三眼鎗等后人皆遵用之【明世宗实録】
　　刘松石人知其花马池之功而不知其工于治河如闸河之厎深浅不同故盈涸难定公于涸时一以枣林闸为准髙者洼之低者量留厎板闸如一遂为永利【涌幢小品】
　　明世宗嘉靖二十五年又决曹县溢入武城金乡鱼台单县漂溺甚众命总理河道都御史会同南北直山东河南抚按官议筑曹县等处不果【明会典】
　　明世宗嘉靖二十六年二月甲申户科给事中陈棐疏陈河道二事一除水患以祛民害谓大江以北地势平衍一遇霖潦輙被淹没宜放江南水田之法督责长吏时加疏濬通其沟洫使田间沟水尽入于河一减河役以苏民困谓两直山东河南先年设闸夫河夫堡夫逺者徴银近者给役以供黄河修筑之用今皆积有盈余而嵗徴如故民实不堪宜量为减免待河工兴举银力不敷仍旧徴派工部议覆报可　七月丙辰山东曹县河决城池漂没人民死者甚众工科都给事中刘大直劾河道都御史詹瀚等得旨命巡按御史查覈以闻已御史党承赐奏瀚及副使张九叙等隄防失防诏夺瀚俸二月九叙等下御史逮问　十月戊辰提督漕运署都督佥事万表奏海口新河淤浅请调顺天永平二府及通州卫所军民夫役挑濬工部覆奏从之【明世宗实録】万氏表云黄河自野鸡冈而下分为二股其自东南涡河而行者则为河身其自孙继口出徐州小浮桥者则为支流然皆并合于淮以入海是故黄河入海舍淮无他道也如嘉靖庚子二洪水涸漕舟并阻议者谓黄河改流愚则曰非也夫河流迁改宜必有漫溢之处计今水道惟涡河孙继口耳今孙继口之出徐州者既淤则当泛溢于东南之涡河而涡河之水迄今亦微至可截以坝也断可识矣葢自清河以至徐沛地势隆拥节髙一节如往年黄河盛溢之时则上漫济宁其鲁桥诸闸皆为淹没而淮水亦几浸城后水势少降则自鱼台以出谷亭再降则由飞云桥以出沛县而淮水亦以次渐小又降而出徐州小浮桥则淮水亦渐平矣近年黄河之水日微故小浮桥之水淤塞宿迁桃源二小河亦塞今淮安河口合流入海之处可以褰裳而涉也此徐水之通塞实本于黄河之嬴缩岂闗于河之改流哉【续文献通考】
　　明世宗嘉靖二十七年正月癸未总理河道都御史詹瀚以河决曹县及金乡鱼台定陶城武等处奏乞于赵皮寨等处多穿支河修筑隄岸以捍水患诏可【明世宗实録】公视河道曰利不当与水争智不当与水鬬汲汲惟枝河是开长隄是防其见于一政体明职守重运道诸疏可考也偶盗起曹单势甚猖獗公掣河夫与之格鬭比当事者至则先巳扑灭矣其事不避难如此陞刑部右侍郎【赵镗撰刑部左侍郎燕峰詹公墓志按公名瀚字汝约玉山人正徳辛未进士】
　　胡松之为河道也前使詹瀚以河决议开赵皮寨支河杀水势公谓开赵皮不如孙家渡近省可十倍詹时佐司防力沮之而其督漕时以淮安新城据河冲时时溃版筑公谓河不易宜徙而疏入海亦以迁去弗果然代公者后先卒用公议以济他所创转漕法洗清江浦宿蠧着为絜令【王世贞撰工部尚书承庵胡公行状　按松字茂卿绩谿人正徳甲戌进士】
　　二十七年公总督漕运时河流忽东南注淮市防几大决议者以为必上闻公曰民危在旦夕而循故事待报此于避形迹为善非任事之体亟下令就决所筑隄实土于破舟沈之旋压以石水势亦渐缓凡若干月费若干而隄成阔若干丈淮人赖之立碑于镇河下以纪功徳【吕本撰工部左侍郎龚公墓志　按公名辉字实卿绍兴人嘉靖癸未进士】
　　方钝字仲敏巴陵人正徳辛巳进士累官至户部尚书卒赠宫保諡简肃【湖广通志　山东全河备考载钝督河在嘉靖二十八年钝误作纯】
　　明世宗嘉靖二十八年正月辛夘御史陈其学疏请久任漕河都御史从之时韩士英胡松皆不逾月而罢故其学云然【明世宗实録】
　　是年公为河南左参政时河决为患至不可御公亲歴决所授吏成法所费不逾万缗而隄固河宁民无垫溺【南刑部尚书冯公家状　按公名岳字望之慈谿人嘉靖丙戌进士】
　　汪宗元字子元崇阳人嘉靖已丑进士歴副都御史督理河道漕流以通严嵩嫌其不附已罢为福建参政歴通政使致仕【湖广通志　山东全河备考载宗元督河在嘉靖二十九年】
　　明世宗嘉靖二十九年六月癸夘命总理河道右副都御史何鼇总督漕运兼巡抚鳯阳等处【明世宗实録鼇字巨卿山隂人正徳丁丑进士歴刑部尚书】
　　明世宗嘉靖三十年七月已亥漕运都御史应槚奏先年黄河入海之道疏通无滞故开清河口通黄河之流以济运道今黄河入海下流如涧口安东等处俱涨塞河流壅而渐髙泻入清河口泥沙停淤屡浚屡塞兹欲使黄河之水不入清河口须凿涧口以决壅滞疏支河以杀水势工力浩繁未敢轻议勘得三里沟在淮河下流黄河未合之上淮水清多浊少议者未宜闭清河口开三里沟至通济桥使船由三里沟出淮河达黄河且道里甚近工费不多欲除河患无以易此疏下工部议覆奏从之【明世宗实録】
　　明世宗嘉靖三十一年三月甲午改总督河道都察院右副都御史连鑛总督漕运兼巡抚鳯阳　已亥陞河南左布政使曾钧为都察院右副都御史总理河道八月乙未河决徐州自徐州房村至邳州新安等处运道淤阻五十里御史黄国用以闻诏督河漕大臣先议通运船以次塞决疏浅并条列利具奏　十月壬申以河决免徴安东县马　十二月壬子河道都御史曾钧奏上治河方略自房村集至双沟曲头诸处当浚自徐髙庙至邳州沂河诸处当筑隄约工费当用银十一万三千余两有竒乞发淮扬余盐并邻省事例银两协济其诸省解京掠剰河道及南直赃罚等银亦宜暂留以助大工工部覆议上曰河患异常所在有司漫不经心姑记罪候处钧所请修浚银两俱依拟仍令会同漕运都御史连鑛以实举行自后河道钱粮别衙门不许擅自动支【明世宗实録】是年又决房村至曲头集凡决四处淤四十余里命官濬之役夫五万余三阅月而成【明防典　鑛字伯全永宁人嘉靖丙戍进士】
　　曾钧字廷和进贤人嘉靖十一年进士三十一年以副都御史总理河道徐邳等十七州县连被水患帝忧之趣上方略钧请濬刘伶台至赤晏庙八十里筑草湾老黄河口增尚家堰长隄缮新庄筑旧牐阅数月成进工部右侍郎治河四年入为南京刑部右侍郎【明史槀】
　　明世宗嘉靖三十二年正月戊寅朔遣刑部左侍郎吴鹏赈徐邳等州先是大学士严嵩等疏言徐邳等十七州县连被水患饥民甚众而剽劫吏不能禁恐生他变乞命户部给发余盐银两及徐淮等仓存留粮米选差大臣出赈仍令工部行巡抚及河道官急将黄河下流设法疏濬令水归故道百姓有室庐田可依得以安堵上命河道都御史曾钧漕运都御史连鑛作速勘处以闻至是钧等奏谓刘伶台至赤晏庙凡八十里乃黄河下流顷为淤沙壅塞以致奔溃此其疏濬所最先者次则草湾老黄河口冲决淹没安东一县亦当急筑既成之后宜筑长隄矶觜以备冲撃又三里沟新河口比旧口水髙六尺若开旧口虽有沙淤之患而为害稍轻若开新口未免淹没之虞而漕舟颇便宜将新口暂闭建置闸座及将髙家堰增筑长隄原建新庄等闸加石修砌以遏横流但挑筑工料计用银十三万九百余两乞发淮扬浒墅二钞闗并芜杭二抽分银两解用工部覆议从之巳命发淮徐食米麦四万石运司余盐银五万两遣刑部左侍郎吴鹏往赈之　二月辛酉大学士严嵩李本言顷徐邳水患挑濬几成一夕水涌旋淤前功尽弃其或涌或淤若有神使请遣太常官赍香帛往授各巡抚官祭大河泰山沂山金龙庙等神从之　闰三月辛酉刑部左侍郎兼佥都御史吴鹏河道都御史曾钧等奏言黄河自古为患其治之之术不过疏濬塞三法而巳比年淮徐水患议者谓海口积沙壅阏下流所致今臣亲歴其地贩鬻之舟往来无滞乃知积沙之说出自传闻无容议矣惟草湾老黄河口刘伶台宜挑浚筑塞使水复故道不致横溃三里沟新开河口迎纳泗水清流可以避黄河之冲垫宜创建闸座以时啓闭但工费不赀乞于常镇二府粮银数内量给接济臣又惟黄河西来万余里汇纳百川古疏九河以杀之犹莫能支今自河南以下全派经徐出清河滙淮以趋于海而无所分其流益壮其势益决徐邳一带频年冲溃湮淤之患皆上源少分杀之故也宜于徐州上流至河南开封等处地方相度旧道择其便利者疏濬支河一二处以分杀水势为永图之利疏入诏如议惟分杀黄河上流令鹏钧会同河南抚按官勘处以闻【明世宗实録】
　　是年夏四月遣侍郎吴鹏来视赵皮寨孙家渡二支河初河决曹县都御史詹瀚欲杀水势乃上疏请开赵皮寨之支河计役夫八万有竒明年都御史胡松上疏请开孙家渡之支河计役夫六万有竒二疏俱下河南山东抚按藩臬臣议之【河南通志】
　　是年黄水冲草湾河时通时塞【淮安府志】
　　明世宗嘉靖三十四年正月丙辰工部尚书吴鹏奏迩者黄河冲决飞云桥于是昭阳湖水柜淤为平阜今与运河无涉柜外余田四百九十余顷悉召民佃种人授田五十畆每畆徴银三分以备河道之用日后或于河渠有济仍退还官其马南旺安山等三湖水柜不在此例　十月辛未改总理河道工部右侍郎兼都察院右佥都御史曾钧为南京刑部右侍郎　庚辰陞大理寺左少卿胡植为都察院右佥都御史总理河道【明世宗实録　植字立之南昌人嘉靖乙未进士前后两任总河】
　　明世宗嘉靖三十五年四月戊戌以孙应奎为右副都御史总理河道【明世宗实録　应奎字文卿余姚人嘉靖巳丑进士】
  </div>
  <div class="pagination">
   <a href="行水金鉴_page16.html">
    上一页
   </a>
   <span>
    ...
   </span>
   <a href="行水金鉴_page12.html">
    12
   </a>
   <a href="行水金鉴_page13.html">
    13
   </a>
   <a href="行水金鉴_page14.html">
    14
   </a>
   <a href="行水金鉴_page15.html">
    15
   </a>
   <a href="行水金鉴_page16.html">
    16
   </a>
   <span class="current-page">
    17
   </span>
   <a href="行水金鉴_page18.html">
    18
   </a>
   <a href="行水金鉴_page19.html">
    19
   </a>
   <a href="行水金鉴_page20.html">
    20
   </a>
   <a href="行水金鉴_page21.html">
    21
   </a>
   <a href="行水金鉴_page22.html">
    22
   </a>
   <span>
    ...
   </span>
   <a href="行水金鉴_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
